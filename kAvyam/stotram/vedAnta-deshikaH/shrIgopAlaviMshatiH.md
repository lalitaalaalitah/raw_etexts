---
title: श्रीगोपालविंशतिः

---
वन्दे बृन्दावनचरं वल्लवीजनवल्लभम् ।  
जयन्तीसम्भवं धाम वैजयन्तीविभूषणम् ॥

वाचं निजाङ्करसिकां प्रसमीक्षमाणः  
वक्त्रारविन्दविनिवेशितपाञ्चजन्यः ।  
वर्णत्रिकोणरुचिरे वरपुण्डरीके  
बद्धासनो जयति वल्लवचक्रवर्ती ॥

आम्नायगन्धिरुदितस्फुरिताधरोष्ठम्  
आस्राविलेक्षणमनुक्षणमन्दहासम् ।  
गोपालडिम्भवपुषं कुहनाजनन्याः  
प्राणस्तनन्धयमवैमि परं पुमांसम् ॥

आविर्भवत्वनिभृताभरणं पुरस्तात्  
आकुञ्चितैकचरणं निभृतान्यपादम् ।  
दध्ना निमन्थमुखरेण निबद्धताळं  
नाथस्य नन्दभवने नवनीतनाट्यम् ॥

हर्तुं कुम्भे विनिहितकरः स्वादु हैयङ्गवीनं  
दृष्ट्वा दामग्रहणचटुलां मातरं जातरोषाम् ।  
पायादीषत्प्रचलितपदो नापगच्छन्न तिष्ठन्  
मिथ्यागोपः सपदि नयने मीलयन् विश्वगोप्ता ॥

व्रजयोषिदपाङ्गवेधनीयं मधुराभाग्यमनन्यभोग्यमीडे ।  
वसुदेववधूस्तनन्धयं तत् किमपि ब्रह्म किशोरभावदृश्यम् ॥

परिवर्तितकन्धरं भयेन स्मितफुल्लाधरपल्लवं स्मरामि ।  
विटपित्वनिरासकं कयोश्चित् विपुलोलूखलकर्षकं कुमारम् ॥

निकटेषु निशामयामि नित्यं निङ्गमान्तैरधुनाऽपि मृग्यमाणम् ।  
यमळार्जुनदृष्टबालकेळिं यमुनासाक्षिकयौवनं युवानम् ॥

पदवीमदवीयसीं विमुक्तेः अटवीसम्पदमम्बुवाहयन्तीम् ।  
अरुणाधरसाभिलाषवंशां करुणां कारणमानुषीं भजामि ॥

अनिमेषनिषेवणीयमक्ष्णोः अजहद्यौवनमाविरस्तु चित्ते ।  
कलहायितकुन्तळं कलापैः करणोन्मादकविभ्रमं महो मे ॥

अनुयायिमनोज्ञवंशनाळैः अवतु स्पर्शितवल्लवीविमोहैः ।  
अनघस्मितशीतळैरसौ माम् अनुकम्पासरिदम्बुजैरपाङ्गैः ॥

अधराहितचारुवंशनाळाः मकुटालम्बिमयूरपिञ्छमालाः ।  
हरिनीलशिलाविभङ्गनीलाः प्रतिभाः सन्तु ममान्तिमप्रयाणे ॥

अखिलानवलोकयामि कालान् महिळाधीनभुजान्तरस्य यूनः ।  
अभिलाषपदं व्रजाङ्गनानाम् अभिलापक्रमदूरमाभिरूप्यम् ॥

हृदि मुग्धशिखण्डमण्डनो लिखितः केन ममैष शिल्पिना ।  
मदनातुरवल्लवाङ्गनावदनाम्भोजदिवाकरो युवा ॥

महसे महिताय मौळिना विनतेनाञ्जलिमञ्जनत्विषे ।  
कलयामि विमुग्धवल्लवीवलयाभाषितमन्जुवेणवे ॥

जयति लळितवृत्तिं शिक्षितो वल्लवीनां  
 शिथिलवलयशिञ्जाशीतळैर्हस्तताळैः ।  
अखिलभुवनरक्षागोपवेषस्य विष्णोः  
अधरमणिसुधायामंशवान् वंशनाळः ॥

चित्राकल्पः श्रवसि कलयन् लाङ्गली कर्णपूरं  
बर्होत्तंसस्फुरितचिकुरो बन्धुजीवं दधानः ।  
गुञ्जाबद्धामुरसि लळितां धारयन् हारयष्टिं  
गोपस्त्रीणां जयति कितवः कोऽपि कौमारहारी ॥

लीलायष्टिं करकिसलये दक्षिणे न्यस्य धन्याम्  
अंसे देव्याः पुळकरुचिरे सन्निविष्टान्यबाहुः ।  
मेघश्यामो जयति लळितो मेखलादत्तवेणुः  
गुञ्जापीडस्फुरितचिकुरो गोपकन्याभुजङ्गः ॥

प्रत्यालीढस्थितिमधिगतां प्राप्तगाढाङ्कपाळिं  
पश्चादीषन्मिळितनयनां प्रेयसीं प्रेक्षमाणः ।  
भस्त्रायन्त्रप्रणिहितकरो भक्तजीवातुरव्यात्  
वारिक्रीडानिबिडवसनो वल्लवीवल्लभो नः ॥

वासो हृत्वा दिनकरसुतासन्निधौ वल्लवीनां  
लीलास्मेरो जयति लळितामास्थितः कुन्दशाखाम् ।  
सव्रीडाभिस्तदनु वसने ताभिरभ्यर्थ्यमाने  
कामी कश्चित् करकमलयोरञ्जलिं याचमानः ॥

इत्यनन्यमनसा विनिर्मितां वेङ्कटेशकविना स्तुतिं पठन् ।  
दिव्यवेणुरसिकं समीक्षते दैवतं किमपि यौवतप्रियम् ॥