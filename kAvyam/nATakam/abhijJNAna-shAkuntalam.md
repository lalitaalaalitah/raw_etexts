अथ अभिज्ञानशाकुन्तलम् ।  
या सृष्टिः स्रष्टुराद्या वहति विधिहुतं या हविर्या च होत्री ये द्वे कालं विधत्तः श्रुतिविषयगुणा या स्थिता व्याप्य विश्वम् ।  
यामाहुः सर्वबीजप्रकृतिरिति यया प्राणिनः प्राणवन्तः प्रत्यक्षाभिः प्रपन्नस्तनुभिरवतु वस्ताभिरष्टाभिरीशः ॥१॥  
(नान्द्यन्ते ।) सूत्रधारः - (नेपथ्याभिमुखमवलोक्य ।) आर्ये, यदि नेपथ्यविधानमवसितम्, इतस्तावदागम्यताम् ।  
(प्रविश्य ।) नटी - अज्जौत्त, इयं म्हि ।  
आणवेदु अज्जो को णिओओ अणुचिठ्ठीअदु त्ति ।  
सूत्रधारः - आर्ये, अभिरूपभूयिष्ठा परिषदियम् ।  
अद्य खलु कालिदासग्रथितवस्तुना नवेनाभिज्ञानशाकुन्तलाख्येन नाटकेनोपस्थातव्यमस्माभिः ।  
तत्प्रतिपात्रमाधीयतां यत्नः ।  
नटी - सुविहिदप्पओअदाए अज्जस्स ण किं पि परिहाइस्सदि ।  
सूत्रधारः - आर्ये, कथयामि ते भूतार्थम् ।  
आ परितोषाद्विदुषां न साधु मन्ये प्रयोगविज्ञानम् ।  
बलवदपि शिक्षितानात्मन्यप्रत्ययं चेतः ॥२॥  
नटी - अज्ज, एवं णेदं ।  
अणन्तरकरणिज्जं दाव अज्जो आणवेदु ।  
सूत्रधारः - किमन्यदस्याः परिषदः श्रुतिप्रसादनतः ।  
तदिममेव तावदचिरप्रवृत्तमुपभोगक्षमं ग्रीष्मसमयमधिकृत्य गीयताम् ।  
सम्प्रति हि सुभगसलिलावगाहाः पाटलसंसर्गसुरभिवनवाताः ।  
प्रच्छायसुलभनिद्रा दिवसाः परिणामरमणीयाः ॥३॥  
नटी - तह ।  
ईसीसिचुम्बिआइं भमरेहिं सुउमारकेसरसिहाइं ।  
ओदंसयन्ति दअमाणा पमदाओ सिरीसकुसुमाइं ॥४॥  
सूत्रधारः - आर्ये, साधु गीतम् ।  
अहो रागबद्धचित्तवृत्तिरालिखित इव सर्वतो रङ्गः ।  
तदिदानीं कतमत्प्रकरणमाश्रित्यैनमाराधयामः ।  
नटी - णं अज्जमिस्सेहिं पढमं एव्व आणत्तं अहिण्णाणसौन्दलं णाम अपुव्वं णाडअं पओएण अधिकरीअदुत्ति ।  
सूत्रधारः - आर्ये, सम्यगनुबोधितोऽस्मि ।  
अस्मिन्क्षणे विस्मृतं खलु मया ।  
कुतः ।  
तवास्मि गीतरागेण हारिणा प्रसभं हृतः ।  
एष राजेव दुष्यन्तः सारङ्गेणातिरंहसा ॥५॥  
(निष्क्रान्तौ ।) इति प्रस्तावना ।  
(ततः प्रविशति मृगानुसारी सशरचापहस्तो राजा रथेन सूतश्च ।) सूतह् - (राजानं मृगं चावलोक्य ।) आयुष्मन्, कृष्णसारे ददच्चक्षुस्त्वयि चाधिज्यकार्मुके ।  
मृगानुसारिणं साक्षात्पश्यामीव पिनाकिनम् ॥६॥  
राजा - सूत, दूरममुना सारङ्गेण वयमाकृष्टाः ।  
अयं पुनरिदानीमपि ग्रीवाभङ्गाभिरामं मुहुरनुपतति स्यन्दने बद्धदृष्टिः पश्चार्धेन प्रविष्टः शरपतनभयाद्भूयसा पूर्वकायम् ।  
दर्भैरर्धावलीढैः श्रमविवृतमुखभ्रंशिभिः कीर्णवर्त्मा पश्योदग्रप्लुतत्वाद्वियति बहुतरं स्तोकमुर्व्यां प्रयाति ॥७॥  
(सविस्मयम् ।) कथमनुपतत एव मे प्रयत्नप्रेक्षणीयः संवृत्तः ।  
सूतः - आयुष्मन्, उद्धातिनी भूमिरिति मया रश्मिसंयमनाद्रथस्य नन्दीकृतो वेगः ।  
तेन मृग एष विप्रकृष्टान्तरः संवृत्तः ।  
सम्प्रति समदेशवर्तिनस्ते न दुरासदो भविष्यति ।  
राजा - तेन हि मुच्यन्तामभीशवः ।  
सूतः - यदाज्ञापयत्यायुष्मान् ।  
(रथवेगं निरूप्य ।) आयुष्मन्, पश्य पश्य ।  
मुक्तेषु रश्मिषु निरायतपूर्वकाया निष्कम्पचामरशिखा निभृतोर्ध्वकर्णाः ।  
आत्मोद्धतैरपि रजोभिरलङ्घनीया धावन्त्यमी मृगजवाक्षमयेव रथ्याः ॥८॥  
राजा - (सहर्षम् ।) सत्यम् ।  
अतीत्य हरितो हरींश्च वर्तन्ते वाजिनः ।  
तथा हि यदालोके सूक्ष्मं व्रजति सहसा तद्विपुलतां यदर्धे विच्छिन्नं भवति कृतसन्धानमिव तत् ।  
प्रकृत्या यद्वक्त्रं तदपि समरेखं नयनयोर्न मे दूरे किञ्चित्क्षणमपि न पार्श्वे रथजवात् ॥९॥  
सूत, पश्यैनं व्यापाद्यमानम् ।  
(इति शरसन्धानं नाटयति ।) (नेपथ्ये ।) भो भो राजन्, आश्रममृगोऽयं न हन्तव्यो न हन्तव्यः ।  
सूतः - (आकर्ण्यावलोक्य च ।) आयुष्मन्, अस्य खलु ते बाणपथवर्तिनः कृष्णसारस्यान्तरे तपस्विन उपस्थिताः ।  
राजा - (ससम्भ्रमम् ।) तेन हि प्रगृह्यन्तां वाजिनः ।  
सूतः - तथा ।  
(इति रथं स्थापयति ।) (ततः प्रविशत्यात्मना तृतीयो वैखानसः ।) वैखानसः - (हस्तमुद्यम्य ।) राजन्, आश्रममृगोऽयं न हन्तव्यो न हन्तव्यः ।  
न खलु न खलु बाणः सन्निपात्योऽयमस्मिन् मृदुनि मृगशरीरे पुष्पराशाविवाग्निः ।  
क्व बत हरिणकानां जीवितं चातिलोलं क्व च निशितनिपाताः वज्रसाराः शरास्ते ॥१०॥  
तत्साधुकृतसन्धानं प्रतिसंहर सायकम् ।  
आर्तत्राणाय वः शस्त्रं न प्रहर्तुमनागसि ॥११॥  
राजा - एष प्रतिसंहृतः ।  
(इति यथोक्तं करोति ।) वैखानसः - सदृशमेतत्पुरुवंशप्रदीपस्य भवतः ।  
जन्म यस्य पुरोर्वंशे युक्तरूपमिदं तव ।  
पुत्रमेवङ्गुणोपेतं चक्रवर्तिनमाप्नुहि ॥१२॥  
इतरौ - (बाहू उद्यम्य ।) सर्वथा चक्रवर्तिनं पुत्रमाप्नुहि ।  
राजा - (सप्रणामम् ।) प्रतिगृहीतम् ।  
वैखानसः - राजन्, समिदाहरणाय प्रस्थिता वयम् ।  
एष खलु कण्वस्य कुलपतेरनुमालिनीतीरमाश्रमो दृश्यते ।  
न चेदन्यकार्यातिपातः, तत्प्रविश्य प्रतिगृह्यतामातिथेयः सत्कारः ।  
अपि च ।  
रम्यास्तपोधनानां प्रतिहतविघ्नाः क्रियाः समवलोक्य ।  
ज्ञास्यसि कियद्भुजो मे रक्षति मौर्वीकिणाङ्क इति ॥१३॥  
राजा - अपि सन्निहितोऽत्र कुलपतिः ।  
वैखानसः - इदानीमेव दुहितरं शकुन्तलामतिथिसत्काराय नियुज्य दैवमस्याः प्रतिकूलं शमयितुं सोमतीर्थं गतः ।  
राजा - भवतु ।  
तामेव द्रक्ष्यामि ।  
सा खलु विदितभक्तिर्मां महर्षेः कथयिष्यति ।  
वैखानसः - साधयामस्तावत् ।  
(इति सशिष्यो निष्क्रान्तः ।) राजा - सूत, चोदयाश्वान् ।  
पुण्याश्रमदर्शनेन तावदात्मानं पुनीमहे ।  
सूतः - यदाज्ञापयत्यायुष्मान् ।  
(इति भूयो रथवेगं निरूपयति ।) राजा - (समन्तादवलोक्य ।) सूत, अकथितोऽपि ज्ञायत एव यथायमाभोगस्तपोवनस्येति ।  
सूतः - कथमिव ।  
राजा - किं न पश्यति भवान् ।  
इह हि नीवाराः शुकगर्भकोटरमुखभ्रष्टास्तरूणामधः प्रस्निग्धाः क्वचिदिङ्गुदीफलभिदः सूच्यन्त एवोपलाः ।  
विश्वासोपगमादभिन्नगतयः शब्दं सहन्ते मृगास्तोयाधारपथाश्च वल्कलशिखानिष्यन्दरेखाङ्किताः ॥१४॥  
अपि च ।  
कुल्याम्भोभिः पवनचपलैः शाखिनो धौतमूला भिन्नो रागः किसलयरुचामाज्यधूमोद्गमेन ।  
एते चार्वागुपवनभुवि च्छिन्नदर्भाङ्कुरायां नष्टाशङ्का हरिणशिशवो मन्दमन्दं चरन्ति ॥१५॥  
सूतः - सर्वमुपपन्नम् ।  
राजा - (स्तोकमन्तरं गत्वा ।) तपोवननिवासिनामुपरोधो मा भूत् ।  
अत्रैव रथं स्थापय ।  
यावदवतरामि ।  
सूतः - धृताः प्रग्रहाः ।  
अवतरत्वायुष्मान् ।  
राजा - (अवतीर्यात्मानमवलोक्य च ।) सूत, विनीतवेषेण प्रवेष्टव्यानि तपोवनानि नाम ।  
इदं तावद्गृह्यताम् ।  
(इति सूतस्याभरणानि धनुश्चोपनीय ।) सूत, यावदाश्रमवासिनः प्रत्यवेक्ष्याहमुपावर्ते तावदार्द्रपृष्ठाः क्रियन्तां वाजिनः ।  
सूतः - तथा ।  
(इति निष्क्रान्तः ।) राजा - (परिक्रम्यावलोक्य च ।) इदमाश्रमद्वारम् ।  
यावत्प्रविशामि ।  
(प्रविश्य ।  
निमित्तं सूचयन् ।) शान्तमिदमाश्रमपदं स्फुरति च बाहुः कुतः फलमिहास्य ।  
अथवा भवितव्यानां द्वाराणि भवन्ति सर्वत्र ॥१६॥  
(नेपथ्ये ।) इदो इदो सहीओ ।  
राजा - (कर्णं दत्वा ।) अये, दक्षिणेन वृक्षवाटिकामालाप इव श्रूयते ।  
यावदग्रे गच्छामि ।  
(परिक्रम्यावलोक्य च ।) अये, एतास्तपस्विकन्यकाः स्वप्रमाणानुरूपैः सेचनघटैर्बालपादपेभ्यः पयो दातुमित एवाभिवर्तन्ते ।  
(निपुणं निरूप्य ।) अहो, मधुरमासां दर्शनम् ।  
शुद्धान्तदुर्लभमिदं वपुराश्रमवासिनो यदि जनस्य ।  
दूरीकृताः खलु गुणैरुद्यानलता वनलताभिः ॥१७॥  
यावदिमां छायामाश्रित्य प्रतिपालयामि ।  
(इति विलोकयन्स्थितः ।) (ततः प्रविशति यथोक्तव्यापारा सह सखीभ्यां शकुन्तला ।) शकुन्तला - इदो इदो सहीओ ।  
अनसूया - हला सौन्दले, तुवत्तो वि तादकस्सवस्स अस्समरुक्खआ पिअदरत्ति तक्केमि ।  
जेण णोमालिआकुसुमपेलवा वि तुमं एदाणं आलवालपूरणे णिउत्ता ।  
शकुन्तला - ण केअलं तादणिओओ एव्व ।  
अत्थि मे सोदरसिणेहो वि एदेसु ।  
(इति वृक्षसेचनं रूपयति ।) राजा - कथमियं सा कण्वदुहिता ।  
असाधुदर्शी खलु तत्रभवान्काश्यपः, य इमामाश्रमधर्मे नियुङ्क्ते ।  
इदं किलाव्याजमनोहरं वपुस्तपःक्षमं साधयितुं य इच्छति ।  
ध्रुवं स नीलोत्पलपत्रधारया शमीलतां छेत्तुमृषिर्व्यवस्यति ॥१८॥  
भवतु ।  
पादपान्तरित एव विश्वस्तां तावदेनां पश्यामि ।  
(इति तथा करोति ।) शकुन्तला - सहि अणसूए, अदिपिणद्धेण वक्कलेण पिअंवदाए णिअन्तिदम्हि ।  
सिढिलेहि दाव णं ।  
अनसूया - तह ।  
(इति शिथिलयति ।) प्रियंवदा - (सहासम् ।) एत्थ पओहरवित्थारैत्तअं अत्तणो जोव्वणं उवालह ।  
मं किं उवालम्भेसि ।  
राजा - सम्यगियमाह ।  
इदमुपहितसूक्ष्मग्रन्थिना स्कन्धदेशे स्तनयुगपरिणाहाच्छादिना वल्कलेन ।  
वपुरभिनवमस्याः पुष्यति स्वां न शोभां कुसुममिव पिनद्धं पाण्डुपत्रोदरेण ॥१९॥  
अथवा काममननुरूपमस्या वपुषो वल्कलं न पुनरलङ्कारश्रियं न पुष्यति ।  
कुतः ।  
सरसिजमनुविद्धं शैवलेनापि रम्यं मलिनमपि हिमांशोर्लक्ष्म लक्ष्मीं तनोति ।  
इयमधिकमनोज्ञा वल्कलेनापि तन्वी किमिव हि मधुराणां मण्डनं नाकृतीनाम् ॥२०॥  
शकुन्तला - (अग्रतोऽवलोक्य ।) एसो वादेरिदपल्लुवङ्गलीहिं तुवरेदि विअ मं केसररुक्खओ ।  
जाव णं सम्भावेमि ।  
(इति परिक्रामति ।) प्रियंवदा - हला सौन्दले एत्थ एव्व दाव मुहुत्तअं चिट्ठ ।  
शकुन्तला - किण्णिमित्तं ।  
प्रियंवदा - जाव तुए उवगदाए लदासणाधो विअ अअं केसररुक्खओ पडिभादि ।  
शकुन्तला - अदो क्खु पिअंवदा सि तुमं ।  
राजा - प्रियमपि तथ्यमाह शकुन्तलां प्रियंवदा ।  
अस्याः खलु अधरः किसलयरागः कोमलविटपानुकारिणौ बाहू ।  
कुसुममिव लोभनीयं यौवनमङ्गेषु सन्नद्धम् ॥२१॥  
अनसूया - हला सौन्दले, इअं सअंवरवहू सहआरस्स तुए किदणामहेआ वणजोसिणित्ति णोमालिआ ।  
णं विसुमरिदा सि ।  
शकुन्तला - तदा अत्ताणं वि विसुमरिस्सं ।  
(लतामुपेत्यावलोक्य च सहर्षम् ।) हला, रमणीए क्खु काले इमस्स लदापाअवमिधुणस्स वैअरो संवुत्तो ।  
णवकुसुमजोव्वणा वणजोसिणी, बद्धपल्लवदाए उवभोअक्खमो सहआरो ।  
(इति पश्यन्ती तिष्ठति ।) प्रियंवदा - (सस्मितम् ।) अणसूए, जाणासि किण्णिमित्तं सौन्दला वणजोसिणीं अदिमेत्तं पेक्खदित्ति ।  
अनसूया - ण क्खु विभावेमि ।  
कहेहि ।  
प्रियंवदा - जधा वणजोसिणी अणुरूवेण पाअवेण सङ्गदा अवि णम एव्वं अहं वि अत्तणो अणुरूवं वरं लहेअन्ति ।  
शकुन्तला - एसो णूणं तुह अत्तगदो मणोरधो ।  
(इति कलशमावर्जयति ।) राजा - अपि नाम कुलपतेरियमसवर्णक्षेत्रसम्भवा स्यात् ।  
अथवा कृतं सन्देहेन ।  
असंशयं क्षत्रपरिग्रहक्षमा यदार्यमस्यामभिलाषि मे मनः ।  
सतां हि सन्देहपदेषु वस्तुषु प्रमाणमन्तःकरणप्रवृत्तयः ॥२२॥  
तथापि तत्त्वत एनामुपलप्स्ये ।  
शकुन्तला - (ससम्भ्रमम् ।) अम्मो ।  
सलिलसेअसम्भमुग्गदो णोमालिअं उज्झिअ वअणं मे महुअरो अहिवट्टै ।  
(इति भ्रमरबाधां रूपयति ।) राजा - (सस्पृहं विलोक्य ।) यतो यतः षट्चरणोऽभिवर्तते ततस्ततः प्रेरितलोललोचना ।  
विवर्तितभ्रूरियमद्य शिक्षते भयादकामापि हि दृष्टिविभ्रमम् ॥२३॥  
अपि च ।  
(ससूयमिव ।) चलापाङ्गां दृष्टिं स्पृशसि बहुशो वेपथुमतीं रहस्याख्यायीव स्वनसि मृदु कर्णान्तिकचरः ।  
करौ व्याधुन्वत्याः पिबसि रतिसर्वस्वमधरं वयं तत्त्वान्वेषान्मधुकर हतास्त्वं खलु कृती ॥२४॥  
शकुन्तला - ण एसो धिट्ठो विरमदि ।  
अण्णदो गमिस्सं ।  
(पदान्तरे स्थित्वा सदृष्टिक्षेपम् ।) कधं इदो वि आअच्छदि ।  
हला, परित्ताअध मं इमिणा दुव्विणीदेण दुट्ठमहुअरेण अहिहूअमाणं ।  
उभे - (सस्मितम् ।) काओ अम्हे परित्तादुं ।  
दुस्सन्दं अक्कन्द ।  
राअरक्खिदव्वाइं तवोवणाइं णाम ।  
राजा - अवसरोऽयमात्मानं प्रकाशयितुम् ।  
न भेतव्यं (इत्यर्धोक्ते ।  
स्वगतम् ।) राजभावस्त्वभिज्ञातो भवेत् ।  
भवतु ।  
एवं तावदभिधास्ये ।  
शकुन्तला - (पदान्तरे स्थित्वा ।  
सदृष्टिक्षेपम् ।) कधं इदोवि मं अणुसरदि ।  
राजा - (सत्वरमुपसृत्य ।) आः ।  
कः पौरवे वसुमतीं शासति शासितरि दुर्विनीतानाम् ।  
अयमाचरत्यविनयं मुग्धासु तपस्विकन्यासु ॥२५॥  
(सर्वा राजानं दृष्ट्वा किञ्चिदिव सम्भ्रान्ताः ।) अनसूया - अज्ज, ण क्खु किम्पि अच्चाहिदं ।  
इअं णो पिअसही महुअरेण अहिहूअमाणा कादरीभूदा ।  
(इति शकुन्तलां दर्शयति ।) राजा - (शकुन्तलाभिमुखो भूत्वा ।) अपि तपो वर्धते ।  
(शकुन्तला साध्वसादवचना तिष्ठति ।) अनसूया - दाणिं अदिधिविसेसलाहेण ।  
हला सौन्दले, गच्छ उडअं ।  
फलमिस्सं अग्घं उवहर ।  
इदं पादोदअं भविस्सदि ।  
राजा - भवतीनां सूनृतयैव गिरा कृतमातिथ्यम् ।  
प्रियंवदा - तेण हि इमस्सिं पच्छाअसीदलाए सत्तवण्णवेदिआए मुहुत्तअं उवविसिअ परिस्समविणोदं करेदु अज्जो ।  
राजा - नूनं यूयमप्यनेन कर्मणा परिश्रान्ताः ।  
अनसूया - हला सौन्दले, उइदं णो पज्जुवासणं अदिधीणं ।  
एत्थ उवविसम्ह ।  
शकुन्तला - किं णु क्खु इमं पेक्खिअ तवोवणविरोहिणो विआरस्स गमणीअम्हि संवुत्ता ।  
राजा - (सर्वा विलोक्य ।) अहो समवयोरूपरमणीयं भवतीनां सौहार्दम् ।  
प्रियंवदा - (जनान्तिकम् ।) अणसूए, को णु क्खु एसो चौरगम्भीराकिदी महुरं आलवन्तो पहाववन्तो विअ लक्खीअदि ।  
अनसूया - सहि, मम वि अत्थि कोदूहलं ।  
पुच्छिस्सं दाव णं ।  
(प्रकाशम् ।) अज्जस्स महुरालावजणिदो वीसम्भो मं मन्तावेदि ।  
कदमो अज्जेण राएसिणो वंसो अलङ्करीअदि, कदमो वा विरहपज्जुस्सुअजणो किदो देसो, किण्णिमित्तं वा सुअमारदरो वि तवोवणगमणपरिस्समस्स अत्ता पदं उवणीदो ।  
शकुन्तला - (आत्मगतम् ।) हिअअ, मा उत्तम्म ।  
एसा तुए चिन्तिदाइं अणसूआ मन्तेदि ।  
राजा - (आत्मगतम् ।) कथमिदानीमात्मानं निवेदयामि, कथं वात्मापहारं करोमि ।  
भवतु ।  
एवं तावदेनां वक्ष्ये ।  
(प्रकाशम् ।) भवति, यः पौरवेण राज्ञा धर्माधिकारे नियुक्तः सोऽहमविघ्नक्रियोपलम्भाय धर्मारण्यमिदमायातः ।  
अनसूया - सणाधा दाणिं धम्मआरिणो ।  
(शकुन्तला शृङ्गारलज्जां रूपयति ।) सख्यौ - (उभयोराकारं विदित्वा ।  
जनान्तिकम् ।) हला सौन्दले, जै एत्थ अज्ज तादो सण्णिहिदो भवे ।  
शकुन्तला - तदो किं भवे ।  
सख्यौ - इमं जीविदसव्वस्सेण वि अदिधिविसेसं किदत्थं करिस्सदि ।  
शकुन्तला - तुह्मे अवेध ।  
किं पि हिएअ कदुअ मन्तेध ।  
ण वो वअणं सुणिस्सं ।  
राजा - वयमपि तावद्भवत्योः सखीगतं किमपि पृच्छामः ।  
सख्यौ - अज्ज, अणुग्गहो विअ इअं अब्भत्थणा ।  
राजा - भगवान्काश्यपः शाश्वते ब्रह्मणि स्थित इति प्रकाशम् ।  
इयं च वः सखी तदात्मजेति कथमेतत् ।  
अनसूया - सुणादु अज्जो ।  
अत्थि को वि कोसिओत्ति गोत्तणामहेओ महाप्पहावो राएसी ।  
राजा - अस्ति ।  
श्रूयते ।  
अनसूया - तं णो पिअसहीए पहवं अवगच्छ ।  
उज्झिदाए सरीरसंवड्ढणादीहिं तादकस्सवो से पिदा ।  
राजा - उज्झितशब्देन जनितं मे कौतूहलम् ।  
आ मूलाच्छ्रोतुमिच्छामि ।  
अनसूया - सुणादु अज्जो ।  
गोदमीतीरे पुरा किल तस्स राएसिणो उग्गे तवसि वट्टमाणस्स किम्पि जादसङ्केहिं देवेहिं मेणआ णाम अच्छरा पेसिदा णिअमविग्घकारिणी ।  
राजा - अस्त्येतदन्यसमाधिभीरुत्वं देवानाम् ।  
अनसूया - तदो वसन्तोदारसमए से उम्मादैत्तअं रूवं पेक्खिअ (इत्यर्धोक्ते लज्जया विरमति ।) राजा - परस्तादवगम्यत एव ।  
सर्वथाप्सरःसम्भवैषा ।  
अनसूया - अह इं ।  
राजा - उपपद्यते ।  
मानुषीषु कथं वा स्यादस्य रूपस्य सम्भवः ।  
न प्रभातरलं ज्योतिरुदेति वसुधातलात् ॥२६॥  
(शकुन्तलाधोमुखी तिष्ठति ।) राजा - (आत्मगतम् ।) लब्धावकाशो मे मनोरथः ।  
किन्तु सख्याः परिहासोदाहृतां वरप्रार्थनां श्रुत्वा धृतद्वैधीभावकातरं मे मनः ।  
प्रियंवदा - (सस्मितं शकुन्तलां विलोक्य नायकाभिमुखी भूत्वा ।) पुणो वि वत्तुकामो विअ अज्जो ।  
(शकुन्तला सखीमङ्गुल्यातर्जयति ।) राजा - सम्यगुपलक्षितं भवत्या अस्ति नः सच्चरितश्रवणलोभादन्यदपि प्रष्टव्यम् ।  
प्रियंवदा - अलं विआरिअ ।  
अणिअन्तणाणुओओ तवस्सिअणो णाम ।  
राजा - इति सखीं ते ज्ञातुमिच्छामि ।  
वैखानसं किमनया व्रतमाप्रदानाद्व्यापाररोधि मदनस्य निषेवितव्यम् ।  
अत्यन्तमात्मसदृशेक्षणवल्लभाभिराहो निवत्स्यति समं हरिणाङ्गनाभिः ॥२७॥  
प्रियंवदा - अज्ज, धम्मचरणे वि परवसो अअं जणो ।  
गुरुणो उण से अणुरूववरप्पदाणे सङ्कप्पो ।  
राजा - (आत्मगतं सहर्षम् ।) न दुरवापेयं खलु प्रार्थना ।  
भव हृदय साभिलाषं सम्प्रति सन्देहनिर्णयो जातः ।  
आशङ्कसे यदग्निं तदिदं स्पर्शक्षमं रत्नम् ॥२८॥  
शकुन्तला - (सरोषमिव ।) अणसूए, गमिस्सं अहं ।  
अनसूया - किण्णिमित्तं ।  
शकुन्तला - इमं असम्बद्धप्पलाविणिं पिअंवदं अज्जाए गोदमीए णिवेदैस्सं ।  
अनसूया - सहि, ण जुत्तं अकिदसक्कारं अदिधिविसेसं विसज्जिअ सच्छन्ददो गमणं ।  
(शकुन्तल्?? न किञ्चिदुक्त्वा प्रस्थितैव ।) राजा - (ग्रहीतुमिच्छन्निगृह्यात्मानम् ।  
आत्मगतम् ।) अहो चेष्टाप्रतिरूपिका कामिजनमनोवृत्तिः ।  
अहं हि अनुयास्यन्मुनितनयां सहसा विनयेन वारितप्रसरः ।  
स्थानादनुच्चलन्नपि गत्वेव पुनः प्रतिनिवृत्तः ॥२९॥  
प्रियंवदा - (शकुन्तलां निरुध्य ।) हला, ण दे जुत्तं गन्तुं ।  
शकुन्तला - (सभ्रूभङ्गम् ।) किं णिमित्तं ।  
प्रियंवदा - रुक्खसेअणे दुवे धारेसि मे ।  
एहि दाव ।  
उत्ताणं मोचिअ तदो गमिस्ससि ।  
(इति बलादेनां निवर्तयति ।) राजा - भद्रे, वृक्षसेचनादेव परिश्रान्तामत्रभवतीं लक्षये ।  
तथा ह्यस्याः स्रस्तांसावतिमात्रलोहिततलौ बाहू घटोत्क्षेपणादद्यापि स्तनवेपथुं जनयति श्वासः प्रमाणाधिकः ।  
बद्धं कर्णशिरीषरोधि वदने घर्माम्भसां जालकं बन्धे स्रंसिनि चैकहस्तयमिताः पर्याकुला मूर्धजाः ॥३०॥  
तदहमेनामनृणां करोमि ।  
(इत्यङ्गुलीययं दातुमिच्छति ।) (उभे नाममुद्राक्षराण्यनुवाच्य परस्परमवलोकयतः ।) राजा - अलमस्मानन्यथा सम्भाव्य ।  
राज्ञः परिग्रहोऽयमिति राजपुरुषं मामवगच्छथ ।  
प्रियंवदा - तेण हि णारिहदि एदं अङ्गुलीअअं अङ्गुलीविओअं ।  
अज्जस्स वअणेण अणिरिणा दाणिं एसा ।  
(किञ्चिद्विहस्य ।) हला सौन्दले, मोइदासि अणुअम्पिणा अज्जेण, अधवा महाराएण ।  
गच्छ दाणिं ।  
शकुन्तला - (आत्मगतम् ।) जै अत्तणो पहविस्सं ।  
(प्रकाशम् ।) का तुमं विसज्जिदव्वस्स रुन्धिदव्वस्स वा ।  
राजा - (शकुन्तलां विलोक्य, आत्मगतम् ।) किं नु खलु यथा वयमस्यामेवमियमप्यस्मान्प्रति स्यात् ।  
अथवा लब्धावकाशा मे प्रार्थना ।  
कुतः ।  
वाचं न मिश्रयति यद्यपि मद्वचोभिः कर्णं ददात्यभिमुखं मयि भाषमाणे ।  
कामं न तिष्ठति मदाननसम्मुखीयं भूयिष्ठमन्यविषया न तु दृष्टिरस्याः ॥३१॥  
(नेपथ्ये ।) भो भोस्तपस्विनः, सन्निहितास्तपोवनसत्त्वरक्षायै भवत ।  
प्रत्यासन्नः किल मृगयाविहारी पार्थिवो दुष्यन्तः ।  
तुरगखुरहतस्तथा हि रेणुर्विटपविषक्तजलार्द्रवल्कलेषु ।  
पतति परिणतारुणप्रकाशः शलभसमूह इवाश्रमद्रुमेषु ॥३२॥  
अपि च ।  
तीव्राघातप्रतिहततरुः स्कन्धलग्नैकदन्तः पादाकृष्टव्रततिवलयासङ्गसञ्जातपाशः ।  
मूर्तो विघ्नस्तपस इव नो भिन्नसारङ्गयूथो धर्मारण्यं प्रविशति गजः स्यन्दनालोकभीतः ॥३३॥  
(सर्वाः कर्णं दत्त्वा किञ्चिदिव सम्भ्रान्ताः ।) राजा - (आत्मगतम् ।) अहो धिक् ।  
पौरा अस्मदन्वेषिणस्तपोवनमुपरुन्धन्ति ।  
भवतु ।  
प्रतिगमिष्यामस्तावत् ।  
सख्यौ - अज्ज, इमिणा आरण्णअवुत्तन्तेण पज्जाउलम्ह ।  
अणुजाणाहि णो उडअगमणस्स ।  
राजा - (ससम्भ्रमम् ।) गच्छन्तु भवत्यः ।  
वयमप्याश्रमपीडा यथा न भवति तथा प्रयतिष्यामहे ।  
(सर्व उत्तिष्ठन्ति ।) सख्यौ - अज्ज, असम्भाविदअदिहिसक्कारं भूओ वि पेक्खणणिमित्तं लज्जेमो अज्जं विण्णविदुं ।  
राजा - मा मैवम् ।  
दर्शनेनैव भवतीनां पुरस्कृतोऽस्मि ।  
शकुन्तला - अणसूए अहिणवकुससूईए परिक्खदं मे चलणं ।  
कुरवअसाहापरिलग्गं च वक्कलं ।  
दाव परिपालेध मं जाव णं मोआवेमि ।  
(इति राजानमवलोकयन्ती सव्याजं विलम्ब्य सह सखीभ्यां निष्क्रान्ता ।) राजा - मन्दौत्सुक्योऽस्मि नगरगमनं प्रति ।  
यावदनुयात्रिकान्समेत्य नातिदूरे तपोवनस्य निवेशयेयम् ।  
न खलु शक्नोमि शकुन्तलाव्यापारादात्मानं निवर्तयितुम् ।  
मम हि गच्छति पुरः शरीरं धावति पश्चादसंस्तुतं चेतः ।  
चीनांशुकमिव केतोः प्रतिवातं नीयमानस्य ॥३४॥  
(इति निष्क्रान्ताः सर्वे ।) इति प्रथमोऽङ्कः ।  
द्वितीयोऽङ्कः ।  
(ततः प्रविशति विषण्णो विदूषकः ।) विदूषकः - (निःश्वस्य ।) भो दिट्ठं ।  
एदस्स मिअआसीलस्स रण्णो वअस्सभावेण णिव्विण्णो म्हि ।  
अअं मिओ अअं वराहो अअं सद्दूलो त्ति मज्झण्णे वि गिम्हविरलपाअवच्छाआसु वणराईसु आहिण्डीअदि अडवीदो अडविं ।  
पत्तसङ्करकसाआइं कडुआइं गिरिणईजलाइं पीअन्ति ।  
अणिअदवेलं सुल्लमंसभूइट्ठो आहारो अण्हीअदि ।  
तुरगाणुधावणकण्डिदसन्धिणो रत्तिम्मि वि णिकामं सैदव्वं णत्थि ।  
तदो महन्ते एव्व पच्चूसे दासीएपुत्तेहिं सौणिलुद्धएहिं वणग्गहणकोलाहलेण पडिबोधिदोम्हि ।  
एत्तिएण दाणिं पि पीडा ण णिक्कमदि ।  
तदो गण्डस्स उवरि पिण्डिआ संवुत्ता ।  
हिओ किल अम्हेसु ओहीणेसु तत्तहोदो मिआणुसारेण अस्समपदं पविट्ठस्स तावसकण्णआ सौन्दला णाम मम अधण्णदाए दंसिदा ।  
सम्पदं णअरगमणस्स मणं कहं वि ण करेदि ।  
अज्ज वि से तं एव्व चिन्तअन्तस्स अच्छीसु पभादं आसि ।  
का गदी ।  
जाव णं किदाचारपरिक्कमं पेक्खामि ।  
(इति परिक्रम्यावलोक्य च ।) एसो बाणासणहत्थाहिं जवणीहिं वणपुफ्फमालाधारिणीहिं परिवुदो इदो एव्व आअच्छदि पिअवअस्सो ।  
होदु ।  
अङ्गभङ्गविअलो विअ भविअ चिट्ठिस्सं ।  
जै एव्वं वि णाम विस्समं लहेअं ।  
(इति दण्डकाष्ठमवलम्ब्य स्थितः ।) (ततः प्रविशति यथानिर्दिष्टपरिवारो राजा ।) राजा - कामं प्रिया न सुलभा मनस्तु तद्भावदर्शनाश्वासि ।  
अकृतार्थेऽपि मनसिजे रतिमुभयप्रार्थना कुरुते ॥१॥  
(स्मितं कृत्वा ।) एवमात्माभिप्रायसम्भावितेष्टजनचित्तवृत्तिः प्रार्थयिता विडम्ब्यते ।  
तद्यथा स्निग्धं वीक्षितमन्यतोऽपि नयने यत्प्रेरयन्त्या तया यातं यच्च नितम्बयोर्गुरुतया मन्दं विलासादिव ।  
मा गा इत्युपरुद्धया यदपि सा सासूयमुक्ता सखी सर्वं तत्किल मत्परायणमहो कामी स्वतां पश्यति ॥२॥  
विदूषकः - (तथा स्थित एव ।) भो वअस्स, ण मे हत्थपाआ पसरन्ति ।  
ता वाआमेत्तएण जीआवैस्सं ।  
राजा - कुतोऽयं गात्रोपघातः ।  
विदूषकः - कुदो किल सअं अच्छीइं आउलीकरिअ अस्सुकारणं पुच्छसि ।  
राजा - न खल्ववगच्छामि ।  
भिन्नार्थमभिधीयताम् ।  
विदूषकः - भो वअस्स, जं वेदसो खुज्जलीलं विडम्बेदि तं किं अत्तणो पहावेण ।  
णं णईवेअस्स ।  
राजा - नदीवेगस्तत्र कारणम् ।  
विदूषकः - मम वि भवं ।  
राजा - कथमिव ।  
विदूषकः - एव्वं राअकज्जाणि उज्झिअ एदारिसे आउलप्पदेसे वणचरवुत्तिणा तुए होदव्वं ।  
जं सच्चं पच्चहं सावदाणुसरणेहिं सङ्खोहिअसन्धिबन्धाणं मम गत्ताणं अणीसो म्हि संवुत्तो ।  
त्ता पसादैस्सं विसज्जिदुं मं एक्काहं वि दाव विस्समिदुं ।  
राजा - (स्वगतम् ।) अयं चैवमाह ।  
ममापि काश्यपसुतामनुस्मृत्य मृगयाविक्लवं चेतः ।  
कुतः ।  
न नमयितुमधिज्यमस्मि शक्तो धनुरिदमाहितसायकं मृगेषु ।  
सहवसतिमुपेत्य यैः प्रियायाः कृत इव मुग्धविलोकितोपदेशः ॥३॥  
विदूषकः - (राज्ञो मुखं विलोक्य ।) अत्तभवं किं वि हिअए करिअ मन्तेदि ।  
अरण्णे मए रुदिअं आसि ।  
राजा - (सस्मितम् ।) किमन्यत् ।  
अनतिक्रमणीयं मे सुहृद्वाक्यमिति स्थितोऽस्मि ।  
विदूषकः - चिरं जीअ ।  
(इति गन्तुमिच्छति ।) राजा - वयस्य, तिष्ठ ।  
सावशेषं मे वचः ।  
विदूषकः - आणवेदु भवं ।  
राजा - विश्रान्तेन भवता ममाप्यनायासे कर्मणि सहायेन भवितव्यम् ।  
विदूषकः - किं मोदअखण्डिआए ।  
तेण हि अअं सुगहीदो खणो ।  
राजा - यत्र वक्ष्यामि ।  
कः कोऽत्र भोः ।  
(प्रविश्य ।) दौवारिकः - (प्रणम्य ।) आणवेदु भट्टा ।  
राजा - रैवतक, सेनापतिस्तावदाहूयताम् ।  
दौवारिकः - तह ।  
(इति निष्क्रम्य सेनापतिना सह पुनः प्रविश्य ।) एसो अण्णावअणुक्कण्ठो भट्टा इदो दिण्णदिट्ठी एव्व चिट्ठदि ।  
उवसप्पदु अज्जो ।  
सेनापतिः - (राजानमवलोक्य ।) दृष्टदोषापि स्वामिनि मृगया केवलं गुण एव संवृत्ता ।  
तथा हि देवः अनवरतधनुर्ज्यास्फालनक्रूरपूर्वं रविकिरणसहिष्णु क्लेशलेशैरभिन्नम् ।  
अपचितमपि गात्रं व्यायतत्वादलक्ष्यं गिरिचर इव नागः प्राणसारं बिभर्ति ॥४॥  
(उपेत्य ।) जयतु स्वामी ।  
गृहीतश्वापदमरण्यम् ।  
किमिति स्थीयते ।  
राजा - मन्दोत्साहः कृतोऽस्मि मृगयापवादिना माठव्येन ।  
सेनापतिः - (जनान्तिकम् ।) सखे, स्थिरप्रतिबन्धो भव ।  
अहं तावत्स्वामिनश्चित्तवृत्तिमनुवर्तिष्ये ।  
(प्रकाशम् ।) प्रलपत्येष वैधेयः ।  
ननु प्रभुरेव निदर्शनम् ।  
मेदश्छेदकृशोदरं लघु भवत्युत्थानयोग्यं वपुः सत्त्वानामपि लक्ष्यते विकृतिमच्चित्तं भयक्रोधयोः ।  
उत्कर्षः स च धन्विना यदिषवः सिध्यन्ति लक्ष्ये चले मिथ्यैव व्यसनं वदन्ति मृगयामीदृग्विनोदः कुतः ॥५॥  
विदूषकः - (सरोषम् ।) अवेहि रे उच्छाहहेतुअ ।  
अत्तभवं पकिदिं आपण्णो ।  
तुमं दाव अडवीदो अडवीं आहिण्डन्तो णरणासिआलोलुवस्स जिण्णरिच्छस्स कस्स वि मुहे पडिस्ससि ।  
राजा - भद्र सेनापते, आश्रमसन्निकृष्टे स्थिताः स्मः ।  
अतस्ते वचो नाभिनन्दामि ।  
अद्य तावत् गाहन्तां महिषा निपानसलिलं शृङ्गैर्मुहुस्ताडितं छायाबद्धकदम्बकं मृगकुलं रोमन्थमभ्यस्यतु ।  
विश्रब्धं क्रियतां वराहततिभिर्मुस्ताक्षतिः पल्वले विश्रामं लभतामिदं च शिथिलज्याबन्धमस्मद्धनुः ॥६॥  
सेनापतिः - यत्प्रभविष्णवे रोचते ।  
राजा - तेन हि निवर्तय पूर्वगतान्वनग्राहिणः ।  
यथा न मे सैनिकास्तपोवनमुपरुन्धन्ति तथा निषेद्धव्याः ।  
पश्य ।  
शमप्रधानेषु तपोवनेषु गूढं हि दाहात्मकमस्ति तेजः ।  
स्पर्शानुकूला इव सूर्यकान्तास्तदन्यतेजोऽभिभवाद्वमन्ति ॥७॥  
सेनापतिः - यदाज्ञापयति स्वामी ।  
विदूषकः - गच्छ भो दासीएपुत्त ।  
धंसदु दे उच्छाहवुत्तन्तो ।  
(निष्क्रान्तः सेनापतिः ।) राजा - (परिजनं विलोक्य ।) अपनयन्तु भवत्यो मृगयावेषम् ।  
रैवतक, त्वमपि स्वं नियोगमशून्यं कुरु ।  
परिजनः - जं देवो आणवेदि ।  
(इति निष्क्रान्तः ।) विदूषकः - किदं भवदा णिम्मच्छिअं ।  
सम्पदं एदस्सिं पादवच्छाआए विरैदलदाविदाणदंसणीआए आसणे णिसीददु भवं जाव अहं वि सुहासीणो होमि ।  
राजा - गच्छाग्रतः ।  
विदूषकः - एदु भवं ।  
(इत्युभौ परिक्रम्योपविष्टौ ।) राजा - माठव्य, अनवाप्तचक्षुःफलोऽसि ।  
येन त्वया दर्शनीयं न दृष्टम् ।  
विदूषकः - णं भवं अग्गदो मे वट्टदि ।  
राजा - सर्वः कान्तमात्मीयं पश्यति ।  
तामाश्रमललामभूतां शकुन्तलामधिकृत्य ब्रवीमि ।  
विदूषकः - (स्वगतम् ।) होदु ।  
से अवसरं ण दाइस्सं ।  
(प्रकाशम् ।) भो वअस्स, ते तावसकण्णआ अब्भत्थणीआ दीसदि ।  
राजा - सखे, न परिहार्ये वस्तुनि पौरवाणां मनः प्रवर्तते ।  
सुरयुवतिसम्भवं किल मुनेरपत्यं तदुज्झिताधिगतम् ।  
अर्कस्योपरि शिथिलं च्युतमिव नवमालिकाकुसुमम् ॥८॥  
विदूषकः - (विहस्य ।) जह कस्स वि पिण्डखज्जूरेहिं उव्वेजिदस्स तिन्तिणीए अहिलासो भवे, तह इत्थिआरदणपरिभाविणो भवदो इअं अब्भत्थणा ।  
राजा - न तावदेनां पश्यसि येनैमवादीः ।  
विदूषकः - तं क्खु रमणिज्जं जं भवदो वि विम्हअं उप्पादेदि ।  
राजा - वयस्य, किं बहुना ।  
चित्रे निवेश्य परिकल्पितसत्त्वयोगा रूपोच्चयेन मनसा विधिना कृता नु ।  
स्त्रीरत्नसृष्टिरपरा प्रतिभाति सा मे धातुर्विभुत्वमनुचिन्त्य वपुश्च तस्याः ॥९॥  
विदूषकः - जै एव्वं पच्चादेसो दाणिं रूबवदीणं ।  
राजा - इदं च मे मनसि वर्तते ।  
अनाघ्रातं पुष्पं किसलयमलूनं कररुहैरनाविद्धं रत्नं मधु नवमनास्वादितरसम् ।  
अखण्डं पुण्यानां फलमिव च तद्रूपमनघं न जाने भोक्तारं कमिह समुपस्थास्यति विधिः ॥१०॥  
विदूषकः - तेण हि लहु परित्ताअदु णं भवं ।  
मा कस्स वि तवस्सिणो इङ्गुदीतेल्लचिक्कणसीसस्स हत्थे पडिस्सदि ।  
राजा - परवती खलु तत्रभवती ।  
न च सन्निहितोऽत्र गुरुजनः ।  
विदूषकः - अध भवन्तं अन्तरेण कीदिसो से दिट्ठिराओ ।  
राजा - निसर्गादेवाप्रगल्भस्तपस्विकन्याजनः ।  
तथापि तु अभिमुखे मयि संहृतमीक्षितं हसितमन्यनिमित्तकृतोदयम् ।  
विनयवारितवृत्तिरतस्तया न विवृतो मदनो न च संवृतः ॥११॥  
विदूषकः - णं क्खु दिट्ठमेत्तस्स तुह अङ्कं आरोहदि ।  
राजा - मिथःप्रस्थाने पुनः शालीनतयापि काममाविष्कृतो भावस्तत्रभवत्या ।  
तथा हि ।  
दर्भाङ्कुरेण चरणः क्षत इत्यकाण्डे तन्वी स्थिता कतिचिदेव पदानि गत्वा ।  
आसीद्विवृत्तवदना च विमोचयन्ती शाखासु वल्कलमसक्तमपि द्रुमाणाम् ॥१२॥  
विदूषकः - तेण हि गहीदपाधेओ होहि ।  
किदं तुए उववणं तवोवणं त्ति पेक्खामि ।  
राजा - सखे, तपस्विभिः कैश्चित्परिज्ञातोऽस्मि ।  
चिन्तय तावत्केनापदेशेन सकृदप्याश्रमे वसामः ।  
विदूषकः - को अवरो अवदेसो ।  
णं तुमं राआ ।  
णीवारच्छट्ठभाअं अम्हाणं उपहरन्तु त्ति ।  
राजा - मूर्ख, अन्यद्भागधेयमेतेषां रक्षणे निपतति, यद्रत्नराशीनपि विहायाभिनन्द्यम् ।  
पश्य ।  
यदुत्तिष्ठति वर्णेभ्यो नृपाणां क्षयि तत्फलम् ।  
तपःषड्भागमक्षय्यं ददत्यारण्यका हि नः ॥१३॥  
(नेपथ्ये ।) हन्त, सिद्धार्थौ स्वः ।  
राजा - (कर्णं दत्त्वा ।) अये, धीरप्रशान्तस्वरैस्तपस्विभिर्भवितव्यम् ।  
(प्रविश्य ।) दौवारिकः - जेदु भट्टा ।  
एदे दुवे इसिकुमारआ पडिहारभूमिं उवट्ठिदा ।  
राजा - तेन ह्यविलम्बितं प्रवेशय तौ ।  
दौवारिकः - एसो पवेसेमि ।  
(इति निष्क्रम्य ऋषिकुमाराभ्यां सह प्रविश्य ।) इदो इदो भवन्ता ।  
(उभौ राजानं विलोकयतः ।) प्रथमः - अहो दीप्तिमतोऽपि विश्वसनीयतास्य वपुषः ।  
अथवोपपन्नमेतदृषिभ्यो नातिभिन्ने राजनि ।  
कुतः ।  
अध्याक्रान्ता वसतिरमुनाप्याश्रमे सर्वभोग्ये रक्षायोगादयमपि तपः प्रत्यहं सञ्चिनोति ।  
अस्यापि द्यां स्पृशति वशिनश्चारणद्वन्द्वगीतः पुण्यः शब्दो मुनिरिति मुहुः केवलं राजपूर्वः ॥१४॥  
द्वितीयः - गौतम, अयं स बलभित्सखो दुष्यन्तः ।  
प्रथमः - अथ किम् ।  
द्वितीयः - तेन हि नैतच्चित्रं यदयमुदधिश्यामसीमां धरित्रीमेकः कृत्स्नां नगरपरिघप्रांशुबाहुर्भुनक्ति ।  
आज़ंसन्ते सुरसमितयो बद्धवैरा हि दैत्यैरस्याधिज्ये धनुषि विजयं पौरुहूते च वज्रे ॥१५॥  
उभौ - (उपगम्य ।) विजयस्व राजन् ।  
राजा - (आसनादुत्थाय ।) अभिवादये भवन्तौ ।  
उभौ - स्वस्ति भवते ।  
(इति फलान्युपहरतः ।) राजा - (सप्रणामं परिगृह्य ।) आज्ञापयितुमिच्छामि ।  
उभौ - विदितो भवानाश्रमसदामिहस्थः ।  
तेन भवन्तं प्रार्थयन्ते ।  
राजा - किमाज्ञापयन्ति ।  
उभौ - तत्रभवतः कण्वस्य महर्षेरसान्निध्याद्रक्षांसि न इष्टि विघ्नमुत्पादयन्ति ।  
तत्कतिपयरात्रं सारथिद्वितीयेन भवता सनाथीक्रियतामाश्रम इति ।  
राजा - अनुगृहीतोऽस्मि ।  
विदूषकः - (अपवार्य ।) एसा दाणिं अणुऊला ते अब्भत्थणा ।  
राजा - (स्मितं कृत्वा ।) रैवतक, मद्वचनादुच्यतां सारथिः सबाणासनं रथमुपस्थापयेति ।  
दौवारिकः - जं देवो आणवेदि ।  
(इति निष्क्रान्तः ।) उभौ - (सहर्षम् ।) अनुकारिणि पूर्वेषां युक्तरूपमिदं त्वयि ।  
आपन्नाभयसत्रेषु दीक्षिताः खलु पौरवाः ॥१६॥  
राजा - (सप्रमाणम् ।) गच्छतां पुरौ भवन्तौ ।  
अहमप्यनुपदमागत एव ।  
उभौ - विजयस्व ।  
(इति निष्क्रान्तौ ।) राजा - माठव्य, अप्यस्ति शकुन्तलादर्शने कुतूहलम् ।  
विदूषकः - पढमं सपरीवाहं आसि ।  
दाणिं रक्खसवुत्तन्तेण बिन्दूवि णावसेसिदो ।  
राजा - मा भैषीः ।  
ननु मत्समीपे वर्तिष्यसे ।  
विदूषकः - एस रक्खसादो रक्खिदो म्हि ।  
(प्रविश्य ।) दौवारिकः - सज्जो रधो भट्टिणो विजअप्पत्थाणं अवेक्खदि ।  
एस उण णअरादो देवीणं आणत्तिहरओ करभओ आअदो ।  
राजा - (सादरम् ।) किमम्बाभिः प्रेषितः ।  
दौवारिकः - अह इं ।  
राजा - ननु प्रवेश्यताम् ।  
दौवारिकः - तह ।  
( इति निष्क्रम्य करभकेण सह प्रविश्य ।) एसो भट्टा ।  
उवसप्प ।  
करभकः - जेदु भट्टा ।  
देवी आणवेदि ।  
आआमिणि चौत्थदिअहे पुत्तपिण्डपालणो णाम उववासो भविस्सदि ।  
तहिं दीहाउणा अवस्सं सम्भाविदव्वा त्ति ।  
राजा - इतस्तपस्विकार्यम् ।  
इतो गुरुजनाज्ञा ।  
द्वयमनतिक्रमणीयम् ।  
किमत्र प्रतिविधेयम् ।  
विदूषकः - तिसङ्कु विअ अन्तराले चिट्ठ ।  
राजा - सत्यमाकुलीभूतोऽस्मि ।  
कृत्ययोर्भिन्नदेशत्वाद्द्वैधीभवति मे मनः ।  
पुरः प्रतिहतं शैले स्रोतः स्रोतोवहो यथा ॥१७॥  
(विचिन्त्य ।) सखे, त्वमम्बया पुत्र इति प्रतिगृहीतः ।  
अतो भवानितः प्रतिनिवृत्य तपस्विकार्यव्यग्रमानसं मामावेद्य तत्रभवतीनां पुत्रकृत्यमनुष्ठातुमर्हति ।  
विदूषकः - णं क्खु मं रक्खोभीरुअं गणेसि ।  
राजा - (सस्मितम् ।) कथमेतद्भवति सम्भाव्यते ।  
विदूषकः - जह राआणुएण गन्तव्वं तह गच्छामि ।  
राजा - ननु तपोवनोपरोधः परिहरणीय इति सर्वानानुयात्रिकांस्त्वयैव सह प्रस्थापयामि ।  
विदूषकः - तेण हि जुवराओ म्हि दाणिं संवुत्तो ।  
राजा - (आत्मगतम् ।) चपलोऽयं बटुः ।  
कदाचिदस्मत्प्रार्थनामन्तःपुरेभ्यः कथयेत् ।  
भवतु ।  
एनमेवं वक्ष्ये ।  
(विदूषकं हस्ते गृहीत्वा ।  
प्रकाशम् ।) वयस्य, ऋषिगौरवादाश्रमं गच्छामि ।  
न खलु सत्यमेव तापसकन्यकायां ममाभिलाषः ।  
पश्य ।  
क्व वयं क्व परोक्षमन्मथो मृगशावैः सममेधितो जनः ।  
परिहासविजल्पितं सखे परमार्थेन न गृह्यतां वचः ॥१८॥  
(इति निष्क्रान्ताः सर्वे ।) इति द्वितीयोऽङ्कः ।  
तृतीयोऽङ्कः ।  
(ततः प्रविशति कुशानादाय यजमानशिष्यः ।) शिष्यः - अहो, महानुभावः पार्थिवो दुष्यन्तः ।  
प्रविष्टमात्र एवाश्रमं तत्रभवति राजनि निरुपप्लवानि नः कर्माणि संवृत्तानि ।  
का कथा बाणसन्धाने ज्याशब्देनैव दूरतः ।  
हुङ्कारेणेव धनुषः स हि विघ्नानपोहति ॥१॥  
यावदिमान्वेदिसंस्तरणार्थं दर्भानृत्विग्भ्य उपनयामि (परिक्रम्यावलोक्य च ।  
आकाशे ।) प्रियंवदे, कस्येदमुशीरानुलेपनं मृणालवन्ति च नलिनीपत्राणि नीयन्ते ।  
(श्रुतिमभिनीय ।) किं ब्रवीषि ।  
आतपलङ्घनाद्बलवदस्वस्था शकुन्तला ।  
तस्याः शरीरनिर्वापणायेति ।  
तर्हि त्वरितं गम्यताम् ।  
सा खलु भगवतः कण्वस्य कुलपतेरुच्छ्वसितम् ।  
अहमपि तावद्वैतानिकं शान्त्युदकमस्यै गौतमीहस्ते विसर्जयिष्यामि ।  
(इति निष्क्रान्तः ।) विष्कम्भकः ।  
(ततः प्रविशति कामयमानावस्थो राजा ।) राजा - (निःश्वस्य ।) जाने तपसो वीर्यं सा बाला परवतीति मे विदितम् ।  
न च निम्नादिव सलिलं निवर्तते मे ततो हृदयम् ॥२॥  
भगवन्कुसुमायुध, त्वया चन्द्रमसा च विश्वसनीयाभ्यामतिसन्धीयते कामिजनसार्थः ।  
कुतः ।  
तव कुसुमशरत्वं शीतरश्मित्वमिन्दोर्द्वयमिदमयथार्थः दृश्यते मद्विधेषु ।  
विसृजति हिमगर्भैरग्निमिन्दुर्मयूखैस्त्वमपि कुसुमबाणान्वज्रसारीकरोषि ॥३॥  
(मदनबाधां निरूप्य ।  
सासूयम् ।) भगवन्मन्मथ ।  
कुतस्ते कुसुमायुधस्य शरतैक्ष्ण्यमेतत् ।  
(स्मृत्वा ।) आं ज्ञातम् ।  
अद्यापि नूनं हरकोपवह्निस्त्वयि ज्वलत्यौर्व इवाम्बुराशौ ।  
त्वमन्यथा मन्मथ मद्विधानां भस्मावशेषः कथमेवमुष्णः ॥४॥  
अथवा - अनिशमपि मकरकेतुर्मनसो रुजमावहन्नभिमतो मे ।  
यदि मदिरायतनयनां तामधिकृत्य प्रहरतीति ॥५॥  
(सखेदं परिक्रम्य ।) क्व नु खलु संस्थिते कर्मणि सदस्यैरनुज्ञातः श्रमक्लान्तमात्मानं विनोदयामि ।  
(निःश्वस्य ।) किं नु खलु मे प्रियादर्शनादृते शरणमन्यत् ।  
यावदेनामन्विष्यामि ।  
(सूर्यमवलोक्य ।) इमामुग्रातपां वेलां प्रायेण लतावलयवत्सु मालिनीतीरेषु ससखीजना शकुन्तला गमयति ।  
तत्रैव तावद्गच्छामि ।  
(परिक्रम्य स्पर्शं रूपयित्वा ।) अहो प्रवातसुभगोऽयमुद्देशः ।  
शक्यमरविन्दसुरभिः कणवाही मालिनीतरङ्गाणाम् ।  
अङ्गैरनङ्गतप्तैरविरलमालिङ्गितुं पवनः ॥६॥  
(परिक्रम्यावलोक्य च ।) अस्मिन्वेतसपरिक्षिप्ते लतामण्डपे सन्निहितया तया भवितव्यम् ।  
तथा हि ।  
(अधो विलोक्य ।) अभ्युन्नता पुरस्तादवगाढा जघनगौरवात्पश्चात् ।  
द्वारेऽस्य पाण्डुसिकते पदपङ्क्तिर्दृश्यतेऽभिनवा ॥७॥  
यावद्विटपान्तरेणावलोकयामि ।  
(परिक्रम्य तथा कृत्वा सहर्षम् ।) अये, लब्धं नेत्रनिर्वाणम् ।  
एषा मे मनोरथप्रियतमा सकुसुमास्तरणं शिलापट्टमधिशयाना सखीभ्यामन्वास्यते ।  
भवतु श्रोष्याम्यासां विश्रम्भकथितानि ।  
(इति विलोकयन्स्थितः ।) (ततः प्रविशति यथोक्तव्यापारा सहसखीभ्यां शकुन्तला ।) सख्यौ - (उपवीज्य सस्नेहम् ।) हला सौन्दले, अवि सुहेदि दे णलिणीपत्तवादो ।  
शकुन्तला - किं वीअअन्ति मं सहीओ ।  
(सख्यौ विषादं नाटयित्वा परस्परमवलोकयतः ।) राजा - बलवदस्वस्थशरीरा शकुन्तला दृश्यते ।  
(सवितर्कम् ।) तत्किमयमातपदोषः स्यात् ।  
उत यथा मे मनसि वर्तते ।  
(साभिलाषं निर्वर्ण्य ।) अथवा कृतं सन्देहेन ।  
स्तनन्यस्तोशीरं शिथिलितमृणालैकवलयं प्रियायाः साबाधं किमपि कमनीयं वपुरिदम् ।  
समस्तापः कामं मनसिजनिदाघप्रसरयोर्न तु ग्रीष्मस्यैवं सुभगमपराद्धं युवतिषु ॥८॥  
प्रियंवदा - (जनान्तिकम् ।) अणसूए, तस्स राएसिणो पढमदंसणादो आरहिअ पज्जुस्सुआ विअ सौन्दला ।  
किण्णु क्खु से तण्णिमित्तो अअं आतङ्को भवे ।  
अनसूया - सहि, ममवि ईदिसी आसङ्का हिअअस्स ।  
होदु ।  
पुच्छिस्सं दाव णं ।  
(प्रकाशम् ।) सहि, पुच्छिदव्वासि किम्पि ।  
बलवं क्खु दे सन्दावो ।  
शकुन्तला - (पूर्वोर्धेन शयनादुत्थाय ।) हला, किं वत्तुकामासि ।  
अनसूया - हला सौन्दले, अणब्भन्तरा क्खु अम्हे मदणगदस्स वुत्तन्तस्स ।  
किन्दु जादिसी इतिहासणिबन्वेसु कामअमाणाणं अवत्था सुणीअदि तादिसीं दे पेक्खामि ।  
कहेहि किण्णिमित्तं दे सन्दावो ।  
विआरं क्खु परमत्थदो अजाणिअ अणारम्भो पडिआरस्स ।  
राजा - अनसूयामप्यनुगतो मदीयस्तर्कः ।  
शकुन्तला - (आत्मगतम् ।) बलिअं क्खु मे अहिणिवेसो ।  
दाणिं वि सहसा एदाणं ण सक्कणोमि णिवेदिदुं ।  
प्रियंवदा - सहि सौन्दले, सुट्ठु एसा भणादि ।  
किं अत्तणो आतङ्कं उवेक्खसि ।  
अणुदिअहं क्खु परिहीअसि अङ्गेहिं ।  
केवलं लावण्णमई छाआ तुमं ण मुञ्चदि ।  
राजा - अवितथमाह प्रियंवदा ।  
तथा हि ।  
क्षामक्षामकपोलमाननमुरः काठिन्यमुक्तस्तनं मध्यः क्लान्ततरः प्रकामविनतावंसौ छविः पाण्डुरा ।  
शोच्या च प्रियदर्शना च मदनक्लिष्टेयमालक्ष्यते पत्राणामिव शोषणेन मरुता स्पृष्टा लता माधवी ॥९॥  
शकुन्तला - सहि, कस्स वा अण्णस्स कहैस्सं ।  
आआसैत्तिआ दाणिं वो भविस्सं ।  
उभे - अदो एव्व क्खु णिब्बन्धो ।  
सिणिद्धजणसंविभत्तं हि दुक्खं सज्झवेदणं होदि ।  
राजा - पृष्टा जनेन समदुःखसुखेन बाला नेयं न वक्ष्यति मनोगतमाधिहेतुम् ।  
दृष्टो विवृत्य बहुशोऽप्यनया सतृष्णमत्रान्तरे श्रवणकातरतां गतोऽस्मि ॥१०॥  
शकुन्तला - सहि, जदो पहुदि मम दंसणपहं आअदो सो तवोवणरक्खिदा राएसी ।  
(इत्यर्धोक्तेन लज्जां नाटयति ।) उभे - कथेदु पिअसही ।  
शकुन्तला - तदो आरहिअ तग्गदेण अहिलासेण एतदवत्थम्हि संवुत्ता ।  
राजा - (सहर्षम् ।) श्रुतं श्रोतव्यम् ।  
स्मर एव तापहेतुर्निर्वापयिता स एव मे जातः ।  
दिवस इवाभ्रश्यामस्तपात्यये जीवलोकस्य ॥११॥  
शकुन्तला - तं जै वो अणुमदं ता तह वट्ठह जह तस्स राएसिणो अणुकम्पणिज्जा होमि ।  
अण्णहा अवस्सं सिञ्चध मे तिलोदअं ।  
राजा - संशयच्छेदि वचनम् ।  
प्रियंवदा - (जनान्तिकम् ।) अणसूये, दूरगअवम्महा अक्खमा इअं कालहरणस्स ।  
जस्सिं बद्धभावा एसा सो ललामभूदो पोरवाणं ।  
ता जुत्तं से अहिलासो अहिणन्दिदुं ।  
अनसूया - तह जह भणसि ।  
प्रियंवदा - (प्रकाशम् ।) सहि, दिट्ठिआ अणुरूवो दे अहिणिवेसो ।  
साअरं उज्झिअ कहिं वा महाणई ओदरै ।  
को दाणिं सहआरं अन्तरेण अदिमुत्तलदं पल्लविदं सहेदि ।  
राजा - किमत्र चित्रं यदि विशाखे शशाङ्कलेखामनुवर्तेते ।  
अनसूया - को उण उवाओ भवे जेण अविलम्बिअं णिहुअं अ सहीए मणोरमं सम्पादेम्ह ।  
प्रियंवदा - णिहुअन्त्ति चिन्तणिज्जं भवे ।  
सिग्घन्त्ति सुअरं ।  
अनसूया - कहं विअ ।  
प्रियंवदा - णं सो राएसी इमस्सिं सिणिद्धदिट्ठीए सूइदाहिलासो इमाइं दिअहाइं पजाअरकिसो लक्खीअदि ।  
राजा - सत्यमित्थम्भूत एवास्मि ।  
तथाहि ।  
इदमशिशिरैरन्तस्तापाद्विवर्णमणीकृतं निशि निशि भुजन्यस्तापाङ्गप्रसारिभिरश्रुभिः ।  
अनभिलुलितज्याघाताङ्कं मुहुर्मणिबन्धनात्कनकवलयं स्रस्तं स्रस्तं मया प्रतिसार्यते ॥१२॥  
प्रियंवदा - (विचिन्त्य ।) हला, मअणलेहो से करीअदु ।  
इमं देवदासेसावदेसेण सुमणोगोविदं करिअ से हत्थअं पावैस्सं ।  
अनसूया - रोऐ मे सुउमारो पओओ ।  
किं वा सौन्दला भणादि ।  
शकुन्तला - सहीणिओओवि विकप्पीअदि ।  
प्रियंवदा - तेण हि अत्तणो उवण्णासपुव्वं चिन्तेहि दाव किम्पि ललिअपदबन्धणं ।  
शकुन्तला - हला, चिन्तेमि अहं ।  
अवहीरणभीरुअं पुणो वेवै मे हिअअं ।  
राजा - (सहर्षम् ।) अयं स ते तिष्ठति सङ्गमोत्सुको विशङ्कसे भीरु यतोऽवधीरणाम् ।  
लभेत वा प्रार्थयिता न वा श्रियं श्रिया दुरापः कथमीप्सितो भवेत् ॥१३॥  
सख्यौ - अत्तगुणावमाणिणि, को दाणिं सरीरणिव्वावत्तिअं सारदिअं जोसिणिं पडन्तेण वारेदि ।  
शकुन्तला - (सस्मितम् ।) णिओइदा दाणिं म्हि ।  
(इत्युपविष्टा चिन्तयति ।) राजा - स्थाने खलु विस्मृतनिमेषेण चक्षुषा प्रियामवलोकयामि ।  
यतः उन्नमितैकभ्रूलतमाननमस्याः पदानि रचयन्त्याः ।  
कण्टकितेन प्रथयति मय्यनुरागं कपोलेन ॥१४॥  
शकुन्तला - हला, चिन्तिदं मए गीदवत्थु ।  
ण क्खु सण्णिहिदाणि उण लेहणसाहणाणि ।  
प्रियंवदा - इमस्सिं सुओदरसुउमारे णलिणीपत्ते णहेहिं णिक्खित्तवण्णं करेहि ।  
शकुन्तला - (यथोक्तं रूपयित्वा ।) हला, सुणुह दाणिं सङ्गदत्थं ण वेत्ति ।  
उभे - अवहिद म्ह ।  
शकुन्तला - (वाचयति ।) तुज्झ ण आणे हिअअं मम उण कामो दिवावि रत्तिम्पि ।  
णिग्घिण तवेइ बलिअं तुइ वुत्तमणोरहाइं अङ्गाइं ॥१५॥  
राजा - (सहसोपसृत्य ।) तपति तनुगात्रि मदनस्त्वामनिशं मां पुनर्दहत्येव ।  
ग्लपयति यथा शशाङ्कं न तथा हि कुमुद्वतीं दिवसः ॥१६॥  
सख्यौ - (सहर्षम् ।) साअदं अविलम्बिणो मणोरधस्स ।  
(शकुन्तलाभ्युत्थातुमिच्छति ।) राजा - अलमलमायासेन ।  
सन्दष्टकुसुमशयनान्याशुक्लान्तबिसभङ्गसुरभीणि ।  
गुरुपरितापानि न ते गात्राण्युपचारमर्हन्ति ॥१७॥  
अनसूया - इदो सिलातलेक्कदेसं अलङ्करेदु वअस्सो ।  
(राजोपविशति ।  
शकुन्तला सलज्जा तिष्ठति ।) प्रियंवदा - दुवेणं पि वो अण्णोण्णाणुराओ पच्चक्खो ।  
सहीसिणेहो मं पुणरुत्तवादिणीं करेदि ।  
राजा - भद्रे, नैतत्परिहार्यम् ।  
विवक्षितं ह्यनुक्तमनुतापं जनयति ।  
प्रियंवदा - आवण्णस्स विसअणिवासिणो जणस्स अत्तिहरेण रण्णा होदव्वं त्ति एसो वो धम्मो ।  
राजा - नास्मात्परम् ।  
प्रियंवदा - तेण हि इअं णो पिअसही तुमं उद्दिसिअ इमं अवत्थन्तरं भअवदा मअणेण आरोविदा ।  
ता अरुहसि अब्भुववत्तीए जीविदं से अवलम्बिदुं ।  
राजा - भद्रे, साधारणोऽयं प्रणयः ।  
सर्वथानुगृहीतोऽस्मि ।  
शकुन्तला - (प्रियंवदामवलोक्य ।) हला, किं अन्तेउरविहरपज्जुस्सुअस्स राएसिणो उवरोहेण ।  
राजा - इदमनन्यपरायणमन्यथा हृदयसन्निहिते हृदयं मम ।  
यदि समर्थयसे मदिरेक्षणे मदनबाणहतोऽस्मि हतः पुनः ॥१८॥  
अनसूया - वअस्स, बहुवल्लहा राआणो सुणीअन्ति ।  
जह णो पिअसही बन्धुअणसोअणिज्जा ण होई तै णिव्वत्तेहि ।  
राजा - भद्रे, किं बहुना ।  
परिग्रहबहुत्वेऽपि द्वे प्रतिष्ठे कुलस्य मे ।  
समुद्रवसना चोर्वी सखी च युवयोरियम् ॥१९॥  
उभे - णिव्वुद म्ह ।  
प्रियंवदा - (सदृष्टिक्षेपम् ।) अणसूए, जह एसो इदोदिण्णदिट्ठी उत्सुओ मिअपोदओ मादरं अण्णेसदि ।  
एहि ।  
सञ्जोएम णं ।  
(इत्युभे प्रस्थिते ।) शकुन्तला - हला, असरण म्हि ।  
अण्णदरा वो आअच्छदु ।  
उभे - पुहवीए जो सरणं सो तुह समीवे वट्टै ।  
(इति निष्क्रान्ते ।) शकुन्तला - कहं गदाओ एव्व ।  
राजा - अलमावेगेन ।  
नन्वयमाराधयिता जनस्तव समीपे वर्तते ।  
किं शीतलैः क्लमविनोदिभिरार्द्रवातान् सञ्चारयामि नलिनीदलतालवृन्तैः ।  
अङ्के निधाय करभोरु यथासुखं ते संवाहयामि चरणावुत पद्मताम्रौ ॥२०॥  
शकुन्तला - ण माणणीएसु अत्ताणं अवराहैस्सं ।  
(इत्युत्थाय गन्तुमिच्छति ।) राजा - सुन्दरि, अपरिनिर्वाणो दिवसः ।  
इयं च ते शरीरावस्था ।  
उत्सृज्य कुसुमशयनं नलिनीदलकल्पितस्तनावरणम् ।  
कथमातपे गमिष्यसि परिबाधापेलवैरङ्गैः ॥२१॥  
(इति बलादेनां निवर्तयति ।) शकुन्तला - पोरव, रक्ख अविणअं ।  
मअणसन्तत्तावि ण हु अत्तणो पहवामि ।  
राजा - भीरु, अलं गुरुजनभयेन ।  
दृष्ट्वा ते विदितधर्मा तत्रभवान्नात्र दोषं ग्रहीष्यति कुलपतिः ।  
अपि च ।  
गान्धर्वेण विवाहेन बह्व्यो राजर्षिकन्यकाः ।  
श्रूयन्ते परिणीतास्ताः पितृभिश्चाभिनन्दिताः ॥२२॥  
शकुन्तला - मुञ्च दाव मं ।  
भूओ वि सहीजणं अणुमाणैस्सं ।  
राजा - भवतु ।  
मोक्ष्यामि ।  
शकुन्तला - कदा ।  
राजा - अपरिक्षतकोमलस्य यावत्कुसुमस्येव नवस्य षट्पदेन ।  
अधरस्य पिपासता मया ते सदयं सुन्दरि गृह्यते रसोऽस्य ॥२३॥  
(इति मुखमस्याः समुन्नमयितुमिच्छति ।  
शकुन्तला परिहरति नाट्येन ।) (नेपथ्ये ।) चक्कवाकवहुए, आमन्तेहि सहअरं ।  
उवट्ठिदा रअणी ।  
शकुन्तला - (ससम्भ्रमम् ।) पोरव, असंसअं मम सरीरवुत्तन्तोवलम्भस्स अज्जा गोदमी इदो एव्व आअच्छदि ।  
जाव विडवन्तरिदो होहि ।  
राजा - तथा ।  
(इत्यात्मानमावृत्य तिष्ठति ।) (ततः प्रविशति पात्रहस्ता गौतमी सख्यौ च ।) सख्यौ - इदो इदो अज्जा गोतमी ।  
गौतमी - (शकुन्तलामुपेत्य ।) जादे, अवि लहुसन्दाबाइं दे अङ्गाइं ।  
शकुन्तला - अज्जे, अत्थि मे विसेसो ।  
गौतमी - इमिणा दब्भोदएण णिराबाधं एव्व दे सरीरं भविस्सदि ।  
(शिरसि शकुन्तलामभ्युक्ष्य ।) वच्छे, परिणदो दिअहो ।  
एहि ।  
उडजं एव्व गच्छम्ह ।  
(इति प्रस्थिताः ।) शकुन्तला - (आत्मगतम् ।) हिअअ, पढमं एव्व सुहोवणदे मणोरहे कादरभावं ण मुञ्चसि ।  
साणुसअविहडिअस्स महं दे सम्पदं सन्दाबो ।  
(पदान्तरे स्थित्वा ।  
प्रकाशम् ।) लादावलअ सन्दावहारअ, आमन्तेमि तुमं भूओ वि परिमोअस्स ।  
(इति दुःखेन निष्क्रान्ता शकुन्तला सहेतराभिः ।) राजा - (पूर्वस्थानमुपेत्य ।  
सनिःश्वासम् ।) अहो विघ्नवत्यः प्रार्थितार्थसिद्धयः ।  
मया हि मुहुरङ्गुलिसंवृताधरोष्ठं प्रतिषेधाक्षरविक्लवाभिरामम् ।  
मुखमंसविवर्ति पक्ष्मलाक्ष्याः कथमप्युन्नमितं न चुम्बितं तु ॥२४॥  
क्व नु खलु सम्प्रति गच्छामि ।  
अथवा ।  
इहैव प्रियापरिभुक्तमुक्ते लतावलये मुहुर्तं स्थास्यामि ।  
(सर्वतोऽवलोक्य ।) तस्याः पुष्पमयी शरीरलुलिता शय्या शिलायामियं क्लान्तो मन्मथलेख एष नलिनीपत्रे नखैरर्पितः ।  
हस्ताद्भ्रष्टमिदं बिसाभरणमित्यासज्यमानेक्षणो निर्गन्तुं सहसा न वेतसगृहाच्छक्नोमि शून्यादपि ॥२५॥  
(आकाशे ।) राजन्, सायन्तने सवनकर्मणि सम्प्रवृत्ते वेदीं हुताशनवतीं परितः प्रकीर्णाः ।  
छायाश्चरन्ति बहुधा भयमादधानाः सन्ध्यापयोदकपिशाः पिशिताशनानाम् ॥२६॥  
राजा - अयमयमागच्छामि ।  
(इति निष्क्रान्तः ।) इति तृतीयोऽङ्कः ।  
चतुर्थोऽङ्कः ।  
(ततः प्रविशतः कुसुमावचयं नाटयन्त्यौ सख्यौ ।) अनसूया - हला पिअंवदे, जै वि गन्धव्वेण विवाहविहिणा णिव्वुत्तकल्लाणा सौन्दला अणुरूवभत्तुगामिणी संवुत्तेत्ति निव्वुदं मे हिअअं, तह वि एत्तिअं चिन्तणिज्जं ।  
प्रियंवदा - कहं विअ ।  
अनसूया - अज्ज सो राएसी इट्ठिं परिसमाविअ इसीहिं विसज्जिदो अत्तणो णअरं पविसिअ अन्तेउरसमागदो इदोगदं वुत्तन्तं सुमरदि वा ण वेत्ति ।  
प्रियंवदा - वीसद्धा होहि ।  
ण तादिसा आकिदिविसेसा गुणविरोहिणो होन्ति ।  
किन्दु तादो दाणिं इमं वुत्तन्तं सुणिअ ण आणे किं पडिवज्जिस्सदि त्ति ।  
अनसूया - जह अहं देक्खामि, तह तस्स अणुमदं भवे ।  
प्रियंवदा - कहं विअ ।  
अनसूया - गुणवदे कण्णआ पडिबादणिज्जेत्ति अअं दाव पढमो सङ्कप्पो ।  
तं जै देव्वं एव्व सम्पादेदि, णं अप्पआसेण किदत्थो गुरुअणो ।  
प्रियंवदा - (पुष्पभाजनं विलोक्य ।) सहि, अवैदाहं बलिकम्मपज्जत्ताइं कुसुमाइं ।  
अनसूया - णं पिअसहीए सौन्दलाए सोहग्गदेवआ अच्चणीआ ।  
प्रियंवदा - जुज्जदि ।  
(इति तदेव कर्मारभेते ।) (नेपथ्ये ।) अयमहं भोः ।  
अनसूया - (कर्णं दत्त्वा ।) सहि, अदिधीणं विअ णिवेदिदं ।  
प्रियंवदा - णं उडजसण्णिहिदा सौन्दला ।  
(आत्मगतम् ।) अज्ज उण हिअएण असण्णिहिदा ।  
अनसूया - होदु ।  
अलं एत्तिएहिं कुसुमेहिं ।  
(इति प्रस्थिते ।) (नेपथ्ये ।) आः अतिथिपरिभाविनी, विचिन्तयन्ती यमनन्यमानसा तपोधनं वेत्सि न मामुपस्थितम् ।  
स्मरिष्यति त्वां न स बोधितोऽपि सन्कथां प्रमत्तः प्रथमं कृतामिव ॥१॥  
प्रियंवदा - हद्धी हद्धी ।  
अप्पिअं एव्व संवुत्तं ।  
कस्सिं पि पूआरुहे अवरद्धा सुण्णहिअआ सौन्दला ।  
(पुरोऽवलोक्य ।) ण हु जस्सिं कस्सिं पि ।  
एसो दुव्वासो सुलहकोवो महेसी ।  
तह सविअ वेअबलुप्फुल्लाए दुव्वाराए गईए पडिणिवुत्तो ।  
को अण्णो हुदवहादो दहिदुं पहविस्सदि ।  
अनसूया - गच्छ ।  
पादेसु पणमिअ णिवत्तेहि णं, जाव अहं अग्घोदअं उवकप्पेमि ।  
प्रियंवदा - तह ।  
(इति निष्क्रान्ता ।) अनसूया - (पदान्तरे स्खलितं निरूप्य ।) अम्मो ।  
आवेअक्खलिदाए गईए पब्भट्ठं मे अग्गहत्थादो पुप्फभाअणं ।  
(इति पुष्पोच्चयं रूपयति ।) (प्रविश्य ।) प्रियंवदा - सहि, पकिदिवक्को सो कस्स अणुणअं पडिगेण्हदि ।  
किं पि उण साणुक्कोसो किदो ।  
अनसूया - (सस्मितम् ।) तस्सिं बहु एदं पि ।  
कहेहि ।  
प्रियंवदा - जदा णिवत्तिदुं ण इच्छदि तदा विण्णविदो मए ।  
भअवं, पढमं त्ति पेक्खिअ अविण्णादतवप्पहावस्स दुहिदुजणस्स भअवदा एक्को अवराहो मरिसिदव्वोत्ति ।  
अनसूया - तदो तदो ।  
प्रियंवदा - तदो मे वअणं अण्णहाभविदुं णारिहदि ।  
किन्दु अहिण्णाणाभरणदंसणेण साबो णिवत्तिस्सदि त्ति मन्तअन्तो सअं अन्तरिहिदो ।  
अनसूया - सक्कं दाणिं अस्ससिदुं ।  
अत्थि तेण राएसिणा सम्पत्थिदेण सणामहेअङ्किअं अङ्गुलीअअं सुमरणीअन्त्ति सअं पिणद्धं ।  
तस्सिं साहीणोबाआ सौन्दला भविस्सदि ।  
प्रियंवदा - सहि, एहि ।  
देवकज्जं दाव णिव्वत्तेम्ह ।  
(इति परिक्रामतः ।) प्रियंवदा - (विलोक्य ।) अणसूए, पेक्ख दाव ।  
वामहत्थोवहिदवअणा आलिहिदा विअ पिअसही ।  
भत्तुगदाए चिन्ताए अत्ताणं पि ण एसा विभावेदि ।  
किं उण आअन्तुअं ।  
अनसूया - पिअंवदे, दुवेणं एव्व णं णो मुहे एसो वुत्तन्तो चिट्ठदु ।  
रक्खिदव्वा क्खु पकिदिपेलवा पिअसही ।  
प्रियंवदा - को णाम उण्होदएण णोमालिअं सिञ्चेदि ।  
(इत्युभे निष्क्रान्ते ।) विष्कम्भः ।  
(ततः प्रविशति सुप्तोत्थितः शिष्यः ।) शिष्यः - वेलोपलक्षणार्थमादिष्टोऽस्मि तत्रभवता प्रवासादुपावृत्तेन काश्यपेन ।  
प्रकाशं निर्गतस्तावदवलोकयामि कियदवशिष्टं रजन्या इति ।  
(परिक्रम्यावलोक्य च ।) हन्त प्रभातम् ।  
तथा हि ।  
यात्येकतोऽस्तशिखरं पतिरोषधीनामाविष्कृतारुणपुरःसर एकतोऽर्कः ।  
तेजोद्वयस्य युगपद्व्यसनोदयाभ्यां लोको नियम्यत इवात्मदशान्तरेषु ॥२॥  
अपि च ।  
अन्तर्हिते शशिनि सैव कुमुद्वती मे दृष्टिं न नन्दयति संस्मरणीयशोभा ।  
इष्टप्रवासजनितान्यबलाजनस्य दुःखानि नूनमतिमात्रसुदुःसहानि ॥३॥  
अनसूया - (प्रविश्यापटीक्षेपेण ।) एवं णाम विसअपरम्मुहस्स वि जणस्स ण एदं ण विदिअं जधा तेण रण्णा सौन्दलाए अणज्जं आअरिदं ।  
शिष्यः - यावदुपस्थितां होमवेलां गुरवे निवेदयामि ।  
(इति निष्क्रान्तः ।) अनसूया - पडिबुद्धा वि किं करिस्सं ।  
ण मे उइदेसु वि णिअकरणिज्जेसु हत्थपाआ पसरन्ति ।  
कामो दाणिं सकामो होदु ।  
जेण असच्चसन्धे जणे सुद्धहिअआ सही पदं कारिदा ।  
अहवा दुव्वाससावो एसो विआरेदि ।  
अण्णहा कहं सो राएसी तारिसाणि मन्तिअ एत्तिअस्स कालस्स लेहमेत्तं पि ण विसज्जेदि ।  
ता इदो अहिण्णाणं अङ्गुलीअअं से विसज्जेम ।  
दुक्खसीले तवस्सिजणे को अब्भत्थीअदु ।  
णं सहीगामी दोसो त्ति ववसिदा वि ण पारेमि पवासपडिणिउत्तस्स तादकस्सवस्स दुस्सन्तपरिणीदं आबण्णसत्तं सौन्दलं णिवेदिदुं ।  
इत्थङ्गए अम्हेहि किं करणिज्जं ।  
प्रियंवदा - (प्रविश्य सहर्षम् ।) सहि, तुवर तुवर सौन्दलाए पत्थाणकोदुअं णिव्वत्तिदुं ।  
अनसूया - सहि, कहं एदं ।  
प्रियंवदा - सुणाहि दाणिं ।  
सुहसैदपुच्छिआ सौन्दलासआसं गदम्हि ।  
तदो जाव एणं लज्जावणदमुहिं परिस्सजिअ सअं तादकस्सवेण एव्वं अहिणन्दिदं ।  
दिट्ठिआ धूमाउलिददिट्ठिणो वि जअमाणस्स पाअए एव्व आहुदी पडिदा ।  
वच्छे, सुसिस्सपरिदिण्णा विज्जा विअ असोअणिज्जा संवुत्ता ।  
अज्ज एव्व इसिरक्खिदं तुमं भत्तुणो सआसं विसज्जेमि त्ति ।  
अनसूया - अह केण सूइदो तादकस्सवस्स वुत्तन्तो ।  
प्रियंवदा - अग्गिसरणं पविट्ठस्स सरीरं विणा छन्दोमईए वाणिआए ।  
अनसूया - (सविस्मयम् ।) कहेहि ।  
प्रियंवदा - (संस्कृतमाश्रित्य ।) दुष्यन्तेनाहितं तेजो दधानां भूतये भुवः ।  
अवेहि तनयां ब्रह्मन्नग्निगर्भां शमीमिव ॥४॥  
अनसूया - (प्रियंवदामाश्लिष्य ।) सहि, पिअं मे ।  
किन्दु अज्ज एव्व सौन्दला णीअदित्ति उक्कण्ठासाधारणं परितोसं अणुहोमि ।  
प्रियंवदा - सहि, अम्हे दाव उक्कण्ठं विणोदैस्सामो ।  
सा वस्सिणी णिव्वुदा होदु ।  
अनसूया - तेण हि एदस्सिं चूदसाहावलम्बिदे णारिएरसमुग्गए एतण्णिमित्तं एव्व कालन्तरक्खमा णिक्खित्ता मए केसरमालिआ ।  
ता इमं हत्थसण्णिहिदं करेहि ।  
जाव अहम्पि से मिअलोअणं तित्थमित्तिअं दुव्वाकिसलआणित्ति मङ्गलसमालम्भणाणि विरएमि ।  
प्रियंवदा - तह करीअदु ।  
(अनसूया निष्क्रान्ता ।  
प्रियंवदा नाट्येन सुमनसो गृह्णाति ।) (नेपथ्ये ।) गौतमि, आदिश्यन्तां शार्ङ्गरवमिश्राः शकुन्तलानयनाय ।  
प्रियंवदा - (कर्णं दत्त्वा ।) अणसूए, तुवर तुवर ।  
एदे क्खु हत्थिआउरगामिणो इसीओ सद्दावीअन्ति ।  
(प्रविश्य समालम्बनहस्ता ।) अनसूया - सहि, एहि ।  
गच्छम्ह ।  
(इति परिक्रामतः ।) प्रियंवदा - (विलोक्य ।) एसा सुज्जोदय एव्व सिहामज्जिदा पडिच्छिदणीवारहत्थाहिं सोत्थिवाअणकाहिं तावसीहिं अहिणन्दीअमाणा सौन्दला चिट्ठै ।  
उवसप्पम्ह णं ।  
(इत्युपसर्पतः ।) (ततः प्रविशति यथोद्दिष्टव्यापारासनस्था शकुन्तला ।) तापसीनामन्यतमा - (शकुन्तलां प्रति ।) जादे, भत्तुणो बहुमाणसूअअं महादेईसद्दं लहेहि ।  
द्वितीया - वच्छे, वीरप्पसविणी होहि ।  
तृतीया - वच्छे, भत्तुणो बहुमदा होहि ।  
(इत्याशिषो दत्त्वा गौतमीवर्जं निष्क्रान्ताः ।) सख्यौ - (उपसृत्य ।) सहि सुहमज्जणं दे होदु ।  
शकुन्तला - साअदं मे सहीणं ।  
इदो णिसीदह ।  
उभे - (मङ्गलपात्राण्यादाय ।  
उपविश्य ।) हला, सज्जा होहि ।  
जाव मङ्गलसमालम्भणं विरएम ।  
शकुन्तला - एदं पि बहु मन्तव्वं ।  
दुल्लहं दाणिं मे सहीमण्डणं भविस्सदि त्ति ।  
उभे - सहि, उइअं ण दे मङ्गलकाले रोइदुं ।  
(इत्यश्रूणि प्रमृज्य नाट्येन प्रसाधयतः ।) प्रियंवदा - आहरणोइदं रूवं अस्समसुलहेहिं पसाहणेहिं विप्पआरीअदि ।  
(प्रविश्योपायनहस्तौ ।) ऋषिकुमारकौ - इदमलङ्करणम् ।  
अलङ्क्रियतामत्रभवती ।  
(सर्वा विलोक्य विस्मिताः ।) गौतमी - वच्छ णारअ, कुदो एदं ।  
प्रथमः - तातकाश्यपप्रभावात् ।  
गौतमी - किं माणसी सिद्धी ।  
द्वितीयः - न खलु ।  
श्रूयताम् ।  
तत्रभवता वयमाज्ञप्ताः शकुन्तलाहेतोर्वनस्पतिभ्यः कुसुमान्याहरतेति ।  
तत इदानीं ।  
क्षौमं केनचिदिन्दुपाण्डु तरुणा माङ्गल्यमाविष्कृतं निष्ठ्यूतश्चरणोपभोगसुलभो लाक्षारसः केनचित् ।  
अन्येभ्यो वनदेवताकरतलैरापर्वभागोत्थितैर्दत्तान्याभरणानि तत्किसलयोद्भेदप्रतिद्वन्द्विभिः ॥५॥  
प्रियंवदा - हला, इमाए अब्भुववत्तीए सूइआ दे भत्तुणो गेहे अणुहोदव्वा राअलच्छित्ति ।  
(शकुन्तला व्रीडां रूपयति ।) प्रथमः - गौतम, एह्येहि ।  
अभिषेकोत्तीर्णाय काश्यपाय वनस्पतिसेवां निवेदयावः ।  
द्वितीयः - तथा ।  
(इति निष्क्रान्तौ ।) सख्यौ - अए, अणुवजुत्तभूसणो अअं जणो ।  
चित्तकम्मपरिअएण अङ्गेसु दे आहरणविणिओअं करेम्ह ।  
शकुन्तला - जाणे वो णेउणं ।  
(उभे नाट्येनालङ्कुरुतः ।) (ततः प्रविशति स्नानोत्तीर्णः काश्यपः ।) काश्यपः - यास्यत्यद्य शकुन्तलेति हृदयं संस्पृष्टमुत्कण्ठया कण्ठः स्तम्भितबाष्पवृत्तिकलुषश्चिन्ताजडं दर्शनम् ।  
वैक्लव्यं मम तावदीदृशमपि स्नेहादरण्यौकसः पीड्यन्ते गृहिणः कथं न तनयाविश्लेषदुःखैर्नवैः ॥६॥  
(इति परिक्रामति ।) सख्यौ - हला सौन्दले अवसिदमण्डणासि ।  
परिधेहि सम्पदं खोमजुअलं ।  
(शकुन्तलोत्थाय परिधत्ते ।) गौतमी - जादे, एसो दे आणन्दपरिवाहिणा चक्खुणा परिस्सजन्तो विअ गुरू उवट्ठिदो ।  
आआरं दाव पडिवज्जस्स ।  
शकुन्तला - (सव्रीडम् ।) ताद, वन्दामि ।  
काश्यपः - वत्से, ययोतेरिव शर्मिष्ठा भर्तुर्बहुमता भव ।  
सुतं त्वमपि सम्राजं सेव पूरुमवाप्नुहि ॥७॥  
गौतमी - भअवं, वरो क्खु एसो ण आसिसा ।  
काश्यपः - वत्से, इतः सद्योहुताग्नीन्प्रदक्षिणीकुरुष्व ।  
(सर्वे परिक्रामन्ति ।) काश्यपः - (ऋक्छन्दसाशास्ते ।) अमी वेदिं परितः कॢप्तधिष्ण्याः समिद्वन्तः प्रान्तसंस्तीणदर्भाः ।  
अपघ्नन्तो दुरितं हव्यगन्धैर्वैतानास्त्वां वह्नयः पावयन्तु ॥८॥  
प्रतिष्ठस्वेदानीम् ।  
(सदृष्टिक्षेपम् ।) क्व ते शार्ङ्गरवमिश्राः ।  
(प्रविश्य ।) शिष्यः - भगवन्, इमे स्मः ।  
काश्यपः - भगिन्यास्ते मार्गमादेशय ।  
शार्ङ्गरवः - इत इतो भवती ।  
(सर्वे परिक्रामन्ति ।) काश्यपः - भो भोः सन्निहितास्तपोवनतरवः, पातुं न प्रथमं व्यवस्यति जलं युष्मास्वपीतेषु या नादत्ते प्रियमण्डनापि भवतां स्नेहेन या पल्लवम् ।  
आद्ये वः कुसुमप्रसूतिसमये यस्या भवत्युत्सवः सेयं याति शकुन्तला पतिगृहं सर्वैरनुज्ञायताम् ॥९॥  
(कोकिलरवं सूचयित्वा ।) अनुमतगमना शकुन्तला तरुभिरियं वनवासबन्धुभिः ।  
परभृतविरुतं कलं यथा प्रतिवचनीकृतमेभिरीदृशम् ॥१०॥  
(आकाशे ।) रम्यान्तरः कमलिनीहरितैः सरोभिश्छायाद्रुमैर्नियमितार्कमयूखतापः ।  
भूयात्कुशेशयरजोमृदुरेणुरस्याः शान्तानुकुलपवनश्च शिवश्च पन्थाः ॥११॥  
(सर्वे सविस्मयमाकर्णयन्ति ।) गौतमी - जादे, णादिजणसिणिद्धाहिं अणुण्णादगमणासि तवोवणदेवदाहिं ।  
पणम भअवदीणं ।  
शकुन्तला - (सप्रणामं परिक्रम्य ।  
जनान्तिकम् ।) हला पिअंवदे, णं अज्जौत्तदंसणुस्सुआए वि अस्समपदं परिच्चअन्तीए दुक्खेण मे चलणा पुरदो पवट्टन्ति ।  
प्रियंवदा - ण केवलं तवोवणविरहकादरा सही एव्व ।  
तुए उवट्ठिदविओअस्स तवोवणस्स वि दाव समवत्था दीसै ।  
उग्गलिअदब्भकवला मिआ परिच्चत्तणच्चणा मोरा ।  
ओसरिअपण्डुपत्ता मुअन्ति अस्सू विअ लदाओ ॥१२॥  
शकुन्तला - (स्मृत्वा ।) ताद, लदाबहिणिअं वणजोसिणिं दाव आमन्तैस्सं ।  
काश्यपः - अवैमि ते तस्यां सोदर्यस्नेहम् ।  
इयं तावद्दक्षिणेन ।  
शकुन्तला - (लतामुपेत्य ।) वणजोसिणी, चूदसङ्गता वि मं पच्चालिङ्ग इदोगदाहिं साहाबाहाहिं ।  
अज्जप्पहुदि दूरपरिवत्तिणी दे खु भविस्सं ।  
काश्यपः - सङ्कल्पितं प्रथममेव मया तवार्थे भर्तारमात्मसदृशं सुकृतैर्गता त्वम् ।  
चूतेन संश्रितवती नवमालिकेयमस्यामहं त्वयि च सम्प्रति वीतचिन्तः ॥१३॥  
इतः पन्थानं प्रतिपद्यस्व ।  
शकुन्तला - (सख्यौ प्रति ।) हला, एसा दुवेणं वो हत्थे णिक्खेवो ।  
सख्यौ - अअं जणो कस्स हत्थे समप्पिदो ।  
(इति बाष्पं विहरतः ।) काश्यपः - अनसूये, अलं रुदित्वा ।  
ननु भवतीभ्यामेव स्थिरीकर्तव्या शकुन्तला ।  
(सर्वे परिक्रामन्ति ।) शकुन्तला - ताद, एसा उडजपज्जन्तचारिणी गब्भमन्थरा मिअवहू जदा अणघप्पसवा होइ तदा मे कम्पि पिअणिवेदैत्तअं विसज्जैस्सह ।  
काश्यपः - नेदं विस्मरिष्यामः ।  
शकुन्तला - (गतिभङ्गं रूपयित्वा ।) को णु क्खु एसो णिवसणे मे सज्जै ।  
(इति परावर्तते ।) काश्यपः - वत्से, यस्य त्वया व्रणविरोपणमिङ्गुदीनां तैलं न्यषिच्यत मुखे कुशसूचिविद्धे ।  
श्यामाकमुष्टिपरिवर्धितको जहाति सोऽयं न पुत्रकृतकः पदवीं मृगस्ते ॥१४॥  
शकुन्तला - वच्छ, किं सहवासपरिच्चाइणिं मं अणुसरसि ।  
अचिरप्पसूदाए जणणीए विणा वड्ढिदो एव्व ।  
दाणिं पि मए विरहिदं तुमं तादो चिन्तैस्सदि ।  
णिवत्तेहि दाव ।  
(इति रुदती प्रस्थिता ।) काश्यपः - उत्पक्ष्मणोर्नयनयोरुपरुद्धवृत्तिं बाष्पं कुरु स्थिरतया विरतानुबन्धम् ।  
अस्मिन्नलक्षितनतोन्नतभूमिभागे मार्गे पदानि खलु ते विषमीभवन्ति ॥१५॥  
शार्ङ्गरवः - भगवन्, ओदकान्तं स्निग्धो जनोऽनुगन्तव्य इति श्रूयते ।  
तदिदं सरस्तीरम् ।  
अत्र सन्दिश्य प्रतिगन्तुमर्हसि ।  
काश्यपः - तेन हीमां क्षीरवृक्षच्छायामाश्रयामः ।  
(सर्वे परिक्रम्य स्थिताः ।) काश्यपः - (आत्मगतम् ।) किं नु खलु तत्रभवतो दुष्यन्तस्य युक्तरूपमस्माभिः सन्देष्टव्यम् ।  
(इति चिन्तयति ।) शकुन्तला - (जनान्तिकम् ।) हला, पेक्ख ।  
णलिणीपत्तन्तरिदं वि सहअरं अदेक्खन्ती आदुरा चक्कवाई आरडदि दुक्करं अहं करेमि त्ति ।  
अनसूया - सहि, मा एव्वं मन्तेहि ।  
एसा वि पिएण विणा गमेइ रअणिं विसाअदीहअरं ।  
गरुअं पि विरहदुक्खं आसाबन्धो सहावेदि ॥१६॥  
काश्यपः - शार्ङ्गरव, इति त्वया मद्वचनात्स राजा शकुन्तलां पुरस्कृत्य वक्तव्यः ।  
शार्ङ्गरवः - आज्ञापयतु भवान् ।  
काश्यपः - अस्मान्साधु विचिन्त्य संयमधनानुच्चैः कुलं चात्मनस्त्वय्यस्याः कथमप्यबान्धवकृतां स्नेहप्रवृत्तिं च ताम् ।  
सामान्यप्रतिपत्तिपूर्वकमियं दारेषु दृश्या त्वया भाग्यायत्तमतःपरं न खलु तद्वाच्यं वधूबन्धुभिः ॥१७॥  
शार्ङ्गरवः - गृहीतः सन्देशः ।  
काश्यपः - वत्से, त्वमिदानीमनुशासनीयासि ।  
वनौकसोऽपि सन्तो लौकिकज्ञा वयम् ।  
शार्ङ्गरवः - न खलु धीमतां कश्चिदविषयो नाम ।  
काश्यपः - सा त्वमितः पतिकुलं प्राप्य शुश्रूषस्व गुरून्कुरु प्रियसखीवृत्तिं सपत्नीजने भर्तुर्विप्रकृतापि रोषणतया मा स्म प्रतीपं गमः ।  
भूयिष्ठं भव दक्षिणा परिजने भाग्येष्वनुत्सेकिनी यान्त्येवं गृहिणीपदं युवतयो वामाः कुलस्याधयः ॥१८॥  
कथं वा गौतमी मन्यते ।  
गौतमी - एत्तिओ वहूजणस्य उवदेसो ।  
जादे, एदं क्खु सव्वं ओधारेहि ।  
काश्यपः - वत्से, परिष्वजस्व मां सखीजनं च ।  
शकुन्तला - ताद, इदो एव्व किं पिअंवदामिस्साओ सहीओ णिवत्तिस्सन्ति ।  
काश्यपः - इमे अपि प्रदेये ।  
न युक्तमनयोस्तत्र गन्तुम् ।  
त्वया सह गौतमी यास्यति ।  
शकुन्तला - (पितरमाश्लिष्य ।) कहं दाणिं तादस्स अङ्कादो परिब्भट्ठा मलअतडुम्मूलिआ चन्दणलदा विअ दसन्तरे जीविअं धारैस्सं ।  
काश्यपः - वत्से, किमेवं कातरासि ।  
अभिजनवतो भर्तुः श्लाघ्ये स्थिता गृहिणीपदे विभवगुरुभिः कृत्यैस्तस्य प्रतिक्षणमाकुला ।  
तनयमचिरात्प्राचीवार्कं प्रसूय च पावनं मम विरहजां न त्वं वत्से शुचं गणयिष्यसि ॥१९॥  
(शकुन्तला पितुः पादयोः पतति ।) काश्यपः - यदिच्छामि ते तदस्तु ।  
शकुन्तला - (सख्यावुपेत्य ।) हला, दुवे वि मं समं एव्व परिस्सजह ।  
सख्यौ - (तथा कृत्वा ।) सहि, जै णाम सो राआ पञ्चहिण्णाणमन्थरो भवे तदो से इमं अत्तणामहेअङ्किअं अङ्गुलीअअं दंसेहि ।  
शकुन्तला - इमिणा सन्देहेण वो आकम्पिदम्हि ।  
सख्यौ - मा भाआहि ।  
अदिसिणेहो पावसङ्की ।  
शार्ङ्गरवः - युगान्तरमारूढः सविता ।  
त्वरतामत्रभवती ।  
शकुन्तला - (आश्रमाभिमुखी स्थित्वा ।) ताद, कदा णु भूओ तवोवणं पेक्खिस्सं ।  
काश्यपः - श्रूयताम् ।  
भूत्वा चिराय चतुरन्तमहीसपत्नी दौष्यन्तमप्रतिरथं तनयं निवेश्य ।  
भर्त्रा तदर्पितकुटुम्बभरेण सार्धं शान्ते करिष्यसि पदं पुनराश्रमेऽस्मिन् ॥२०॥  
गौतमी - जादे, परिहीअदि गमणवेला ।  
णिवत्तेहि पिदरं ।  
अहवा चिरेण वि पुणो पुणो एसा एव्वं मन्तैस्सदि ।  
णिवत्तदु भवं ।  
काश्यपः - वत्से, उपरुध्यते तपोऽनुष्ठानम् ।  
शकुन्तला - (भूयः पितरमाश्लिष्य ।) तवच्चरणपीडिदं तादसरीरं ।  
ता मा अदिमेत्तं मम किदे उक्कण्ठिदुम् ।  
काश्यपः - (सनिःश्वासम् ।) शममेष्यति मम शोकः कथं नु वत्से त्वया रचितपूर्वम् ।  
उटजद्वारविरूढं नीवारबलिं विलोकयतः ॥२१॥  
गच्छ ।  
शिवास्ते पन्थानः सन्तु ।  
(निष्क्रान्ता शकुन्तला सहयायिनश्च ।) सख्यौ - (शकुन्तलां विलोक्य ।) हद्धी हद्धी ।  
अन्तरिहिदा सौन्दला वणराईए ।  
काश्यपः - (सनिःश्वासम् ।) अनसूये, गतवती वां सहधर्मचारिणी ।  
निगृह्य शोकमनुगच्छतं मां प्रस्थितम् ।  
उभे - ताद, सौन्दलाविरहिदं सुण्णं विअ तवोवणं कहं पविसामो ।  
काश्यपः - स्नेहप्रवृत्तिरेवन्दर्शिनी ।  
(सविमर्शं परिक्रम्य ।) हन्त भोः, शकुन्तलां पतिकुलं विसृज्य लब्धमिदानीं स्वास्थ्यम् ।  
कुतः ।  
अर्थो हि कन्या परकीय एव तामद्य सम्प्रेष्य परिग्रहीतुः ।  
जातो ममायं विशदः प्रकामं प्रत्यर्पितन्यास इवान्तरात्मा ॥२२॥  
(इति निष्क्रान्ताः सर्वे ।) इति चतुर्थोऽङ्कः ।  
पञ्चमोऽङ्कः ।  
(ततः प्रविशत्यासनस्थो राजा विदूषकश्च ।) विदूषकः - (कर्णं दत्त्वा ।) भो वअस्स, सङ्गीदसालन्तरे अवधाणं देहि ।  
कलविसुद्धाए गीदीए सरसञ्जोओ सुणीअदि ।  
जाणे तत्तहोदी हंसवदिआ वण्णपरिअअं करेदि त्ति ।  
राजा - तूष्णीं भव ।  
यावदाकर्णयामि ।  
(आकाशे गीयते ।) अहिणवमहुलोलुवो तुमं तह परिचुम्बिअ चूअमञ्जरिं ।  
कमलवसैमेत्तणिव्वुदो महुअर विम्हरिओ सि णं कहं ॥१॥  
राजा - अहो रागपरिवाहिनी गीतिः ।  
विदूषकः - किं दाव गीदीए अवगदो अक्खरत्थो ।  
राजा - (स्मितं कृत्वा ।) सकृत्कृतप्रणयोऽयं जनः ।  
तदस्या देवीं वसुमतीमन्तरेण महदुपालम्भं गतोऽस्मि ।  
सखे माठव्य, मद्वचनादुच्यतां हंसपदिका ।  
निपुणमुपालब्धोऽस्मीति ।  
विदूषकः - जं भवं आणवेदि ।  
(उत्थाय ।) भो वअस्स, गहीदस्स ताए परकीएहिं हत्थेहिं सिहण्डए ताडीअमाणस्स अच्छराए वीदराअस्स विअ णत्थि दाणिं मे मोक्खो ।  
राजा - गच्छ ।  
नागरिकवृत्या सञ्ज्ञापयैनाम् ।  
विदूषकः - का गई ।  
(इति निष्क्रान्तः ।) राजा - (आत्मगतम् ।) किं नु खलु गीतार्थमाकर्ण्येष्टजनविरहादृतेऽपि बलवदुत्कण्ठितोऽस्मि ।  
अथवा ।  
रम्याणि वीक्ष्य मधुरांश्च निशम्य शब्दान्पर्युत्सुकीभवति यत्सुखितोऽपि जन्तुः ।  
तच्चेतसा स्मरति नूनमबोधपूर्वं भावस्थिराणि जननान्तरसौहृदानि ॥२॥  
(इति पर्याकुलस्तिष्ठति ।) (ततः प्रविशति कञ्चुकी ।) कञ्चुकी - अहो नु खल्वीदृशीमवस्थां प्रतिपन्नोऽस्मि ।  
आचार इत्यवहितेन मया गृहीता या वेत्रयष्टिरवरोधगृहेषु राज्ञः ।  
काले गते बहुतिथे मम सैव जाता प्रस्थानविक्लवगतेरवलम्बनार्था ॥३॥  
भोः, कामं धर्मकार्यमनतिपात्यं देवस्य ।  
तथापीदानीमेव धर्मासनादुत्थिताय पुनरुपरोधकारि कण्वशिष्यागमनमस्मै नोत्सहे निवेदितुम् ।  
अथवाविश्रमोऽयं लोकतन्त्राधिकारः ।  
कुतः ।  
भानुः सकृद्युक्ततुरङ्ग एव रात्रिन्दिवं गन्धवहः प्रयाति ।  
शेषः सदैवाहितभूमिभारः षष्ठांशवृत्तेरपि धर्म एषः ॥४॥  
यावन्नियोगमनुतिष्ठामि ।  
(परिक्रम्यावलोक्य च ।) एष देवः प्रजाः प्रजाः स्वा इव तन्त्रयित्वा निषेवते श्रान्तमना विविक्तम् ।  
यूथानि सञ्चार्य रविप्रतप्तः शीतं दिवा स्थानमिव द्विपेन्द्रः ॥५॥  
(उपगम्य ।) जयतु जयतु देवः ।  
एते खलु हिमगिरेरुपत्यकारण्यवासिनः काश्यपसन्देशमादाय सस्त्रीकास्तपस्विनः सम्प्राप्ताः ।  
श्रुत्वा देवः प्रमाणम् ।  
राजा - (सादरम् ।) किं काश्यपसन्देशहारिणः ।  
कञ्चुकी - अथ किम् ।  
राजा - तेन हि मद्वचनाद्विज्ञाप्यतामुपाध्यायः सोमरातः ।  
अमूनाश्रमवासिनः श्रौतेन विधिना सत्कृत्य स्वयमेव प्रवेशयितुमर्हतीति ।  
अहमप्यत्र तपस्विदर्शनोचिते प्रदेशे स्थितः प्रतिपालयामि ।  
कञ्चुकी - यदाज्ञापयति देवः ।  
(इति निष्क्रान्तः ।) राजा - (उत्थाय ।) वेत्रवति, अग्निशरणमार्गमादेशय ।  
प्रतीहारी - इदो इदो देवो ।  
राजा - (परिक्रामति ।  
अधिकारखेदं निरूप्य ।) सर्वः प्रार्थितमर्थमधिगम्य सुखी सम्पद्यते जन्तुः ।  
राज्ञां तु चरितार्थता दुःखोत्तरैव ।  
औत्सुक्यमात्रमवसादयति प्रतिष्ठा क्लिश्नाति लब्धपरिपालनवृत्तिरेव ।  
नातिश्रमापनयनाय यथा श्रमाय राज्यं स्वहस्तधृतदण्डमिवातपत्रम् ॥६॥  
(नेपथ्ये ।) वैतालिकौ - विजयतां देवः ।  
प्रथमः - स्वसुखनिरभिलाषः खिद्यसे लोकहेतोः प्रतिदिनमथवा ते वृत्तिरेवंविधैव ।  
अनुभवति हि मूर्ध्ना पादपस्तीव्रमुष्णं शमयति परितापं छायया संश्रितानाम् ॥७॥  
द्वितीयः - नियमयसि विमार्गप्रस्थितानात्तदण्डः प्रशमयसि विवादं कल्पसे रक्षणाय ।  
अतनुषु विभवेषु ज्ञातयः सन्तु नाम त्वयि तु परिसमाप्तं बन्धुकृत्यं प्रजानाम् ॥८॥  
राजा - एते क्लान्तमनसः पुनर्नवीकृताः स्मः ।  
(इति परिक्रामति ।) प्रतीहारी - अहिणवसम्मज्जणससिरीओ सण्णिहिदहोमधेणूअग्गिसरणालिन्दो ।  
आरुहदु देवो ।  
राजा - (आरुह्य परिजनांसावलम्बी तिष्ठति ।) वेत्रवति, किमुद्दिश्य भगवता काश्यपेन मत्सकाशमृषयः प्रेषिताः स्युः ।  
किं तावद्व्रतिनामुपोढतपसां विघ्नैस्तपो दूषितं धर्मारण्यचरेषु केनचिदुत प्राणिष्वसच्चेष्टितम् ।  
आहोस्वित्प्रसवो ममापचरितैर्विष्टम्भितो वीरुधामित्यारूढबहुप्रतर्कमपरिच्छेदाकुलं मे मनः ॥९॥  
प्रतीहारी - सुचरिदणन्दिणो इसीओ देवं सभाजैदुं आअदेत्ति तक्केमि ।  
(ततः प्रविशन्ति गौतमीसहिताः शकुन्तलां पुरस्कृत्य मुनयः ।) (पुरश्चैषां कञ्चुकी पुरोहितश्च ।) कञ्चुकी - इत इतो भवन्तः ।  
शार्ङ्गरवः - शारद्वत, महाभागः कामं नरपतिरभिन्नस्थितिरसौ न कश्चिद्वर्णानामपथमपकृष्टोऽपि भजते ।  
तथापीदं शश्वत्परिचितविविक्तेन मनसा जनाकीर्णं मन्ये हुतवहपरीतं गृहमिव ॥१०॥  
शारद्वतः - स्थाने भवान्पुरप्रवेशादित्थम्भूतः संवृत्तः ।  
अहमपि अभ्यक्तमिव स्नातः शुचिरशुचिमिव प्रबुद्ध इव सुप्तम् ।  
बद्धमिव स्वैरगतिर्जनमिह सुखसङ्गिनमवैमि ॥११॥  
शकुन्तला - (निमित्तं सूचयित्वा ।) अम्महे, किं मे वामेदरं णअणं विप्फुरदि ।  
गौतमी - जादे पडिहदं अमङ्गलं ।  
सुहाइं दे भत्तुकुलदेवदावो वितरन्दु ।  
(इति परिक्रामति ।) पुरोहितः - (राजानं निर्दिश्य ।) भो भोस्तपस्विनः असावत्रभवान्वर्णाश्रमाणां रक्षिता प्रागेव मुक्तासनो वः प्रतिपालयति ।  
पश्यतैनम् ।  
शार्ङ्गरवः - भो महाब्राह्मण, काममेतदभिनन्दनीयम् ।  
तथापि वयमत्र मध्यस्थाः ।  
कुतः ।  
भवन्ति नम्रास्तरवः फलागमैर्नवाम्बुभिर्भूरिविलम्बिनो घनाः ।  
अनुद्धताः सत्पुरुषाः समृद्धिभिः स्वभाव एवैष परोपकारिणाम् ॥१२॥  
प्रतीहारी - देव, पसण्णमुहवण्णा दीसन्ति ।  
जाणामि वीसद्धकज्जा इसीओ ।  
राजा - (शकुन्तलां दृष्ट्वा ।) अथात्रभवती कास्विदवगुण्ठनवती नातिपरिस्फुटशरीरलावण्या ।  
मध्ये तपोधनानां किसलयमिव पाण्डुपत्राणाम् ॥१३॥  
प्रतीहारी - देव, कुदूहलगब्भोपहिदो ण मे तक्को पसरदि ।  
णं दंसणीआ उण से आकिदी लक्खीअदि ।  
राजा - भवतु ।  
अनिर्वर्णनीयं परकलत्रम् ।  
शकुन्तला - (हस्तमुरसि कृत्वा ।  
आत्मगतम् ।) हिअअ, किं एव्वं वेवसि ।  
अज्जौत्तस्स भावं ओधारिअ धीरं दाव होहि ।  
पुरोहितः - (पुरो गत्वा ।) एते विधिवदर्चितास्तपस्विनः ।  
अस्ति कश्चिदेषामुपाध्यायसन्देशः ।  
तं देवः श्रोतुमर्हति ।  
राजा - अवहितोऽस्मि ।  
ऋषयः - (हस्तानुद्यम्य ।) विजयस्व राजन् ।  
राजा - सवानभिवादये ।  
ऋषयः - इष्टेन युज्यस्व ।  
राजा - अपि निर्विघ्नतपसो मुनयः ।  
ऋषयः - कुतो धर्मक्रियाविघ्नः सतां रक्षितरि त्वयि ।  
तमस्तपति घर्मांशौ कथमाविर्भविष्यति ॥१४॥  
राजा - अर्थवान्खलु मे राजशब्दः ।  
अथ भगवांल्लोकानुग्रहाय कुशली काश्यपः ।  
ऋषयः - स्वाधीनकुशलाः सिद्धिमन्तः ।  
स भवन्तमनामयप्रश्नपूर्वकमिदमाह ।  
राजा - किमाज्ञापयति भगवान् ।  
शार्ङ्गरवः - यन्मिथः समयादिमां मदीयां दुहितरं भवानुपायंस्त तन्मया प्रीतिमता युवयोरनुज्ञातम् ।  
कुतः ।  
त्वमर्हतां प्राग्रसरः स्मृतोऽसि नः शकुन्तला मूर्तिमती च सत्क्रिया ।  
समानयंस्तुल्यगुणं वधूवरं चिरस्य वाच्यं न गतः प्रजापतिः ॥१५॥  
तदिदानीमापन्नसत्त्वा प्रतिगृह्यतां सहधर्मचरणायेति ।  
गौतमी - अज्ज, किम्पि वत्तुकामम्हि ।  
ण मे वअणावसरो अत्थि ।  
कहन्त्ति ।  
णावेक्खिओ गुरुअणो इमीअ ण तुए वि पुच्छिदो बन्धू ।  
एक्कक्कमेव चरिए भणामि किं एक्कमेक्कस्स ॥१६॥  
शकुन्तला - (आत्मगतम् ।) किं णु क्खु अज्जौत्तो भणादि ।  
राजा - किमिदमुपन्यस्तम् ।  
शकुन्तला - (आत्मगतम् ।) पावओ क्खु एसो वअणोवण्णासो ।  
शार्ङ्गरवः - कथमिदं नाम ।  
भवन्त एव सुतरां लोकवृत्तान्तनिष्णाताः ।  
सतीमपि ज्ञातिकुलैकसंश्रयां जनोऽन्यथा भर्तृमतीं विशङ्कते ।  
अतः समीपे परिणेतुरिष्यते तदप्रियापि प्रमदा स्वबन्धुभिः ॥१७॥  
राजा - किं चात्रभवती मया परिणीतपूर्वा ।  
शकुन्तला - (सविषादम् ।  
आत्मगतम् ।) हिअअ, सम्पदं दे आसङ्का ।  
शार्ङ्गरवः - किं कृतकार्यद्वेषाद्धर्मं प्रति विमुखतोचिता राज्ञः ।  
राजा - कुतोऽयमसत्कल्पनाप्रश्नः ।  
शार्ङ्गरवः - मूर्च्छन्त्यमी विकाराः प्रायेणैश्वर्यमत्तेषु ॥१८॥  
राजा - विशेषेणाधिक्षिप्तोऽस्मि ।  
गौतमी - जादे, मुहुत्तअं मा लज्ज ।  
अवणैस्सं दाव दे ओउण्ठणं ।  
तदो तुमं भट्टा अहिजाणिस्सदि ।  
(इति यथोक्तं करोति ।) राजा - (शकुन्तलां निर्वर्ण्य ।  
आत्मगतम् ।) इदमुपनतमेवं रूपमक्लिष्टकान्ति प्रथमपरिगृहीतं स्यान्न वेत्यव्यवस्यन् ।  
भ्रमर इव विभाते कुन्दमन्तस्तुषारं न खलु च परिभोक्तुं नैव शक्नोमि हातुम् ॥१९॥  
(इति विचारयन् स्थितः ।) प्रतीहारी - अहो धम्मावेक्खिदा भट्टिणो ।  
इदिसं णाम सुहोवणदं रूवं देक्खिअ को अण्णो विआरेदि ।  
शार्ङ्गरवः - भो राजन्, किमिति जोषमास्यते ।  
राजा - भोस्तपोधनाः, चिन्तयन्नपि न खलु स्वीकरणमत्रभवत्याः स्मरामि ।  
तत्कथमिमामभिव्यक्तसत्त्वलक्षणां प्रत्यात्मानं क्षेत्रिणमाशङ्कमानः प्रतिपत्स्ये ।  
शकुन्तला - (अपवार्य ।) अज्जस्स परिणए एव्व सन्देहो ।  
कुदो दाणिं मे दूराहिरोहिणी आसा ।  
शार्ङ्गरवः - मा तावत् कृताभिमर्शामनुमन्यमानः सुतां त्वया नाम मुनिर्विमान्यः ।  
मुष्टं प्रतिग्राहयता स्वमर्थं पात्रीकृतो दस्युरिवासि येन ॥२०॥  
शारद्वतः - शार्ङ्गरव, विरम त्वमिदानीम् ।  
शकुन्तले, वक्तव्यमुक्तमस्माभिः ।  
सोऽयमत्रभवानेवमाह ।  
दीयतामस्मै प्रत्ययप्रतिवचनम् ।  
शकुन्तला - (अपवार्य ।) इमं अवत्थन्तरं गदे तारिसे अणुराए किं वा सुमराविदेण ।  
अत्ता दाणिं मे सोअणीओ त्ति ववसिदं एदं ।  
(प्रकाशम् ।) अज्जौत्त, (इत्यर्धोक्ते ।) संसैदे दाणिं परिणए ण एसो समुदाआरो ।  
पोरव, ण जुत्तं णाम दे तह पुरा अस्समपदे सहावुत्ताणहिअअं इमं जणं समअपुव्वं पतारिअ ईदिसेहिं अक्खरेहिं पच्चाचक्खिदुं ।  
राजा - (कर्णौ पिधाय ।) शान्तं पापम् ।  
व्यपदेशमाविलयितुं किमीहसे जनमिमं च पातयितुम् ।  
कूलङ्कषेव सिन्धुः प्रसन्नमम्भस्तटतरुं च ॥२१॥  
शकुन्तला - होदु ।  
जै परमत्थदो परपरिग्गहसङ्किणा तुए एव्वं पौत्तं ता अहिण्णाणेण इमिणा तुह आसङ्कं अवणैस्सं ।  
राजा - उदारः कल्पः ।  
शकुन्तला - (मुद्रास्थानं परामृश्य ।) हद्धी ।  
अङ्गुलीअअसुण्णा मे अङ्गुली ।  
(इति सविषादं गौतमीमवेक्षते ।) गौतमी - णूणं दे सक्कावदारब्भन्तरे सचीतित्थसलिलं वन्दमाणाए पब्भट्टं अङ्गुलीअअं ।  
राजा - (सस्मितम् ।) इदं तत्प्रत्युत्पन्नमति स्त्रैणमिति यदुच्यते ।  
शकुन्तला - एत्थ दाव विहिणा दंसिदं पहुत्तणं ।  
अवरं दे कहिस्सं ।  
राजा - श्रोतव्यमिदानीं संवृत्तम् ।  
शकुन्तला - णं एक्कस्सिं दिअहे णोमालिआमण्डवे णलिणीपत्तभाअणगदं उदअं तुह हत्थे सण्णिहिदं आसि ।  
राजा - शृणुमस्तावत् ।  
शकुन्तला - तक्खणं सो मे पुत्तकिदओ दीहापङ्गो णाम मिअपोदओ उवट्ठिओ ।  
तुए अअं दाव पढमं पिऔ त्ति अणुअम्पिणा उवच्छन्दिदो उअएण ।  
ण उण दे अपरिचआदो हत्थब्भासं उगवदो ।  
पच्छा तस्सिं एव्व मए गहिदे सलिले णेण किदो पणओ ।  
तदा तुमं इत्थं पहसिदो सि ।  
सव्वो सगन्धेसु विस्ससदि ।  
दुवेवि एत्थ आरण्णआ त्ति ।  
राजा - एवमादिभिरात्मकार्यनिर्वर्तिनीनामनृतमयवाङ्मधुभिराकृष्यन्ते विषयिणः ।  
गौतमी - महाभाअ, ण अरुहसि एव्वं मन्तिदुं ।  
तवोवणसंवड्ढिदो अणभिण्णो अअं जणो कैदवस्स ।  
राजा - तापसवृद्धे, स्त्रीणामशिक्षितपटुत्वममानुषीषु सन्दृश्यते किमुत याः प्रतिबोधवत्यः ।  
प्रागन्तरिक्षगमनात्स्वमपत्यजातमन्यैर्द्विजैः परभृताः खलु पोषयन्ति ॥२२॥  
शकुन्तला - (सरोषम् ।) अणज्ज, अत्तणो हिअआणुमाणेण पेक्खसि ।  
को दाणिं अण्णो धम्मकञ्चुअप्पवेसिणो तिणच्छण्णकूवोवमस्स तव अणुकिदिं पडिवदिस्सदि ।  
राजा - (आत्मगतम् ।) सन्दिग्धबुद्धिं मां कुर्वन्नकैतव इवास्याः कोपो लक्ष्यते ।  
तथा ह्यनया मय्येव विस्मरणदारुणचित्तवृत्तौ वृत्तं रहः प्रणयमप्रतिपद्यमाने ।  
भेदाद्भ्रुवोः कुटिलयोरतिलोहिताक्ष्या भग्नं शरासनमिवातिरुषा स्मरस्य ॥२३॥  
(प्रकाशम् ।) भद्रे, प्रथितं दुष्यन्तस्य चरितम् ।  
तथापीदं न लक्षये ।  
शकुन्तला - सुट्ठु दाव अत्त सच्छन्दचारिणी किदम्हि जा अहं इमस्स पुरुवंसप्पच्चएण मुहमहुणो हिअअट्ठिअविसस्स हत्थब्भासं उवगदा ।  
शार्ङ्गरवः - इत्थमामकृतत्मप्रतिहतं चापलं दहति ।  
अतः परीक्ष्य कर्तव्यं विशेषात्सङ्गतं रहः ।  
अज्ञातहृदयेष्वेवं वैरीभवति सौहृदम् ॥२४॥  
राजा - अयि भोः, किमत्रभवतीप्रत्ययादेवास्मान्सम्भृतदोषैः क्षिणुथ ।  
शार्ङ्गरवः - (सासूयम् ।) श्रुतं भवद्भिरधरोत्तरम् ।  
आ जन्मनः शाठ्यमशिक्षितो यस्तस्याप्रमाणं वचनं जनस्य ।  
परातिसन्धानमधीयते यैर्विद्येति ते सन्तु किलाप्तवाचः ॥२५॥  
राजा - भोः सत्यवादिन्, अभ्युपगतं तावदस्माभिरेवम् ।  
किं पुनरिमामतिसन्धाय लभ्यते ।  
शार्ङ्गरवः - विनिपातः ।  
राजा - विनिपातः पौरवैः प्रार्थ्यत इति न श्रद्धेयम् ।  
शारद्वतः - शार्ङ्गरव, किमुत्तरेण ।  
अनुष्ठितो गुरोः सन्देशः ।  
प्रतिनिवर्तामहे वयम् ।  
(राजानं प्रति ।) तदेषा भवतः कान्ता त्यज वैनां गृहाण वा ।  
उपपन्ना हि दारेषु प्रभुता सर्वतोमुखी ॥२६॥  
गौतमि, गच्छाग्रतः ।  
(इति प्रस्थिताः ।) शकुन्तला - कहं इमिणा किदवेण विप्पलद्ध म्हि ।  
तुम्हे वि मं परिच्चअध ।  
(इत्यनुप्रतिष्ठते ।) गौतमी - (स्थित्वा ।) वच्छ सङ्गरव, अनुगच्छदि इअं क्खु णो करुणपरिदेविणी सौन्दला ।  
पच्चादेसपरुसे भत्तरि किं वा मे पुत्तिआ करेदु ।  
शार्ङ्गरवः - (सरोषं निवृत्य ।) किं पुरोभागिनि, स्वातन्त्र्यमवलम्बसे ।  
(शकुन्तला भीता वेपते ।) शार्ङ्गरवः - शकुन्तले, यदि यथा वदति क्षितिपस्तथा त्वमसि किं पितुरुत्कुलया त्वया ।  
अथ तु वेत्सि शुचि व्रतमात्मनः पतिकुले तव दास्यमपि क्षमम् ॥२७॥  
तिष्ठ ।  
साधयामो वयम् ।  
राजा - भोस्तपस्विन्, किमत्रभवतीं विप्रलभसे ।  
कुतः ।  
कुमुदान्येव शशाङ्कः सविता बोधयति पङ्कजान्येव ।  
वशिनां हि परपरिग्रहसंश्लेषपराङ्मुखी वृत्तिः ॥२८॥  
शार्ङ्गरवः - यदा तु पूर्ववृत्तमन्यसङ्गाद्विस्मृतो भवांस्तदा कथमधर्मभीरुः ।  
राजा - भवन्तमेवात्र गुरुलाघवं पृच्छामि ।  
मूढः स्यामहमेषा वा वदेन्मिथ्येति संशये ।  
दारत्यागी भवाम्याहो परस्त्रीस्पर्शपांसुलः ॥२९॥  
पुरोहितः - (विचार्य ।) यदि तावदेवं क्रियताम् ।  
राजा - अनुशास्तु मां भवान् ।  
पुरोहितः - अत्रभवती तावदाप्रसवादस्मद्गृहे तिष्ठतु ।  
कुत इदमुच्यत इति चेत् ।  
त्वं साधुभिरुद्दिष्टः प्रथममेव चक्रवर्तिनं पुत्रं जनयिष्यसीति ।  
स चेन्मुनिदौहित्रस्तल्लक्षणोपपन्नो भविष्यति, अभिनन्द्य शुद्धान्तमेनां प्रवेशयिष्यसि ।  
विपर्यये तु पितुरस्याः समीपनयनमवस्थितमेव ।  
राजा - यथा गुरुभ्यो रोचते ।  
पुरोहितः - वत्से, अनुगच्छ माम् ।  
शकुन्तला - भअवदि वसुहे, देहि मे विवरं ।  
(इति रुदती प्रस्थिता ।  
निष्क्रान्ता सह पुरोधसा, तपस्विभिश्च ।) (राजा शापव्यवहितस्मृतिः शकुन्तलागतमेव चिन्तयति ।) (नेपथ्ये ।) आश्चर्यम् ।  
राजा - (आकर्ण्य ।) किं नु खलु स्यात् ।  
(प्रविश्य ।) पुरोहितः - (सविस्मयम् ।) देव, अद्भुत खलु संवृत्तम् ।  
राजा - किमिव ।  
पुरोहितः - देव, परावृत्तेषु कण्वशिष्येषु सा निन्दन्ती स्वानि भाग्यानि बाला बाहूत्क्षेपं क्रन्दिन्तुं च प्रवृत्ता ।  
राजा - किं च ।  
पुरोहितः - स्त्रीसंस्थानं चाप्सरस्तीर्थमारादुक्षिप्यैनां ज्योतिरेकं जगाम ॥३०॥  
(सर्वे विस्मयं रूपयन्ति ।) राजा - भगवन् प्रागपि सोऽस्माभिरर्थः प्रत्यादिष्ट एव ।  
किं वृथा तर्केणान्विष्यते ।  
विश्राम्यतु भवान् ।  
पुरोहितः - (विलोक्य ।) विजयस्व ।  
(इति निष्क्रान्तः ।) राजा - वेत्रवति, पर्याकुलोऽस्मि ।  
शयनभूमिमार्गमादेशय ।  
प्रतीहारी - इदो इदो देवो ।  
(इति प्रस्थितः ।) राजा - कामं प्रत्यादिष्टां स्मरामि न परिग्रहं मुनेस्तनयाम् ।  
बलवत्तु दूयमानं प्रत्याययतीव मां हृदयम् ॥३१॥  
(इति निष्क्रान्ताः सर्वे ।) पञ्चमोऽङ्कः ।  
षष्ठोऽङ्कः ।  
(ततः प्रविशति नागरिकः श्यालः पश्चाद्बद्धपुरुषमादाय रक्षिणौ च ।) रक्षिणौ - (ताडयित्वा ।) अले कुम्भिलआ, कहेहि कहिं तुए एशे मणिबन्धणुकिण्णणामहेए लाअकीए अङ्गुलीअए शमाशादिए ।  
पुरुषः - (भीतिनाटितकेन ।) पशीदन्तु भावमिश्शे ।  
हगे ण ईदिशकम्मकाली ।  
प्रथमः - किं खु शोहणे बम्हणेत्ति कलिअ लण्णा पडिग्गहे दिण्णे ।  
पुरुषः - शुणध दाणिं ।  
हगे शक्कावदालब्भन्तलवाशी धीवले ।  
द्वितीयः - पाडच्चला, किं अम्हेहिं जादी पुच्छिदा ।  
श्यालः - सूअअ, कहेदु सव्वं अणुक्कमेण ।  
मा णं अन्तरा पडिबन्धह ।  
उभौ - जं आवुत्ते आणवेदि ।  
कहेहि ।  
पुरुषः - अहके जालुग्गालादीहिं मच्छबन्धणोवाएहिं कुडुम्बभलणं कलेमि ।  
श्यालः - (विहस्य ।) विसुद्धो दाणिं आजीवो ।  
पुरुषः - शहजे किल जे विणिन्दिए ण हु दे कम्म विवज्जणीअए ।  
पशुमालणकम्मदालुणे अणुकम्पामिदु एव्व शोत्तिए ॥१॥  
श्यालः - तदो तदो ।  
पुरुषः - एक्कश्शिं दिअशे खण्डशो लोहिअमच्छे मए कप्पिदे जाव तश्श उदलब्भन्तले एदं लदणभाशुलं अङ्गुलीअअं देक्खिजं ।  
पच्छा अहके शे विक्कआअ दंशअन्ते गहिदे भावमिश्शेहिं ।  
मालेह वा मुञ्चेह वा ।  
अअं शे आअमवुत्तन्ते ।  
श्यालः - जाणुअ, विस्सगन्धी गोहादी मच्छबन्धो एव्व णिस्संसअं ।  
अङ्गुलीअअदंसणं से विमरिसिदव्वं ।  
राउलं एव्व गच्छामो ।  
रक्षिणौ - तह ।  
गच्छ अले गण्ठिभेदअ ।  
(सर्वे परिक्रामन्ति ।) श्यालः - सूअअ, इमं पुरदुआरे अप्पमत्ता पडिवालह ।  
जाव इमं अङ्गुलीअअं जहागमणं भट्टिणो णिवेदिअ तदो सासणं पडिच्छिअ णिक्कमामि ।  
उभौ - पविशदु आवुत्ते शामिपशादश्श ।  
(इति निष्क्रान्तः श्यालः ।) प्रथमः - जाणुअ, चिलाअदि क्खु आवुत्ते ।  
द्वितीयः - णं अवशलोवशप्पणीआ लाआणो ।  
प्रथमः - जाणुअ, फुलन्ति मे हत्था इमश्श वज्झश्श शुमणो पिणद्धुं ।  
(इति पुरुषं निर्दिशति ।) पुरुषः - ण अलुहदि भावे अकालणमालणे भविदुं ।  
द्वितीयः - (विलोक्य ।) एशे अम्हाणं शामी पत्तहत्थे लाअशाशणं पडिच्छिअ इदोमुहे देक्खीअदि ।  
गिद्धबली भविश्शशि ।  
शुणो मुहं वा देक्खिश्शशि ।  
(प्रविश्य ।) श्यालः - सूअअ, मुञ्चेदु एसो जालोअजीवी ।  
उववण्णो क्खु अङ्गुलीअस्स आअमो ।  
सूचकः - जह आवुत्ते भणादि ।  
द्वितीयः - एशे जमशदणं पविशिअ पडिणिवुत्ते ।  
(इति पुरुषं परिमुक्तबन्धनं करोति ।) पुरुषः - (श्यालं प्रणम्य ।) भट्टा, अह कीलिशे मे आजीवे ।  
श्यालः - एसो भट्टिणा अङ्गुलीअअमुल्लसम्मिदो पसादो वि दाविदो ।  
(इति पुरुषायार्थं प्रयच्छति ।) पुरुषः - (सप्रणामं प्रतिगृह्य ।) भट्टा, अणुग्गहीदम्हि ।  
सूचकः - एशे णाम अणुग्गहिदे जे शूलादो अवदालिअ हत्थिक्खन्धे पडिट्ठाविदे ।  
जानुकः - आवुत्त, पालिदोशिअं कहेदि तेण अङ्गुलीअएण भट्टिणो शम्मदेण होदव्वं ।  
श्यालः - ण तस्सिं महारुहं रदणं भट्टिणो बहुमदं त्ति तक्केमि ।  
तस्स दंसणेण भट्टिणो अभिमदो जणो सुमराविदो ।  
मुहुत्तअं पकिदिगम्भीरो वि पज्जुसुअणअणो आसि ।  
सूचकः - शेविदं णाम आवुत्तेण ।  
जानुकः - णं भणाहि ।  
इमश्श कए मच्छिआभत्तुणोत्ति ।  
(इति पुरुषमसूयया पश्यति ।) पुरुषः - भट्टालके, इदो अद्धं तुम्हाणं शुमणोमुल्लं होदु ।  
जानुकः - एत्तके जुज्जई ।  
श्यालः - धीवर, महत्तरो तुमं पिअवअस्सओ दाणिं मे संवुत्तो ।  
कादम्बरीसक्खिअं अम्हाणं पढमसोहिदं इच्छीअदि ।  
ता सोण्डिआपणं एव्व गच्छामो ।  
(इति निष्क्रान्ताः सर्वे ।) प्रवेशकः ।  
(ततः प्रविशत्याकाशयानेन सानुमती नामाप्सराः ।) सानुमती - णिव्वत्तिदं मए पज्जाअणिव्वत्तणिज्जं अच्छरातित्थसण्णिज्झं जाव साहुजणस्स अभिसेअकालो त्ति ।  
सम्पदं इमस्स राएसिणो उदन्तं पच्चक्खीकरिस्सं ।  
णं मेणआसम्बन्धेण सरीरभूदा मे सौन्दला ।  
ताए अ दुहिदुणिमित्तं आदिट्ठपुव्वम्हि ।  
(समन्तादवलोक्य ।) किं णु क्खु उदुच्छवे वि णिरुच्छवारम्भं विअ राऔलं दीसै ।  
अत्थि मे विहवो पणिधाणेण सव्वं परिण्णादुं ।  
किन्दु सहीए आदरो मए माणैदव्वो ।  
होदु ।  
इमाणं एव्व उज्जाणपालिआणं तिरक्खरिणीपडिच्छण्णा पस्सवत्तिणी भविअ उवलहिस्स ।  
(इति नाट्येनावतीर्य स्थिता ।) (ततः प्रविशति चूताङ्कुरमवलोकयन्ती चेटी ।  
अपरा च पृष्टतस्तस्याः ।) प्रथमा - आतम्महरिअपण्डुर वसन्तमासस्स जीअसव्वस्स ।  
दिट्ठो सि चूदकोरअ उदुमङ्गल तुमं पसाएमि ॥२॥  
द्वितीया - परहुदिए, किं एआइणी मन्तेसि ।  
प्रथमा - महुअरिए, चूदकलिअं देक्खिअ उम्मत्तिआ परहुदिआ होदि ।  
द्वितीया - (सहर्षं त्वरयोगपम्य ।) कहं उवट्ठिदो महुमासो ।  
प्रथमा - महुअरिए, तव दाणिं कालो एसो मदविब्भमगीदाण ।  
द्वितीया - सहि, अवलम्ब मं जाव अग्गपादट्ठिआ भविअ चूदकलिअं गेण्हिअ कामदेवच्चणं करेमि ।  
प्रथमा - जै मम वि क्खु अद्धं अच्चणफलस्स ।  
द्वितीया - अकहिदे वि एदं सम्पज्जै जदो एक्कं एव्व णो जीविदं दुधा ट्ठिदं सरीरं ।  
(सखीमवलम्ब्य स्थिता चूताङ्कुरं गृह्णाति ।) अए, अप्पडिबुद्धो वि चूदप्पसवो एत्थ बन्धणभङ्गसुरभी होदि ।  
(कपोतहस्तकं कृत्वा ।) तुं सि मए चूदङ्कुर दिण्णो कामस्स गहिदधणुअस्स ।  
पहिअजणजुवैलक्खो पञ्चब्भहिओ सरो होहि ॥३॥  
(इति चूताङ्कुरं क्षिपति ।) (प्रविश्यापटीक्षेपेण कुपितः ।) कञ्चुकी - मा तावत् ।  
अनात्मज्ञे, देवेन प्रतिषिद्धे वसन्तोत्सवे त्वमाम्रकलिकाभङ्ग किमारभसे ।  
उभे - (भीते ।) पसीददु अज्जो ।  
अग्गहीदत्थाओ अम्हे ।  
कञ्चुकी - न किल श्रुतं युवाभ्यां यद्वासन्तिकैस्तरुभिरपि देवस्य शासनं प्रमाणीकृतं तदाश्रयिभिः पत्रिभिश्च ।  
तथाहि चूतानां चिरनिर्गतापि कलिका बध्नाति न स्वं रजः सन्नद्धं यदपि स्थितं कुरबकं तत्कोरकावस्थया ।  
कण्ठेषु स्खलितं गतेऽपि शिशिरे पुंस्कोकिलानां रुतं शङ्के संहरति स्मरोऽपि चकितस्तूणार्धकृष्टं शरम् ॥४॥  
उभे - णत्थि सन्देहो ।  
महाप्पहावो राएसी ।  
प्रथमा - अज्ज कदि दिअहाइं अम्हाणं मित्तावसुणा रट्ठिएण भट्टिणो पाअमूलं पेसिदाणं ।  
इत्थं अ णो पमदवणस्स पालणकम्म समप्पिदं ।  
ता आअन्तुअदाए अस्सुदपुव्वो अम्हेहिं एसो वुत्तन्तो ।  
कञ्चुकी - भवतु ।  
न पुनरेवं प्रवर्तितव्यम् ।  
उभे - अज्ज, कोदूहलं णो ।  
जदि इमिणा जणेण सोदव्वं कहेदु भवं किण्णिमित्तं भट्टिणा वसन्तुस्सवो पडिसिद्धो ।  
सानुमती - उस्सवप्पिआ क्खु मणुस्सा ।  
गुरुणा कारणेण होदव्वं ।  
कञ्चुकी - बहुलीभूतमेतत्किं न कथ्यते ।  
किमत्रभवत्योः कर्णपन्थ नायातं शकुन्तलाप्रत्यादेशकौलीनम् ।  
उभे - सुदं रट्टिअमुहादो जाव अङ्गुलीअअदंसणं ।  
कञ्चुकी - तेन ह्यल्पं कथयितव्यम् ।  
यदैव खलु स्वाङ्गुलीयकदर्शनादनुस्मृतं देवेन सत्यमूढपूर्वा मे तत्रभवती रहसि शकुन्तला मोहात्प्रत्यादिष्टेति ।  
तदाप्रभृत्येव पश्चात्तापमुपगतो देवः ।  
तथाहि ।  
रम्यं द्वेष्टि यथापुरा प्रकृतिभिर्न प्रत्यहं सेव्यते शय्याप्रान्तविवर्तनैर्विगमयत्युन्निद्र एव क्षपाः ।  
दाक्षिण्येन ददाति वाचमुचितामन्तःपुरेभ्यो यदा गोत्रेषु स्खलितस्तदा भवति च व्रीडाविलक्षश्चिरम् ॥५॥  
सानुमती - पिअं मे ।  
कञ्चुकी - अस्मात्प्रभवतो वैमनस्यादुत्सवः प्रत्याख्यातः ।  
उभे - जुज्जै ।  
(नेपथ्ये ।) एदु एदु भवं ।  
कञ्चुकी - (कर्णं दत्त्वा ।) अये, इत एवाभिवर्तते देवः ।  
स्वकर्मानुष्ठीयताम् ।  
उभे - तह ।  
(इति निष्क्रान्ते ।) (ततः प्रविशति पश्चात्तापसदृशवेषो राजा विदूषकः प्रतीहारी च ।) कञ्चुकी - (राजानमवलोक्य ।) अहो सर्वास्ववस्थासु रमणीयत्वमाकृतिविशेषाणाम् ।  
एवमुत्सुकोऽपि प्रियदर्शनो देवः ।  
तथाहि ।  
प्रत्यादिष्टविशेषमण्डनविधिर्वामप्रकोष्ठार्पितं बिभ्रत्काञ्चनमेकमेव वलयं श्वासोपरक्ताधरः ।  
चिन्ताजागरणप्रताम्रनयनस्तेजोगुणादात्मनः संस्कारोल्लिखितो महामणिरिव क्षीणोऽपि नालक्ष्यते ॥६॥  
सानुमती - (राजानं दृष्ट्वा ।) ठाणे क्खु पच्चादेसविमाणिदा वि इमस्स किदे सौन्दला किलम्मदि ।  
राजा - (ध्यानमन्दं परिक्रम्य ।) प्रथमं सारङ्गाक्ष्या प्रियया प्रतिबोध्यमानमपि सुप्तम् ।  
अनुशयदुःखायेदं हतहृदयं सम्प्रति विबुद्धम् ॥७॥  
सानुमती - णं ईदिसाणि तवस्सिणीए भाअहेआणि ।  
विदूषकः - (अपवार्य ।) लङ्घिदो एसो भूओ वि सौन्दलावाहिणा ।  
ण आणे कहं चिकिच्छिदव्वो भविस्सदि त्ति ।  
कञ्चुकी - (उपगम्य ।) जयतु जयतु देवः ।  
महाराज, प्रत्यवेक्षिताः प्रमदवनभूमयः ।  
यथाकाममध्यास्तां विनोदस्थानानि महाराजः ।  
राजा - वेत्रवति, मद्वचनादमात्यमार्यपिशनुं ब्रूहि ।  
चिरप्रबोधान्न सम्भावितमस्माभिरद्य धर्मासनमध्यासितुम् ।  
यत्प्रत्यवेक्षितं पौरकार्यमार्येण तत्पत्रमारोप्य दीयतामिति ।  
प्रतीहारी - जं देवो आणवेदि ।  
(इति निष्क्रान्ता ।) राजा - वातायन, त्वमपि स्वं नियोगमशून्यं कुरु ।  
कञ्चुकी - यदाज्ञापयति देवः ।  
(इति निष्क्रान्तः ।) विदूषकः - किदं भवदा णिम्मच्छिअं ।  
सम्पदं सिसिरातवच्छेअरमणीए इमस्सिं पमदवणुद्देसे अत्ताणं रमैस्ससि ।  
राजा - वयस्य, रन्ध्रोपनिपतिनोऽनर्था इति यदुच्यते तदव्यभिचारि वचः ।  
कुतः ।  
मुनिसुताप्रणयस्मृतिरोधिना मम च मुक्तमिदं तमसा मनः ।  
मनसिजेन सखे प्रहरिष्यता धनुषि चूतशरश्च निवेशितः ॥८॥  
विदूषकः - चिट्ठ दाव ।  
इमिणा दण्डकट्ठेण कन्दप्पवाणं णासैस्सामि ।  
(इति दण्डकाष्ठमुद्यम्य चूताङ्कुरं पातयितुमिच्छति ।) राजा - (सस्मितम् ।) भवतु ।  
दृष्टं ब्रह्मवर्चसम् ।  
सखे, क्वोपविष्टः प्रियायाः किञ्चिदनुकारिणीषु लतासु दृष्टिं विलोभयामि ।  
विदूषकः - णं आसण्णपरिआरिआ चदुरिआ भवदा सन्दिट्ठा ।  
माहवीमण्डवे इमं वेलं अदिवाहिस्सं ।  
तहिं मे चित्तफलअगदं सहत्थलिहिदं तत्तहोदीए सौन्दलाए पडिकिदिं आणेहित्ति ।  
राजा - ईदृशं हृदयविनोदस्थानम् ।  
तत्तमेव मार्गमादेशय ।  
विदूषकः - इदो इदो भवं ।  
(उभौ परिक्रामतः ।  
सानुमत्यनुगच्छति ।) विदूषकः - एसो मणिसिलापट्टअसणाहो माहवीमण्डवो उवहाररमणिज्जदाए णिस्संसअं साअदेण विअ णो पडिच्छदि ।  
ता पविसिअ णिसीददु भवं ।  
(उभौ प्रवेशं कृत्वोपविष्टौ ।) सानुमती - लदासंस्सिदा देक्खिस्सं दाव सहीए पडिकिदिं ।  
तदो से भत्तुणो बहुमुहं अणुराअं णिवेदैस्सं ।  
(इति तथा कृत्वा स्थिता ।) राजा - सखे, सर्वमिदानीं स्मरामि शकुन्तलायाः प्रथमवृत्तान्तम् ।  
कथितवानस्मि भवते च ।  
स भवान्प्रत्यादेशवेलायां मत्समीपगतो नासीत् ।  
पूर्वमपि न त्वया कदाचित्सङ्कीर्तितं तत्रभवत्या नाम ।  
कच्चिदहमिव विस्मृतवानसि त्वम् ।  
विदूषकः - ण विसुमरामि ।  
किन्तु सव्वं कहिअ अवसाणे उण तुए परिहासविअप्पओ एसो ण भूदत्थोत्ति आचक्खिदं ।  
मए वि मिप्पिण्डबुद्धिणा तह एव्व गहीदं ।  
अहवा भविदव्वदा क्खु बलवदी ।  
सानुमती - एव्वं णेदं ।  
राजा - (ध्यात्वा ।) सखे, त्रायस्व माम् ।  
विदूषकः - भो, किं एदं ।  
अणुववण्णं क्खु ईदिसं तुइ ।  
कदा वि सप्पुरिसा सोअपत्तप्पाणो ण होन्ति ।  
णं पवादे वि णिक्कम्पा गिरीओ ।  
राजा - वयस्य, निराकरणविक्लवायाः प्रियायाः समवस्थामनुस्मृत्य बलवदशरणोऽस्मि ।  
सा हि इतः प्रत्यादेशात्स्वजनमनुगन्तुं व्यवसिता मुहुस्तिष्ठेत्युच्चैर्वदति गुरुशिष्ये गुरुसमे ।  
पुनर्दृष्टिं बाष्पप्रसरकलुषामर्पितवती मयि क्रूरे यत्तत्सविषमिव शल्यं दहति माम् ॥९॥  
सानुमती - अम्महे ।  
ईदिसी सकज्जपरदा ।  
इमस्स सन्दावेण अहं रमामि ।  
विदूषकः - भो, अत्थि मे तक्को ।  
केण वि तत्तहोदी आआसचारिणा णीदेत्ति ।  
राजा - कः पतिदेवतामन्यः परामर्ष्टुमुत्सहेत ।  
मेनका किल सख्यास्ते जन्मप्रतिष्ठेति श्रुतवानस्मि ।  
तत्सहचारिणीभिः सखी ते हृतेति मे हृदयमाशङ्कते ।  
सानुमती - सम्मोहो क्खु विम्हअणिज्जो ण पडिबोहो ।  
विदूषकः - जै एव्वं अत्थि क्खु समाअमो कालेण तत्तहोदीए ।  
राजा - कथमिव ।  
विदूषकः - ण क्खु मादापिदरा भत्तुविओअदुक्खिदं दुहिदरं देक्खिदुं पारेन्ति ।  
राजा - वयस्य, स्वप्नो नु माया नु मतिभ्रमो नु क्लिष्टं नु तावत्फलमेव पुण्यम् ।  
असन्निवृत्त्यै तदतीतमव मनोरथा नाम तटप्रपाताः ॥१०॥  
विदूषकः - मा एव्वं ।  
णं अङ्गुलीअअं एव्व णिदंसणं अवस्सम्भावी अचिन्तणिज्जो समाअमो होदि त्ति ।  
राजा - (अङ्गुलीयकं विलोक्य ।) अये, इदं तावदसुलभस्थानभ्रंशि शोचनीयम् ।  
तव सुचरितमङ्गुलीय नूनं प्रतनु ममेव विभाव्यते फलेन ।  
अरुणनखमनोहरासु तस्याश्च्युतमसि लब्धपदं यदङ्गुलीषु ॥११॥  
सानुमती - जै अण्णहत्थगदं भवे सच्चं एव्व सोअणिज्जं भवे ।  
विदूषकः - भो, इअं णाममुद्दा केण उग्घदेण तत्तहोदीए हत्थसंसग्गं पाविदा ।  
सानुमती - मम वि कोदूहलेण आआरिदो एसो ।  
राजा - श्रूयताम् ।  
स्वनगराय प्रस्थितं मां प्रिया सबाष्पमाह ।  
कियच्चिरेणार्यपुत्रः प्रतिपत्तिं दास्यतीति ।  
विदूषकः - तदो तदो ।  
राजा - पश्चादिमां मुद्रां तदङ्गुलौ निवेशयता मया प्रत्यभिहिता ।  
एकैकमत्र दिवसे दिवसे मदीयं नामाक्षरं गणय गच्छसि यावदन्तम् ।  
तावत्प्रिये मदवरोधगृहप्रवेशं नेता जनस्तव समीपमुपैष्यतीति ॥१२॥  
तच्च दारुणात्मना मया मोहान्नानुष्ठितम् ।  
सानुमती - रमणीओ क्खु अवही विहिणा विसंवादिदो ।  
विदूषकः - कहं धीवलकप्पिअस्स लोहिअमच्छस्स उदलब्भन्तले आसि ।  
राजा - शचीतीर्थं वन्दमानायाः सख्यास्ते हस्ताद्गङ्गास्रोतसि परिभ्रष्टम् ।  
विदूषकः - जुज्जै ।  
सानुमती - अदो एव्व तवस्सिणीए सौन्दलाए अधम्मभीरुणो इमस्स राएसिणो परिणए सन्देहो आसि ।  
अहवा ईदिसो अणुराओ अहिण्णाणं अवेक्खदि ।  
कहं विअ एदं ।  
राजा - उपालप्स्ये तावदिदमङ्गुलीयकम् ।  
विदूषकः - (आत्मगतम् ।) गहीदो णेण पन्था उम्मत्तआणं ।  
राजा - कथं नु तं बन्धुरकोमलाङ्गुलिं करं विहायासि निमग्नमम्भसि ।  
अथवा ।  
अचेतनं नाम गुणं न लक्षयेन्मयैव कस्मादवधीरिता प्रिया ॥१३॥  
विदूषकः - (आत्मगतम् ।) कहं बुभुक्खाए खादिदव्वो म्हि ।  
राजा - अकारणपरित्यक्ते अनुशयतप्तहृदयस्तावदनुकम्प्यतामयं जनः पुनर्दर्शनेन ।  
(प्रविश्यापटीक्षेपेण चित्रफलकहस्ता ।) चतुरिका - इअं चित्तगदा भट्टिणी ।  
(इति चित्रफलकं दर्शयति ।) विदूषकः - साहु वअस्स, महुरावत्थाणदंसणिज्जो भावाणुप्पवेसो ।  
क्खलदि विअ मे दिट्ठी णिण्णुण्णअप्पदेसेसु ।  
सानुमती - अम्मो एसा राएसिणो णिउणदा ।  
जाणे सही अग्गदो मे वट्टदित्ति ।  
राजा - यद्यत्साधु न चित्रे स्यात्क्रियते तत्तदन्यथा ।  
तथापि तस्या लावण्यं रेखया किञ्चिदन्वितम् ॥१४॥  
सानुमती - सरिसं एदं पच्छादावगुरुणो सिणेहस्स अणवलेवस्स अ ।  
विदूषकः - भो, दाणिं तिण्णि तत्थहोदीओ दीसन्ति ।  
सव्वाओ अ दंसणीआओ ।  
कदमा इत्थ तत्तहोदी सौन्दला ।  
सानुमती - अणभिण्णो क्खु ईदिसस्स रूवस्स मोहदिट्ठी अअं जणो ।  
राजा - त्वं तावत्कतमां तर्कयसि ।  
विदूषकः - तक्केमि जा एसा सिढिलकेसबन्धणुव्वन्तकुसुमेण केसन्तेण उब्भिण्णसेअबिन्दुणा वअणेण विसेसदो ओसरीआहिं बाहाहिं अवसेअसिणिद्धतरुणपल्लवस्स चूअपाअवस्स पासे इसिपरिस्सन्ता विअ आलिहिदा सा सौन्दला ।  
इदराओ सहीओत्ति ।  
राजा - निपुणो भवान् ।  
अस्त्यत्र मे भावचिह्नम् ।  
स्विन्नाङ्गुलिविनिवेशो रेखाप्रान्तेषु दृश्यते मलिनः ।  
अश्रु च कपोलपतितं दृश्यमिदं वर्तिकोच्छ्वासात् ॥१५॥  
चतुरिके, अर्धलिखितमेतद्विनोदस्थानम् ।  
गच्छ ।  
वर्तिकां तावदानय ।  
चतुरिका - अज्ज माठव्व, अवलम्ब चित्तफलअं जाव आअच्छामि ।  
राजा - अहमेवैतदवलम्बे ।  
(इति यथोक्तं करोति ।) (निष्क्रान्ता चेटी ।) राजा - अहं हि साक्षात्प्रियामुपगतामपहाय पूर्वं चित्रार्पितां पुनरिमां बहु मन्यमानः ।  
स्रोतोवहां पथि निकामजलामतीत्य जातः सखे प्रणयवान्मृगतृष्णिकायाम् ॥१६॥  
विदूषकः - (आत्मगतम् ।) एसो अत्तभवं णदिं अदिक्कमिअ मिअतिण्हिआं सङ्कन्तो ।  
(प्रकाशम् ।) भो, अवरं किं एत्थ लिहिदव्वं ।  
सानुमती - जो जो पदेसो सहीए मे अहिरूवो तं तं आलिहिदुकामो भवे ।  
राजा - श्रूयताम् ।  
कार्या सैकतलीनहंसमिथुना स्रोतोवहा मालिनी पादास्तामभितो निषण्णहरिणा गौरीगुरोः पावनाः ।  
शाखालम्बितवल्कलस्य च तरोर्निर्मातुमिच्छाम्यधः शृङ्गे कृष्णमृगस्य वामनयनं कण्डूयमानां मृगीम् ॥१७॥  
विदूषकः - (आत्मगतम् ।) जह अहं देक्खामि पूरिदव्वं णेण चित्तफलअं लम्बकुच्चाणं तावसाणं कदम्बेहिं ।  
राजा - वयस्य, अन्यच्च शकुन्तलायाः प्रसाधनमभिप्रेतं विस्मृतमस्माभिः ।  
विदूषकः - किं विअ ।  
सानुमती - वणवासस्स सो उमारस्स अ जं सरिसं भविस्सदि ।  
राजा - कृतं न कर्णार्पितबन्धनं सखे शिरीषमागण्डविलम्बिकेसरम् ।  
न वा शरच्चन्द्रमरीचिकोमलं मृणालसूत्रं रचितं स्तनान्तरे ॥१८॥  
विदूषकः - भो, किं णु तत्तहोदी रत्तकुवलअपल्लवसोहिणा अग्गहत्थेण मुहं आवारिअ चैदचैदा विअ ठिआ ।  
(सावधानं निरूप्य दृष्ट्वा ।) आ, एसो दासीए पुत्तो कुसुमरसपाडच्चरो तत्तहोदीए वअणं अहिलङ्घदि महुअरो ।  
राजा - ननु वार्यतामेष धृष्टः ।  
विदूषकः - भवं एव्व अविणीदाणं सासिदा इमस्स वारणे पहविस्सदि ।  
राजा - युज्यते ।  
अयि भोः, कुसुमलताप्रियातिथे, किमत्र परिपतनखेदमनुभवसि ।  
एषा कुसुमनिषण्णा तृषितापि सती भवन्तमनुरक्ता ।  
प्रतिपालयति मधुकरी न खलु मधु विना त्वया पिबति ॥१९॥  
सानुमती - अज्ज अभिजादं क्खु एसो वारिदो ।  
विदूषकः - पडिसिद्धा वि वामा एसा जादी ।  
राजा - एवं भोः, न मे शासने तिष्ठसि ।  
श्रूयतां तर्हि सम्प्रति ।  
अक्लिष्टबालतरुपल्लवलोभनीयं पीतं मया सदयमेव रतोत्सवेषु ।  
बिम्बाधरं स्पृशसि चेद्भ्रमरप्रियायास्त्वां कारयामि कमलोदरबन्धनस्थम् ॥२०॥  
विदूषकः - एव्वं तिक्खदण्डस्स किं ण भाइस्सदि ।  
(प्रहस्य ।  
आत्मगतम् ।) एदो दाव उम्मत्तो ।  
अहं पि एदस्स सङ्गेण ईदिसवण्णो विअ संवुत्तो ।  
(प्रकाशम् ।) भो, चित्तं क्खु एदं ।  
राजा - कथं चित्रम् ।  
सानुमती - अहं पि दाणिं अणवगदत्था, किं उण जहालिहिदाणुभावी एसो ।  
राजा - वयस्य, किमिदमनुष्ठितं पौरोभाग्यम् ।  
दर्शनसुखमनुभवतः साक्षादिव तन्मयेन हृदयेन ।  
स्मृतिकारिणा त्वया मे पुनरपि चित्रीकृता कान्ता ॥२१॥  
(इति बाष्पं विहरति ।) सानुमती - पुव्वावरविरोही अपुव्वो एसो विरहमग्गो ।  
राजा - वयस्य, कथमेवमविश्रान्तदुःखमनुभवामि ।  
प्रजागरात्खिलीभूतस्तस्याः स्वप्ने समागमः ।  
बाष्पस्तु न ददात्येनां द्रष्टुं चित्रगतामपि ॥२२॥  
सानुमती - सव्वहा पमज्जिदं तुए पच्चादेसदुक्खं सौन्दलाए ।  
(प्रविश्य ।) चतुरिका - जेदु जेदु भट्टा ।  
वट्टिआकरण्डअं गेण्हिअ इदोमुहं पत्थिदम्हि ।  
राजा - किं च ।  
चतुरिका - सो मे हत्थादो अन्तरा तरलिआदुदीआए देवीए वसुमदीए अहं अज्जौत्तस्स उवणैस्सं त्ति सबलक्कारं गहीदो ।  
विदूषकः - दिट्ठिआ तुमं मुक्का ।  
चतुरिका - जाव देवीए विडवलग्गं उत्तरीअं तरलिआ मोचेदि ताव मए णिव्वाहिदो अत्ता ।  
राजा - वयस्य, उपस्थिता देवी बहुमानगर्विता च भवानिमां प्रतिकृतिं रक्षतु ।  
विदूषकः - अत्ताणं त्ति भणाहि ।  
(चित्रफलकमादायोत्थाय च ।) जै भवं अन्तेउरकालकूडादो मुञ्चीअदि तदो मं मेहप्पडिच्छन्दे पासादे सद्दावेहि ।  
(इति द्रुतपदं निष्क्रान्तः ।) सानुमती - अण्णसङ्कन्तहिअओ वि पढमसम्भावणं अवेक्खदि ।  
सिढिलसोहदो दाणिं एसो ।  
(प्रविश्य पत्रहस्ता ।) प्रतीहारी - जेदु जेदु देवो ।  
राजा - वेत्रवति, न खल्वन्तरा दृष्टा त्वया देवी ।  
प्रतीहारी - अह इं ।  
पत्तहत्थं मं देक्खिअ पडिणिउत्ता ।  
राजा - कार्यज्ञा कार्योपरोधं मे परिहरति ।  
प्रतीहारी - देव, अमच्चो विण्णवेदि ।  
अत्थजादस्स गणणाबहुलदाए एक्कं एव्व पोरकज्जं अवेक्खिदं तं देवो पत्तारूढं पच्चक्खीकरेदु त्ति ।  
राजा - इतः पत्रिकां दर्शय ।  
(प्रतीहार्युपनयति ।) राजा - (अनुवाच्य ।) कथम् ।  
समुद्रव्यवहारी सार्थवाहो धनमित्रो नाम नौव्यसने विपन्नः ।  
अनपत्यश्च किल तपस्वी ।  
राजगामी तस्यार्थसञ्चय इत्येतदमात्येन लिखितम् ।  
(सविषादम् ।) कष्टं खल्वनपत्यता ।  
बहुधनत्वाद्बहुपत्नीकेन तत्रभवता भवितव्यम् ।  
विचार्यतां यदि काचिदापन्नसत्त्वा तस्य भार्यासु स्यात् ।  
प्रतीहारी - देव, दाणिं एव्व साकेदअस्स सेट्ठिणो दुहिआ णिव्वुत्तपुंसवणा जाआ से सुणिअदि ।  
राजा - ननु गर्भः पित्र्यं रिक्थमर्हति ।  
गच्छ एवममात्यं ब्रूहि ।  
प्रतीहारी - जं देवो आणवेदि ।  
(इति प्रस्थिता ।) राजा - एहि तावत् ।  
प्रतीहारी - इअम्हि ।  
राजा - किमनेन सन्ततिरस्ति नास्तीति ।  
येन येन वियुज्यन्ते प्रजाः स्निग्धेन बन्धुना ।  
स स पापादृते तासां दुष्यन्त इति घुष्यताम् ॥२३॥  
प्रतीहारी - एव्वं णाम घोसैदव्वं ।  
(निष्क्रम्य ।  
पुनः प्रविश्य ।) काले पवुट्ठुं विअ अहिणन्दिदं देवस्स सासणम् ।  
राजा - (दीर्घमुष्णं च निःश्वस्य ।) एवं भोः सन्ततिच्छेदनिरवलम्बानां कुलानां मूलपुरुषावसाने सम्पदः परमुपतिष्ठन्ति ।  
ममाप्यन्ते पुरुवंशश्रियः एष वृत्तान्तः ।  
प्रतीहारी - पडिहदं अमङ्गलम् ।  
राजा - धिङ्मामुपस्थितश्रेयोऽवमानिनम् ।  
सानुमती - असंसअं सहिं एव्व हिअए करिअ णिन्दिदो णेण अप्पा ।  
राजा - संरोपितेऽप्यात्मनि धर्मपत्नी त्यक्ता मया नाम कुलप्रतिष्ठा ।  
कल्पिष्यमाणा महते फलाय वसुन्धरा काल इवोप्तबीजा ॥२४॥  
सानुमती - अपरिच्छिण्णा दाणिं दे सन्ददी भविस्सदि ।  
चतुरिका - (जनान्तिकम् ।) अए इमिणा सत्थवाहवुत्तन्तेण दिउणुव्वेओ भट्टा ।  
णं अस्सासिदुं मेहप्पडिच्छन्दादो अज्जं माठव्वं गेण्हिअ आअच्छ ।  
प्रतीहारी - सुट्ठु भणासि ।  
(इति निष्क्रान्ता ।) राजा - अहो दुष्यन्तस्य संशयमारूढाः पिण्डभाजः ।  
कुतः ।  
अस्मात्परं बत यथाश्रुति सम्भृतानि को नः कुले निवपनानि नियच्छतीति ।  
नूनं प्रसूतिविकलेन मया प्रसिक्तं धौताश्रुशेषमुदकं पितरः पिबन्ति ॥२५॥  
(इति मोहमुपगतः ।) चतुरिका - (ससम्भ्रममवलोक्य ।) समस्ससदु भट्टा ।  
सानुमती - हद्धी हद्धी ।  
सदि क्खु दीवे ववधाणदोसेण एसो अन्धआरदोसं अणुहोदि ।  
अहं दाणिं एव्व णिव्वुदं करोमि ।  
अहवा सुदं मए सौन्दलं समस्सासअन्तीए महेन्दजणणीए मुहादो जण्णभाओस्सुआ देवा एव्व तह अणुचिट्ठिस्सन्ति जह ऐरेण धम्मपदिणिं भट्टा अहिणन्दिस्सदित्ति ।  
ता जुत्तं एदं कालं पडिपालिदुं ।  
जाव इमिणा वुत्तन्तेण पिअसहिं समस्सासेमि ।  
(इत्युद्भ्रान्तकेन निष्क्रान्ता ।) (नेपथ्ये ।) अब्बम्हण्णं अब्बम्हण्णं ।  
राजा - (प्रत्यागतप्राणः कर्णं दत्त्वा ।) अये, माठव्यस्येवार्तस्वरः ।  
कः कोऽत्र भोः ।  
(प्रविश्य ।) प्रतीहारी - (ससम्भ्रमम् ।) परित्ताअदु देवो संसअगदं वअस्सं ।  
राजा - केनात्तगन्धो माणवकः ।  
प्रतीहारी - अदिट्ठरूवेण केण वि सत्तेण अदिक्कमिअ महप्पडिच्छन्दस्स पासादस्स अग्गभूमिं आरोविदो ।  
राजा - (उत्थाय ।) मा तावत् ।  
ममापि सत्त्वैरभिभूयन्ते गृहाः ।  
अथवा ।  
अहन्यहन्यात्मन एव तावज्ज्ञातुं प्रमादस्खलितं न शक्यम् ।  
प्रजासु कः केन पथा प्रयातीत्यशेषतो वेदितुमस्ति शक्तिः ॥२६॥  
(नेपथ्ये ।) भो वअस्स, अविहा अविहा ।  
राजा - (गतिभेदेन परिक्रामन् ।) सखे, न भेतव्यं न भेतव्यम् ।  
(नेपथ्ये ।) (पुनस्तदेव पठित्वा ।) कहं ण भाइस्सं ।  
एस मं को वि पच्छावणदसिरोहरं इक्खुं विअ तिण्हभङ्गं करेदि ।  
राजा - (सदृष्टिक्षेपम् ।) धनुस्तावत् ।  
(प्रविश्य शार्ङ्गहस्ता ।) यवनी - भट्टा, एदं हत्थावाबसहिदं सरासणं ।  
(राजा सशरं धनुरादत्ते ।) (नेपथ्ये ।) एष त्वामभिनवकण्ठशोणितार्थी शार्दूलः पशुमिव हन्मि चेष्टमानम् ।  
आर्तानां भयमपनेतुमात्तधन्वा दुष्यन्तस्तव शरणं भवत्विदानीम् ॥२७॥  
राजा - (सरोषम् ।) कथं मामेवोद्दिशति ।  
तिष्ठ कुणपाशन, त्वमिदानीं न भविष्यसि ।  
(शार्ङ्गमारोप्य ।) वेत्रवति, सोपानमार्गमादेशय ।  
प्रतीहारी - इदो इदो देवो ।  
(सर्वे सत्वरमुपसर्पन्ति ।) राजा - (समन्ताद्विलोक्य ।) शून्यं खल्विदम् ।  
(नेपथ्ये ।) अविहा अविहा ।  
अहं अत्तभवन्तं पेक्खामि ।  
तुमं मं ण पेक्खसि ।  
बिडालग्गहीदो मूसओ विअ णिरासो म्हि जीविदे संवुत्तो ।  
राजा - भोस्तिरस्करिणीगर्वित, मदीयं शस्त्रं त्वां द्रक्ष्यति ।  
एष तमिषुं सन्दधे, यो हनिष्यति वध्यं त्वां रक्ष्यं रक्षति च द्विजम् ।  
हंसो हि क्षीरमादत्ते तन्मिश्रा वर्जयत्यपः ॥२८॥  
(इत्यस्त्रं सन्धत्ते ।) (ततः प्रविशति विदूषकमुत्सृज्य मातलिः ।) मातलिः - कृताः शरव्यं हरिणा तवासुराः शरासनं तेषु विकृष्यतामिदम् ।  
प्रसादसौम्यानि सतां सुहृज्जने पतन्ति चक्षूंषि न दारुणाः शराः ॥२९॥  
राजा - (अस्त्रमुपसंहरन् ।) अये मातलिः ।  
स्वागतं महेन्द्रसारथये ।  
(प्रविश्य ।) विदूषकः - अहं जेण इट्ठिपसुमारं मारिदो सो इमिणा साअदेण अहिणन्दीअदि ।  
मातलिः - (सस्मितम् ।) आयुष्मन्, श्रूयतां यदस्मि हरिणा भवत्सकाशं प्रेषितः ।  
राजा - अवहितोऽस्मि ।  
मातलिः - अस्ति कालनेमिप्रसूतिर्दुर्जयो नाम दानवगणः ।  
राजा - अस्ति ।  
श्रुतपूर्वं मया नारदात् ।  
मातलिः - सख्युस्ते स किल शतक्रतोरजय्यस्तस्य त्वं रणशिरसि स्मृतो निहन्ता ।  
उच्छेत्तुं प्रभवति यन्न सप्तसप्तिस्तन्नैशं तिमिरमपाकरोति चन्द्रः ॥३०॥  
स भवानात्तशस्त्र एव इदानीं तमैन्द्ररथमारुह्य विजयाय प्रतिष्ठताम् ।  
राजा - अनुगृहीतोऽहमनया मघवतः सम्भावनया ।  
अथ माठव्यं प्रति भवता किमेवं प्रत्युक्तम् ।  
मातलिः - तदपि कथ्यते ।  
किञ्चिन्निमित्तादपि मनःसन्तापादायुष्मान्मया विक्लवो दृष्टः ।  
पश्चात्कोपयितुमायुष्मन्तं तथा कृतवानस्मि ।  
कुतः ।  
ज्वलति चलितेन्धनोऽग्निर्विप्रकृतः पन्नगः फणां कुरुते ।  
प्रायः स्वं महिमानं क्षोभात्प्रतिपद्यते हि जनः ॥३१॥  
राजा - (जनान्तिकम् ।) वयस्य, अनतिक्रमणीया दिवस्पतेराज्ञा ।  
तदत्र परिगतार्थं कृत्वा मद्वचनादमात्यपिशुनं ब्रूहि ।  
त्वन्मतिः केवला तापत्परिपालयतु प्रजाः ।  
अधिज्यमिदमन्यस्मिन्कर्मणि व्यापृतं धनुः ॥३२॥  
इति ।  
विदूषकः - जं भवं आणवेदि ।  
(इति निष्क्रान्तः ।) मातलिः - आयुष्मान्रथमारोहतु ।  
(राजा रथाधिरोहणं नाटयति ।) (इति निष्क्रान्ताः सर्वे ।) षष्ठोऽङ्कः ।  
सप्तमोऽङ्कः ।  
(ततः प्रविशत्याकाशयानेन रथाधिरूढो राजा मातलिश्च ।) राजा - मातले, अनुष्ठितनिदेशोऽपि मघवतः सत्क्रियाविशेषादनुपयुक्तमिवात्मानं समर्थये ।  
मातलिः - (सस्मितम् ।) आयुष्मन्, उभयमप्यपरितोषं समर्थये ।  
प्रथमोपकृतं मरुत्वतः प्रतिपत्त्या लघु मन्यते भवान् ।  
गणयत्यवदानविस्मितो भवतः सोऽपि न सत्क्रियागुणान् ॥१॥  
राजा - मातले, मा, मैवम् ।  
स खलु मनोरथानामप्यभूमिर्विसर्जनावसरसत्कारः ।  
मम हि दिवौकसां समक्षमर्धासनोपवेशितस्य अन्तर्गतप्रार्थनमन्तिकस्थं जयन्तमुद्वीक्ष्य कृतस्मितेन ।  
आमृष्टवक्षोहरिचन्दनाङ्का मन्दारमाला हरिणा पिनद्धा ॥२॥  
मातलिः - किमिव नामायुष्मानमरेश्वरान्नार्हति ।  
पश्य ।  
सुखपरस्य हरेरुभयैः कृतं त्रिविदमुद्धृतदानवकण्टकम् ।  
तव शरैरधुना नतपर्वभिः पुरुषकेसरिणश्च पुरा नखैः ॥३॥  
राजा - अत्र खलु शतक्रतोरेव महिमा स्तुत्यः ।  
सिध्यन्ति कर्मसु महत्स्वपि यन्नियोज्याः सम्भावनागुणमवेहि तमीश्वराणाम् ।  
किंवाभविष्यदरुणस्तमसां विभेत्ता तं चेत्सहस्रकिरणो धुरि नाकरिष्यत् ॥४॥  
मातलिः - सदृशमेवैतत् ।  
(स्तोकमन्तरमतीत्य ।) आयुष्मन्, इतः पश्य नाकपृष्ठप्रतिष्ठितस्य सौभाग्यमात्मयशसः ।  
विच्छित्तिशेषैः सुरसुन्दरीणां वर्णैरमी कल्पलतांशुकेषु ।  
विचिन्त्य गीतक्षममर्थजातं दिवौकसस्त्वच्चरित लिखन्ति ॥५॥  
राजा - मातले, असुरसम्प्रहारोत्सुकेन पूर्वेद्युर्दिवमधिरोहता न लक्षितः स्वर्गमार्गः ।  
कतरस्मिन्मरुतां पथि वर्तामहे ।  
मातलिः - त्रिस्रोतसं वहति यो गगनप्रतिष्ठां ज्योतींषि वर्तयति च प्रविभक्तरश्मिः ।  
तस्य द्वितीयहरिविक्रमनिस्तमस्कं वायोरिमं परिवहस्य वदन्ति मार्गम् ॥६॥  
राजा - मातले, अतः खलु सबाह्यान्तःकरणो ममान्तरात्मा प्रसीदति ।  
(रथाङ्गमवलोक्य ।) मेघपदवीमवतीर्णौ स्वः ।  
मातलिः - कथमवगम्यते ।  
राजा - अयमरविवरेभ्यश्चातैकर्निष्पतद्भिर्हरिभिरचिरभासां तेजसा चानुलिप्तैः ।  
गतमुपरि घनानां वारिगर्भोदराणां पिशुनयति रथस्ते सीकरक्लिन्ननेमिः ॥७॥  
मातलिः - क्षणादायुष्मान्स्वाधिकारभूमौ वर्तिष्यते ।  
राजा - (अधोऽवलोक्य ।) वेगावतरणादाश्चर्यदर्शनः संलक्ष्यते मनुष्यलोकः ।  
तथाहि ।  
शैलानामवरोहतीव शिखरादुन्मज्जतां मेदिनी पर्णाभ्यन्तरलीनतां विजहति स्कन्धोदयात्पादपाः ।  
सन्तानैस्तनुभावनष्टसलिला व्यक्तिं भजन्त्यापगाः केनाप्युत्क्षिपतेव पश्य भुवनं मत्पार्श्वमानीयते ॥८॥  
मातलिः - साधु दृष्टम् ।  
(सबहुमानमवलोक्य ।) अहो, उदाररमणीया पृथिवी ।  
राजा - मातले, कतमोऽयं पूर्वापरसमुद्रावगाढः कनकरसनिस्यन्दी सान्ध्य इव मेघपरिघः सानुमानालोक्यते ।  
मातलिः - आयुष्मन्, एष खलु हेमकूटो नाम किम्पुरुषपर्वतस्तपःसंसिद्धिक्षेत्रम् ।  
पश्य ।  
स्वायम्भुवान्मरीचेर्यः प्रबभूव प्रजापतिः ।  
सुरासुरगुरुः सोऽत्र सपत्नीकस्तपस्यति ॥९॥  
राजा - तेन ह्यनतिक्रमणीयानि श्रेयांसि ।  
प्रदक्षिणीकृत्य भगवन्तं गन्तुमिच्छामि ।  
मातलिः - प्रथमः कल्पः ।  
(नाट्येनावतीर्णौ ।) राजा - (सविस्मयम् ।) उपोढशब्दा न रथाङ्गनेमयः प्रवर्तमानं न च दृश्यते रजः ।  
अभूतलस्पर्शतया निरुन्धतस्तवावतीर्णोऽपि रथो न लक्ष्यते ॥१०॥  
मातलिः - एतावानेव शतक्रतोरायुष्मतश्च विशेषः ।  
राजा - मातले, कतमस्मिन्प्रदेशे मारीचाश्रमः ।  
मातलिः - (हस्तेन दर्शयति ।) वल्मीकाधनिमग्नमूर्तिरुरसा सन्दष्टसर्पत्वचा कण्ठे जीर्णलताप्रतानवलयेनात्यर्थसम्पीडितः ।  
अंसव्यापि शकुन्तनीडनिचितं बिभ्रज्जटामण्डलं यत्र स्थाणुरिवाचलो मुनिरसावभ्यर्कबिम्बं स्थितः ॥११॥  
राजा - नमस्ते कष्टतपसे ।  
मातलिः - (संयतप्रग्रहं रथं कृत्वा ।) महाराज, एतावदितिपरिवर्धितमन्दारवृक्षं प्रजापतेराश्रमं प्रविष्टौ स्वः ।  
राजा - स्वर्गादधिकतरं निर्वृतिस्थानम् ।  
अमृतह्रदमिवावगाढोऽस्मि ।  
मातलिः - (रथं स्थापयित्वा ।) अवतरत्वायुष्मान् ।  
राजा - (अवतीर्य ।) मातले, भवान्कथमिदानीम् ।  
मातलिः - संयन्त्रितो मया रथः ।  
वयमप्यवतरामः ।  
(तथा कृत्वा ।) इत आयुष्मन् ।  
(परिक्रम्य ।) दृश्यन्तामत्रभवतामृषीणां तपोवनभूमयः ।  
राजा - ननु विस्मयादवलोकयामि ।  
प्राणानामनिलेन वृत्तिरुचिता सत्कल्पवृक्षे वने तोये काञ्चनपद्मरेणुकपिशे धर्माभिषेकक्रिया ।  
ध्यानं रत्नशिलातलेषु विबुधस्त्रीसन्निधौ संयमो यत्काङ्क्षन्ति तपोभिरन्यमुनयस्तस्मिंस्तपस्यन्त्यमी ॥१२॥  
मातलिः - उत्सर्पिणी खलु महतां प्रार्थना ।  
(परिक्रम्य आकाशे ।) अये वृद्धशाकल्य, किमनुतिष्ठति भगवान्मारीचः ।  
किं ब्रवीषि ।  
दाक्षायण्या पतिव्रताधर्ममधिकृत्य पृष्टस्तस्यै महर्षिपत्नीसहितायै कथयतीति ।  
राजा - (कर्णं दत्त्वा ।) अये, प्रतिपाल्यावसराः खलु मुनयः ।  
मातलिः - (राजानमवलोक्य ।) अस्मिन्नशोकवृक्षमूले तावदास्तामायुष्मान्, यावत्त्वामिन्द्रगुरवे निवेदयितुमन्तरान्वेषी भवामि ।  
राजा - यथा भवान्मन्यते ।  
(इति स्थितः ।) मातलिः - आयुष्मन्, साधयाम्यहम् ।  
(इति निष्क्रान्तः ।) राजा - (निमित्तं सूचयित्वा ।) मनोरथाय नाशंसे किं बाहो स्पन्दसे वृथा ।  
पूर्वावधीरितं श्रेयो दुःखं हि परिवर्तते ॥१३॥  
(नेपथ्ये ।) मा क्खु चावलं करेहि ।  
कहं गदो एव्व अत्तणो पकिदिं ।  
राजा - (कर्णं दत्त्वा ।) अभूमिरियमविनयस्य ।  
को नु खल्वेष निषिध्यते ।  
(शब्दानुसारेणावलोक्य ( सविस्मयम् ।) अये, को नु खल्वयमनुबध्यमानस्तपस्विनीभ्यामबालसत्वो बालः ।  
अर्धपीतस्तनं मातुरामर्दक्लिष्टकेसरम् ।  
प्रक्रीडितुं सिंहशिशुं बलात्कारेण कर्षति ॥१४॥  
(ततः प्रविशति यथानिर्दिष्टकर्मा तपस्विनीभ्यां बालः ।) बालः - जिम्भ सिङ्घ, दन्ताइं दे गणैस्सं ।  
प्रथमा - अविणीद, किं णो अपच्चणिव्विसेसाणि सत्ताणि विप्पअरेसि ।  
हन्त, वड्ढै दे संरम्भो ।  
ठाणे क्खु इसिजणेण सव्वदमणो त्ति किदणामहेओ सि ।  
राजा - किं नु खलु बालेऽस्मिन्नौरस इव पुत्रे स्निह्यति मे मनः ।  
नूनमनपत्यता मां वत्सलयति ।  
द्वितीया - एसा क्खु केसरिणी तुमं लङ्घेदि जै से पुत्तअं ण मुच्चेसि ।  
बालः - (सस्मितम् ।) अम्हहे, बलिअं क्खु भीदो म्हि ।  
(इत्यधरं दर्शयति ।) राजा - महतस्तेजसो बीजं बालोऽयं प्रतिभाति मे ।  
स्फुलिङ्गावस्थया वह्निरेधापेक्षा इव स्थितः ॥१५॥  
प्रथमा - वच्छ, एद बालमिइन्दअं मुञ्च ।  
अवरं दे कीलणअं दाइस्सं ।  
बालः - कहिं ।  
देहि णं ।  
(इति हस्तं प्रसारयति ।) राजा - कथं चक्रवर्तिलक्षणमप्यनेन धार्यते ।  
तथा ह्यस्य प्रलोभ्यवस्तुप्रणयप्रसारितो विभाति जालग्रथिताङ्गुलिः करः ।  
अलक्ष्यपत्रान्तरमिद्धरागया नवोषसा भिन्नमिवैकपङ्कजम् ॥१६॥  
द्वितीया - सुव्वदे, ण सक्को एसो वाआमेत्तेण विरमाविदुं ।  
गच्छ तुमं ।  
ममकेरए उडए मक्कण्डेअस्स इसिकुमारअस्स वण्णचित्तिदो मित्तिआमोरओ चिट्ठदि ।  
तं से उवहर ।  
प्रथमा - तह ।  
(इति निष्क्रान्ता ।) बालः - इमिणा एव्व दाव कीलिस्सं ।  
(इति तापसीं विलोक्य हसति ।) राजा - स्पृहयामि खलु दुर्ललितायास्मै ।  
आलक्ष्यदन्तमुकुलाननिमित्तहासैरव्यक्तवर्णरमणीयवचःप्रवृत्तीन् ।  
अङ्काश्रयप्रणयिनस्तनयान्वहन्तो धन्यास्तदङ्गरजसा मलिनीभवन्ति ॥१७॥  
तापसी - होदु ।  
ण मं अअं गणेदि ।  
(पार्श्वमवलोकयति ।) को एत्थ इसिकुमाराणं ।  
(राजानमवलोक्य ।) भद्दमुह, एहि दाव ।  
मोएहि इमिणा दुम्मोअहत्थग्गहेण डिम्भलीलाए बाहीअमाणं बालमिइन्दअं ।  
राजा - (उपगम्य ।  
सस्मितम् ।) अयि भो महर्षिपुत्र ।  
एवमाश्रमविरुद्धवृत्तिना संयमः किमिति जन्मतस्त्वया ।  
सत्त्वसंश्रयसुखोऽपि दूष्यते कृष्णसर्पशिशुनेव चन्दनम् ॥१८॥  
तापसी - भद्दमुह, ण क्खु अअं इसिकुमारओ ।  
राजा - आकारसदृशं चेष्टितमेवास्य कथयति ।  
स्थानप्रत्ययात्तु वयमेवन्तर्किणः ।  
(यथाभ्यर्थितमनुतिष्ठन्बालस्पर्शमुपलभ्य ।  
आत्मगतम् ।) अनेन कस्यापि कुलाङ्कुरेण स्पृष्टस्य गात्रेषु सुखं ममैवम् ।  
कां निर्वृतिं चेतसि तस्य कुर्याद्यस्यायमङ्कात्कृतिनः प्ररूढः ॥१९॥  
तापसी - (उभौ निर्वर्ण्य ।) अच्छरिअं अच्छरिअं ।  
राजा - आर्ये, किमिव ।  
तापसी - इमस्स बालअस्स दे वि संवादिणी आकिदी त्ति विम्हाविदम्हि ।  
अपरिइदस्य वि दे अप्पडिलोमो संवुत्तो त्ति ।  
राजा - (बालकमुपलालयन् ।) नचेन्मुनिकुमारोऽयम्, अथ कोऽस्य व्यपदेशः ।  
तापसी - पुरुवंसो ।  
राजा - (आत्मगतम् ।) कथमेकान्वयो मम ।  
अतः खलु मदनुकारिणमेनमत्रभवती मन्यते ।  
अस्त्येतत्पौरवाणामन्त्यं कुलव्रतम् ।  
भवनेषु रसाधिकेषु पूर्वं क्षितिरक्षार्थमुशन्ति ये निवासम् ।  
नियतैकयतिव्रतानि पश्चात्तरुमूलानि गृहीभवन्ति तेषाम् ॥२०॥  
(प्रकाशम् ।) न पुनरात्मगत्या मानुषाणामेष विषयः ।  
तापसी - जह भद्दमुहो भणादि ।  
अच्छरासम्बन्धेण इमस्स जणणी एत्थ देवगुरुणो तवोवणे पसूदा ।  
राजा - (अपवार्य ।) हन्त, द्वितीयमिदमाशाजननम् ।  
(प्रकाशम् ।) अथ सा तत्रभवती किमाख्यस्य राजर्षेः पत्नी ।  
तापसी - को तस्स धम्मदारपरिच्चाइणो णाम सङ्कीतिदुं चिन्तिस्सदि ।  
राजा - (स्वगतम् ।) इयं खलु कथा मामेव लक्ष्यीकरोति ।  
यदि तावदस्य शिशोर्मातरं नामतः पृच्छामि ।  
अथवानार्यः परदारव्यवहारः ।  
(प्रविश्य मृण्मयूरहस्ता ।) तापसी - सव्वदमण, सौन्दलावण्णं पेक्ख ।  
बालः - (सदृष्टिक्षेपम् ।) कहिं वा मे अज्जू ।  
उभे - णामसारिस्सेण वञ्चिदो माउवच्छलो ।  
द्वितीया - वच्छ, इमस्स मित्तिआमोरअस्स रम्मत्तणं देक्ख त्ति भणिदो सि ।  
राजा - (आत्मगतम् ।) किंवा शकुन्तलेत्यस्य मातुराख्या ।  
सन्ति पुनर्नामधेयसादृश्यानि ।  
अपि नाम मृगतृष्णिकेव नाममात्रप्रस्तावो मे विषादाय कल्पते ।  
बालः - अज्जुए, रोअदि मे एसो भद्दमोरओ ।  
(इति क्रीडनकमादत्ते ।) प्रथमा - (विलोक्य सोद्वेगम् ।) अम्हहे, रक्खाकरण्डअं से मणिबन्धे ण दीसदि ।  
राजा - अलमलमावेगेन ।  
नन्विदमस्य सिंहशावविमर्दात्परिभ्रष्टम् ।  
(इत्यादातुमिच्छति ।) उभे - मा क्खु एदं अवलम्बअ ।  
कहं गहिदं णेण ।  
(इति विस्मयादुरोनिहितहस्ते परस्परमवलोकयतः ।) राजा - किमर्थं प्रतिषिद्धा स्मः ।  
प्रथमा - सुणादु महाराओ ।  
एसा अवराजिदा णाम ओसही इमस्स जादकम्मसमए भअवदा मारीएण दिण्णा ।  
एदं किल मादापिदरो अप्पाणं च वज्जिअ अवरो भूमिपडिदं ण गेण्हादि ।  
राजा - अथ गृह्णाति ।  
प्रथमा - तदो तं सप्पो भविअ दंसै ।  
राजा - भवतीभ्यां कदाचिदस्याः प्रत्यक्षीकृता विक्रिया ।  
उभे - अणेअसो ।  
राजा - (सहर्षम् ।  
आत्मगतम् ।) कथमिव सम्पूर्णमपि मे मनोरथं नाभिनन्दामि ।  
(इति बालं परिष्वजते ।) द्वितीया - सुव्वदे, एहि ।  
इमं वुत्तन्तं णिअमव्वावुडाए सौन्दलाए णिवेदेम्ह ।  
(इति निष्क्रान्ते ।) बालः - मुच्च मं ।  
जाव अज्जुए सआसं गमिस्सं ।  
राजा - पुत्रक, मया सहैव मातरमभिनन्दिष्यसि ।  
बालः - मम क्खु तादो दुस्सन्दो ।  
ण तुमं ।  
राजा - (सस्मितम् ।) एष विवाद एव प्रत्याययति ।  
(ततः प्रविशत्येकवेणीधरा शकुन्तला ।) शकुन्तला - विआरकाले वि पकिदित्थं सव्वदमणस्स ओसहिं सुणिअ ण मे आसा आसि अत्तणो भाअहेएसु ।  
अहवा जह साणुमदीए आचक्खिदं तह सम्भावीअदि एदं ।  
राजा - (शकुन्तलां विलोक्य ।) अये, सेयमत्रभवती शकुन्तला ।  
यैषा वसने परिधूसरे वसाना नियमक्षाममुखी धृतैकवेणिः ।  
अतिनिष्करुणस्य शुद्धशीला मम दीर्घं विरहव्रतं बिभर्ति ॥२१॥  
शकुन्तला - (पश्चात्तापविवर्णं राजानं दृष्ट्वा ।) ण क्खु अज्जौत्तो विअ ।  
तदो को एसो दाणिं किदरक्खामङ्गलं दारअं मे गत्तसंसग्गेण दूसेदिं ।  
बालः - (मातरमुपेत्य ।) अज्जुए, एसो कोवि पुरिसो मं पुत्तेत्ति आलिङ्गदि ।  
राजा - प्रिये, क्रौर्यमपि मे त्वयि प्रयुक्तमनुकूलपरिणामं संवृत्तम् ।  
यदाहमिदानीं त्वया प्रत्यभिज्ञातमात्मानं पश्यामि ।  
शकुन्तला - (आत्मगतम् ।) हिअअ, समस्सस समस्सस ।  
परिच्चत्तमच्छरेण अणुअम्पिअम्हि देव्वेण ।  
अज्जौत्तो क्खु एसो ।  
राजा - प्रिये, स्मृतिभिन्नमोहतमसो दिष्ट्या प्रमुखे स्थितासि मे सुमुखि ।  
उपरागान्ते शशिनः समुपगता रोहिणी योगम् ॥२२॥  
शकुन्तला - जेदु जेदु अज्जौत्तो ।  
(इत्यर्धोक्ते बाष्पकण्ठी विरमति ।) राजा - सुन्दरि, बाष्पेण प्रतिषिद्धेऽपि जयशब्दे जितं मया ।  
यत्ते दृष्टमसंस्कारं पाटलोष्ठपुटं मुखम् ॥२३॥  
बालः - अज्जुए, को एसो ।  
शकुन्तला - वच्छ, दे भाअहेआइं पुच्छेहि ।  
राजा - (शकुन्तलायाः पादयोः प्रणिपत्य ।) सुतनु हृदयात्प्रत्यादेशव्यलीकमपैतु ते किमपि मनसः सम्मोहो मे तदा बलवानभूत् ।  
प्रबलतमसामेवम्प्रायाः शुभेषु प्रवृत्तयः स्रजमपि शिरस्यन्धः क्षिप्तां धुनोत्यहिशङ्कया ॥२४॥  
शकुन्तला - उट्ठेदु अज्जौत्तो ।  
णूणं मे सुअरिअप्पडिबन्धअं पुराकिदं तेसु दिअहेसु परिणाममुहं आसि जेण साणुक्कोसो वि अज्जौत्तो मै विरसो संवुत्तो ।  
(राजोत्तिष्ठति ।) शकुन्तला - अह कहं अज्जौत्तेण सुमरिदो दुक्खभाई अअं जणो ।  
राजा - उद्धृतविषादशल्यः कथयिष्यामि ।  
मोहान्मया सुतनु पूर्वमुपेक्षितस्ते यो बाष्पबिन्दुरधरं परिबाधमानः ।  
तं तावदाकुटिलपक्ष्मविलग्नमद्य बाष्पं प्रमृज्य विगतानुशयो भवेयम् ॥२५॥  
(इति यथोक्तमनुतिष्ठति ।) शकुन्तला - (नाममुद्रां दृष्ट्वा ।) अज्जौत्त, एदं तं अङ्गुलीअअं ।  
राजा - अस्मादङ्गुलीयोपलम्भात्खलु स्मृतिरुपलब्धा ।  
शकुन्तला - विसमं किदं णेण जं तदा अज्जौत्तस्स पच्चाअकाले दुल्लहं आसि ।  
राजा - तेन ह्यृतुसमवायचिह्नं प्रतिपद्यतां लता कुसुमम् ।  
शकुन्तला - ण से विस्ससामि ।  
अज्जौत्तो एव्वं णं धारेदु ।  
(ततः प्रविशति मातलिः ।) मातलिः - दिष्ट्या धर्मपत्नीसमागमेन पुत्रमुखदर्शनेन चायुष्मान् वर्धते ।  
राजा - अभूत्सम्पादितस्वादुफलो मे मनोरथः ।  
मातले, न खलु विदितोऽयमाखण्डलेन वृत्तान्तः स्यात् ।  
मातलिः - (सस्मितम् ।) किमीश्वराणां परोक्षम् ।  
एत्वायुष्मान् ।  
भगवान्मारीचस्ते दर्शनं वितरति ।  
राजा - शकुन्तले, अवलम्ब्यतां पुत्रः ।  
त्वां पुरस्कृत्य भगवन्तं द्रष्टुमिच्छामि ।  
शकुन्तला - हिरिआमि अज्जौत्तेण सह गुरुसमीवं गन्तुं ।  
राजा - अप्याचरितव्यमभ्युदयकालेषु ।  
एह्येहि ।  
(सर्वे परिक्रामन्ति ।) (ततः प्रविशत्यदित्या सार्धमासनस्थो मारीचः ।) मारीचः - (राजानमवलोक्य ।) दाक्षायणि, पुत्रस्य ते रणशिरस्ययमग्रयायी दुष्यन्त इत्यभिहितो भुवनस्य भर्ता ।  
चापेन यस्य विनिवर्तितकर्म जातं तत्कोटिमत्कुलिशमाभरणं मघोनः ॥२६॥  
अदितिः - सम्भावणीआणुभावा से आकिदि ।  
मातलिः - आयुष्मन्, एतौ पुत्रप्रीतिपिशुनेन चक्षुषा दिवौकसां पितरावायुष्मन्तमवलोकयतः ।  
तावुपसर्प ।  
राजा - मातले एतौ प्राहुर्द्वादशधा स्थितस्य मुनयो यत्तेजसः कारणं भर्तारं भुवनत्रयस्य सुषुवे यद्यज्ञभागेश्वरम् ।  
यस्मिन्नात्मभवः परोऽपि पुरुषश्चक्रे भवायास्पदं द्वन्द्वं दक्षमरीचिसम्भवमिदं तत्स्रष्टुरेकान्तरम् ॥२७॥  
मातलिः - अथ किम् ।  
राजा - (उपगम्य ।) उभाभ्यामपि वासवानुयोज्यो दुष्यन्तः प्रणमति ।  
मारीचः - वत्स, चिरं जीव ।  
पृथिवीं पालय ।  
अदितिः - वच्छ अप्पडिरहो होहि ।  
शकुन्तला - दारअसहिदा वो पादवन्दणं करेमि ।  
मारीचः - वत्से, आखण्डलसमो भर्ता जयन्तप्रतिमः सुतः ।  
आशीरन्या न ते योग्या पौलोमीसदृशी भव ॥२८॥  
अदितिः - जादे, भत्तुणो अभिमदा होहि ।  
अवस्सं दीहाऊ वच्छओ उहअकुलणन्दणो होदु ।  
उवविसह ।  
(सर्वे प्रजापतिमभित उपविशन्ति ।) मारीचः - (एकैकं निर्दिशन् ।) दिष्ट्या शकुन्तला साध्वी सदपत्यमिदं भवान् ।  
श्रद्धा वित्तं विधिश्चेति त्रितयं तत्समागतम् ॥२९॥  
राजा - भगवन्, प्रागभिप्रेतसिद्धिः ।  
पश्चाद्दर्शनम् ।  
अतोऽपूर्वः खलु वोऽनुग्रहः ।  
कुतः ।  
उदेति पूर्वं कुसुमं ततः फलं घनोदयः प्राक्तदन्तरं पयः ।  
निमित्तनैमित्तिकयोरयं क्रमस्तव प्रसादस्य पुरस्तु सम्पदः ॥३०॥  
मातलिः - एवं विधातारः प्रसीदन्ति ।  
राजा - भगवन्, इमामाज्ञाकरीं वो गान्धर्वेण विवाहविधिनोपयम्य कस्यचित्कालस्य बन्धुभिरानीतां स्मृतिशैथिल्यात्प्रत्यादिशन्नपराद्धोऽस्मि तत्रभवतो युष्मत्सगोत्रस्य कण्वस्य ।  
पश्चादङ्गुलीयकदर्शनादूढपूर्वां तद्दुहितरमवगतोऽहम् ।  
तच्चित्रमिव मे प्रतिभाति ।  
यथा गजो नेति समक्षरूपे तस्मिन्नपक्रामति संशयः स्यात् ।  
पदानि दृष्ट्वा तु भवत्प्रतीतिस्तथाविधो मे मनसो विकारः ॥३१॥  
मारीचः - वत्स, अलमात्मापराधशङ्कया ।  
सम्मोहोऽपि त्वय्यनुपपन्नः ।  
श्रूयताम् ।  
राजा - अवहितोऽस्मि ।  
मारीचः - यदैवाप्ससरस्तीर्थावतरणात्प्रत्यक्षवैक्लव्यां शकुन्तलामादाय मेनका दाक्षायणीमुपगता तदैव ध्यानादवगतोऽस्मि दुर्वाससः शापादियं तपस्विनी सहधर्मचारिणी त्वया प्रत्यादिष्टा नान्यथेति ।  
स चायमङ्गुलीयकदर्शनावसानः ।  
राजा - (सोच्छ्वासम् ।) एष वचनीयान्मुक्तोऽस्मि ।  
शकुन्तला - (स्वगतम् ।) दिट्ठिआ अकारणपच्चादेसी ण अज्जौत्तो ।  
ण हु सत्तं अत्ताणं सुमरेमि ।  
अहवा पत्तो मए स हि साबो विरहसुण्णहिअआए ण विदिदो ।  
अदो सहीहिं सन्दिट्ठम्हि भत्तुणो अङ्गुलीअअं दंसैदव्वं त्ति ।  
मारीचः - वत्से, चरितार्थासि ।  
सहधर्मचारिणं प्रति न त्वया मन्युः कार्यः ।  
पश्य ।  
शापादसि प्रतिहता स्मृतिरोधरूक्षे भर्तर्यपेततमसि प्रभुता तवैव ।  
छाया न मूर्च्छति मलोपहतप्रसादे शुद्धे तु दर्पणतले सुलभावकाशा ॥३२॥  
राजा - यथाह भगवान् ।  
मारीचः - वत्स, कच्चिदभिनन्दितस्त्वया विधिवदस्माभिरनुष्ठितजातकर्मा पुत्र एष शाकुन्तलेयः ।  
राजा - भगवन्, अत्र खलु मे वंशप्रतिष्ठा ।  
(बालं हस्तेन गृह्णाति ।) मारीचः - तथा भाविनमेनं चक्रवर्तिनमवगच्छतु भवान् ।  
पश्य ।  
रथेनानुद्धातस्तिमितगतिना तीर्णजलधिः पुरा सप्तद्वीपां जयति वसुधामप्रतिरथः ।  
इहायं सत्त्वानां प्रसभदमनात्सर्वदमनः पुनर्यास्यत्याख्यां भरत इति लोकस्य भरणात् ॥३३॥  
राजा - भगवता कृतसंस्कारे सर्वमस्मिन्वयमाशास्महे ।  
अदितिः - भअवं, इमाए दुहिदुमणोरहसम्पत्तीए कण्णो वि दाव सुदवित्थारो करीअदु ।  
दुहिदुवच्छला मेणआ इह एव्व उपचरन्ती चिट्ठदि ।  
शकुन्तला - (आत्मगतम् ।) मणोरहो क्खु मे भणिदो भअवदीए ।  
मारीचः - तपःप्रभावात्प्रत्यक्षं सर्वमेव तत्रभवतः ।  
राजा - अतः खलु मम नातिक्रुद्धो मुनिः ।  
मारीचः - तथाप्यसौ प्रियमस्माभिः प्रष्टव्यः ।  
कः कोऽत्र भोः ।  
(प्रविश्य ।) शिष्यः - भगवन्, अयमस्मि ।  
मारीचः - गालव, इदानीमेव विहायसा गत्वा मम वचनात्तत्रभवते कण्वाय प्रियमावेदय ।  
यथा पुत्रवती शकुन्तला तच्छापनिवृत्तौ स्मृतिमता दुष्यन्तेन प्रतिगृहीतेति ।  
शिष्यः - यदाज्ञापयति भगवान् ।  
(इति निष्क्रान्तः ।) मारीचः - वत्स, त्वमपि स्वापत्यदारसहितः सख्युराखण्डलस्य रथमारुह्य ते राजधानीं प्रतिष्ठस्व ।  
राजा - यदाज्ञापयति भगवान् ।  
मारीचः - अपि च ।  
तव भवतु बिडौजाः प्राज्यवृष्टिः प्रजासु त्वमपि विततयज्ञः वज्रिणं प्रीणयस्व ।  
युगशतपरिवर्तानेवमन्योन्यकृत्यैर्नयतमुभयलोकानुग्रहश्लाघनीयैः ॥३४॥  
राजा - भगवन्, यथाशक्ति श्रेयसे यतिष्ये ।  
मारीचः - वत्स, किं ते भूयः प्रियमुपकरोमि ।  
राजा - अतः परमपि प्रियमस्ति ।  
यदिह भगवान्प्रियं कर्तुमिच्छति तर्हीदमस्तु ।  
(भरतवाक्यम् ।) प्रवर्ततां प्रकृतिहिताय पार्थिवः सरस्वती श्रुतमहतां महीयताम् ।  
ममापि च क्षपयत नीललोहितः पुनर्भवं परिगतशक्तिरात्मभूः ॥३५॥  
(इति निष्क्रान्ताः सर्वे ।) सप्तमोऽङ्कः ।  
  
