श्रीः ॥  
महावीरचरितम् ।  
प्रथमोऽङ्कः ।  
अथ स्वस्थाय देवाय नित्याय हतपाप्मने ।  
त्यक्तक्रमविभागाय चैतन्यज्योतिषे नमः ॥१॥  
(नान्द्यन्ते ।)  
सूत्रधारः - भगवतः कालप्रियानाथस्य यात्रायामार्यमिश्राः समादिशन्ति - "महापुरुषसंरम्भो यत्र गम्भीरभीषणः ।  
प्रसन्नकर्कशा यत्र विपुलार्था च भारती ॥२॥  
किञ्च ।  
अप्राकृतेषु पात्रेषु यत्र वीरः स्थितो रसः ।  
भेदैः सूक्ष्मैरभिव्यक्तैः प्रत्याधारं विभज्यते ॥३॥  
स सन्दर्भोऽभिनेतव्यः" इति ।  
(सहर्षम् ।)  
महावीरचरितं प्रयोक्तव्यमित्यादिष्टमर्थतोऽत्रभवद्भिः ।  
वश्यवाचः कवेर्वाक्य सा च रामाश्रया कथा ।  
लब्धश्च वाक्यनिष्यन्दनिष्पेषनिकषो जनः ॥४॥  
सोऽहमेतद्विज्ञापयामि - अस्ति दक्षिणापथे पद्मपुरं नाम नगरम् ।  
तत्र केचित्तैत्तिरीयाः काश्यपाश्चरणगुरवः पङ्क्तिपावनाः पञ्चाग्नयो धृतव्रताः सोमपीथिन उदुम्बरनामानो ब्रह्मवादिनः प्रतिवसन्ति ।  
तदामुष्यायणस्य तत्रभवतो वाजपेययाजिनो महाकवेः पञ्चमः सुगृहीतनाम्नो भट्टगोपालस्य पौत्रः पवित्रकीर्तेर्नीलकण्ठस्यात्मसम्भवः श्रीकण्ठपदलाञ्छनः पदवाक्यप्रमाणज्ञो भवभूतिर्नाम जतुकर्णीपुत्रः कविर्मित्त्रधेयमस्माकमिति भवन्तो विदाङ्कुर्वन्तु ।  
श्रेष्ठः परमहंसानां महर्षीणां यथाङ्गिराः ।  
यथार्थनामा भगवान्यस्य ज्ञाननिधिर्गुरुः ॥५॥  
तेनेदमुद्धृतजगत्त्रयमन्युमूलमस्तोकवीरगुरुसाहसमद्भुतं च ।  
वीराद्भुतप्रियतया रघुनन्दनस्य धर्मद्रुहो दमयितुश्चरितं निबद्धम् ॥६॥  
तदिदं भवन्तः परिपुनन्तु ।  
उक्तं च तेन श्रोत्रियपुत्रेण - प्राचेतसो मुनिवृषा प्रथमः कवीनां यत्पावनं रघुपतेः प्रणिनाय वृत्तम् ।  
भक्तस्य तत्र समरन्त ममापि वाचस्तासु प्रसन्नमनसः कृतिनो भजन्ताम् ॥७॥  
(प्रविश्य ।)  
नटः - कृतप्रसादाः पारिषदाः ।  
किन्त्वपूर्वत्वात्प्रबन्धस्य कथाप्रदेशं समारम्भे श्रोतुमिच्छन्ति ।  
सूत्रधारः - स तु भगवान्दीक्षिष्यमाणः कौशिको विश्वामित्र ऐक्ष्वाकस्य वसिष्ठपुरोधसो दशरथस्य गृहानुपेत्य स्वयमेव तपोवनं प्रत्यागतः ।  
स च विजयसहजमस्त्रैर्वीर्यमुच्छ्राययिष्यञ्जगदुपकृतिबीजं मैथिलीं प्रापयिष्यन् ।  
दशमुखकुलघातश्लाघ्यकल्याणपात्रं धनुरनुजसहायं रामदेवं निनाय ॥८॥  
निमन्त्रितस्तेन विदेहनाथः स प्राहिणोद्भ्रातरमात्तदीक्षः ।  
कुशध्वजो नाम स एष राजा सीतोर्मिलाभ्यां सहितोऽभ्युपैति ॥९॥  
(इति निष्क्रान्तौ ।)  
प्रस्तावना ।  
(ततः प्रविशति रथस्थो राजा सूतश्च कन्ये च ।)  
राजा - आयुष्मत्यौ सीतोर्मिले, अद्य भगवान्विश्वामित्रः कौशिकः श्रद्दधानेन चेतसा वत्साभ्यां प्रणन्तव्यः ।  
कन्ये - जह कणिट्ठतादो आणवेदि ।  
राजा - तुरीयो ह्येष मेध्याग्निराम्नायः पञ्चमोऽपि वा ।  
अथवा जङ्गमं तीर्थं धर्मो वा मूर्तिसञ्चरः ॥१०॥  
सूतः - साङ्काश्यनाथ, एवमेतत् ।  
न खलु विश्वामित्रादृषेर्महत्त्वेन कश्चिदपरः प्रकृष्यते ।  
यस्य भगवतस्त्रैशङ्कवं शौनःशेपं रम्भास्तम्भनं चेत्यपरिमेयमाश्चर्यजातमाख्यानविद आचक्षते ।  
तदस्मिन्ब्रह्माद्यैस्त्रिदशगुरुभिर्नाथितशमे तपस्तेजोधाम्नि स्वयमुपनतब्रह्मणि गुरौ ।  
निवासे विद्यानामुपहितकुटुम्बव्यवहृतिर्भवानेव श्लाघ्यो जगति गृहमेधी गृहवताम् ॥११॥  
राजा - साधु सूत, साधु ।  
सूनृतं भाषसे ।  
प्रकृष्टकल्याणोदर्कसङ्गमा ह्येते भवन्ति भगवन्तः सत्यसन्धाः साक्षात्कृतब्रह्माणो महर्षयः ।  
तमांसि ध्वंसन्ते परिणमति भूयानुपशमः सकृत्संवादेऽपि प्रथत इह चामुत्र च शुभम् ।  
अथ प्रत्यासङ्गः कमपि महिमानं वितरति प्रसन्नानां वाचः फलमपरिमेयं प्रसुवते ॥१२॥  
सूतः - दृश्यते हरितपरिसरारण्यरमणीयं कौशिकीपरिक्षिप्तमायतनमृषेस्तस्य सिद्धाश्रमपदं नाम ।  
किं बहुना ।  
स एवायमात्मनातृतीयः कुशिकनन्दनो नूनं भवन्तमेवाभ्युपैति ।  
राजा - यद्येवमवतरामो रथात् ।  
(कन्याभ्यां सहावतीर्य ।)  
सूत, न केनचिदाश्रमाभ्यर्णभूमयोऽतिक्रमयितव्या इति ।  
सूतः - यदाज्ञापयति ।  
(इति निष्क्रान्तः ।)  
(ततः प्रविशति विश्वामित्रो रामलक्ष्मणौ च ।)  
विश्वामित्रः - (स्वगतम् ।)  
रक्षोघ्नानि च मङ्गलानि सुदिने कल्प्यानि दारक्रिया वैदेह्याश्च रघूद्वहस्य च कुले दीक्षाप्रवेशश्च नः ।  
आस्थेयानि च तानि तानि जगतां क्षेमाय रामात्मनो दैत्यारेश्चरिताद्भुतान्यथ खलु व्यग्राः प्रमोदामहे ॥१३॥  
(प्रकाशम् ।)  
सन्दिष्टं च मैथिलस्य राजर्षेरस्माभिः - "आचार इति यजमानोऽपि यज्ञे निमन्त्रितोऽसि ।  
कुशध्वजस्तु सीतोर्मिलासहितः प्रेषितव्यः" इति ।  
कृतं च तत्प्रियसुहृदा ।  
कुमारौ - भगवन्, कः पुनरयं महात्मा यत्र भवन्तोऽप्येवमभ्युपगताः ।  
विश्वामित्रः - श्रूयन्त एव निमिजनकसम्भवा राजर्षयो विदेहेषु ।  
तेषामिदानीं दायादो वृद्धः सीरध्वजो नृपः ।  
याज्ञवल्क्यो मुनिर्यस्मै ब्रह्मपारायणं जगौ ॥१४॥  
कुमारौ - यस्य तद्गृहेषु माहेश्वरं धनुः पूज्यते ।  
विश्वामित्रः - अथ किम् ।  
कुमारौ - श्रूयते किलान्यदपि तत्राश्चर्यं यदयोनिजा कन्येति ।  
विश्वामित्रः - (विहस्य ।)  
तदप्यस्ति ।  
अयं तु यजमानेन यक्ष्यमाणस्य मे गृहम् ।  
प्रेषितस्तेन वात्सल्यादनुजन्मा कुशध्वजः ॥१५॥  
तदस्मिन्राजन्यश्रोत्रिये वत्साभ्यां प्रश्रयेण वर्तितव्यम् ।  
कुमारौ - एवम् ।  
राजा - (निर्वर्ण्य ।)  
प्रकृत्या पुण्यलक्ष्मीकौ कावेतौ ज्ञायते त्विदम् ।  
राजन्यदारकौ नूनं कृतोपनयनाविति ॥१६॥  
द्वितीयस्य च वर्णस्य प्रथमस्याश्रमस्य च ।  
अहो रम्यानयोर्मूर्तिर्वयसो नूतनस्य च ॥१७॥  
तथा हि ।  
चूडाचुम्बितकङ्कपत्त्रमभितस्तूणीद्वयं पृष्ठतो भस्मस्तोकपवित्रलाञ्छनमुरो धत्ते त्वचं रौरवीम् ।  
मौर्व्या मेखलया नियन्त्रितमधो वासश्च माञ्जिष्ठकं पाणौ कार्मुकमक्षसूत्रवलयं दण्डोऽपरः पैप्पलः ॥१८॥  
कन्ये - सोम्मदंसणा क्खु एदे ।  
राजा - (उपसृत्य ।)  
भगवन्, अभिवादये ।  
विश्वामित्रः - दिष्ट्या गर्भरूपं त्वां कुशलिनं राजर्षिं गृहानागतं पश्यामि ।  
तत्परिष्वजस्व ।  
(आलिङ्ग्य ।)  
अपि प्रवृत्तयज्ञोऽसौ विदेहाधिपतिः सुखी ।  
गौतमश्च शतानन्दो जनकानां पुरोहितः ॥१९॥  
राजा - स एवार्यः सुखी सह पुरोधसा गौतमेन, यस्यैवं भवन्तः कुटुम्बवृत्तिमनुपतिताः ।  
कन्ये - पणमामो ।  
राजा - लाङ्गलोल्लिख्यमानाया यज्ञभूमेः समुद्गता ।  
सीतेयमूर्मिला चेयं द्वितीया जनकात्मजा ॥२०॥  
विश्वामित्रः - भद्रमस्तु ।  
लक्ष्मणः - (जनान्तिकम् ।)  
आश्चर्यमियदद्भुतसूतिरार्य ।  
रामः - उत्पत्तिर्देवयजनाद्ब्रह्मवादी नृपः पिता ।  
सुप्रसन्नोज्ज्वला मूर्तिरस्यां स्नेहं करोति मे ॥२१॥  
राजा - भगवन्, कौ त्वामनुगतावेतौ क्षत्रियब्रह्मचारिणौ ।  
प्रतापविक्रमौ धर्मं पुरस्कृत्योद्गताविव ॥२२॥  
विश्वामित्रः - रामलक्ष्मणौ दाशरथी ।  
तौ - (सविनयमुपसृत्य ।)  
गुरो, अभिवादयावहे ।  
राजा - दिष्ट्या महाराजदशरथप्रसूतिर्दृश्यते ।  
(परिष्वज्य ।)  
नान्यत्र राघवाद्वंशात्प्रसूतिरनयोः समा ।  
दुग्धार्णवादृते जन्म चन्द्रकौस्तुभयोः कुतः ॥२३॥  
श्रुतपूर्वं ह्येतदस्माभिः कर्णामृतम् ।  
प्राप्ताः कृच्छ्रादृष्यशृङ्गोपचारैः पुण्यश्रीकाः कोसलेन्द्रेण पुत्राः ।  
ये दीप्तस्य श्रेयसः पारकामाश्चत्वारोऽपि ब्रह्मचर्यं चरन्ति ॥२४॥  
तदत्रभवतोररिष्टतातिमाशास्महे ।  
सिद्ध एव रघूणां प्रसूतेरुत्कर्षातिशयः ।  
यान्मैत्रावरुणिः प्रशास्ति भगवानाम्नायपूते विधौ शश्वद्येषु विशामनन्यविषयो रक्षाधिकारः स्थितः ।  
सावित्रस्य मनोर्महीयसि कुले तेषामवाप्तात्मनां राज्ञां वो महिमा न जातु वचनप्रज्ञानयोर्गोचरः ॥२५॥  
विश्वामित्रः - एवम् ।  
अश्रान्तपुण्यकर्माणः पावनप्रायकीर्तयः ।  
माहाभाग्यविदस्तेषां यूयमेव स्तवक्षमाः ॥२६॥  
(सर्वे विश्रम्य कौशिकाश्रमसंस्त्यायमनुप्रविशन्ति ।)  
विश्वामित्रः - तदस्मिन्वैकङ्कतच्छाये मुहूर्तमास्महे ।  
(इति परिक्रम्योपविशन्ति ।)  
(नेपथ्ये ।)  
जय जय जगत्पते रामचन्द्र ।  
(सर्वे साद्भुतमवलोकयन्ति ।)  
राजा - भगवन्, का पुनरियं देवता ।  
विश्वामित्रः - अहल्या नाम गौतमस्य महर्षेरौचथ्यस्य धर्मपत्नी ।  
यस्याः शतानन्द आङ्गिरसोऽजायत ।  
तामिन्द्रश्चकमे ।  
तस्माद्गौतमदारावस्कन्दिनमहल्यायै जार इतीन्द्रं जानन्ति ।  
अथ भगवान्मन्युमवाप ।  
तस्याः पाप्मना शरीरमन्धतामिस्रमभ्ययात् ।  
सेयमद्य रामभद्रतेजसा तस्मादेनसो निरमुच्यत ।  
राजा - कथमप्रमेयानुभावसामर्थ्य एष वैकर्तनकुलकुमारः ।  
सीता - (सविस्मयानुरागं निर्वर्ण्य ।  
अपवार्य च ।)  
सरीरनिम्माणसरिसो से अणुभावो ।  
राजा - रामाय पुण्यमहसे सदृशाय सीता दत्तैव दाशरथिचन्द्रमसेऽभविष्यत् ।  
आरोपणेन पणमप्रतिकार्यमार्यस्त्रैयम्बकस्य धनुषो यदि नाकरिष्यत् ॥२७॥  
(प्रविश्य ।)  
तापसः - रावणपुरोहितः सर्वमायो नाम वृद्धराक्षसः सम्प्राप्तः ।  
स किल राजकार्याद्वः पश्यति ।  
कन्ये - हुं, रक्खसो ।  
कुमारौ - महत्कौतुकस्थानम् ।  
राजविश्वामित्रौ - आगच्छतु ।  
(तापसो निष्क्रान्तः ।)  
(प्रविश्य ।)  
राक्षसः - मातामहेन प्रतिषिध्यमानः स्वयङ्ग्रहान्माल्यवता दशास्यः ।  
अयोनिजां राजसुतां वरीतुं मां प्राहिणोन्मैथिलराजधानीम् ॥२८॥  
दृष्टश्च तत्र यजमानः स राजा ।  
तद्वचनात्कौशिककुशध्वजावनुगतोऽस्मि ।  
(इति परिक्रामति ।)  
रामलक्ष्मणौ - (सीतोर्मिले प्रति यथासङ्ख्यमात्मगतम् ।)  
तत्किमियममृतवर्तिरिव मे चक्षुराप्याययति ।  
सीतोर्मिले - (तथैव तौ प्रति ।)  
किन्त्ति सज्जै इमस्सिं लोअणाणन्दे मे दिट्ठी ।  
राक्षसः - (उपेत्य ।)  
इयं साद्भुताकृतिः सीता ।  
स्थाने देवस्य यत्नः ।  
ऋषे, नमस्ते ।  
अप्यनामयं राज्ञः ।  
तौ - स्वागतम् ।  
इहास्यताम् ।  
अपि प्रभोर्वः कुशलं तस्य यस्यार्चयत्यसौ ।  
मूर्ध्ना स्खलत्किरीटेन शासनं पाकशासनः ॥२९॥  
राक्षसः - (उपविश्य ।)  
कुशलं स्वामिनः ।  
सन्दिष्टं च वो महाराजेन - "कन्यारत्नमयोनिजन्म भवतामास्ते वयं चार्थिनो रत्नं चेत्क्वचिदस्ति तत्परिणमत्यस्मासु शक्रादपि ।  
कन्यायाश्च परार्थतैव हि मता तस्याः प्रदानादहं बन्धुर्वो भविता पुलस्त्यपुलहप्रष्ठाश्च सम्बन्धिनः" ॥३०॥  
सीता - हद्धी हद्धी ।  
रक्खसो मं अब्भत्थअदि ।  
ऊर्मिला - हा, कहं एदम् ।  
(राजविश्वामित्र चिन्तयतः ।)  
लक्ष्मणः - आर्य, निशाचरपतिर्देवीमिमां प्रार्थयते ।  
रामः - वत्स, साधारण्यान्निरातङ्कः कन्यामन्योऽपि याचते ।  
किं पुनर्जगतां जेता प्रपौत्रः परमेष्थिनः ॥३१॥  
लक्ष्मणः - अति हि सौजन्यमार्यस्य ।  
तस्मिन्नपि निसर्गवैरिणि निशाचरे बहुमानः ।  
यो नस्त्रयीपरिध्वंसात्क्षात्रं तेजोऽपकर्षति ।  
अस्माकं यश्च राजानमनरण्यं किलावधीत् ॥३२॥  
रामः - कामं शत्रुरिति वध्यः स्यात् ।  
न पुनरतिवीर्यमप्रमेयतपसमप्राकृतं प्राकृतवदर्हसि व्यपदेष्टुम् ।  
लक्ष्मणः - निरस्तवीरपुरुषाचारस्य का वीरता ।  
रामः - वत्स, मा मैवम् ।  
यद्विद्वानपि तादृशेऽप्यभिजने धर्म्यात्पथोऽपि च्युतः किं ब्रूमोऽत्र तदन्यदेव न वसन्त्येकत्र सर्वे गुणाः ।  
लीलानिर्जितषण्मुखाद्भगवतः श्रीजामदग्न्यादृते निर्विघ्नप्रतिपन्नविश्वविजयो वीरस्तु कस्तादृशः ॥३३॥  
राक्षसः - ननु भोः, किमत्र चिन्त्यते ।  
द्राङ्निष्पेषविशीर्णवज्रशकलप्रत्युप्तरूढव्रणग्रन्थ्युद्भासिनि भग्नमोघमघवन्मातङ्गदन्तोद्यमे ।  
भर्तुर्नन्दनदेवताविरचितस्रग्धाम्नि भूमेः सुता वीरश्रीरिव तस्य वक्षसि जगद्वीरस्य विश्राम्यतु ॥३४॥  
(नेपथ्ये कलकलः ।)  
राजा - भगवन्, यत एते यज्ञोपनिमन्त्रिताः पुत्रदारैः सह दिगन्तरेभ्यो महर्षयः सम्पतन्ति, तत एवमाक्रन्दकलिलः कलकलः ।  
(सर्वे उत्तिष्ठन्ति ।)  
लक्ष्मणः - भगवन्, का पुनरियम् आन्त्रप्रोतबृहत्कपालनलकक्रूरक्वणत्कङ्कणप्रायप्रेङ्खितभूरिभूषणरवैराघोषयन्त्यम्बरम् ।  
पीतोच्छर्दितरक्तकर्दमघनप्राग्भारघोरोल्ललद्व्यालोलस्तनभारभैरववपुर्दर्पोद्धतं धावति ॥३५॥  
विश्वामित्रः - सेयं सुकेतोर्दुहिता भार्या सुन्दासुरस्य च ।  
मारीचजननी घोरा ताटका नाम राक्षसी ॥३६॥  
कन्ये - ताद, भीसणा हदासा ।  
राजा - मा भैष्टमायुष्मत्यौ ।  
विश्वामित्रः - (रामं चिबुकप्रदेशे स्पृशन् ।)  
वत्स, हन्यतामियम् ।  
सीता - हद्धी हद्धी ।  
एसो एव्व एत्थ णिउत्तो ।  
रामः - भगवन्, स्त्री खल्वियम् ।  
ऊर्मिला - सुदम् अज्जाए ।  
सीता - (सविस्मयानुरागम् ।)  
अण्णदोमुहो एव्व से चित्तभेदो ।  
राजा - साधु ।  
सत्यमैक्ष्वाको रामभद्रः ।  
राक्षसः - (स्वगतम् ।)  
अयं स रामो दाशरथिः, य एष उत्तालताटकोत्पातदर्शनेऽप्यप्रकम्पितः ।  
नियुक्तस्तत्प्रमाथाय स्त्रैणेन विचिकित्सति ॥३७॥  
विश्वामित्रः - त्वरस्व वत्स, किं न पश्यसि ब्राह्मणजनस्य सङ्घातमृत्युमग्रतः ।  
रामः - एवं भगवन्तो जानन्ति ।  
सर्वदोषानभिष्वङ्गादाम्नायसमतां गताः ।  
युष्माकमभ्युपगमाः प्रमाणं पुण्यपापयोः ॥३८॥  
(इति निष्क्रान्तः ।)  
सीता - अम्महे, परागदो एव्व ।  
हद्धी हद्धी ।  
उप्पादवादावली विअ सा हदासा महाणुभावं अहिद्दवदि ।  
राजा - (धनुरास्फाल्य ।)  
आः पापे, तिष्ठ तिष्ठ ।  
ऊर्मिला - अए, सअं एव्व तादो पत्थिदो ।  
लक्ष्मणः - (विहस्य ।)  
पश्यन्तु भवन्तस्ताटकाम् ।  
हृन्मर्मभेदिपतदुत्कटकङ्कपत्त्रसंवेगतत्क्षणकृतस्फुटदङ्गभङ्गा ।  
नासाकुटीरकुहरद्वयतुल्यनिर्यदुद्बुद्बुदध्वनदसृक्प्रसरा मृतैव ॥३९॥  
कन्ये - अच्चरिअं अच्चरिअम् ।  
पिअं णो पिअं णो ।  
राजा - अहो दृढप्रहारिता राजपुत्रस्य ।  
राक्षसः - भो आर्ये ताटके, किं हि नामैतत् ।  
अम्बुनि मज्जन्त्यलाबूनि, ग्रावाणः प्लवन्ते ।  
नन्वद्य राक्षसपतेः स्खलितः प्रतापः प्राप्तोऽद्भुतः परिभवोऽद्य मनुष्यपोतात् ।  
दृष्टः स्थितेन च मया स्वजनप्रमारो दैन्यं जरा च निरुणद्धि कथं करोमि ॥४०॥  
विश्वामित्रः - (स्वगतम् ।)  
एष तावद्ॐकारः सकलराक्षससंहारनिगमाध्ययनस्य ।  
राक्षसः - अयि भोः, किमस्मासु वः प्रतिवचनम् ।  
विश्वामित्रः - अत्र सीरध्वजो वेत्ता कनिष्ठो हि कुशध्वजः ।  
अस्याः पिता स कन्यायाः कुलज्येष्ठः प्रभुश्च सः ॥४१॥  
राक्षसः - सोऽप्याह कुशध्वजो जानाति कौशिकश्चेति ।  
विश्वामित्रः - (स्वगतम् ।)  
अस्यायमवसरो दिव्यास्त्रमङ्गलानां दानस्य ।  
वर्तते मङ्गल्यो मुहूर्तः ।  
(प्रकाशम् ।)  
सखे कुशध्वज, यानि हि भगवतः कृशाश्वाद्गुरुचर्याव्रतैरधीतस्य सरहस्यजृम्भकप्रयोगसंहारस्य दिव्यास्त्रमन्त्रपारायणस्य विद्यातत्त्वबीजानि, तानि मत्प्रसादादर्थतः शब्दात्मना च रामभद्रस्य सम्प्रति प्रकाशन्ताम् ।  
ब्रह्मादयो ब्रह्महिताय तप्त्वा परः सहस्रं शरदस्तपांसि ।  
एतान्यदर्शन्गुरवः पुराणाः स्वान्येव तेजांसि तपोमयानि ॥४२॥  
राजा - अनुगृहीतं रघुकुलम् ।  
लक्ष्मणः - दिष्ट्या देवदुन्दुभिध्वनिः पुष्पवृष्टिश्च ।  
राक्षसः - (आत्मगतम् ।)  
दिवौकसोऽपि राजविरुद्धमनुतिष्ठन्ति ।  
लक्ष्मणः - कथम् ।  
झटित्येवोत्तप्तद्रुतकनकसिक्ता इव दिशः पिशङ्गत्वात्सन्ध्यान्तरित इव निर्भाति दिवसः ।  
ज्वलत्केतुव्रातस्थगितमिव दिव्यास्त्रनिचितं नभो नैरन्तर्यप्रचलिततडित्पिञ्जरमिव ॥४३॥  
अपि च ।  
तेजोभिर्दिशिदिशि विश्वतः प्रदीप्तैरादित्यद्युतिमपविध्य विस्फुरद्भिः ।  
पर्यायत्वरितगृहीतविप्रमुक्तः सामर्थ्यं रहयति नायनो मयूखः ॥४४॥  
कन्ये - समन्तदो पज्जलिदविज्जुप्पुञ्जपिञ्जरेण उब्भमन्ति विअ लोअणाइं पहापरिप्पन्देण ।  
राक्षसः - अहो, दुरासदं दिव्यास्त्रतेजः स्त्यायति ।  
येन रावणपुरन्दरद्वन्द्वसंरम्भं स्मारितोऽस्मि ।  
सर्वप्राणप्रवणमघवन्मुक्तमाहत्य वक्षस्तत्सङ्घट्टाद्विघटितबृहत्खण्डमुच्चण्डरोचिः ।  
एवं वेगात्कुलिशमकरोद्व्योम विद्युत्सहस्रैर्भर्तुर्वक्त्रज्वलनकपिशास्ते च रोषाट्टहासाः ॥४५॥  
विश्वामित्रः - अभिवन्दस्व रामभद्र, दिव्यास्त्राणि ।  
ब्रह्मेन्द्रद्रविणेशरुद्रवरुणप्राचीनबर्हिर्मरुत्कालाग्निव्यतिरेकिणां भगवतामाम्नायमन्त्रात्मनाम् ।  
एतेषां तपसामिवाप्रतिहतैस्तेजोभिरुत्कर्षिणामेकैकस्य जगत्त्रयप्रमथनत्राणावधिर्योग्यता ॥४६॥  
(नेपथ्ये ।)  
एष प्रह्वोऽस्मि भगवन्नेषा विज्ञापना च नः ।  
दिव्यास्त्रसम्प्रदायोऽयं लक्ष्मणेन सहास्तु मे ॥४७॥  
विश्वामित्रः - रामभद्र, तथास्तु ।  
लक्ष्मणः - अहो प्रसादः ।  
झटित्युन्मीलितप्रज्ञमप्रतर्क्यं च शक्तिभिः ।  
ज्योतिर्मयमिवात्मानं मन्ये विद्याप्रकाशनात् ॥४८॥  
(नेपथ्ये ।)  
राम राम महाबाहो वयं त्वयि यतामहे ।  
विश्वामित्राभ्यनुज्ञानात्सह भ्रात्रा प्रशाधि नः ॥४९॥  
कन्ये - अहो, देवदाओ मन्तेन्ति ।  
अच्चरिअं अच्चरिअम् ।  
(नेपथ्ये ।)  
भगवन्तो दिव्यास्त्रनिकायाः, विश्वामित्रात्प्राप्य विश्वस्य मित्त्रात्पुण्यैर्युष्मानद्य रामः कृतार्थः ।  
ध्यातैर्ध्यातैः सन्निधेयं भवद्भिः स्वं स्वं स्थानं यात यूयं नमो वः ॥५०॥  
लक्ष्मणः - आर्यवचनादन्तरितान्यस्त्राणि ।  
राजा - भगवन्महाद्भुतनिधे कुशिकनन्दन, नमस्ते ।  
ज्वलिततपसस्तेजोराशेर्जगत्यमितौजसस्तव निरवधौ माहाभाग्ये कृतस्तुतिसाहसः ।  
प्रमितिविषयां शक्तिं विन्दन्न वाचि न चेतसि प्रतिहतपरिस्पन्दः स्तोता विपद्य घृणीयते ॥५१॥  
तत्स्पृहयामि युष्मदनुगृहीतरामभद्रालङ्कृताय दशरथाय राज्ञे ।  
वयं पुनरार्येण वञ्चिता यदीदृशेन जामात्रा न संयुज्यामहे ।  
विश्वामित्रः - किमद्याप्यसम्भावनेयमस्मासु ।  
राजा - नहि नहि ।  
विश्वामित्रः - शम्भोर्वरादनुध्यानमात्रोपस्थानदायि वः ।  
रामभद्रस्य पुरतः प्रादुर्भवतु तद्धनुः ॥५२॥  
राजा - एवमस्तु ।  
(ध्यात्वा प्रणमति ।)  
राक्षसः - (स्वगतम् ।)  
एभिरन्यदेव किमपि प्रस्तुतम् ।  
(प्रकाशम् ।)  
प्रभो कुशध्वज, कियच्चिरमनादृतोऽस्मि ।  
राजा - उक्तमेतत्सीरध्वजो जानातीति ।  
(नेपथ्ये कलकलः ।)  
स्फूर्जद्वज्रसहस्रनिर्जितमिव प्रादुर्भवत्यग्रतो रामस्य त्रिपुरान्तकृद्दिविषदां तेजोभिरिद्धं धनुः ।  
सीता - (स्वगतम् ।)  
सम्पदं संसैदह्मि ।  
राजा - शुण्डारः कलभेन यद्वदचले वत्सेन दोर्दण्डकस्तस्मिन्नाहित एव - ।  
ऊर्मिला - अवि णाम एदं भवे ।  
राजा - गर्जितगुणं कृष्टं च - ।  
ऊर्मिला - (हृष्टां लज्जितां सीतामालिङ्ग्य ।)  
दिट्ठिआ वड्ढामो ।  
राजा - (साद्भुतम् ।)  
भग्नं च तत् ॥५३॥  
राक्षसः - (स्वगतम् ।)  
अहो, दुरात्मनो रामहतकस्य सर्वङ्कषः प्रभावः ।  
लक्ष्मणः - दोर्लीलाञ्चितचन्द्रशेखरधनुर्दण्डावभङ्गोद्यतष्टङ्कारध्वनिरार्यबालचरितप्रस्तावनाडिण्डिमः ।  
द्राक्पर्यस्तकपालसम्पुटमितब्रह्माण्डभाण्डोदरभ्राम्यत्पिण्डितचण्डिमा कथमहो नाद्यापि विश्राम्यति ॥५४॥  
राजा - (सहर्षोन्माद इव ।)  
एह्येहि वत्स रघुनन्दन रामभद्र चुम्बामि मूर्धनि चिराय परिष्वजे त्वाम् ।  
आरोप्य वा हृदि दिवानिशमुद्वहामि वन्देऽथवा चरणपुष्करकद्वयं ते ॥५५॥  
(प्रविश्य ।)  
रामः - कथमतिवात्सल्यादतिक्रामति प्रसङ्गः ।  
विश्वामित्रः - राजन्, गुरुर्भवान् ।  
गर्भरूपश्च ते वत्सो रामभद्रः ।  
राजा - (प्रणम्य ।)  
भगवन्, रामेण पत्या सीतायाः पूर्णा युष्माकमाशिषः ।  
अस्मिन्नेवोत्सवे दत्ता लक्ष्मणाय मयोर्मिला ॥५६॥  
कन्ये - (सास्रम् ।)  
अह्मो, दिण्णं ह्म ।  
राक्षसः - दृष्टं चैतद्द्रष्टव्यम् ।  
विश्वामित्रः - सुष्ठुतरं बहुमन्यामहे ।  
वक्तव्यशेषस्त्वस्ति ।  
राजा - नन्वाज्ञापय ।  
विश्वामित्रः - दुहितरौ माण्डवी श्रुतकीर्तिश्च ते च भरतशत्रुघ्नाभ्यामभ्यर्थये ।  
राक्षसः - (स्वगतम् ।)  
तपस्यतो वनेचरस्य सतः क्षत्रियकुटुम्बवैयात्यं ब्राह्मणस्य ।  
राजा - किमत्र किञ्चिद्विचार्यमस्ति ।  
किं त्वत्र वस्तुनि परवानस्मि ।  
विश्वामित्रः - केन ।  
राजा - एकेन तावद्भगवतैव ।  
विश्वामित्रः - अथान्येन केन ।  
राजा - आर्यसीरध्वजेन गौतमेन शतानन्देन च ।  
विश्वामित्रः - सीरध्वजशतानन्दयोरहमावेदयिता ।  
राजा - भवानिदानीं जानाति ।  
जनकानां रघूणां च सम्बन्धः कस्य न प्रियः ।  
यत्र दाता ग्रहीता च कल्याणप्रतिभूर्भवान् ॥५७॥  
विश्वामित्रः - (आकाशे ।)  
वत्स शुनःशेप, अयोध्यां गत्वा ब्रूहि भगवन्तमस्मद्वचनाद्वसिष्ठम् ।  
एताश्चतुर्भ्यो रघुनन्दनेभ्यो निमेर्गृहे राजसुताश्चतस्रः ।  
वसिष्ठवद्गौतमवच्च भूत्वा दत्ताः प्रतीष्टाश्च समं मयैव ॥५८॥  
तदुपमन्त्र्य सर्वान्ब्रह्मर्षीन्महाराजदशरथानुयातो वैदेहनगरीमागच्छ ।  
राज्ञो यज्ञपरिसमाप्तौ विततगोदानमङ्गलाः कुमाराः परिणेष्यन्तीति ।  
कुमारौ - प्रियात्प्रियतरं नः ।  
कन्ये - दिट्ठिआ अविप्पवासो दाणिं भैणीआणं भविस्सदि ।  
राक्षसः - अद्यापि भोः, शृणुत धर्माक्षराणि ।  
अनर्थ एष यत्कन्येयमन्यस्मै दीयत इति ।  
पौलस्त्यो विनयेन याचत इति श्लाघ्येऽपि योऽनादरः सम्बन्धे सति यत्र लोकपतिना सौख्यं न तत्र स्पृहा ।  
गन्तव्या पुनरन्यथैव नियतं लङ्का च यत्सीतया तन्माभूदिह वः पुरन्दरपुरीबन्दीप्रसक्तो विधिः ॥५९॥  
(नेपथ्ये कलकलः ।)  
रामः - तत्कावकालपर्जन्यभीमौ वृन्देन धावतः ।  
विश्वामित्रः - एतौ सुबाहुमारीचौ पुत्रौ सुन्दोपसुन्दयोः ॥६०॥  
तद्वत्सौ, हन्यतामेष यज्ञप्रत्यूहः ।  
कुमारौ - यदाज्ञापयति ।  
(इति विकटं परिक्रामतः ।)  
कन्ये - एत्थ दाणिं कहम् ।  
राक्षसः - हन्त साध्विव सम्पन्नं विपर्यस्तो विधिर्भवेत् ।  
तद्वीक्ष्य कार्यपर्यन्तं माल्यवत्युपवेदये ॥६१॥  
राजा - (धनुरास्फालयन् ।)  
वत्स रामभद्र, वत्स लक्ष्मण, अप्रमत्तः प्रमत्तं विजयस्व ।  
अयमहं परागत एव ।  
विश्वामित्रः - (विहस्य ।)  
राजन्नितो ह्येहि सहानुजस्य रामस्य पश्याप्रतिमानमोजः ।  
ब्रह्मद्विषो ह्येष निहन्ति सर्वानाथर्वणस्तीव्र इवाभिचारः ॥६२॥  
(इति निष्क्रान्ताः सर्वे ।)  
इति महाकविश्रीभवभूतिविरचिते महावीरचरिते प्रथमोऽङ्कः ।  
द्वितीयोऽङ्कः ।  
(ततः प्रविशत्युपविष्टः सचिन्तो माल्यवान् ।)  
माल्यवान् - यतः प्रभृति सर्वमायात्सिद्धाश्रमवृत्तान्तमश्रौषम्, तदारभ्य दूराद्दवीयो धरणीधराभं यस्ताटकेयं तृणवद्व्यधूनोत् ।  
हन्ता सुबाहोरपि ताटकारिः स राजपुत्रो हृदि बाधते माम् ॥१॥  
तदनुप्लवानां भूयसां लक्ष्मणेनैकेन वध इति किमेतदाश्चर्यम् ।  
वीर्योत्कर्षैर्यदमृतभुजां निर्ममे पद्मयोनिस्तस्य द्वैधं व्यधित धनुषः शाम्भवीयस्य रामः ।  
दिव्यामस्त्रोपनिषदमृषेर्यः कृशाश्वस्य शिष्याद्विश्वामित्राद्विजयजननीमप्रमेयः प्रपेदे ॥२॥  
प्रसह्य रावणद्विष्टमस्मद्दूतस्य पश्यतः ।  
अस्त्रदानाद्भुतं काले प्रौढेन मुनिना कृतम् ॥३॥  
सीताबन्दीग्रहपरिभवस्तस्य राज्ञो निरस्तो नीतं चास्मान्प्रति शिथिलतामैकमुख्यं सुराणाम् ।  
नान्दीदानप्रभृति हि कृतं मङ्गलं तैस्तदानीं सर्वः प्रायो भजति विकृतिं भिद्यमाने प्रतापे ॥४॥  
कथं वत्सापि शूर्पणखा प्राप्ता ।  
(प्रविश्य ।)  
शूर्पणखा - जेदु कणिट्ठमादामहो ।  
माल्यवान् - वत्से, आस्यताम् ।  
राजसन्निधौ का वार्ता ।  
शूर्पणखा - णिव्वुत्ताइं किल तहिं पाणिग्गहमङ्गलाइं ।  
अगत्थिअमहेसिणा रामं मङ्गलोबहारीकिदं माहेन्दं धणुवरं अणुप्पेसिदम् ।  
माल्यवान् - परार्ध्यान्यायुधानि तानि रामे ब्रह्मर्षिभ्यः परिणमन्ति ।  
(सचिन्तम् ।)  
अमोघमस्त्रं क्षत्त्रस्य ब्राह्मणानामनुग्रहः ।  
दुरासदं च तत्तेजः क्षत्त्रं यद्ब्रह्मसंयुतम् ॥५॥  
शूर्पणखा - माणुसमेत्तए एत्तिआ चिन्ता ।  
माल्यवान् - वत्से, मा मैवम् ।  
उत्पत्त्यैव हि राघवः किमपि तद्भूतं जगत्यद्भुतं मर्त्यत्वेन किमस्य यस्य चरितं देवासुरैर्गीयते ।  
वस्तुष्वादधते च शक्तिमृषयो देवाश्च तर्कोत्तरा मर्त्यादेव वरप्रदानसमये ब्रह्माभयं नो जगौ ॥६॥  
निसर्गेण स धर्मस्य गोप्ता धर्मद्रुहो वयम् ।  
आर्थो विरोधः शक्तेन जातो नः प्रतियोगिना ॥७॥  
शूर्पणखा - को सन्देहो ।  
जह दसमुहो वि ईसिमुउलेहिं दिट्ठिविसेसेहिं ओअरिअमाणलोअणो णमन्तवअणो वट्टेदि, तह जाणामि दारुणो से हिअअदुम्माणो एव्वं ण विरमदि त्ति ।  
माल्यवान् - अहो नु खलु भोः, वन्द्या विश्वसृजो युगादिगुरवः स्वायम्भुवाः सप्त ये वैदेहस्य वयं च ते च किमहो सम्बन्धिनो न प्रियाः ।  
तन्नामास्तु दुरासदेन तपसा दीप्तस्य दीप्तश्रियः पौलस्त्यस्य जगत्पतेरपि कथं जाता हृदि न्यूनता ॥८॥  
अथवा ।  
अर्थित्वे प्रकटीकृतेऽपि न फलप्राप्तिः प्रभोः प्रत्युत द्रुह्यन्दाशरथिर्विरुद्धचरितो युक्तस्तया कन्यया ।  
उत्कर्षं च परस्य मानयशसोर्विस्रंसनं चात्मनः स्त्रीरत्नं च जगत्पतिर्दशमुखो दृप्तः कथं मृष्यते ॥९॥  
(नेपथ्यार्धप्रविष्टः ।)  
प्रतीहारः - यः परशुरामस्य युष्माभिर्वार्ताहरः प्रेषितस्तेनैतत्तमालरसविन्यस्ताक्षरं तालीपत्त्रमुपनीतम् ।  
(उपक्षिप्य निष्क्रान्तः ।)  
माल्यवान् - (गृहीत्वा वाचयति ।)  
"स्वस्ति ।  
महेन्द्रद्वीपात्परशुरामो लङ्कायाममात्यं माल्यवन्तमभ्यर्हयति-" ।  
शूर्पणखा - कहं पहुवदं दुस्सिलिट्ठक्कमं लिहिदम् ।  
माल्यवान् - अत्रैव परं माहेश्वरं लङ्केश्वरमभिनन्द्य ब्रवीति - "विदितमेतद्वो यदस्माभिर्दण्डकारण्यतीर्थोपासकेभ्यः प्रतिज्ञातमभयम् ।  
तत्र विराधदनुकबन्धप्रभृतयः केऽप्यतिचरन्तीति श्रुतम् ।  
तत्तान्प्रतिषिध्यास्माकं युष्मत्स्थितां च माहेश्वरप्रीतिमनुरुध्यन्तां भवन्तः ।  
ब्राह्मणातिक्रमत्यागो भवतामेव भूतये ।  
जामदग्न्यश्च वो मित्त्रमन्यथा दुर्मनायते ॥१०॥  
इति" ।  
शूर्पणखा - ईसिमसिणावट्ठम्भगम्भीरगुरुओ उवण्णासो ।  
माल्यवान् - अहो, किमुच्यते ।  
जामदग्न्यः खल्वयम् ।  
अभिजनतपोविद्यावीर्यक्रियातिशयैर्निजैरुपचितमदः सर्वत्यागान्निरीहतया स्थितः ।  
व्यपदिशति नः शैवप्रीत्या कथञ्चिदनास्थया प्रभुरिव पुनः कार्ये कार्ये भवत्यतिकर्कशः ॥११॥  
(इति चिन्तयति ।)  
शूर्पणखा - किं दाणिं चिन्तीअदि ।  
माल्यवान् - वत्से, यदि प्रपद्येत धनुःप्रमाथी शिष्यस्य शम्भोर्न तितिक्षते सः ।  
आयोधने चेदुभयोर्निघातः संरम्भयोगादति हि प्रियं नः ॥१२॥  
अन्यतरविजयेऽपि क्षत्रियान्तकश्चेद्राजपुत्रं विजयेत ।  
यतः, नैनमनभिहत्यास्य मन्युर्विरमेत् ।  
एवं च सिद्धं नः समीहितं रामनिधनम् ।  
ऐक्ष्वाकश्चेद्विजयमानो ब्रह्मण्यो ब्रह्मर्षिं नाभिहन्यात् ।  
निःश्रेयसापन्नोऽयमपविद्धमपि शस्त्रं न प्रणिदध्यात् ।  
ततश्च नोऽनिष्टं स्यात् ।  
शूर्पणखा - को विसेसो ।  
माल्यवान् - जामदग्न्यस्तावदारण्यकव्रतः ।  
स हत्वापि रामं पुनस्तादृश एव ।  
स श्लाघ्यस्तु राजपुत्रः पुनरुत्थातुकामस्तं चेत्प्रकृष्टतममुत्साहशक्तिसम्पदा धर्मविजयिनं च विजयते ।  
सर्वे तं विजयिनं निर्जरा जानीयुः ।  
तदैव रावणपराक्रान्तिनिभृततूर्या देवाः प्रसह्यैनमधिकुर्युः ।  
नित्यानुषक्तो ह्यसुरविजयिनामवमानतः प्रकृतिकोपः ।  
पौलस्त्यापजयप्रचण्डचरिते यः कार्तवीर्ये मुनिः सर्वक्षत्त्रकथासमापनविधेः प्राङ्मङ्गलं प्राकरोत् ।तस्मिन्नप्युपनीतयुक्तदमनः स्यादुज्झितास्मद्भयः सामर्थ्ये सति धर्मसौम्यचरितो विश्वस्य रामः पतिः ॥१३॥  
शूर्पणखा - तदो एत्थ किं णिच्चिदम् ।  
माल्यवान् - परशुरामोत्तेजनं कर्तव्यमिति ।  
शूर्पणखा - पक्खन्तरे महादोसो ।  
माल्यवान् - तत्रापि शक्तितः प्रतिविधास्यते ।  
किन्तु तान्येव यदि भूतानि ता एव यदि शक्तयः ।  
ततः परशुरामस्य न प्रतीमः पराभवम् ॥१४॥  
तदुत्तिष्ठ ।  
मिथिलाप्रस्थापनाय जामदग्न्यमुत्तेजयितुं महेन्द्रद्वीपमेव गच्छावः ।  
द्रष्टव्यश्च तत्र भार्गवः ।  
गभीरो माहात्म्यात्प्रशमशुचिरत्यन्तसुजनः प्रसन्नः पुण्यानां प्रचय इव सर्वस्य सुखदः ।  
प्रभुत्वस्योत्कर्षात्परिणतिविशुद्धेश्च तपसामसौ दृष्टः सत्त्वं प्रबलयति पापं च नुदति ॥१५॥  
(उत्थाय परिक्रम्य निष्क्रान्तौ ।)  
मिश्रविष्कम्भः ।  
(नेपथ्ये ।)  
भो भो विदेहनगरीनिर्गता राजकुलचारिणः, कथयन्तु भवन्तः कन्यान्तःपुरगताय रामाय - "कैलासोद्धारसारत्रिभुवनविजयौर्जित्यनिष्णातदोष्णः पौलस्त्यस्यापि हेलापहृतरणमदो दुर्दमः कार्तवीर्यः ।  
यस्य क्रोधात्कुठारप्रविघटितमहास्कन्धबन्धस्थवीयो दोःशाखादण्डषण्डस्तरुरिव रहितः कुल्यकन्दैः पुराभूत् ॥१६॥  
सोऽयं त्रिःसप्तवारानविकलविहितक्षत्त्रतन्त्रप्रमारो वीरः क्रौञ्चस्य भेदात्कृतधरणितलापूर्वहंसावतारः ।  
जेता हेरम्बभृङ्गिप्रमुखगणचमूचक्रिणस्तारकारेस्त्वां पृच्छञ्जामदग्न्यः स्वगुरुहरधनुर्भङ्गरोषादुपैति" ॥१७॥  
(ततः प्रविशति सधैर्यसम्भ्रमो रामः सीता सख्यश्च ।)  
रामः - माहाभाग्यमहानिधिर्भगवतो देवस्य दग्धुः पुरामाम्नायेन विशुद्धसत्त्वचरितः शिष्यो भृगूणां पतिः ।  
द्रष्टव्यः स च मां दिदृक्षुरपि च त्यक्त्वा ह्रियं मुग्धया सन्त्रासादयमाभिजात्यनिभृतस्नेहो मयि द्योत्यते ॥१८॥  
सीता - सहिओ, कहं एदम् ।  
सख्यः - कुमार, अलं दाव तुवराए ।  
रामः - नोत्सवाः परावधीरणावैरस्यमर्हन्ति ।  
सख्यः - वारंवारं णिक्खत्तीकिदसमत्तजीअलोओ णिवट्टिअविसअव्ववसाओ परसुरामो सुणीअदि ।  
रामः - किमेकदेशेन महाज्ञाननिधेर्माहात्म्यमपह्रियते ।  
य एष उत्खातक्षितिपालवंशगहनास्त्रिःसप्तकृत्वो दिशः कृत्वा विश्रुतकार्तिकेयविजयश्लाघ्यश्च बाह्वोर्बलात् ।  
सद्वीपामथ काश्यपाय मुनये दत्त्वाश्वमेधे महीं शस्त्रव्यस्तसमुद्रदत्तविषयं लब्ध्वा तपस्तप्यते ॥१९॥  
(नेपथ्ये ।)  
सत्त्वभ्रंशविषादिभिः कथमपि त्रस्तैः क्षणं वेत्रिभिर्दृष्टो दृष्टिविघातजिह्मितमुखैरव्याहतप्रक्रमः ।  
रामान्वेषणतत्परः पुरजनैरुन्मुक्तहाहारवः कन्यान्तःपुरमेव हा प्रविशति क्रुद्धो मुनिर्भार्गवः ॥२०॥  
रामः - नन्वेत एव शिष्टाचारपद्धतेः प्रणेतारः ।  
तत्कथमयं विद्वान्प्रमाद्यति ।  
भवतु ।  
उपसर्पामि ।  
(सधैर्यविकटं परिक्रामति ।)  
सख्यः - अह्मो, समन्तदो एव्व "हा देव चन्दमुह रामचन्द, हा जामादुए" त्ति परिदेवणमुहरकाअरुव्विग्गसमत्तपरिअणं पलाइदं अह्मराऔलम् ।  
भट्टदारिए, सअं एव्व विण्णवेहि भट्टारम् ।  
सीता - तेण हि तुवरन्तिओ सम्भावेह्म वेअपत्थिअं अज्जौत्तम् ।  
(इति परिक्रामति ।)  
सख्यः - कुमार कुमार, पेक्ख दाव तुवरावीसिङ्खलमरालवहुब्भन्तगमणं भट्टिदारिअम् ।  
रामः - (सप्रेमानुकम्पं परिवृत्य ।)  
कातरेयमत्रभवद्भिरेव पर्यवस्थापयितव्या ।  
सख्यः - सहि, ससुरासुरसमत्ततेल्लोक्कमङ्गलं तुङ्गजयलच्छीलञ्छिअं ईसिविब्भमविसट्टणेत्तकन्दोट्ठसोहाविहरन्तमुहपुण्डरीअवित्थारिदसिणेहसम्भमा सव्वदा अह्मपुरदो वण्णेसि ।  
ता किन्ति विअआहिमुहे कुमारे उक्कम्पितासि ।  
सीता - सव्वक्खत्तिअसन्दावआरी परसुरामो त्ति ।  
रामः - प्रिये, स्वस्था सती निवर्तस्व ।  
आतङ्कश्रमसाध्वसव्यतिकरोत्कम्पः कथं सह्यतामङ्गैर्मुग्धमधूकपुष्परुचिभिर्लावण्यसारैरयम् ।  
उन्नद्धस्तनयुग्मकुड्मलगुरुश्वासावभुग्नस्य ते मध्यस्य त्रिवलीतरङ्गकजुषो भङ्गः प्रिये मा च भूत् ॥२१॥  
(नेपथ्ये ।)  
भो भोः परिष्कन्दाः, क्व रामो दाशरथिः ।  
सीता - सो एव्व वाहरै ।  
रामः - तस्यानरालसाहसप्रचण्डकर्मणः पुष्कलावर्तकस्तनितमांसलो वाङ्निर्घोषः कर्णविवरमाप्याययति ।  
(इति परिक्रामति ।)  
सीता - का गई ।  
(धनुषि धारयन्ती ।)  
अज्जौत्त, ण दाव तुह्मेहिं गन्तव्वं जाव तादो णाअच्चै ।  
सख्यः - उव्वत्तिअं दाणिं पिअसहीए रसन्तरेण लज्जालुत्तणम् ।  
रामः - जितं स्नेहेन ।  
तर्हि मुक्त्वा धनुर्गच्छामि ।  
(नेपथ्ये "भो भोः परिष्कन्दाः" इत्यादि पठति ।)  
सीता - तदो बलादो एव्व धारैस्सम् ।  
रामः - हन्त हन्त ।  
उत्सिक्तस्य तपःपराक्रमनिधेरस्यागमादेकतः सत्सङ्गप्रियता च वीररभसोन्मादश्च मां कर्षतः ।  
वैदेहीपरिरम्भ एष च मुहुश्चैतन्यमामीलयन्नानन्दी हरिचन्दनेन्दुशिशिरस्निग्धो रुणद्ध्यन्यतः ॥२२॥  
सख्यः - हा, एसो दिप्पन्तदिणअरालोअदुप्फेक्खजठरदेहप्पहापरिक्खेवभासुरो ज्जलन्तं सुणिसिदं परसुं धारअन्तो विसङ्खलुव्वेल्लहुअवहसिहासहस्ससन्देहिदजडाप्पहाडामरो सुदूरविक्खेवाविद्धविअटोरुदण्डणिब्भराभिघादविहलिअवसुन्धरो परागदो एव्व सअलक्खत्तिअमहारक्खसो ।  
रामः - अयं स भृगुनन्दनस्त्रिभुवनैकवीरो मुनिर्य एष निवहो महानिव दुरासदस्तेजसाम् ।  
प्रतापतपसोरिव व्यतिकरस्फुरन्मूर्तिमान्प्रचण्ड इव पिण्डतामुपगतश्च वीरो रसः ॥२३॥  
पुण्योऽपि भीमकर्मा निधिर्व्रतानां चकास्त्यमितशक्तिः ।  
मूर्तिमभिरामघोरां बिभ्रदिवाथर्वणो निगमः ॥२४॥  
अयं हि ।  
कल्पापायप्रणयि विदधत्कालरुद्रानलत्वं संरब्धस्य त्रिपुरजयिनो देवदेवस्य तिग्मः ।  
ब्रह्मच्छद्मा निखिलभुवनस्तोमनिर्माथयोग्यो राशीभूतः पुनरिव समुत्थाय सामर्थ्यसारः ॥२५॥  
(विहस्य ।)  
अहो स्वाच्छन्द्यवैचित्र्यमत्रभवतः ।  
ज्योतिज्वालाप्रचयजटिलो भाति कण्ठे कुठारस्तूणीर्ॐऽसे वपुषि च जटाचापचीराजिनानि ।  
पाणौ बाणः स्फुरति वलयीभूतलोलाक्षसूत्रं वेषः शोभां व्यतिकरवतीमुग्रशान्तस्तनोति ॥२६॥  
प्रिये, एते गुरवः ।  
तदपसृत्य कृतावगुण्ठना भव ।  
सीता - हद्धि हद्धि ।  
परागदो एव्व ।  
(अञ्जलिं बद्ध्वा ।)  
अज्जौत्त, परित्ताअहि साहसिअ ।  
रामः - अयि प्रिये, मुनिरयमथ वीरस्तादृशस्तत्प्रियं मे विरमतु परिकम्पः कातरे क्षत्त्रियासि ।  
तपसि विततकीर्तेर्दर्पकण्डूलदोष्णः परिचरणसमर्थो राघवक्षत्त्रियोऽहम् ॥२७॥  
(ततः प्रविशति क्रुद्धः परशुरामः ।)  
परशुरामः - हम् ।  
अहो, दुरात्मनः क्षत्त्रियबटोरनात्मज्ञता ।  
न त्रस्तं यदि नाम भूतकरुणासन्तानशान्तात्मनस्तेन व्यारुजता धनुर्भगवतो देवाद्भवानीपतेः ।  
तत्पुत्रस्तु मदान्धतारकवधाद्विश्वस्य दत्तोत्सवः स्कन्दः स्कन्द इव प्रियोऽहमथवा शिष्यः कथं न श्रुतः ॥२८॥  
एष एव मे प्रशमस्य कर्कशः परिणामः ।  
यत्क्षत्त्रियेष्वपि पुनः स्थितमाधिपत्यं तैरेव सम्प्रति धृतानि पुनर्धनूंषि ।  
उन्माद्यतां भुजमदेन मयापि तेषामुच्छृङ्खलानि चरितानि पुनः श्रुतानि ॥२९॥  
रामः - अकलिलतपस्तेजोवीर्यप्रथिम्नि यशोनिधाववितथमदध्माते रोषान्मुनावभिधावति ।  
अभिनवधनुर्विद्यादर्पक्षमाय च कर्मणे स्फुरति रभसात्पाणिः पादोपसङ्ग्रहणाय च ॥३०॥  
किन्त्वविषयस्तावदाचारस्य ।  
जामदग्न्यः - भो भोः परिष्कन्दाः, क्व रामो दाशरथिः ।  
रामः - अयमहं भोः ।  
इत इतो भवान् ।  
जामदग्न्यः - साधु राजपुत्र, साधु ।  
सत्यमैक्ष्वाकः खल्वसि ।  
अन्विष्यतः प्रमथनाय ममापि दर्पादात्मानमर्पयसि जातिविशुद्धसत्त्वः ।  
गन्धद्विपेन्द्रकलभः करिकुम्भकूटकुट्टाकपाणिकुलिशस्य यथा मृगारेः ॥३१॥  
स्त्रियः - सन्तं पावं सन्तं पावम् ।  
पडिहदं अमङ्गलम् ।  
जामदग्न्यः - (निर्वर्ण्य ।  
स्वगतम् ।)  
रमणीयक्षत्त्रियकुमार आसीत् ।  
चञ्चत्पञ्चशिखण्डमण्डनमसौ मुग्धप्रगल्भं शिशुर्गम्भीरं च मनोहरं च सहजश्रीलक्ष्म रूपं दधत् ।  
द्राग्दृष्टोऽपि हरत्ययं मम मनः सौन्दर्यसारश्रिया हन्तव्यस्तु तथापि नाम धिगहो वीरव्रतक्रूरताम् ॥३२॥  
(प्रकाशम् ।)  
प्रागप्राप्तनिसुम्भशाम्भवधनुर्द्वेधाक्रियाविर्भवत्क्रोधप्रेरितभीमभार्गवभुजस्तम्भापविद्धः क्षणम् ।  
सज्वालः परशुर्भवत्वशिथिलस्त्वत्कण्ठपीठातिथिर्येनानेन जगत्सु खण्डपरशुर्देवो हरः ख्याप्यते ॥३३॥  
स्त्रियः - हद्धी हद्धी ।  
पज्जलिदो क्खु एसो ।  
रामः - (सधैर्यबहुमानं निर्वर्ण्य ।)  
अयं स किल यः पुरा सपरिवारकार्तिकेयविजयावर्जितेन भगवता नीललोहितेन सहस्रपरिवत्सरान्तेवासिने तुभ्यं प्रसादीकृतः परशुः ।  
सख्यः - भट्टिदारिए, पेक्ख पेक्ख ।  
हिअअणिव्वत्तिदबहुमाणो णिक्कम्पधीरगुरुअत्तणेण ओअहसदि विअ भअवदो भग्गवस्स आउहं भट्टिदारओ ।  
(सीता सविस्मयास्रं पश्यति ।)  
जामदग्न्यः - (स्वगतम् ।)  
आश्चर्यम् ।  
अन्य एवायं प्रकारः ।  
किमपि चैतदसंविज्ञातनिबन्धनं माहात्म्यं सौजन्यं चोत्साहसंरम्भगम्भीरश्च पौरुषावष्टम्भः ।  
(प्रकाशम् ।)  
आं दाशरथे, स एवायमाचार्यपादानां प्रियः परशुः ।  
सख्यः - क्खणं तु पसण्णरोसस्स विअ आलावो ।  
जामदग्न्यः - अस्त्रप्रयोगखुरलीकलहे गणानां सैन्यैर्वृतोऽपि जित एव मया कुमारः ।  
एतावतापि परिरभ्य कृतप्रसादः प्रादादिमं प्रियगुणो भगवान्गुरुर्मे ॥३४॥  
रामः - (स्वगतम् ।)  
कथमेतावतापीत्याह ।  
अहो गर्वगौरवस्याभोगः ।  
(प्रकाशम् ।)  
अतश्च भगवन्, द्यावापृथिव्योर्विततस्ते वीरवादः ।  
येनैव खण्डपरशुर्भगवान्प्रचण्डश्चण्डीपतिस्त्रिभुवनेषु गुरुः प्ररूढः ।  
तेनैव तारकरिपोर्विजयार्जितेन दीप्तिं गता परशुराम इति श्रुतिस्ते ॥३५॥  
किञ्च ।  
उत्पत्तिर्जमदग्नितः स भगवान्देवः पिनाकी गुरुः शौर्यं यत्तु न तद्गिरां पथि ननु व्यक्तं हि तत्कर्मभिः ।  
त्यागः सप्तसमुद्रमुद्रितमहीनिर्व्याजदानावधिः क्षत्त्रब्रह्मतपोनिधेर्भगवतः किं वा न लोकोत्तरम् ॥३६॥  
सख्यः - जाणादि महाभाओ गुरुसु रमणिज्जं मन्तिदुम् ।  
जामदग्न्यः - राम राम नयनाभिरामतामाशयस्य सदृशीं समुद्वहन् ।  
अप्रतर्क्यगुणरामणीयकः सर्वथैव हृदयङ्गमोऽसि मे ॥३७॥  
हेरम्बदन्तमुसलोल्लिखितैकभित्ति वक्षो विशाखविशिखव्रणलाञ्छितं मे ।  
रोमाञ्चकञ्चुकितमद्भुतवीरलाभात्सत्यं ब्रवीमि परिरब्धुमिवेच्छति त्वाम् ॥३८॥  
सख्यः - भट्टिदारिए, पेक्ख पेक्ख भत्तुणो सोहग्गम् ।  
तुमं क्खु णिच्चं परिमुही अत्ताणं वञ्चेसि ।  
(सीता सास्रं निःश्वसिति ।)  
रामः - भगवन्, परिरम्भणं प्रस्तुतप्रतीपमेतत् ।  
सीता - धीरमसिणो माहप्पसोहिदो से विणओ ।  
जामदग्न्यः - (स्वगतम् ।)  
अहो, परगुणोत्कर्षतत्त्वेऽपि परिमाणग्राहि सौजन्यपूतमन्तःकरणमस्य राजन्यपोतस्य ।  
पारमार्थिकविनयदुर्विभाव्यो निपुणबुद्धिग्राह्यो महानहङ्कारग्रन्थिः ।  
अप्राकृतस्य चरितातिशयस्य भावैरत्यद्भुतैर्मम हृतस्य तथाप्यनास्था ।  
कोऽप्येष वीरशिशुकाकृतिरप्रमेयसामर्थ्यसारसमुदायमयः पदार्थः ॥३९॥  
सम्भाव्यसप्तभुवनाभयदानपुण्यसम्भारमस्य वपुरत्र हि विस्फुरन्ति ।  
लक्ष्मीश्च सात्त्विकगुणज्वलितं च तेजो धर्मश्च मानविजयौ च पराक्रमश्च ॥४०॥  
अयं हि त्रातुं लोकानिव परिणतः कायवानस्त्रवेदः क्षात्त्रो धर्मः श्रित इव तनुं ब्रह्मकोशस्य गुप्त्यै ।  
सामर्थ्यानामिव समुदयः सञ्चयो वा गुणानां प्रादुर्भूय स्थित इव जगत्पुण्यनिर्माणराशिः ॥४१॥  
हे भवत्यः, प्रविशत्वियं वधूरभ्यन्तरमेव ।  
रामः - (स्वगतम् ।)  
एवमेव ।  
(नेपथ्ये ।)  
सीरध्वजो धनुष्पाणिरित एवाभिवर्तते ।  
गौतमश्च शतानन्दो जनकानां पुरोहितः ॥४२॥  
सख्यः - भट्टिदारिए, परागदो एव्व तादो ।  
ता एहि ।  
पविसह्म ।  
सीता - भअवदि, सङ्गामसिरी एसो दे अञ्जली ।  
(इति निष्क्रान्ताः स्त्रियः ।)  
जामदग्न्यः - स एष राजा जनको मनीषी पुरोहितेनाङ्गिरसेन गुप्तः ।  
आदित्यशिष्यः किल याज्ञवल्क्यो यस्मै मुनिर्ब्रह्म परं विवव्रे ॥४३॥  
सद्वृत्त एषः ।  
तथापि क्षत्त्रिय इति शिरःशूलमुत्कोपयति ।  
(ततः प्रविशति सम्भ्रान्तो जनकः शतानन्दश्च ।)  
शतानन्दः - राजन्, किमत्र युक्तम् ।  
जनकः - भगवन्, किमन्यत् ।  
ऋषिरयमतिथिश्चेद्विष्टरः पाद्यमर्घ्यं तदनु च मधुपर्कः कल्प्यतां श्रोत्रियाय ।  
अथ तु रिपुरकस्माद्द्वेष्टि नः पुत्रभाण्डं तदिह नयविहीने कार्मुकस्याधिकारः ॥४४॥  
(इति परिक्रामतः ।)  
रामः - किमित्यतिबाष्पायितं भगवता ।  
जामदग्न्यः - न किञ्चित् ।  
किन्तु सम्भूयैव सुखानि चेतसि परं भूमानमातन्वते यत्रालोकपथावतारिणि रतिं प्रस्तौति नेत्रोत्सवम् ।  
स त्वं नूतन एव कङ्कणधरः श्रीमान्प्रियश्चेतसो हन्तव्यः परिभूतवान्गुरुमिति प्रागेव दूयामहे ॥४५॥  
रामः - भार्गव, ज्ञायते मामनुकम्पस इति ।  
जामदग्न्यः - अरे, किमुद्भ्रान्तोऽसि ।  
अमृताध्मातजीमूतस्निग्धसंहननस्य ते ।  
कुठारः कम्बुकण्ठस्य कष्टं कण्ठे पतिष्यति ॥४६॥  
रामः - आः, सत्यमेव करुणया परिक्षिप्तोऽसि ।  
जामदग्न्यः - मय्येव भ्रुकुटीधरः संवृत्तः ।  
अरे क्षत्त्रियडिम्भ, त्वं किल शिशुर्नववधूटिकापरिग्रहः सुन्दर इत्यपूर्वमुपतप्यतेऽस्माभिः ।  
सुप्रसिद्धः प्रवादोऽयमितिहेतीह गीयते ।  
जामदग्न्यः स्वयं रामो मातुर्मूर्धानमच्छिनत् ॥४७॥  
अपि च ।  
रे मूढ, उत्कृत्योत्कृत्य गर्भानपि शकलयतः क्षत्त्रसन्तानरोषादुद्दामस्यैकविंशत्यवधि विधमतः सर्वतो राजवंश्यान् ।  
पित्र्यं तद्रक्तपूर्णह्रदसवनमहानन्दमन्दायमानक्रोधाग्नेः कुर्वतो मे न खलु न विदितः सर्वभूतैः स्वभावः ॥४८॥  
रामः - नृशंसता हि नाम पुरुषदोषः ।  
तत्र का विकत्थना ।  
जामदग्न्यः - आः निर्भय क्षत्त्रियबटो, अति नाम प्रगल्भसे ।  
प्रहर नमतु चापं प्राक्प्रहारप्रियोऽहं मयि तु कृतनिघाते किं विदध्यात्परेण ।  
झटिति विततवह्न्युद्गारभास्वत्कुठारप्रविघटितकठोरस्कन्धबन्धः कबन्धः ॥४९॥  
जनकशतानन्दौ - वत्स रामभद्र विश्वस्य, तावदास्स्व ।  
रामः - कष्टम् ।  
अभ्यनुज्ञापेक्षः संवृत्तोऽस्मि ।  
जामदग्न्यः - आङ्गिरस, अपि सुखम् ।  
शतानन्दः - विशेषतस्त्वद्दर्शनात् ।  
अपि च ।  
त्वं नः पूज्यतमोऽतिथिर्यदि ततः सज्जातिथेया वयं ।  
जामदग्न्यः - त्वं पुरोहितः सुचरितो गृहमेधी याज्ञवल्क्यशिष्यः ।  
तदत्र सर्वं युज्यते ।  
किन्तु नाहमातिथ्यकामः ।  
शतानन्दः - कन्यान्तःपुरमक्रमात्प्रविशता सन्दूषितान्तःस्थितिः ।  
जामदग्न्यः - अरण्यवासी ब्राह्मणोऽहमनभिज्ञः परमेश्वरगृहव्यवहारस्य ।  
रामः - (स्वगतम् ।)  
शोभत एव दत्तभुवनैकदक्षिणस्य सामन्तेष्वहङ्कारोत्प्रकाशः ।  
जनकः - पापं वाञ्छसि कर्म राघवशिशावस्मत्सनाथे कथं (प्रविश्य ।)  
कञ्चुकी - देव्यः कङ्कणमोचनाय मिलिता राजन्वरः प्रेष्यताम् ॥५०॥  
जनकशतानन्दौ - वत्स रामभद्र, श्वश्रूजनस्त्वामाह्वयति ।  
तद्गम्यताम् ।  
रामः - जामदग्न्य, एवमादिशन्ति गुरवः ।  
जामदग्न्यः - क्रियतां लोकधर्मः ।  
पश्यन्तु त्वां ज्ञातयः ।  
किन्तु जनपदेषु न चिरमारण्यकास्तिष्ठन्ति ।  
गन्तुकामोऽस्मि ।  
अतो न कालः परिक्षेप्तव्यः ।  
रामः - एवम् ।  
(इति निष्क्रान्तः ।)  
(प्रविश्य ।)  
सुमन्त्रः - भगवन्तौ वसिष्ठविश्वामित्रौ भवतः सभार्गवानाह्वयतः ।  
इतरे - क्व भगवन्तौ ।  
सुमन्त्रः - महाराजदशरथस्यान्तिके ।  
इतरे - गुरुवचनाद्वच्छामः ।  
(इति निष्क्रान्ताः सर्वे ।)  
इति महाकविश्रीभवभूतिविरचिते महावीरचरिते द्वितीयोऽङ्कः ।  
तृतीयोऽङ्कः ।  
(ततः प्रविशत उपविष्टौ वसिष्ठविश्वामित्रौ जामदग्न्यशतानन्दौ च ।)  
वसिष्ठविश्वामित्रौ - (जामदग्न्यं प्रति ।)  
इष्टापूर्तविधेः सपत्नशमनात्प्रेयान्मघोनः सखा येन द्यौरिव वज्रिणा वसुमती वीरेण राजन्वती ।  
यस्यैते वयमग्रतः किमपरं वंशश्च वैवस्वतः सोऽयं त्वां तनयप्रियः परिणतो राजा शमं याचते ॥१॥  
तद्विरम शुष्ककलहात् ।  
इदं चास्तु ।  
सञ्ज्ञप्यते वत्सतरी सर्पिष्यन्नं च पच्यते ।  
श्रोत्रिय श्रोत्रियगृहानागतोऽसि जुषस्व नः ॥२॥  
जामदग्न्यः - अत्र वो विज्ञापयामि किं न क्षमे यदि रामः प्रकृष्टवीर्यो न स्यात् ।  
पश्यन्तु भवन्तः ।  
रामः कर्मभिरद्भुतैः शिशुरपि ख्यातस्ततो भार्गवः कस्मात्प्राप्य तिरस्क्रियामसहनोऽप्यस्थादिति प्रस्तुते ।  
को विद्याद्गुरुगौरवादिति भवेज्ज्ञातापि वक्ता पुनर्न त्वेवास्ति तथास्थितस्य सुलभद्वेषं हि वीरव्रतम् ॥३॥  
अपि च ।  
यशसि निरवकाशे विश्वतः श्वेतमाने कथमपि वचनीयं प्राप्य यत्किञ्चिदेव ।  
कृतविततिरकस्मात्प्राकृतैरुत्तमानां विरमति न कथञ्चित्कश्मला किंवदन्ती ॥४॥  
वसिष्ठः - अयि वत्स, किमनया यावज्जीवमायुधपिशाचिकया ।  
श्रोत्रियोऽसि जामदग्न्य ।  
पूतं भजस्व पन्थानम् ।  
आरण्यकश्चासि ।  
तत्परिचिनु चित्तप्रसादनीश्चतस्रो मैत्र्यादिभावनाः ।  
प्रत्यासीदति हि ते विशोका ज्योतिष्मती नाम योगवृत्तिः ।  
तत्प्रसादजं ऋतम्भराभिधानं नामाबहिःसाधनोपधेयसर्वार्थसामर्थ्यमपविद्धविप्लवोपरागमूर्जस्वलमन्तर्ज्योतिषो दर्शनम् ।  
यतः प्रज्ञानमभिसम्भवति तद्ध्याचरितव्यं ब्राह्मणेन, तरति येनापमृत्युं पाप्मानम् ।  
अन्यत्र ह्यभिनिविष्टोऽसि ।  
पश्य ।  
परिषदियमृषीणामत्र वीरो युधाजित्सह नृपतिरमात्यै रोमपादश्च वृद्धः ।  
अयमविरतयज्ञो ब्रह्मवादी पुराणः प्रभुरपि जनकानामद्रुहो याचकास्ते ॥५॥  
जामदग्न्यः - एवमेतत् ।  
किन्तु शत्रुमूलमनुत्खाय न पुनर्द्रष्टुमुत्सहे ।  
त्र्यम्बकं देवमाचार्यमाचार्यानीं च पार्वतीम् ॥६॥  
विश्वामित्रः - यदि गुरुष्वनुरुध्यसे चेतयस्वेमावपि ततः किञ्चित् ।  
हिरण्यगर्भादृषयो बभूवुर्वसिष्ठभृग्वङ्गिरसस्त्रयो ये ।  
सोऽयं वसिष्ठो भृगुनन्दनस्त्वमेषोऽपि तस्याङ्गिरसः प्रपौत्रः ॥७॥  
जामदग्न्यः - प्रायश्चित्तं चरिष्यामि पूज्यानां वो व्यतिक्रमात् ।  
न त्वेव दूषयिष्यामि शस्त्रग्रहमहाव्रतम् ॥८॥  
यतो विमुक्तेरपि मानरक्षणं प्रियं निसर्गेण तथा च पश्य मे ।  
सनाभयो यूयमयं च कर्कशः शरासनज्याकिणलाञ्छनो भुजः ॥९॥  
विश्वामित्रः - (स्वगतम् ।)  
सम्पूजितं हि माहात्म्यमुद्गिरन्त्यः पदे पदे ।  
अपि मर्माविधो वाचः सत्यं रोमाञ्चयन्ति माम् ॥१०॥  
जामदग्न्यः - भगवन्कुशिकनन्दन, ब्रह्मैकतानमनसो हि वसिष्ठमिश्रास्त्वं ब्रूहि वीरचरितेषु गुरुः पुराणः ।  
वंशे विशुद्धिमति येन भृगोर्जनित्वा शस्त्रं गृहीतमथ तस्य किमत्र युक्तम् ॥११॥  
वसिष्ठः - (स्वगतम् ।)  
कामं गुणैर्महानेष प्रकृत्या पुनरासुरः ।  
उत्कर्षात्सर्वतोवृत्तेः सर्वाकारं हि दृप्यति ॥१२॥  
विश्वामित्रः - वत्स, एतद्ब्रवीमि ।  
एकव्यक्त्यपराधकोपविकृतस्त्वं क्षत्त्रजातेरपि प्रागाधारनिरन्वयप्रमथनादुच्छेदमेवाकरोः ।  
त्रिःसप्तावधि विप्रशुक्रजमपि क्षत्त्रं तथैवोद्धृतं वृद्धैः स्वैश्च्यवनादिभिर्नियमितः क्रोधाद्व्यरंसीर्ननु ॥१३॥  
जामदग्न्यः - व्यरंसिषमेव पितृवधप्रयुक्तात्क्षत्त्रवधमहाधिकारात् ।  
किमत्र निह्नवः ।  
परशुरशनिचण्डः क्षत्त्रघातं विहाय प्रियमपि समिदिध्मव्रश्चनः किं न जातः ।  
निभृतविशिखदंष्ट्रश्चापदण्डोऽपि धत्ते प्रशमितविषवह्नेः साम्यमाशीविषस्य ॥१४॥  
एवं मया नियमितश्च्यवनादिवाक्यैः कोपानलश्च परशुश्च पुनर्यथैतौ ।  
देवस्य सम्प्रति धनुर्मथनेन सत्यमुत्थापितौ रघुसुतेन तथा प्रसह्य ॥१५॥  
एकस्य राघवशिशोः कृतचापलस्य कृत्त्वा शिरो मयि वनाय पुनः प्रयाते ।  
स्वस्थाश्चिराय रघवो जनकाश्च सन्तु माभूत्पुनर्बत कथञ्चिदतिप्रसङ्गः ॥१६॥  
शतानन्दः - आः, शक्तिरस्ति कस्य वा विदेहराजन्यस्य राजर्षेर्याज्यस्य मे प्रेयसश्छायामप्यवस्कन्दितुम्, किं पुनर्जामातरम् ।  
वयमिव यथा गृह्यो वह्निस्तथैव चिरं स्थिताः सुचरितगुरुस्तम्भाधारे गृहे गृहमेधिनाम् ।  
यदि परिभवस्तत्रान्यस्मादुपैति धिगस्तु तत्प्रियमपि तपो धिग्ब्राह्मण्यं धिगङ्गिरसः कुलम् ॥१७॥  
विश्वामित्रः - साधु गौतम वत्स, साधु ।  
कृतकृत्य एष राजा सीरध्वजस्त्वया पुरोहितेन ।  
न तस्य राष्ट्रं व्यथते न रिष्यति न जीर्यति ।  
त्वं विद्वान्ब्राह्मणो यस्य राष्ट्रगोपः पुरोहितः ॥१८॥  
जामदग्न्यः - गौतम, त्वयेव बहुभिः क्षत्त्रियपुरोहितैर्ब्रह्मतेजसा स्फुरितमासीत् ।  
किन्तु प्राकृतानि तेजांस्यप्राकृते ज्योतिषि शाम्यन्ति ।  
शतानन्दः - (सक्रोधम् ।)  
अरे अनड्वन्, पुरुषाधम, निरपराधराजन्यकुलकदन, महापातकिन्, अशिष्ट, विकृतवेष, बीभत्सकर्मन्, अपूर्वपाषण्ड, काण्डीर, काण्डपृष्ठ, कथमस्यामपि दिशि प्रगल्भसे ।  
ननु च रे, त्वमसि किं ब्राह्मण एव ।  
अहो ब्राह्मणस्याचारः ।  
मातुरेव शिरश्छेदो गर्भाणां चापकर्तनम् ।  
राज्ञां च सवनस्थानां ब्रह्महत्यासमो वधः ॥१९॥  
जामदग्न्यः - आः, स्वस्तिवाचनिक दुष्ट सामन्तपुरोहित, अपि च रे अहल्यायाः पुत्र, तवाहं काण्डपृष्ठः ।  
शतानन्दः - दुष्ट दुर्मुख भृगुप्रसवपांसन, राजानो गुरवश्चैते महिम्नैव महाक्षमाः ।  
क्षमन्तां नाम न त्वेवं शतानन्दः क्षमिष्यते ॥२०॥  
(इति कमण्डलूदकेनोपस्पृशति ।)  
(नेपथ्ये ।)  
कः कोऽत्र भोः, प्रसाद्यतामयं धवित्रनिर्धूत इवाभिप्रणीतः पृषदाज्याभिघारघोरस्तनूनपात्समिध्यमानदारुणब्रह्मवर्चसज्योतिराङ्गिरसः ।  
शतानन्दः - (ससंरम्भं शापोदकं गृहीत्वा ।)  
भो भोः सभासदः, पश्यन्तु भवन्तः ।  
सक्रोधप्रसभमहं पराभिघातादुद्भूतद्रुतगतिराततायिनं वः ।  
उत्पातक्षुभितमरुद्विघट्यमानो वज्राग्निर्द्रुममिव भस्मसात्करोमि ॥२१॥  
(नेपथ्ये ।)  
भगवन्, प्रसीद ।  
गृहानुपगते प्रशाम्यतु दुरासदं तेजः ।  
श्लाघ्यो गुणैर्द्विजवरश्च निजश्च बन्धुस्तस्मिन्गृहानुपगते सदृशं किमेतत् ।  
विद्वानपि प्रचलितस्तु यदेष मार्गात्क्षत्त्रं हि तत्र विनयाय शमं भज त्वम् ॥२२॥  
वसिष्ठः - (शापोदकमपहरन् ।)  
वत्स शतानन्द, यथाह सम्बन्धी ते महाराजदशरथः ।  
अन्यच्च ।  
यत्कल्याणं किमपि मनसा तद्वयं वर्तयामस्त्वं जाबालिप्रभृतिसहितः शान्तिमध्यग्नि कुर्याः ।  
जेतुं जैत्रानथ खलु जपन्सूक्तसामानुवाकानस्मच्छिष्यैः सह स भगवान्वामदेवो गृणातु ॥२३॥  
(शतानन्दः परिक्रम्य निष्क्रान्तः ।)  
जामदग्न्यः - पश्यत बटोः क्षत्त्रियावष्टब्धस्य गर्जितानि ।  
तत्किमनेन ।  
भो भोः कोसलविदेहेश्वरप्रसादोपजीविनो ब्राह्मणाः, सप्तद्वीपकुलपर्वतगोचराश्च सर्वक्षत्त्रियाः, वदामः ।  
तपो वा शस्त्रं वा व्यवहरति यः कश्चिदिह वः स दर्पादुद्दामस्त्विषमसहमानः स्खलयतु ।  
अरामां निःसीरध्वजदशरथीकृत्य जगतीमतृप्तस्तत्कुल्यानपि परशुरामः शमयति ॥२४॥  
(नेपथ्ये ।)  
भार्गव भार्गव, अति हि नामावलिप्यसे ।  
जामदग्न्यः - असूयति नामास्मदवलेपाय जनकः ससंरम्भश्च ।  
(प्रविश्य ।)  
जनकः - शत्रुध्वंसात्परिणतिवशाद्गृह्यतन्त्रव्रतानां नैरन्तर्यादपि च परमब्रह्मतत्त्वोपलम्भात् ।  
क्षात्त्रं तेजो विजयसहजं यद्व्यरंसीदिदं तत्प्रत्युद्भूय त्वरयति पुनः कर्मणे कार्मुकं नः ॥२५॥  
जामदग्न्यः - भो जनक, त्वं ब्रह्मण्यः किल परिणतश्चासि धर्मेण युक्तस्त्वां वेदान्तेष्वचरममृषिः सूर्यपुत्रः शशास ।  
इत्याचारादसि यदि मया प्रश्रयेणोपजुष्टस्तत्किं मोहादविदितभयः कर्कशानि ब्रवीषि ॥२६॥  
जनकः - अण्डभेदनं क्रियते प्रश्रयश्चेति ।  
शृणुत भोः सभासदः, भृगोर्वंशे जातस्तपसि च किलायं स्थित इति द्विषत्यप्यस्माभिश्चिरमिह तितिक्षैव हि कृता ।  
यदा भूयोभूयस्तृणवदवधूनोत्यनिभृतस्तदा विप्रेऽप्यस्मिन्नमतु धनुरन्यास्ति न गतिः ॥२७॥  
जामदग्न्यः - (सरोषहासाक्षेपम् ।)  
किमात्थ ।  
भो भो धनुर्धनुरिति ।  
अहो आश्चर्यम् ।  
क्षत्त्रालोकक्षुभितहुतभुक्प्रस्फुलिङ्गाट्टहासं हास्यः पश्यन्नपि रिपुशिरःशाणशातं कुठारम् ।  
दत्तोत्सेकः प्रलपति मया याज्ञवल्क्यानुरोधान्मिथ्याध्मातः किमपि जरसा जर्जरः क्षत्त्रबन्धुः ॥२८॥  
जनकः - (सावेगम् ।)  
किमत्र बहुना ।  
ज्याजिह्वया वलयितोत्कटकोटिदंष्ट्रमुद्गारिघोरघनघर्घरघोषमेतत् ।  
ग्रासप्रसक्तहसदन्तकवक्त्रयन्त्रजृम्भाविडम्बिविकटोदरमस्तु चापम् ॥२९॥  
(इति धनुरारोपयति ।)  
(नेपथ्ये ।)  
विरम नरपते कथं द्विजेऽस्मिन्नविरतयज्ञवितीर्णगोसहस्रः ।  
तव पलितनिरन्तरः पृषत्कं स्पृशति पुराणधनुर्धरस्य पाणिः ॥३०॥  
जनकः - सखे महाराज दशरथ, अस्मानधिक्षिपतु नाम न किञ्चिदेतत्कस्य द्विजे परुषवादिनि चित्तभेदः ।  
वत्सस्य मङ्गलविरुद्धमयं तु पापः कर्णे रटन्कटु कथं न बटुर्विषह्यः ॥३१॥  
जामदग्न्यः - आः दुरात्मन् क्षत्त्रियापसद, मामेवं बटुरित्यधिक्षिपसि ।  
उत्तिष्ठोत्तिष्ठ यावद्विशकलितयकृत्क्लोमवृक्कास्रगात्रः स्नायुग्रन्थ्यस्थिशल्कव्यतिकरितजरत्कन्धरादत्तखण्डः ।  
मूर्धच्छेदादुदञ्चद्गलधमनिशिरासक्तडिण्डीरपिण्डप्रायासृग्भारघोरं पशुमिव परशुः पर्वशस्त्वां शृणातु ॥३२॥  
(प्रविश्यान्तरे ।)  
दशरथः - भो भार्गव, एष नो नरपतिर्यथा स्थितः स्वं शरीरमपि ते स्थितं तथा ।  
तत्र वाक्परिभवैः कृतैर्वयं सर्वथैव ननु दुःखमास्महे ॥३३॥  
जामदग्न्यः - ततः किम् ।  
दशरथः - ततश्च न क्षम्यते ।  
जामदग्न्यः - त्वमप्यपरः प्रभविष्णुरिव मामवस्कन्दयसि ।  
चेतयस्व नित्यनिरवग्रहः प्रकृत्यैव रामोऽस्मि जामदग्न्यः ।  
क्षत्त्रियश्च भवान् ।  
दशरथः - अतः खलु नोपेक्ष्यसे ।  
दुर्दान्तानां दमनविधयः क्षत्त्रियेष्वायतन्ते दुर्दान्तस्त्वं वयमपि च ते क्षत्त्रियाः शासितारः ।  
सद्यः शान्तो भव किमपरं दम्यसे चाधुनैव क्व ब्रह्माणः प्रशमनपराः क्षत्त्रधार्यं क्व शस्त्रम् ॥३४॥  
जामदग्न्यः - (विहस्य ।)  
चिरस्य खलु कालस्य जामदग्न्यः सनाथो वर्तते यस्य यूयं क्षत्त्रिया विनेतारः ।  
दशरथः - अरे, किमत्र काचिद्भ्रान्तिः ।  
अज्ञो वा यदि वा विपर्ययगतज्ञानोऽथ सन्देहधृद्दृष्टादृष्टविरोधि कर्म कुरुते यस्तस्य गोप्ता गुरुः ।  
निःसन्देहविपर्यये सति पुनर्ज्ञाने विरुद्धक्रियं राजा चेत्पुरुषं न शास्ति तदयं प्राप्तः प्रजाविप्लवः ॥३५॥  
विश्वामित्रः - युक्तमाह महाराजः ।  
अनुत्पन्नं ज्ञानं यदि यदि च सन्देहविधुरं विपर्यस्तं वा स्यात्परिचर वसिष्ठस्य चरणौ ।  
ध्रुवं ज्ञाने दोषः कथमपरथा दुर्व्यवहृतिर्विशुद्धौ चेत्पापं चरसि न सहन्ते नृपतयः ॥३६॥  
जामदग्न्यः - कौशिक, धर्मे ब्रह्मणि कार्मुके च भगवानीशो हि मे शासिता सर्वक्षत्त्रनिबर्हणस्य विनयं कुर्युः कथं क्षत्त्रियाः ।  
सम्बन्धस्तु वसिष्ठमिश्रविषये मान्यो जरायां न तु स्पर्धायामधिकः समश्च तपसा ज्ञानेन चान्योऽस्ति कः ॥३७॥  
वसिष्ठः - भृगुप्रसवात्पराजय इति प्रियं नः ।  
किन्तु अस्माभिरेव पाल्यस्य प्रशस्तत्वात्प्रियस्य नः ।  
अस्मद्गृहे पुराणस्य पश्याचारस्य विप्लवम् ॥३८॥  
जनकदशरथविश्वामित्राः - अनार्य, निर्मर्याद, जगत्सनातनगुरौ वसिष्ठेऽपि निरङ्कुशः ।  
व्यालद्विप इवास्माभिरुपकृष्यैव दम्यसे ॥३९॥  
जामदग्न्यः - एवमवधूतोऽस्मि ।  
अन्तर्धैर्यभरेण वृद्धवचनात्सम्पीड्य पिण्डीकृतो हृन्मर्माश्रितशल्यवत्परिदहन्मन्युश्चिरं यः स्थितः ।  
स्फूर्जत्येव स एष सम्प्रति मम न्यक्कारभिन्नस्थितिः कल्पापायमरुत्प्रकीर्णपयसः सिन्धोरिवौर्वानलः ॥४०॥  
दिष्ट्या ।  
निकारं प्राप्तोऽयं ज्वलति परशुर्मृत्युरिव मे पृथिव्यां राजानो दशरथकुले सन्त्युपगताः ।  
पुनर्द्वाविंशोऽपि प्रकुपितकृतान्तोत्सवकरश्चिरात्क्षत्त्रस्यास्तु प्रलय इव घोरः परिमरः ॥४१॥  
वसिष्ठः - कष्टं भोः, कामं हि नः स्वजन एष तथापि दर्पाद्घोरं व्यवस्यति कथं नु भवेदवश्यः ।  
सन्दूषितेन च मया सकृदीक्षितश्चेद्वत्सस्य भार्गवशिशोर्दुरितं हि तत्स्यात् ॥४२॥  
विश्वामित्रः - अरे जामदग्न्य, अब्रह्मवर्चसमिव भ्रंशितशस्त्रसामर्थ्यमिव जीवलोकं मन्यसे ।  
ब्रह्मक्षत्त्रसमाजमाक्षिपसि यद्वत्से च घोराशयस्तेनातिक्रमणेन दुःखयसि नः पाल्योऽपि सम्बन्धतः ।  
आतस्त्वां प्रति कोपनस्य तरलः शापोदकं दक्षिणः प्राक्संस्कारवशेन चापमितरः पाणिर्ममान्विष्यति ॥४३॥  
जामदग्न्यः - ननु भोः कौशिक, त्वं ब्रह्मवर्चसधनो यदि वर्तमानो यद्वा स्वजातिसमयेन धनुर्धरः स्याः ।  
उग्रेण भोस्तव तपस्तपसा दहामि पक्षान्तरे च सदृशं परशुः करोतु ॥४४॥  
(नेपथ्ये ।)  
अयमहं भोः, कौशिकान्तेवासी रामः प्रणम्य विज्ञापयामि ।  
पौलस्त्यविजयोद्दामकार्तवीर्यार्जुनद्विषम् ।  
जेतारं क्षत्त्रवीर्यस्य विजयेय नमोऽस्तु वः ॥४५॥  
दशरथः - कथं प्राप्तो रामः ।  
कथं हि नामैतत् ।  
जनकः - हन्त भोः, प्रशस्तमभ्यनुजानीत ।  
विजयतां रामभद्रः ।  
अयं विनेता दृप्तानामेकवीरो जगत्पतिः ।  
वयं वसिष्ठधौरेयाः सर्वे प्रतिभुवोऽत्र वः ॥४६॥  
दशरथः - नन्वद्यैव प्रथितयशसामूढरक्षाव्रतानां याज्यानां वो गुणवति गृहे रामभद्रः सुजातः ।  
ज्ञानज्योतिःपरिगतभवद्भूतभव्यप्रभावा यद्ब्रह्माणः किमपि शिशुकेऽप्यत्र संवेदयन्ते ॥४७॥  
जामदग्न्यः - एहिमन्ये राजपुत्र, जामदग्न्यं विजेष्यसे ।  
(सस्मितम् ।)  
नहि विजेष्यसे ।  
दुर्दान्तो हि रेणुकातनयस्त्वदन्तकः ।  
तथाहि ।  
कृत्तक्षत्त्रियकण्ठकन्दरसरत्कीलालनिर्वापितप्रत्युद्भूतशिखाकलापहुतभुग्झङ्कारिभिर्मार्गणैः ।  
एतद्घस्मरकालरुद्रकवलव्यापारमभ्यस्यतु ब्रह्मस्तम्बनिकुञ्जपुञ्जितघनज्याघोषघोरं धनुः ॥४८॥  
(इति निष्क्रान्ताः सर्वे ।)  
इति महाकविश्रीभवभूतिविरचिते महावीरचरिते तृतीयोऽङ्कः ।  
चतुर्थोऽङ्कः ।  
(नेपथ्ये ।)  
भो भो वैमानिकाः, प्रवर्तन्तां मङ्गलानि ।  
कृशाश्वान्तेवासी जयति भगवान्कौशिकमुनिः सहस्रांशोर्वंशे जयति जगति क्षत्त्रमधुना ।  
विनेता क्षत्त्रारेर्जगदभयदानव्रतधनः शरण्यो लोकानां दिनकरकुलेन्दुर्विजयते ॥१॥  
(ततः प्रविशतः सम्भ्रान्तौ विमानेन शूर्पणखामाल्यवन्तौ ।)  
माल्यवान् - दृष्टस्त्वया दिवौकसामेकायनीभावः, यदिन्द्रादयः स्वतो बन्दित्वमुपागताः ।  
शूर्पणखा - णहि तुम्हेहिं णिरूविदं विसंवदै ।  
सम्पदं उक्कम्पिदम्म्हि ।  
ता किं एत्थ करणिज्जम् ।  
माल्यवान् - या सा राज्ञा दशरथेन प्राक्प्रतिश्रुतवरद्वया राज्ञी भरतमाता कैकेयी, तया मन्थरा नाम परिचारिका दशरथस्य वार्ताहारिणी मिथिलामयोध्यातः प्रेषिता मिथिलोपकण्ठे वर्तत इति सम्प्रत्येव मम निवेदितं चारैः ।  
तस्यास्त्वया शरीरमाविश्यैवमेवं च कर्तव्यम् ।  
(इति कर्णे कथयति ।)  
शूर्पणखा - किं अण्णहा करिस्सदि एव्वं रामो त्ति ।  
माल्यवान् - भिद्यते न सद्वृत्तमिक्ष्वाकुगृहेषु, विशेषतस्तादृशस्य विजिगीषोः ।  
शूर्पणखा - तदो किम् ।  
माल्यवान् - ततोऽनेन योगाचारन्यायेन दूरमाकृष्य रक्षसामङ्कमुपनीतस्य विन्ध्यकान्तारेष्वदेशज्ञस्य विचरतः सुकराण्येवावस्कन्दनानि स्युः ।  
विराधदनुकबन्धप्रभृतयस्तीक्ष्णा दण्डकारण्यसत्रेषु चरिष्यन्ति ।  
ते हि शक्ताः लुप्तप्रभुशक्तेरुत्साहशक्तिं छद्मनातिसन्धातुम् ।  
अनिवर्तनीयश्च रावणस्य सीतास्वीकारग्रहः ।  
स चैवमीषत्करः सप्रयोजनश्चेति ।  
शूर्पणखा - अह लक्खणसहाअत्तणे किं पओअणम् ।  
माल्यवान् - वीरोऽस्त्रपारगश्चिन्त्यो यथा रामस्तथैव सः ।  
छद्मदण्डप्रयोगस्तु यथैकस्मिंस्तथा द्वयोः ॥२॥  
शूर्पणखा - मम दु दुअं एव्व एदं ण जुत्तं पडिभाइ ।  
जं दूरट्ठिदस्स दासरहिणो सण्णिहाणकरणं, जं अ अनाबद्धवेरस्स अप्पडिसमाहेअं इत्थियावेरं ति ।  
माल्यवान् - स तावद्वत्से, भूम्यानन्तर्यतः प्रत्यासन्न एव ।  
सानुचरसुन्दोपसुन्दपुत्रोपप्लवाच्च ताटकारिर्भूम्यनन्तरः कथमनाबद्धवैरः ।  
अप्रतिविधेयं च रामरावणयोरितरथापि वैरम् ।  
पश्य ।  
पाल्यं तस्य जगद्वयं तु जगतो नित्यं हठादेशिनः सामैवं सति कीदृगप्रियकृता शश्वद्विरुद्धात्मना ।  
कानर्थान्रघुनन्दनो मृगयते देवैः पतिर्यो वृतस्तस्माद्दानमपीह नास्ति न भिदा तस्यैव नः साधनम् ॥३॥  
दण्डोऽप्यभ्यधिके शत्रौ न प्रकाशः प्रशस्यते ।  
तूष्णीन्दण्डस्तु कर्तव्यस्तस्य चायमुपक्रमः ॥४॥  
तथा सति सीतापहारतः किमपरं कुर्यात् ।  
ततश्च ।  
हृतजानिररातिभिः सलज्जो यदि मृत्युः शरणं ततोऽन्यथा तु ।  
म्रदितो मृत एव निष्प्रतापः परितप्तो यदि वा घटेत सन्धौ ॥५॥  
उत्तिष्ठेत वधाय नः परिभवप्रेद्धेन चेन्मन्युना नेष्टे तत्प्रसरं निरोद्धुमुदधिस्तिग्मांशुवीर्यो हि सः ।  
किन्तु प्राक्प्रतिपन्नरावणसुहृद्भावेन भीमौजसा शत्रुर्वज्रधरात्मजेन हरिणा घोरेण घानिष्यते ॥६॥  
अनेन प्रसङ्गेन बह्वनुसन्धातव्यम् ।  
शूर्पणखा - किं विअ ।  
माल्यवान् - रावणप्रियासि वत्से, कार्यज्ञा च ।  
ततो निःशङ्कमावेद्यते हृदयखेदः ।  
क्षितेरानन्तर्यादपकृदपकृत्यश्च सततं द्विधा रामः शत्रुः प्रकृतिनियतः क्षत्त्रिय इति ।  
तृतीयो मे नप्ता रजनिचरनाथस्य सहजो रिपुः प्रत्यासक्तेरहिरिव भयं नो जनयति ॥७॥  
कुम्भकर्णस्तु सन्नप्यसत्समः कृत्रिमस्वापव्यसनादविनयाच्च ।  
विभीषणस्त्वाभिगामिकात्मगुणसम्पन्न इत्येनमनुरताः प्रकृतयः ।  
खरदूषणप्रभृतयस्तु सङ्घवृत्तयो राजानमुपतिष्ठन्ते, यतस्तेन वत्सेनेव राजानमर्थान्दुहन्ति ।  
उपजापिताश्च प्रत्युपजपन्ति प्रकृतयः ।  
तदिदमन्तर्भेदजर्जरं राजकुलमभियुक्तमात्रं रामेण भिद्यते ।  
यथोक्तम् - "लघ्वपि व्यसनपदमभियुक्तस्य कृच्छ्रसाध्यं भवति" इति ।  
तत्र विभीषणावग्रहस्य प्रतिविधानं कर्तव्यम् ।  
स तु प्रकाशदण्डस्तूष्णीन्दण्डः संरोधनमपसारणं वा स्यात् ।  
तत्र प्रकाशमभिन्नसम्बन्धाः कथं राक्षसास्तितिक्षेरन् ।  
तूष्णीन्दण्डोऽपि प्राज्ञैरनुमीयमानः प्रकृतिकोपको रामेऽभियोक्तरि दुरन्तः स्यात् ।  
संरोधने त्वभिभवाद्विहिते तदैकमत्यात्खरप्रभृतयश्च तथा विकुर्युः ।  
निर्वास्यमानमपि तं परिवारयेयुस्तस्मात्खरप्रभृतयः पुर एव चिन्त्याः ॥८॥  
शूर्पणखा - अहो अणुजीवित्तणस्स गुरुअदा, जं रावणस्स खरप्पमुहाणं अ तुल्ले अण्णोण्णसम्बन्धे एव्वं मादामहो चिन्तेदि ।  
माल्यवान् - ईदृशः खलु कुलपुत्रकाचारः ।  
शूर्पणखा - विणा खरप्पमुहेहिं विभीसणस्स का पडिवत्ती ।  
माल्यवान् - प्राज्ञः खल्वसाववेक्षितविकारः स्वयमेवापसर्पेत्, उपेक्षणीयस्त्वस्माभिः ।  
न चैवं मन्तव्यमौरसाद्भयमिति ।  
यतः ।  
बाल्यात्प्रभृत्येव निरूढसख्यं सुग्रीवमेष ध्रुवमाश्रयेत ।  
वालिप्रसादीकृतभूमिभागे कुमारभुक्तौ स्थितमृष्यमूके ॥९॥  
तत्रस्थो वालिना घानिष्यते ।  
रामोपाश्रयेण वा रामोपश्लेषेण वा नोपेक्षेत वाली ।  
शूर्पणखा - अह परसुरामं विअ राहवो जणिअविरोहं वालिणं बावादेदि, तदो रामविभीसणसंओओ अणत्थो त्ति सम्भावेमि ।  
माल्यवान् - ननु वत्से, यो वालिनं हन्ति हता वयं च तेन ध्रुवं तत्र तु सर्वनाशे ।  
एकः स जीव्यात्कुलतन्तुरस्मै रामः श्रियं धर्ममयो ददातु ॥१०॥  
शूर्पणखा - (सास्रम् ।)  
एव्वं वि दाव होदु ।  
माल्यवान् - गम्यतामिदानीं यत्र प्रेषितासि ।  
सुकरं चैतत्प्रयोजनं यदि जनकदशरथान्तिके वसिष्ठविश्वामित्रौ न स्याताम् ।  
अहमपि लङ्कामेव गच्छामि ।  
शूर्पणखा - हा अम्ब, तुएवि दुक्खं पेक्खिदव्वम् ।  
माल्यवान् - हा वत्साः खरदूषणत्रिशिरसो वध्याः स्थ पापस्य मे हा हा वत्स विभीषण त्वमपि मे कार्येण हेयः स्थितेः ।  
हा मद्वत्सल वत्स रावण महत्पश्यामि ते सङ्कटं वत्से केकसि हा हतासि न चिरात्त्रीन्पुत्रकान्द्रक्ष्यसि ॥११॥  
(इति निष्क्रान्तौ ।)  
मिश्रविष्कम्भः ।  
(ततः प्रविशतो वसिष्ठविश्वामित्राभ्यां सह दशरथजनकौ ।)  
(राजानावन्योन्यं परिष्वज्य ।)  
जनकः - राजन्, दिष्ट्या वर्धसे यदीदृशस्ते वत्सो रामभद्रः ।  
अप्राकृतानि च गुणैश्च निरन्तराणि लोकोत्तराणि च फलैश्च महोदयानि ।  
वीरस्य तस्य महतश्चरिताद्भुतानि नास्माकमेव जगतामपि मङ्गलानि ॥१२॥  
वसिष्ठः - (विश्वामित्रं परिष्वज्य ।)  
सखे कुशिकनन्दन, अस्माभिरप्यनाशास्यो रामस्य महिमान्वयः ।  
यत्कृतास्तेन कृतिनो वयं च भुवनानि च ॥१३॥  
विश्वामित्रः - प्रकृष्टपुण्यपरिपाकोपादान एष महिमा ।  
के वयमेतावतः प्रकृष्टस्य ।  
दशरथः - भगवन् कुशिकनन्दन, मा मैवम् ।  
आदित्याः कुलदेवतामिव नृपाः पूर्वे दिलीपादयस्तेजोराशिमरुन्धतीपतिमृषिं भक्त्या यदाराधयन् ।  
पाकस्तस्य च याश्च भूरितपसां सत्याशिषामाशिषस्तासामप्ययमेव मङ्गलनिधिर्यन्नः प्रसन्नो भवान् ॥१४॥  
वसिष्ठः - सत्यमीदृशो विश्वामित्रः ।  
यद्वाचां विषयमतीत्य चेतसां वा पर्यायात्परमतिशायनस्य वा यत् ।  
ब्रह्मर्षौ तदिह दुरासदे समिद्धं तेजोभिर्ज्वलति महत्त्वमप्रमेयम् ॥१५॥  
विश्वामित्रः - भगवन् मैत्रावरुण, सनत्कुमाराङ्गिरसोर्गुरुर्विद्यातपोमयः ।  
स्तौषि चेत्स्तुत्य एवास्मि सत्यशुद्धा हि ते गिरः ॥१६॥  
रामभद्रे तु नाश्चर्यमेतत् ।  
महाराजदशरथो हि तस्य जनयिता ।  
साक्षात्पुण्यसमुच्छ्रया इव मनोर्वैवस्वतस्यान्वये राजानस्त्वदपेक्षितेन विधिना गोपायितारः प्रजाः ।  
ये भूताः प्रथमे पवित्रचरितास्तेषामयं धूर्धरो वीरः क्षत्त्रियपुङ्गवो गुणनिधिः श्लाघ्यो धरित्र्याः पतिः ॥१७॥  
अपि च ।  
अरिष्टस्त्वाष्ट्रस्य प्रशमनविधौ जम्भदमनः स विश्वेषामीशः पतिरपि निकायस्य मरुताम् ।  
विनेतारं सेनां सततमपहन्तारमसुरानमुं वीरं वव्रे बहुषु समनीकेषु मघवा ॥१८॥  
सोऽयमीदृशः कथमनीदृशं प्रसूते ।  
कथमत्राश्चर्यं नाम ।  
मरुत्वन्तं देवं य इह भगवन्तं विजयते विजिग्ये तं राजा युधि दशमुखं हैहयपतिः ।  
निहन्तारं तस्य प्रथितमहिमानं त्रिभुवने महावीरं जित्वा किमिव तव वत्सेन न जितम् ॥१९॥  
दशरथः - तत्किमित्यद्य द्विधा विभज्यते लोकः ।  
विश्वामित्रः - एष वत्सो रामभद्रः सजामदग्न्य इत एवाभिवर्तते ।  
य एष वीरश्रिया च विनयेन च शोभमानो मान्ये मुनाववनतश्च गुणोन्नतश्च ।  
लज्जां वहन्भृगुपतौ हृतवीरदर्पे शिष्यो गुराविव कृतप्रथमापचारः ॥२०॥  
(ततः प्रविशतो रामजामदग्न्यौ ।)  
रामः - यद्ब्रह्मवादिभिरुपासितवन्द्यपादे विद्यातपोव्रतनिधौ तपतां वरिष्ठे ।  
दैवात्कृतस्त्वयि मया विनयापचारस्तत्र प्रसीद भगवन्नयमञ्जलिस्ते ॥२१॥  
जामदग्न्यः - अपराद्धं किं त्वया जामदग्न्यस्य ।  
ननूपकृतम् ।  
पुण्या ब्राह्मणजातिरन्वयगुणः श्लाघ्यं चरित्रं च मे येनैकेन हृतान्यमूनि हरता चैतन्यमात्रामपि ।  
एकः सन्नपि भूरिदोषगहनः सोऽयं त्वया प्रेयसा वत्स ब्राह्मणवत्सलेन शमितः क्षेमाय दर्पामयः ॥२२॥  
रामः - कथं नापराद्धं मया, यदायुधपरिग्रहं यावदारूढो दुर्योगः ।  
जामदग्न्यः - एष एव न्याय्यः ।  
असाध्यमन्यथादोषं परिच्छिद्य शरीरिणः ।  
यथा वैद्यस्तथा राजा शस्त्रपाणिर्भविष्यति ॥२३॥  
रामः - कोऽहमुक्तिप्रत्युक्तिकायां भगवता ।  
तस्मादित इतो भगवन् ।  
जामदग्न्यः - क्व पुनर्मया वत्स, गन्तव्यम् ।  
रामः - यत्र तातश्च तातजनकश्च ।  
अथवा शान्तम् ।  
यत्र भगवन्तौ मैत्रावरुणकौशिकौ ।  
जामदग्न्यः - इदमिदानीमशक्यम् ।  
अनतिक्रमणीयो रामनिदेशः ।  
(परिक्रम्य ।)  
स एष रामः सौम्यत्वादचण्डश्चण्डशासनः ।  
यस्य प्रतिष्ठितं जैत्रं जामदग्न्येऽपि शासनम् ॥२४॥  
राजानौ - अतिगम्भीरः सौजन्योद्गारः ।  
रामः - एष वो रामशिरसा प्रणामपर्यायः ।  
सर्वे - एह्येहि वत्स ।  
(इति परिष्वजन्ते ।)  
जामदग्न्यः - भगवन् मैत्रावरुण, एष जमदग्निपुत्रः प्रणम्य कौशिकेन सार्धमत्रभवतो विज्ञापयति ।  
वृद्धातिक्रमसम्भृतस्य महतो निर्णिक्तये पाप्मनः प्रायश्चेतनमादिशन्तु गुरवो रामेण दान्तस्य मे ।  
प्राग्धर्मस्य भवन्त एव हि परं द्रष्टार आसन्गुरो लब्ध्वा ज्ञानमनेकधा प्रवचनैर्मन्वादयः प्राणयन् ॥२५॥  
वसिष्ठः - वत्स, अद्य नः श्रोत्रियाणां कुले जातोऽसि ।  
दुर्विनीते त्वयि वयं दुःखिताः सुखिनोऽन्यथा ।  
निसर्गो ह्येष वृद्धानां यत्तु श्रेयस्तथैव तत् ॥२६॥  
तत्परिपूत एवासि ।  
विश्वामित्रः - वत्स, अपहतं ते विद्मः पाप्मानं रामभद्रेण ।  
यतः प्रायश्चित्त इव राजदण्डेऽप्येनसो निष्क्रयमामनन्ति धर्माचार्याः, किं पुनरत्रभवान्वसिष्ठः प्रजापालनसन्निधौ प्रशास्ति ।  
रामः - एतानि भगवतां साक्षात्कृतब्रह्मणामृषीणां प्रसन्नगम्भीरपावनानि वचनानि ।  
दशरथः - भगवञ्जामदग्न्य, निसर्गतः पवित्रस्य किमन्यत्पावनं तव ।  
तीर्थोदकं च वह्निश्च नान्यतः शुद्धिमर्हतः ॥२७॥  
जामदग्न्यः - भगवति वसुन्धरे, प्रसीद रन्ध्रदानेन ।  
जनकः - भगवन्, यदि प्रसन्नोऽसि तद्विस्रब्धोपवेशनात्परिपुनीहि नो गृहान् ।  
एतत्पूतमासनं भगवतः ।  
जामदग्न्यः - यदभिरुचितं सूर्यशिष्यान्तेवासिने राजन्यश्रोत्रियाय ।  
(सर्वे उपविशन्ति ।)  
दशरथः - जनपदबहिर्निष्ठा यूयं गृहस्य परिग्रहाद्वयमपि निजैर्व्यग्राः कार्यैस्ततो न बभूव यः ।  
स इह भवतामद्यास्माभिर्मनोरथवाञ्छितः सुचरितपरीपाकात्प्राप्तश्चिरस्य समागमः ॥२८॥  
अत्र च ।  
का ते स्तुतिः स्तुतिपथादतिवृत्तधाम्नः किं दीयतामविकलक्षितिदायिनस्ते ।  
शान्तस्य किं परिजनेन मुनेस्तथापि पुत्रैः समं दशरथोऽद्य वशंवदस्ते ॥२९॥  
जामदग्न्यः - यूयमीदृशा इति किमाश्चर्यम् ।  
प्रेद्धं धाम यमामनन्ति मुनयः सोऽयं निधिर्ज्योतिषां देवो वः सविता कुलस्य किमतो भूत्यै प्रशंसापदम् ।  
यज्वानः परमार्थराजऋषयस्ते यूयमिक्ष्वाकवो येषां वेद इवाप्रमेयमहिमा धर्मे वसिष्ठो गुरुः ॥३०॥  
अपि च ।  
सङ्गामेष्वभयप्रदं दिविषदां भर्तुर्धनुः शासनं सप्तद्वीपनिविष्टयूपयजनश्रेण्यङ्किता भूमयः ।  
शश्वत्कीर्तिनिबन्धनं भगवती भागीरथी सागरः प्रख्यातानि च तानि तानि भवतां भूमानमाचक्षते ॥३१॥  
वसिष्ठविश्वामित्रौ - (अपवार्य ।)  
एतद्धि शिक्षितं वत्सेन ।  
जामदग्न्यः - रामभद्र, अनुमोदस्व मामरण्यगमनाय ।  
विश्वामित्रः - मामप्यधुना भवन्तोऽनुजानन्तु ।  
रघुजनकगृहेषु गर्भरूपव्यतिकरमङ्गलवृद्धयोऽनुभूताः ।  
भृगुपतिविजयोन्नतं च वत्सं प्रियमभिनन्द्य सुखी गृहानुपेयाम् ॥३२॥  
दशरथः - वत्स रामभद्र, प्रस्थितस्ते भगवान्कौशिकः ।  
विश्वामित्रः - (सास्रं राममालिङ्ग्य ।)  
अहमेव सौम्य, न त्वां मोक्तुमुत्सहे ।  
किं त्वनुष्ठाननित्यत्वं स्वातन्त्र्यमपकर्षति ।  
सङ्कटा ह्याहिताग्नीनां प्रत्यवायैर्गृहस्थता ॥३३॥  
वसिष्ठः - स्वगृहात्स्वगृहं गन्तुमागन्तुं च कामचारः ।  
विश्वामित्रः - भगवन्, यद्यनुरुध्यसे तदेहि सिद्धाश्रमपदमुभौ गच्छावः ।  
त्वां पुरस्कृत्य गच्छन्मधुच्छन्दसो मातुः सत्कार्यो भविष्यामि ।  
वसिष्ठः - किमेतावत्यपि भवानस्मासु न प्रभवति ।  
राजानौ - रमणीयः पावनो ब्रह्मर्षिसङ्गमः ।  
अन्योन्यमाहात्म्यविदोरन्यैरविदितात्मनोः ।  
विभ्राजते विरोधोऽपि नाम स्नेहे तु का कथा ॥३४॥  
(नेपथ्ये ।)  
एषा रामवधूर्गुरून्वन्दते ।  
ऋषयः - वत्से जानकि, वीरेण ते विजयमाङ्गलिकेन पत्या वृत्रद्रुहः प्रशमितेषु महाहवेषु ।  
क्षत्त्रप्रकाण्डगृहिणीबहुमानपूजामूर्जस्वलामपि शची मनसा करोतु ॥३५॥  
रामः - (स्वगतम् ।)  
अचिरात्समूलकाषं कषितेषु राक्षसेष्वेवं स्यात् ।  
ऋषयः - स्वस्त्येवमेवासतां भगवन्तः ।  
(इत्युत्तिष्ठन्ति ।)  
इतरे - (उत्थाय ।)  
नमो नमो वः ।  
जामदग्न्यः - भगवन्तौ, जामदग्न्योऽभिवादयते ।  
वसिष्ठविश्वामित्रौ - स्थिरस्ते प्रशमो भूयात्प्रत्यग्ज्योतिः प्रकाशताम् ।  
अभिन्नशिवसङ्कल्पमन्तःकरणमस्तु ते ॥३६॥  
(इति निष्क्रान्तौ ।)  
जामदग्न्यः - (किञ्चित्परिक्रम्य स्थित्वा च ।)  
वत्स रामभद्र, इतस्तावत् ।  
रामः - (उपसृत्य ।)  
आज्ञापय ।  
जामदग्न्यः - यन्मया क्षत्त्रविच्छेदविश्रान्तेनापि धारितम् ।  
तदेतदधुना धत्ते धनुः करणशून्यताम् ॥३७॥  
इध्मादिव्रश्चनप्रयोजनस्तु परशुः ।  
पुण्यानामृषयस्तटेषु सरितां ये दण्डकायां वने भूयांसो निवसन्ति तेषु सततं लङ्कासदो राक्षसाः ।  
विध्वंसाय चरन्ति तत्प्रमथने त्वस्योपयोगो भवेत्सम्प्रत्येष सहामुनैव धनुषा वत्सेऽधिकारः स्थितः ॥३८॥  
(इति धनुरर्पयति ।)  
रामः - (प्रणम्य ।)  
गृहीतेयमाज्ञा ।  
जामदग्न्यः - (सास्रं परिक्रम्य ।)  
आयुष्मन्, प्रतिनिवर्तस्व ।  
(इति निष्क्रान्तः ।)  
रामः - (सबाष्पम् ।)  
गतो भगवान्भार्गवः ।  
(विचिन्त्य ।)  
अपि नामान्येन केनचिदुपायेन दण्डकारण्यं प्रतिष्ठेयम् ।  
कथं च रामप्रियाद्गुरुजनादेवं स्यात् ।  
न्यस्तशस्त्रे भृगुपतौ परतन्त्रे तथा मयि ।  
कष्टमुत्सारिताः क्रूरैर्यातुधानैस्तपोधनाः ॥३९॥  
(नेपथ्ये ।)  
आर्य, मध्यमायाः प्रियसखी मातुर्नो मन्थरेति या ।  
सा प्राप्तेयमयोध्यायास्तव राम दिदृक्षया ॥४०॥  
रामः - साधु यदीदमस्यां प्रवृत्त्यां शिशुप्रवासदौर्मनस्यं विच्छिद्येत ।  
तद्वत्स लक्ष्मण, समुपसर्पय ।  
(ततः प्रविशति लक्ष्मणः शूर्पणखा च ।)  
शूर्पणखा - (स्वगतम् ।)  
आविट्ठह्मि मन्थरासरीरे सुप्पणहा ।  
वसिट्ठविस्सामित्तगमणेण सुसमाहिदम् ।  
अह्मो एसो परसुरामविअई खत्तिअकुमारो रामो ।  
(निर्वर्ण्य ।)  
अह्मो समग्गसोभग्गलच्छीपरिग्गहेण लोअणरसाअणं सोम्मं से सरीरणिम्माणम्, जं दाणिं चिरआलवेहव्वदुक्खप्पमुसिदसंसारसोक्खस्स वि जणस्स चारित्तं हिअए समक्खिवेदि ।  
रामः - (उपसृत्य ।)  
अयि मन्थरे, अपि कुशलमम्बायाः ।  
शूर्पणखा - कुसलं सुहं अ ।  
वच्छ, सा सदा पण्णुदत्थणी मज्झमा दे मादा परिसज्जीअ आणवेदि - "पुत्तअ, पुरा पडिण्णादे दुवे वरे महाराअं जाणावेमि ।  
तत्थ मे विण्णत्तिहारओ होहि" ।  
एसो दे तादस्स कज्जलेहो ।  
(इति लेखमर्पयति ।)  
लक्ष्मणः - (गृहीत्वा वाचयति ।)  
"अस्त्वेकेन वरेण वत्सभरतो भोक्ताधिराज्यस्य ते यात्वन्येन विहाय कालहरणं रामो वनं दण्डकाम् ।  
तस्यां चीरधरश्चतुर्दशसमास्तिष्ठत्वसौ तं पुनः सीतालक्ष्मणमात्रकात्परिजनादन्यो न चानुव्रजेत्" ॥४१॥  
रामः - अहो प्रसादोत्कर्षः ।  
तत्रैव गमनादेशो यत्र पर्युत्सुकं मनः ।  
न चेष्टविरहो जातः स च वत्सोऽनुजोऽनुगः ॥४२॥  
लक्ष्मणः - दिष्ट्यानुमोदितोऽहमार्येण ।  
रामः - आर्ये मन्थरे, प्रस्थितोऽस्मि ।  
शूर्पणखा - णमो दाणिं भअवदो संसारस्स, जस्सिं ईदिसा वि कप्पद्दुमा परोहन्दि ।  
(इति निष्क्रान्ता ।)  
लक्ष्मणः - आर्य, मातुलो युधाजिदार्यभरतसहचरस्तातमुपसर्पति ।  
रामः - दिष्ट्या ।  
कष्टं च ।  
अपरिष्वज्य भरतं नास्ति मे गच्छतो धृतिः ।  
अस्मत्प्रवासदुःखार्तं न त्वेनं द्रष्टुमुत्सहे ॥४३॥  
(प्रविश्य ।)  
युधाजिद्भरतौ - (दशरथमुपसृत्य ।)  
देव, श्रूयताम् ।  
यदेकायनीभूय सर्वाः प्रकृतयस्त्वां विज्ञापयन्ति - "त्रय्यास्त्राता यस्तवायं तनूजस्तेनाद्यैव स्वामिनस्ते प्रसादात् ।  
राजन्वन्तो रामभद्रेण राज्ञा लोकाः सर्वे पूर्णकामाश्च सन्तु" ॥४४॥  
दशरथः - सखे जनक, प्रियं कल्याणकामाभिः प्रजाभिश्चोदिता वयम् ।  
किन्तु रामप्रियौ नेह मैत्रावरुणकौशिकौ ॥४५॥  
जनकः - परोक्षे सुकृतं कर्म तयोः प्रीतिं करिष्यति ।  
मन्त्रज्ञो वामदेवस्तु भगवानास्त एव हि ॥४६॥  
दशरथः - यद्येवं तदयं जामदग्न्यविजयोत्सवः प्रसज्यतामभिषेकमहोत्सवेन ।  
यो यदर्थी महोत्सवेऽस्मिंस्तत्तस्मै दीयताम् ।  
रामः - (उपसृत्य प्रणम्य च ।)  
अहं तावदर्थी ।  
दशरथः - वत्स, केन ।  
रामः - योऽसौ वरद्वयन्यासस्तं माता मेऽद्य मध्यमा ।  
यथेष्टं नाथते तात तत्प्रसादार्थिनो वयम् ॥४७॥  
दशरथः - सत्यसन्धा हि रघवः किं वत्स विचिकित्ससि ।  
त्वयि दूतेऽपि कस्तस्याः प्राणानपि धनायति ॥४८॥  
रामः - वत्स, वाच्यताम् ।  
(लक्ष्मणः "अस्त्वेकेन" इत्यादि वाचयति ।)  
सर्वे - कथमन्यदेव किमपि ।  
हा हताः स्मः ।  
(राजा मूर्च्छति ।)  
रामलक्ष्मणौ - तात, समाश्वसिहि समाश्वसिहि ।  
जनकः - इक्ष्वाकुवंशतिलकस्य नृपस्य पत्नी तस्मिन्विशुद्धिमति राजकुले प्रसूता ।  
अत्याहितं किमपि राक्षसकर्म कुर्यादार्या सती कथमहो महदद्भुतं नः ॥४९॥  
रामः - तातपादाः, सत्यसन्धाः स्थ यदि वा रामो वा यदि वः प्रियः ।  
तत्प्रसीदत मे माता पूर्णकामास्तु मध्यमा ॥५०॥  
दशरथः - एवमस्तु ।  
का गतिः ।  
जनकः - हा वत्स रामभद्र, हा लक्ष्मण, पुत्रसङ्क्रान्तलक्ष्मीकैर्यद्वृद्धेक्ष्वाकुभिर्धृतम् ।  
त्वया तत्क्षीरकण्ठेन प्राप्तमारण्यकव्रतम् ॥५१॥  
वत्से, धन्यासि यस्यास्ते गुरुनियोगत एव भर्तुरनुगमनं जातम् ।  
दशरथः - हा वत्से जानकि, कङ्कणधरैव रक्षसामुपहारीकृतासि ।  
(इत्युभौ मूर्च्छतः ।)  
रामः - वत्स लक्ष्मण, अत्यापन्नो गुरुजनः ।  
कथं नामैतत् ।  
लक्ष्मणः - ईदृशोऽयमापातकरुणस्नेहसंवेगः ।  
किमत्र क्रियते ।  
प्रतिषिद्धं च नः कालहरणमम्बया ।  
तदलमतिस्नेहकातर्येण ।  
रामः - साध्वाचारनिष्ठ, साधु ।  
अमनुष्यसदृशस्ते चित्तसारः ।  
तद्वत्स, वैदेहीमानय ।  
(लक्ष्मणो निष्क्रान्तः ।)  
भरतः - मातुल मातुल, युक्तं सदृशमेतद्वो गृहस्य ।  
युधाजित् - उद्भ्रान्तः सम्प्रमुग्धोऽस्मि वत्स, पतिर्मृत्योर्वक्त्रं व्रजति वनमेतत्सुतयुगं वधूटी रक्षोभ्यो बलिरिव वराकी प्रणिहिता ।  
निरालम्बो लोकः कुलमयशसा नः परिवृतं स्वसुर्मे दौरात्म्यं जगदविकलं विक्लवयति ॥५२॥  
(ततः प्रविशति लक्ष्मणः सीता च ।)  
सीता - दिट्ठिआ अणुमोदिदं ह्मि अज्जेण ।  
लक्ष्मणः - इयमार्या ।  
रामः - इत इतः ।  
(सीतालक्ष्मणाभ्यां सह गुरुं प्रदक्षिणीकृत्य ।)  
मातुल, एष तातश्च तातश्च प्रियापत्याश्च मातरः ।  
आश्वासनीयाः शोकेऽस्मिन्भवतैव गता वयम् ॥५३॥  
(इति परिक्रामति ।)  
युधाजित् - (सावेगम् ।)  
कथं वोऽरण्ये त्यजामि ।  
(उत्थायानुगच्छति ।)  
भरतः - (अनुगच्छन् ।)  
मातुल मातुल, ब्रूहि किमिदानीं करोमि ।  
युधाजित् - रामभद्र, अवेक्षस्व पादपरिचारकमरण्यानुगतं भरतम् ।  
रामः - नन्वस्यापि वर्णाश्रमरक्षणे गुरुनियोगः ।  
भरतः - लक्ष्मणस्य वा शत्रुघ्नस्य वा तद्भवतु ।  
रामः - किमत्र कस्यचित्स्वरुचिः ।  
भरतः - एतावत्येव मे स्वरुचिः ।  
रामः - शक्यं नाम मयि तिष्ठति त्वयान्येन वा पितृनियुक्तमुल्लङ्घयितुम् ।  
भरतः - हा हा, कथं परित्यक्तोऽस्मि मन्दभाग्यः ।  
(इति मूर्च्छति ।)  
युधाजित् - वत्स, समाश्वसिहि समाश्वसिहि ।  
भरतः - (आश्वस्य ।)  
मातुल, उद्धर माम् ।  
युधाजित् - वत्स, एवं तावत् ।  
(इति भरतस्य कर्णे कथयित्वा ।)  
रामभद्र, एवमयं विज्ञापयति - "यदेतद्भगवता शरभङ्गेण प्रेषितं तपनीयोपानद्युगं तदार्यः प्रसादीकरोतु" इति ।  
रामः - (तदुन्मुच्य ।)  
गृहाणैतद्वत्स ।  
भरतः - (शिरस्यारोप्य ।)  
हा आर्य ।  
रामः - (परिष्वज्य ।)  
वत्स, मत्पादस्पृष्टिकया प्रतिनिवर्तस्व ।  
सपदि सम्भावय चिरप्रमूढौ तातौ ।  
भरतः - अयमिदानीमहम् ।  
नन्दिग्रामे जटां बिभ्रदभिषिच्यार्यपादुके ।  
पालयिष्यामि पृथिवीं यावदार्यो निवर्तते ॥५४॥  
(इति सीतारामौ प्रदक्षिणीकरोति ।)  
लक्ष्मणः - आर्य भरत, लक्ष्मणः प्रणमति ।  
(भरतः परिष्वज्य बाष्पस्तम्भं नाटयति ।)  
रामः - वत्स, तातौ सम्भावय ।  
भरतः - कष्टम् ।  
अद्यापि नोच्छ्वसितः ।  
(इति वीजयति ।)  
जनकः - (समुच्छ्वस्य ।  
सर्वतोऽवलोक्य ।)  
हा हा, मुषितोऽस्मि ।  
दशरथः - (उच्छ्वस्य ।)  
वत्स रामभद्र, न गन्तव्यम्, न गन्तव्यम् ।  
प्राणाः प्रयान्ति परितस्तमसावृतोऽस्मि मर्मच्छिदो मम रुजः प्रसरन्त्यपूर्वाः ।  
अक्ष्णोर्मुखेन्दुमुपधेहि गिरं च देहि हा पुत्र मय्यकरुणः सहसैव मा भूः ॥५५॥  
(सोन्मादमिव ।)  
भोः, क्व विशामीदानीं मन्दभागधेयः ।  
(इति विक्लवो भरतजनकाभ्यां नीयमानो निष्क्रान्तः ।)  
युधाजित् - वत्स रामभद्र, पश्य ।  
एकीभूय शनैरनेकरसमप्युत्सन्नमेकक्रियोन्मुक्ताक्रन्दमितस्ततः किमिदमित्युद्भ्रान्तनारीनरम् ।  
एतत्त्वत्पुरमन्यथैव सहसा सञ्जातमापद्यते यस्मिन्कर्दमितेषु वर्त्मसु घनैर्बाष्पाम्बुभिर्दुर्दिनम् ॥५६॥  
रामः - मातुल मातुल, प्रतिनिवर्तस्व ।  
अयं च वो हस्ते भरतः ।  
युधाजित् - वत्स, अनुरुध्यस्व मामनुगच्छन्तम् ।  
रामः - शान्तं पापम्, शान्तं पापम् ।  
गुरवो यूयमनुगन्तव्या नानुगन्तारः ।  
आत्मनातृतीयेन गन्तव्यमित्यम्बादेशः ।  
युधाजित् - किमहमेकोऽनुगच्छामि ।  
अपि तु सबालवृद्धाः प्रकृतयः ।  
किं न पश्यसि ।  
स्कन्धारोपितयज्ञपात्रनिचयाः स्वैर्वाजपेयार्जितैश्छत्रैर्वारयितुं तवार्ककिरणांस्ते ते महाब्राह्मणाः ।  
साकेताः सहमैथिलैरनुपतत्पत्नीगृहीताग्नयः प्राक्प्रस्थापितहोमधेनव इमे धावन्ति वृद्धा अपि ॥५७॥  
रामः - मातुल मातुल, गुरुभिरेव शिशवो धर्मलोपात्पालयितव्याः ।  
तत्प्रसीद नः ।  
प्रतिनिवर्त्यतामयं महाजनः ।  
(इति प्रणमति ।)  
युधाजित् - वत्स, उत्तिष्ठोत्तिष्ठ ।  
बोधयित्वा प्रजाः क्वापि मन्दभाग्यो गच्छामि ।  
त्वां लक्ष्मण महाबाहो त्वां च वैदेहनन्दिनि ।  
आमन्त्रये निवृत्तोऽस्मि पापः कल्याणमस्तु वाम् ॥५८॥  
(रुदन्प्रतिनिवृत्य ।)  
अहो नु खलु भोः, प्रतिमन्वन्तरं भूतैर्गीयमाना चरिष्यति ।  
प्रायः पवित्रा लोकानामियं चारित्रपञ्चिका ॥५९॥  
(इति निष्क्रान्तः ।)  
लक्ष्मणः - कथितमार्यस्य शृङ्गिबेरपुरवास्तव्येन निषादपतिना गुहेन तत्प्रदेशपर्यन्तावस्कन्दिनो विराधराक्षसस्य दुर्विलसितम् ।  
रामः - तेन हि विराधहतकोन्मथनाय सन्निकृष्टप्रयागमनुषक्तमन्दाकिनीपवित्रमेखलं चित्रकूटाचलमुपेत्य ।  
ऋषिभिरुपजुष्टतीर्थां हन्तुं रक्षांसि दण्डकां प्राप्य ।  
सन्निहितगृध्रराजं क्रमेण यायां जनस्थानम् ॥६०॥  
(इति निष्क्रान्ताः सर्वे ।)  
इति महाकविश्रीभवभूतिविरचिते महावीरचरिते चतुर्थोऽङ्कः ।  
पञ्चमोऽङ्कः ।  
(ततः प्रविशति सम्पातिः ।)  
सम्पातिः - नूनमद्य वत्सो जटायुरभिवादनाय मलयकन्दरकुलायमुपासीदति ।  
तथा हि पर्यायात्क्षणदृष्टनष्टककुभः संवर्तविस्तारयोर्नीहारीकृतमेघमोचितधुतव्यक्तस्फुरद्विद्युतः ।  
आरात्कीर्णकणात्कणीकृतगुरुग्रावोच्चयश्रेणयः श्यैनेयस्य बृहत्पतत्रधुतयः प्रख्यापयन्त्यागमम् ॥१॥  
अपि च ।  
दूरोद्वेल्लितवाडवस्य जलधेरुल्लोलभिन्नाम्भसो रन्ध्रैरापतितेन वेगमरुता पातालमाध्मायते ।  
यद्वैकुण्ठवराहकण्ठकुहरस्फारोच्चलद्भैरवध्वानोच्चण्डमकाण्डकालरजनीपर्जन्यवद्गर्जति ॥२॥  
(प्रविश्य ।)  
जटायुः - कावेरीवलयितमेखलस्य सानावेतस्मिन्मलयगिरेर्दिवः पतामि ।  
यत्रार्यो निवसति काश्यपः शकुन्तः शैलेन्द्रोऽपर इव विप्रयुक्तपक्षः ॥३॥  
विस्रंसयन्ती परिगृह्य पक्षौ जाता ममाप्युत्पतनश्रमार्तिः ।  
शक्तिर्हि कालस्य विभोर्जराख्या शक्त्यन्तराणां प्रतिबन्धहेतुः ॥४॥  
तदयमार्यो मन्वन्तरपुराणो गृध्रराजः सम्पातिः ।  
अहो भ्रातृस्नेहः ।  
पुराकल्पे दूरोत्पतनखुरलीकेलिजनितादतिप्रत्यासङ्गात्परितपति गात्राणि तपने ।  
अवष्टभ्यासौ मामुपरि ततपक्षः शिशुरिति स्वपक्षाभ्यां प्लोषादविकलमरक्षत्करुणया ॥५॥  
(उपसृत्य ।)  
आर्य काश्यप, त्वां जटायुरभिवादयते ।  
सम्पातिः - एह्येहि वत्स, त्वया पुत्रवती श्येनी गृध्राणां चक्रवर्तिना ।  
गरुत्मतेव वीरेण विनता नः पितामही ॥६॥  
(परिष्वज्य ।)  
वत्स जटायो, कालविप्रकर्षान्मन्दीभूतपितृशोको रामभद्रः ।  
जटायुः - तस्य विद्यातपोवृद्धसंयोगः स्वा च धीरता ।  
न्याय्यो रक्षाधिकारश्च दौर्मनस्यं व्यपोहति ॥७॥  
सम्पातिः - तृप्तैर्विराधमांसानां गृध्रैरावेदितं हि मे ।  
चित्रकूटाद्यदा रामः शरभङ्गाश्रमं गतः ॥८॥  
तथा च शरभङ्गेण हव्यवाहे हुता तनुः ।  
अथोपसेदिवान्रामः सुतीक्ष्णाद्यानृषीनिति ॥९॥  
जटायुः - बाढम् ।  
अधुनागस्त्यवचनाद्रामः पञ्चवट्यां प्रतिवसति ।  
सम्पातिः - (चिरं स्मृत्वा ।)  
अस्ति जनस्थाने पञ्चवटी नाम गोदावरीतटोद्देशः ।  
वत्स जटायो, विषयबाहुल्यं कालविप्रकर्षश्च स्मृतिं प्रमुष्णाति ।  
कल्पस्यादौ मम परिचयस्तावदासीदुदस्थाद्यावद्विष्णोरुपरि चरणश्चारुगङ्गापताकः ।  
पर्यन्तेष्वप्यवधिवलयस्तेजसां यावदद्रिर्लोकालोकः परिसरगतः सप्तमस्याम्बुराशेः ॥१०॥  
जटायुः - तत्रैकदा रघुवृषं वृषस्यन्ती शूर्पणखा प्राप्ता ।  
सम्पातिः - अहो निर्मर्यादता ।  
अनेकयुगजीविन्यास्त्रेता यस्यास्त्रयोदशी ।  
सा क्षीरकण्ठकं वत्सं वृषस्यन्ती न लज्जिता ॥११॥  
जटायुः - तस्यां च कर्णनासोष्ठकर्तनेन न्यवीविशत् ।  
दशाननतिरस्कारप्रशस्तिमिव लक्ष्मणः ॥१२॥  
सम्पातिः - तन्निमित्तस्तर्हि कश्चिदनुबद्धः परैरभियोगः ।  
जटायुः - बाढम् ।  
एकेनैव रामभद्रेण चतुर्दशसहस्राणि चतुर्दश च राक्षसाः ।  
त्रयश्च दूषणखरत्रिमूर्धानो रणे हताः ॥१३॥  
सम्पातिः - आश्चर्यमाश्चर्यम् ।  
अथवा नाश्चर्यमेतद्दाशरथौ ।  
महत्पुनरपावृतं वैरद्वारमिति मन्यमानः सम्प्रमुग्धोऽस्मि ।  
तद्वत्स जटायो, नास्मिन्नवसरे सीतारामलक्ष्मणास्त्वया क्षणमपि मोक्तव्याः ।  
स्वसुः सोदर्यायाः कथमिव निकारं दशमुखस्तथा भूयोभूयः स्वजनविनिपातं च सहते ।  
मदान्धो मायावी प्रभुरमितवीर्योऽन्तिकचरः सपत्नः कष्टं नो निपुणमनुपाल्या हि शिशवः ॥१४॥  
अहमपि समुद्रे कृताह्निकः शिवतातिमनुसन्धास्यामि ।  
(इति निष्क्रान्तः ।)  
जटायुः - (गगनगमनमभिनीय ।)  
एषोऽस्मि प्रलयमरुत्प्रचण्डरंहःसङ्क्षिप्तप्रथिम पिबन्निवान्तरिक्षम् ।  
क्षेपीयो मलयगिरेर्निवासभूभृत्संसक्तक्षितिरुहजालमभ्युपेतः ॥१५॥  
अयमविरलानोकहनिवहनिरन्तरस्निग्धनीलपरिसरारण्यपरिणद्धगोदावरीमुखकन्दरः सततमभिष्यन्दमानमेघमेदुरितनीलिमा जनस्थानमध्यगो गिरिः प्रस्रवणो नाम ।  
इयं च पञ्चवटी ।  
(विभाव्य ।)  
अये, दूरं हृतश्चित्रमृगेण रामस्तया दिशा गच्छति लक्ष्मणोऽपि ।  
ततः परिव्राडुटजं प्रविष्टो धिग्व्यक्तरूपो दशकन्धरोऽयम् ॥१६॥  
अहो प्रमादः प्रमादः ।  
परःसहस्रैरायुक्तं पिशाचवदनैः खरैः ।  
रथं वधूटीमारोप्य पापः क्वाप्येष गच्छति ॥१७॥  
पौलस्त्य पौलस्त्य, धर्तारः प्रलयेषु ये भगवतो वेदस्य विद्येश्वरास्तेषामन्वयकेतनस्य भवतः स्नातस्य वेदव्रतैः ।  
जेतुर्वैतलसद्मनोऽपि तपसा दीप्तस्य राज्ञः सतो निन्द्या दुश्चरितावतारजननी जाता कथं दुर्मतिः ॥१८॥  
कथमवज्ञया न शृणोतीव ।  
आः दुरात्मन्राक्षसापसद, तिष्ठ तिष्ठ ।  
तुण्डप्रोतशिरःकरोटिविवराकृष्टस्फुरत्त्वग्वसाक्लोमप्लीहयकृद्द्रुतोष्णरुधिरस्नाय्वान्त्रमालस्य ते ।  
अत्युग्रक्रकचप्रचण्डनखरोत्कर्तक्वणत्कीकसैरङ्गैः खण्डितकन्धराधमनिभिः श्येनीसुतस्तृप्यतु ॥१९॥  
(इति निष्क्रान्तः ।)  
शुद्धविष्कम्भः ।  
(प्रविश्य ।)  
लक्ष्मणः - हा आर्ये, क्वासि ।  
कष्टं दशापरिणाममनुभवत्यार्यो मारीचशत्रुः ।  
एष मूर्त इव क्रोधः शोकाग्निरिव जङ्गमः ।  
कृच्छ्राद्बिभर्ति हृल्लेखलज्जासंवेगिनीं तनुम् ॥२०॥  
तथा हि ।  
आभुग्नभ्रुकुटीविटङ्कघटनासंसूचितान्तःस्फुरद्धैर्यस्तम्भितदुर्व्यवस्थविततप्रोच्चण्डकोपानलः ।  
उद्भूमावलिरम्भसामिव निधिर्मध्यज्वलद्वाडवो विद्युद्व्यञ्जितवज्रगर्भजलदच्छायां समालम्बते ॥२१॥  
(ततः प्रविशति रामः ।)  
रामः - न्यक्कारो हृदि वज्रकील इव मे तीव्रः परिस्पन्दते घोरान्धे तमसीव मज्जति मनः सम्मीलितं लज्जया ।  
शोकस्तातविपत्तिजो दहति मां नास्त्येव यस्मिन्क्रिया मर्माणीव पुनश्छिनत्ति करुणा सीतां वराकीं प्रति ॥२२॥  
लक्ष्मणः - आर्य आर्य, न खलु लोकोत्तरकर्माणस्त्वादृशाः कृच्छ्रेषु प्रमुह्यन्ति ।  
रामः - वत्स, लोकोत्तराणि रामस्य कर्माणि ।  
यैर्गुप्तान्यकुतोभयानि भुवनान्यासन्महाभीशवस्ते सूर्यान्वयकेतवो नृपतयः पूर्वे तिरस्कारिताः ।  
कल्पान्तेष्वपि यः स्थिरः स गमितः साधुर्जटायुर्दिवं पत्नीं हारयता वने यदकृतं लोकैः कृतं तन्मया ॥२३॥  
हा तात काश्यप शकुन्तराज, क्व पुनस्त्वादृशस्य महतस्तीर्थभूतस्य साधोः सम्भवः ।  
लक्ष्मणः - पश्यामीव तां पश्चिमावस्थां तातस्य जटायुषः ।  
यामोषधिमिवायुष्मन्विचिनोषि महावने ।  
सा सीता मम च प्राणा रावणेनोभयं हृतम् ॥२४॥  
इत्येतदभिधाय वीरलोकानधिष्ठितवांस्तातः ।  
रामः - वत्स, हृदयमर्माविधः खल्वमी कथोद्घाताः ।  
लक्ष्मणः - अथ किम् ।  
रामः - किं हि नाम तत्करिष्यते यदेतावतः परिभवातिप्रसङ्गस्य तुल्यं स्यात् ।  
प्रागेव राक्षसवधाय मतिः कृता मे वध्या हि ते बहुभिरेव यतो निमित्तैः ।  
तन्मात्रके त्विह कृतेऽपि कुतः शमो मे कृत्यं कुलस्य शमनात्परतश्च नान्यत् ॥२५॥  
तथा हि वत्स, प्रचण्डपरिपिण्डितः स्तिमितवृत्तिरन्तर्मुखः पिबन्निव मुहुर्मुहुर्झटिति मन्युरुच्चैर्ज्वलन् ।  
शिखाभिरिव निश्चरन्ननुपलभ्य दाह्यान्तरं पयोधिमिव वाडवो दहति मामतस्त्रायताम् ॥२६॥  
लक्ष्मणः - एतान्यतिसम्भ्रान्तविविधमृगयूथान्युन्मत्तश्वापदकुलाक्रान्तविकटगिरिगह्वराण्यरण्यानि दक्षिणां दिशमभि प्रवर्तन्ते ।  
तदेभिरेव पथिभिर्विभावयामः ।  
रामः - वत्स, अदृष्टपूर्वाः खल्वमी जनस्थानविभागाः ।  
लक्ष्मणः - ननु तदैव तातमारुणिं गृध्रराजमग्निसात्कृत्य निर्गतयोः पञ्चवट्याश्रमादावयोः कोऽपि कालो वर्तते ।  
यतो दूरविच्छिन्नाः सम्प्रति जनस्थानसीमानः ।  
यथा चेमान्यग्रतः प्रतिभयं जनयन्त्यरण्यानि तथा नूनमयमसौ जनस्थानपश्चिमः कुञ्जरवान्नाम दनुकबन्धाधिष्ठितो दण्डकारण्यभागः ।  
रामः - द्रष्टव्य एव स दुरात्मा कान्तारमण्डूकः ।  
(नेपथ्ये ।)  
कः कोऽत्र भोः ।  
परित्रायतामनेन दुरात्मना राक्षसकबन्धेनाकृष्यमाणामरण्ये स्त्रियम् ।  
अहं हि श्रमणा नाम सिद्धा शबरतापसी ।  
मतङ्गाश्रमवास्तव्या रामान्वेषिण्युपागता ॥२७॥  
रामः - वत्स लक्ष्मण, गच्छ गच्छ ।  
लक्ष्मणः - एष गतोऽस्मि ।  
(इति निष्क्रान्तः ।)  
रामः - प्रिये हा हा क्वासि प्रकिर मधुरां वाचमथ वा पराभूतैरित्थं विलपनविनोदोऽप्यसुलभः ।  
अनिन्द्यः पौलस्त्यो व्रजति परिवादो मयि पुनर्यतो वैरे रूढे बहुगुणमनेन प्रतिकृतम् ॥२८॥  
(ततः प्रविशति लक्ष्मणः श्रमणा च ।)  
लक्ष्मणः - तत्क्रूरदन्तकरपत्रनिकृत्तसत्त्वसङ्घातनिःसरदसृक्प्लुतकूर्चगुच्छम् ।  
वक्त्रं वपुश्च विकृताकृति दीर्घबाहोरार्येण राक्षसकुतूहलिना न दृष्टम् ॥२९॥  
आर्ये श्रमणे, अयमार्यः ।  
श्रमणा - जयतु जयतु देवः ।  
रामः - अथास्मत्पर्यन्वेषणे किं प्रयोजनम् ।  
श्रमणा - शृणोषि रावणानुजं विभीषणम् ।  
रामः - कस्तं न शृणोति ।  
श्रमणा - स च यदैव दैवात्खरदूषणत्रिशिरसो विनिहतास्तदैव बन्धुभ्यः कस्यापि हेतोरवगृह्य सुग्रीवसख्यादृष्यमूके वर्तते ।  
तस्यायमात्मसमर्पको लेखः ।  
(इति लेखमर्पयति ।)  
लक्ष्मणः - (गृहीत्वा वाचयति ।)  
स्वस्ति ।  
रामदेवं प्रणम्य विभीषणो विज्ञापयति - विशिष्टभागधेयानां द्वयी नः परमा गतिः ।  
धर्मः प्रकृष्यमाणो वा गोप्ता धर्मस्य वा भवान् ॥३०॥  
रामः - वत्स, ब्रूहि किं सन्दिश्यतामेवंवादिनः प्रियसुहृदो लङ्केश्वरस्य महाराजविभीषणस्य ।  
लक्ष्मणः - यदा लङ्केश्वरः प्रियसुहृदित्युक्तमार्येण तत्किमवशिष्यते सन्देशस्य ।  
रामः - यथाह सौमित्रिः ।  
श्रमणा - अनुगृहीतास्मि ।  
लक्ष्मणः - आर्ये श्रमणे, अपि विभीषणसम्पर्कादस्ति काचिदार्यायाः प्रवृत्तिः ।  
श्रमणा - वर्तमाने नास्ति ।  
यत्तदा दुरात्मनापह्रियमाणायाः स्रस्तमनसूयानामाङ्कमुत्तरीयम्, तच्च तैर्गृहीतम् ।  
रामः - हा प्रिये, महारण्यवासप्रियसखि, विदेहराजपुत्रि ।  
(इति संवरणं नाटयति ।)  
लक्ष्मणः - आर्ये, केन वा कस्य वा हेतोस्तद्गृहीतम् ।  
श्रमणा - ऋष्यमूके रामगुणपक्षपातात्सुग्रीवविभीषणहनूमत्प्रभृतिभिः ।  
रामः - वत्स, द्रष्टव्या हि निष्कारणप्रियकारिणो भुवनमहनीयमहिमानस्ते महात्मानः ।  
तद्वत्स, तस्याः संस्तुतमभिज्ञानं द्रष्टुमृष्यमूकमभिसन्धाय तावद्गच्छावः ।  
श्रमणा - इत इतस्तर्हि देवः ।  
(सर्वे परिक्रामन्ति ।)  
लक्ष्मणः - हनूमान्हनूमानिति महानयं वीरवादः ।  
अत्रभवतो जातमात्रस्य सततपरिभ्रान्तदेवासुराण्याश्चर्याणि श्रूयन्ते ।  
अपि च किल ।  
यद्वज्रलक्षणे वीर्यं यद्वायौ वा समुन्नतम् ।  
यद्वालिनि महाबाहौ तच्च वीरे हनूमति ॥३१॥  
श्रमणा - एवमीदृशो हेमगिरिवास्तव्यस्य तत्रभवतः प्लवङ्गपुङ्गवानीकवृद्धयूथपतेः केसरिणः क्षेत्त्रसम्भवः सूनुराञ्जनेयो हनूमान्नाम ।  
यस्य रेतोधा भगवान्मातरिश्वा ।  
तत्किं हनूमतैकेन ।  
अम्भोधेर्नारिकेलीरसमिव चुलकैरुद्विलुम्पन्त्यपो ये येषामुत्क्षेपहेलः शिखरिषु लिकुचोदुम्बरप्राय एव ।  
ब्रह्मस्तम्बं निवासद्रुममिव रभसाद्विप्रकर्तुं क्षमा ये तेषां कोट्योऽप्यसङ्ख्याः सुतममरपतेर्वानराणां नमन्ति ॥३२॥  
रामः - आर्ये, हन्त दक्षिणेनास्थिसञ्चयः सुमहान् ।  
तत्किमेतत् ।  
श्रमणा - लक्ष्मणेन योजनबाहोश्चितेयमभिसृष्टा ।  
रामः - साधु कृतम् ।  
लक्ष्मणः - आर्य, पश्य पश्य ।  
सौहित्यात्पृथवः क्वथन्ति रुधिरोत्सेकाश्चमत्कारिणष्टङ्कारोत्कटमुच्चरन्ति नलकास्त्वङ्मांसविस्रंसनात् ।  
उत्सर्पन्त्यथ मेदसां विलयनादुद्बुद्बुदा वीचयश्चित्रं चित्रमुदेति कोऽप्ययमितो दिव्यः श्मशानानलात् ॥३३॥  
(प्रविश्य ।)  
दिव्यपुरुषः - जयतु देवः ।  
दनुर्नाम श्रियः पुत्रः शापाद्राक्षसतां गतः ।  
इन्द्रास्त्रकृतकाबन्ध्यः पूतोऽस्मि भवदाश्रयात् ॥३४॥  
रामः - प्रियं नः प्रियं नः ।  
दनुः - माल्यवत्प्रयुक्तेन च मया युष्मदास्कन्दनाय दूषितमरण्यमासीत् ।  
अलं वा कश्मलस्मरणेन ।  
सम्प्रति युष्मत्प्रभावात्प्रादुर्भूतसहजज्योतिषोऽपरोक्षमिव मे वस्तु किञ्चित्प्रतिभाति ।  
तच्च वः प्रतिविधानाय कृतमहोपकारेभ्यः कथ्यते ।  
प्रार्थ्य माल्यवता वाली युष्मद्घाते नियुज्यते ।  
तेनापि रावणे मैत्त्रीमनुरुध्याभ्युपेयते ॥३५॥  
रामः - एष एव पन्थाश्चारित्रस्य ।  
न तादृशः सुहृत्कार्ये माध्यस्थ्यमवलम्बते ।  
ममाप्यस्मिन्महावीरे सोत्कण्ठमिव मानसम् ॥३६॥  
इतरे - क्वान्यत्र रामदेवादमून्यक्षराणि ।  
रामः - भद्र, कृतं सौजन्यम् ।  
अधुना नन्दतु महाभागः स्वेषु लोकेषु ।  
(दनुर्निष्क्रान्तः ।)  
लक्ष्मणः - आर्ये, वालिरावणयोः किन्निबन्धना मैत्त्री ।  
श्रमणा - कैलासे तुलिते जिते त्रिभुवने दृप्यन्तमभ्युद्यतं दोर्युद्धाय दशास्यमिन्द्रतनयः प्रक्षिप्य कक्षान्तरे ।  
सान्ध्यं कर्म समाप्य सप्तसु नदीनाथेष्वथो मुक्तवानुन्मुक्ताय नताय नाथितवते सख्यं च तस्मै ददौ ॥३७॥  
लक्ष्मणः - दुरात्मन् पौलस्त्यकुलपांसन, एष ते क्षत्त्रियपरितापिनो वीर्यस्योत्कर्षः ।  
रामः - एवमुत्तरोत्तरवीरभावश्चित्रीयते वीरलोकः ।  
लक्ष्मणः - आर्ये, पुरत एष शुभ्रो गिरिः किन्नामधेयः ।  
श्रमणा - नायं गिरिर्यशोराशिरिव वीरस्य वालिनः ।  
एष दुन्दुभिदैत्येन्द्रमहिषस्यास्थिसञ्चयः ॥३८॥  
लक्ष्मणः - उपरुद्धान्यनेन वर्त्मानि ।  
तत्परिहृत्य गच्छामः ।  
रामः - नन्वेहि ।  
(पादाङ्गुष्ठेन क्षिपति ।)  
श्रमणा - आश्चर्यमाश्चर्यम् ।  
यत्सङ्क्रन्दननन्दनः कपिवृषा निर्मथ्य दोस्तम्भयोर्व्यापारेण निरास्थदस्थि गिरिवद्देवद्विषो दुन्दुभेः ।  
तत्कङ्कालमकालपाण्डुरघनप्रस्पर्धि रुन्धन्नभः पादाङ्गुष्ठविवर्तनादयमितो निर्विन्ध्यमाविध्यति ॥३९॥  
लक्ष्मणः - प्रशान्तगम्भीरनीलविपुलश्रीररण्यगिरिभूमिः प्रसज्यते ।  
श्रमणा - ऋष्यमूकपम्पापर्यन्तभूमयः खल्वेताः ।  
तथा चाग्रतो मतङ्गाश्रमपदम् ।  
यत्र चिरशून्येऽपि सन्निहितसोमचमसादिविविधपात्रपरिकर आस्तीर्णबर्हिरिध्मवानाज्यगन्धिरद्यापि भगवान्वैश्वानरः समिध्यते ।  
रामः - अचिन्तनीयार्थास्तपसां विशेषाः ।  
श्रमणा - देव, पश्य ।  
इह समदशकुन्ताक्रान्तवानीरमुक्तप्रसवसुरभिशीतस्वच्छतोया वहन्ति ।  
फलभरपरिणामश्यामजम्बूनिकुञ्जस्खलनमुखरभूरिस्रोतसो निर्झरिण्यः ॥४०॥  
अपि च ।  
दधति कुहरभाजामत्र भल्लूकयूनामनुरसितगुरूणि स्त्यानमम्बूकृतानि ।  
शिशिरकटुकषायः स्त्यायते सल्लकीनामिभदलितविशीर्णग्रन्थिनिष्यन्दगन्धः ॥४१॥  
लक्ष्मणः - किमभित एव प्रवृत्तपौरस्त्यमारुतवितन्यमानकदम्बानि काननानि सङ्गलितबाष्पपटलया दृशा परिक्षिप्य धनुरवष्टम्भधीरधारितशरीरेणार्येण सम्प्रति स्थीयते ।  
रामः - वत्स, किं न पश्यसि ।  
स्थितमुपनतजृम्भारम्भबिम्बैः कदम्बैः कृतमतिकलकण्ठैस्ताण्डवं नीलकण्ठैः ।  
अपि च विघटमानप्रौढतापिञ्छनीलः श्रयति शिखरमद्रेर्नूतनस्तोयवाहः ॥४२॥  
लक्ष्मणः - (स्वगतम् ।)  
अपि नामार्यः केनचिद्रसान्तरेण विक्षिप्यते ।  
(नेपथ्ये ।)  
मातामह मातामह, प्रतिनिवर्तस्व ।  
त्वन्नियोगादयुक्तोऽपि वधः साधोः करिष्यते ।  
पूज्योऽसि ननु मित्त्रस्य यो गुरुर्गुरुरेव सः ॥४३॥  
लक्ष्मणः - आर्ये, कोऽयम् ।  
श्रमणा - देव, पश्य पश्य ।  
बिभ्राणश्चारुचामीकरकमलमयं दाम दत्तं मघोना पिङ्गेनाङ्गेन सन्ध्याच्छुरित इव महानम्बुवाहस्तडित्वान् ।  
उत्पाताविद्धमूर्तेर्दधदुपरि गिरेर्गैरिकाङ्कस्य लक्ष्मीमन्तः सीमन्तरेखामिव वियति जवादिन्द्रसूनुस्तनोति ॥४४॥  
लक्ष्मणः - आर्य, आर्य, दिष्ट्या प्राप्तः स वीरगोष्ठीविनोदप्रदानप्रियसुहृन्माघवतः ।  
रामः - (स्वगतम् ।)  
महावीरः सः ।  
(ततः प्रविशति वाली ।)  
वाली - लोकालोकालवालस्खलनपरिपतत्सप्तमाम्भोधिपूरं विश्लिष्यत्पर्वकल्पत्रिभुवनमखिलोत्खातपातालमूलम् ।  
पर्यस्तादित्यचन्द्रस्तबकमवपतद्भूरिताराप्रसूनं ब्रह्मस्तम्बं धुनीयामिह तु मम विधावस्ति तीव्रो विषादः ॥४५॥  
एवं नामायुक्तमनुरुध्यमानाः पुमांसो महत्ययुक्तगह्वरे निपात्यन्ते ।  
यदनेन माल्यवता पौलस्त्यमैत्त्रीप्रतिश्रवमनुस्मार्य तत्रभवतो रघूद्वहस्य निधने नियुक्तोऽस्मि ।  
अहो ग्रहः ।  
प्रातरारभ्य मामनुबध्नन्किष्किन्धायाः प्रस्थाप्य प्रतिनिवृत्तः ।  
कष्टं भोः, कष्टम् ।  
दौरात्म्यादरिभिर्निजार्जवशुचौ मायाविभिर्वञ्चिते धर्मात्मन्यतिथौ निरागसि जगत्पूज्ये गृहानागते ।  
एतस्मिन्नुचितं न नाम विहितं वाचापि नावेदितं पापं प्रत्युत दारुणं व्यवसितं सख्यं किमेतादृशम् ॥४६॥  
अवश्यं च श्रेयस्विना मया भवितव्यम् ।  
यशःसन्तानो मे विशदशरदिन्दुद्युतिनिभप्रकाशो विश्वान्तर्विलसति दिगन्ते विसृमरः ।  
त्रयाणां लोकानामधिपतिरजय्यो जनयिता ततः श्रेयोमूलं सुजनचरितं मेऽभिरुचितम् ॥४७॥  
अनतिक्रमणीयं च सुहृद्वाक्यम् ।  
तदेवमुभयतःपाशया रज्ज्वा बद्धः सम्मुग्धोऽस्मि ।  
(सविचारं परिक्रम्य राममवलोक्य ।)  
अहो, अचिन्त्याद्भुतमहिमानुभावमप्रतिहतानन्तशक्तिकमप्राकृतमिदं किमपि ज्योतिः ।  
अपि च ।  
मन्ये पौराणिकेषु प्रसङ्गप्रकरणेषु प्रख्यातम् ।  
सत्यमेतस्यैव तेजोलेशविलासरूपाणि नान्यस्य ।  
अत्युग्रोदग्रवल्गद्धगधगितजगद्दाहरौद्राधिकारक्रीडत्कल्पान्तकालज्वलनविलसदुद्दामचण्डायितानि ।  
संवर्तारम्भसर्वप्लवनयनमहाव्यग्रहव्यग्रहौघप्राग्भारोद्दामघोरज्वलदुरुमिहिरज्योतिरुज्जृम्भितानि ॥४८॥  
(परदेवताप्रतिपत्तिपूर्वकं भक्तिमभिनीय ।)  
यथायं निध्यातः स्फुरति हृदि सम्भावितपरःसहस्रब्रह्माण्डप्रलयपुनरुद्बोधविभवः ।  
तथा मन्ये नूनं जगदवनहेतोरवतरं गतो देवः साक्षाज्जयति भुवि नारायण इति ॥४९॥  
धिक् तं विनिपातहेतुभूतं सुहृत्कार्याभिनिवेशम् ।  
यत एतादृशे महात्मनि महत्पापं कर्तुमध्यवसितम् ।  
परित्यज्यतामिदं सौहार्दम् ।  
नास्ति मे प्रत्यवायः ।  
तथाहि ।  
अधर्मो धर्मतामेति ह्यादृते परमेश्वरे ।  
धर्मोऽप्यधर्म एव स्यात्तमनादृत्य भावितः ॥५०॥  
(पुनः सविषादम् ।)  
महावीराणां वानरेन्द्राणां राक्षसेन्द्राणां च समक्षं माल्यवन्तं प्रति प्रतिश्रुतसङ्ग्रामस्य युद्धवैमुख्ये सति कथं ते महात्मानो मन्येरन् ।  
चिरार्जितं च विश्वव्यापकं मद्यशो लुप्येत ।  
अपयशश्च लोके सर्वत्र प्रचुरं स्यात् ।  
किमत्र समाधानम् ।  
(विचिन्त्य ।)  
एवं क्रियताम् ।  
समानबलेनैव वाली युध्यत इति काचिदस्ति मे प्रसिद्धिः ।  
तथैव मे प्रतिज्ञा च ।  
सत्यप्रतिज्ञश्चाहम् ।  
तथैव बलसाम्यपरीक्षाव्याजेनासाध्यं किञ्चित्प्रत्यायनं कर्म प्रार्थ्यतां रामभद्रतः ।  
(पुनः सविषादम् ।)  
अहो, महाप्रभावस्य रामस्यासाध्यं नाम किञ्चिदस्ति ।  
येन दुन्दुभिदेहः पादाङ्गुष्ठेन विन्ध्यात्परमाविद्धः ।  
(पुनर्विचिन्त्य सावज्ञम् ।)  
किञ्चित्प्रत्यायनं प्रार्थ्यताम् ।  
ततः स्वावमानहेतुभूते प्रत्यायने रामो न प्रवर्तेत ।  
तथा च सिद्धं नः समीहितं सङ्ग्रामवैमुख्यम् ।  
(पुनर्विमृश्य सविषादम् ।)  
अहो, महात्मानं प्रति कथमेतादृशं वचनं वक्तुकामोऽस्मि ।  
किमनेन प्रत्यवायसंवलितेन वक्रमार्गेण ।  
ततः सङ्ग्रामनिवृत्तौ ऋजुरेष मार्गो निष्कलङ्कश्च ।  
त्यज्यतामिदमध्यवसितम् ।  
किन्तु जगत्पूज्यो भवानतिथिरस्माकमागत इति बहुमानवचनपुरःसरमेव सख्यं क्रियताम् ।  
वानरराक्षसाश्च यथा तथा वा जानन्तु ।  
(पुनर्विमृश्य सविषादम् ।)  
लोकप्रसिद्धं वालिरावणयोः सख्यं रामो जानाति ।  
अद्यतनं च मां प्रति माल्यवतः प्रोत्साहनं समीपगतस्य रामस्य कर्णपथं गतं स्यात् ।  
तथा च रावणसौहृदपरित्यागिनं मित्त्रद्रोहिणं महापापिनं मत्वा न मामङ्गीकुर्यात्कदाचित् ।  
समये प्राप्ते रावणमिव मामयं परित्यजेदित्यविश्वसनीया बुद्धिश्च तस्य स्यात् ।  
अतो दुर्घटं तेन सख्यम् ।  
तदीयहृदयदूरभूतस्यैहिकामुष्मिकप्रसङ्गो दूरत एव ।  
अतस्तदपेक्षया सावज्ञप्रत्यायनप्रार्थनमेव गरीयः ।  
न चास्मिन्पक्षे रामस्यानाश्वासप्रसङ्गः सुहृत्कार्यविरुद्धं समानबलेन सम्प्रहार इति ।  
प्रतिज्ञापरिपालनमधर्म इति ।  
यतः सर्वापेक्षया सत्यप्रतिज्ञता च बलवती ।  
तथैव च हरिश्चन्द्रादिभिः सत्यप्रतिज्ञतानुरोधेन चण्डालदास्यादिकमप्याचरितम् ।  
न चेदमवमानहेतुतया रामस्य प्रकोपहेतुः ।  
महाप्रभावस्य तस्य मादृशैः कियानवमानः ।  
किञ्च महत्स्वेवापराधेषु महात्मनां प्रकोपः ।  
अतो मादृशानां वाङ्मात्रेण कोपं न करिष्यति ।  
तस्मात्तेनैव व्याजेन सङ्ग्रामः परिहरणीयः ।  
निःसारं निरयानुबन्धि च निराकुर्यामिदं सौहृदं निशेषाश्च निशाचरा निजपदाद्भ्रश्यन्तु नश्यन्तु वा ।  
मन्दो माल्यवता विमोहितमना मन्दोदरीवल्लभः किं कुर्मो मतिविभ्रमादिह महावीरेण वैरायते ॥५१॥  
अयं च रामः सम्भाषणयोग्यः स्वल्पान्तरालं सम्प्राप्तः ।  
(रामं प्रति ।)  
स्वागतं महावीरस्य ।  
रामः - इदानीमहं महावीरः संवृत्तः ।  
यतो महावीरलाभेन मद्बाहुबलं साफल्यमनुभवति ।  
वाली - धिगस्तु मे महावीरताम् ।  
येन वीरधर्मः परित्यक्तः ।  
स एव खलु धर्मो वीरस्य यज्जगत्पूज्यानां भवादृशां परितोषणम् ।  
रामः - मद्बाहुबलसाफल्यं मम परितोषहेतुरेव ।  
वाली - मया किञ्चिद्विज्ञाप्यमस्ति ।  
तत्र भवान्मय्यनुग्रहबुद्ध्यावधारयतु ।  
रामः - किं तत् ।  
वाली - एतावन्तं कालं समानबलेनैव सम्प्रहारः ।  
अतः समानबलत्वे किञ्चित्प्रत्यायनमनुगृह्यताम् ।  
रामः - केन कर्मणा तत्रभवतः प्रत्ययः स्यात् ।  
वाली - वृक्षान्तर्लीनमूर्तिः प्रणिहितमनसा सम्यगालोक्य लक्ष्यं वक्षस्याभोगयुक्ते मम निशितशरं मुञ्च गाढप्रहारम् ।  
तच्चेद्भिद्येत दत्तप्रसरमपि भवेत्प्रव्यथेतापि यद्वा तेनाशङ्कानिरासे ननु तदनु मतस्तुल्यसारो मम स्याः ॥५२॥  
रामः - (सक्रोधम् ।)  
हा दुरात्मन्, वीरबन्धो, तृणप्रायं मत्वा मामपहससि ।  
अथवा क्व तवापहासयोग्यता ।  
तथा मन्ये सत्यं सङ्ग्रामभीरुणा त्वया प्राणसंरक्षणाय कश्चिद्व्याजः परिकल्पितः ।  
किञ्च यदि परित्यक्तसङ्ग्रामो गमिष्यसि तदा त्वया मयि महान्द्रोहः प्रयुक्तः स्यात् ।  
यत एवमपहससेऽप्युदासीनं मामसमर्थं महावीरा मन्येरन् ।  
तथा च लोके महानपवादः स्यात् ।  
(निःश्वस्य ।)  
मनोर्वंशे जाताः प्रथितयशसो भूमिपतयो मनागप्येतेषां चरितमपवादे न पतति ।  
त्रिलोकीविस्तारिप्रबलपरिवादैकजनकस्तृणीकारः कोऽयं शिवशिव मनो मे व्यथयति ॥५३॥  
वाली - (आत्मगतम् ।)  
हन्त महद्विपरीतम् ।  
यदनुकूलत्वेन मया चिन्तितं तदेव प्रतिकूलः संवृत्तः ।  
एतावत्पर्यन्तं युद्धे कृते देवताद्रोह इति सिद्धम् ।  
इदानीं तु युद्धपरित्यागे महाद्रोह इत्यापतितम् ।  
अहो विसंवादः ।  
अस्मिन्परमेश्वरदृष्ट्या मम स्वात्मनि परं निकृष्टबुद्धिः स्थिता ।  
अस्य तु मयि महावीरबुद्ध्या परमोत्कर्षबुद्धिरेव ।  
अतो मदीयदुरुक्त्या महान्तमपराधं मन्यते ।  
अत एव मदीयदुरुक्तिश्च न वाङ्मात्रम् ।  
(प्रकाशम् ।)  
महानुभाव, मयि स्वजनप्रतिपत्त्या मदीयं दुरुक्तं क्षम्यताम् ।  
किं प्रेक्षावन्तः परीक्षन्ते दावानले दहनशक्तिरस्ति वेति ।  
तदेहि ।  
सङ्ग्रामभूमिं गच्छावः ।  
रामः - वत्स लक्ष्मण, शबर्या सह सुग्रीवविभीषणौ गत्वा मद्वचनाद्ब्रूहि - "भवद्दर्शनाय प्रस्थितस्य मे मध्येमार्गं वालिना समागमः सम्प्राप्तः ।  
तदतिक्रमे च महदनौचित्यम् ।  
अतो मुहूर्तं विलम्बः सह्यताम्" इति ।  
लक्ष्मणः - यदाज्ञापयत्यार्यः ।  
(इति निष्क्रान्तः ।)  
रामः - (धनुरास्फालयन्सहर्षम् ।)  
हन्तेदानीमस्मदीयं धनुः प्रादुर्भवति ।  
द्रागभ्यागतनिर्भयप्रतिभटप्रागल्भ्यनिर्भेदनभ्राजद्धूमविभीतभूतनिनदप्राग्भारवद्भीरवः ।  
॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥५४॥  
अपि च ।  
दृप्यज्जम्भारिडिम्भप्रहरणगिरिषु स्फूर्जदुज्जृम्भिविद्युद्दम्भोलिस्पर्धिनीभिर्गुरुषु मदिषुभिर्भीममभ्याहतेषु ।  
तद्धाटीभग्नभूभृद्बृहदुपलदृढाघातविन्ध्याण्डभङ्गस्फायद्भाङ्कारहेतुर्भवतु मम भुजस्तम्भगम्भीरसारः ॥५५॥  
किन्तु पूर्वबुद्ध्या वालिनः सङ्ग्रामवैमुख्यं कदाचित्सम्भाव्यत इति पर्याकुलं मे हृदयम् ।  
भवतु सर्वं द्रक्ष्यामि ।  
(इति निष्क्रान्ताः सर्वे ।)  
इति महाकविश्रीभवभूतिविरचिते महावीरचरिते पञ्चमोऽङ्कः ।  
षष्ठोऽङ्कः ।  
(ततः प्रविशति सम्पातिर्नाम वानरः ।)  
सम्पातिः - अङ्गदेन वानरराजसूनुना प्रेषितोऽस्मि - "सम्पाते, वालिनः प्लवङ्गमाधीशस्य वृत्तान्तो न विज्ञायते ।  
तदन्वेषणाय दिशिदिशि प्लवङ्गमाः प्रस्थापिताः ।  
त्वं च ऋष्यमूकसमीपं गत्वा विचारय" इति ।  
तत्र हि सुग्रीवविभीषणाभ्यां सह कृतसख्यो रामस्तिष्ठति ।  
तत्रैवायं वृत्तान्तो विदितः स्यात् ।  
(अग्रतोऽवलोक्य ।)  
अयं हनूमानित एवाभिवर्तते ।  
यावदेनं पृच्छामि ।  
(ततः प्रविशति हनूमान् ।)  
हनूमान् - आदिष्टोऽस्मि महात्मना रामचन्द्रेण - "भो हनूमन्, वालिनं गवेषयितुं सुग्रीवविभीषणौ प्रस्थितौ ।  
अहं च लक्ष्मणेन सह तत्र तत्रान्वेष्टुं गमिष्यामि ।  
त्वं च किष्किन्धासमीपं गत्वा विचारय" इति ।  
क्व वाली मया द्रष्टव्यः ।  
न केवलमिदं रामकार्यम् ।  
यतो महाराजसुग्रीवोऽपि भ्रातृयशोनाशसम्भावनया भ्रातरं युद्धार्थमानेतुं समन्तादन्विष्यन्पर्यटति ।  
(पुरोऽवलोक्य ।)  
अयं सम्पातिरित एवाभिवर्तते ।  
एतन्मुखेन विज्ञातव्यम् ।  
(उपसृत्य ।)  
सम्पाते, क्व प्रस्थितोऽसि ।  
सम्पातिः - एवम् ।  
(इति कथयति ।)  
त्वं पुनः क्व प्रस्थितोऽसि ।  
हनूमान् - एवम् ।  
(इति कथयति ।)  
सम्पातिः - विदितं मया वेदितव्यम् ।  
हनूमान् - मया च विदितं विज्ञातव्यम् ।  
यावद्रामाय निवेदयामि ।  
अयं च रामो लक्ष्मणेन सह वालिनमन्विष्यन्नित एवाभिवर्तते ।  
यावदुपसर्पामि ।  
(इति निष्क्रान्तौ ।)  
शुद्धविष्कम्भः ।  
(ततः प्रविशत्यधिज्यधन्वा वालिगवेषणव्यग्रो रामो लक्ष्मणश्च ।)  
रामः - हन्त किमेतत् ।  
न जाने क्व गतो वाली वानरेन्द्रः ।  
पूर्वेद्युरहं वाली च सहैव सङ्ग्रामभूमिमभिप्रस्थितौ ।  
स च मद्विषयाद्बहुमानान्मां प्रत्युपचारार्थं पुरोगमनं पार्श्वगमनं च परिहृत्य परिवारं च किष्किन्धां सम्प्रेष्यैकाकी पृष्ठत एव मामनुगतः ।  
अहं चाप्रतीक्षमेव सङ्ग्रामभूमिपर्यन्तमागतः ।  
तत्र युद्धारम्भाय पृष्ठतः समालोकितो न दृष्टः ।  
आश्चर्यम् ।  
ततस्तं बहुशोऽन्विष्यापि क्वाप्यपश्यन्नैराश्येनर्ष्यमूकमहमागतः ।  
(पुरोऽवलोक्य सहर्षम् ।)  
अयमसौ वाली ।  
(सत्वरं बाणं धनुषि सन्धत्ते ।)  
लक्ष्मणः - मम तु संशयो वर्तते वाली वा सुग्रीवो वेति ।  
रामः - विभीषणो न दृश्यतेऽनुचराश्च न दृश्यन्ते ।  
तस्मादयं वालीति निश्चिनोमि ।  
पूर्वेद्युश्चैकाकी स्थितः ।  
(प्रविश्य ।)  
हनूमान् - सुग्रीवोऽयम् ।  
न हन्तव्यो न हन्तव्यः ।  
रामः - आकृतिसाम्यादनर्थहेतुर्विपर्ययः ।  
(ततः प्रविशति सुग्रीवः ।)  
सुग्रीवः - न दृष्टो वाली ।  
रामः - सखे सुग्रीव, विभीषणः क्व गतः ।  
अनुचरा वा क्व गताः ।  
सुग्रीवः - एकत एवान्वेषणे स न दृश्यत इति नानामुखा वयं प्रस्थिताः ।  
(ततः प्रविशति विभीषणः ।)  
विभीषणः - न दृष्टो वाली ।  
हनूमान् - स्वामिन्, वालिनो दर्शनं दुर्लभमस्माकम् ।  
यतस्तदीया अपि वानरास्तत्र तत्रान्विष्यन्तो न पश्यन्ति ।  
रामः - तर्ह्यर्ष्यमूकं गमिष्यामः ।  
किन्त्वमोघस्य बाणस्य किञ्चिल्लक्ष्यं प्रदर्शनीयम् ।  
निरपराधेषु च न प्रयोक्तव्यः ।  
किं करोमि ।  
(पुरतोऽवलोक्य ।)  
अयमितो नातिदूरे वृक्षखण्डे कश्चिन्मृगः सञ्चरति ।  
अयमेव लक्ष्यीकर्तव्यः ।  
मृगया च राज्ञां धर्म एव ।  
सावधानेन भवितव्यम् ।  
यतो मृगजातिर्धनुर्धरं द्रष्ट्वा पलायतेऽतो वृक्षविटपान्तरितो भूत्वा हनिष्याम्येनम् ।  
(इति निष्क्रान्तो रामः ।)  
सुग्रीवविभीषणौ - अहो क्व वाली गतः स्यात् ।  
(परस्परं विमृशतः ।)  
(प्रविश्य सम्भ्रान्तः ।)  
रामः - हन्त महद्वैशसमापादितम् ।  
मया बाणेन तीक्ष्णेन मृगो हृदि विदारितः ।  
अद्रिराजप्रमाणेन वालिरूपधरो मृगः ॥१॥  
किमिति ।  
तदग्रतो गत्वा विचारयामि ।  
(प्रविश्य ।)  
दिव्यपुरुषः - विजयी भव रामचन्द्र, विजयी भव ।  
मुनिर्वा देवो वा भवतु ननु जम्भारिरपि वा विधाता भूतानामपि भवतु यद्वा कमलभूः ।  
तथा देहस्यान्ते स्वयमनुगृहीतस्य भवता ममाग्रे कस्तेषां प्रभवति महिम्नामतिशयः ॥२॥  
रामः - कस्त्वं मया न विज्ञातः स्तौषि मां परया मुदा ।  
कुतूहलेन सङ्क्रान्तमन्तस्तत्त्वं प्रसीदति ॥३॥  
दिव्यपुरुषः - अहं किल वसुन्धराधीश महाबलानां वाली विनेता वनवानराणाम् ।  
मदान्धभावेन मयाभिपन्नो मतङ्गशापेन कुरङ्गभावः ॥४॥  
पुरा किल मदोन्मत्ततया मतङ्गमुनौ मर्यादामनपेक्ष्य तदीयाश्रमपरिसरे दुन्दुभिदेहमहं विक्षिप्तवान् ।  
तद्रुधिरपर्युक्षितं निजाश्रमाङ्गणं दृष्ट्वा स मुनिः शशाप - "दुरात्मन्, वीरदर्पेण खल्वेवमकार्षीः ।  
अनेनातिक्रमेण देहस्यान्ते कुरङ्गरूपं लब्ध्वा वीरधर्मविरुद्धं कुत्सितं मरणं प्राप्स्यसि" इति ।  
ततो मया मुनिर्बहुशः प्रयत्नैरनुनीतः पुनरनुजग्राह ।  
वेदान्तजालपरिशीलनलब्धवर्णो वेदान्तरायविकलोऽयमनन्यभावः ।  
देवासुरैरपि दुरूहतमेन तेन देहान्तमन्यदुरवापमवाप्स्यसीति ॥५॥  
स एवायं शापो यदहं सङ्ग्रामभूमिं प्रति त्वामनुगच्छन्नन्तरा मृगो भूत्वा स्वरूपं च विस्मृत्य पलायितः ।  
स एवायमनुग्रहो यत्तव प्रसादाद्ब्रह्मादीनामप्यलभ्यमैश्वर्यमवाप्तवानस्मि ।  
तदेव भवदनुग्रहतो मामुपनतं शाश्वतं पदं गमिष्यामि ।  
रामः - तथास्तु ।  
(निष्क्रान्तो दिव्यपुरुषः ।)  
रामः - वत्स लक्ष्मण, विभीषणेन सह किष्किन्धां गत्वा वालिनः कृतोत्तरक्रियं सुग्रीवं वानरराज्येऽभिषिच्य कतिपयदिवसैरेव मत्सकाशमागच्छ ।  
विभीषणस्तु भ्रातृव्यसनकैर्शितस्य सुग्रीवस्य समाश्वासनाय तत्रैवास्ताम् ।  
अहं तु सुग्रीवभृत्यः कतिपयैर्वानरैः परिचर्यमाण ऋष्यमूके वत्स्यामि ।  
मया खलु मिथिलायां प्रतिज्ञातं चतुर्दश वर्षाणि नगरप्रवेशं न करिष्यामीति वृष्टिकाले मासचतुष्टये व्यतीते बहु कार्यं निर्वर्तनीयम् ।  
लक्ष्मणः - यदाज्ञापयत्यार्यः ।  
सुग्रीवस्य राज्याभिषेकानन्तरमेव त्वत्सकाशमहमागमिष्यामि ।  
तावत्पर्यन्तमिमे वनचराः परिचरन्तु ।  
सीतावियोगदुःखितस्य तव समाश्वासनायर्ष्यमूकगुहायामवस्थापितं सीताभरणजालं च समर्पयिष्यन्ति ।  
पूर्वेद्युस्त्वदागमनसम्भ्रमेण त्वदुपचारव्यापृतैरेतैस्त्वया च सुहृत्समागमसन्तोषातिशयेन तत्कथालापविनोदव्यग्रतया च विस्मृतमेतत् ।  
(निष्क्रान्ता लक्ष्मणादयः ।)  
रामः - (परिक्रम्यावलोक्य च ।)  
अयमसावृष्यमूकः ।  
(आरोहणं नाटयित्वोपविश्य ।)  
हतं तावत्कृत्स्नं निशिचरपतेः पौरुषबलं हठाक्रान्ते मित्त्रे प्लवगकुलमुख्ये विनिहते ।  
(हस्तौ निपीड्य ।)  
कदा भस्मीकुर्यामहमहह लङ्कामविकलं कथापि क्रव्यादा इति जगति नष्टा मम रुषा ॥६॥  
मायामात्रमितः परं तस्य बलमवशिष्टम् ।  
तत्प्रतीकाराय कश्चिदुपायश्चिन्तनीयः ।  
(पुरोऽवलोक्य सविस्मयम् ।)  
किमेतदद्भुतं ज्योतिरितोमुखमभिवर्तते ।  
(सम्यग्विभाव्य ।)  
अहो भगवानगस्त्यः सम्प्राप्तः ।  
(ततः प्रविशत्यगस्त्यः ।)  
अगस्त्यः - अद्यैवास्मत्सुहृदा विश्वामित्रेण सन्दिष्टम् - यन्मयाधिष्ठितं यत्नाद्यातुधानवधादिकम् ।  
जगन्मङ्गलकामेन रामस्य चरिताद्भुतम् ॥७॥  
तदेतद्भवतो विदितम् ।  
तत्र देवासुराणामप्यप्रधृष्यं दिव्यास्त्रजातं साक्षादेवास्माभिर्दत्तम् ।  
ततश्च कुतश्चित्कारणाद्भवदाश्रमे निक्षिप्तं माहेन्द्रं धनुर्वरं शिष्यमुखेन याचितम् ।  
तच्च भवता मिथिलागताय रामाय प्रेषितम् ।  
ततश्चास्मदीयतपःप्रभावप्रचोदितबुद्धिना माल्यवता प्रोत्साहितस्य जामदग्न्यस्य हस्ताद्वैष्णवं धनुरप्यानीय दापितम् ।  
यच्चान्यदपेक्षितं तत्सर्वं मया सङ्कल्पेनैव साधितम् ।  
इदानीमेतावदवशिष्टम् ।  
मायाविनो राक्षसा भवन्ति ।  
यथा रामस्तदीयमायावशंवदो न भविष्यति तथा प्रत्यायनं भवेदिति ।  
(परिक्रम्यावलोक्य च ।)  
अयं रामः कामप्रतिमतनुसौन्दर्यगरिमश्रिया नेत्रानन्दं जनयति जनानां जडधियाम् ।  
चिरादन्तश्चेतःपरिचितचिदानन्दपरमश्रिया ब्रह्मानन्दं मम मनसि नित्यं प्रथयति ॥८॥  
(रामस्याग्रतोऽवतरणं नाटयति ।)  
रामः - (ससम्भ्रममुत्थाय ।)  
भगवन्, अभिवादये ।  
अगस्त्यः - अप्रतिहतास्ते मनोरथाः सिध्यन्ति ।  
(उपविशतः ।)  
रामः - अहो महान्प्रसादः ।  
यत्स्वयमेव भगवानागत्य मामनुगृह्णाति ।  
अगस्त्यः - किमन्यदीयं कार्यम् ।  
अस्मदीयतपोविघ्नकारिणामेव वधे प्रवृत्तोऽसि ।  
ते च मायाविनः ।  
अतस्तेषां मायाबलं ज्ञात्वा तद्विजये प्रवर्तितव्यम् ।  
मायाबलमविज्ञाय महाबल मनागपि ।  
मायाविनं प्रति स्पर्धां मनसापि न चिन्तयेत् ॥९॥  
अतो ददामि ते दिव्यं चक्षुः ।  
(कमण्डलूदकेन नेत्रे परिमार्जयति ।)  
रामः - हन्त, लङ्कावृत्तान्तः प्रत्यक्षं प्रतिभाति ।  
अगस्त्यः - किं पश्यसि ।  
रामः - रावणो राक्षसराजः सर्वप्रकृतिभिः परिवृतो मन्त्रयते ।  
रावणः - मातामह मातामह, किमत्र कृत्यम् ।  
माल्यवान् - किमत्र कृत्यम् ।  
त्वया यद्यत्कृत्यं कपटविधिना तत्तदखिलं प्रयुक्तं दुर्दैवादहह विपरीतं परिणतम् ।  
महावीरो वाली तव च परमं पौरुषबलं जयार्थी युद्धाय त्वरितमभियातो विनिहतः ॥१०॥  
वयं तु रामस्याग्रतः स्थातुमपि न शक्ताः ।  
यतः ।  
अस्माकमपि लोके द्वावप्रकम्प्यौ महाबलौ ।  
राजा वानरवीराणां रामश्च क्षत्त्रियान्तकः ॥११॥  
तयोरपि रामो विजेता ।  
अवधारितमेव पूर्वमस्माभिर्यो वालिनं हन्ति हता वयं च तेनैवेति ।  
परं तु पुनरप्येकवारं तूष्णीन्दण्डः प्रयोज्यः ।  
फलं तु दैवायत्तम् ।  
प्रकाशदण्डस्तु रामेण प्रसरतीति सिद्धमेव ।  
रावणः - तत्कथ्यतां यत्ते मनसि वर्तते ।  
माल्यवान् - इदानीमेव मे चारैरावेदितम् ।  
ऋष्यमूके रामः कतिपयैरेव वानरैः परिचर्यमाणः प्रतिवसति ।  
लक्ष्मणस्तु सुग्रीवपट्टाभिषेकाय किष्किन्धां प्रविष्टः ।  
स च कतिपयैर्दिवसै रामसकाशमागमिष्यति ।  
विभीषणः पुनर्मासचतुष्टयं सुग्रीवसकाशे वत्स्यतीति ।  
इदानीमन्योऽन्यविप्रयुक्तौ रामलक्ष्मणौ ।  
परस्परविनाभावे परस्परसहाययोः ।  
छद्मदण्डप्रयोगश्चेत्सफलो भविता तयोः ॥१२॥  
रावणः - कीदृशः ।  
माल्यवान् - यदा तावल्लक्ष्मणः सुग्रीवसकाशादृष्यमूकमागच्छति तदा मध्येमार्गमिन्द्रजिता लक्ष्मणस्याग्रतो मायासीतायाः शिरश्छेदः कर्तव्यः ।  
तदा लक्ष्मणो मुहूर्तं मोहमापत्स्यते ।  
सङ्ग्रामप्रयोजननिवृत्त्या निरुत्साहो विषण्णश्च सम्पत्स्यते ।  
तदानीमिन्द्रजिता मुहूर्ताद्रामो लक्ष्मणश्च जेतव्यः ।  
अतिधीरस्यापि पुरुषस्य स्वजनविषये आकस्मिकोपसम्पन्ने विनिपातेऽतिदारुणे ।  
अङ्गारे वाङ्घ्रिणाक्रान्ते जायते विकलं मनः ॥१३॥  
त्वया च विद्युज्जिह्वमायानिर्मितं सीताशिरो रामस्याग्रतो निक्षेप्तव्यम् ।  
ततः सोऽपि मोहमापत्स्यते ।  
ततः प्रागेव समाश्वासादविलम्बेन जेतव्यः ।  
रावणः - यद्यपि युक्तं त्वयाभिहितम्, इदं तु सम्भाव्यते ।  
कदाचित्प्रत्यक्षापराधद्विगुणितकोपौ तद्वत्स्थधैर्यौ रामलक्ष्मणौ भवेतां तदा तत्सन्निधानमनर्थहेतुरेव ।  
माल्यवान् - तदा युद्धं कर्तव्यमस्माभिस्तदर्थं च सर्वं राक्षसबलं भवन्तमिन्द्रजितं चानुगच्छतु ।  
कुम्भकर्णश्च प्रबोधयितव्यः ।  
रावणः - किं सर्वविनाशायोपायं चिन्तयसि ।  
सर्वथा रामलक्ष्मणसन्निधानमस्माभिः परिहरणीयमेव ।  
माल्यवान् - क्व वा गूढप्रदेशे निलीनो भवितुमिच्छसि सीतापहारनिमित्ते महावैरे जाग्रति ।  
मातृगर्भं प्रविष्टानामपि नः सर्वथा पुनः ।  
रामरूपमहामृत्योर्न मोक्ष इति मे मनः ॥१४॥  
(औदासीन्यमवलम्ब्य ।)  
कुत्सितमरणापेक्षया वीरधर्मेण मृत्युः श्लाघ्यः ।  
दण्ड एव शरणमस्माकम् ।  
अत्र च तूष्णीन्दण्डः प्रयोक्तव्यस्तस्य सिद्धौ ध्रुवो जयः ।  
प्रकाशदण्डे मृत्युश्च यशः श्रेयश्च शाश्वतम् ॥१५॥  
औदासीन्यं तु मृत्युरश्रेयश्चापवादः ।  
अतो यथास्मदभिहितमनुष्ठीयताम् ।  
जयो वा मृत्युर्वा भवतु नियतं मे मतमिदं रिपावौदासीन्यं मनसि न समाधानमयते ।  
अनारम्भे नित्या विपदितरथा चेदनियता तदानीमुद्योगो ननु पुरुषधर्मो बहुमतः ॥१६॥  
अगस्त्यः - सर्वं भवता प्रत्यक्षमवगतम् ।  
इतः परं राक्षसचेष्टिते विश्वासो विषादश्च मा भूत् ।  
अप्रतिहतधैर्यो विजयस्व राक्षसान् ।  
आदित्यहृदयं च ते विजयप्रदमुपदिशामि ।  
(उपदेशं नाटयति ।)  
रामः - अनुगृहीतोऽस्मि ।  
वर्षाकाले व्यतीते राक्षसानामुन्मूलनं मया सङ्कल्पितम् ।  
तत्कतिपयैरेव दिवसैर्भविष्यति प्रियं मे ।  
किं तु लक्ष्मणः कथं राक्षसचेष्टितं विज्ञास्यतीति पर्याकुलं मे हृदयम् ।  
अगस्त्यः - लक्ष्मणविभीषणयोरविनाभावेन भवितव्यम् ।  
विभीषण एव सर्वमावेदयिष्यति ।  
तस्य राक्षसी माया राक्षसजातिवशेन प्रत्यक्षैव ।  
अतः क्षणमात्रं विभीषणेन लक्ष्मणो न मोक्तव्यः ।  
वानरबलं च सर्वं सन्नद्धमेव तिष्ठतु ।  
तत्किल महता राक्षसबलेन योद्धुं भूलोकमवतीर्णं देवतानीकमेव ।  
तदेतत्सर्वमद्यैव लक्ष्मणाय सुग्रीवविभीषणाभ्यां च सन्दिश्यताम् ।  
अहं च निजाश्रमं गमिष्यामि ।  
(उत्थाय सहर्षम् ।)  
हन्त, त्वयेदानीम् लङ्काद्वीपगतं निशाचरकुलं कृत्स्नं पराभूयते दिष्ट्या सत्वरमस्मदीयतपसो विघ्नो विनिर्धूयते ।  
उल्लासो मनसीशितुर्दिविषदामुच्चैरुपाधीयते सम्यक्पालनशीलनेन जगतां सौख्यं समास्थीयते ॥१७॥  
(कतिचित्पदानि गत्वा समन्तादवलोक्य ।)  
हन्त भोः, कतिपयदिवसैरस्मिन्प्रदेशे गर्जतां वानरेन्द्राणामट्टहासा दिशो विदिशश्च विदारयिष्यन्ति ।  
बिभ्यद्भूपरिरम्भिकौणपवधूनिर्भिन्नगर्भार्भकभ्रंशोद्भावितभीमभावगरिमन्यग्भूतदम्भोलयः ।  
यज्ञप्रेषकृदुद्भवप्रविलयप्रारम्भसम्भावितस्वर्भोगप्रतिलम्भसम्भृततमःसम्भारजम्भारयः ॥१८॥  
इदं च ते लङ्काकिष्किन्धयोरन्तरालं निशाचरशवैरलङ्करिष्यति ।  
उद्भूतप्रतिभूपभूमविभुताविभ्रंशकृद्भावनामाबिभ्रद्भवदीयनिर्भरभुजासम्भारसम्भावितम् ।  
उद्यद्भैरवभावभावितभवद्भ्रूभङ्गभङ्गीमिलद्गम्भीरोद्भटभूरिभीमरणितप्राग्भारगर्भं धनुः ॥१९॥  
(इति निष्क्रान्ताः सर्वे ।)  
इति महाकविश्रीभवभूतिविरचिते महावीरचरिते षष्ठोऽङ्कः ।  
सप्तमोऽङ्कः ।  
(ततः प्रविशत्याकाशयानेन प्रहृष्ट इन्द्रो दशरथश्च ।)  
इन्द्रः - महाराज, चिरात्परिपूर्णोऽयमस्माकं मनोरथः ।  
अयं किल तवात्मजो रामचन्द्रः हत्वा हन्त दशाननं सतनयं सभ्रातरं सान्वयं हित्वा स्त्रैणमहो निहत्य तरसा सर्वं च सेनागणम् ।  
दत्त्वा तत्र विभीषणाय नमते लङ्काधिराज्यश्रियं तत्त्वाख्यायिनि जातवेदसि ततः सीतां प्रियामादित ॥१॥  
दशरथः - अहो, भगवता हव्यवाहेन महान्प्रसादः प्रदर्शितः ।  
यदात्मानं प्रविष्टामपि तदवस्थामेव सीतामङ्केनादाय सुग्रीवसमक्षं सुपरिशुद्धामावेद्य रामाय समर्पितवान् ।  
इन्द्रः - जगतामुपकारी रामचन्द्रः ।  
कस्तस्य प्रतिकूले कर्मणि प्रवर्ततेऽनुकूले वा न प्रवर्तते ।  
तदीयपौरुषावष्टम्भेन हि सर्वलोकाः कृतार्थाः ।  
दशरथः - इत्थं भवन्तो रामस्य पौरुषातिशयं स्तुवन्ति ।  
मम त्वेतावदेव बहुमतं यदरण्यवासात्प्रतिनिवृत्तः सीतालक्ष्मणाभ्यां सह क्षेमेण पुनरयोध्यामागत इति ।  
अनेन हि धर्मैकप्रधानेन पुरा तत्कैकेयीवचनपरिपाटीपरवता पुरन्ध्रीसध्रीचा गहनपदमध्यासितमितः ।  
पुनः प्राप्तं दृष्ट्वा कुशलिनमयोध्यापुरमिमं पुनर्जातं मन्ये पुरुषपरिणामं सुचरितम् ॥२॥  
इन्द्रः - रामचन्द्रानुभावेन त्रयो लोकाः पुनर्जाताः ।  
अस्य प्रभावमजानन्निव व्यवहरसि ।  
पितापुत्रभावो हि पुत्रस्य महिमानं गोपयति ।  
(नेपथ्ये ।)  
भो भोः सामाजिकाः, त्वर्यतां त्वर्यतां रामचन्द्रस्य राज्याभिषेकाय ।  
अयं किल रामचन्द्रपट्टाभिषेकोत्सवदिदृक्षया स्वर्गलोकादवतीर्य साकेतनगरसन्निकृष्टे नभोमध्ये प्रतीक्षते महेन्द्रेण प्राप्तप्रणयभरमर्धासनगतो महाभागः कामं सुरपरिषदुद्गीतविभवः ।  
महानन्दोद्रेकप्लवभरपराधीनहृदयो महाराजः साक्षाद्द्युमणिरिव दीप्त्या दशरथः ॥३॥  
इन्द्रः - भगवानरुन्धतीपतिः प्रकृतिवर्गं त्वरयित्वा रत्नमये पीठे सीतासहितं रामचन्द्रं निवेशयति ।  
तत्प्रस्तूयन्तां मङ्गलानि ।  
गन्धर्वा घनरागबन्धमधुरं गायन्तु कान्तस्वरं गम्भीराभिनयप्रयोगचतुरा नृत्यन्तु रम्भादयः ।  
दीप्तानि त्वरिताः किरन्तु परितः पुष्पाणि विद्याधरा दिव्या दुन्दुभयो गभीरनिनदाः कुर्वन्तु कोलाहलम् ॥४॥  
दशरथः - दिष्ट्या वसिष्ठादिभिः सीतासमेतो रामचन्द्रः सर्वेभ्यः सागरेभ्यः सर्वाभ्यो नदीभ्यश्च समानीतैः पुण्योदकैरभिषिक्तो दिव्यमाल्याम्बरधरो दिव्यगन्धैरनुलिप्तो दिव्याभरणैरलङ्कृतो दिव्येन किरीटेन विराजमानो दिव्यसिंहासनोपविष्टो दिव्यया राज्यलक्ष्म्या विराजते ।  
सफलमद्य मे जातं चक्षुः ।  
इन्द्रः - आचार इत्युत्सव इति रामचन्द्रस्य पट्टाभिषेको बहुमतः ।  
न पुनरस्याभिषेकेण राज्याधिकारः क्रियते ।  
अनेन ह्यवलम्बितानामपि राज्यं करस्थम् ।  
अहं तावदरीन्हत्वा स्वाराज्ये विनिवेशितः ।  
विभीषणश्च धर्मात्मा लङ्काराज्येऽभिषेचितः ॥५॥  
सुग्रीवः किल किष्किन्धाराज्यलक्ष्मीमवापितः ।  
असाध्यमिदमत्यन्तमन्यस्य मनसापि वा ॥६॥  
(नेपथ्ये कलकलः ।)  
इन्द्रः - (पृष्ठतोऽवलोक्य ।)  
अहो भगवानिन्दुमौलिर्ब्रह्मणा सह सत्वरमितश्चैवाभिवर्तते ।  
प्रत्युद्गमनेनाराधयामः ।  
(इति निष्क्रान्तौ ।)  
शुद्धविष्कम्भः ।  
(ततः प्रविशत्यभिषिक्तः सपरिवारो रामः सीता च वसिष्ठादयश्च ।)  
वसिष्ठः - आकल्पान्तमनन्तकोटिगुणितैरर्थैरनेकाध्वरैरानन्दं गमयन्नशेषविबुधान्दिव्यानदिव्यानपि ।  
आत्मीयानुपलालयन्नविरतैरैश्वर्यविश्राणनैराशीर्वादपरम्परामनुभवन्नस्माकमास्तां भवान् ॥७॥  
विश्वामित्रः - आलोकालोकशैलादविकलमवनीमात्मकीर्तिप्रकाशैराशापालानुभावग्रसनगुरुतरैरञ्चितामादधानः ।  
आज्ञामात्रादशेषानपि रिपुनृपतीनात्तगन्धानपास्यन्नाचन्द्रार्कं धरित्र्यामनुभवतु भवानाधिराज्यप्रतिष्ठाम् ॥८॥  
रामः - अनुगृहीतोऽस्मि ।  
सीता - परमत्थविण्णाणाणं मुणीणं वअणं ण विसंवदै ।  
(ततः प्रविशत्याकाशयानेन ब्रह्मणानुगम्यमानो महेश्वर इन्द्रदशरथौ च ।)  
इन्द्रः - सखे महाराज, पश्य पश्य सुहृद्भ्रातृभिर्यथोचितं सेव्यमानस्य सीतासमेतस्य रामचन्द्रस्य दर्शनीयताम् ।  
शत्रुघ्नः शरदिन्दुबिम्बधवलं छत्त्रं दधाति स्वयं सुग्रीवश्च विभीषणश्च बिभृतः पार्श्वद्वये चामरे ।  
सानन्दं व्यजनेन वीजयति च स्वैरं सुमित्रासुतः सुप्रीतो युवराज एष भरतः स्वीयोपचारे स्थितः ॥९॥  
दशरथः - अहो ममानन्यसुलभं भाग्यम् ।  
यदेतादृशं रामभद्रं पश्यामि ।  
(रामादयः सर्वे सत्वरमुत्थाय साष्टाङ्गं भूयोभूयः प्रणम्य महेश्वरं वैदिकस्तोत्रैराराध्य बद्धाञ्जलयस्तिष्ठन्ति ।)  
महेश्वरः - (रामं प्रति ।)  
सुप्रीता वयं भवदीयचरिताद्भुतेन, यत्त्वया रक्षोमृत्युग्रस्तं जगज्जातमुज्जीवितम् ।  
पुनर्जाता इमे लोकाः पुनर्जाता इमाः प्रजाः ।  
पुनश्चैते त्रयो वेदाः पुनर्यज्ञादिकाः क्रियाः ॥१०॥  
एतावता कालेन त्वया जगतामुपद्रवो निरासितः ।  
अद्यप्रभृति परिपालने तवाधिकारः ।  
एतावन्तं त्वया कालं युद्धवीरोऽवलम्बितः ।  
धर्मदानदयावीरास्त्वामिदानीमुपस्थिताः ॥११॥  
तद्भवान्वसिष्ठविश्वामित्रोपदिष्टमार्गेण लोकरक्षाध्वरे दीक्षितो भवतु ।  
सर्वे सन्तु परस्परं सुमनसः सान्द्रप्रमोदा जनाः सन्तुष्यन्तु समीहितप्रणयनैः सम्भाविताः साधवः ।  
सद्यः सिद्धिमुपैतु सज्जनमनःसत्कार्यचिन्ता सदा सायम्प्रातरमी तवैव विजयं सम्प्रार्थयन्तां द्विजाः ॥१२॥  
ब्रह्मा - त्रैलोक्यकुशलं राम त्वया यत्नेन साधितम् ।  
सुखी भव चिरं जीव सर्वत्र विजयी भव ॥१३॥  
सौजन्यैकरसेन सान्द्रनिभृतस्नेहेन सौमित्रिणा साकं कर्मसु सावधानमनसा सत्येन धर्मेण च ।  
सर्वानन्दविधायिसाधुचरितं सर्वात्मना साधयन्सौराज्यातिशयेन सर्वसुजनश्लाघ्यो यशस्वी भव ॥१४॥  
भरतोऽपि यौवराज्याधिकृतः शत्रुघ्नेन सह तव यशः सम्पादयतु ।  
इन्द्रः - सकलभुवनाभिरामरामचन्द्रप्रभावेन पुनः स्वाराज्ये प्रतिष्ठितोऽस्मि ।  
सर्वे लोका निरुपद्रवाः सम्पन्नाः ।  
निश्चिताश्च सर्वे देवाः ।  
हृद्यानद्यप्रभृति भुवि नः कल्पयिष्यन्ति हन्त क्षोणीदेवा मुदितमनसः सर्वतो यज्ञभागान् ।  
राज्ञां योग्यैस्त्वमपि बहुभी राजसूयाश्वमेधैरिष्ट्वा यज्ञैः समधिगमय स्फारमानन्दमस्मान् ॥१५॥  
दशरथः - वत्स रामभद्र, त्वया लोकैकवीरेण धर्मनिष्ठेन धीमता ।  
नरो मम समो नास्ति न भूतो न भविष्यति ॥१६॥  
एकतस्तावत्त्वदीयारण्यवासमूलशोक एतावन्तं कालमवस्थितः ।  
इदानीं महान्तमानन्दमनुभवामि ।  
तवारण्ये वासे मम हृदि महाशोकविकले न किञ्चित्स्वारस्यं त्रिदशपदलाभोऽप्यलभत ।  
त्वयि प्रत्यावृत्ते पुनरिह महानन्दभरिते न धत्ते भूमानं मम मनसि निःश्रेयसमपि ॥१७॥  
इतः परमिष्टतमैरिष्टापूर्तैरिक्ष्वाकुवंशजानामस्माकं शाश्वतं पदं परिकल्पय ।  
वयं च भवतः श्रेयःसन्तानसिद्धिमाशास्महे ।  
सर्वानिमांल्लङ्कासमरसुहृदः सुग्रीवाङ्गदप्रमुखान्यथोचितं सम्भाव्य प्रजारक्षणमवलम्बस्व ।  
आदित्यैरभिरूपधारितमहीभारैरुदारैर्नृपैराविर्भूतगुणानुभावगुरुभिर्धर्मेण गुप्ताः प्रजाः ।  
आप्तैरात्महितावधारणचणैरारब्धनिर्वाहकैरादिष्टेन पथानुपालय महीमा चक्रवालाचलम् ॥१८॥  
वसिष्ठविश्वामित्रौ विना न किञ्चिदपि त्वया मन्त्रयितव्यम् ।  
महेश्वरः - (तयोरभिमुखो भूत्वा ।)  
वसिष्ठारुन्धतीजाने विश्वामित्र महामुने ।  
युवामशेषकार्येषु युक्तौ स्यातमतन्द्रितौ ॥१९॥  
तौ - अनुगृहीतौ स्वः ।  
महेश्वरः - सर्वे भवन्त इहैव नित्योत्सवाः सन्तु ।  
वयं च स्वं स्वं स्थानं प्रविशामः ।  
(इति निष्क्रान्ता महेश्वरादयः ।)  
(रामादयः सर्वे यथोचितमुपविशन्ति ।)  
विश्वामित्रः - किं ते भूयः प्रियमुपहरामि ।  
रामादयः - किमितःपरं प्रियमस्ति ।  
हन्तव्या जगदातङ्कहेतवो राक्षसा हताः ।  
प्रजापालनदीक्षा च प्रविष्टा शाश्वती मया ॥२०॥  
तथापीदमस्तु - (भरतवाक्यम् ।)  
साहित्योदयसम्भृतो विजयते सम्भूय सारस्वतः सारो यत्र समन्ततः सहृदयैः सम्भावनीयोदयः ।  
सम्यग्भावितसंविधानतरलः सोऽयं सुधासुन्दरः सन्दर्भो विदुषाममन्दहृदयानन्दाय सन्दायताम् ॥२१॥  
(इति निष्क्रान्ताः सर्वे ।)  
इति महाकविश्रीभवभूतिविरचिते महावीरचरिते सप्तमोऽङ्कः ।  
  
