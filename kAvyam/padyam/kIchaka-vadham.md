महाकविनीतिवर्मविरचितं कीचकवधम् ।  
प्रथमः सर्गः ।  
जितः सुचरितोच्छेदी स्मरोऽयं दुःसहो मया ।  
इतीव देहमकरोदभिन्नं यः सहोमया ॥  
बिभर्ति हारमनघं यो भस्मभिरहिंसितम् ।  
तेजश्च मन्मथशरैरिन्द्रियार्थैरहिंसितम् ॥  
यस्याहुरतिगम्भीरजलदप्रतिमं गलम् ।  
स वः करोतु निःशङ्कमुदयं प्रति मङ्गलम् ॥  
या त्रिलोकनता मूर्तिरुपायेन जुगोप ताम् ।  
योऽवहत् कंसनिधनप्रयुक्तामृजुगोपताम् ॥  
बभार वपुरम्भोजप्रभया पूतनाभि यः ।  
पपात कर्मणा यस्य प्रभया पूतना भियः ॥  
स पुनातु व्रजे यश्च गोरजःपातरूक्षितौ ।  
शिशुरुच्छिद्य यमजौ निष्पिपेष तरू क्षितौ ॥  
अस्ति राजा जगद्गीतमहिमा लोकविग्रहः ।  
साक्षादिव रुचां स्थानमहिमालोकविग्रहः ॥  
तस्मिन्नृपे स्वशक्तीनां ज्योतिरक्षति रक्षति ।  
कलिरस्याः क्षितेस्त्राणमकरोदिति रोदिति ॥  
स गुणाकृष्टहृदयैः सुरसिद्धैरपीडितः ।  
प्रतापक्षतदर्पैश्च परचक्रैरपीडितः ॥  
तस्यारिजातं नृपतेरपश्यदवलम्बनम् ।  
ययौ निर्भरसम्भोगैरपश्यदबलं वनम् ॥  
निसर्गजिह्माप्यार्येण तेन कीर्त्या विराजता ।  
नीता विश्वसनीयत्वमार्जवैर्भुवि राजता ॥  
तस्य तच्छीलमन्येषामपश्याम न यद्वयम् ।  
कामं क्रोधं च सोऽर्थस्य हेतुत्वमनयद् द्वयम् ॥  
न तस्मिन्नपराद्धानां दारैरविधवाय्यते ।  
रणे तु त्रस्तहृदयैर्योधैरविधवाय्यते ॥  
जगदुच्छिन्नदुरितप्रभवस्तादृशां भवः ।  
प्रसाद क्षतभक्तार्तिप्रसूतिरिव शाम्भवः ॥  
स राजगुणसम्पत्त्या जनितस्थिरभूदयः ।  
तस्य नीतिप्रयोगेषु पुरोगतिरभूदयः ॥  
यदिन्दुबिम्बे लावण्यं धत्ते तद्वदनेन सः ।  
स्थितिर्यथा दिलीपस्य तस्य तद्वदनेनसः ॥  
शिशिरांशोरिव ज्योतिः क्षितौ विकसितं सितम् ।  
तस्यातिशेते नृपतिं यशः सर्वनृगं नृगम् ॥  
भयादरक्षितस्तेन कः कृतस्वस्तिनास्ति ना ।  
दयादमौ स्थितौ तस्मिन्राजनीव शिवौ शिवौ ॥  
यैर्गुणैश्चक्रवर्तित्वमाशाः सम्पूर्य याति ना ।  
सहजास्तस्य तेऽभूवंस्तुल्यकीर्तेर्ययातिना ॥  
कुर्वतीरुपलैस्तुङ्गैर्भुवनं नीचमूर्ध्वजैः ।  
तस्याचलालीरन्वेति चित्रा नागचमूर्ध्वजैः ॥  
शुचानुद्धरतः सिद्धान्नृपांस्तस्य कलिङ्गतः ।  
साधुवादः क्षितिं सर्वां परिभूय कलिं गतः ॥  
यमनुस्मृत्य नश्यन्ति पापकृन्मानवासवः ।  
क्रिययानुगतस्तेन स्थिरसत्त्वेन वासवः ॥  
श्रमार्तस्येव मरुषु स्फुरन्मीनविमत् सरः ।  
सन्तापं शमयामास भुवनस्य विमत्सरः ॥  
तमिच्छति नृपं बुद्ध्या यः स्तोतुमविशालया ।  
स वाञ्छत्यातपत्राणं करिणामविशालया ॥  
तस्य सम्भृतसत्कीर्तेरजहन्नीतिवर्मणः ।  
विनोदार्थमिदं काव्यं प्रवृत्तं नीतिवर्मणः ॥  
जनयति रिपुसंहतिं समग्रामवनिपतौ चरितैः प्रभावहीनाम् ।  
क्षितिरियमचला बभूव तस्मिन्नपरिमितात्मनि व प्रभावहीनाम् ॥  
कृतमतिरनुरञ्जन क्षमायाः सुभगतया प्रथयन् फलं क्षमायाः ।  
प्रियहितमुपपालयन् क्षमायाः स नृपगुणैरजयद्विपक्षमायाः ॥  
इति नीतिवर्मकृतौ कीचकवधे प्रथमः सर्गः ॥  
द्वितीयः सर्गः ।  
किं तत्काव्यमुदारोऽर्थो यत्र सद्भिरकीर्तितः ।  
मया कृतं तत्क्रियते यत्त्रसद्भिरकीर्तितः ॥  
अथाश्रिता मत्स्यपतिं छन्नाः प्राकृतचेष्टया ।  
कृष्णया सहिताः पार्थाः कीर्त्या जगति चेष्टया ॥  
सुशिल्यान्युपजीवन्तः सम्प्राप्तप्रतिमाननाः ।  
सुखमूषुरविज्ञातास्ते शशिप्रतिमाननाः ॥  
साक्षाद्भूरिव सद्वृत्तवर्णाश्रमचतुष्टया ।  
ददृशे महिषी तेषां स्त्रीभिर्देव्या च तुष्टया ॥  
चन्द्रबिम्बमिवासन्ने घने स्फुरितविद्युति ।  
तस्या मुखे मुखं तासां जातमत्यन्तविद्युति ॥  
गुणैराकृष्यमाणानां रक्तपुष्करहस्तया ।  
बभूव राजदाराणां न जातु विरहस्तया ॥  
सा कीर्तिरिव पार्थानामाक्रान्तमकरालया ।  
तुल्याध्वरानलरुचा तनुधूमकरालया ॥  
सरोजश्रीरिवाखिन्ना महाकमलिनीलया ।  
कुर्यादनुत्सुकं कृष्णा वेण्या कमलिनीलया ॥  
तत्रापश्यत्कदाचित्तां सूतयोनिरयोनिजाम् ।  
जहौ शान्तिं च दुर्वारचित्तयोनिरयो निजाम् ॥  
वीक्ष्य तां तादृशीं सुस्थः स्याद्विवेकी च कः क्षितौ ।  
अतोऽभिरेमे तत्प्राप्तौ प्राणानां कीचकः क्षितौ ॥  
स्वसारमवलम्ब्याशु स्वसारमुपजप्य ताम् ।  
स चक्रे मदिराहारीं सचक्रे राजनि स्थिते ॥  
ततस्तदर्थं तत्स्वस्रामद्यमद्यानयेति सा ।  
न किञ्चिदूचेऽभिहिता श्रुत्वाश्रु त्वातुरासृजत् ॥  
या नोत्सृष्टा श्रिया भृत्यैः शचीव स्तूयमानया ।  
साऽभूत्प्रेष्या विधीच्छानां मूर्त्यावस्तूयमानया ॥  
विशेषयन्ती प्रत्यङ्गैरशोकान्नवपल्लवान् ।  
पदे पदेऽश्रुप्रभवानुष्णोष्णानवपल्लवान् ॥  
निःश्वासैरुद्वमद्बाष्पैः सम्भिन्नत्रिवलीलया ।  
कथञ्चिद्भवनं तस्य ययौ हंसीव लीलया ॥  
अथ प्रकृतिमास्थाय कामिनामसतां स ताम् ।  
स्निग्धस्निग्धमुवाचेदं विविक्ते दयितायिता ॥  
न कृत्यमनया भद्रे सुरया सुरया मम ।  
यस्य बाणास्त्वदङ्गानि विद्ध्यतो विद्ध्यतो रुजम् ॥  
दहति त्वदलाभेन मन्मथो मामवारितः ।  
तृष्णाक्रान्तस्य दयिते कुतः शान्तिरवारितः ॥  
सहोद्यानेन गणिता वापी फुल्लारविन्दता ।  
विषं मया त्वदङ्गानां प्राप्तिमङ्गैरविन्दता ॥  
धन्यास्त्वया निरीक्ष्यन्ते चक्षुषानेन देहिनः ।  
चक्षुरौत्सुक्यविशदं मृदुभाषिणि देहि नः ॥  
इत्युद्विग्ना धिया तस्य पापया वचसा च सा ।  
निर्ययौ तद्गृहादुक्त्वा गिरोऽतिपरुषा रुषा ॥  
कथं नागानुपस्थाय तेषां कामवशा वशा ।  
भजेदनिष्टप्रकृतिं रूक्षरोमखरं खरम् ॥  
सा निर्धूता ततस्तेन कृष्णावल्लीव पुष्पिता ।  
मोक्षिता तेन लोकानां यश्च हेमवपुष्पिता ॥  
श्रियमिव परिपश्यतः सदास्यां कथमिव तां दधतीं क्रियां सदास्याम् ।  
स्वयुवतिललितेन दूरमस्य शमपहृतं मदनेन दूरमस्य ॥  
अथ नयनजलेन नदीयमाना पितृपतये व्यसनेन दीयमाना ।  
मनसि परिभवेन वेपमाने नृपतिसभामगमन्नवेऽपमाने ॥  
इति नीतिवर्मविरचिते कीचकवधे द्वितीयः सर्गः ॥  
तृतीयः सर्गः ।  
मत्स्यभत्त्यातिनिभृतैः कङ्कादिभिरुपासिताम् ।  
करेणुरिव सन्तप्ता तां बृहन्नलिनीं ययौ ॥  
दैवादपत्रमच्छायं फलार्थिभिरसेवितम् ।  
सानुजं शाखिनमिव प्रियं वीक्ष्य रुरोद सा ॥  
क्षरतास्रेण सदृशी सरिता चारुरोधसा ।  
समं बाष्पेण चक्षूंषि दयितानां रुरोध सा ॥  
मूर्त्या भीमस्य कथिता विक्रमैरक्षमा यया ।  
निश्चलत्वमसौ नीता सपत्नैरक्षमायया ॥  
तया भिन्नमिव क्रोधादुच्छिन्नक्रूररक्षसा ।  
तदवस्था पितं मन्त्रं पतिभक्त्या ररक्ष सा ॥  
ततः शोकेन गुरुणा दयितान् भृशमाहतान् ।  
राजानमपदिश्येदं पुरा सदृशमाह तान् ॥  
चरितैरक्षितोयस्य जनोऽयं पात्रतां गतः ।  
तव नित्योदिताशस्य कर्तव्यं किमतः परम् ॥  
भवतोऽत्यन्तसद्वृत्ते रक्षाकौशलसम्भृतम् ।  
प्राप्तं मया शिवं नित्यमसूयाम्याश्रिता न ते ॥  
सन्न्यस्तक्षितिरक्षेषु परेषु कृतसाध्वसः ।  
विमुक्तश्चापरागेण त्वत्समो नृपतिः कुतः ॥  
कथं त्वया निन्द्यमिदं सदश्वसमवृत्तिना ।  
सभ्याचारपरेणाद्य कृतमत्राणमीदृशम् ॥  
स्वच्छशीलामिमां मन्ये विप्राणामिव ते तनुम् ।  
यस्य नाक्षमया बाणास्तपन्ति हृदयं द्विषाम् ॥  
हीना क्षतनयस्याज्ञा कथं ते न मनस्तपेत् ।  
बुद्ध्वा स्वजनमात्मानमवस्त्रीकृतमुद्धतैः ॥  
कः शङ्कनीयान् मन्येत त्वदीयोऽद्य न तानरीन् ।  
हन्याद् वा स्वबले तिष्ठन् भिया मूढे त्वयि स्थिते ॥  
धिङ् मामनात्मनस्तेऽहं भार्याभ्रात्रावमानिता ।  
अभयं दास्यसीत्युक्त्वा सभायां न मृतास्मि यत् ॥  
ततः सूतसुताद् दृप्ताद् व्यक्तं न श्रियमाप्स्यसि ।  
तथा चेतोऽतिगम्भीरदोषशङ्कि तवाधुना ॥  
परदारेषु निस्त्रिंशं नृवीरमनुजं त्वया ।  
भीरुणासूदितं वीक्ष्य यज्जीवामि तदद्भुतम् ॥  
स्थितस्त्वं पतितो धर्माद्यस्यां भूमौ निराशिषि ।  
त्वयार्याचारहीनेन शोच्या पत्याधमेन सा ॥  
सज्जनन्यायरहितो जनितस्त्वमनार्यया ।  
भीत्या यस्य सभार्यस्य त्राणं प्रत्यक्रिया स्थिता ॥  
विश्वकर्मकृता राज्ञा जीवता बलिनान्यतः ।  
त्वया कुपतिना त्यक्ता शरणं कं व्रजाम्यहम् ॥  
येन त्वं दृश्यसे नेता स च क्रोधः स्थितोऽफलः ।  
त्वयि सन्न्यस्ततेजस्के किमरिर्न करिष्यति ॥  
पातुमुत्सहतां कोपः प्राप्तकालो गुरुस्तव ।  
लोकमाश्रितमाश्वास्य लोकेऽन्यस्मिन् कृतास्पदः ॥  
दण्डयोगप्रवृत्तेन चक्रेण कृतसंस्थितम् ।  
आश्रिता त्वा यशस्कामं पार्थिवं पात्रमाश्रयम् ॥  
क्षमा यस्य शराः पातुं न देशं स्वेन तेजसा ।  
अलब्धक्षितिपार्थस्य परतस्तस्य जीवितम् ॥  
धृता तनुरियं मन्दाकिन्न्या येन शुचीकृता ।  
त्वादृग् वृष्णिवृषप्रख्यः ससभ्यः स्यात्कथं मृदुः ॥  
त्वदन्यो निरनुक्रोशः को नारीषु भयाद्भवेत् ।  
भयेन कुलधर्मस्ते पङ्के गौरिव सीदति ॥  
राजा यमोऽसि दण्डेन कथं गोपाय्यते त्वया ।  
दण्डः क्षेमङ्करो राज्ञां धर्मादुद्यन्न दारुणः ॥  
रक्षोपायेषु निपुणः स्थितासु व्यसनोदये ।  
मद्विधासूपकारित्वं त्वादृङ् नाद्य कथं भजेत् ॥  
पाता शूरोऽसृजस्तस्य मदङ्गजविमर्दिनः ।  
सिंहस्येव मृगः क्षुद्रस्त्वं किल स्वयमीदृशः ॥  
मदं वरद शान्तोऽपि दध्यादशिवमीरितः ।  
दुरिन्द्रियै रजस्वांस्तु हृत एव त्वयीदृशे ॥  
कुर्वन्तं द्विषतां हर्षमात्मानं नयनिन्दितम् ।  
बुद्ध्वा को नानुतप्येत कुरुष्व स्थिरमास्पदम् ॥  
अपराद्धेष्वहङ्कारादसुहृत्त्वं भवादृशः ।  
पुत्रेष्वपि हितं कस्माद् द्विषत्सु न विजृम्भसे ॥  
अव कन्दर्पसम्भूत्या सुस्थं कृतवतो जनम् ।  
जगत्त्रस्तं क्षमः कर्तुं सुस्थमेष भुजस्तव ॥  
क्षमापराधे यस्यासौ शङ्कते व्यक्तमापदम् ।  
नृपतिः क्षतरक्षः सन् मास्म भूस्त्वमपीदृशः ॥  
इति संविग्नमनसा स कलत्रेण चोदितः ।  
जगाद लक्ष्म्या शौर्येण सकलत्रेण चोदितः ॥  
दुःखवृत्तेर्जनस्यास्य शमस्त्वय्यबले कुतः ।  
यो भयस्योदयं वेत्तिकृष्णेन सदृशस्य ते ॥  
अश्रुतां ते क्षणेनाहं श्रुतवानीदृशीं दशाम् ।  
विद्धि तस्य मदारम्भाद् घोरमस्वन्तमागतम् ॥  
स्वबले न कथं मत्तः प्राप्य मोहं सुदारुणम् ।  
दोषारम्भे पतेदद्य त्वामतिक्रम्य कीचकः ॥  
व्यक्तं क्षत्रियवीर्येण सुप्तमुत्सवकारिणा ।  
हन्यते सूतपुत्रोऽद्य न यतः कृतकिल्विषः ॥  
कथं सद्धर्ममर्यादाभेदे विनयमक्षयम् ।  
याति तस्योद्धृतोत्सेका चेतना कामचारिणः ॥  
अत्रपां चाल्यमानेन हृदयेन भिया भृशम् ।  
रतामक्षत्रया वृत्त्या भर्तुर्निन्दामि ते तनुम् ॥  
इति वदति वृकोदरे विवस्वान् सदृशवपुर्निकरेण विद्रुमाणाम् ।  
त्वरितमगमदस्तमादधानः खगनिलयैर्घनतां भुवि द्रुमाणाम् ॥  
विकचसरसिजा यथा नलिन्यः सह रविना विनिमीलिता नलिन्यः ।  
प्रियमकृतसुहृत्कुमुद्वतीनां युवतिधियां रमणेषु मुद्वतीनाम् ॥  
शशिनि वितिमिरेऽनुचिन्त्य कृष्णां मतिरशिवे निपपात कीचकस्य ।  
न वचनमशृणोन्नपापमानी तदकरणं प्रति पातकी च कस्य ॥  
अथ समदगजेन्द्रकान्तयातं पवनसुतः प्रविलोभ्य कान्तया तम् ।  
कृतकगृहमितोऽबलायमानः पतितुमरिं तरसा बलायमानः ॥  
मदयितुमिव कीचकं स्मरार्तं ररुदुरपां पुलिनेषु चक्रवाक्यः ।  
तमसि शयितमस्पृशत्स भीमं द्रुपदसुतेत्यकृतस्वचक्रवाक्यः ॥  
अथ पथिषु धृतो रथेन कृच्छ्रात् पृथुतनुगौरवसन्नतारकेण ।  
द्रुतमकृत भुजद्वयेन भीमः कदनमरेरवसन्नतारकेण ॥  
च्युततिमिरमवाप्य तन्निशान्तं कथमपि दारुणमात्महानिशान्तम् ।  
गिरिशिखरमिव प्रभञ्जनास्तं ददृशुरचेतनमप्रभं जनास्तम् ॥  
तस्मिन् हते स्वविषयावधिवप्रभूते छन्ने बले परयशोभिरिव प्रभूते ।  
मेने कुरूनधिगतान् स सुतोरणेन कार्यं पुरेण च नृपः ससुतो रणेन ॥  
बृहत्पवनवेगधूतिभिरपादपः पादपश्च्युतस्थितिरिव क्षणेन गिरिसानुजः सानुजः ।  
स तत्र पतितो यथा च गिरिसन्निभः सन्निभः प्रबोध्य हरिमात्मनाद्रिविवरोषितं रोषितम् ॥  
व्रजेणायमुताहिना गिरिभिदा वातेन वा तेन वा कृष्णामन्युहुताशनेन दुरितैरीशायितः शायितः ।  
इत्युक्त्वा ददृशे पुरा सहृदयक्षोभी तया भीतया न स्यात्कः पतितेऽनिमित्तमचले सन्देहवान् देहवान् ॥  
इत्यस्तेऽहनि लोहितो रविरभूत् सिन्दूरतो दूरतो ज्योतिः प्रादुरभूद् दिवाकरकरैरिन्दूषितं दूषितम् ।  
साभूत्तत्पुरवासिनां विमनसामायामिनी यामिनी निद्रावर्जितचक्षुषां कुरुचमूं विन्ध्यायतां ध्यायताम् ॥  
इति नीतिवर्मविरचिते कीचकवधे महाकाव्ये तृतीयः सर्गः ॥  
चतुर्थः सर्गः ।  
ततः प्रवृत्त्या श्रवणप्रयुक्तजननीतया ।  
कृता कुरुपतेर्बुद्धिरुद्योगजननी तया ॥  
यस्य क्षितिपतेर्बुद्धिर्यद् बुद्धिमनुजायते ।  
स तं निःशङ्कभोग्यत्वात् स्त्रीकृत्यमनुजायते ॥  
येनाहमधिकोऽस्मीति क्रियते गौरवज्ञया ।  
स कथं ध्रियते बुद्ध्या व्यवस्थागौरवज्ञया ॥  
कथं नरपतेर्बुद्ध्या पृथिव्यां प्रथमानया ।  
स्वाधीनाप्यन्यतः शक्तिः प्रार्थ्यते प्रथमानया ॥  
पात्यते निशितः खड्गः स्वेषु मर्मस्वयं स्वयम् ।  
यद्राज्ञा ज्ञाप्यते गुह्यं स्वार्थसिद्धिपरः परः ॥  
ये वा स्वधनुषां शक्तिं शरान्न विदुरस्यताम् ।  
ते गिरं प्रतिपद्यन्तां भयेन विदुरस्य ताम् ॥  
गुह्याख्यानात् परार्थत्वाद् वृत्ताच्च भुवि दुष्यतः ।  
यस्त्रस्यति वसत्यस्मिन् नित्यं लक्ष्मीर्विदुष्यतः ॥  
स्वातन्त्र्यं स्वामिनो वृत्तिर्यः स्वशक्त्या न पाति ताम् ।  
स भृत्यैरवगृह्णद्भिः श्रियं वेत्ति न पातिताम् ॥  
इति बुद्ध्या परार्थत्वाद् भृशमुद्विजमानया ।  
स्वयं निश्चित्य कर्तव्यमत्यक्तद्विजमानया ॥  
द्विधा विभक्तया गत्वा सेनया पथि गोत्रया ।  
विगृह्यासनमास्थाय सञ्जग्मे मत्स्यगोत्रया ॥  
अथ गोहरणं राजा भृशमुद्वेजनाज्जनात् ।  
शुश्राव कृतमार्तं च गोपानां भैरवं रवम् ॥  
निर्ययौ च कृते तस्मिन् रन्ध्रसञ्चारिणारिणा ।  
सज्जस्तिष्ठति कर्तव्ये प्रायेण रिपुमान् पुमान् ॥  
निर्ययुस्ततधन्वानः सर्वे च पुरुषा रुषा ।  
कृतं बाणैश्च तिमिरं द्विषामनिशि तैः शितैः ॥  
गते तस्मिन् दिशा प्राप्तं तद्रक्षाशून्ययान्यया ।  
शुश्रुवुर्मत्स्यघातित्वान्नृपं कौरवकं वकम् ॥  
यदा रुरुदुरत्यर्थं गोपाः सन्तापपाण्डवः ।  
तदा कुमारमुत्साह्य तान् कुरून् प्राप पाण्डवः ॥  
अथासन्नं कुमारस्य पताकाशबलं बलम् ।  
तूर्यघोषश्च शत्रूणामकरोदुभयं भयम् ॥  
ततोऽपयान्तं तं तस्मात् पार्थोऽरिदमनो रथात् ।  
जग्राह चलितोत्साहं रिपुच्छेदमनोरथात् ॥  
भीतिराविष्कृता तेन महती राजसेनया ।  
तामेवमुक्त्वाशमयन्निन्दितां राजसेनया ॥  
द्विषतां मूलमुच्छेत्तुं राजवंशादजायथाः ।  
द्विषद्भ्यस्त्रस्यसि कथं वृकयूथादजा यथा ॥  
त्वया हतानां समरे द्विषां तव पुरस्थितः ।  
गृध्रः कुष्णातु मज्जानमशान्तवपुरस्थितः ॥  
भृशं कुप्यामि भवते तीव्रं भयममुञ्चते ।  
युध्यस्व भजतां कीर्तिरिमं लोकममुं च ते ॥  
इत्यर्जुनोऽस्मीति वदन् जनयित्वा निरुत्तरम् ।  
रथमारोपयामास कुलश्रीयोनिरुत्तरम् ॥  
इत्युक्त्वा स शमीं गत्वा कुर्वन्नप्रतिमं दरम् ।  
प्राप्तः पार्थोऽनुकुर्वंश्च रथाटोपेन मन्दरम् ॥  
अथ स्त्रीसदृशं प्राप्तमिच्छन्तं विजयं जयम् ।  
बुद्ध्वाब्रवीन्नृपं द्रोणश्छद्मना सहितं हि तम् ॥  
इयं नूनमिदं नारी रथवृन्दं रणोत्सुकम् ।  
बहुशस्त्रीत्यवध्यत्वान्मन्यते सदृशं तृणैः ॥  
इयं त्वच्चरितैः खिन्ना धीरासन्ना च लज्जया ।  
जिगीषत्यस्त्रसंस्कारै रहिता वनितापि नः ॥  
यदस्याङ्गेषु सामर्थ्यं चिन्त्यते स्त्रीति न त्वया ।  
मन्ये सत्यं तदाकारो नायमस्त्री भविष्यति ॥  
अयं न नारीविजयः प्राप्तः कीर्तिकरः क्षितौ ।  
प्रचलद्वलयं जेतुं शरीरं न त्वमर्हसि ॥  
अथ भीष्मोऽब्रवीत् पश्यन् दूरेऽध्वनि धनञ्जयम् ।  
निनीषति किलायं नः शौर्येण निधनं जयम् ॥  
अयं स नियतं गोपः परोक्षहृतगोधनः ।  
गोनिवृत्तिरितो येन विशिखैः कर्तुमिष्यते ॥  
साक्षादिन्द्रसुतस्यापि विक्रमोऽयं न विद्यते ।  
भवता श्रूयतां सत्यं रथो नायमपार्थकः ॥  
अयं रथस्ते सुरयो निजं बिभ्रत् पराक्रमम् ।  
दृप्तारिमानवे गच्छन्नाहवे जेतुमर्हति ॥  
शत्रुशोभात्ययं युद्धे कुरु राजत्वमाश्रयन् ।  
ननु वृत्तेन विजयो दुरापस्ते न कर्मणा ॥  
इमे जिता येन गावो क्व नु तेऽसौ बलोदयः ।  
स निहन्तु द्विषो मूलमकीर्ते रक्ष देव नः ॥  
सभूमिस्ते यतो भोग्या जातासौ बलसंश्रयात् ।  
पार्थलक्ष्मीस्ततो विद्धि विजयं नः पुरः स्थितम् ॥  
रक्षन्त्विमे गाः खचिता रथाश्चामीकरेण वः ।  
शूरैः कृतिभिरारूढा मत्ताश्चामी करेणवः ॥  
निरस्य सस्त्रीकमिमं जितगुं रिपुदारकम् ।  
अगोधनं जयं प्राप्य भविष्यसि वृथाश्रमः ॥  
इत्युच्यमाने भीष्मेण भीष्मेण रणमूर्धनि ।  
शरैर्दर्शितकोपार्थः पार्थस्तेषां पुरोऽभवत् ॥  
सपत्रफलयोगेन खगैश्चित्रैरलङ्कृतः ।  
स्फुरच्छाखामृगस्तस्य कल्पवृक्षोऽभवद्रथः ॥  
अथ शङ्खध्वनिस्तस्य द्विषामुपरि घोषितः ।  
निश्चचार शराग्निश्च भुजाग्रपरिघोषितः ॥  
स्निग्धेन चक्षुषा पश्यन् स द्रोणमशरैः शरैः ।  
विव्याध द्विजवर्यं च दयालुः सकृपं कृपम् ॥  
शलभैरिव कुर्वाणैर्बाणैर्व्योम निरन्तरम् ।  
अदर्शयच्छान्तनवं नवं धनुषि लाघवम् ॥  
युद्धेषु पुनराधेयं राधेयं कुर्वता शरैः ।  
वयसां पक्षपातेन क्षपा तेन रणे कृता ॥  
स्मरन्नक्षमयीं मायां तदरीणामसौ बलम् ।  
विचिन्वन् बहुधा चक्रे सद्यः कर्तुमसौबलम् ॥  
विवृण्वन्निव देहस्थां सर्वभूतविपत्त्रताम् ।  
द्विषतां जनयामास स क्षणेन विपत्रताम् ॥  
रथिनस्तमनुप्राप्य ये बभूवुरपत्रपाः ।  
सन्त्रस्ता रणमुत्सृज्य तेऽपजग्मुरपत्रपाः ॥  
रथाद्राजापचक्राम तस्योपहसतः सतः ।  
तुल्योऽपहतवीर्यत्वान्निसर्गपिशुनः शुनः ॥  
पश्यन्नेकरथेनाजौ बलमुद्वेजितं जितम् ।  
पीतं भीमेन रुधिरं मेने दुःशासनः स नः ॥  
द्रोणभीष्मौ तु सन्त्रस्तौ बालाविव शिखण्डिनौ ।  
प्राप्तौ ददृशतुर्मृत्यू धृष्टद्युम्नशिखण्डिनौ ॥  
पतितैः सद्विपरथैः क्वचित् क्षतजवारिभिः ।  
प्रवर्तिता द्रुतं तेन सरित् क्षतजवारिभिः ॥  
याति यावन्न तत्कर्म कुर्वति क्षितिपे लवः ।  
तावद् भग्नोऽरिसङ्घोऽसौ स्ववीर्यक्षितिपेलवः ॥  
न जघान स तां भग्नां वाहिनीं समरागताम् ।  
वहन् मित्रे च शत्रौ च दुःखिते समरागताम् ॥  
परित्राणमपश्यन्तीं खेदितामध्वनिन्दया ।  
तामभूत् पश्यतस्तस्य द्रवन्तीमध्वनिन्दया ॥  
इति सपदि यशस्विना यशस्त्रैस्तदविरलं विपुलं विधूय शस्त्रैः ।  
गजहयनरशोणितप्रपातैरुपजनिता पिशिताशिनां प्रपा तैः ॥  
परिपतितैश्च तेन पटुसारथिना रथिना द्रुतमपयातमस्त्रविभवैरहितै रहितैः ।  
रयचलकेशरस्फुरदुरोबलिना बलिना कथमिव न द्रवन्त्यनुसृता हरिणा हरिणा ॥  
इति नीतिवर्मविरचिते कीचकवधे महाकाव्ये चतुर्थः सर्गः ॥  
पञ्चमः सर्गः ।  
अथामपात्रेष्विव तेषु वीर्यं संहृत्य बाह्वोरुपलायमानम् ।  
यथाप्रधानं स जगाद तेषां पश्यन् बलं भीरु पलायमानम् ॥  
अमी प्रणामप्रवणेन पूजिताः परेण सर्वक्षितिपादरेण वः ।  
गुरो चिरेणाद्य मरुद्भिरीरिताः पतन्तु मे मूर्धनि पादरेणवः ॥  
इमां चमूं त्वच्छरणां विदित्वा जितामशेषां क्षपितामहत्वा ।  
निवर्तमानः प्रणमामि मूर्ध्ना कृताश्रयां रक्ष पितामह त्वा ॥  
मयार्पितेऽस्मिन् किमसौ निशाते मोहेन जाता शकुने निशा ते ।  
प्रयुज्य तत्तादृशमक्षतत्त्वं कथं त्वया काङ्क्षितमक्षतत्वम् ॥  
मास्म त्यजः कर्ण सखायमार्तं स्थितं सबाष्पं त्वयि चक्षुरस्य ।  
द्वयं दुनोत्येनमितोऽपयांस्त्वं समाः पृषत्का मम च क्षुरस्य ॥  
मित्रार्थकृत्ये प्रयतस्व सौते करोतु हस्तः प्रणयं स्वसौ ते ।  
त्वमुन्नते वर्त्मनि वर्तमानः शोभस्व भग्नेषु निवर्तमानः ॥  
यथा विरश्मेः शशिनः प्रभाते गताद्य दुःशासन किं प्रभा ते ।  
स्त्रीकेशपाशे चपलायितेन श्रेष्ठोऽसि युद्धे च पलायितेन ॥  
जनापवादैरवधूयमानस्त्रासेन सरङ्गवधूयमानः ।  
अनेन शीलेन सुयोधन त्वं न यासि केनाद्य सुयोधनत्वम् ॥  
बिभर्ति यः शास्त्रफलं मनूनां द्युतिं च धर्मप्रभवामनूनाम् ।  
सम्यग् हुतैर्येन जितं स्वराज्यैरुपस्थिता यं क्षितिपाः स्वराज्यैः ॥  
ब्रवीति योऽर्थेन न वाचमूनां परः प्रणेता समरे चमूनाम् ।  
यो राजराजप्रतिमप्रभावो नश्यन्ति यस्मिन्नुदिते प्रभा वः ॥  
कृत्वा बलिं शत्रुशिरःकपालैर्यस्तुल्यतामेष्यति लोकपालैः ।  
तस्य प्रियायाः खलु केशपाशं सङ्क्षोभ्य साक्षादिव केशपाशम् ॥  
शरक्षतं पृष्ठमितो धुनानः क्व यासि दृष्टेः पुरतोऽधुना नः ।  
एवं च गच्छन्नवहस्यमानः कथं च वीर्यं न वहस्यमानः ॥  
यद्वज्रमय्यामपि जन्तुमूर्तौ कर्तुं समर्थं विषमस्वभावम् ।  
तद् भीमसेने प्रहितं त्वयासीद् धिक् त्वामनार्यं विषमस्वभावम् ॥  
न मे त्वया रणमुपजातमस्यसि प्रवेपितः किमपि भिया नमस्यसि ।  
त्वमेष्यसि क्षयमचिरेण भीमतः करोमि ते निधनमतो न भीमतः ॥  
विजृम्भते शरभयमोहितेऽहिते न मादृशः स्थिररणगर्धनुर्धनुः ।  
पतच्छिरः स्थितमतिदीन तेन ते दशामिमां किमिति मृगीव सेवसे ॥  
इत्युक्त्वा स निववृते निगृह्य रोषं सम्भेदं नयविहितस्य च क्रमस्य ।  
सद्वाहाः कथमपि ते रथं तमूहुर्गम्भीरक्षतजनिरुद्धचक्रमस्य ॥  
रविरपि शिखरं रथाङ्गनाम्नामपहृतमानसमस्तपर्वतस्य ।  
द्रुतगतिरभजच्छ्रमं विमोक्तुं धनुरिव खिन्नसमस्तपर्वतस्य ॥  
अथ पथि कुरवो जलाशयानां सह कुसुमप्रभयारविन्दिनां ते ।  
भयपिहितदृशः प्रनष्टदिक्का न ददृशुरस्तमितं रविं दिनान्ते ॥  
इति भवतु दशा तवाहितानां सकलमहीजयभूत वाहितानाम् ।  
वस सुखमुदया दहीयमानः सकलधराधरणादहीयमानः ॥  
इति नीतिवर्मविरचिते कीचकवधे महाकाव्ये पञ्चमः सर्गः ॥  
  
