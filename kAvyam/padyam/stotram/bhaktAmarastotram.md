श्रीमानतुङ्गाचार्यविरचितं भक्तामरस्तोत्रम् ।  
भक्तामरप्रणतमौलिमणिप्रभाणा-  
मुद्द्योतकं दलितपापतमोवितानम् ।  
सम्यक्प्रणम्य जिनपादयुगं युगादा-  
वालम्बनं भवजले पततां जनानाम् ॥१॥  
यः संस्तुतः सकलवाङ्मयतत्त्वबोधा-  
दुद्भूतबुद्धिपटुभिः सुरलोकनाथैः ।  
स्तोत्रैर्जगत्त्रितयचित्तहरैरुदारैः  
स्तोष्ये किलाहमपि तं प्रथमं जिनेन्द्रम् ॥२॥ (युग्मम्)  
बुद्ध्या विनापि विबुधार्चितपादपीठ-  
स्तोतुं समुद्यतमतिर्विगतत्रपोऽहम् ।  
बालं विहाय जलसंस्थितमिन्दुबिम्ब-  
मन्यः क इच्छति जनः सहसा ग्रहीतुम् ॥३॥  
वक्तुं गुणान्गुणसमुद्र शशाङ्ककान्ता-  
न्कस्ते क्षमः सुरगुरुप्रतिमोऽपि बुद्ध्या ।  
कल्पान्तकालपवनोद्धतनक्रचक्रं  
को वा तरीतुमलमम्बुनिधिं भुजाभ्याम् ॥४॥  
सोऽहं तथापि तव भक्तिवशान्मुनीश  
कर्तुं स्तवं विगतशक्तिरपि प्रवृत्तः ।  
प्रीत्यात्मवीर्यमविचार्य मृगो मृगेन्द्रं  
नाभ्येति किं निजशिशोः परिपालनार्थम् ॥५॥  
अल्पश्रुतं श्रुतवतां परिहासधाम  
त्वद्भक्तिरेव मुखरीकुरुते बलान्माम् ।  
यत्कोकिलः किल मधौ मधुरं विरौति  
तच्चारुचूतकलिकानिकरैकहेतु ॥६॥  
त्वत्संस्तवेन भवसन्ततिसन्निबद्धं  
पापं क्षणात्क्षयमुपैति शरीरभाजाम् ।  
आक्रान्तलोकमलिनीलमशेषमाशु  
सूर्यांशुभिन्नमिव शार्वरमन्धकारम् ॥७॥  
मत्त्वेति नाथ तव संस्तवनं मयेद-  
मारभ्यते तनुधियापि तव प्रभावात् ।  
चेतो हरिष्यति सतां नलिनीदलेषु  
मुक्ताफलद्युतिमुपैति ननूदबिन्दुः ॥८॥  
आस्तां तव स्तवनमस्तसमस्तदोषं  
त्वत्सङ्कथापि जगतां दुरितानि हन्ति ।  
दूरे सहस्रकिरणः कुरुते प्रभैव  
पद्माकरेषु जलजानि विकासभाञ्जि ॥९॥  
नात्यद्भुतं भुवनभूषणभूत नाथ-  
भूतैर्गुणैर्भुवि भवन्तमभिष्टुवन्तः ।  
तुल्या भवन्ति भवतो ननु तेन किं वा  
भूत्याश्रितं य इह नात्मसमं करोति ॥१०॥  
दृष्ट्वा भवन्तमनिमेषविलोकनीयं  
नान्यत्र तोषमुपयाति जनस्य चक्षुः ।  
पीत्वा पयः शशिकरद्युति दुग्धसिन्धोः  
क्षारं जलं जलनिधे रसितुं क इच्छेत् ॥११॥  
यैः शान्तरागरुचिभिः परमाणुभिस्त्वं  
निर्मापितस्त्रिभुवनैकललामभूत ।  
तावन्त एव खलु तेऽप्यणवः पृथिव्यां  
यत्ते समानमपरं नहि रूपमस्ति ॥१२॥  
वक्त्रं क्व ते सुरनरोरगनेत्रहारि  
निःशेषनिर्जितजगत्त्रितयोपमानम् ।  
बिम्बं कलङ्कमलिनं क्व निशाकरस्य  
यद्वासरे भवति पाण्डुपलाशकल्पम् ॥१३॥  
सम्पूर्णमण्डलशशाङ्ककलाकलाप-  
शुभ्रा गुणास्त्रिभुवनं तव लङ्घयन्ति ।  
ये संश्रितास्त्रिजगदीश्वरनाथमेकं  
कस्तान्निवारयति सञ्चरतो यथेष्टम् ॥१४॥  
चित्रं किमत्र यदि ते त्रिदशाङ्गनाभि-  
र्नीतं मनागपि मनो न विकारमार्गम् ।  
कल्पान्तकालमरुता चलिताचलेन  
किं मन्दराद्रिशिखरं चलितं कदाचित् ॥१५॥  
निर्धूमवर्तिरपवर्जिततैलपूरः  
कृत्स्नं जगत्त्रयमिदं प्रकटीकरोषि ।  
गम्यो न जातु मरुतां चलिताचलानां  
दीपोऽपरस्त्वमसि नाथ जगत्प्रकाशः ॥१६॥  
नास्तं कदाचिदुपयासि न राहुगम्यः  
स्पष्टीकरोषि सहसा युगपज्जगन्ति ।  
नाम्भोधरोदरनिरुद्धमहाप्रभावः  
सूर्यातिशायिमहिमासि मुनीन्द्र लोके ॥१७॥  
नित्योदयं दलितमोहमहान्धकारं  
गम्यं न राहुवदनस्य न वारिदानाम् ।  
विभ्राजते तव मुखाब्जमनल्पकान्ति  
विद्योतयज्जगदपूर्वशशाङ्कबिम्बम् ॥१८॥  
किं शर्वरीषु शशिनाह्नि विवस्वता वा  
युष्मन्मुखेन्दुदलितेषु तमःसु नाथ ।  
निष्पन्नशालिवनशालिनि जीवलोके  
कार्यं कियज्जलधरैर्जलभारनम्रैः ॥१९॥  
ज्ञानं यथा त्वयि विभाति कृतावकाशं  
नैवं तथा हरिहरादिषु नायकेषु ।  
तेजः स्फुरन्मणिषु याति यथा महत्त्वं  
नैवं तु काचशकले किरणाकुलेऽपि ॥२०॥  
मन्ये वरं हरिहरादय एव दृष्टा  
दृष्टेषु येषु हृदयं त्वयि तोषमेति ।  
किं वीक्षितेन भवता भुवि येन नान्यः  
कश्चिन्मनो हरति नाथ भवान्तरेऽपि ॥२१॥  
स्त्रीणां शतानि शतशो जनयन्ति पुत्रा-  
न्नान्या सुतं त्वदुपमं जननी प्रसूता ।  
सर्वा दिशो दधति भानि सहस्ररश्मिं  
प्राच्येव दिग्जनयति स्फुरदंशुजालम् ॥२२॥  
त्वामामनन्ति मुनयः परमं पुमांस-  
मादित्यवर्णममलं तमसः परस्तात् ।  
त्वामेव सम्यगुपलभ्य जयन्ति मृत्युं  
नान्यः शिवः शिवपदस्य मुनीन्द्र पन्थाः ॥२३॥  
त्वामव्ययं विभुमचिन्त्यमसङ्ख्यमाद्यं  
ब्रह्माणमीश्वरमनन्तमनङ्गकेतुम् ।  
योगीश्वरं विदितयोगमनेकमेकं  
ज्ञानस्वरूपममलं प्रवदन्ति सन्तः ॥२४॥  
बुद्धस्त्वमेव विबुधार्चितबुद्धिबोधा-  
त्त्वं शङ्करोऽसि भुवनत्रयशङ्करत्वात् ।  
धातासि धीर शिवमार्गविधेर्विधाना-  
द्व्यक्तं त्वमेव भगवन्पुरुषोत्तमोऽसि ॥२५॥  
तुभ्यं नमस्त्रिभुवनार्तिहराय नाथ  
तुभ्यं नमः क्षितितलामलभूषणाय ।  
तुभ्यं नमस्त्रिजगतः परमेश्वराय  
तुभ्यं नमो जिन भवोदधिशोषणाय ॥२६॥  
को विस्मयोऽत्र यदि नाम गुणैरशेषै-  
स्त्वं संश्रितो निरवकाशतया मुनीश ।  
दोषैरुपात्तविविधाश्रयजातगर्वैः  
स्वप्नान्तरेऽपि न कदाचिदपीक्षितोऽसि ॥२७॥  
उच्चैरशोकतरुसंश्रितमुन्मयूख-  
माभाति रूपममलं भवतो नितान्तम् ।  
स्पष्टोल्लसत्किरणमस्ततमोवितानं  
बिम्बं रवेरिव पयोधरपार्श्ववर्ति ॥२८॥  
सिंहासने मणिमयूखशिखाविचित्रे  
विभ्राजते तव वपुः कनकावदातम् ।  
बिम्बं वियद्विलसदंशुलतावितानं  
तुङ्गोदयाद्रिशिरसीव सहस्ररश्मेः ॥२९॥  
कुन्दावदातचलचामरचारुशोभं  
विभ्राजते तव वपुः कलधौतकान्तम् ।  
उद्यच्छशाङ्करुचिनिर्झरवारिधार-  
मुच्चैस्तटं सुरगिरेरिव शातकौम्भम् ॥३०॥  
छत्त्रत्रयं तव विभाति शशाङ्ककान्त-  
मुच्चैःस्थितं स्थगितभानुकरप्रतापम् ।  
मुक्ताफलप्रकरजालविवृद्धशोभं  
प्रख्यापयत्त्रिजगतः परमेश्वरत्वम् ॥३१॥  
गम्भीरताररवपूरितदिग्विभाग-  
स्त्रैलोक्यलोकशुभसङ्गमभूतिदक्षः ।  
सद्धर्मराजजयघोषणघोषकः स-  
न्खे दुन्दुभिर्नदति ते यशसः प्रवादी ॥३२॥  
मन्दारसुन्दरनमेरुसुपारिजात-  
सन्तानकादिकुसुमोत्करवृष्टिरुद्धा ।  
गन्धोदबिन्दुशुभमन्दमरुत्प्रयाता  
दिव्या दिवः पतति ते वचसां ततिर्वा ॥३३॥  
शुम्भत्प्रभावलयभूरिविभा विभोस्ते  
लोकत्रये द्युतिमतां द्युतिमाक्षिपन्ती ।  
प्रोद्यद्दिवाकरनिरन्तरभूरिसङ्ख्या  
दीप्त्या जयत्यपि निशामपि सोमसौम्याम् ॥३४॥  
स्वर्गापवर्गगममार्गविमार्गणेष्टः  
सद्धर्मतत्त्वकथनैकपटुस्त्रिलोक्याः ।  
दिव्यध्वनिर्भवति ते विशदार्थसर्व-  
भाषास्वभावपरिणामगुणप्रयोज्यः ॥३५॥  
उन्निद्रहेमनवपङ्कजपुञ्जकान्ती  
पर्युल्लसन्नखमयूखशिखाभिरामौ ।  
पादौ पदानि तव यत्र जिनेन्द्र धत्तः  
पद्मानि तत्र विबुधाः परिकल्पयन्ति ॥३६॥  
इत्थं यथा तव विभूतिरभूज्जिनेन्द्र  
धर्मोपदेशनविधौ न तथा परस्य ।  
यादृक्प्रभा दिनकृतः प्रहतान्धकारा  
तादृक्कुतो ग्रहगणस्य विकासिनोऽपि ॥३७॥  
श्च्योतन्मदाविलविलोलकपोलमूल-  
मत्तभ्रमद्भ्रमरनादविवृद्धकोपम् ।  
ऐरावताभमिभमुद्धतमापतन्तं  
दृष्ट्वा भयं भवति नो भवदाश्रितानाम् ॥३८॥  
भिन्नेभकुम्भगलदुज्ज्वलशोणिताक्त-  
मुक्ताफलप्रकरभूषितभूमिभागः ।  
बद्धक्रमः क्रमगतं हरिणाधिपोऽपि  
नाक्रामति क्रमयुगाचलसंश्रितं ते ॥३९॥  
कल्पान्तकालपवनोद्धतवह्निकल्पं  
दावानलं ज्वलितमुज्ज्वलमुत्स्फुलिङ्गम् ।  
विश्वं जिघत्सुमिव सम्मुखमापतन्तं  
त्वन्नामकीर्तनजलं शमयत्यशेषम् ॥४०॥  
रक्तेक्षणं समदकोकिलकण्ठनीलं  
क्रोधोद्धतं फणिनमुत्फणमापतन्तम् ।  
आक्रामति क्रमयुगेण निरस्तशङ्क-  
स्त्वन्नामनागदमनी हृदि यस्य पुंसः ॥४१॥  
वल्गत्तुरङ्गगजगर्जितभीमनाद-  
माजौ बलं बलवतामपि भूपतीनाम् ।  
उद्यद्दिवाकरमयूखशिखापविद्धं  
त्वत्कीर्तनात्तम इवाशु भिदामुपैति ॥४२॥  
कुन्ताग्रभिन्नगजशोणितवारिवाह-  
वेगावतारतरणातुरयोधभीमे ।  
युद्धे जयं विजितदुर्जयजेयपक्षा-  
स्त्वत्पादपङ्कजवनाश्रयिणो लभन्ते ॥४३॥  
अम्भोनिधौ क्षुभितभीषणनक्रचक्र-  
पाठीनपीठभयदोल्बणवाडवाग्नौ ।  
रङ्गत्तरङ्गशिखरस्थितयानपात्रा-  
स्त्रासं विहाय भवतः स्मरणाद्व्रजन्ति ॥४४॥  
उद्भूतभीषणजलोदरभारभुग्नाः  
शोच्यां दशामुपगताश्च्युतजीविताशाः ।  
त्वत्पादपङ्कजरजोभृतदिग्धदेहा  
मर्त्या भवन्ति मकरध्वजतुल्यरूपाः ॥४५॥  
आपादकण्ठमुरुशृङ्खलवेष्टिताङ्गा  
गाढं बृहन्निगडकोटिनिघृष्टजङ्घाः ।  
त्वन्नाममन्त्रमनिशं मनुजाः स्मरन्तः  
सद्यः स्वयं विगतबन्धभया भवन्ति ॥४६॥  
मत्तद्विपेन्द्रमृगराजदवानलाहि-  
सङ्ग्रामवारिधिमहोदरबन्धनोत्थम् ।  
तस्याशु नाशमुपयाति भयं भियेव  
यस्तावकं स्तवमिमं मतिमानधीते ॥४७॥  
स्तोत्रस्रजं तव जिनेन्द्र गुणैर्निबद्धां  
भक्त्या मया रुचिरवर्णविचित्रपुष्पाम् ।  
धत्ते जनो य इह कण्ठगतामजस्रं  
  
