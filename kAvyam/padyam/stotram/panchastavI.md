लघुस्तवः ।  
ऐन्द्रस्येव शरासनस्य दधती मध्येललाटं प्रभां  
शौक्लीं कान्तिमनुष्णगोरिव शिरस्यातन्वती सर्वतः ।  
एषासौ त्रिपुरा हृदि द्युतिरिवोष्णांशोः सदाहःस्थिता  
छिन्द्यान्नः सहसा पदैस्त्रिभिरघं ज्योतिर्मयी वाङ्मयी ॥१॥  
या मात्रा त्रपुसीलतातनुलसत्तन्तुस्थितिस्पर्धिनी  
वाग्बीजे प्रथमे स्थिता तव सदा तां मन्महे ते वयम् ।  
शक्तिः कुण्डलिनीति विश्वजननव्यापारबद्धोद्यमा  
ज्ञात्वेत्थं न पुनः स्पृशन्ति जननीगर्भेऽर्भकत्वं नराः ॥२॥  
दृष्ट्वा सम्भ्रमकारि वस्तु सहसा ऐ ऐ इति व्याहृतं  
येनाकूतवशादपीह वरदे बिन्दुं विनाप्यक्षरम् ।  
तस्यापि ध्रुवमेव देवि तरसा जाते तवानुग्रहे  
वाचः सूक्तिसुधारसद्रवमुचो निर्यान्ति वक्त्राम्बुजात् ॥३॥  
यन्नित्ये तव कामराजमपरं मन्त्राक्षरं निष्कलं  
तत्सारस्वतमित्यवैति विरलः कश्चिद्बुधश्चेद्भुवि ।  
आख्यानं प्रतिपर्व सत्यतपसो यत्कीर्तयन्तो द्विजाः  
प्रारम्भे प्रणवास्पदप्रणयितां नीत्वोच्चरन्ति स्फुटम् ॥४॥  
यत्सद्यो वचसां प्रवृत्तिकरणे दृष्टप्रभावं बुधै-  
स्तार्तीयं तदहं नमामि मनसा त्वद्बीजमिन्दुप्रभम् ।  
अस्त्वौर्वोऽपि सरस्वतीमनुगतो जाड्याम्बुविच्छित्तये  
गोशब्दो गिरि वर्तते स नियतं योगं विना सिद्धिदः ॥५॥  
एकैकं तव देवि बीजमनघं सव्यञ्जनाव्यञ्जनं  
कूटस्थं यदि वा पृथक्क्रमगतं यद्वा स्थितं व्युत्क्रमात् ।  
यं यं काममपेक्ष्य येन विधिना केनापि वा चिन्तितं  
जप्तं वा सफलीकरोति सततं तं तं समस्तं नृणाम् ॥६॥  
वामे पुस्तकधारिणीमभयदां साक्षस्रजं दक्षिणे  
भक्तेभ्यो वरदानपेशलकरां कर्पूरकुन्दोज्ज्वलाम् ।  
उज्जृम्भाम्बुजपत्त्रकान्तनयनस्निग्धप्रभालोकिनीं  
ये त्वामम्ब न शीलयन्ति मनसा तेषां कवित्वं कुतः ॥७॥  
ये त्वां पाण्डुरपुण्डरीकपटलस्पष्टाभिरामप्रभां  
सिञ्चन्तीममृतद्रवैरिव शिरो ध्यायन्ति मूर्ध्नि स्थिताम् ।  
अश्रान्तं विकटस्फुटाक्षरपदा निर्याति वक्त्राम्बुजा-  
त्तेषां भारति भारती सुरसरित्कल्लोललोलोर्मिवत् ॥८॥  
ये सिन्दूरपरागपुञ्जपिहितां त्वत्तेजसा द्यामिमा-  
मुर्वीं चापि विलीनयावकरसप्रस्तारमग्रामिव ।  
पश्यन्ति क्षणमप्यनन्यमनसस्तेषामनङ्गज्वर-  
क्लान्तास्त्रस्तकुरङ्गशावकदृशो वश्या भवन्ति स्फुटम् ॥९॥  
चञ्चत्काञ्चनकुण्डलाङ्गदधरामाबद्धकाञ्चीस्रजं  
ये त्वां चेतसि तद्गते क्षणमपि ध्यायन्ति कृत्वा स्थिराम् ।  
तेषां वेश्मसु विभ्रमादहरहः स्फारीभवन्त्यश्चिरं  
माद्यत्कुञ्जरकर्णतालतरलाः स्थैर्यं भजन्ते श्रियः ॥१०॥  
आर्भट्या शशिखण्डमण्डितजटाजूटां नृमुण्डस्रजं  
बन्धूकप्रसवारुणाम्बरधरां प्रेतासनाध्यासिनीम् ।  
त्वां ध्यायन्ति चतुर्भुजां त्रिनयनामापीनतुङ्गस्तनीं  
मध्ये निम्नवलित्रयाङ्किततनुं त्वद्रूपसंवित्तये ॥११॥  
जातोऽप्यल्पपरिच्छदे क्षितिभुजां सामान्यमात्रे कुले  
निःशेषावनिचक्रवर्तिपदवीं लब्धा प्रतापोन्नतः ।  
यद्विद्याधरवृन्दवन्दितपदः श्रीवत्सराजोऽभव-  
द्देवि त्वच्चरणाम्बुजपणतिजः सोऽयं प्रसादोदयः ॥१२॥  
चण्डि त्वच्चरणाम्बुजार्चनविधौ बिल्वीदलोल्लुण्ठन-  
त्रुट्यत्कण्टककोटिभिः परिचयं येषां न जग्मुः कराः ।  
ते दण्डाङ्कुशचक्रचापकुलिशश्रीवत्समत्स्याङ्कितै-  
र्जायन्ते पृथिवीभुजः कथमिवाम्भोजप्रभैः पाणिभिः ॥१३॥  
विप्राः क्षोणिभुजो विशस्तदितरे क्षीराज्यमध्वासवै-  
स्त्वां देवि त्रिपुरे परापरमयीं सन्तर्प्य पूजाविधौ ।  
यां यां प्रार्थयते मनः स्थिरधियां तेषां त एव ध्रुवं  
तां तां सिद्धिमवाप्नुवन्ति तरसा विघ्नैरनिघ्नीकृताः ॥१४॥  
शब्दानां जननी त्वमत्र भुवने वाग्वादिनीत्युच्यसे  
त्वत्तः केशववासवप्रभृतयोऽप्याविर्भवन्ति स्फुटम् ।  
लीयन्ते खलु यत्र कल्पविरमे ब्रह्मादयस्तेऽप्यमी  
सा त्वं काचिदचिन्त्यरूपमहिमा शक्तिः परा गीयसे ॥१५॥  
देवानां त्रितयं त्रयी हुतभुजां शक्तित्रयं त्रिःस्वरा-  
स्त्रैलोक्यं त्रिपदी त्रिपुष्करमथो त्रिब्रह्म वर्णास्त्रयः ।  
यत्किञ्चिज्जगति त्रिधा नियमितं वस्तु त्रिवर्गादिकं  
तत्सर्वं त्रिपुरेति नाम भगवत्यन्वेति ते तत्त्वतः ॥१६॥  
लक्ष्मीं राजकुले जयां रणभुवि क्षेमङ्करीमध्वनि  
क्रव्यादद्विपसर्पभाजि शबरीं कान्तारदुर्गे गिरौ ।  
भूतप्रेतपिशाचजम्बुकभये स्मृत्वा महाभैरवीं  
व्यामोहे त्रिपुरां तरन्ति विपदस्तारां च तोयप्लवे ॥१७॥  
माया कुण्डलिनी क्रिया मधुमती काली कलामालिनी  
मातङ्गी विजया जया भगवती देवी शिवा शाम्भवी ।  
शक्तिः शङ्करवल्लभा त्रिनयना वाग्वादिनी भैरवी  
ह्रीङ्कारी त्रिपुरा परापरमयी माता कुमारीत्यसि ॥१८॥  
आईपल्लवितैः परस्परयुतैर्द्वित्रिक्रमाद्यक्षरैः  
काद्यैः क्षान्तगतैः स्वरादिभिरथ क्षान्तैश्च तैः सस्वरैः ।  
नामानि त्रिपुरे भवन्ति खलु यान्यत्यन्तगुह्यानि ते  
तेभ्यो भैरवपत्नि विंशतिसहस्रेभ्यः परेभ्यो नमः ॥१९॥  
बोद्धव्या निपुणं बुधैः स्तुतिरियं कृत्वा मनस्तद्गतं  
भारत्यास्त्रिपुरेत्यनन्यमनसा यत्राद्यवृत्ते स्फुटम् ।  
एकद्वित्रिपदक्रमेण कथितस्तत्पादसङ्ख्याक्षरै-  
र्मन्त्रोद्धारविधिर्विशेषसहितः सत्सम्प्रदायान्वितः ॥२०॥  
सावद्यं निरवद्यमस्तु यदि वा किं वानया चिन्तया  
नूनं स्तोत्रमिदं पठिष्यति जनो यस्यास्ति भक्तिस्त्वयि ।  
सञ्चिन्त्यापि लघुत्वमात्मनि दृढं सञ्जायमानं हठा-  
त्त्वद्भक्त्या मुखरीकृतेन रचितं यस्मान्मयापि ध्रुवम् ॥२१॥  
चर्चास्तवः ।  
सौन्दर्यविभ्रमभुवो भुवनाधिपत्य-  
सङ्कल्पकल्पतरवस्त्रिपुरे जयन्ति ।  
एते कवित्वकुमुदप्रकरावबोध-  
पूर्णेन्दवस्त्वयि जगज्जननि प्रणामाः ॥१॥  
देवि स्तुतिव्यतिकरे कृतबुद्धयस्ते  
वाचस्पतिप्रभृतयोऽपि जडीभवन्ति ।  
तस्मान्निसर्गजडिमा कतमोऽहमत्र  
स्तोत्रं तव त्रिपुरतापनपत्नि कर्तुम् ॥२॥  
मातस्तथापि भवतीं भवतीव्रताप-  
विच्छित्तये स्तवमहार्णवकर्णधारः ।  
स्तोतुं भवानि स भवच्चरणारविन्द-  
भक्तिग्रहः किमपि मां मुखरीकरोति ॥३॥  
सूते जगन्ति भवती भवती बिभर्ति  
जागर्ति तत्क्षयकृते भवती भवानि ।  
मोहं भिनत्ति भवती भवती रुणद्धि  
लीलायितं जयति चित्रमिदं भवत्याः ॥४॥  
यस्मिन्मनागपि नवाम्बुजपत्त्रगौरि  
गौरि प्रसादमधुरां दृशमादधासि ।  
तस्मिन्निरन्तरमनङ्गशरावकीर्ण-  
सीमन्तिनीनयनसन्ततयः पतन्ति ॥५॥  
पृथ्वीभुजोऽप्युदयनप्रभवस्य तस्य  
विद्याधरप्रणतिचुम्बितपादपीठः ।  
यच्चक्रवर्तिपदवीप्रणयः स एष  
त्वत्पादपङ्कजरजःकणजः प्रसादः ॥६॥  
त्वत्पादपङ्कजरजःप्रणिपातपूर्वैः  
पुण्यैरनल्पमतिभिः कृतिभिः कवीन्द्रैः ।  
क्षीरक्षपाकरदुकूलहिमावदाता  
कैरप्यवापि भुवनत्रितयेऽपि कीर्तिः ॥७॥  
कल्पद्रुमप्रसवकल्पितचित्रपूजा-  
मुद्दीपितप्रियतमामदरक्तगीतिम् ।  
नित्यं भवानि भवतीमुपवीणयन्ति  
विद्याधराः कनकशैलगुहागृहेषु ॥८॥  
लक्ष्मीवशीकरणकर्मणि कामिनीना-  
माकर्षणव्यतिकरेषु च सिद्धमन्त्रः ।  
नीरन्ध्रमोहतिमिरच्छिदुरप्रदीपो  
देवि त्वदङ्घ्रिजनितो जयति प्रसादः ॥९॥  
देवि त्वदङ्घ्रिनखरत्नभुवो मयूखाः  
प्रत्यग्रमौक्तिकरुचो मुदमुद्वहन्ति ।  
सेवानति व्यतिकरे सुरसुन्दरीणां  
सीमन्तसीम्नि कुसुमस्तबकायितं यैः ॥१०॥  
मूर्ध्नि स्फुरत्तुहिनदीधितिदीप्तदीप्तं  
मध्येललाटममरायुधरश्मिचित्रम् ।  
हृच्चक्रचुम्बि हुतभुक्कणिकानुकारि  
ज्योतिर्यदेतदिदमम्ब तव स्वरूपम् ॥११॥  
रूपं तव स्फुरितचन्द्रमरीचिगौर-  
मालोकते शिरसि वागधिदैवतं यः ।  
निःसीमसूक्तिरचनामृतनिर्झरस्य  
तस्य प्रसादमधुराः प्रसरन्ति वाचः ॥१२॥  
सिन्दूरपांसुपटलच्छुरितामिव द्यां  
त्वत्तेजसा जतुरसस्नपितामिवोर्वीम् ।  
यः पश्यति क्षणमपि त्रिपुरे विहाय  
व्रीडां मृडानि सुदृशस्तमनुद्रवन्ति ॥१३॥  
मातर्मुहूर्तमपि यः स्मरति स्वरूपं  
लाक्षारसप्रसरतन्तुनिभं भवत्याः ।  
ध्यायन्त्यनन्यमनसस्तमनङ्गतप्ताः  
प्रद्युम्नसीम्नि सुभगत्वगुणं तरुण्यः ॥१४॥  
योऽयं चकास्ति गगनार्णवरत्नमिन्दु-  
र्योऽयं सुरासुरगुरुः पुरुषः पुराणः ।  
यद्वाममर्धमिदमन्धकसूदनस्य  
देवि त्वमेव तदिति प्रतिपादयन्ति ॥१५॥  
इच्छानुरूपमनुरूपगुणप्रकर्षं  
सङ्कर्षिणि त्वमभिमृष्य यदा बिभर्षि ।  
जायेत स त्रिभुवनैकगुरुस्तदानीं  
देवः शिवोऽपि भुवनत्रयसूत्रधारः ॥१६॥  
ध्यातासि हैमवति येन हिमांशुरश्मि-  
मालामलद्युतिरकल्मषमानसेन ।  
तस्याविलम्बमनवद्यमनन्तकल्प-  
मल्पैर्दिनैः सृजसि सुन्दरि वाग्विलासम् ॥१७॥  
आधारमारुतनिरोधवशेन येषां  
सिन्दूररञ्जितसरोजगुणानुकारि ।  
दीप्तं हृदि स्फुरति देवि वपुस्त्वदीयं  
ध्यायन्ति तानिह समीहितसिद्धसाध्याः ॥१८॥  
ये चिन्तयन्त्यरुणमण्डलमध्यवर्ति  
रूपं तवाम्ब नवयावकपङ्कपिङ्गम् ।  
तेषां सदैव कुसुमायुधबाणभिन्न-  
वक्षःस्थला मृगदृशो वशगा भवन्ति ॥१९॥  
त्वामैन्दवीमिव कलामनुभालदेश-  
मुद्भासिताम्बरतलामवलोकयन्तः ।  
सद्यो भवानि सुधियः कवयो भवन्ति  
त्वं भावनाहितधियां कुलकामधेनुः ॥२०॥  
शर्वाणि सर्वजनवन्दितपादपद्मे  
पद्मच्छदद्युतिविडम्बितनेत्रलक्ष्मि ।  
निष्पापमूर्तिजनमानसराजहंसि  
हंसि त्वमापदमनेकविधां जनस्य ॥२१॥  
उत्तप्तहेमरुचिरे त्रिपुरे पुनीहि  
चेतश्चिरन्तनमघौघवनं लुनीहि ।  
कारागृहे निगडबन्धनयन्त्रितस्य  
त्वत्संस्मृतौ झटिति मे निगडास्त्रुटन्ति ॥२२॥  
त्वां व्यापिनीति सुमना इति कुण्डलीति  
त्वां कामिनीति कमलेति कलावतीति ।  
त्वां मालिनीति ललितेत्यपराजितेति  
देवि स्तुवन्ति विजयेति जयेत्युमेति ॥२३॥  
उद्दामकामपरमार्थसरोजखण्ड-  
चण्डद्युतिद्युतिमपासितषड्विकाराम् ।  
मोहद्विपेन्द्रकदनोद्यतबोधसिंह-  
लीलागुहां भगवतीं त्रिपुरां नमामि ॥२४॥  
गणेशबटुकस्तुता रतिसहायकामान्विता  
स्मरारिवरविष्टरा कुसुमबाणबाणैर्युता ।  
अनङ्गकुसुमादिभिः परिवृता च सिद्धैस्त्रिभिः  
कदम्बवनमध्यगा त्रिपुरसुन्दरी पातु नः ॥२५॥  
रुद्राणि विद्रुममयीं प्रतिमामिव त्वां  
ये चिन्तयन्त्यरुणकान्तिमनन्यरूपाम् ।  
तानेत्य पक्ष्मलदृशः प्रसभं भजन्ते  
कण्ठावसक्तमृदुबाहुलतास्तरुण्यः ॥२६॥  
त्वद्रूपैकनिरूपणप्रणयिताबन्धो दृशोस्त्वद्गुण-  
ग्रामाकर्णनरागिता श्रवणयोस्त्वत्संस्मृतिश्चेतसि ।  
त्वत्पादार्चनचातुरी करयुगे त्वत्कीर्तनं वाचि मे  
कुत्रापि त्वदुपासनव्यसनिता मे देवि मा शाम्यतु ॥२७॥  
त्वद्रूपमुल्लसितदाडिमपुष्परक्त-  
मुद्भावयेन्मदनदैवतमक्षरं यः ।  
तं रूपहीनमपि मन्मथनिर्विशेष-  
मालोकयन्त्युरुनितम्बतटास्तरुण्यः ॥२८॥  
ब्रह्मेन्द्ररुद्रहरिचन्द्रसहस्ररश्मि-  
स्कन्दद्विपाननहुताशनवन्दितायै ।  
वागीश्वरि त्रिभुवनेश्वरि विश्वमात-  
रन्तर्बहिश्च कृतसंस्थितये नमस्ते ॥२९॥  
यः स्तोत्रमेतदनुवासरमीश्वरायाः  
श्रेयस्करं पठति वा यदि वा शृणोति ।  
तस्येप्सितं फलति राजभिरीड्यतेऽसौ  
जायेत स प्रियतमो मदिरेक्षणानाम् ॥३०॥  
घटस्तवः ।  
आनन्दमन्थरपुरन्दरमुक्तमाल्यं  
मौलौ हठेन निहितं महिषासुरस्य ।  
पादाम्बुजं भवतु मे विजयाय मञ्जु-  
मञ्जीरशिञ्जितमनोहरमम्बिकायाः ॥१॥  
देवि त्र्यम्बकपत्नि पार्वति सति त्रैलोक्यमातः शिवे  
शर्वाणि त्रिपुरे मृडानि वरदे रुद्राणि कात्यायनि ।  
भीमे भैरवि चण्डि शर्वरि कले कालक्षये शूलिनि  
त्वत्पादप्रणताननन्यमनसः पर्याकुलान्पाहि नः ॥२॥  
देवि त्वां सकृदेव यः प्रणमति क्षोणीभृतस्तं नम-  
न्त्याजन्मस्फुरदङ्घ्रिपीठविलुठत्कोटीरकोटिच्छटाः ।  
यस्त्वामर्चति सोऽर्च्यते सुरगणैर्यः स्तौति स स्तूयते  
यस्त्वां ध्यायति तं स्मरार्तिविधुरा ध्यायन्ति वामभ्रुवः ॥३॥  
उन्मत्ता इव सग्रहा इव विषव्यासक्तमूर्छा इव  
प्राप्तप्रौढमदा इवार्तिविरहग्रस्ता इवार्ता इव ।  
ये ध्यायन्ति हि शैलराजतनयां धन्यास्त एवाग्रत-  
स्त्यक्तोपाधिविवृद्धरागमनसो ध्यायन्ति तान्सुभ्रुवः ॥४॥  
ध्यायन्ति ये क्षणमपि त्रिपुरे हृदि त्वां  
लावण्ययौवनधनैरपि विप्रयुक्ताः ।  
ते विस्फुरन्ति ललितायतलोचनानां  
चित्तैकभित्तिलिखितप्रतिमाः पुमांसः ॥५॥  
एतं किं नु दृशा पिबाम्युत विशाम्यस्याङ्गमङ्गैर्निजैः  
किं वामुं निगराम्यनेन सहसा किं वैकतामाश्रये ।  
तस्येत्थं विवशो विकल्पललिताकूतेन योषिज्जनः  
किं तद्यन्न करोति देवि हृदये यस्य त्वमावर्तसे ॥६॥  
विश्वव्यापिनि यद्वदीश्वर इति स्थाणावनन्याश्रयः  
शब्दः शक्तिरिति त्रिलोकजननि त्वय्येव तथ्यस्थितिः ।  
इत्थं सत्यपि शक्नुवन्ति यदिमाः क्षुद्रा रुजो बाधितुं  
त्वद्भक्तानपि न क्षिणोषि च रुषा तद्देवि चित्रं महत् ॥७॥  
इन्दोर्मध्यगतां मृगाङ्कसदृशच्छायां मनोहारिणीं  
पाण्डूत्फुल्लसरोरुहासनगतां स्निग्धप्रदीपच्छविम् ।  
वर्षन्तीममृतं भवानि भवतीं ध्यायन्ति ये देहिन-  
स्ते निर्मुक्तरुजो भवन्ति विपदः प्रोज्झन्ति तान्दूरतः ॥८॥  
पूर्णेन्दोः शकलैरिवातिबहलैः पीयूषपूरैरिव ।  
क्षीराब्धेर्लहरीभरैरिव सुधापङ्कस्य पिण्डैरिव ।  
प्रालेयैरिव निर्मितं तव वपुर्ध्यायन्ति ये श्रद्धया  
चित्तान्तर्निहितार्तितापविपदस्ते सम्पदं बिभ्रति ॥९॥  
ये संस्मरन्ति तरलां सहसोल्लसन्तीं  
त्वां ग्रन्थिपञ्चकभिदं तरुणार्कशोणाम् ।  
रागार्णवे बहलरागिणि मज्जयन्तीं  
कृत्स्नं जगद्दधति चेतसि तान्मृगाक्ष्यः ॥१०॥  
लाक्षारसस्नपितपङ्कजतन्तुतन्वी-  
मन्तः स्मरत्यनुदिनं भवतीं भवानि ।  
यस्तं स्मरप्रतिममप्रतिमस्वरूपा  
नेत्रोत्पलैर्मृगदृशो भृशमर्चयन्ति ॥११॥  
स्तुमस्त्वां वाचमव्यक्तां हिमकुन्देन्दुरोचिषम् ।  
कदम्बमालां बिभ्राणमापादतललम्बिनीम् ॥१२॥  
मूर्ध्नीन्दोः सितपङ्कजासनगतां प्रालेयपाण्डुत्विषं  
वर्षन्तीममृतं सरोरुहभुवो वक्त्रेऽपि रन्ध्रेऽपि च ।  
अच्छिन्ना च मनोहरा च ललिता चातिप्रसन्नापि च  
त्वामेवं स्मरतः स्मरारिदयिते वाक्सर्वतो वल्गति ॥१३॥  
ददातीष्टान्भोगान्क्षपयति रिपून्हन्ति विपदो  
दहत्याधीन्व्याधीन्शमयति सुखानि प्रतनुते ।  
हठादन्तर्दुःखं दलयति पिनष्टीष्टविरहं  
सकृद्ध्याता देवी किमिव निरवद्यं न कुरुते ॥१४॥  
यस्त्वां ध्यायति वेत्ति विन्दति जपत्यालोकते चिन्तय-  
त्यन्वेति प्रतिपद्यते कलयति स्तौत्याश्रयत्यर्चति ।  
यश्च त्र्यम्बकवल्लभे तव गुणानाकर्णयत्यादरा-  
त्तस्य श्रीर्न गृहादपैति विजयस्तस्याग्रतो धावति ॥१५॥  
किं किं दुःखं दनुजदलिनि क्षीयते न स्मृतायां  
का का कीर्तिः कुलकमलिनि ख्याप्यते न स्तुतायाम् ।  
का का सिद्धिः सुरवरनुते प्राप्यते नार्चितायां  
कं कं योगं त्वयि न चिनुते चित्तमालम्बितायाम् ॥१६॥  
ये देवि दुर्धरकृतान्तमुखान्तरस्था  
ये कालि कालघनपाशनितान्तबद्धाः ।  
ये चण्डि चण्डगुरुकल्मषसिन्धुमग्ना-  
स्तान्पासि मोचयसि तारयसि स्मृतैव ॥१७॥  
लक्ष्मीवशीकरणचूर्णसहोदराणि  
त्वत्पादपङ्कजरजांसि चिरं जयन्ति ।  
यानि प्रणाममिलितानि नृणां ललाटे  
लुम्पन्ति दैवलिखितानि दुरक्षराणि ॥१८॥  
रे मूढाः किमयं वृथैव तपसा कायः परिक्लिश्यते  
यज्ञैर्वा बहुदक्षिणैः किमितरे रिक्तीक्रियन्ते गृहाः ।  
भक्तिश्चेदविनाशिनी भगवतीपादद्वयी सेव्यता-  
मुन्निद्राम्बुरुहातपत्रसुभगा लक्ष्मीः पुरो धावति ॥१९॥  
याचे न कञ्चन न कञ्चन वञ्चयामि  
सेवे न कञ्चन निरस्तसमस्तदैन्यः ।  
श्लक्ष्णं वसे मधुरमद्मि भजे वरस्त्री-  
र्देवी हृदि स्फुरति मे कुलकामधेनुः ॥२०॥  
नमामि यामिनीनाथलेखालङ्कृतकुन्तलाम् ।  
भवानीं भवसन्तापनिर्वापणसुधानदीम् ॥२१॥  
अम्बास्तवः ।  
यामामनन्ति मुनयः प्रकृतिं पुराणीं  
विद्येति यां श्रुतिरहस्यविदो वदन्ति ।  
तामर्धपल्लवितशङ्कररूपमुद्रां  
देवीमनन्यशरणः शरणं प्रपद्ये ॥१॥  
अम्ब स्तवेषु तव तावदकर्तृकानि  
कुण्ठीभवन्ति वचसामपि गुम्फनानि ।  
डिम्भस्य मे स्तुतिरसावसमञ्जसापि  
वात्सल्यनिघ्नहृदयां भवतीं धिनोतु ॥२॥  
व्योमेति बिन्दुरिति नाद इतीन्दुलेखा-  
रूपेति वाग्भवतनूरिति मातृकेति ।  
निःस्यन्दमानसुखबोधसुधास्वरूपा  
विद्योतसे मनसि भाग्यवतां जनानाम् ॥३॥  
आविर्भवत्पुलकसन्ततिभिः शरीरै-  
र्निःस्यन्दमानसलिलैर्नयनैश्च नित्यम् ।  
वाग्भिश्च गद्गदपदाभिरुपासते ये  
पादौ तवाम्ब भुवनेषु त एव धन्याः ॥४॥  
वक्त्रं यदुद्यतमभिष्टुतये भवत्या-  
स्तुभ्यं नमो यदपि देवि शिरः करोति ।  
चेतश्च यत्त्वयि परायणमम्ब तानि  
कस्यापि कैरपि भवन्ति तपोविशेषैः ॥५॥  
मूलालवालकुहरादुदिता भवानि  
निर्भिद्य षट्सरसिजानि तडिल्लतेव ।  
भूयोऽपि तत्र विशसि ध्रुवमण्डलेन्दु-  
निःस्यन्दमानपरमामृततोयरूपा ॥६॥  
दग्धं यदा मदनमेकमनेकधा ते  
मुग्धः कटाक्षविधिरङ्कुरयाञ्चकार ।  
धत्ते तदाप्रभृति देवि ललाटनेत्रं  
सत्यं ह्रियैव मुकुलीकृतमिन्दुमौलिः ॥७॥  
अज्ञातसम्भवमनाकलितान्ववायं  
भिक्षुं कपालिनमवाससमद्वितीयम् ।  
पूर्वं करग्रहणमङ्गलतो भवत्याः  
शम्भुं क एव बुबुधे गिरिराजकन्ये ॥८॥  
चर्माम्बरं च शवभस्मविलेपनं च  
भिक्षाटनं च नटनं च परेतभूमौ ।  
वेतालसंहतिपरिग्रहता च शम्भोः  
शोभां बिभर्ति गिरिजे तव साहचर्यात् ॥९॥  
कल्पोपसंहरणकेलिषु पण्डितानि  
चण्डानि खण्डपरशोरपि ताण्डवानि ।  
आलोकनेन तव कोमलितानि मात-  
र्लास्यात्मना परिणमन्ति जगद्विभूत्यै ॥१०॥  
जन्तोरपश्चिमतनोः सति कर्मसाम्ये  
निःशेषपाशपटलच्छिदुरा निमेषात् ।  
कल्याणि देशिककटाक्षसमाश्रयेण  
कारुण्यतो भवति शाम्भववेधदीक्षा ॥११॥  
मुक्ताविभूषणवती नवविद्रुमाभा  
यच्चेतसि स्फुरसि तारकितेव सन्ध्या ।  
एकः स एव भुवनत्रयसुन्दरीणां  
कन्दर्पतां व्रजति पञ्चशरीं विनापि ॥१२॥  
ये भावयन्त्यमृतवाहिभिरंशुजालै-  
राप्यायमानभुवनाममृतेश्वरीं त्वाम् ।  
ते लङ्घयन्ति ननु मातरलङ्घनीयां  
ब्रह्मादिभिः सुरवरैरपि कालकक्षाम् ॥१३॥  
यः स्फाटिकाक्षगुणपुस्तककुण्डिकाढ्यां  
व्याख्यासमुद्यतकरां शरदिन्दुशुभ्राम् ।  
पद्मासनां च हृदये भवतीमुपास्ते  
मातः स विश्वकवितार्किकचक्रवर्ती ॥१४॥  
बर्हावतंसयुतबर्बरकेशपाशां  
गुञ्जावलीकृतघनस्तनहारशोभाम् ।  
श्यामां प्रवालवदनां सुकुमारहस्तां  
त्वामेव नौमि शबरीं शबरस्य जायाम् ॥१५॥  
अर्धेन किं नवलताललितेन मुग्धे  
क्रीतं विभोः परुषमर्धमिदं त्वयेति ।  
आलीजनस्य परिहासवचांसि मन्ये  
मन्दस्मितेन तव देवि जडीभवन्ति ॥१६॥  
ब्रह्माण्डबुद्बुदकदम्बकसङ्कुलोऽयं  
मायोदधिर्विविधदुःखतरङ्गमालः ।  
आश्चर्यमम्ब झटिति प्रलयं प्रयाति  
त्वद्ध्यानसन्ततिमहावडवामुखाग्नौ ॥१७॥  
दाक्षायणीति कुटिलेति गुहारणीति  
कात्यायनीति कमलेति कलावतीति ।  
एका सती भगवती परमार्थतोऽपि  
सन्दृश्यसे बहुविधा ननु नर्तकीव ॥१८॥  
आनन्दलक्षणमनाहतनाम्नि देशे  
नादात्मना परिणतं तव रूपमीशे ।  
प्रत्यङ्मुखेन मनसा परिचीयमानं  
शंसन्ति नेत्रसलिलैः पुलकैश्च धन्याः ॥१९॥  
त्वं चन्द्रिका शशिनि तिग्मरुचौ रुचिस्त्वं  
त्वं चेतनासि पुरुषे पवने बलं त्वम् ।  
त्वं स्वादुतासि सलिले शिखिनि त्वमूष्मा  
निःसारमेव निखिलं त्वदृते यदि स्यात् ॥२०॥  
ज्योतींषि यद्दिवि चरन्ति यदन्तरिक्षं  
सूते पयांसि यदहिर्धरणिं च धत्ते ।  
यद्वाति वायुरनलो यदुदर्चिरास्ते  
तत्सर्वमम्ब तव केवलमाज्ञयैव ॥२१॥  
सङ्कोचमिच्छसि यदा गिरिजे तदानीं  
वाक्तर्कयोस्त्वमसि भूमिरनामरूपा ।  
यद्वा विकासमुपयासि यदा तदानीं  
त्वन्नामरूपगणनाः सुकरा भवन्ति ॥२२॥  
भोगाय देवि भवतीं कृतिनः प्रणम्य  
भ्रूकिङ्करीकृतसरोजगृहासहस्राः ।  
चिन्तामणिप्रचयकल्पितकेलिशैले  
कल्पद्रुमोपवन एव चिरं रमन्ते ॥२३॥  
हर्तुं त्वमेव भवसि त्वदधीनमीशे  
संसारतापमखिलं दयया पशूनाम् ।  
वैकर्तनी किरणसंहतिरेव शक्ता  
घर्मं निजं शमयितुं निजयैव वृष्ट्या ॥२४॥  
शक्तिः शरीरमधिदैवतमन्तरात्मा  
ज्ञानं क्रिया करणमासनजालमिच्छा ।  
ऐश्वर्यमायतनमावरणानि च त्वं  
किं तन्न यद्भवसि देवि शशाङ्कमौलेः ॥२५॥  
भूमौ निवृत्तिरुदिता पयसि प्रतिष्ठा  
विद्यानले मरुति शान्तिरतीतशान्तिः ।  
व्योम्नीति याः किल कलाः कलयन्ति विश्वं  
तासां हि दूरतरमम्ब पदं त्वदीयम् ॥२६॥  
यावत्पदं पदसरोजयुगं त्वदीयं  
नाङ्गीकरोति हृदयेषु जगच्छरण्ये ।  
तावद्विकल्पजटिलाः कुटिलप्रकारा-  
स्तर्कग्रहाः समयिनां प्रलयं न यान्ति ॥२७॥  
यद्देवयानपितृयानविहारमेके  
कृत्वा मनः करणमण्डलसार्वभौमम् ।  
याने निवेश्य तव कारणपञ्चकस्य  
पर्वाणि पार्वति नयन्ति निजासनत्वम् ॥२८॥  
स्थूलासु मूर्तिषु महीप्रमुखासु शम्भोः  
कस्याश्चनापि तव वैभवमम्ब यस्याः ।  
पत्या गिरामपि न शक्यत एव वक्तुं  
सासि स्तुता किल मयेति तितिक्षितव्यम् ॥२९॥  
कालाग्निकोटिरुचिमम्ब षडध्वशुद्धा-  
वाप्लावनेषु भवतीममृतौघवृष्टिम् ।  
श्यामां घनस्तनतटां सकलीकृतौ च  
ध्यायन्त एव जगतां गुरवो भवन्ति ॥३०॥  
विद्यां परां कतिचिदम्बरमम्ब केचि-  
दानन्दमेव कतिचित्कतिचिच्च मायाम् ।  
त्वां विश्वमाहुरपरे वयमामनामः  
साक्षादपारकरुणां गुरुमूर्तिमेव ॥३१॥  
कुवलयदलनीलं बर्बरस्निग्धकेशं  
पृथुतरकुचभारक्रान्तकान्तावलग्नम् ।  
किमिह बहुभिरुक्तैस्त्वत्स्वरूपं परं नः  
सकलजननि मातः सन्ततं सन्निधत्ताम् ॥३२॥  
सकलजननीस्तवः ।  
अजानन्तो यान्ति क्षयमवशमन्योन्यकलहै-  
रमी मायाग्रन्थौ तव परिलुठन्तः समयिनः ।  
जगन्मातर्जन्मज्वरमयतमःकौमुदि वयं  
नमस्ते कुर्वाणाः शरणमुपयामो भगवतीम् ॥१॥  
वचस्तर्कागम्यस्वरसपरमानन्दविभव-  
प्रबोधाकाराय द्युतितुलितनीलोत्पलरुचे ।  
शिवस्याराध्याय स्तनभरविनम्राय सततं  
नमस्तस्मै कस्मैचन भवतु मुग्धाय महसे ॥२॥  
अनाद्यन्ताभेदप्रणयरसिकापि प्रणयिनी  
शिवस्यासीर्यत्त्वं परिणयविधौ देवि गृहिणी ।  
सवित्री भूतानामपि यदुदभूः शैलतनया  
तदेतत्संसारप्रणयनमहानाटकसुखम् ॥३॥  
ब्रुवन्त्येके तत्त्वं भगवति सदन्ये विदुरस-  
त्परे मातः प्राहुस्तव सदसदन्ये सुकवयः ।  
परे नैतत्सर्वं समभिदधते देवि सुधिय-  
स्तदेतत्त्वन्मायाविलसितमशेषं ननु शिवे ॥४॥  
लुठद्गुञ्जाहारस्तनभरनमन्मध्यलतिका-  
मुदञ्चद्धर्माम्भःकणगुणितनीलोत्पलरुचम् ।  
शिवं पार्थत्राणप्रवणमृगयाकारगुणितं  
शिवामन्वग्यान्तीं शबरमहमन्वेमि शबरीम् ॥५॥  
मिथः केशाकेशिप्रधननिधनास्तर्कघटना  
बहुश्रद्धाभक्तिप्रणयविषयाः शास्त्रविधयः ।  
प्रसीद प्रत्यक्षीभव गिरिसुते देहि शरणं  
निरालम्बं चेतः परिलुठति पारिप्लवमिदम् ॥६॥  
शुनां वा वह्नेर्वा खगपरिषदो वा यदशनं  
कदा केन क्वेति क्वचिदपि न कश्चित्कलयति ।  
अमुष्मिन्विश्वासं विजहिहि ममाह्नाय वपुषि  
प्रपद्येथाश्चेतः सकलजननीमेव शरणम् ॥७॥  
तडित्कोटिज्योतिद्युतिदलितषड्ग्रन्थिगहनं  
प्रविष्टं स्वाधारं पुनरपि सुधावृष्टिवपुषा ।  
किमप्यष्टत्रिंशत्किरणसकलीभूतमनिशं  
भजे धाम श्यामं कुचभरनतं बर्बरकचम् ॥८॥  
चतुष्पत्त्रान्तःषड्दलभगपुटान्तस्त्रिवलय-  
स्फुरद्विद्युद्वह्निद्युमणिनियताभद्युतियुते ।  
षडस्रं भित्त्वादौ दशदलमथ द्वादशदलं  
कलास्रं च द्व्यस्रं गतवति नमस्ते गिरिसुते ॥९॥  
कुलं केचित्प्राहुर्वपुरकुलमन्ये तव बुधाः  
परे तत्सम्भेदं समभिदधते कौलमपरे ।  
चतुर्णामप्येषामुपरि किमपि प्राहुरपरे  
महामाये तत्त्वं तव कथममी निश्चिनुमहे ॥१०॥  
षडध्वारण्यानीं प्रलयरविकोटिप्रतिरुचा  
रुचा भस्मीकृत्य स्वपदकमलप्रह्वशिरसाम् ।  
वितन्वानः शैवं किमपि वपुरिन्दीवररुचिः  
कुचाभ्यामानम्रस्तव पुरुषकारो विजयते ॥११॥  
प्रकाशानन्दाभ्यामविदितचरीं मध्यपदवीं  
प्रविश्यैतद्द्वन्द्वं रविशशिसमाख्यं कवलयन् ।  
प्रविश्योर्ध्वं नादं लयदहनभस्मीकृतकुलः  
प्रसादात्ते जन्तुः शिवमकुलमम्ब प्रविशति ॥१२॥  
मनुष्यास्तिर्यञ्चो मरुत इति लोकत्रयमिदं  
भवाम्भोधौ मग्नं त्रिगुणलहरीकोटिलुठितम् ।  
कटाक्षश्चेदत्र क्वचन तव मातः करुणया  
शरीरी सद्योऽयं व्रजति परमानन्दतनुताम् ॥१३॥  
प्रियङ्गुश्यामाङ्गीमरुणतरवासःकिसलयां  
समुन्मीलन्मुक्ताफलबहलनेपथ्यसुभगाम् ।  
स्तनद्वन्द्वस्फारस्तबकनमितां कल्पलतिकां  
सकृद्ध्यायन्तस्त्वां दधति शिवचिन्तामणिपदम् ॥१४॥  
षडाधारावर्तैरपरिमितमन्त्रोर्मिपटलै-  
र्लसन्मुद्राफेनैर्बहुविधचलद्दैवतझषैः ।  
क्रमस्रोतोभिस्त्वं वहसि परनादामृतनदी  
भवानि प्रत्यग्रा शिवचिदमृताब्धिप्रणयिनी ॥१५॥  
महीपाथोवह्निश्वसनवियदात्मेन्दुरविभि-  
र्वपुर्भिर्ग्रस्तांशैरपि तव कियानम्ब महिमा ।  
अमून्यालोक्यन्ते भगवति न कुत्राप्यणुतमा-  
मवस्थां प्राप्तानि त्वयि तु परमव्योमवपुषि ॥१६॥  
कलां मायां प्रज्ञां समयमनुभूतिं समरसं  
गुरुं पारम्पर्यं विनयमुपदेशं शिवकथाम् ।  
प्रमाणं निर्वाणं प्रकृतिमतिभूतिं परगुहां  
विधिं विद्यामाहुः सकलजननीमेव मुनयः ॥१७॥  
प्रलीने शब्दौधे तदनु विरते बिन्दुविभवे  
ततस्तत्त्वे चाष्टध्वनिवपुरुपाधिन्युपगते ।  
श्रिते शाक्ते पर्वण्यनुकलितचिन्मात्रगहनां  
स्वसंवित्तिं योगी रसयति शिवाख्यां परतनुम् ॥१८॥  
परानन्दाकारां निरवधिशिवैश्वर्यवपुषं  
निराकारां ज्ञानप्रकृतिमपरिच्छिन्नकरुणाम् ।  
सवित्रीं लोकानां निरतिशयधामास्पदपदां  
भवो वा मोक्षो वा भवतु भवतीमेव भजताम् ॥१९॥  
जगत्काये कृत्वा तदपि हृदये तच्च पुरुषे  
पुमांसं बिन्दुस्थं तमपि वियदाख्ये च गहने ।  
तदेतज्ज्ञानाख्ये तदपि परमानन्दगहने  
महाव्योमाकारे त्वदनुभवशीलो विजयते ॥२०॥  
विधे वेद्ये विद्ये विविधसमये वेदगुलिके  
विचित्रे विश्वाद्ये विनयसुलभे वेदजननि ।  
शिवाज्ञे शूलस्थे शिवपदवदान्ये शिवनिधे  
शिवे मातर्मह्यं त्वयि वितर भक्तिं निरुपमाम् ॥२१॥  
विधेर्मुण्डं हृत्वा यदकुरुत पात्रं करतले  
हरिं शूलप्रोतं यदगमयदंसाभरणताम् ।  
अलं चक्रे कण्ठं यदपि गरलेनाम्ब गिरिशः  
शिवस्थायाः शक्तेस्तदिदमखिलं ते विलसितम् ॥२२॥  
विरिञ्च्याख्या मातः सृजसि हरिसञ्ज्ञा त्वमवसि  
त्रिलोकीं रुद्राख्या हरसि विदधासीश्वर दशाम् ।  
भवन्ती नादाख्या विहरसि च पाशौघदलनी  
त्वमेवैकानेका भवसि कृतिभेदैर्गिरिसुते ॥२३॥  
मुनीनां चेतोभिः प्रमृदितकषायैरपि मना-  
गशक्यं संस्प्रष्टुं चकितचकितैरम्ब सततम् ।  
श्रुतीनां मूर्धानः प्रकृतिकठिनाः कोमलतरे  
कथं ते विन्दन्ते पदकिसलये पार्वति पदम् ॥२४॥  
तडिद्वल्लीं नित्याममृतसरितं पाररहितां  
मलोत्तीर्णां ज्योत्स्नां प्रकृतिमगुणग्रन्थिगहनाम् ।  
गिरां दूरां विद्यामविनतकुचां विश्वजननी-  
मपर्यन्तां लक्ष्मीमभिदधति सन्तो भगवतीम् ॥२५॥  
शरीरं क्षित्यम्भःप्रभृतिरचितं केवलमिदं  
सुखं दुःखं चायं कलयति पुमांश्चेतन इति ।  
स्फुटं जानानोऽपि प्रभवति न देही रहयितुं  
शरीराहङ्कारं तव समयबाह्यो गिरिसुते ॥२६॥  
पिता माता भ्राता सुहृदनुचरः सद्म गृहिणी  
वपुः क्षेत्रं मित्त्रं धनमपि यदा मां विजहति ।  
तदा मे भिन्दाना सपदि भयमोहान्धतमसं  
महाज्योत्स्ने मातर्भव करुणया सन्निधिकरी ॥२७॥  
सुता दक्षस्यादौ किल सकलमातस्त्वमुदभूः  
सदोषं तं हित्वा तदनु गिरिराजस्य दुहिता ।  
अनाद्यन्ता शम्भोरपृथगपि शक्तिर्भगवती  
विवाहाज्जायासीत्यहह चरितं वेत्ति तव कः ॥२८॥  
कणास्त्वद्दीप्तीनां रविशशिकृशानुप्रभृतयः  
परं ब्रह्म क्षुद्रं तव नियतमानन्दकणिका ।  
शिवादि क्षित्यन्यं त्रिवलयतनोः सर्वमुदरे  
तवास्ते भक्तस्य स्फुरसि हृदि चित्रं भगवति ॥२९॥  
पुरः पश्चादन्तर्बहिरपरिमेयं परिमितं  
परं स्थूलं सूक्ष्मं सकुलमकुलं गुह्यमगुहम् ।  
दवीयो नेदीयः सदसदिति विश्वं भगवती  
सदा पश्यन्त्याख्यां वहसि भुवनक्षोभजननीम् ॥३०॥  
प्रविश्य त्वन्मार्गं सहजदयया देशिकदृशा  
षडध्वध्वान्तौघच्छिदुरगणनातीतकरुणाम् ।  
परामाज्ञाकारां सपदि शिवयन्तीं शिवतनुं  
स्वमात्मानं धन्याश्चिरमुपलभन्ते भगवतीम् ॥३१॥  
मयूखाः पूष्णीव ज्वलन इव तद्दीप्तिकणिकाः  
पयोधौ कल्लोलाः प्रतिहतमहिम्नीव पृषतः ।  
उदेत्योदेत्याम्ब त्वयि सह निजैः सात्त्विकगुणै-  
र्भजन्ते तत्त्वौघाः प्रशममनुकल्पं परवशाः ॥३२॥  
विधुर्विष्णुर्ब्रह्मा प्रकृतिरणुरात्मा दिनकरः  
स्वभावो जैनेन्द्रः सुगतमुनिराकाशमनिलः ।  
शिवः शक्तिश्चेति श्रुतिविषयतां तामुपगतां  
विकल्पैरेभिस्त्वामभिदधति सन्तो भगवतीम् ॥३३॥  
शिवस्त्वं शक्तिस्त्वं त्वमसि समया त्वं समयिनी  
त्वमात्मा त्वं दीक्षा त्वमयमणिमादिर्गुणगणः ।  
अविद्या त्वं विद्या त्वमसि निखिलं त्वं किमपरं  
पृथक्तत्त्वं त्वत्तो भगवति न वीक्षामह इमे ॥३४॥  
त्वया यो जानीते रचयति भवत्यैव सततं  
त्वयिवेच्छत्यम्ब त्वमसि निखिला यस्य तनवः ।  
गता साम्यं शम्भोर्वहति परमं व्योम भवती  
तथाप्येवं हित्वा विहरति शिवस्येति किमिदम् ॥३५॥  
असङ्ख्यैः प्राचीनैर्जननि जननैः कर्मविलया-  
त्कृते जन्मन्यन्ते गुरुवपुषमासाद्य गिरिशम् ।  
अवाप्याज्ञां शैवीं क्रमतनुरपि त्वां विदितवा-  
न्नयेयं त्वत्पूजास्तुतिविरचनैरेव दिवसान् ॥३६॥  
यत्षट्पत्त्रं कमलमुदितं तस्य या कर्णिकाख्या  
योनिस्तस्याः प्रथितमुदरे यत्तद्ॐकारपीठम् ।  
तस्मिन्नन्तः कुचभरनतां कुण्डलीतः प्रवृत्तां  
श्यामाकारां सकलजननीं सन्ततं भावयामि ॥३७॥  
भुवि पयसि कृशानौ मारुते खे शशाङ्के  
सवितरि यजमानेऽप्यष्टधा शक्तिरेका ।  
वहति कुचभराभ्यां यावनम्रापि विश्वं  
  
