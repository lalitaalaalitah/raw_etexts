महोपाध्यायश्रीगोकुलनाथविरचितं शिवशतकम् ।  
विततविविधसम्प्रदायशाखाव्यतिकरवेष्टितमूर्तये नमोऽस्तु ।  
बहुतरजगदण्डबीजपूरप्रसवफलेग्रहिपादपाय तुभ्यम् ॥१॥  
न धरणिसलिलानला न वायुर्न खमत एव न खानि नापि वर्ष्म ।  
न समयककुभौ न चिन्न चित्तं पुरुषपुरन्दर पूरुषस्तवास्मि ॥२॥  
अविरतपरिवृत्तदण्डकाष्ठाकुलमतुलव्यतिवर्तमानवेगम् ।  
भ्रमयसि जगदण्डगोलमालाकलशकलापकुलाल कालचक्रम् ॥३॥  
भुवनपुटकुटीरहट्टयन्त्रभ्रमणसहध्रुवतर्कुतः क्रमेण ।  
सृजसि समयसूत्रमत्र मायामयपटवानविधानतन्तुवायः ॥४॥  
निगमवनवनस्पते प्रसूषे कति जगदण्डमयान्युदुम्बराणि ।  
दधति बहलजन्तुजालमन्तः पुनरपि तानि लयं त्वयि प्रयान्ति ॥५॥  
बहुतरजगदण्डभारभर्तुर्नहि महिमानमहं तवावयामि ।  
मशक इव शलाटुगर्भजन्मा विटपबृहत्त्वमुदुम्बरद्रुमस्य ॥६॥  
प्रविशति मम चित्तवेश्म सर्वेन्द्रियविकलः श्रुतिशिष्यमाणवर्त्मा ।  
विधिगृहतिलबिन्दुजालबर्ही गलितवपुः प्रपितामहः प्रजानाम् ॥७॥  
विगलितवपुषं विकारवार्तारहितमनिन्द्रियमक्रियं पुराणम् ।  
त्वमसि तदिति चेतनाविशेषं निजपितरं निगमाः प्रबोधयन्ति ॥८॥  
जगदिदमुपदीपयत्यविद्यातिमिररिपौ त्वयि न स्वमप्यवैमि ।  
प्रतपति तपनातपे तपर्तो भजति यदान्ध्यमसावुलूकलोकः ॥९॥  
विषमनिगमकाननान्तशाखाततिषु निलीय परान्निरीक्षमाणः ।  
परिणतिविदलज्जगत्कपित्थग्रसनकपे सुचिरान्निरूपितोऽसि ॥१०॥  
सकलमपि मया स्वकर्मबीजं त्वयि वृषवाह समर्पयाम्बभूवे ।  
तव मम च न चेत्फलं प्रसूते कथमधुनाप्यहमेव दोषभूमिः ॥११॥  
नट इव वशगो भवामि यासामहमपहस्तितसर्वभूतपूर्वः ।  
प्रकृतिचरितनाट्यसूत्रधार भ्रमयसि मामियतीषु भूमिकासु ॥१२॥  
भवदभिरुचितासु मे क्रियासु व्यवहरतोऽनुदिनं हिताहितासु ।  
जनननिधनबन्धमोचनेषु प्रभुरसि भूतपते तवास्मि दासः ॥१३॥  
भवदभिमतमेव सेवमानो हितमहितं च त्वया वृथास्मि बद्धः ।  
तदपि कतममाश्रये शरण्यं बत परवानितरः पतिस्त्वमेव ॥१४॥  
वरमुपहसनीयवर्णकोऽयं विविधविकारविडम्बितस्वरूपः ।  
तदपि कृतकहासमात्रहेतोर्विरम निवारय निःसहोऽस्मि मायाम् ॥१५॥  
क्व जगति कतमाह्नि कस्य हेतोरहमिह बद्ध इति त्वमेव वेत्थ ।  
त्वमपि यदि न चेतये न च त्वां मम करुणामय तत्र कोऽपराधः ॥१६॥  
अविदितगतिना प्रमादनिद्रामुषितमतिः कितव त्वयास्मि बद्धः ।  
कथमपि मम दृष्टिवर्त्मवर्ती भव पथतस्करबन्धने प्रभुः स्याः ॥१७॥  
बहुविधभवभूमिकाभिराभिर्नटयसि नाथ यथा तथा नटामि ।  
कृपण गमयिता भवानविद्याजवनिकयान्तरितः कियन्त्यहानि ॥१८॥  
वपसि विगतभोगभाग्य दूरान्मयि वृषवाह तवाहमुर्वरास्मि ।  
स्वपदमुपदधासि यत्र तस्मिन्भवति कडङ्गर एव कर्मबीजम् ॥१९॥  
प्रभवति मतये पदप्रबन्धो न तव निरत्यय नित्यचेतनस्य ।  
न भवति करुणा सतो (?) पुरारे मम कृपणैः परिदेवितप्रपञ्चैः ॥२०॥  
सरसमपि वरं न भोक्तुमीहे हर मम शम्बलसञ्चयं गृहाण ।  
उपदिश कतरद्धि दूरयात्राश्रमशमनं भववर्त्मनोऽवसानम् ॥२१॥  
मम भवपथिकस्य कर्म भोग्यं प्रलयनिशि त्वमवेक्षथाः शयालोः ।  
त्वयि सकलमकिञ्चनो बुभूषुः प्रहरकवेतनमेतदर्पयामि ॥२२॥  
श्रुतिजनक रटत्यसौ कुमारी तव दुहिता बहिरेत्य नेति नेति ।  
व्यवहित निकटस्थितेऽपि तस्मात्त्वयि मिलितेऽपि ममातिथेः क्व भोगः ॥२३॥  
अपरिमितविभागभूमिरेकस्त्वमसि ततो जगदण्डबिन्दुरासीत् ।  
इति भुवनभरैकधुर्य जाने दश ककुभो गणितक्रमेण सिद्धाः ॥२४॥  
कथय क इव दिग्विपर्ययेऽपि प्रभवति गन्तुमतः क्व संसरेयम् ।  
भव भवपथिकस्य कोऽप्यपूर्वस्त्वमहमिति प्रसृतो मम प्रमोहः ॥२५॥  
मयि परमविभौ विशुद्धसत्त्वे यदिह शरीरतदात्मतामधासीः ।  
निगमपुरुष तत्प्रतिक्रियायै त्वयि निदधामि समस्तवस्त्वभेदम् ॥२६॥  
निबिडजडतदात्मताप्रमोहं विमलयति त्वदभेदविभ्रमो माम् ।  
प्रकृतिमुपनयन्ति वारिधानीं कतकरजांसि रजोन्तरापकर्षात् ॥२७॥  
पुरि पुरि विहरामहे भ्रमन्तः पुरहर पश्यसि भोगवञ्चितोऽस्मान् ।  
किमिति न विहरेम नाथवन्तो वयमितरे त्वमनाथ एक एव ॥२८॥  
स्वपिषि न परकर्मसु प्रसक्तः परमुपभोजयतस्तव क्व भोगः ।  
परचरितमवैषि निर्निमेषः प्रकृतिदरिद्र न कोऽपि पश्यति त्वाम् ॥२९॥  
प्रकृतिचटुल सूक्ष्मभूतशेषे प्रकृतिविकारनिकोचभाजि काले ।  
अविरतपरिवृत्तिखेदखिन्ने स्वपिति जने प्रतिबुध्यसे त्वमेकः ॥३०॥  
प्रलयदहनदग्धशेषपीलुप्रकरशिलोञ्छपवित्रवृत्तिरादौ ।  
घटयसि भुवनानि तेषु जीवप्रकृतिचलैः परमाणुभिः शरीरम् ॥३१॥  
जनशरण शरीरिणां प्रसृप्तैः करणगणैरुपलभ्यचेतनानाम् ।  
कतिचन जनुरन्तरानुभूतिप्रसृमरवासनया स्मृतीः प्रसूषे ॥३२॥  
अतिशयितविबुद्धवत्पुराणः स्मरति मुनिर्निगमं हिरण्यगर्भः ।  
गगनपवनसन्निपातकर्ता कथमसि वा करुणानपेक्ष एव ॥३३॥  
अथ कृतककलेवरद्वयेन व्यवहरता च निदेशदायिना च ।  
अवगमितपदप्रवृत्तिमादौ कवयसि लोकहिताय सम्प्रदायम् ॥३४॥  
हितविधिकपटान्निसर्गमूढप्रकृतिरसावहितान्निवर्तनीयः ।  
इति विषमतमेऽपि संविधाने गणयतु कस्तव नाथ कौशलानि ॥३५॥  
भवतु विधिरपूर्वकार्मतत्त्वाशयहितसाधनताभिधासु कश्चित् ।  
तदपि मुषितदोषमन्तरा त्वां न भवितुमर्हति चोदना प्रमाणम् ॥३६॥  
प्रभवति परमाप्तयो दुरन्तादपसरणाय हिते प्रवर्तनाय ।  
सह चरति चतुर्भिरर्थवादैर्निगमकवे स तवैव सूक्तसारः ॥३७॥  
अजिनमुसलवेदियूपशम्यादृषदुपलस्फ्यहविःकपालशूर्पैः ।  
अथ गुरुयजमानगातृहोतृप्रभृतिभिरध्वरकर्मसु त्वमिज्यः ॥३८॥  
विकिरति परितो घनावलीव श्रुतिरमृतानि तवाशयादुदस्य ।  
विलयमयमुपैति चित्समुद्र त्वयि जगतो निगमस्य चित्प्रवाहः ॥३९॥  
अभिसरति परं परं पुरारे विषयमनेकमपास्य पूर्वपूर्वम् ।  
वरुणनिलयमापगेव यावद्भजति भवन्तमसौ न चित्तवृत्तिः ॥४०॥  
गुणगणमपनीय चित्तकूपे मम निगमैः सहसा निपातितोऽसि ।  
अमृतकलश तिष्ठ तिष्ठ मन्ये पुनरपि जीवनमुद्धरिष्यसे नः ॥४१॥  
प्रथमसमयसङ्गमाय नैतज्जगदुपजीवति केवलं भवन्तम् ।  
भवतु सततसन्तमन्तरा त्वां कथमनिदम्प्रथमापि वस्तुसत्ता ॥४२॥  
प्रवहपवनवेगघट्टितोऽपि स्खलति न यज्जगदण्डपिण्डभारः ।  
लघुगुरुतुलनातुलाप्रकाण्ड द्रढिमगुणः स भवद्गुणत्रयस्य ॥४३॥  
त्वमखिलजगदीश षड्भिरङ्गैरुपचितवेदमजीजनः षडङ्गम् ।  
कथय कथमसावुपैत्वसत्तां सततसतो भवतः स्वतः प्रपञ्चः ॥४४॥  
विशकलितमनुव्रजन्निचित्य स्थपतिरिव त्वमजीघटः प्रपञ्चम् ।  
विभुरसि न च युज्यसे विकारैस्त्वयि समवैतु कथं स भूतसर्गः ॥४५॥  
न जगदिदमहेतुतो न शून्यादवधिमतां कथमुद्भवोऽस्त्वकस्मात् ।  
प्रकृतिरियमधर्मधर्मरूपा पुरुषगुणः कथमारभेत विश्वम् ॥४६॥  
स्वपरपरिचयान्ध्यहेतुमेतं शिव भवदावरणीयमन्धकारम् ।  
शमयति जगदण्डबिन्दुवृन्दाम्बुद भवदेकपदा विवेकविद्युत् ॥४७॥  
स्मरसि कथमनन्यदेव वृत्तां प्रभवकथाविधुरां निजामवस्थाम् ।  
पुनरपि न चिराज्जनार्दन त्वां न परिचरिष्यति चेतनो द्वितीयः ॥४८॥  
निमिषपरिचितो हरे समूलं हरसि विशेषगुणव्रजं परस्य ।  
प्रथयसि खलतामिमामपूर्वां कथयसि यद्विगुणत्वमात्मनोऽपि ॥४९॥  
अलमवगलितेन्द्रियप्रवृत्तेस्तव जरतः पुरुषस्य जागरेण ।  
अयमहमधुना प्रबुद्ध्यमानः पुरुषविकारकरीं निहन्मि मायाम् ॥५०॥  
असकृदनटदस्मिता नटी मे निहितपदा मशके मतङ्गजे च ।  
ध्रुवमुपरि तवाधिरोक्ष्यतीयं भव महतोऽपि महानणोरणीयान् ॥५१॥  
विलयमुपजगाम चेदखण्डस्त्वयि जरठो जगदण्डगुल्मपिण्डः ।  
क्षपयसि तदपि क्षपामनिद्रः कतिभिरसौ हि बुभूषति प्ररोहैः ॥५२॥  
विकिरति परदृष्टिवञ्चनाय त्वदुपरि विष्टपसर्षपानविद्या ।  
तदपि निमिषमात्रनिर्गतोऽपि प्रविशति भूतगणो भवन्तमेव ॥५३॥  
असकृदुपरमद्भिरङ्कभेदैर्नटगणनिष्क्रमणाद्विविक्तरङ्गः ।  
अविदितमुखसन्धिरामुखान्तो निगमकवेस्तव नाटकप्रबन्धः ॥५४॥  
भ्रमयसि जगतस्त्वमेव सञ्ज्ञापरिचयसंस्कृतिरूपवेदनाभिः ।  
सदसदतदपोढवस्तुचिन्ताकृतिरिति कल्पयसे विवेकवेद्यम् ॥५५॥  
त्वममृत विषयप्रवेशभूमौ भवसि दृशः पथि यस्य स द्वितीयम् ।  
जगति न परिपश्यति स्म जिह्मा स्मरहर दृष्टिविषाधिका गतिस्ते ॥५६॥  
द्रुहिणभवनपद्मबीजमालामणिपरिवर्तनतत्परात्मनस्ते ।  
ग्रसितुमखिलमेव जन्तुजातं विजनयतो विदिता बिडालवृत्तिः ॥५७॥  
अपरिमितकृतेर्निराश्रयस्य भ्रमरहितस्य निरस्तचेष्टितस्य ।  
दृषदुदरदरीषु दर्दुराणां घटनपटोस्तव कीदृशं शरीरम् ॥५८॥  
भुवनभवनभासनप्रदीप न्यपतदसौ त्वयि चेतनापतङ्गी ।  
क्षणमधिकमदीप्यत ज्वलन्ती पुनरजहात्प्रथमामपि स्वसत्ताम् ॥५९॥  
ध्रुवमियमपवर्गरात्रिसन्ध्या भवति यतस्त्वयि निर्भरोऽनुरागः ।  
रुचिमय चरमोऽयमञ्जलिस्ते ननु नचिराद्भविता भवानदृश्यः ॥६०॥  
यदपि तव वशे ममेन्द्रियाणि श्रुतिविषयावधिवर्तमानदृष्टेः ।  
मुखमसि जगतस्तथापि नाथ श्रुतिमुकुरेण विना न वेदितासे ॥६१॥  
मतिधनमितरे सुदीर्घनिद्राप्रणवधियस्त्वयि निक्षिपन्त्यतन्त्रे ।  
उपहरणसुसञ्चितो न जातु व्ययमुपगच्छति चेतनानिधिस्ते ॥६२॥  
क्वचिदपि विषमे त्वया नियुज्य स्थितिमनवाप्य चिरस्य संसरामि ।  
भवगिरिसरिदस्मि चित्समुद्र स्वमपि जहामि तदा लभे यदि त्वाम् ॥६३॥  
भगवति नियते विदूरयात्रासह�??।संसरणाध्वनोऽयमन्तः ।  
जरति विरम निःसहासि संविन्नगरमतःपरमद्वयोपभोग्यम् ॥६४॥  
विलिखतु कथमक्षराणि भाले स विधिरदृष्टपदार्थलेखदक्षः ।  
मम हि मिलितमक्षपादपादप्रणिपतनेन ललाटसीम्नि चक्षुः ॥६५॥  
उडुनि मयि रवे प्रकाशलेशं व्यवधिवशादपरीक्षितो न्यधासीः ।  
तमपहरसि सन्निकर्षमेत्य त्वदुपरि तर्हि निजं वपुस्त्यजामि ॥६६॥  
भवपथपथिकोऽस्मि वाटपाटच्चर मिलितोऽसि विलुण्ठ्य सम्पदो मे ।  
अहमपि भवदन्तरं प्रविश्य ध्रुवमचिरेण हरामि ते विभूतीः ॥६७॥  
श्रुतिरसि पुरुषार्थसन्निबद्धस्तव चरमे प्रथमे विरौमि वत्सः ।  
अमरगवि स दोग्धि कस्य हेतोरमृतमभोक्तरि पूर्तिभाजि भाण्डे ॥६८॥  
शिव तव मम चान्तरालभूमौ विविधविधां व्यवधां व्यधाद्विधाता ।  
तदपि हि भवतोऽहमेव भित्तिर्भवति वृतिः सदनस्य नाजिरस्य ॥६९॥  
व्यवधिरुपरराम भूर्विभक्ता प्रभवसि गूढमतिर्न मां प्रहर्तुम् ।  
तदहमहमिकाहृदेकशेषावधिरधुना ध्रुवमावयोर्विमर्दः ॥७०॥  
न धरणिरुपरि प्रयाति नाधः पतति न च प्लवते न बम्भ्रमीति ।  
न च दिवि वसति स्वशक्तियोगादपि तु भवानचलास्थिरत्वहेतुः ॥७१॥  
अविषमचतुरस्रषड्विभागां न सृजसि कन्दुकनिस्तलां न सूषे ।  
घटयसि पृथिवीमिमां खचक्रभ्रमणकुलाल विशालदर्पणाभाम् ॥७२॥  
पुरहर परदृष्टिदोषशान्त्यै कति जगदण्डकगण्डकान्बिभर्षि ।  
त्वदुपरि परिपातयन्ति दृष्टिं विजहति सर्वमकिञ्चना भवन्ति ॥७३॥  
परपुरमभिविश्य सर्वलोकं भ्रमयसि सर्वदिनेषु भूतवर्गः ।  
भवपितृवनवाटबोधिवृक्ष प्रलयनिशासु निलीय सेवते त्वाम् ॥७४॥  
ग्रहगृहसरसीरुहस्य राहुभ्रमरविमर्दसहार्ककर्णिकस्य ।  
भ्रमणमिदमभिव्यनक्ति लीलां तव घटितां ध्रुवनालघट्टनाय ॥७५॥  
सकलगुणगणो ममोर्णनाभेर्विलयमुपैति वितायते च भूयः ।  
पटुजनजडतापहारहेतोः क्षणमपि न क्षमसे क्षयं गुणानाम् ॥७६॥  
न खलु विघटिताः पुनर्घटन्ते न च घटिताः स्थिरसङ्गता श्रयन्ते ।  
पिपतिषुमवशं रुजन्ति वंश्यास्तटतरुमाप इवापगाणकस्य (?) ॥७७॥  
विगतविपरिलोपदृष्टि पश्यन्वशयसि यां पुरुषप्रकाण्ड मायाम् ।  
प्रकृतिचपलया तया विकारैर्बहुविधवर्णिकया वशीकृतोऽस्मि ॥७८॥  
प्रकृतिचपलपीलुबीजवर्गे दलति खगोलकुशूलविप्रकीर्णम् ।  
अघटितमितरेतरेण कल्पक्षयरजनौ समचीकलस्त्वमेकः ॥७९॥  
खपुटपटलमभ्यजीर्यदाशावृतिरदलन्निरवाद्रविप्रदीपः ।  
प्रलयमवनिवास्त्वगात्तथापि क्व जगदगारगृहस्थ निश्यवात्सीः ॥८०॥  
प्रसरति विषयेषु येषु रागः परिणमते विरतेषु तेषु शोकः ।  
त्वयि रुचिरुचिता नितान्तकान्ते गुणपरिपाकशुचामगोचरोऽसि ॥८१॥  
प्रतिगृहमतिथिर्गृहीतदण्डो धृतजगदण्डकमण्डलुप्रकाण्डः ।  
भुवनवहन पात्रमात्रशेषं सतृणमिदं जगदत्ति कालभिक्षुः ॥८२॥  
प्रसभनिविशमानकालसर्पप्रतिहतनिर्गमने खगोलनीडे ।  
बहुविधगतयो विविक्तजायासुतजननीतनवः खगा भ्रमन्ति ॥८३॥  
अभिलपितमथानुचिन्तितं यो हृदयगुहाशयितः शृणोत्यकर्णः ।  
तमिममवचनं च वाग्मिता च प्रभवति मन्त्रयितुं त्रयीभुजङ्गम् ॥८४॥  
परिपिबति पयो भवाध्वनीनस्तनयकराज्जननीपयोधराच्च ।  
व्यपगतमधुना तदाशयापि प्रसभवशादयमाशयः शुशोष ॥८५॥  
स्तनकलशमुखेन वा जनन्यास्तनयकराङ्गुलिमध्यकुल्यया च ।  
चपल पिब पयांसि यावदायुर्भवति न चेतसि चेतनासमुद्रः ॥८६॥  
विधिवशमिलितो भवाध्वयात्रां हरसि जगत्तिलपेषतैलिकोऽसि ।  
न तव पशुपते विदन्ति पाशं पिहितदृशः पशवः परिभ्रमन्ति ॥८७॥  
मयि फलकधिया त्वया कियत्यः प्रतिकृतयो लिखितास्तथा विलुप्ताः ।  
विरम बत निसर्गनिर्मलस्य प्रमृज रजो मम पश्य दर्पणोऽस्मि ॥८८॥  
क्षितिबिलपतितं जरायुपेशीस्थगितमथाण्डसमुद्गके निगूढम् ।  
अविवृतमपि धातुसञ्चयं ते भव भवता हृतविग्रहो हरामि ॥८९॥  
परिमित[सुखदं] कषायपाकं विरसतरं विषयान्तरं विहाय ।  
निरवधिमधुरे समे समन्तात्त्वयि पुरुषोत्तम विश्रमोऽस्तु वाचाम् ॥९०॥  
अपगतपदपाटवोऽपि गर्भादुपनिषदामधुनोत्थितः प्रबन्धः ।  
जनयतु तव कौतुकं कलेन प्रतिपदविस्खलितेन जल्पितेन ॥९१॥  
प्रकृतिमलिनमृक्षलक्षलिक्षाचयचितमम्बरचीवरं वसानम् ।  
प्रकटितबृहदण्डमत्रपं त्वां पुरुषमुदीक्ष्य हसामि चोल्लसामि ॥९२॥  
व्यरमदवसरः स यत्र कर्मप्रकरमकार्षममर्त्यलेह्यलोभात् ।  
न पुनरपि पिबामि सोमपात्रामृतदधि राहुबिडालपीतशेषम् ॥९३॥  
स्वयमयमवलेढि होतुराज्यं तदनु तमाशयते सुधाम्बुबिन्दून् ।  
अजनि तु जननीपयस्तृषार्तिक्षयमवमुञ्चति याज्यमिज्यवर्गः ॥९४॥  
भ्रमयसि नवधा खमण्डलानि द्रढयसि सप्तपुटानि भूतधात्र्याः ।  
उपदिशसि च षड्गतीर्ग्रहाणां ध्रुवमसि तद्ध्रुवयोरपि ध्रुवस्त्वम् ॥९५॥  
गुणमपि तव निर्गुणत्वपक्षे भ्रमयति दोषकुलाकुलं प्रबन्धः ।  
मलिनयति नवेन्दुसुन्दराणि स्फटिकशिलाशकलानि काचसङ्गः ॥९६॥  
किमपि निविशति प्रकाशराशौ त्वयि यमुनेव रवौ विधाविवाङ्कः ।  
असिततनु चतुर्भुजस्वरूपं यदरतरा हृदयं हरन्ति वामाः ॥९७॥  
इदमपरपुरं तदेव यस्मिन्नसकृदहर्निरगान्निशि प्रविश्य ।  
विगलितवरणाद्बहिर्विहीनात्कथमधुना सदनादितो निरीयाम् ॥९८॥  
यदभिलपसि पुद्गलानजीवासुरवरनिर्जरजीवबन्धमोक्षान् ।  
नयसि च यदनावृतान्विहङ्गप्रकृतिमतस्तदुपास्यसे जिनेन्द्रः ॥९९॥  
प्रकृतिरियमनश्वरस्वरूपा सृजति महान्तमसौ यतो विकारम् ।  
अविकृतमपि पश्यतः सतस्ते सह रमते ह्यनया सखा त्वदीयः ॥१००॥  
यदि मम सहसा तवाभिसारात्कुलगुरुभिर्निगमैर्निवारितासौ ।  
स्वयमभिसर तर्हि वाचमेनां परपुरुषं निगमो न पश्यति त्वाम् ॥१०१॥  
मम वचनजलानि कर्णशुक्तौ तव पतितानि गतानि मौक्तिकत्वम् ।  
विगुणविलुलितानि लाजबुद्ध्या रसयतु कुण्डलकुण्डलिप्रकाण्डम् ॥१०२॥  
अपटुभिरभिधित्सितार्थबुद्धावनभिमतानपि बोधयद्भिरर्थान् ।  
पुरमथन पराहतैरमीभिः कथय कदा विहसिष्यसि प्रलापैः ॥१०३॥  
न तव पुरि शिलादपुत्रवेत्रप्रततिनिरुद्धतया लभे प्रवेशम् ।  
शिवसहचरि गौरि गोपुरेभ्यो बहिरुपविश्य वसामि नौमि च त्वाम् ॥१०४॥  
न दहति सगरान्वयं न पादात्प्रभवति नाप्यलिकादुदेति चक्षुः ।  
  
