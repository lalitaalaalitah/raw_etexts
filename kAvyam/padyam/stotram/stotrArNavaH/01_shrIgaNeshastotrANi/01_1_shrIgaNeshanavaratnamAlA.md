---
practice_weight: 0
title: नवरत्नमाला

---
<div class="videoEmbed"  src="https://www.youtube.com/watch?time_continue=71&v=kJkwTfgGp3Q" caption=""></div>

श्रीकण्ठतनय श्रीश श्रीकर श्रीदलार्चित।  
श्रीविनायक सर्वेश श्रियं वासय मे कुले ॥ १ ॥  
गजानन गणाधीश द्विजराजविभूषित ।  
भजे त्वां सच्चिदानन्द ब्रह्मणां ब्रह्मणस्पते ॥ २ ॥  
नताधीशाय महते दीनाटविकुठारिणे ।  
घृणापालितलोकाय वनानां पतये नमः ॥ ३ ॥  
धीप्रदाय नमस्तुभ्यमीप्सितार्थप्रदायिने ।  
दीप्तभूषणभूषाय दिशां च पतये नमः ॥ ४ ॥  
पञ्चब्रह्मस्वरूपाय पञ्चपातकहारिणे ।  
पञ्चतत्त्वात्मने तुभ्यं पशूनां पतये नमः ॥ ५॥  
तडित्-कोटिप्रतीकाशतनवे विश्वसाक्षिणे ।  
तपस्विध्यायिने तुभ्यं सेनानीभ्यश्च वो नमः ॥ ६ ॥  
एकाक्षर-स्वरूपाय चैकदन्ताय वेधसे ।  
नैकरूपाय महते मुष्णतां पतये नमः ॥ ७ ॥  
(ये भजन्त्यक्षरं त्वां ते प्राप्नुवन्त्यक्षरात्मताम्।)  
नगजावरपुत्राय सुरराजार्चिताय च ।  
सुगुणाय नमस्तुभ्यं सुमृडीकाय मीढुषे ॥ ८ ॥  
महापातकसङ्घातमहारणभयापह ।  
त्वदीयकृपया देव सर्वान् अवयजामहे ॥ ९ ॥  
नवरत्नमयीं मालां नवाक्षर-समन्विताम् ।  
भक्त्या पठन्ति ये तेषां तुष्टो भव गणाधिप ॥ १० ॥  

॥ इति श्रीगणेशनवरत्नमाला सम्पूर्णा ॥  