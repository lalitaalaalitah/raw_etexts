---
title: १० १० श्रीमधुसूदनस्तोत्रम्

---
 शरणं भव करुणां मयि कुरु दीनदयालो  
करुणारसवरुणालय करिराजकृपालो ।  
अधुना खलु विधिना मयि सुधिया सुरफलितं-  
मधुसूदन मधुसूदन हर मामकदुरितम् ॥ १॥  
घृणिमण्डलमणिकुण्डलगमण्डपशयन  
अणिमादिसुगुणभूषण मणिमण्डपसदन ।  
विनतासुतघनवाहन मुनिमानसभवन  
मधुसूदन मधुसूदन हर मामकदुरितम् ॥ २॥  
करनूपुरधर सुन्दर करशोभितवलय  
सुरभूसुरभयवारक धरणीधर कृपया।  
त्वरया हर भवमीश्वर सुरवन्दितवीर्य  
मधुसूदन मधुसूदन हर मामकदुरितम् ॥ ३ ॥  
हरिशीकर(अरिभीकर हरसोदर [हरसंस्तुत] परिपूर्ण सुधाब्धे  
नरकान्तक नरपालक परिपालितजलधे।  
हरिसेवकनारायणवरतीर्थपरात्मन्  
मधुसूदन मधुसूदन हर मामकदुरितम् ॥ ४॥  

॥ इति श्रीमधुसूदनस्तोत्रं सम्पूर्णम् ॥  