---
title: ०१ १ श्रीशिवमङ्गलस्तोत्रम्

---
 मङ्गलं भगवान् शम्भुर्मङ्गलं पुरशासनः ॥  
मङ्गलं सोमसूर्याग्निलोचनो मम मङ्गलम् ॥ १ ॥  
यन्मङ्गलं कुमारस्य गिरिजाकल्पयत् पुरा ॥  
तारकं जेतुकामस्य तन्मे भवतु मङ्गलम् ॥ २ ॥  
मङ्गलं पार्वतीनाथो मङ्गलं जाह्नवीधरः ॥  
मङ्गलं गिरिजा देवी मङ्गलं सर्वमङ्गलम् [ला] ॥ ३ ॥  
गिरीन्द्रस्य च मेनायास्त्रैलोक्यस्य तपःफले ।  
पार्वत्या जन्मदिवसे तन्मे भवतु मङ्गलम् ॥ ४ ॥  
त्रिपुरं हन्तुकामस्य दिधक्षोरन्धकासुरम् ।  

भवान्या यत्कृतं भर्तुस्तन्मे भवतु मङ्गलम् ॥ ५ ॥  
ईश्वराज्ञानुयातस्य वीरभद्रस्य शूलिना ।  
यत्कृतं मङ्गलं कार्यं तन्मे भवतु मङ्गलम् ॥ ६ ॥  
हारभूषणकेयूरलीलाभुजगभूषयोः ।  
शिवयोः सदृशोद्वाहे तन्मे भवतु मङ्गलम् ॥ ७ ॥  

यः शिवो नामरूपाभ्यां या देवी सर्वमङ्गला ।  
तयोः संसरणात् पुंसां सर्वतो जयमङ्गलम् ॥ ८ ॥  

॥ इति श्रीशिवमङ्गलस्तोत्रं सम्पूर्णम् ॥ २. ॥ 