
मा भाङ्क्षीर्विभ्रमं भ्रूरधर विधुरता केयमास्यास्य रागं  
पाणे प्राण्येव नायं कलयसि कलहश्रद्धया किं त्रिशूलम् ।  
इत्युद्यत्कोपकेतून्प्रकृतिमवयवान्प्रापयन्त्येव देव्या  
न्यस्तो वो मूर्ध्नि मुष्यान्मरुदसुहृदसून्संहरन्नङ्घ्रिरंहः ॥१॥  
हुङ्कारे न्यक्कृतोदन्वति महति जिते शिञ्जितैर्नूपुरस्य  
श्लिष्यच्छृङ्गक्षतेऽपि क्षरदसृजि निजालक्तकभ्रान्तिभाजि ।  
स्कन्धे विन्ध्याद्रिबुद्ध्या निकषति महिषस्याहितोऽसूनहार्षी-  
दज्ञानादेव यस्याश्चरण इति शिवं सा शिवा वः करोतु ॥२॥  
जाह्नव्या या न जातानुनयपरहरक्षिप्तया क्षालयन्त्या  
नूनं नो नूपुरेण ग्लपितशशिरुचा ज्योत्स्नया वा नखानाम् ।  
तां शोभामादधाना जयति नवमिवालक्तकं पीडयित्वा  
पादेनैव क्षिपन्ती महिषमसुरसादाननिष्कार्यमार्या ॥३॥  
मृत्योस्तुल्यं त्रिलोकीं ग्रसितुमतिरसान्निःसृताः किं नु जिह्वाः  
किं वा कृष्णाङ्घ्रिपद्मद्युतिभिररुणिता विष्णुपद्याः पदव्यः ।  
प्राप्ताः सन्ध्याः स्मरारेः स्वयमुत नुतिभिस्तिस्र इत्यूह्यमाना  
देवैर्देवीत्रिशूलाहतमहिषजुषो रक्तधारा जयन्ति ॥४॥  
दत्ते दर्पात्प्रहारे सपदि पदभरोत्पिष्टदेहावशिष्टां  
श्लिष्टां शृङ्गस्य कोटिं महिषसुररिपोर्नूपुरग्रन्थिसीम्नि ।  
मुष्याद्वः कल्मषाणि व्यतिकरविरतावाददानः कुमारो  
मातुः प्रभ्रष्टलीलाकुवलयकलिकाकर्णपूरादरेण ॥५॥  
शश्वद्विश्वोपकारप्रकृतिरविकृतिः सास्तु शान्त्यै शिवा वो  
यस्याः पादोपशल्ये त्रिदशपतिरिपुर्दूरदुष्टाशयोऽपि ।  
नाके प्राप्तप्रतिष्ठामसकृदभिमुखो वादयञ्शृङ्गकोट्या  
हत्वा कोणेन वीणामिव रणितमणिं मण्डलीं नूपुरस्य ॥६॥  
निष्ठ्यूतोऽङ्गुष्ठकोट्या नखशिखरहतः पार्ष्णिनिर्यातसारो  
गर्भे दर्भाग्रसूचीलघुरिव गणितो नोपसर्पन्समीपम् ।  
नाभौ वक्त्रं प्रविष्टाकृतिविकृति यया पादपातेन कृत्वा  
दैत्याधीशो विनाशं रणभुवि गमितः सास्तु देवी श्रिये वः ॥७॥  
ग्रस्ताश्वः शष्पलोभादिव हरितहरेरप्रसोढानलोष्मा  
स्थाणौ कण्डूं विनीय प्रतिमहिषरुषेवान्तकोपान्तवर्ती ।  
कृष्णं पङ्कं यथेच्छन्वरुणमुपगतो मज्जनायेव यस्याः  
स्वस्थोऽभूत्पादमाप्त्वा ह्रदमिव महिषः सास्तु दुर्गा श्रिये वः ॥८॥  
त्रैलोक्यातङ्कशान्त्यै प्रविशति विवशे धातरि ध्यानतन्द्री-  
मिन्द्राद्येषु द्रवत्सु द्रविणपतिपयःपालकालानलेषु ।  
ये स्पर्शेनैव पिष्ट्वा महिषमतिरुषं त्रातवन्तस्त्रिलोकीं  
पान्तु त्वां पञ्च चण्ड्याश्चरणनखनिभेनापरे लोकपालाः ॥९॥  
प्रालेयोत्पीडपीव्रां नखरजनिकृतामातपेनातिपाण्डुः  
पार्वत्याः पातु युष्मान्पितुरिव तुलिताद्रीन्द्रसारः स पादः ।  
यो धैर्यान्मुक्तलीलासमुचितपतनापातपीतासुरासी-  
न्नो देव्या एव वामश्छलमहिषतनोर्नाकलोकद्विषोऽपि ॥१०॥  
वक्षो व्याजैणराजः स दशभिरभिनत्पाणिजैः प्राक्षुरारेः  
पञ्चैवास्तं नयामो युवतिचरणजाः शत्रुमेते वयं तु ।  
इत्युत्पन्नाभिमानैर्नखशशिमणिभिर्ज्योत्स्नया स्वांशुमय्या  
यस्याः पादे हतारौ हसित इव हरिः सास्तु काली श्रिये वः ॥११॥  
रक्ताक्तेऽलक्तकश्रीर्विजयिनि विजये नो विराजत्यमुष्मि-  
न्हासो हस्ताग्रसंवाहनमपि दलिताद्रीन्द्रसारद्विषोऽस्य ।  
त्रासेनैवाद्य सर्वः प्रणमति कदनेनामुनेति क्षतारिः  
पादोऽव्याच्चुम्बितो वो रहसि विहसता त्र्यम्बकेनाम्बिकायाः ॥१२॥  
भङ्गो न भ्रूलतायास्तुलितबलतयानास्थमस्थ्नां तु चक्रे  
न क्रोधात्पादपद्मं महदमृतभुजामुद्धृतं शल्यमन्तः ।  
वाचालं नूपुरं नो जगदजनि जयं शंसदंशेन पार्ष्णे-  
र्मुष्णन्त्यासून्सुरारेः समरभुवि यया पार्वती पातु सा वः ॥१३॥  
निर्यन्नानास्त्रशस्त्रावलि वलति बलं केवलं दानवानां  
द्राङ् नीते दीर्घनिद्रां द्विषति न महिषीत्युच्यसे प्रायशोऽद्य ।  
अस्त्रीसम्भाव्यवीर्या त्वमसि खलु मया नैवमाकारणीया  
कात्यायन्यात्तकेलाविति हसति हरे ह्रीमती हन्त्वरीन्वः ॥१४॥  
जाता किं ते हरे भीर्भवति महिषतो भीरवश्यं हरीणा-  
मद्येन्दोर्द्वौ कलङ्कौ त्यजति पतिरपां धैर्यमालोक्य चन्द्रम् ।  
वायो कम्प्यस्त्वयान्यो नय यम महिषादात्मयुग्यं ययारौ  
पिष्टे नष्टं जहास द्युजनमिति जया सास्तु देवी श्रिये वः ॥१५॥  
शूलप्रोतादुपात्तप्लुतमहि महिषादुत्पतन्त्या स्रवन्त्या  
वर्त्मन्यारज्यमाने सपदि मखभुजां जातसन्ध्याप्रमोहः ।  
नृत्यन्हासेन मत्वा विजयमहमहं मानयामीतिवादी  
यामाश्लिष्य प्रनृत्तः पुनरपि पुरभित्पार्वती पातु सा वः ॥१६॥  
नाकौकोनायकाद्यैर्द्युवसतिभिरसिश्यामधामा धरित्रीं  
रुन्धन्वर्धिष्णुविन्ध्याचलचकितमनोवृत्तिभिर्वीक्षितो यः ।  
पादोत्पिष्टः स यस्या महिषसुररिपुर्नूपुरान्तावलम्बी  
लेभे लोलेन्द्रनीलोपलशकलतुलां स्तादुमा सा श्रिये वः ॥१७॥  
दुर्वारस्य द्युधाम्नां महिषितवपुषो विद्विषः पातु युष्मा-  
न्पार्वत्या प्रेतपालस्वपुरुषपुरुषः प्रेषितोऽसौ पृषत्कः ।  
यः कृत्वा लक्ष्यभेदं हृतभुवनभयो गां विभिद्य प्रविष्टः  
पातालं पक्षपालीपवनकृतपतत्तार्क्ष्यशङ्काकुलाहिः ॥१८॥  
वज्रं विन्यस्य हारे हरिकरगलितं कण्ठसूत्रे च चक्रं  
केशान्बद्ध्वाब्धिपाशैर्धृतधनदगदा प्राक्प्रलीनान्विहस्य ।  
देवानुत्सारणोत्का किल महिषहतौ मीलतो ह्रेपयन्ती  
ह्रीमत्या हैमवत्या विमतिविहतये तर्जिता स्ताज्जया वः ॥१९॥  
खड्गे पानीयमाह्लादयति हि महिषं पक्षपाती पृषत्कः  
शूलेनेशो यशोभाग्भवति परिलघुः स्याद्वधार्हेऽपि दण्डः ।  
हित्वा हेतीरितीवाभिहतिबहलितप्राक्तनापाटलिम्ना  
पार्ष्ण्यैव प्रोषितासुं सुररिपुमवतात्कुर्वती पार्वती वः ॥२०॥  
कृत्वेदृक्कर्म लज्जाजननमनशने शक्र मासून्विहासी-  
र्वित्तेश स्थाणुकण्ठे जहि गदमगदस्यायमेवोपयोगः ।  
जातश्चक्रिन्विचक्रो दितिज इति सुरांस्त्यक्तहेतीन्ब्रुवन्त्या  
व्रीडां व्यापादितारिर्जयति विजयया नीयमाना भवानी ॥२१॥  
देयाद्वो वाञ्छितानि च्छलमयमहिषोत्पेषरोषानुषङ्गा-  
न्नीतः पातालकुक्षिं हृतभुवनभयो भद्रकाल्याः स पादः ।  
यः प्रादक्षिण्यकाङ्क्षावलयितवपुषा वन्द्यमानो मुहूर्तं  
शेषेणेवेन्दुकान्तोपलरचितमहानूपुराभोगलक्ष्मीः ॥२२॥  
शूलं तूलं नु गाढं प्रहर हर हृषीकेश केशोऽपि वक्र-  
श्चक्रेणाकारि किं मे पविरवति नहि त्वाष्ट्रशत्रो द्युराष्ट्रम् ।  
पाशाः केशाब्जनालान्यनल न लभसे भातुमित्यात्तदर्पं  
जल्पन्देवान्दिवौकोरिपुरवधि यया सास्तु शान्त्यै शिवा वः ॥२३॥  
शार्ङ्गिन्बाणं विमुञ्च भ्रमसि बलिरसौ संयतः केन बाणो  
गोत्रारे हन्म्यहं ते रिपुममररिपुस्त्वेष गोत्रस्य शत्रुः ।  
दैत्या व्यापाद्यतां द्रागज इव महिषो हन्यते मन्महेऽद्ये-  
त्युत्प्रास्योमा पुरस्तादनु दनुजतनुं मृद्नती त्रायतां वः ॥२४॥  
स्पर्धावर्धितविन्ध्यदुर्भरभरव्यस्ताद्विहायस्तलं  
हस्तादुत्पतिता प्रसादयतु वः कृत्यानि कात्यायनी ।  
यां शूलामिव देवदारुघटितां स्कन्धेन मोहान्धधी-  
र्वध्योद्देशमशेषबान्धवकुलध्वंसाय कंसोऽनयत् ॥२५॥  
तूर्णं तोषात्तुराषाट्प्रभृतिषु शमिते शात्रवे स्तोत्रकृत्सु  
क्लान्तेवोपेत्य पत्युस्ततभुजयुगलस्यालमालम्बनाय ।  
देहार्धे गेहबुद्धिं प्रतिविहितवती लज्जयालीय काली  
कृच्छ्रं वोऽनिच्छयैवापतितघनतराश्लेषसौख्या विहन्तु ॥२६॥  
आस्तां मुग्धेऽर्धचन्द्रः क्षिप सुरसरितं या सपत्नी भवत्याः  
क्रीडा द्वाभ्यां विमुञ्चापरमलममुनैकेन मे पाशकेन ।  
शूलं प्रागेव लग्नं शिरसि यदबला युध्यसेऽव्याद्विदग्धं  
सोत्प्रासालापपातैरिति दनुजमुमा निर्दहन्ती दृशा वः ॥२७॥  
वक्त्राणां विक्लवः किं वहसि बत रुचं स्कन्द षण्णां विषण्णा-  
मन्याः षण्मातरस्ते भव भव सकलस्त्वं शरीरार्धलब्ध्या ।  
जिह्मां हन्म्यद्य कालीमिति सममसुभिः कण्ठतो निर्गता गी-  
र्गीर्वाणारेर्ययेच्छामृदुपदमृदितस्याद्रिजा सावताद्वः ॥२८॥  
गाहस्व व्योममार्गं गतमहिषभयैर्ब्रध्न विश्रब्धमश्वैः  
शृङ्गाभ्यां विश्वकर्मन्घटयसि न नवं शार्ङ्गिणः शार्ङ्गमन्यत् ।  
ऐभी त्वङ्निष्ठुरेयं बिभृहि मृदुमिमामीश्वरेत्यात्तहासा  
गौरी वोऽव्यात्क्षतारिः स्वचरणगरिमग्रस्तगीर्वाणगर्वा ॥२९॥  
क्षिप्तो बाणः कृतस्ते त्रिकविनतिततो निर्वलिर्मध्यदेशः  
प्रह्रादो नूपुरस्य क्षतरिपुशिरसः पादपातैर्दिशोऽगात् ।  
सङ्ग्रामे सन्नताङ्गि व्यथयसि महिषं नैकमन्यानपि त्वं  
ये युध्यन्तेऽत्र नैवेत्यवतु पतिपरीहासहृष्टा शिवा वः ॥३०॥  
मेरौ मे रौद्रशृङ्गक्षतवपुषि रुषो नैव नीता नदीना  
भर्तारो रिक्ततां यत्तदपि हितमभून्निःसपत्नोऽत्र कोऽपि ।  
एतन्नो मृष्यते यन्महिष कलुषिता स्वर्धुनी मूर्ध्नि मान्या  
शम्भोर्भिन्द्याद्धसन्ती पतिमिति शमितारातिरीतीरुमा वः ॥३१॥  
सद्यः साधितसाध्यमुद्धृतवती शूलं शिवा पातु वः  
पादप्रान्तविषक्त एव महिषाकारे सुरद्वेषिणि ।  
दिष्ट्या देव वृषध्वजो यदि भवानेषापि नः स्वामिनी  
सञ्जाता महिषध्वजेति जयया केलौ कृतेऽर्धस्मिता ॥३२॥  
विद्राणेन्द्राणि किं त्वं द्रविणददयिते पश्य सङ्ख्यं स्वसख्याः  
स्वाहे स्वस्था स्वभर्तर्यमृतभुजि मुधा रोहिणी रोदितीव ।  
लक्ष्मि श्रीवत्सलक्ष्मोरसि वससि पुरेत्यार्तमाश्वासयन्त्यां  
स्वर्गस्त्रैणं जयायां जयति हतरिपोर्ह्रेपितं हैमवत्या ॥३३॥  
निर्वाणः किं त्वमेको रणशिरसि शिखिञ्शार्ङ्गधन्वापि विध्यं-  
स्तत्ते धैर्यं क्व यातं जहिहि जलपते दीनतां त्वं नदीनः ।  
शक्तो नो शत्रुभङ्गे भयपिशुन सुनासीर नासीरधूलि-  
र्धिग्यासि क्वेति जल्पन्रिपुरवधि यया पार्वती पातु सा वः ॥३४॥  
नन्दिन्नानन्ददो मे तव मुरजमृदुः सम्प्रहारे प्रहारः  
किं दन्ते रोम्णि रुग्णे व्रजसि गजमुख त्वं वशीभूत एव ।  
निघ्नन्निघ्नन्निदानीं द्युजनमिह महाकाल एकोऽस्मि नान्यः  
कन्याद्रेर्दैत्यमित्थं प्रमथपरिभवे मृद्नती त्रायतां वः ॥३५॥  
वज्रं मज्ञो मरुत्वानरि हरिरुरसः शूलमीशः शिरस्तो  
दण्डं तुण्डात्कृतान्तस्त्वरितगतिगदामस्थितोऽर्थाधिनाथः ।  
प्रापन्यत्पादपिष्टे द्विषि महिषवपुष्यङ्गलग्नानि भूयो-  
ऽप्यायूंषीवायुधानि द्युवसतय इति स्तादुमा सा श्रिये वः ॥३६॥  
दृष्टावसक्तदृष्टिः प्रथममिव तथा सम्मुखीनाभिमुख्ये  
स्मेरा हासप्रगल्भे प्रियवचसि कृतश्रोत्रपेयाधिकोक्तिः ।  
उद्युक्ता नर्मकर्मण्यवतु पशुपतौ पूर्ववत्पार्वती वः  
कुर्वाणा सर्वमीषद्विनिहितचरणालक्तकेव क्षतारिः ॥३७॥  
दैत्यो दोर्दर्पशाली नहि महिषवपुः कल्पनीयाभ्युपायो  
वायो वारीश विष्णो वृषगमन वृषन्किं विषादो वृथैव ।  
बध्नीत ब्रध्नमिश्राः कवचमचकिताश्चित्रभानो दहारी-  
नेवं देवाञ्जयोक्ते जयति हतरिपोर्ह्रेपितं हैमवत्याः ॥३८॥  
आ व्योमव्यापि सीम्नां वनमतिगहनं गाहमानो भुजाना-  
मर्चिर्मोक्षेण मूर्छन्दवदहनरुचां लोचनानां त्रयस्य ।  
यस्या निर्मज्जमज्जच्चरणभरनतो गां विभिद्य प्रविष्टः  
पातालं पङ्कपातोन्मुख इव महिषः स्तादुमा सा श्रिये वः ॥३९॥  
नीते निर्व्याजदीर्घामघवति मघवद्वज्रलज्जानिदाने  
निद्रां द्रागेव देवद्विषि मुषितरुषः संस्मरन्त्याः स्वभावम् ।  
देव्या दृग्भ्यस्तिसृभ्यस्त्रय इव गलिता राशयो रक्तताया-  
स्त्रायन्तां वस्त्रिशूलक्षतकुहरभुवो लोहिताम्भःसमुद्राः ॥४०॥  
काली कल्पान्तकालाकुलमिव सकलं लोकमालोक्य पूर्वं  
पश्चाच्छ्लिष्टे विषाणे विदितदितिसुता लोहिता मत्सरेण ।  
पादोत्पिष्टे परासौ निपतति महिषे प्राक्ष्वभावेन गौरी  
गौरी वः पातु पत्युः प्रतिनयनमिवाविष्कृतान्योन्यरूपा ॥४१॥  
गम्यं नाग्नेर्न चेन्दोः सपदि दिनकृतां द्वादशानामसह्यं  
शक्रस्याक्ष्णां सहस्रं सह सुरसदसा सादयन्तं प्रसह्य ।  
उत्पातोग्रान्धकारागममिव महिषं निघ्नती शर्म दिश्या-  
द्देवी वो वामपादाम्बुरुहनखमयैः पञ्चभिश्चन्द्रमोभिः ॥४२॥  
दत्त्वा स्थूलान्त्रमालावलिविघसहसद्घस्मरप्रेतकान्तं  
कात्यायन्यात्मनैव त्रिदशारिपुमहादैत्यदेहोपहारम् ।  
विश्रान्त्यै पातु युष्मान्क्षणमुपरि धृतं केसरिस्कन्धभित्ते-  
र्बिभ्रत्तत्केसरालीमलिमुखररणन्नूपुरं पादपद्मम् ॥४३॥  
कोपेनेवारुणत्वं दधदधिकतरालक्ष्यलाक्षारसश्रीः  
श्लिष्यच्छृङ्गाग्रकोणक्वणितमणितुलाकोटिहुङ्कारगर्भः ।  
प्रत्यासन्नात्ममृत्युप्रतिभयमसुरैरीक्षितो हन्त्वरीन्वः  
पादो देव्याः कृतान्तोऽपर इव महिषस्योपरिष्टान्निविष्टः ॥४४॥  
आहन्तुं नीयमाना भरविधुरभुजस्रंसमानोभयांसं  
कंसेनैनांसि सा वो हरतु हरियशोरक्षणाय क्षमापि ।  
प्राक्प्राणानस्य नास्यद्गगनमुदपतद्गोचरं या शिलायाः  
सम्प्राप्यागामिविन्ध्याचलशिखरशिलावासयोगोद्यतेव ॥४५॥  
साम्ना नाम्नाययोनेर्धृतिमकृत हरेर्नापि चक्रेण भेदा-  
त्सेन्द्रस्यैरावणस्याप्युपरि कलुषितः केवलं दानवृष्ट्या ।  
दान्तो दण्डेन मृत्योर्न च विफलयथोक्ताभ्युपायो हतोऽरि-  
र्येनोपायः स पादः सुखयतु भवतः पञ्चमश्चण्डिकायाः ॥४६॥  
भर्ता कर्ता त्रिलोक्यास्त्रिपुरवधकृती पश्यति त्र्यक्ष एष  
क्व स्त्री क्वायोधनेच्छा न तु सदृशमिदं प्रस्तुतं किं मयेति ।  
मत्वा सव्याजसव्येतरचरणचलाङ्गुष्ठकोणाभिमृष्टं  
सद्यो या लज्जितेवासुरपतिमवधीत्पार्वती पातु सा वः ॥४७॥  
वृद्धोक्षो न क्षमस्ते भवतु भव भवद्वाह एषोऽधुनेति  
क्षिप्तः पादेन देवं प्रति झटिति यया केलिकान्तं विहस्य ।  
दन्तज्योत्स्नावितानैरतनुभिरतनुर्न्यक्कृतार्धेन्दुभाभि-  
र्गौरो गौरेव जातः क्षणमिव महिषः सावतादम्बिका वः ॥४८॥  
प्राक्कामं दहता कृतः परिभवो येन त्रिसन्ध्यानतैः  
सेर्ष्या वोऽवतु चण्डिका चरणयोः स्वं पातयन्ती पतिम् ।  
कुर्वत्याभ्यधिकं कृते प्रतिकृतं मुक्तेन मौलौ मुहु-  
र्बाष्पेणाहितकज्जलेन लिखितं स्वं नाम चन्द्रे यया ॥४९॥  
तुङ्गां शृङ्गाग्रभूमिं श्रितवति मरुतां प्रेतकाये निकाये  
कुञ्जौत्सुक्याद्विशत्सु श्रुतिकुहरपुटं द्राक्ककुप्कुञ्जरेषु ।  
स्मित्वा वः संहृतासोर्दशनरुचिकृताकाण्डकैलासभासः  
पायात्पृष्ठाधिरूढे स्मरमुषि महिषस्योच्चहासेव देवी ॥५०॥  
कृत्वा पातालपङ्के क्षयरयमिलितैकार्णवेच्छावगाहं  
दाहान्नेत्रत्रयाग्नेर्विलयनविगलच्छृङ्गशून्योत्तमाङ्गः ।  
क्रीडाक्रोडाभिशङ्कां विदधदपिहितव्योमसीमा महिम्ना  
वीक्ष्य क्षुण्णो ययारिस्तृणमिव महिषः सावतादम्बिका वः ॥५१॥  
शूले शैलाविकम्पं न निमिषितमिषौ पट्टिशे साट्टहासं  
प्रासे सोत्प्रासमव्याकुलमपि कुलिशे जातशङ्कं न शङ्कौ ।  
चक्रेऽवक्रं कृपाणे न कृपणमसुरारातिभिः पात्यमाने  
दैत्यं पादेन देवी महिषितवपुषं पिंषती वः पुनातु ॥५२॥  
चक्रे चक्रस्य नास्त्र्या न च खलु परशोर्न क्षुरप्रस्य नासे-  
र्यद्वक्त्रं कैतवाविष्कृतमहिषतनौ विद्विषत्याजिभाजि ।  
प्रोतात्प्रासेन मूर्ध्नः सघृणमभिमुखायातया कालरात्र्या  
कल्याणान्याननाब्जं सृजतु तदसृजो धारया वक्रितं वः ॥५३॥  
हस्तादुत्पत्य यान्त्या गगनमगणिताधैर्यवीर्यावलेपं  
वैलक्ष्येणेव पाण्डुद्युतिमदितिसुतारातिमापादयन्त्याः ।  
दर्पानल्पाट्टहासद्विगुणतरसिताः सप्तलोकीजनन्या-  
स्तर्जन्या जन्यदूतो नखरुचिततयस्तर्जयन्त्या जयन्ति ॥५४॥  
प्रालेयाचलपल्वलैकबिसिनी सार्यास्तु वः श्रेयसे  
यस्याः पादसरोजसीम्नि महिषक्षोभात्क्षणं विद्रुताः ।  
निष्पिष्टे पतितास्त्रिविष्टपरिपौ गीत्युत्सवोल्लासिनो  
लोकाः सप्त सपक्षपातमरुतो भान्ति स्म भृङ्गा इव ॥५५॥  
आप्राप्येषुरुदासितासिरशनेरारात्कुतः शङ्कुत-  
श्चक्रव्युक्त्रमकृत्परोक्षपरशुः शूलेन शून्यो यया ।  
मृत्युर्दैत्यपतेः कृतः सुसदृशः पादाङ्गुलीपर्वतः  
पार्वत्या प्रतिपाल्यतां त्रिभुवनं निःशल्यकल्यं तया ॥५६॥  
नष्टानष्टौ गजेन्द्रानवत न वसवः किं दिशो द्राग्गृहीताः  
शार्ङ्गिन्सङ्ग्रामयुक्त्या लघुरसि गमितः साधु तार्क्ष्येण तैक्ष्ण्यम् ।  
उत्खाता नेत्रपङ्क्तिर्न तव समरतः पश्य नश्यद्बलं स्वं  
स्वर्नाथेत्यात्तदर्पं व्यसुमसुरमुमा कुर्वती त्रायतां वः ॥५७॥  
श्रुत्वा शत्रुं दुहित्रा निहतमतिजडोऽप्यागतोऽह्नाय हर्षा-  
दाश्लिष्यच्छैलकल्पं महिषमवनिभृद्बान्धवो विन्ध्यबुद्ध्या ।  
यस्याः श्वेतीकृतेऽस्मिन्स्मितदशनरुचा तुल्यरूपो हिमाद्रि-  
र्द्राग्द्राघीयानिवासीदवतमसनिरासाय सा स्तादुमा वः ॥५८॥  
क्षिप्तोऽयं मन्दराद्रिः पुनरपि भवता वेष्ट्यतां वासुकेऽब्धौ  
प्रीयस्वानेन किं ते बिसतनुतनुभिर्भक्षितैस्तार्क्ष्य नागैः ।  
अष्टाभिर्दिग्गजेन्द्रैः सह न हरिकरी कर्षतीमं हते वो  
ह्रीमत्या हैमवत्यास्त्रिदशरिपुपतौ पान्त्विति व्याहृतानि ॥५९॥  
एष प्लोष्टा पुराणां त्रयमसुहृदुरःपाटनोऽयं नृसिंहो  
हन्ता त्वाष्ट्रं द्युराष्ट्राधिप इति विविधान्युत्सवेच्छाहृतानाम् ।  
विद्राणानां विमर्दे दितितनयमये नाकलोकेश्वराणा-  
मश्रद्धेयानि कर्माण्यवतु विदधती पार्वती वो हतारिः ॥६०॥  
शत्रौ शातत्रिशूलक्षतवपुषि रुषा प्रेषिते प्रेतकाष्ठां  
काली कीलालकुल्यात्रयमधिकरयं वीक्ष्य विश्वासितद्यौः ।  
त्रिस्रोतास्त्र्यम्बकेयं वहति तव भृशं पश्य रक्ता विशेषा-  
न्नो मूर्ध्ना धार्यते किं हसितपतिरिति प्रीतये कल्पतां वः ॥६१॥  
शृङ्गे पश्योर्ध्वदृष्ट्याधिकतरमतनुः सन्न पुष्पायुधोऽस्मि  
व्यालासङ्गेऽपि नित्यं न भवति भवतो भीर्न यज्ञोऽस्मि येन ।  
त्वं मुञ्चोच्चैः पिनाकिन्पुनरपि विशिखं दानवानां पुरोऽहं  
पायात्सोत्प्रासमेवं हसितहरमुमा मृद्नती दानवं वः ॥६२॥  
नन्दीशोत्सार्यमाणापसृतिसमनमन्नाकिलोकं नुवत्या  
नप्तुर्हस्तेन हस्तं तदनुगतगतेः षण्मुखस्यावलम्ब्य ।  
जामातुर्मातृमध्योपगमपरिहृते दर्शने शर्म दिश्या-  
न्नेदयिच्चुम्ब्यमाना महिषवधमहे मेनया मूर्ध्न्युमा वः ॥६३॥  
भक्त्या भृग्वत्रिमुख्यैर्मुनिभिरभिनुता बिभ्रती नैव गर्वं  
शर्वाणी शर्मणे वः प्रशमितसकलोपप्लवा सा सदास्तु ।  
या पार्ष्णिक्षुण्णशत्रुर्विगलितकुलिशप्रासपाशत्रिशूलं  
नाकौकोलोकमेव स्वमपि भुजवनं संयुगेऽवस्त्वमंस्त ॥६४॥  
चक्रं शौरेः प्रतीपं प्रतिहतमगमत्प्राग्द्युधाम्नां तु पश्चा-  
दापच्चापं बलारेर्न परमगुणतां पूस्त्रयप्लोषिणोऽपि ।  
शक्त्यालं मां विजेतुं न जगदपि शिशौ षण्मुखे का कथेति  
न्यक्कुर्वन्नाकिलोकं रिपुरवधि यया सावतात्पार्वती वः ॥६५॥  
विद्राणे रुद्रवृन्दे सवितरि तरले वज्रिणि ध्वस्तवज्रे  
जाताशङ्के शशाङ्के विरमति मरुति त्यक्तवैरे कुबेरे ।  
वैकुण्ठे कुण्ठितास्त्रे महिषमतिरुषं पौरुषोपघ्ननिघ्नं  
निर्विघ्नं निघ्नती वः शमयतु दुरितं भूरिभावा भवानी ॥६६॥  
भूषां भूयस्तवाद्य द्विगुणतरमहं दातुमेवैष लग्नो  
भग्ने दैत्येन दर्पान्महिषितवपुषा किं विषाणे विषण्णः ।  
इत्युक्त्वा पातु मातुर्महिषवधमहे कुञ्जरेन्द्राननस्य  
न्यस्यन्नास्ये गुहो वः स्मितसितरुचिनी द्वेषिणो द्वे विषाणे ॥६७॥  
विश्राम्यन्ति श्रमार्ता इव तपनभृतः सप्तयः सप्त यस्मि-  
न्सुप्ताः सप्तापि लोकाः स्थितिमुषि महिषे यामिनीधाम्नि यत्र ।  
धाराणां रौधिरीणामरुणिमनि नभःसान्द्रसन्ध्यां दधान-  
स्तस्य ध्वंसात्सुताद्रेरपरदिनपतिः पातु वः पादपातैः ॥६८॥  
देवारेर्दानवारेर्द्रुतमिह महिषच्छद्मनः पद्मसद्मा  
विद्रातीत्यत्र चित्रं तव किमिति भवन्नाभिजातो यतः सः ।  
नाभीतोऽभूत्स्वयम्भूरिव समरभुवि त्वं तु यद्विस्मितास्मी-  
त्युक्त्वा तद्विस्मितं वः स्मररिपुमहिषीविक्रमेऽव्याज्जयायाः ॥६९॥  
निस्त्रिंशेनोचितं ते विशसनमुरसश्चण्डि कर्मास्य घोरं  
व्रीडामस्योपरि त्वं कुरु दृढहृदये मुञ्च शस्त्राण्यमूनि ।  
इत्थं दैत्यैः सदैन्यं समदमपि सुरैस्तुल्यमेवोच्यमाना  
रुद्राणी दारुणं वो द्रवयतु दुरितं दानवं दारयन्ती ॥७०॥  
चक्षुर्दिक्षु क्षिपन्त्याश्चलितकमलिनीचारुकोषाभिताम्रं  
मन्द्रध्वानानुयातं झटिति वलयिनो मुक्तबाणस्य पाणेः ।  
चण्ड्याः सव्यापसव्यं सुररिपुषु शरान्प्रेरयन्त्या जयन्ति  
त्रुट्यन्तः पीनभागे स्तनवलनभरात्सन्धयः कञ्चुकस्य ॥७१॥  
बाहूत्क्षेपसमुल्लसत्कुचतटं प्रान्तस्फुटत्कञ्चुकं  
गम्भीरोदरनाभिमण्डलगलत्काञ्चीधृतार्धांशुकम् ।  
पार्वत्या महिषासुरव्यतिकरे व्यायामरम्यं वपुः  
पर्यस्तावधिबन्धबन्धुरलसत्केशोच्चयं पातु वः ॥७२॥  
चक्रं चक्रायुधस्य क्वणति निपतितं रोमणि ग्रावणीव  
स्थाणोर्बाणश्च लेभे प्रतिहतिमरुणा चर्मणा वर्मणेव ।  
यस्येति क्रोधगर्भं हसितहरिहरा तस्य गीर्वाणशत्रोः  
पायात्पादेन मृत्युं महिषतनुभृतः कुर्वती पार्वती वः ॥७३॥  
कृत्वा वक्त्रेन्दुबिम्बं चलदलकलसद्भ्रूलताचापभङ्गं  
क्षोभव्यालोलतारं स्फुरदरुणरुचिस्फारपर्यन्तचक्षुः ।  
सन्ध्यासेवापराद्धं भवमिव पुरतो वामपादाम्बुजेन  
क्षिप्तं दैत्यं क्षिपन्ती महिषितवपुषं पार्वती वः पुनातु ॥७४॥  
गङ्गासम्पर्कदुष्यत्कमलवनसमुद्धूतधूलीविचित्रो  
वाञ्छासम्पूर्णभावादधिकतररसं तूर्णमायान्समीपम् ।  
क्षिप्तः पादेन दूरं वृषग इव यया वामपादाभिलाषी  
देवारिः कैतवाविष्कृतमहिषवपुः सावतादम्बिका वः ॥७५॥  
भद्रे भ्रूचापमेतन्नमयसि नु वृथा विस्फुरन्नेत्रबाणं  
नाहं केलौ रहस्ये प्रतियुवतिकृतख्यातिदोषः पिनाकी ।  
देवी सोत्प्रासमेवं धृतमहिषतनुं दृप्तमन्तःसकोपं  
देवारिं पातु युष्मानतिपरुषपदा निघ्नती भद्रकाली ॥७६॥  
अन्योन्यासङ्गगाढव्यतिकरदलितभ्रष्टकापालमालां  
स्वां भोः सन्त्यज्य शम्भौ खुरपुटदलितप्रोल्लसद्धूलिपाण्डुः ।  
भद्रे क्रीडाभिमर्दी तव सविधमहं कामतः प्राप्त ईशो-  
ऽत्रैवं सोत्प्रासमव्यान्महिषसुररिपुं निघ्नती पार्वती वः ॥७७॥  
ज्वालाधाराकरालं ध्वनितकृतभयं यं प्रभेत्तुं न शक्तं  
चक्रं विष्णोर्दृढास्त्रि प्रतिविहतरयं दैत्यमालाविनाशि ।  
क्षुण्णस्तस्यास्थिसारो विबुधरिपुपतेः पादपातेन यस्या  
रुद्राणी पातु सा वः प्रशमितसकलोपप्लवा निर्विघातम् ॥७८॥  
गाढावष्टम्भपादप्रबलभरनमत्पूर्वकायोर्ध्वभागं  
दैत्यं सञ्जातशिक्षं जनमहिषमिव न्यक्कृताग्र्याङ्गभागम् ।  
आरूढा शूलपाणिः कृतविबुधभयं हन्तुकामं सगर्वं  
देयाद्वश्चिन्तितानि द्रुतमहिषवधावाप्ततुष्टिर्भवानी ॥७९॥  
ब्रह्मा योगैकतानो विरहभवभयाद्धूर्जटिः स्त्रीकृतात्मा  
वक्षः शौरेर्विशालं प्रणयकृतपदा पद्मवासाधिशेते ।  
युद्धक्षमामेवमेते विजहतु धिगिमं यस्त्यजत्येष शक्रो  
दृप्तं दैत्येन्द्रमेवं सुखयतु समदा निघ्नती पार्वती वः ॥८०॥  
एवं मुग्धे किलासीः करकमलरुचा मा मुहुः केशपाशं  
सोऽन्यस्त्रीणां रतादौ कलहसमुचितो यः प्रिये दोषलब्धे ।  
वैदग्ध्यादेवमन्तःकलुषितवचनं दुष्टदेवारिनाथं  
देवी वः पातु पार्ष्ण्या दृढतनुमसुभिर्मोचयन्ती भवानी ॥८१॥  
बालोऽद्यापीशजन्मा समरमुडुपभृत्पांसुलीलाविलासी  
नागास्यः शातदन्तः स्वतनुकरमदाद्विह्वलः सोऽपि शान्तः ।  
धिग्यासि क्वेति दुष्टं मुदिततनुमुदं दानवं सस्फुरोक्तं  
पायाद्वः शैलपुत्री महिषतनुभृतं निघ्नती वामपार्ष्ण्या ॥८२॥  
मूर्ध्नः शूलं ममैतद्विफलमभिमुखं शङ्करोत्खातशूलं  
सङ्ग्रामाद्दूरमेतद्धृतमरि हरिणा मन्मनः कर्षतीव ।  
गर्वादेवं क्षिपन्तं विबुधजनविभून्दैत्यसेनाधिनाथं  
शर्वाणी पातु युष्मान्पदभरदलनात्प्राणतो दूरयन्ती ॥८३॥  
भ्राम्यद्धामौर्वदाहक्षुभितजलचरव्यस्तवीचीन्सकम्पा-  
न्कृत्वैवाशु प्रसन्नान्पुनरपि जलधीन्मन्दरक्षोभभाजः ।  
दर्पादायान्तमेव श्रुतिपुटपरुषं नादमभ्युद्गिरन्तं  
कन्याद्रेः पातु युष्मांश्चरणभरनतं पिंषती दैत्यनाथम् ॥८४॥  
मैनामिन्दोऽभिनैषीः श्रितपृथुशिखरां शृङ्गयुग्मस्य पार्श्वं  
युद्धक्ष्मायां तनुं स्वां रतिमदविलसत्स्त्रीकटाक्षक्षमेयम् ।  
भानो किं वीक्षितेन क्षितिमहिषतनौ त्वं हि सन्न्यस्तपादो  
दर्पादेवं हसन्तं व्यसुमसुरमुमा कुर्वती त्रायतां वः ॥८५॥  
सङ्ग्रामात्त्रस्तमेतं त्यज निजमहिषं लोकजीवेश मृत्यो  
स्थातुं शूलाग्रभूमौ गतभयमजयं मत्तमेतं गृहाण ।  
दैत्ये पादेन यस्याश्छलमहिषतनौ शायिते दीर्घनिद्रां  
भावोत्पत्तौ जयैवं हसति पितृपतिं साम्बिका वः पुनातु ॥८६॥  
श्रुत्वैतत्कर्म भावादनिभृतरभसंस्थाणुनाभ्येत्य दूरा-  
च्छ्लिष्टा बाहुप्रसारं श्वसितभरचलत्तारका धूतहस्ता ।  
दैत्ये गीर्वाणशत्रौ भुवनसुखमुषि प्रेषिते प्रेतकाष्ठां  
गौरी वोऽव्यान्मिलत्सु त्रिदिविषु तमलं लज्जया वारयन्ती ॥८७॥  
भद्रे स्थाणुस्तवाङ्घ्रिः क्षतमहिषरणव्याजकण्डूतिरेष  
त्रैलोख्यक्षेमदाता भुवनभयहरः शङ्करोऽतो हरोऽपि ।  
देवानां नायिके त्वद्गुणकृतवचनोऽतो महादेव एष  
केलावेवं स्मरारिर्हसति रिपुवधे यां शिवा पातु सा वः ॥८८॥  
खड्गः कृष्णस्य नूनं रहितगुणगतिर्नन्दकाख्यां प्रयातः  
शत्रोर्भङ्गेन वामस्तव मुदितसुरो नन्दकस्त्वेष पादः ।  
भावादेवं जयायां नुतिकृति नितरां सन्निधौ देवतानां  
सव्रीडा भद्रकाली हतरिपुरवताद्वीक्षिता शम्भुना वः ॥८९॥  
एकेनैवोद्गमेन प्रविलयमसुरं प्रापयामीति पादो  
यस्याः कान्त्या नखानां हसति सुररिपुं हन्तुमुद्यन्सगर्वम् ।  
विष्णोस्त्रिः पादपद्मं बलिनियमविधावुद्धृतं कैतवेन  
क्षिप्रं सा वो रिपूणां वितरतु विपदं पार्वती क्षुण्णशत्रुः ॥९०॥  
खड्गं खट्वाङ्गयुक्तं युवतिरपि विभो ते शरीरार्धलीना  
हास्यं प्रागेव लब्धं सुरजनसमितौ दुष्कृतेन त्वयैवम् ।  
जाता भूयोऽपि लज्जा रणत इयमलं हास्यता शूलभर्त-  
र्दर्पादेवं हसन्तं भवमसुरमुमा निघ्नती त्रायतां वः ॥९१॥  
स्थाणौ कण्डूविनोदो नुदति दिनकृतस्तेजसा तापितं नो  
तोयस्थाने न चाप्तं सुखमधिकतरं गाहनेनाङ्गजातम् ।  
शून्यायां युद्धभूमौ वदति हि धिगिदं माहिषं रूपमेकं  
रुद्राण्यारोपितो वः सुखयतु महिषे प्राणहृत्पादपद्मः ॥९२॥  
पिंषञ्छैलेन्द्रकल्पं महिषमतिगुरुर्भग्नगीर्वाणगर्वं  
शम्भोर्जातो लघीयाञ्छ्रमरहितवपुर्दूरमभ्यूह्यपातः ।  
वामो देवारिपृष्ठे कनकगिरिसदां क्षेमकारोऽङ्घ्रिपद्मो  
यस्या दुर्वार एवं विविधगुणगतिः सावतादम्बिका वः ॥९३॥  
मार्गं शीतांशुभाजां सरभसमलघुं हन्तुमुद्यन्सुरारिं  
नेत्रैरुद्वृत्ततारैः सचकितममरैरुन्मुखैर्वीक्ष्यमाणः ।  
यस्या वामो महीयान्मुदितसुरमनाः प्राणहृत्पादपद्मः  
प्राप्तस्तन्मूर्धसीमां सुखयतु भवतः सा भवानी हतारिः ॥९४॥  
मूर्धन्यापातभग्ने मिषमहिषतनुः सन्ननिःशब्दकण्ठः  
शोणाब्जाताम्नकान्तिप्रततघनबृहन्मण्डले पादपद्मे ।  
यस्या लेभे सुरारिर्मधुरसनिभृतद्वादशार्धाङ्घ्रिलीलां  
शर्वाणी पातु सा वस्त्रिभुवनभयहृत्स्वर्गिभिः स्तूयमाना ॥९५॥  
पादोत्क्षेपाद्व्रजद्भिर्नखकिरणशतैर्भूषितश्चन्द्रगौरै-  
र्मूर्धाग्रे चापतद्भिश्चरणतलगतैरंशुभिः शोणशोभः ।  
सन्न्यस्तालीनरत्नप्रविरचितकरैश्चर्चितः क्षिप्तकायै-  
र्यस्या देवैः प्रणीतो हविरिव महिषः सावतादम्बिका वः ॥९६॥  
क्वायं तीक्ष्णोग्रधाराशतनिशितवपुर्वज्ररूपः सुरारिः  
पादश्चायं सरोजद्युतिरनतिगुरुर्योषितः क्वेति देव्याः ।  
ध्यायं ध्यायं स्तुतो यः सुररिपुमथने विस्मयाबद्धचित्तैः  
पार्वत्याः सोऽवताद्वस्त्रिभुवनगुरुभिः सादरं वन्द्यमानः ॥९७॥  
वज्रित्वं वज्रपाणेर्दितितनयभिदश्चक्रिणश्चक्रकृत्यं  
शूलित्वं शूलभर्तुः सुरकटकविभोः शक्तिता षण्मुखस्य ।  
यस्याः पादेन सर्वं कृतममररिपोर्बाधयैतत्सुराणां  
रुद्राणी पातु सा वो दनुविफलयुधां स्वर्गिणां क्षेमकारी ॥९८॥  
पङ्गुर्नेता हरीणामसमहरियुतः स्यन्दनश्चैकचक्रो  
भानोः सामग्र्यपेतः कृत इति विधिना त्यक्तवैरः पतङ्गे ।  
दर्पाद्भ्राम्यन्रणक्ष्मां प्रतिभटसमराश्लेषलुब्धः सुरारि-  
र्यस्याः पादेन नीतः पितृपतिसदनं सावतादम्बिका वः ॥९९॥  
युक्तं तावद्गजानां प्रतिदिशमयनं युद्धभूमेर्दिगीशां  
हीयेताशागजत्वं सुभटरणकृतां कर्मणा दारुणेन ।  
यद्येष स्थाणुसञ्ज्ञो भयचकितदृशा नश्यतीत्यद्भुतं त-  
द्दर्पादेवं हसन्तं सुररिपुमवतान्निघ्नती पार्वती वः ॥१००॥  
स्रस्ताङ्गः सन्नचेष्टो भयहतवचनः सन्नदोर्दण्डशाखः  
स्थाणुर्दृष्ट्वा यमाजौ क्षणमिह सरुषं स्थाणुरेवोपजातः ।  
तस्य ध्वंसात्सुरारेर्महिषितवपुषो लब्धमानावकाशः  
पार्वत्या वामपादः शमयतु दुरितं दारुणं वः सदैव ॥१०१॥  
कुन्ते दन्तैर्निरुद्धे धनुषि विमुखितज्ये विषाणेन मूला-  
ल्लाङ्गूलेन प्रकोष्ठे वलयिनि पतिते तत्कृपाणे स्वपाणेः ।  
शूले लोलाङ्घ्रिपातैर्ललितकरतलात्प्रच्युते दूरमुर्व्यां  
सर्वाङ्गीणं लुलायं जयति चरणतश्चण्डिका चूर्णयन्ती ॥१०२॥  