श्रीः ॥ महाकविश्रीभारविप्रणीतं किरातार्जुनीयम् ॥  
श्रियः कुरूणामधिपस्य पालनीं प्रजासु वृत्तिं यमयुङ्क्त वेदितुम् ।  
स वर्णिलिङ्गी विदितः समाययौ युधिष्ठिरं द्वैतवने वनेचरः ॥१॥  
कृतप्रणामस्य महीं महीभुजे जितां सपत्नेन निवेदयिष्यतः ।  
न विव्यथे तस्य मनो नहि प्रियं प्रवक्तुमिच्छन्ति मृषाहितैषिणः ॥२॥  
द्विषां विघाताय विधातुमिच्छतो रहस्यनुज्ञामधिगम्य भूभृतः ।  
स सौष्ठवौदार्यविशेषशालिनीं विनिश्चितार्थामिति वाचमाददे ॥३॥  
क्रियासु युक्तैर्नृप चारचक्षुषो न वञ्चनीयाः प्रभवोऽनुजीविभिः ।  
अतोऽर्हसि क्षन्तुमसाधु साधु वा हितं मनोहारि च दुर्लभं वचः ॥४॥  
स किंसखा साधु न शास्ति योऽधिपं हितान्न यः संशृणुते स किम्प्रभुः ।  
सदानुकूलेषु हि कुर्वते रतिं नृपेष्वमात्येषु च सर्वसम्पदः ॥५॥  
निसर्गदुर्बोधमबोधविक्लवाः क्व भूपतीनां चरितं क्व जन्तवः ।  
तवानुभावोऽयमवेदि यन्मया निगूढतत्त्वं नयवर्त्म विद्विषाम् ॥६॥  
विशङ्कमानो भवतः पराभवं नृपासनस्थोऽपि वनाधिवासिनः ।  
दुरोदरच्छद्मजितां समीहते नयेन जेतुं जगतीं सुयोधनः ॥७॥  
तथापि जिह्मः स भवज्जिगीषया तनोति शुभ्रं गुणसम्पदा यशः ।  
समुन्नयन्भूतिमनार्यसङ्गमाद्वरं विरोधोऽपि समं महात्मभिः ॥८॥  
कृतारिषड्वर्गजयेन मानवीमगम्यरूपां पदवीं प्रपित्सुना ।  
विभज्य नक्तन्दिवमस्ततन्द्रिणा वितन्यते तेन नयेन पौरुषम् ॥९॥  
सखीनिव प्रीतियुजोऽनुजीविनः समानमानान्सुहृदश्च बन्धुभिः ।  
स सन्ततं दर्शयते गतस्मयः कृताधिपत्यामिव साधु बन्धताम् ॥१०॥  
असक्तमाराधयतो यथायथं विभज्य भक्त्या समपक्षपातया ।  
गुणानुरागादिव सख्यमीयिवान्न बाधतेऽस्य त्रिगणः परस्परम् ॥११॥  
निरत्ययं साम न दानवर्जितं न भूरि दानं विरहय्य सत्क्रियाम् ।  
प्रवर्तते तस्य विशेषशालिनी गुणानुरोधेन विना न सत्क्रिया ॥१२॥  
वसूनि वाञ्छन्न वशी न मन्युना स्वधर्म इत्येव निवृत्तकारणः ।  
गुरूपदिष्टेन रिपौ सुतेऽपि वा निहन्ति दण्डेन स धर्मविप्लवम् ॥१३॥  
विधाय रक्षान्परितः परेतरानशङ्किताकारमुपैति शङ्कितः ।  
क्रियापवर्गेष्वनुजीविसात्कृताः कृतज्ञतामस्य वदन्ति सम्पदः ॥१४॥  
अनारतं तेन पदेषु लम्भिता विसृज्य सम्यग्विनियोगसत्क्रियाः ।  
फलन्त्युपायाः परिबृंहितायतीरुपेत्य सङ्घर्षमिवार्थसम्पदः ॥१५॥  
अनेकराजन्यरथाश्वसङ्कुलं तदीयमास्थाननिकेतनाजिरम् ।  
नयत्ययुग्मच्छदगन्धिरार्द्रतां भृशं नृपोपायनदन्तिनां मदः ॥१६॥  
सुखेन लभ्या दधतः कृषीवलैरकृष्टपच्या इव सस्यसम्पदः ।  
वितन्वति क्षेममदेवमातृकाश्चिराय तस्मिन्कुरवश्चकासति ॥१७॥  
उदारकीर्तेरुदयं दयावतः प्रशान्तबाधं दिशतोऽभिरक्षया ।  
स्वयं प्रदुग्धेऽस्य गुणैरुपस्नुता वसूपमानस्य वसूनि मेदिनी ॥१८॥  
महौजसो मानधना धनार्चिता धनुर्भृतः संयति लब्धकीर्तयः ।  
नसंहतास्तस्य नभिन्नवृत्तयः प्रियाणि वाञ्छन्त्यसुभिः समीहितुम् ॥१९॥  
महीभृतां सच्चरितैश्चरैः क्रियाः स वेद निःशेषमशेषितक्रियः ।  
महोदयैस्तस्य हितानुबन्धिभिः प्रतीयते धातुरिवेहितं फलैः ॥२०॥  
न तेन सज्यं क्वचिदुद्यतं धनुः कृतं न वा कोपविजिह्ममाननम् ।  
गुणानुरागेण शिरोभिरुह्यते नराधिपैर्माल्यमिवास्य शासनम् ॥२१॥  
स यौवराज्ये नवयौवनोद्धतं निधाय दुःशासनमिद्धशासनः ।  
मखेष्वखिन्नोऽनुमतः पुरोधसाधिनोति हव्येन हिरण्यरेतसम् ॥२२॥  
प्रलीनभूपालमपि स्थिरायति प्रशासदावारिधि मण्डलं भुवः ।  
स चिन्तयत्येव भियस्त्वदेष्यतीरहो दुरन्ता बलवद्विरोधिता ॥२३॥  
कथाप्रसङ्गेन जनैरुदाहृतादनुस्मृताखण्डलसूनुविक्रमः ।  
तवाभिधानाद्व्यथते नताननः स दुःसहान्मन्त्रपदादिवोरगः ॥२४॥  
तदाशु कर्तुं त्वयि जिह्ममुद्यते विधीयतां तत्र विधेयमुत्तरम् ।  
परप्रणीतानि वचांसि चिन्वतां प्रवृत्तिसाराः खलु मादृशां गिरः ॥२५॥  
इतीरयित्वा गिरमात्तसत्क्रिये गतेऽथ पत्यौ वनसन्निवासिनाम् ।  
प्रविश्य कृष्णासदनं महीभुजा तदाचचक्षेऽनुजसन्निधौ वचः ॥२६॥  
निशम्य सिद्धिं द्विषतामपाकृतीस्ततस्ततस्त्या विनियन्तुमक्षमा ।  
नृपस्य मन्युव्यवसायदीपिनीरुदाजहार द्रुपदात्मजा गिरः ॥२७॥  
भवादृशेषु प्रमदाजनोदितं भवत्यधिक्षेप इवानुशासनम् ।  
तथापि वक्तुं व्यवसाययन्ति मां निरस्तनारीसमया दुराधयः ॥२८॥  
अखण्डमाखण्डलतुल्यधामभिश्चिरं धृता भूपतिभिः स्ववंशजैः ।  
त्वयात्महस्तेन मही मदच्युता मतङ्गजेन स्रगिवापवर्जिता ॥२९॥  
व्रजन्ति ते मूढधियः पराभवं भवन्ति मायाविषु ये न मायिनः ।  
प्रविश्य हि घ्नन्ति शठास्तथाविधानसंवृताङ्गान्निशिता इवेषवः ॥३०॥  
गुणानुरक्तामनुरक्तसाधनः कुलाभिमानी कुलजां नराधिपः ।  
परैस्त्वदन्यः क इवापहारयेन्मनोरमामात्मवधूमिव श्रियम् ॥३१॥  
भवन्तमेतर्हि मनस्विगर्हिते विवर्तमानं नरदेव वर्त्मनि ।  
कथं न मन्युर्ज्वलयत्युदीरितः शमीतरुं शुष्कमिवाग्निरुच्छिखः ॥३२॥  
अवन्ध्यकोपस्य विहन्तुरापदां भवन्ति वश्याः स्वयमेव देहिनः ।  
अमर्षशून्येन जनस्य जन्तुना न जातहार्देन न विद्विषादरः ॥३३॥  
परिभ्रमंल्लोहितचन्दनोचितः पदातिरन्तर्गिरि रेणुरूषितः ।  
महारथः सत्यधनस्य मानसं दुनोति नो कच्चिदयं वृकोदरः ॥३४॥  
विजित्य यः प्राज्यमयच्छदुत्तरान्कुरूनकुप्यं वसु वासवोपमः ।  
स वल्कवासांसि तवाधुनाहरन्करोति मन्युं न कथं धनञ्जयः ॥३५॥  
वनान्तशय्याकठिनीकृताकृती कचाचितौ विष्वगिवागजौ गजौ ।  
कथं त्वमेतौ धृतिसंयमौ यमौ विलोकयन्नुत्सहसे न बाधितुम् ॥३६॥  
इमामहं वेद न तावकीं धियं विचित्ररूपाः खलु चित्तवृत्तयः ।  
विचिन्तयन्त्या भवदापदं परां रुजन्ति चेतः प्रसभं ममाधयः ॥३७॥  
पुराधिरूढः शयनं महाधनं विबोध्यसे यः स्तुतिगीतिमङ्गलैः ।  
अदभ्रदर्भामधिशय्य स स्थलीं जहासि निद्रामशिवैः शिवारुतैः ॥३८॥  
पुरोपनीतं नृप रामणीयकं द्विजातिशेषेण यदेतदन्धसा ।  
तदद्य ते वन्यफलाशिनः परं परैति कार्श्यं यशसा समं वपुः ॥३९॥  
अनारतं यौ मणिपीठशायिनावरञ्जयद्राजशिरःस्रजां रजः ।  
निषीदतस्तौ चरणौ वनेषु ते मृगद्विजालूनशिखेषु बर्हिषाम् ॥४०॥  
द्विषन्निमित्ता यदियं दशा ततः समूलमुन्मूलयतीव मे मनः ।  
परैरपर्यासितवीर्यसम्पदां पराभवोऽप्युत्सव एव मानिनाम् ॥४१॥  
विहाय शान्तिं नृप धाम तत्पुनः प्रसीद सन्धेहि वधाय विद्विषाम् ।  
व्रजन्ति शत्रूनवधूय निःस्पृहाः शमेन सिद्धिं मुनयो न भूभृतः ॥४२॥  
पुरःसरा धामवतां यशोधनाः सुदुःसहं प्राप्य निकारमीदृशम् ।  
भवादृशाश्चेदधिकुर्वते रतिं निराश्रया हन्त हता मनस्विता ॥४३॥  
अथ क्षमामेव निरस्तविक्रमश्चिराय पर्येषि सुखस्य साधनम् ।  
विहाय लक्ष्मीपतिलक्ष्म कार्मुकं जटाधरःसञ्जुहुधीहपावकम् ॥४४॥  
न समयपरिरक्षणं क्षमं ते निकृतिपरेषु परेषु भूरिधाम्नः ।  
अरिषु हि विजयार्थिनः क्षितीशा विदधति सोपधि सन्धिदूषणानि ॥४५॥  
विधिसमयनियोगाद्दीप्तिसंहारजिह्मं  
शिथिलवसुमगाधे मग्नमापत्पयोधौ ।  
रिपुतिमिरमुदस्योदीयमानं दिनादौ  
दिनकृतमिव लक्ष्मीस्त्वां समभ्येतु भूयः ॥४६॥  
विहितां प्रियया मनःप्रियामथ निश्चित्य गिरं गरीयसीम् ।  
उपपत्तिमदूर्जिताश्रयं नृपमूचे वचनं वृकोदरः ॥१॥  
यदवोचत वीक्ष्य मानिनी परितः स्नेहमयेन चक्षुषा ।  
अपि वागधिपस्य दुर्वचं वचनं तद्विदधीत विस्मयम् ॥२॥  
विषमोऽपि विगाह्यते नयः कृततीर्थः पयसामिवाशयः ।  
स तु तत्र विशेषदुर्लभः सदुपन्यस्यति कृत्यवर्त्म यः ॥३॥  
परिणामसुखे गरीयसि व्यथकेऽस्मिन्वचसि क्षतौजसाम् ।  
अतिवीर्यवतीव भेषजे बहुरल्पीयसि दृश्यते गुणः ॥४॥  
इयमिष्टगुणाय रोचतां रुचिरार्था भवतेऽपि भारती ।  
ननु वक्तृविशेषनिःस्पृहा गुणगृह्या वचने विपश्चितः ॥५॥  
चतसृष्वपि ते विवेकिनी नृप विद्यासु निरूढिमागता ।  
कथमेत्य मतिर्विपर्ययं करिणी पङ्कमिवावसीदति ॥६॥  
विधुरं किमतःपरं परैरवगीतां गमिते दशामिमाम् ।  
अवसीदति यत्सुरैरपि त्वयि सम्भावितवृत्ति पौरुषम् ॥७॥  
द्विषतामुदयः सुमेधसा गुरुरस्वन्ततरः सुमर्षणः ।  
न महानपि भूतिमिच्छता फलसम्पत्प्रवणः परिक्षयः ॥८॥  
अचिरेण परस्य भूयसीं विपरीतां विगणय्य चात्मनः ।  
क्षययुक्तिमुपेक्षते कृती कुरुते तत्प्रतिकारमन्यथा ॥९॥  
अनुपालयतामुदेष्यतीं प्रभुशक्तिं द्विषतामनीहया ।  
अपयान्त्यचिरान्महीभुजां जननिर्वादभयादिव श्रियः ॥१०॥  
क्षययुक्तमपि स्वभावजं दधतं धाम शिवं समृद्धये ।  
प्रणमन्त्यनपायमुत्थितं प्रतिपच्चन्द्रमिव प्रजा नृपम् ॥११॥  
प्रभवः खलु कोशदण्डयोः कृतपञ्चाङ्गविनिर्णयो नयः ।  
स विधेयपदेषु दक्षतां नियतिं लोक इवानुरुध्यते ॥१२॥  
अभिमानवतो मनस्विनः प्रियमुच्चैःपदमारुरुक्षतः ।  
विनिपातनिवर्तनक्षमं मतमालम्बनमात्मपौरुषम् ॥१३॥  
विपदोऽभिभवन्त्यविक्रमं रहयत्यापदुपेतमायतिः ।  
नियता लघुता निरायतेरगरीयान्न पदं नृपश्रियः ॥१४॥  
तदलं प्रतिपक्षमुन्नतेरवलम्ब्य व्यवसायवन्ध्यताम् ।  
निवसन्ति पराक्रमाश्रया न विषादेन समं समृद्धयः ॥१५॥  
अथ चेदवधिः प्रतीक्ष्यते कथमाविष्कृतजिह्मवृत्तिना ।  
धृतराष्ट्रसुतेन सुत्यजाश्चिरमास्वाद्य नरेन्द्रसम्पदः ॥१६॥  
द्विषता विहितं त्वयाथवा यदि लब्धा पुनरात्मनः पदम् ।  
जननाथ तवानुजन्मनां कृतमाविष्कृतपौरुषैर्भुजैः ॥१७॥  
मदसिक्तमुखैर्मृगाधिपः करिभिर्वर्तयते स्वयं हतैः ।  
लघयन्खलु तेजसा जगन्न महानिच्छति भूतिमन्यतः ॥१८॥  
अभिमानधनस्य गत्वरैरसुभिः स्थास्नु यशश्चिचीषतः ।  
अचिरांशुविलासचञ्चला ननु लक्ष्मीः फलमानुषङ्गिकम् ॥१९॥  
ज्वलितं न हिरण्यरेतसं चयमास्कन्दति भस्मनां जनः ।  
अभिभूतिभयादसूनतः सुखमुज्झन्ति न धाम मानिनः ॥२०॥  
किमपेक्ष्य फलं पयोधरान्ध्वनतः प्रार्थयते मृगाधिपः ।  
प्रकृतिः खलु सा महीयसः सहते नान्यसमुन्नतिं यया ॥२१॥  
कुरु तन्मतिमेव विक्रमे नृप निर्धूय तमः प्रमादजम् ।  
ध्रुवमेतदवेहि विद्विषां त्वदनुत्साहहता विपत्तयः ॥२२॥  
द्विरदानिव दिग्विभावितांश्चतुरस्तोयनिधीनिवायतः ।  
प्रसहेत रणे तवानुजान्द्विषतां कः शतमन्युतेजसः ॥२३॥  
ज्वलतस्तव जातवेदसः सततं वैरिकृतस्य चेतसि ।  
विदधातु शमं शिवेतरा रिपुनारीनयनाम्बुसन्ततिः ॥२४॥  
इति दर्शितविक्रियं सुतं मरुतः कोपपरीतमानसम् ।  
उपसान्त्वयितुं महीपतिर्द्विरदं दुष्टमिवोपचक्रमे ॥२५॥  
अपवर्जितविप्लवे शुचौ हृदयग्राहिणि मङ्गलास्पदे ।  
विमला तव विस्तरे गिरां मतिरादर्श इवाभिदृश्यते ॥२६॥  
स्फुटता न पदैरपाकृता न च न स्वीकृतमर्थगौरवम् ।  
रचिता पृथगर्थता गिरां न च सामर्थ्यमपोहितं क्वचित् ॥२७॥  
उपपत्तिरुदाहृता बलादनुमानेन न चागमः क्षतः ।  
इदमीदृगनीदृगाशयः प्रसभं वक्तुमुपक्रमेत कः ॥२८॥  
अवितृप्ततया तथापि मे हृदयं निर्णयमेव धावति ।  
अवसाययितुं क्षमाः सुखं न विधेयेषु विशेषसम्पदः ॥२९॥  
सहसा विदधीत न क्रियामविवेकः परमापदां पदम् ।  
वृणते हि विमृश्यकारिणं गुणलुब्धाः स्वयमेव सम्पदः ॥३०॥  
अभिवर्षति योऽनुपालयन्विधिबीजानि विवेकवारिणा ।  
स सदा फलशालिनीं क्रियां शरदं लोक इवाधितिष्ठति ॥३१॥  
शुचि भूषयति श्रुतं वपुः प्रशमस्तस्य भवत्यलङ्क्रिया ।  
प्रशमाभरणं पराक्रमः स नयापादितसिद्धिभूषणः ॥३२॥  
मतिभेदतमस्तिरोहिते गहने कृत्यविधौ विवेकिनाम् ।  
सुकृतः परिशुद्ध आगमः कुरुते दीप इवार्थदर्शनम् ॥३३॥  
स्पृहणीयगुणैर्महात्मभिश्चरिते वर्त्मनि यच्छतां मनः ।  
विधिहेतुरहेतुरागसां विनिपातोऽपि समः समुन्नतेः ॥३४॥  
शिवमौपयिकं गरीयसीं फलनिष्पत्तिमदूषितायतीम् ।  
विगणय्य नयन्ति पौरुषं विजितक्रोधरया जिगीषवः ॥३५॥  
अपनेयमुदेतुमिच्छता तिमिरं रोषमयं धिया पुरः ।  
अविभिद्य निशाकृतं तमः प्रभया नांशुमताप्युदीयते ॥३६॥  
बलवानपि कोपजन्मनस्तमसो नाभिभवं रुणद्धि यः ।  
क्षयपक्ष इवैन्दवीः कलाः सकला हन्ति स शक्तिसम्पदः ॥३७॥  
समवृत्तिरुपैति मार्दवं समये यश्च तनोति तिग्मताम् ।  
अधितिष्ठति लोकमोजसा स विवस्वानिव मेदिनीपतिः ॥३८॥  
क्व चिराय परिग्रहः श्रियां क्व च दुष्टेन्द्रियवाजिवश्यता ।  
शरदभ्रचलाश्चलेन्द्रियैरसुरक्षा हि बहुच्छलाः श्रियः ॥३९॥  
किमसामयिकं वितन्वता मनसः क्षोभमुपात्तरंहसः ।  
क्रियते पतिरुच्चकैरपां भवता धीरतयाधरीकृतः ॥४०॥  
श्रुतमप्यधिगम्य ये रिपून्विनयन्ते न शरीरजन्मनः ।  
जनयन्त्यचिराय सम्पदामयशस्ते खलु चापलाश्रयम् ॥४१॥  
अतिपातितकालसाधना स्वशरीरेन्द्रियवर्गतापनी ।  
जनवन्न भवन्तमक्षमा नयसिद्धेरपनेतुमर्हति ॥४२॥  
उपकारकमायतेर्भृशं प्रसवः कर्मफलस्य भूरिणः ।  
अनपायि निबर्हणं द्विषां न तितिक्षासममस्ति साधनम् ॥४३॥  
प्रणतिप्रवणान्विहाय नः सहजस्नेहनिबद्धचेतसः ।  
प्रणमन्ति सदा सुयोधनं प्रथमे मानभृतां न वृष्णयः ॥४४॥  
सुहृदः सहजास्तथेतरे मतमेषां न विलङ्घयन्ति ये ।  
विनयादिव यापयन्ति ते धृतराष्ट्रात्मजमात्मसिद्धये ॥४५॥  
अभियोग इमान्महीभुजो भवता तस्य कृतः कृतावधेः ।  
प्रविघाटयिता समुत्पतन्हरिदश्वः कमलाकरानिव ॥४६॥  
उपजापसहान्विलङ्घयन्स विधाता नृपतीन्मदोद्धतः ।  
सहते न जनोऽप्यधःक्रियां किमु लोकाधिकधाम राजकम् ॥४७॥  
असमापितकृत्यसम्पदां हतवेगं विनयेन तावता ।  
प्रभवन्त्यभिमानशालिनां मदमुत्तम्भयितुं विभूतयः ॥४८॥  
मदमानसमुद्धतं नृपं न वियुङ्क्ते नियमेन मूढता ।  
अतिमूढ उदस्यते नयान्नयहीनादपरज्यते जनः ॥४९॥  
अपरागसमीरणेरितः क्रमशीर्णाकुलमूलसन्ततिः ।  
सुकरस्तरुवत्सहिष्णुना रिपुरुन्मूलयितुं महानपि ॥५०॥  
अणुरप्युपहन्ति विग्रहः प्रभुमन्तःप्रकृतिप्रकोपजः ।  
अखिलं हि हिनस्ति भूधरं तरुशाखान्तनिघर्षजोऽनलः ॥५१॥  
मतिमान्विनयप्रमाथिनः समुपेक्षेत समुन्नतिं द्विषः ।  
सुजयः खलु तादृगन्तरे विपदन्ता ह्यविनीतसम्पदः ॥५२॥  
लघुवृत्तितया भिदां गतं बहिरन्तश्च नृपस्य मण्डलम् ।  
अभिभूय हरत्यनन्तरः शिथिलं कूलमिवापगारयः ॥५३॥  
अनुशासतमित्यनाकुलं नयवर्त्माकुलमर्जुनाग्रजम् ।  
स्वयमर्थ इवाभिवाञ्छितस्तमभीयाय पराशरात्मजः ॥५४॥  
मधुरैरवशानि लम्भयन्नपि तिर्यञ्चि शमं निरीक्षितैः ।  
परितः पटु बिभ्रदेनसां दहनं धाम विलोकनक्षमम् ॥५५॥  
सहसोपगतः सविस्मयं तपसां सूतिरसूतिरापदाम् ।  
ददृशे जगतीभुजा मुनिः स वपुष्मानिव पुण्यसञ्चयः ॥५६॥  
अथोच्चकैरासनतः परार्ध्यादुद्यन्स धूतारुणवल्कलाग्रः ।  
रराज कीर्णाकपिशांशुजालः शृङ्गात्सुमेरोरिव तिग्मरश्मिः ॥५७॥  
अवहितहृदयो विधाय सोऽर्हामृषिवदृषिप्रवरे गुरूपदिष्टाम् ।  
तदनुमतमलञ्चकार पश्चात्प्रशम इव श्रुतमासनं नरेन्द्रः ॥५८॥  
व्यक्तोदितस्मितमयूखविभासितोष्ठ-  
स्तिष्ठन्मुनेरभिमुखं स विकीर्णधाम्नः ।  
तन्वन्तमिद्धमभितो गुरुमंशुजालं  
लक्ष्मीमुवाह सकलस्य शशाङ्कमूर्तेः ॥५९॥  
ततः शरच्चन्द्रकराभिरामैरुत्सर्पिभिः प्रांशुमिवांशुजालैः ।  
बिभ्राणमानीलरुचं पिशङ्गीर्जटास्तडित्वन्तमिवाम्बुवाहम् ॥१॥  
प्रसादलक्ष्मीं दधतं समग्रां वपुःप्रकर्षेण जनातिगेन ।  
प्रसह्य चेतःसु समासजन्तमसंस्तुतानामपि भावमार्द्रम् ॥२॥  
अनुद्धताकारतया विविक्तां तन्वन्तमन्तःकरणस्य वृत्तिम् ।  
माधुर्यविस्रम्भविशेषभाजा कृतोपसम्भाषमिवेक्षितेन ॥३॥  
धर्मात्मजो धर्मनिबन्धिनीनां प्रसूतिमेनःप्रणुदां श्रुतीनाम् ।  
हेतुं तदभ्यागमने परीप्सुः सुखोपविष्टं मुनिमाबभाषे ॥४॥  
अनाप्तगुण्योपचयैर्दुरापा फलस्य निर्धूतरजाः सवित्री ।  
तुल्या भवद्दर्शनसम्पदेषा वृष्टेर्दिवो वीतबलाहकायाः ॥५॥  
अद्य क्रियाः कामदुघाः क्रतूनां सत्याशिषः सम्प्रति भूमिदेवाः ।  
आसंसृतेरस्मि जगत्सु जातस्त्वय्यागते यद्बहुमानपात्रम् ॥६॥  
श्रियं विकर्षत्यपहन्त्यघानि श्रेयः परिस्नौति तनोति कीर्तिम् ।  
सन्दर्शनं लोकगुरोरमोघं तवात्मयोनेरिव किं न धत्ते ॥७॥  
श्च्योतन्मयूखेऽपि हिमद्युतौ मे ननिर्वृतं निर्वृतिमेति चक्षुः ।  
समुज्झितज्ञातिवियोगखेदं त्वत्सन्निधावुच्छ्वसतीव चेतः ॥८॥  
निरास्पदं प्रश्नकुतूहलित्वमस्मास्वधीनं किमु निःस्पृहाणाम् ।  
तथापि कल्याणकरीं गिरं ते मां श्रोतुमिच्छा मुखरीकरोति ॥९॥  
इत्युक्तवानुक्तिविशेषरम्यं मनः समाधाय जयोपपत्तौ ।  
उदारचेता गिरमित्युदारां द्वैपायनेनाभिदधे नरेन्द्रः ॥१०॥  
चिचीषतां जन्मवतामलघ्वीं यशोवतंसामुभयत्र भूतिम् ।  
अभ्यर्हिता बन्धुषु तुल्यरूपा वृत्तिर्विशेषेण ततोधनानाम् ॥११॥  
तथापि निघ्नं नृप तावकीनैः प्रह्वीकृतं मे हृदयं गुणौघैः ।  
वीतस्पृहाणामपि मुक्तिभाजां भवन्ति भव्येषु हि पक्षपाताः ॥१२॥  
सुता न यूयं किमु तस्य राज्ञः सुयोधनं वा न गुणैरतीताः ।  
यस्त्यक्तवान्वः स वृथा बलाद्वा मोहं विधत्ते विषयाभिलाषः ॥१३॥  
जहातु नैनं कथमर्थसिद्धिः संशय्य कर्णादिषु तिष्ठते यः ।  
असाधुयोगा हि जयान्तरायाः प्रमाथिनीनां विपदां पदानि ॥१४॥  
पथश्च्युतायां समितौ रिपूणां धर्म्यां दधानेन धुरं चिराय ।  
त्वया विपत्स्वप्यविपत्ति रम्यमाविष्कृतं प्रेम परं गुणेषु ॥१५॥  
विधाय विध्वंसमनात्मनीनं शमैकवृत्तेर्भवतश्छलेन ।  
प्रकाशितत्वन्मतिशीलसाराः कृतोपकारा इव विद्विषस्ते ॥१६॥  
लभ्या धरित्री तव विक्रमेण ज्यायांश्च वीर्यांस्त्रबलैर्विपक्षः ।  
अतः प्रकर्षाय विधिर्विधेयः प्रकर्षतन्त्रा हि रणे जयश्रीः ॥१७॥  
त्रिःसप्तकृत्वो जगतीपतीनां हन्ता गुरुर्यस्य स जामदग्न्यः ।  
वीर्यावधूतः स्म तदा विवेद प्रकर्षमाधारवशं गुणानाम् ॥१८॥  
यस्मिन्ननैश्वर्यकृतव्यलीकः पराभवं प्राप्त इवान्तकोऽपि ।  
धुन्वन्धनुः कस्य रणे न कुर्यान्मनो भयैकप्रवणं स भीष्मः ॥१९॥  
सृजन्तमाजाविषुसंहतीर्वः सहेत कोपज्वलितं गुरुं कः ।  
परिस्फुरल्लोलशिखाग्रजिह्वं जगज्जिघत्सन्तमिवान्तवह्निम् ॥२०॥  
निरीक्ष्य संरम्भनिरस्तधैर्यं राधेयमाराधितजामदग्न्यम् ।  
असंस्तुतेषु प्रसभं भयेषु जायेत मृत्योरपि पक्षपातः ॥२१॥  
यया समासादितसाधनेन सुदुश्चरामाचरता तपस्याम् ।  
एते दुरापं समवाप्य वीर्यमुन्मूलितारः कपिकेतनेन ॥२२॥  
महत्त्वयोगाय महामहिम्नामाराधनीं तां नृप देवतानाम् ।  
दातुं प्रदानोचितभूरिधाम्नीमुपागतः सिद्धिमिवास्मि विद्याम् ॥२३॥  
इत्युक्तवन्तं व्रज साधयेति प्रमाणयन्वाक्यमजातशत्रोः ।  
प्रसेदिवांसं तमुपाससाद वसन्निवान्ते विनयेन जिष्णुः ॥२४॥  
निर्याय विद्याथ दिनादिरम्याद्बिम्बादिवार्कस्य मुखान्महर्षेः ।  
पार्थाननं वह्निकणावदाता दीप्तिः स्फुरत्पद्ममिवाभिपेदे ॥२५॥  
योगं च तं योग्यतमाय तस्मै तपःप्रभावाद्विततार सद्यः ।  
येनास्य तत्त्वेषु कृतेऽवभासे समुन्मिमीलेव चिराय चक्षुः ॥२६॥  
आकारमाशंसितभूरिलाभं दधानमन्तःकरणानुरूपम् ।  
नियोजयिष्यन्विजयोदये तं तपःसमाधौ मुनिरित्युवाच ॥२७॥  
अनेन योगेन विवृद्धतेजा निजां परस्मै पदवीमयच्छन् ।  
समाचराचारमुपात्तशस्त्रो जपोपवासाभिषवैर्मुनीनाम् ॥२८॥  
करिष्यसे यत्र सुदुश्चराणि प्रसत्तये गोत्रभिदस्तपांसि ।  
शिलोच्चयं चारुशिलोच्चयं तमेष क्षणान्नेष्यति गुह्यकस्त्वाम् ॥२९॥  
इति ब्रुवाणेन महेन्द्रसूनुं महर्षिणा तेन तिरोबभूवे ।  
तं राजराजानुचरोऽस्य साक्षात्प्रदेशमादेशमिवाधितष्ठौ ॥३०॥  
कृतानतिर्व्याहृतसान्त्ववादे जातस्पृहः पुण्यजनः स जिष्णौ ।  
इयाय सख्याविव सम्प्रसादं विश्वासयत्याशु सतां हि योगः ॥३१॥  
अथोष्णभासेव सुमेरुकुञ्जान्विहीयमानानुदयाय तेन ।  
बृहद्द्युतीन्दुःखकृतात्मलाभं तमः शनैः पाण्डुसुतान्प्रपेदे ॥३२॥  
असंशयालोचितकार्यनुन्नः प्रेम्णा समानीय विभज्यमानः ।  
तुल्याद्विभागादिव तन्मनोभिर्दुःखातिभारोऽपि लघुः स मेने ॥३३॥  
धैर्येण विश्वास्यतया महर्षेस्तीव्रादरातिप्रभवाच्च मन्योः ।  
वीर्यं च विद्वत्सु सुते मघोनः स तेषु न स्थानमवाप शोकः ॥३४॥  
तान्भूरिधाम्नश्चतुरोऽपि दूरं विहाय यामानिव वासरस्य ।  
एकौघभूतं तदशर्म कृष्णां विभावरीं ध्वान्तमिव प्रपेदे ॥३५॥  
तुषारलेखाकुलितोत्पलाभे पर्यश्रुणी मङ्गलभङ्गभीरुः ।  
अगूढभावापि विलोकने सा न लोचने मीलयितुं विषेहे ॥३६॥  
अकृत्रिमप्रेमरसाभिरामं रामार्पितं दृष्टिविलोभि दृष्टम् ।  
मनःप्रसादाञ्जलिना निकामं जग्राह पाथेयमिवेन्द्रसूनुः ॥३७॥  
धैर्यावसादेन हृतप्रसादा वन्यद्विपेनेव निदाघसिन्धुः ।  
निरुद्धबाष्पोदयसन्नकण्ठमुवाच कृच्छ्रादिति राजपुत्री ॥३८॥  
मग्नां द्विषच्छद्मनि पङ्कभूते सम्भावनां भूतिमिवोद्धरिष्यन् ।  
आधिद्विषामा तपसां प्रसिद्धेरस्मद्विना माभृशमुन्मनीभूः ॥३९॥  
यशोऽधिगन्तुं सुखलिप्सया वा मनुष्यसङ्ख्यामतिवर्तितुं वा ।  
निरुत्सुकानामभियोगभाजां समुत्सुकेवाङ्कमुपैति सिद्धिः ॥४०॥  
लोकं विधात्रा विहितस्य गोप्तुं क्षत्रस्य मुष्णन्वसु जैत्रमोजः ।  
तेजस्विताया विजयैकवृत्तेर्निघ्नन्प्रियं प्राणमिवाभिमानम् ॥४१॥  
व्रीडानतैराप्तजनोपनीतः संशय्य कृच्छ्रेण नृपैः प्रपन्नः ।  
वितानभूतं विततं पृथिव्यां यशः समूहन्निव दिग्विकीर्णम् ॥४२॥  
वीर्यावदानेषु कृतावमर्षस्तन्वन्नभूतामिव सम्प्रतीतिम् ।  
कुर्वन्प्रयामक्षयमायतीनामर्कत्विषामह्न इवावशेषः ॥४३॥  
प्रसह्य योऽस्मासु परैः प्रयुक्तः स्मर्तुं न शक्यः किमुताधिकर्तुम् ।  
नवीकरिष्यत्युपशुष्यदार्द्रः स त्वद्विना मे हृदयं निकारः ॥४४॥  
प्राप्तोऽभिमानव्यसनादसह्यं दन्तीव दन्तव्यसनाद्विकारम् ।  
द्विषत्प्रतापान्तरितोरुतेजाः शरद्घनाकीर्ण इवादिरह्नः ॥४५॥  
सव्रीडमन्दैरिव निष्क्रयत्वान्नात्यर्थमस्त्रैरवभासमानः ।  
यशःक्षयक्षीणजलार्णवाभस्त्वमन्यमाकारमिवाभिपन्नः ॥४६॥  
दुःशासनामर्षरजोविकीर्णैरेभिर्विनाथैरिव भाग्यनाथैः ।  
केशैः कदर्थीकृतवीर्यसारः कच्चित्स एवासि धनञ्जयस्त्वम् ॥४७॥  
स क्षत्रियस्त्राणसहः सतां यस्तत्कार्मुकं कर्मसु यस्य शक्तिः ।  
वहन्द्वयीं यद्यफलेऽर्थजाते करोत्यसंस्कारहतामिवोक्तिम् ॥४८॥  
वीतौजसः सन्निधिमात्रशेषा भवत्कृतां भूतिमपेक्षमाणाः ।  
समानदुःखा इव नस्त्वदीयाः सरूपतां पार्थ गुणा भजन्ते ॥४९॥  
आक्षिप्यमाणं रिपुभिः प्रमादान्नागैरिवालूनसटं मृगेन्द्रम् ।  
त्वां धूरियं योग्यतयाधिरूढा दीप्त्या दिनश्रीरिव तिग्मरश्मिम् ॥५०॥  
करोति योऽशेषजनातिरिक्तां सम्भावनामर्थवतीं क्रियाभिः ।  
संसत्सु जाते पुरुषाधिकारे न पूरणी तं समुपैति सङ्ख्या ॥५१॥  
प्रियेषु यैः पार्थ विनोपपत्तेर्विचिन्त्यमानैः क्लममेति चेतः ।  
तव प्रयातस्य जयाय तेषां क्रियादधानां मघवा विघातम् ॥५२॥  
मा गाश्चिरायैकचरः प्रमादं वसन्नसम्बाधशिवेऽपि देशे ।  
मात्सर्यरागोपहतात्मनां हि स्खलन्ति साधुष्वपि मानसानि ॥५३॥  
तदाशु कुर्वन्वचनं महर्षेर्मनोरथान्नः सफलीकुरुष्व ।  
प्रत्यागतं त्वास्मि कृतार्थमेव स्तनोपपीडं परिरब्धुकामा ॥५४॥  
उदीरितां तामिति याज्ञसेन्या नवीकृतोद्ग्राहितविप्रकाराम् ।  
आसाद्य वाचं स भृशं दिदीपे काष्ठामुदीचीमिव तिग्मरश्मिः ॥५५॥  
अथाभिपश्यन्निव विद्विषः पुरः पुरोधसारोपितहेतिसंहतिः ।  
बभार रम्योऽपि वपुःसभीषणं गतः क्रियां मन्त्र इवाभिचारिकीम् ॥५६॥  
अविलङ्घ्यविकर्षणं परैः प्रथितज्यारवकर्म कार्मुकम् ।  
अगतावरिदृष्टिगोचरं शितनिस्त्रिंशयुजौ महेषुधी ॥५७॥  
यशसेव तिरोदधन्मुहुर्महसा गोत्रभिदायुधक्षतीः ।  
कवचं च सरत्नमुद्वहज्ज्वलितज्योतिरिवान्तरं दिवः ॥५८॥  
अलकाधिपभृत्यदर्शितं शिवमुर्वीधरवर्त्म सम्प्रयान् ।  
हृदयानि समाविवेश स क्षणमुद्बाष्पदृशां तपोभृताम् ॥५९॥  
अनुजगुरथ दिव्यं दुन्दुभिध्वानमाशाः  
सुरकुसुमनिपातैर्व्योम्नि लक्ष्मीर्वितेने ।  
प्रियमिव कथयिष्यन्नालिलिङ्ग स्फुरन्तीं  
भुवमनिभृतवेलावीचिबाहुः पयोधिः ॥६०॥  
ततः स कूजत्कलहंसमेखलां सपाकसस्याहितपाण्डुतागुणाम् ।  
उपाससादोपजनं जनप्रियः प्रियामिवासादितयौवनां भुवम् ॥१॥  
विनम्रशालिप्रसवौघशालिनीरपेतपङ्का ससरोरुहाम्भसः ।  
ननन्द पश्यन्नुपसीम स स्थलीरुपायनीभूतशरद्गुणश्रियः ॥२॥  
निरीक्ष्यमाणा इव विस्मयाकुलैः पयोभिरुन्मीलितपद्मलोचनैः ।  
हृतप्रियादृष्टिविलासविभ्रमा मनोऽस्य जह्रुः शफरीविवृत्तयः ॥३॥  
तुतोष पश्यन्कलमस्य सोऽधिकं सवारिजे वारिणि रामणीयकम् ।  
सुदुर्लभे नार्हति कोऽभिनन्दितुं प्रकर्षलक्ष्मीमनुरूपसङ्गमे ॥४॥  
नुनोद तस्य स्थलपद्मिनीगतं वितर्कमाविष्कृतफेनसन्ततिः ।  
अवाप्तकिञ्जल्कविभेदमुच्चकैर्विवृत्तपाठीनपराहतं पयः ॥५॥  
कृतोर्मिरेखं शिथिलत्वमायता शनैः शनैः शान्तरयेण वारिणा ।  
निरीक्ष्य रेमे स समुद्रयोषितां तरङ्गितक्षौमविपाण्डु सैकतम् ॥६॥  
मनोरमं प्रापितमन्तरं भ्रुवोरलङ्कृतं केसररेणुनाणुना ।  
अलक्तताम्राधरपल्लवश्रियां समानयन्तीमिव बन्धुजीवकम् ॥७॥  
नवातपालोहितमाहितं मुहुर्महानिवेशौ परितः पयोधरौ ।  
चकासयन्तीमरविन्दजं रजः परिश्रमाम्भः पुलकेनसर्पता ॥८॥  
कपोलसंश्लेषि विलोचनत्विषा विभूषयन्तीमवतंसकोत्पलम् ।  
सुतेन पाण्डोः कलमस्य गोपिकां निरीक्ष्य मेने शरदः कृतार्थता ॥९॥  
उपारताः पश्चिमरात्रिगोचरादपारयन्तः पतितुं जवेन गाम् ।  
तमुत्सुकाश्चक्रुरवेक्षणोत्सुकं गवां गणाः प्रस्नुतपीवरौधसः ॥१०॥  
परीतमुक्षावजये जयश्रिया नदन्तमुच्चैः क्षतसिन्धुरोधसम् ।  
ददर्श पुष्टिं दधतं स शारदीं सविग्रहं दर्पमिवाधिपं गवाम् ॥११॥  
विमुच्यमानैरपि तस्य मन्थरं गवां हिमानीविशदैः कदम्बकैः ।  
शरन्नदीनां पुलिनैः कुतूहलं गलद्दुकूलैर्जघनैरिवादधे ॥१२॥  
गतान्पशूनां सहजन्मबन्धुतां गृहाश्रयं प्रेम वनेषु बिभ्रतः ।  
ददर्श गोपानुपधेनु पाण्डवः कृतानुकारानिव गोभिरार्जवे ॥१३॥  
परिभ्रमन्मूर्धजषट्पदाकुलैः स्मितोदयादर्शितदन्तकेसरैः ।  
मुखैश्चलत्कुण्डलरश्मिरञ्जितैर्नवातपामृष्टसरोजचारुभिः ॥१४॥  
निबद्धनिःश्वासविकम्पिताधरा लता इव प्रस्फुरितैकपल्लवाः ।  
व्यपोढपार्श्वैरपवर्तितत्रिका विकर्षणैः पाणिविहारहारिभिः ॥१५॥  
व्रजाजिरेष्वम्बुदनादशङ्किनीः शिखण्डिनामुन्मदयत्सु योषितः ।  
मुहुः प्रणुन्नेषु मथां विवर्तनैर्नदत्सु कुम्भेषु मृदङ्गमन्थरम् ॥१६॥  
स मन्थरावल्गितपीवरस्तनीः परिश्रमक्लान्तविलोचनोत्पलाः ।  
निरीक्षितुं नोपरराम बल्लवीरभिप्रनृत्ता इव वारयोषितः ॥१७॥  
पपात पूर्वां जहतो विजिह्मतां वृषोपभुक्तान्तिकसस्यसम्पदः ।  
रथाङ्गसीमन्तितसान्द्रकर्दमान्प्रसक्तसम्पातपृथक्कृतान्पथः ॥१८॥  
जनैरुपग्राममनिन्द्यकर्मभिर्विविक्तभावेङ्गितभूषणैर्वृताः ।  
भृशं ददर्शाश्रममण्डपोपमाः सपुष्पहासाः स निवेशवीरुधः ॥१९॥  
ततः स सम्प्रेक्ष्य शरद्गुणश्रियं शरद्गुणालोकनलोलचक्षुषम् ।  
उवाच यक्षस्तमचोदितोऽपि गां न हीङ्गितज्ञोऽवसरेऽवसीदति ॥२०॥  
इयं शिवाया नियतेरिवायतिः कृतार्थयन्ती जगतः फलैः क्रिया ।  
जयश्रियं पार्थ पृथूकरोतु ते शरत्प्रसन्नाम्बुरनम्बुवारिदा ॥२१॥  
उपैति सस्यं परिणामरम्यता नदीरनौद्धत्यमपङ्कता महीम् ।  
नवैर्गुणैः सम्प्रति संस्तवस्थिरं तिरोहितं प्रेम घनागमश्रियः ॥२२॥  
पतन्ति नास्मिन्विशदाः पतत्रिणो धृतेन्द्रचापा न पयोदपङ्क्तयः ।  
तथापि पुष्णाति नभः श्रियं परां न रम्यमाहार्यमपेक्षते गुणम् ॥२३॥  
विपाण्डुभिर्म्लानतया पयोधरैश्च्युताचिराभागुणहेमदामभिः ।  
इयं कदम्बानिलभर्तुरत्यये न दिग्वधूनां कृशता न राजते ॥२४॥  
विहाय वाञ्छामुदिते मदात्ययादरक्तकण्ठस्य रुते शिखण्डिनः ।  
श्रुतिः श्रयत्युन्मदहंसनिःस्वनं गुणाः प्रियत्वेऽधिकृता न संस्तवः ॥२५॥  
अमी पृथुस्तम्बभृतः पिशङ्गतां गता विपाकेन फलस्य शालयः ।  
विकासि वप्राम्भसि गन्धसूचितं नमन्ति निघ्रातुमिवासितोत्पलम् ॥२६॥  
मृणालिनीनामनुरञ्जितं त्विषा विभिन्नमम्भोजपलाशशोभया ।  
पयः स्फुरच्छालिशिखापिशङ्गितं द्रुतं धनुष्खण्डमिवाहिविद्विषः ॥२७॥  
विपाण्डु संव्यानमिवानिलोद्धतं निरुन्धतीः सप्तपलाशजं रजः ।  
अनाविलोन्मीलितबाणचक्षुषः सपुष्पहासा वनराजियोषितः ॥२८॥  
अदीपितं वैद्युतजातवेदसा सिताम्बुदच्छेदतिरोहितातपम् ।  
ततान्तरं सान्तरवारिशीकरैः शिवं नभोवर्त्म सरोजवायुभिः ॥२९॥  
सितच्छदानामपदिश्य धावतां रुतैरमीषां ग्रथिताः पतत्त्रिणाम् ।  
प्रकुर्वते वारिदरोधनिर्गताः परस्परालापमिवामला दिशः ॥३०॥  
विहारभूमेरभिघोषमुत्सुकाः शरीरजेभ्यश्च्युतयूथपङ्क्तयः ।  
असक्तमूधांसि पयः क्षरन्त्यमूरुपायनानीव नयन्ति धेनवः ॥३१॥  
जगत्प्रसूतिर्जगदेकपावनी व्रजोपकण्ठं तनयैरुपेयुषी ।  
द्युतिं समग्रां समितिर्गवामसावुपैति मन्त्रैरिव संहिताहुतिः ॥३२॥  
कृतावधानं जितबर्हिणध्वनौ सुरक्तगोपीजनगीतनिःस्वने ।  
इदं जिघत्सामपहाय भूयसीं न सस्यमभ्येति मृगीकदम्बकम् ॥३३॥  
असावनास्थापरयावधीरितः सरोरुहिण्या शिरसा नमन्नपि ।  
उपैति शुष्यन्कलमः सहाम्भसा मनोभुवा तप्त इवाभिपाण्डुताम् ॥३४॥  
अमी समुद्धूतसरोजरेणुना हृताहृतासारकणेन वायुना ।  
उपागमे दुश्चरिता इवापदां गतिं न निश्चेतुमलं शिलीमुखाः ॥३५॥  
मुखैरसौ विद्रुमभङ्गलोहितैः शिखाः पिशङ्गीः कलमस्य बिभ्रती ।  
शुकावलिर्व्यक्तशिरीषकोमला धनुःश्रियं गोत्रभिदोऽनुगच्छति ॥३६॥  
इति कथयति तत्र नातिदूरादथ ददृशे पिहितोष्णरश्मिबिम्बः ।  
विगलितजलभारशुक्लभासां निचय इवाम्बुमुचां नगाधिराजः ॥३७॥  
तमतनुवनराजिश्यामितोपत्यकान्तं  
नगमुपरि हिमानीगौरमासाद्य जिष्णुः ।  
व्यपगतमदरागस्यानुसस्मार लक्ष्मी-  
मसितमधरवासो बिभ्रतः सीरपाणेः ॥३८॥  
अथ जयाय नु मेरुमहीभृतो रभसया नु दिगन्तदिदृक्षया ।  
अभिययौ स हिमाचलमुच्छ्रितं समुदितं न विलङ्घयितुं नभः ॥१॥  
तपनमण्डलदीपितमेकतः सततनैशतमोवृतमन्यतः ।  
हसितभिन्नतमिस्रचयं पुरः शिवमिवानुगतं गजचर्मणा ॥२॥  
क्षितिनभःसुरलोकनिवासिभिः कृतनिकेतमदृष्टपरस्परैः ।  
प्रथयितुं विभुतामभिनिर्मितं प्रतिनिधिं जगतामिव शम्भुना ॥३॥  
भुजगराजसितेन नभःश्रिता कनकराजिविराजितसानुना ।  
समुदितं निचयेन तडित्वतीं लघयता शरदम्बुदसंहतिम् ॥४॥  
मणिमयूखचयांशुकभासुराः सुरवधूपरिभुक्तलतागृहाः ।  
दधतमुच्चशिलान्तरगोपुराः पुर इवोदित पुष्पवना भुवः ॥५॥  
अविरतोज्झितवारिविपाण्डुभिर्विरहितैरचिरद्युतितेजसा ।  
उदितपक्षमिवारतनिःस्वनैः पृथुनितम्बविलम्बिभिरम्बुदैः ॥६॥  
दधतमाकरिभिः करिभिः क्षतैः समवतारसमैरसमैस्तटैः ।  
विविधकामहिता महिताम्भसः स्फुटसरोजवना जवना नदीः ॥७॥  
नवविनिद्रजपाकुसुमत्विषां द्युतिमतां निकरेण महाश्मनाम् ।  
विहितसान्ध्यमयूखमिव क्वचिन्निचितकाञ्चनभित्तिषु सानुषु ॥८॥  
पृथुकदम्बकदम्बकराजितं ग्रथितमालतमालवनाकुलम् ।  
लघुतुषारतुषारजलश्च्युतं धृतसदानसदाननदन्तिनम् ॥९॥  
रहितरत्नचयान्न शिलोच्चयानपलताभवना न दरीभुवः ।  
विपुलिनाम्बुरुहा न सरिद्वधूरकुसुमान्दधतं न महीरुहः ॥१०॥  
व्यथितसिन्धुमनीरशनैः शनैरमरलोकवधूजघनैर्घनैः ।  
फणभृतामभितो विततं ततं दयितरम्यलताबकुलैः कुलैः ॥११॥  
ससुरचापमनेकमणिप्रभैरपपयोविशदं हिमपाण्डुभिः ।  
अविचलं शिखरैरुपबिभ्रतं ध्वनितसूचितमम्बुमुचां चयम् ॥१२॥  
विकचवारिरुहं दधतं सरः सकलहंसगणं शुचि मानसम् ।  
शिवमगात्मजया च कृतेर्ष्यया सकलहं सगणं शुचिमानसम् ॥१३॥  
ग्रहविमानगणानभितो दिवं ज्वलयतौषधिजेन कृशानुना ।  
मुहुरनुस्मरयन्तमनुक्षपं त्रिपुरदाहमुमापतिसेविनः ॥१४॥  
विततशीकरराशिभिरुच्छ्रितैरुपलरोधविवर्तिभिरम्बुभिः ।  
दधतमुन्नतसानुसमुद्धतां धृतसितव्यजनामिव जाह्नवीम् ॥१५॥  
अनुचरेण धनाधिपतेरथो नगविलोकनविस्मितमानसः ।  
स जगदे वचनं प्रियमादरान्मुखरतावसरे हि विराजते ॥१६॥  
अलमेष विलोकितः प्रजानां सहसा संहतिमंहसां विहन्तुम् ।  
घनवर्त्म सहस्रधेव कुर्वन्हिमगौरैरचलाधिपः शिरोभिः ॥१७॥  
इह दुरधिगमैः किञ्चिदेवागमैः सततमसुतरं वर्णयन्त्यन्तरम् ।  
अमुमतिविपिनं वेद दिग्व्यापिनं पुरुषमिव परं पद्मयोनिः परम् ॥१८॥  
रुचिरपल्लवपुष्पलतागृहैरुपलसज्जलजैर्जलराशिभिः ।  
नयति सन्ततमुत्सुकतामयं धृतिमतीरुपकान्तमपि स्त्रियः ॥१९॥  
सुलभैः सदा नयवतायवता निधिगुह्यकाधिपरमैः परमैः ।  
अमुना धनैः क्षितिभृतातिभृता समतीत्य भाति जगती जगती ॥२०॥  
अखिलमिदममुष्य गौरीगुरोस्त्रिभुवनमपि नैति मन्ये तुलाम् ।  
अधिवसति सदा यदेनं जनैरविदितविभवो भवानीपतिः ॥२१॥  
वीतजन्मजरसं परं शुचि ब्रह्मणः पदमुपैतुमिच्छताम् ।  
आगमादिव तमोपहादितः सम्भवन्ति मतयो भवच्छिदः ॥२२॥  
दिव्यस्त्रीणां सचरणलाक्षारागा रागायाते निपतितपुष्पापीडाः ।  
पीडाभाजः कुसुमचिताः साशंसं शंसन्त्यस्मिन्सुरतविशेषं शय्याः ॥२३॥  
गुणसम्पदा समधिगम्य परं महिमानमत्र महिते जगताम् ।  
नयशालिनि श्रिय इवाधिपतौ विरमन्ति न ज्वलितुमौषधयः ॥२४॥  
कुररीगणः कृतरवस्तरवः कुसुमानताः सकमलं कमलम् ।  
इह सिन्धवश्च वरणावरणाः करिणां मुदे सनलदानलदाः ॥२५॥  
सादृश्यं गतमपनिद्रचूतगन्धै-  
रामोदं मदजलसेकजं दधानः ।  
एतस्मिन्मदयति कोकिलानकाले  
लीनालिः सुरकरिणां कपोलकाषः ॥२६॥  
सनाकवनितं नितम्बरुचिरं चिरं सुनिनदैर्नदैर्वृतममुम् ।  
मता फणवतोऽवतो रसपरा परास्तवसुधा सुधाधिवसति ॥२७॥  
श्रीमल्लताभवनमोषधयः प्रदीपाः  
शय्या नवानि हरिचन्दनपल्लवानि ।  
अस्मिन्रतिश्रमनुदश्च सरोजवाताः  
स्मर्तुं दिशन्ति न दिवः सुरसुन्दरीभ्यः ॥२८॥  
ईशार्थमम्भसि चिराय तपश्चरन्त्या  
यादोविलङ्घनविलोलविलोचनायाः ।  
आलम्बताग्रकरमत्र भवो भवान्याः  
श्च्योतन्निदाघसलिलाङ्गुलिना करेण ॥२९॥  
येनापविद्धसलिलः स्फुटनागसद्मा  
देवासुरैरमृतमम्बुनिधिर्ममन्थे ।  
व्यावर्तनैरहिपतेरयमाहिताङ्कः  
खं व्यालिखन्निव विभाति स मन्दराद्रिः ॥३०॥  
नीतोच्छ्रायं मुहुरशिशिररश्मेरुस्रै-  
रानीलाभैर्विरचितपरभागा रत्नैः ।  
ज्योत्स्नाशङ्कामिह वितरति हंसश्येनी  
मध्येऽप्यह्नः स्फटिकरजतभित्तिच्छाया ॥३१॥  
दधत इव विलासशालि नृत्यं मृदु पतता पवनेन कम्पितानि ।  
इह ललितविलासिनीजनभ्रूगतिकुटिलेषु पयःसु पङ्कजानि ॥३२॥  
अस्मिन्नगृह्यत पिनाकभृता सलील-  
माबद्धवेपथुरधीरविलोचनायाः ।  
विन्यस्तमङ्गलमहौषधिरीश्वरायाः  
स्रस्तोरगप्रतिसरेण करेण पाणिः ॥३३॥  
क्रामद्भिर्घनपदवीमनेकसङ्ख्यै-  
स्तेजोभिः शुचिमणिजन्मभिर्विभिन्नः ।  
उस्राणां व्यभिचरतीव सप्तसप्तेः  
पर्यस्यन्निह निचयः सहस्रसङ्ख्याम् ॥३४॥  
व्यधत्त यस्मिन्पुरमुच्चगोपुरं पुरां विजेतुर्धृतये धनाधिपः ।  
स एष कैलास उपान्तसर्पिणः करोत्यकालास्तमयं विवस्वतः ॥३५॥  
नानारत्नज्योतिषां सन्निपातैश्छन्नेष्वन्तःसानु वप्रान्तरेषु ।  
बद्धाम्बद्धां भित्तिशङ्काममुष्मिन्नावानावान्मातरिश्वा निहन्ति ॥३६॥  
रम्या नवद्युतिरपैति न शाद्वलेभ्यः  
श्यामीभवन्त्यनुदिनं नलिनीवनानि ।  
अस्मिन्विचित्रकुसुमस्तबकाचितानां  
शाखाभृतां परिणमन्ति न पल्लवानि ॥३७॥  
परिसरविषयेषु लीढमुक्ता हरिततृणोद्गमशङ्कया मृगीभिः ।  
इह नवशुककोमला मणीनां रविकरसंवलिताः फलन्ति भासः ॥३८॥  
उत्फुल्लस्थलनलिनीवनादमुष्मा-  
दुद्भूतः सरसिजसम्भवः परागः ।  
वात्याभिर्वियति विवर्तितः समन्ता-  
दाधत्ते कनकमयातपत्रलक्ष्मीम् ॥३९॥  
इह सनियमयोः सुरापगायामुषसि सयावकसव्यपादरेखा ।  
कथयति शिवयोः शरीरयोगं विषमपदा पदवी विवर्तनेषु ॥४०॥  
समूर्च्छतां रजतभित्तिमयूखजालै-  
रालोलपादपलतान्तरनिर्गतानाम् ।  
घर्मद्युतेरिह मुहुः पटलानि धाम्ना-  
मादर्शमण्डलनिभानि समुल्लसन्ति ॥४१॥  
शुक्लैर्मयूखनिचयैः परिवीतमूर्ति-  
र्वप्राभिघातपरिमण्डलितोरुदेहः ।  
शृङ्गाण्यमुष्य भजते गणभर्तुरुक्षा  
कुर्वन्वधूजनमनःसु शशाङ्कशङ्काम् ॥४२॥  
सम्प्रति लब्धजन्म शनकैः कथमपि लघुनि  
क्षीणपयस्युपेयुषि भिदां जलधरपटले ।  
खण्डितविग्रहं बलभिदो धनुरिह विविधाः  
पूरयितुं भवन्ति विभवः शिखरमणिरुजः ॥४३॥  
स्नपितनवलतातरुप्रवालै-  
रमृतलवस्रुतिशालिभिर्मयूखैः ।  
सततमसितयामिनीषु शम्भो-  
रमलयतीह वनान्तमिन्दुलेखा ॥४४॥  
क्षिपति योऽनुवनं विततां बृहद्बृहतिकामिव रौचनिकीं रुचम् ।  
अयमनेकहिरण्मयकन्दरस्तव पितुर्दयितो जगतीधरः ॥४५॥  
सक्तिं जवादपनयत्यनिले लतानां  
वैरोचनैर्द्विगुणिताः सहसा मयूखैः ।  
रोधोभुवां मुहुरमुत्र हिरण्मयीनां  
भासस्तडिद्विलसितानि विडम्बयन्ति ॥४६॥  
कषणकम्पनिरस्तमहाहिभिः क्षणविमत्तमतङ्गजवर्जितैः ।  
इह मदस्नपितैरनुमीयते सुरगजस्य गतं हरिचन्दनैः ॥४७॥  
जलदजालघनैरसिताश्मनामुपहतप्रचयेह मरीचिभिः ।  
भवति दीप्तिरदीपितकन्दरा तिमिरसंवलितेव विवस्वतः ॥४८॥  
भव्यो भवन्नपि मुनेरिह शासनेन  
क्षात्रे स्थितः पथि तपस्य हतप्रमादः ।  
प्रायेण सत्यपि हितार्थकरे विधौ हि  
श्रेयांसि लब्धुमसुखानि विनान्तरायैः ॥४९॥  
मा भूवन्नपथहृतस्तवेन्द्रियाश्वाः  
सन्तापे दिशतु शिवः शिवां प्रसक्तिम् ।  
रक्षन्तस्तपसि बलं च लोकपालाः  
कल्याणीमधिकफलां क्रियां क्रियासुः ॥५०॥  
इत्युक्त्वा सपदि हितं प्रियं प्रियार्हे  
धाम स्वं गतवति राजराजभृत्ये ।  
सोत्कण्ठं किमपि पृथासुतः प्रदध्यौ  
सन्धत्ते भृशमरतिं हि सद्वियोगः ॥५१॥  
तमनतिशयनीयं सर्वतः सारयोगा-  
दविरहितमनेकेनाङ्कभाजा फलेन ।  
अकृशमकृशलक्ष्मीश्चेतसाशंसितं स  
स्वमिव पुरुषकारं शैलमभ्याससाद ॥५२॥  
रुचिराकृतिः कनकसानुमथो परमः पुमानिव पतिं पतताम् ।  
धृतसत्पथस्त्रिपथगामभितः स तमारुरोह पुरुहूतसुतः ॥१॥  
तमनिन्द्यबन्दिन इवेन्द्रसुतं विहितालिनिक्वणजयध्वनयः ।  
पवनेरिताकुलविजिह्मशिखा जगतीरुहोऽवचकरुः कुसुमैः ॥२॥  
अवधूतपङ्कजपरागकणास्तनुजाह्नवीसलिलवीचिभिदः ।  
परिरेभिरेऽभिमुखमेत्य सुखाः सुहृदः सखायमिव तं मरुतः ॥३॥  
उदितोपलस्खलनसंवलिताः स्फुटहंससारसविरावयुजः ।  
सुदमस्य माङ्गलिकतूर्यकृतां ध्वनयः प्रतेनुरनुवप्रमपाम् ॥४॥  
अवरुग्णतुङ्गसुरदारुतरौ निचये पुरः सुरसरित्पयसाम् ।  
स ददर्श वेतसवनाचरितां प्रणतिं बलीयसि समृद्धिकरीम् ॥५॥  
प्रबभूव नालमवलोकयितुं परितः सरोजरजसारुणितम् ।  
सरिदुत्तरीयमिव संहतिमत्स तरङ्गरङ्गि कलहंसकुलम् ॥६॥  
दधति क्षतीः परिणतद्विरदे मुदितालियोषिति मदस्रुतिभिः ।  
अधिकां सरोधसि बबन्ध धृतिं महते रुजन्नपि गुणाय महान् ॥७॥  
अनुहेमवप्रमरुणैः समतां गतमूर्मिभिः सहचरं पृथुभिः ।  
स रथाङ्गनामवनितां करुणरैनुबध्नतीमभिननन्द रुतैः ॥८॥  
सितवाजिने निजगदू रुचयश्चलवीचिरागरचनापटवः ।  
मणिजालमम्भसि निमग्नमपि स्फुरितं मनोगतमिवाकृतयः ॥९॥  
उपलाहतोद्धततरङ्गधृतं जविना विधूतविततं मरुता ।  
स ददर्श केतकशिखाविशदं सरितःप्रहासमिव फेनमपाम् ॥१०॥  
बहु बर्हिचन्द्रकनिभं विदधे धृतिमस्य दानपयसां पटलम् ।  
अवगाढमीक्षितुमिवेभपतिं विकसद्विलोचनशतं सरितः ॥११॥  
प्रतिबोधजृम्भणविभिन्नमुखी पुलिने सरोरुहदृशा ददृशे ।  
पतदच्छमौक्तिकमणिप्रकरा गलदश्रुबिन्दुरिव शुक्तिवधूः ॥१२॥  
शुचिरप्सु विद्रुमलताविटपस्तनुसान्द्रफेनलवसंवलितः ।  
स्मरदायिनः स्मरयति स्म भृशं दयिताधरस्य दशनांशुभृतः ॥१३॥  
उपलभ्य चञ्चलतरङ्गधृतं मदगन्धमुत्थितवतां पयसः ।  
प्रतिदन्तिनामिव स सम्बुबुधे करियादसामभिमुखान्करिणः ॥१४॥  
स जगाम विस्मयमुदीक्ष्यपुरः सहसा समुत्पिपतिषोः फणिनः ।  
प्रहितं दिवि प्रजविभिः श्वसितैः शरदभ्रविभ्रममपां पटलम् ॥१५॥  
स ततार सैकतवतोरभितः शफरीपरिस्फुरितचारुदृशः ।  
ललिताः सखीरिव बृहज्जघनाः सुरनिम्नगामुपयतीः सरितः ॥१६॥  
अधिरुह्य पुष्पभरनम्रशिखैः परितः परिष्कृततलां तरुभिः ।  
मनसःप्रसत्तिमिव मूर्ध्नि गिरेः शुचिमाससाद स वनान्तभुवम् ॥१७॥  
अनुसानु पुष्पितलताविततिः फलितोरुभूरुहविविक्तवनः ।  
धृतिमाततान तनयस्य हरेस्तपसेऽधिवस्तुमचलामचलः ॥१८॥  
प्रणिधाय तत्र विधिनाथ धियं दधतः पुरातनमुनेर्मुनिताम् ।  
श्रममादधावसुकरं न तपः किमिवावसादकरमात्मवताम् ॥१९॥  
शमयन्धृतेन्द्रियशमैकसुखः शुचिभिर्गुणैरघमयं स तमः ।  
प्रतिवासरं सुकृतिभिर्ववृधे विमलः कलाभिरिव शीतरुचिः ॥२०॥  
अधरीचकार च विवेकगुणादगुणेषु तस्य धियमस्तवतः ।  
प्रतिघातिनीं विषयसङ्गरतिं निरुपप्लवः शमसुखानुभवः ॥२१॥  
मनसा जपैः प्रणतिभिः प्रयतः समुपेयिवानधिपतिं स दिवः ।  
सहजेतरौ जयशमौ दधती बिभराम्बभूव युगपन्महसी ॥२२॥  
शिरसा हरिन्मणिनिभः स वहन्कृतजन्मनोऽभिषवणेन जटाः ।  
उपमां ययावरुणदीधितिभिः परिमृष्टमूर्धनि तमालतरौ ॥२३॥  
धृतहेतिरप्यधृतजिह्ममतिश्चरितैर्मुनीनधरयञ्शुचिभिः ।  
रचयाञ्चकार विरजाः स मृगान्कमिवेशते रमयितुं न गुणाः ॥२४॥  
अनुकूलपातिनमचण्डगतिं किरता सुगन्धिमभितः पवनम् ।  
अवधीरितार्तवगुणं सुखतां नयता रुचां निचयमंशुमतः ॥२५॥  
नवपल्लवाञ्जलिभृतः प्रचये बृहतस्तरून्गमयतावनतिम् ।  
स्तृणता तृणैः प्रतिनिशं मृदुभिः शयनीयतामुपयतीं वसुधाम् ॥२६॥  
पतितैरपेतजलदान्नभसः पृषतैरपां शमयता च रजः ।  
स दयालुनेव परिगाढकृशः परिचर्ययानुजगृहे तपसा ॥२७॥  
महते फलाय तदवेक्ष्य शिवं विकसन्निमित्तकुसुमं स पुरः ।  
न जगाम विस्मयवशं वशिनां न निहन्ति धैर्यमनुभावगुणः ॥२८॥  
तदभूरिवासरकृतं सुकृतैरुपलभ्य वैभवमनन्यभवम् ।  
उपतस्थुरास्थितविषादधियः शतयज्वनो वनचरा वसतिम् ॥२९॥  
विदिताः प्रविश्य विहितानतयः शिथिलीकृतेऽधिकृतकृत्यविधौ ।  
अनपेतकालमभिरामकथाः कथयाम्बभूवुरिति गोत्रभिदे ॥३०॥  
शुचिवल्कवीततनुरन्यतमस्तिमिरच्छिदामिव गिरौ भवतः ।  
महते जयाय मघवन्ननघः पुरुषस्तपस्यति तपञ्जगतीम् ॥३१॥  
स बिभर्ति भीषणभुजङ्गभुजः पृथु विद्विषां भयविधायि धनुः ।  
अमलेन तस्य धृतसच्चरिताश्चरितेन चातिशयिता मुनयः ॥३२॥  
मरुतः शिवा नवतृणा जगती विमलं नभो रजसि वृष्टिरपाम् ।  
गुणसम्पदानुगुणतां गमितः कुरुतेऽस्य भक्तिमिव भूतगणः ॥३३॥  
इतरेतरानभिभवेन मृगास्तमुपासते गुरुमिवान्तसदः ।  
विनमन्ति चास्य तरवः प्रचये परवान्स तेन भवतेव नगः ॥३४॥  
उरु सत्त्वमाह विपरिश्रमता परमं वपुः प्रथयतीव जयम् ।  
शमिनोऽपि तस्य नवसङ्गमने विभुतानुषङ्गि भयमेति जनः ॥३५॥  
ऋषिवंशजः स यदि दैत्यकुले यदि वान्वये महति भूमिभृताम् ।  
चरतस्तपस्तव वनेषु सहा न वयं निरूपयितुमस्य गतिम् ॥३६॥  
विगणय्य कारणमनेकगुणं निजयाथवा कथितमल्पतया ।  
असदप्यदः सहितुमर्हसि नः क्व वनेचराः क्व निपुणा यतयः ॥३७॥  
अधिगम्य गुह्यकगणादिति तन्मनसः प्रियं प्रियसुतस्य तपः ।  
निजुगोप हर्षमुदितं मघवा नयवर्त्मगाः प्रभवतां हि धियः ॥३८॥  
प्रणिधाय चित्तमथ भक्ततया विदितेऽप्यपूर्व इव तत्र हरिः ।  
उपलब्धुमस्य नियमस्थिरतां सुरसुन्दरीरिति वचोऽभिदधे ॥३९॥  
सुकुमारमेकमणु मर्मभिदामतिदूरगं युतममोघतया ।  
अविपक्षमस्त्रमपरं कतमद्विजयाय यूयमिव चित्तभुवः ॥४०॥  
भववीतये हतबृहत्तमसामवबोधवारि रजसः शमनम् ।  
परिपीयमाणमिव वोऽसकलैरवसादमेति नयनाञ्जलिभिः ॥४१॥  
बहुधा गतां जगति भूतसृजा कमनीयतां समभिहृत्य पुरा ।  
उपपादिता विदधता भवतीः सुरसद्मयानसुमुखी जनता ॥४२॥  
तदुपेत्य विघ्नयत तस्य तपः कृतिभिः कलासु सहिताः सचिवैः ।  
हृतवीतरागमनसां ननु वः सुखसङ्गिनं प्रति सुखावजितिः ॥४३॥  
अविमृष्यमेतदभिलष्यति स द्विषतां वधेन विषयाभिरतिम् ।  
भववीतये न हि तथा स विधिः क्व शरासनं क्व च विमुक्तिपथः ॥४४॥  
पृथुधाम्नि तत्र परिबोधि च मा भवतीभिरन्यमुनिवद्विकृतिः ।  
स्वयशांसि विक्रमवतामवतां न वधूष्वघानि विमृषन्ति धियः ॥४५॥  
आशंसितापचितिचारु पुरः सुराणा-  
मादेशमित्यभिमुखं समवाप्य भर्तुः ।  
लेभे परां द्युतिममर्त्यवधूसमूहः  
सम्भावना ह्यधिकृतस्य तनोति तेजः ॥४६॥  
प्रणतिमथ विधाय प्रस्थिताः सद्मनस्ताः  
स्तनभरनमिताङ्गीरङ्गनाः प्रीतिभाजः ।  
अचलनलिनलक्ष्मीहारि नालं बभूव  
स्तिमितममरभर्तुर्द्रष्टुमक्ष्णां सहस्रम् ॥४७॥  
श्रीमद्भिः सरथगजैः सुराङ्गनानां गुप्तानामथ सचिवैस्त्रिलोकभर्तुः ।  
सम्मूर्च्छन्नलघुविमानरन्ध्रभिन्नःप्रस्थानं समभिदधे मृदङ्गनादः ॥१॥  
सोत्कण्ठैरमरगणैरनुप्रकीर्णान्निर्याय ज्वलितरुचः पुरान्मघोनः ।  
रामाणामुपरि विवस्वतः स्थितानां नासेदे चरितगुणत्वमातपत्रैः ॥२॥  
धूतानामभिमुखपातिभिः समीरैरायासादविशदलोचनोत्पलानाम् ।  
आनिन्येमदजनितां श्रियं वधूनामुष्णांशुद्युतिजनितः कपोलरागः ॥३॥  
तिष्ठद्भिः कथमपि देवतानुभावादाकृष्टैः प्रजविभिरायतं तुरङ्गैः ।  
नेमीनामसति विवर्तनै रथौघैरासेदे वियति विमानवत्प्रवृत्तिः ॥४॥  
कान्तानां कृतपुलकः स्तनाङ्गरागे वक्त्रेषु च्युततिलकेषुमौक्तिकाभः ।  
सम्पेदे श्रमसलिलोद्गमो विभूषा रम्याणां विकृतिरपि श्रियं तनोति ॥५॥  
राजद्भिः पथिमरुतामभिन्नरूपैरुल्कार्चिः स्फुटगतिभिर्ध्वजाङ्कुशानाम् ।  
तेजोभिः कनकनिकाषराजिगौरैरायामः क्रियत इव स्म सातिरेकः ॥६॥  
रामाणामवजितमाल्यसौकुमार्ये सम्प्राप्ते वपुषि सहत्वमातपस्य ।  
गन्धर्वैरधिगतविस्मयैः प्रतीये कल्याणी विधिषुविचित्रताविधातुः ॥७॥  
सिन्दूरैः कृतरुचयः सहेमकक्ष्याः स्रोतोभिस्त्रिदशगजा मदं क्षरन्तः ।  
सादृश्यं ययुररुणांशुरागभिन्नैर्वर्षद्भिः स्फुरितशतह्रदैः पयोदैः ॥८॥  
अत्यर्थं दुरुपसदादुपेत्य दूरं पर्यन्तादहिममयूखमण्डलस्य ।  
आशानामुपरचितामिवैकवेणीं रम्योर्मिं त्रिदशनदीं ययुर्बलानि ॥९॥  
आमत्तभ्रमरकुलाकुलानि धुन्वन्नुद्धूतग्रथितरजांसि पङ्कजानि ।  
कान्तानां गगननदीतरङ्गशीतः सन्तापं विरमयति स्म मातरिश्वा ॥१०॥  
सम्भिन्नैरिभतुरगावगाहनेन प्राप्योर्वीरनुपदवीं विमानपङ्क्तीः ।  
तत्पूर्वं प्रतिविदधे सुरापगाया वप्रान्तस्खलितविवर्तनं पयोभिः ॥११॥  
क्रान्तानां ग्रहचरितात्पथो रथानामक्षाग्रक्षतसुरवेश्मवेदिकानाम् ।  
निःसङ्गं प्रधिभिरुपाददे विवृत्तिः सम्पीडक्षुभितजलेषु तोयदेषु ॥१२॥  
तप्तानामुपदधिरे विषाणभिन्नाः प्रह्लादं सुरकरिणां घनाः क्षरन्तः ।  
युक्तानां खलु महतां परोपकारे कल्याणी भवति रुजत्स्वपि प्रवृत्तिः ॥१३॥  
संवाता मुहुरनिलेन नीयमाने दिव्यस्त्रीजघनवरांशुके विवृत्तिम् ।  
पर्यस्यत्पृथुमणिमेखलांशुजालं सञ्जज्ञे युतकमिवान्तरीयमूर्वोः ॥१४॥  
प्रत्यार्द्रीकृततिलकास्तुषारपातैः प्रह्लादं शमितपरिश्रमा दिशन्तः ।  
कान्तानां बहुमतिमाययुःपयोदानाल्पीयान्बहुसुकृतंहिनस्ति दोषः ॥१५॥  
यातस्य ग्रथिततरङ्गसैकताभे विच्छेदं विपयसि वारिवाहजाले ।  
आतेनुस्त्रिदशवधूजनाङ्गभाजां सन्धानं सुरधनुषःप्रभा मणीनाम् ॥१६॥  
संसिद्धावितिकरणीयसन्निबद्धैरालापैः पिपतिषतां विलङ्घ्य वीथीम् ।  
आसेदे दशशतलोचनध्वजिन्या जीमूतैरपिहितसानुरिन्द्रकीलः ॥१७॥  
आकीर्णा मुखनलिनैर्विलासिनीनामुद्धूतस्फुटविशदातपत्रफेना ।  
सा तूर्यध्वनितगभीरमापतन्ती भूभर्तुः शिरसि नभोनदीव रेजे ॥१८॥  
सेतुत्वं दधति पयोमुचां विताने संरम्भादभिपततो रथाञ्जवेन ।  
आनिन्युर्नियमितरश्मिभुग्नघोणाः कृच्छ्रेण क्षितिमवनामिनस्तुरङ्गाः ॥१९॥  
माहेन्द्रं नगमभितः करेणुवर्याः पर्यन्तस्थितजलदा दिवः पतन्तः ।  
सादृश्यं निलयननिष्प्रकम्पपक्षैराजग्मुर्जलनिधिशायिभिर्नगेन्द्रैः ॥२०॥  
उत्सङ्गे समविषमे समं महाद्रेः क्रान्तानां वियदभिपातलाघवेन ।  
आमूलादुपनदि सैकतेषु लेभे सामग्री खुरपदवी तुरङ्गमाणाम् ॥२१॥  
सध्वानं निपतितनिर्झरासु मन्दैः सम्मूर्च्छन्प्रतिनिनदैरधित्यकासु ।  
उद्ग्रीवैर्घनरवशङ्कया मयूरैः सोत्कण्ठं ध्वनिरुपशुश्रुवे रथानाम् ॥२२॥  
सम्भिन्नामविरलपातिभिर्मयूखैर्नीलानां भृशमुपमेखलं मणीनाम् ।  
विच्छिन्नामिव वनिता नभोन्तराले वप्राम्भःश्रुतिमवलोकयाम्बभूवुः ॥२३॥  
आसन्नद्विपपदवीमदानिलाय क्रुध्यन्तो धियमवमत्य धूर्गतानाम् ।  
सव्याजं निजकरिणीभिरात्तचित्ताः प्रस्थानं सुरकरिणः कथञ्चिदीषुः ॥२४॥  
नीरन्ध्रं पथिषु रजो रथाङ्गनुन्नं पर्यस्यन्नवसलिलारुणं वहन्ती ।  
आतेने वनगहनानि वाहिनी सा घर्मान्तक्षुभितजलेव जह्नुकन्या ॥२५॥  
सम्भोगक्षमगहनामथोपगङ्गं बिभ्राणां ज्वलितमणीनि सैकतानि ।  
अध्यूषुश्च्युतकुसुमाचितां सहाया वृत्रारेरविरलशाद्वलां धरित्रीम् ॥२६॥  
भूभर्तुः समधिकमादधे तदोर्व्याः श्रीमत्तां हरिसखवाहिनीनिवेशः ।  
संसक्तौ किमसुलभं महोदयानामुच्छ्रायं नयति यदृच्छयापियोगः ॥२७॥  
सामोदाः कुसुमतरुश्रियोविविक्ताः सम्पत्तिः किसलयशालिनीलतानाम् ।  
साफल्यं ययुरमराङ्गनोपभुक्ताः सा लक्ष्मीरुपकुरुते यया परेषाम् ॥२८॥  
क्लान्तोऽपित्रिदशवधूजनः पुरस्ताल्लीनाहिश्वसितविलोलपल्लवानाम् ।  
सेव्यानां हतविनयैरिवावृतानां सम्पर्कं परिहरति स्म चन्दनानाम् ॥२९॥  
उत्सृष्टध्वजकुथकङ्कटा धरित्रीमानीता विदितनयैः श्रमं विनेतुम् ।  
आक्षिप्तद्रुमगहना युगान्तवातैः पर्यस्ता गिरय इव द्विपा विरेजुः ॥३०॥  
प्रस्थानश्रमजनितां विहाय निद्रामामुक्ते गजपतिना सदानपङ्के ।  
शय्यान्ते कुलमलिनां क्षणं विलीनं संरम्भच्युतमिव शृङ्खलं चकाशे ॥३१॥  
आयस्तः सुरसरिदोघरुद्धवर्त्मा सम्प्राप्तुं वनगजदानगन्धि रोधः ।  
मूर्धानं निहितशिताङ्कुशं विधुन्वन्यन्तारं न विगणयाञ्चकार नागः ॥३२॥  
आरोढुः समवनतस्य पीतशेषे साशङ्कं पयसि समीरिते करेण ।  
सम्मार्जन्नरुणमदस्रुती कपोलौ सस्यन्दे मद इव शीकरः करेणोः ॥३३॥  
आघ्राय क्षणमतितृष्यतापि रोषादुत्तीरं निहितविवृत्तलोचनेन ।  
सम्पृक्तं वनकरिणां मदाम्बुसेकैर्नाचेमे हिममपि वारि वारणेन ॥३४॥  
प्रश्च्योतन्मदसुरभीणिनिम्नगायाः क्रीडन्तो गजपतयः पयांसि कृत्वा ।  
किञ्जल्कव्यवहितताम्रदानलेखैरुत्तेरुः सरसिजगन्धिभिः कपोलैः ॥३५॥  
आकीर्णं बलरजसा घनारुणेन प्रक्षोभैः सपदि तरङ्गितं तटेषु ।  
मातङ्गोन्मथितसरोजरेणुपिङ्गं माञ्जिष्ठं वसनमिवाम्बु निर्बभासे ॥३६॥  
श्रीमद्भिर्नियमितकन्धरापरान्तैः संसक्तैरगुरुवनेषु साङ्गहारम् ।  
सम्प्रापे निसृतमदाम्बुभिर्गजेन्द्रैःप्रस्यन्दिप्रचलितगण्डशैलशोभा ॥३७॥  
निःशेषं प्रशमितरेणु वारणानां स्रोतोभिर्मदजलमुज्झतामजस्रम् ।  
आमोदं व्यवहितभूरिपुष्पगन्धो भिन्नैलासुरभिमुवाह गन्धवाहः ॥३८॥  
सादृश्यं दधति गभीरमेघघोषैरुन्निद्रक्षुभितमृगाधिपश्रुतानि ।  
आतेनुश्चकितचकोरनीलकण्ठान्कच्छान्तानमरमहेभबृंहितानि ॥३९॥  
शाखावसक्तकमनीयपरिच्छदानामध्वश्रमातुरवधूजनसेवितानाम् ।  
जज्ञे निवेशनविभागपरिष्कृतानांलक्ष्मीः पुरोपवनजावनपादपानाम् ॥४०॥  
अथ स्वमायाकृतमन्दिरोज्ज्वलं ज्ज्वलन्मणि व्योमसदां सनातनम् ।  
सुराङ्गना गोपतिचापगोपुरं पुरं वनानां विजिहीर्षया जहुः ॥१॥  
यथायथं ताः सहिता नभश्चरैः प्रभाभिरुद्भासितशैलवीरुधः ।  
वनं विशन्त्यो वनजायतेक्षणाः क्षणद्युतीनां दधुरेकरूपताम् ॥२॥  
निवृत्तवृत्तोरुपयोधरक्लमः प्रवृत्तनिर्ह्रादिविभूषणारवः ।  
नितम्बिनीनां भृशमादधे धृतिं नभःप्रयाणादवनौ परिक्रमः ॥३॥  
घनानि कामं कुसुमानि बिभ्रतः करप्रचेयान्यपहाय शाखिनः ।  
पुरोऽभिसस्रे सुरसुन्दरीजनैर्यथोत्तरेच्छा हि गुणेषु कामिनः ॥४॥  
तनूरलक्तारुणपाणिपल्लवाः स्फुरन्नखांशूत्करमञ्जरीभृतः ।  
विलासिनीबाहुलता वनालयो विलेपनामोदहृताः सिषेवरे ॥५॥  
निपीयमानस्तबका शिलीमुखैरशोकयष्टिश्चलबालपल्लवा ।  
विडम्बयन्ती ददृशे वधूजनैरमन्ददष्टौष्ठकरावधूननम् ॥६॥  
करौ धुनाना नवपल्लवाकृती वृथा कृथा मानिनि मा परिश्रमम् ।  
उपेयुषी कल्पलताभिशङ्कया कथं न्वितस्त्रस्यति षट्पदावलिः ॥७॥  
जहीहि कोपं दयितोऽनुगम्यतां परानुशेते तव चञ्चलं मनः ।  
इति प्रियं काञ्चिदुपैतुमिच्छतीं पुरोऽनुनिन्ये निपुणः सखीजनः ॥८॥  
समुन्नतैः काशदुकूलशालिभिः परिक्वणत्सारसपङ्क्तिमेखलैः ।  
प्रतीरदेशैः स्वकलत्रचारुभिर्विभूषिताः कुञ्जसमुद्रयोषितः ॥९॥  
विदूरपातेन भिदामुपेयुषश्च्युताः प्रवाहादभितः प्रसारिणः ।  
प्रियाङ्कशीताः शुचिमौक्तिकत्विषो वनप्रहासा इव वारिबिन्दवः ॥१०॥  
सखीजनं प्रेम गुरूकृतादरं निरीक्ष्यमाणा इव नम्रमूर्तयः ।  
स्थिरद्विरेफाञ्जनशारितोदरैर्विसारिभिः पुष्पविलोचनैर्लताः ॥११॥  
उपेयुषीणां बृहतीरधित्यका मनांसि जह्रुः सुरराजयोषिताम् ।  
कपोलकाषैः करिणां मदारुणैरुपाहितश्यामरुचश्च चन्दनाः ॥१२॥  
स्वगोचरे सत्यपि चित्तहारिणां विलोभ्यमानाः प्रसवेन शाखिनाम् ।  
नभश्चराणामुपकर्तुमिच्छतां प्रियाणि चक्रुः प्रणयेन योषितः ॥१३॥  
प्रयच्छतोच्चैः कुसुमानि मानिनी विपक्षगोत्रं दयितेन लम्भिता ।  
न किञ्चिदूचे चरणेन केवलं लिलेख बाष्पाकुललोचना भुवम् ॥१४॥  
प्रियेऽपरा यच्छति वाचमुन्मुखी निबद्धदृष्टिः शिथिलाकुलोच्चया ।  
समादधे नांशुकमाहितं वृथा विवेद पुष्पेषु न पाणिपल्लवम् ॥१५॥  
सलीलमासक्तलतान्तभूषणं समासजन्त्या कुसुमावतंसकम् ।  
स्तनोपपीडं नुनुदे नितम्बिना घनेन कश्चिज्जघनेन कान्तया ॥१६॥  
कलत्रभारेण विलोलनीविना गलद्दुकूलस्तनशालिनोरसा ।  
बलिव्यपायस्फुटरोमराजिना निरायतत्वादुदरेण ताम्यता ॥१७॥  
विलम्बमानाकुलकेशपाशया कयाचिदाविष्कृतबाहुमूलया ।  
तरुप्रसूनान्यपदिश्य सादरं मनोधिनाथस्य मनः समाददे ॥१८॥  
व्यपोहितुं लोचनतो मुखानिलैरपारयन्तं किल पुष्पजं रजः ।  
पयोधरेणोरसि काचिदुन्मनाः प्रियं जघानोन्नतपीवरस्तनी ॥१९॥  
इमान्यमूनीत्यपवर्जिते शनैर्यथाभिरामं कुसुमाग्रपल्लवे ।  
विहाय निःसारतयेव भूरुहान्पदं वनश्रीर्वनितासु सन्दधे ॥२०॥  
प्रवालभङ्गारुणपाणिपल्लवः परागपाण्डूकृतपीवरस्तनः ।  
महीरुहः पुष्पसुगन्धिराददे वपुर्गुणोच्छ्रायमिवाङ्गनाजनः ॥२१॥  
वरोरुभिर्वारणहस्तपीवरैश्चिराय खिन्नान्नवपल्लवश्रियः ।  
समेऽपि यातुं चरणाननीश्वरान्मदादिव प्रस्खलतः पदे पदे ॥२२॥  
विसारिकाञ्चीमणिरश्मिलब्धया मनोहरोच्छ्रायनितम्बशोभया ।  
स्थितानि जित्वा नवसैकतद्युतिं श्रमातिरिक्तैर्जघनानि गौरवैः ॥२३॥  
समुच्छ्वसत्पङ्कजकोशकोमलैरुपाहितश्रीण्युपनीवि नाभिभिः ।  
दधन्ति मध्येषु बलीविभङ्गिषु स्तनातिभारादुदराणि नम्रताम् ॥२४॥  
समानकान्तीनि तुषारभूषणैः सरोरुहैरस्फुटपत्त्रपङ्क्तिभिः ।  
चितानि घर्माम्बुकणैः समन्ततो मुखान्यनुत्फुल्लविलोचनानि च ॥२५॥  
विनिर्यतीनां गुरुखेदमन्थरं सुराङ्गनानामनुसानुवर्त्मनः ।  
सविस्मयं रूपयतो नभश्चरान्विवेश तत्पूर्वमिवेक्षणादरः ॥२६॥  
अथ स्फुरन्मीनविधूतपङ्कजा विपङ्कतीरस्खलितोर्मिसंहतिः ।  
पयोऽवगाढुं कलहंसनादिनी समाजुहावेव वधूः सुरापगा ॥२७॥  
प्रशान्तघर्माभिभवः शनैर्विवान्विलासिनीभ्यः परिमृष्टपङ्कजः ।  
ददौ भुजालम्बमिवात्तशीकरस्तरङ्गमालान्तरगोचरोऽनिलः ॥२८॥  
गतैः सहावैः कलहंसविक्रमं कलत्रभारैः पुलिनं नितम्बिभिः ।  
मुखैः सरोजानि च दीर्घलोचनैः सुरस्त्रियः साम्यगुणान्निरासिरे ॥२९॥  
विभिन्नपर्यन्तगमीनपङ्क्तयः पुरो विगाढाः सखिभिर्मरुत्वतः ।  
कथञ्चिदापः सुरसुन्दरीजनैः सभीतिभिस्तत्प्रथमं प्रपेदिरे ॥३०॥  
विगाढमात्रे रमणीभिरम्भसि प्रयत्नसंवाहितपीवरोरुभिः ।  
विभिद्यमाना विससार सारसानुदस्य तीरेषु तरङ्गसंहतिः ॥३१॥  
शिलाघनैर्नाकसदामुरःस्थलैर्बृहन्निवेशैश्च वधूपयोधरैः ।  
तटाभिनीतेन विभिन्नवीचिना रुषेव भेजे कलुषत्वमम्भसा ॥३२॥  
विधूतकेशाः परिलोलितस्रजः सुराङ्गनानां प्रविलुप्तचन्दनाः ।  
अतिप्रसङ्गाद्विहितागसो मुहुः प्रकम्पमीयुः सभया इवोर्मयः ॥३३॥  
विपक्षचित्तोन्मथना नखव्रणास्तिरोहिता विभ्रममण्डनेन ये ।  
हृतस्य शेषानिव कुङ्कुमस्य तान्विकत्थनीयान्दधुरन्यथा स्त्रियः ॥३४॥  
सरोजपत्रे नु विलीनषटूपदे विलोलदृष्टेः स्विदमू विलोचने ।  
शिरोरुहाः स्विन्नतपक्ष्मसन्ततेर्द्विरेफवृन्दं नु निशब्दनिश्चलम् ॥३५॥  
अगूढहासस्फुटदन्तकेसरं मुखं स्विदेतद्विकसन्नु पङ्कजम् ।  
इति प्रलीनां नलिनीवने सखीं विदाम्बभूवुः सुचिरेण योषितः ॥३६॥  
प्रियेण सङ्ग्रथ्य विपक्षसन्निधावुपाहितां वक्षसि पीवरस्तने ।  
स्रजं न काचिद्विजहौ जलाविलां वसन्ति हि प्रेम्णि गुणा न वस्तुनि ॥३७॥  
असंशयं न्यस्तमुपान्तरक्ततां यदेव रोद्धुं रमणीभिरञ्जनम् ।  
हृतेऽपि तस्मिन्सलिलेन शुक्लतां निरास रागो नयनेषु न श्रियम् ॥३८॥  
द्युतिं वहन्तो वनितावतंसका हृताः प्रलोभादिव वेगिभिर्जलैः ।  
उपप्लुतास्तत्क्षणशोचनीयतां च्युताधिकाराः सचिवा इवाययुः ॥३९॥  
विपत्त्रलेखा निरलक्तकाधरा निरञ्जनाक्षीरपि बिभ्रतीः श्रियम् ।  
निरीक्ष्य रामा बुबुधे नभश्चरैरलङ्कृतं तद्वपुषैव मण्डनम् ॥४०॥  
तथा न पूर्वं कृतभूषणादरः प्रियानुरागेण विलासिनीजनः ।  
यथा जलार्द्रो नखमण्डनश्रिया ददाह दृष्टीश्च विपक्षयोषिताम् ॥४१॥  
शुभाननाः साम्बुरुहेषु भीरवो विलोलहाराश्चलफेनपङ्क्तिषु ।  
नितान्तर्गौर्यो हृतकुङ्कुमेष्वलं न लेभिरे ताः परभागमूर्मिषु ॥४२॥  
ह्रदाम्भसि व्यस्तवधूकराहते रवं मृदङ्गध्वनिधीरमुज्झति ।  
मुहु स्तनैस्तालसमं समाददे मनोरमं नृत्यमिव प्रवेपितम् ॥४३॥  
श्रिया हसद्भिः कमलानि सस्मितैरलङ्कृताम्बुः प्रतिमागतैर्मुखैः ।  
कृतानुकूल्या सुरराजयोषितां प्रसादसाफल्यमवाप जाह्नवी ॥४४॥  
परिस्फुरन्मीनविघट्टितोरवः सुराङ्गनास्त्रासविलोलदृष्टयः ।  
उपाययुः कम्पितपाणिपल्लवाः सखीजनस्यापि विलोकनीयताम् ॥४५॥  
भयादिवाश्लिष्य झषाहतेऽम्भसि प्रियं मुदानन्दयति स्म मानिनी ।  
अकृत्रिमप्रेमरसाहितैर्मनो हरन्ति रामाः कृतकैरपीहितैः ॥४६॥  
तिरोहितान्तानि नितान्तमाकुलैरपां विगाहादलकैः प्रसारिभिः ।  
ययुर्वधूनां वदनानि तुल्यतां द्विरेफवृन्दान्तरितैः सरोरुहैः ॥४७॥  
करौ धुनाना नवपल्लवाकृती पयस्यगाधे किल जातसम्भ्रमा ।  
सखीषु निर्वाच्यमधार्ष्ट्यदूषितं प्रियाङ्गसंश्लेषमवाप मानिनी ॥४८॥  
प्रियैः सलीलं करवारिवारितः प्रवृद्धनिःश्वासविकम्पितस्तनः ।  
सविभ्रमाधूतकराग्रपल्लवो यथार्थतामाप विलासिनीजनः ॥४९॥  
उदस्य धैर्यं दयितेन सादरं प्रसादितायाः करवारिवारितम् ।  
मुखं निमीलन्नयनं नतभ्रुवः श्रियं सपत्नीवदनादिवाददे ॥५०॥  
विहस्य पाणौ विधृते धृताम्भसि प्रियेण वध्वा मदनार्द्रचेतसः ।  
सखीव काञ्ची पयसा घनीकृता बभार वीतोच्चयबन्धमंशुकम् ॥५१॥  
निरञ्जने साचिविलोकितं दृशावयावकं वेपथुरोष्ठपल्लवम् ।  
नतभ्रुवो मण्डयति स्म विग्रहे बलिक्रिया चातिलकं तदास्पदम् ॥५२॥  
निमीलदाकेकरलोलचक्षुषां प्रियोपकण्ठं कृतगात्रवेपथुः ।  
निमज्जतीनां श्वसितोद्धतस्तनः श्रमो नु तासां मदनो नु पप्रथे ॥५३॥  
प्रियेण सिक्ता चरमं विपक्षतश्चुकोप काचिन्न तुतोष सान्त्वनैः ।  
जनस्य रूढप्रणयस्य चेतसः किमप्यमर्षोऽनुनये भृशायते ॥५४॥  
इत्थं विहृत्य वनिताभिरुदस्यमानं  
पीनस्तनोरुजघनस्थलशालिनीभिः ।  
उत्सर्पितोर्मिचयलङ्घिततीरदेश-  
मौत्सुक्यनुन्नमिव वारि पुरः प्रतस्थे ॥५५॥  
तीरान्तराणि मिथुनानि रथाङ्गनाम्नां  
नीत्वा विलोलितसरोजवनश्रियस्ताः ।  
संरेजिरे सुरसरिज्जलधौतहारा-  
स्तारावितानतरला इव यामवत्यः ॥५६॥  
सङ्क्रान्तचन्दनरसाहितवर्णभेदं  
विच्छिन्नभूषनमणिप्रकरांशुचित्रम् ।  
बद्धोर्मि नाकवनितापरिभुक्तमुक्तं  
सिन्धोर्बभार सलिलं शयनीयलक्ष्मीम् ॥५७॥  
वीक्ष्य रन्तुमनसः सुरनारीरात्तचित्रपरिधानविभूषाः ।  
तत्प्रियार्थमिव यातुमथास्तं भानुमानुपपयोधि ललम्बे ॥१॥  
मध्यमोपलनिभे लसदंशावेकतश्च्युतिमुपेयुषि भानौ ।  
द्यौरुवाह परिवृत्तिविलोलां हारयष्टिमिव वासरलक्ष्मीम् ॥२॥  
अंशुपाणिभिरतीव पिपासुः पद्मजं मधु भृशं रसयित्वा ।  
क्षीबतामिव गतः क्षितिमेष्यंल्लोहितं वपुरुवाह पतङ्गः ॥३॥  
गम्यतामुपगते नयनानां लोहितायति सहस्रमरीचौ ।  
आससाद विरहय्य धरित्रीं चक्रवाकहृदयान्यभितापः ॥४॥  
मुक्तमूललघुरुज्झितपूर्वः पश्चिमे नभसि सम्भृतसान्द्रः ।  
सामि मज्जति रवौ न विरेजे खिन्नजिह्म इव रश्मिसमूहः ॥५॥  
कान्तदूत्य इव कुङ्कुमताम्राः सायमण्डलमभि त्वरयन्त्यः ।  
सादरं ददृशिरे वनिताभिः सौधजालपतिता रविभासः ॥६॥  
अग्रसानुषु नितान्तपिशङ्गैर्भूरुहान्मृदुकरैरवलम्ब्य ।  
अस्तशैलगहनं नु विवस्वानाविवेश जलधिं नु महीं नु ॥७॥  
आकुलश्चलपतत्रिकुलानामारवैरनुदितौषसरागः ।  
आययावहरिदश्वविपाण्डुस्तुल्यतां दिनमुखेन दिनान्तः ॥८॥  
आस्थितः स्थगितवारिदपङ्क्त्या सन्ध्यया गगनपश्चिमभागः ।  
सोर्मिविद्रुमवितानविभासा रञ्जितस्य जलधेः श्रियमूहे ॥९॥  
प्राञ्जलावपि जने नतमूर्ध्नि प्रेम तत्प्रवणचेतसि हित्वा ।  
सन्ध्ययानुविदधे विरमन्त्या चापलेन सुजनेतरमैत्री ॥१०॥  
औषसातपभयादपलीनं वासरच्छविविरामपटीयः ।  
सन्निपत्य शनकैरिव निम्नादन्धकारमुदवाप समानि ॥११॥  
एकतामिव गतस्य विवेकः कस्यचिन्न महतोऽप्युपलेभे ।  
भास्वता निदधिरे भुवनानामात्मनीव पतितेन विशेषाः ॥१२॥  
इच्छतांसह वधूभिरभेदं यामिनीविरहिणां विहगानाम् ।  
आपुरेव मिथुनानि वियोगं लङ्घ्यते न खलु कालनियोगः ॥१३॥  
यच्छति प्रतिमुखं दयितायै वाचमन्तिकगतेऽपि शकुन्तौ ।  
नीयते स्म नतिमुज्झितहर्षं पङ्कजं मुखमिवाम्बुरुहिण्या ॥१४॥  
रञ्जिता नु विविधास्तरुशैला नामितं नु गगनं स्थगितं नु ।  
पूरिता नु विषमेषु धरित्री संहृता नु ककुभस्तिमिरेण ॥१५॥  
रात्रिरागमलिनानि विकासं पङ्कजानि रहयन्ति विहाय ।  
स्पष्टतारकमियाय नभः श्रीर्वस्तुमिच्छति निरापदि सर्वः ॥१६॥  
व्यानशे शशधरेण विमुक्तः केतकीकुसुमकेसरपाण्डुः ।  
चूर्णमुष्टिरिव लम्भितकान्तिर्वासवस्य दिशमंशुसमूहः ॥१७॥  
उज्झती शुचमिवाशु तमिस्रामन्तिकं व्रजति तारकराजे ।  
दिक्प्रसादगुणमण्डनमूहे रश्मिहासविशदं मुखमैन्द्री ॥१८॥  
नीलनीरजनिभे हिमगौरं शैलरुद्धवपुषः सितरश्मेः ।  
खे रराज निपतत्करजालं वारिधेः पयसि गाङ्गमिवाम्भः ॥१९॥  
द्यां निरुन्धदतिनीलघनाभं ध्वान्तमुद्यतकरेण पुरस्तात् ।  
क्षिप्यमाणमसितेतरभासा शम्भुनेव करिचर्म चकासे ॥२०॥  
अन्तिकान्तिकगतेन्दुविसृष्टे जिह्मतां जहति दीधितिजाले ।  
निःसृतस्तिमिरभारनिरोधादुच्छ्वसन्निव रराज दिगन्तः ॥२१॥  
लेखया विमलविद्रुमभासा सन्ततं तिमिरमिन्दुरुदासे ।  
दंष्ट्रया कनकटङ्कपिशङ्ग्या मण्डलं भुव इवादिवराहः ॥२२॥  
दीपयन्नथ नभः किरणौघैः कुङ्कुमारुणपयोधरगौरः ।  
हेमकुम्भ इव पूर्वपयोधेरुन्ममज्ज शनकैस्तुहिनांशुः ॥२३॥  
उद्गतेन्दुमविभिन्नतमिस्रां पश्यति स्म रजनीमवितृप्तः ।  
व्यंशुकस्फुटमुखीमतिजिह्मां व्रीडया नववधूमिव लोकः ॥२४॥  
न प्रसादमुचितं गमिता द्यौर्नोद्धृतं तिमिरमद्रिवनेभ्यः ।  
दिङ्मुखेषु न च धाम विकीर्णं भूषितैव रजनी हिमभासा ॥२५॥  
मानिनीजनविलोचनपातानुष्णबाष्पकलुषान्प्रतिगृह्णन् ।  
मन्दमन्दमुदितः प्रययौ खं भीतभीत इव शीतमयूखः ॥२६॥  
श्लिष्यतः प्रियवधूरुपकण्ठं तारकास्ततकरस्य हिमांशोः ।  
उद्वमन्नभिरराज समन्तादङ्गराग इव लोहितरागः ॥२७॥  
प्रेरितः शशधरेण करौघः संहतान्यपि नुनोद तमांसि ।  
क्षीरसिन्धुरिव मन्दरभिन्नः काननान्यविरलोच्चतरूणि ॥२८॥  
शारतां गमितया शशिपादैश्छायया विटपिनां प्रतिपेदे ।  
न्यस्तशुक्लबलिचित्रतलाभिस्तुल्यता वसतिवेश्ममहीभिः ॥२९॥  
आतपे धृतिमता सह वध्वा यामिनीविरहिणा विहगेन ।  
सेहिरे न किरणा हिमरश्मेर्दुःखिते मनसि सर्वमसह्यम् ॥३०॥  
गन्धमुद्धतरजःकणवाही विक्षिपन्विकसतां कुमुदानाम् ।  
आदुधाव परिलीनविहङ्गा यामिनीमरुदपां वनराजीः ॥३१॥  
संविधातुमभिषेकमुदासे मन्मथस्य लसदंशुजलौघः ।  
यामिनीवनितया ततचिह्नः सोत्पलो रजतकुम्भ इवेन्दुः ॥३२॥  
ओजसापि खलु नूनमनूनं नासहायमुपयाति जयश्रीः ।  
यद्विभुः शशिमयूखसखः सन्नाददे विजयि चापमनङ्गः ॥३३॥  
सद्मनां विरचनाहितशोभैरागतप्रियकथैरपि दूत्यम् ।  
सन्निकृष्टरतिभिः सुरदारैर्भूषितैरपि विभूषणमीषे ॥३४॥  
न स्रजो रुरुचिरे रमणीभ्यश्चन्दनानि विरहे मदिरा वा ।  
साधनेषु हि रतेरुपधत्ते रम्यतां प्रियसमागम एव ॥३५॥  
प्रस्थिताभिरधिनाथनिवासं ध्वंसितप्रियसखीवचनाभिः ।  
मानिनीभिरपहस्तितधैर्यः सादयन्नपि मदोऽवललम्बे ॥३६॥  
कान्तवेश्म बहु सन्दिशतीभिर्यातमेव रतये रमणीभिः ।  
मन्मथेन परिलुप्तमतीनां प्रायशः स्खलितमप्युपकारि ॥३७॥  
आशु कान्तमभिसारितवत्या योषितः पुलकरुद्धकपोलम् ।  
निर्जिगाय मुखमिन्दुमखण्डं खण्डपत्रतिलकाकृति कान्त्या ॥३८॥  
उच्यतां स वचनीयमशेषं नेश्वरे परुषता सखि साध्वी ।  
आनयैनमनुनीय कथं वा विप्रियाणि जनयन्ननुनेयः ॥३९॥  
किं गतेन न हि युक्तमुपैतुं कः प्रिये सुभगमानिनि मानः ।  
योषितामिति कथासु समेतैः कामिभिर्बहुरसा धृतिरूहे ॥४०॥  
योषितः पुलकरोधि दधत्या घर्मवारि नवसङ्गमजन्म ।  
कान्तवक्षसि बभूव पतन्त्या मण्डनं लुलितमण्डनतैव ॥४१॥  
शीधुपानविधुरासु निगृह्णन्मानमाशु शिथिलीकृतलज्जः ।  
सङ्गतासु दयितैरुपलेभे कामिनीषु मदनो नु मदो नु ॥४२॥  
द्वारि चक्षुरधिपाणि कपोलौ जीवितं त्वयि कुतः कलहोऽस्याः ।  
कामिनामिति वचः पुनरुक्तं प्रीतये नवनवत्वमियाय ॥४३॥  
साचि लोचनयुगं नमयन्ती रुन्धती दयितवक्षसि पातम् ।  
सुभ्रुवो जनयति स्म विभूषां सङ्गतावुपरराम च लज्जा ॥४४॥  
सव्यलीकमवधीरितखिन्नं प्रस्थितं सपदि कोपपदेन ।  
योषितः सुहृदिव स्म रुणद्धि प्राणनाथमभिबाष्पनिपातः ॥४५॥  
शङ्किताय कृतबाष्पनिपातामीर्ष्यया विमुखितां दयिताय ।  
मानिनीमभिमुखाहितचित्तां शंसति स्म घनरोमविभेदः ॥४६॥  
लोलदृष्टि वदनं दयितायाश्चुम्बति प्रियतमे रभसेन ।  
व्रीडया सह विनीवि नितम्बादंशुकं शिथिलतामुपपेदे ॥४७॥  
ह्रीतया गलितनीवि निरस्यन्नन्तरीयमवलम्बितकाञ्चि ।  
मण्डलीकृतपृथुस्तनभारं सस्वजे दयितया हृदयेशः ॥४८॥  
आदृता नखपदैः परिरम्भाश्चुम्बितानि घनदन्तनिपातैः ।  
सौकुमार्यगुणसम्भृतकीर्तिर्वाम एव सुरतेष्वपि कामः ॥४९॥  
पाणिपल्लवविधूननमन्तः सीत्कृतानि नयनार्धनिमेषाः ।  
योषितां रहसि गद्गदवाचामस्त्रतामुपययुर्मदनस्य ॥५०॥  
पातुमाहितरतीन्यभिलेषुस्तर्षयन्त्यपुनरुक्तरसानि ।  
सस्मितानि वदनानि वधूनां सोत्पलानि च मधूनि युवानः ॥५१॥  
कान्तसङ्गमपराजितमन्यौ वारुणीरसनशान्तविवादे ।  
मानिनीजन उपाहितसन्धौ सन्दधे धनुषि नेषुमनङ्गः ॥५२॥  
कुप्यताशु भवतानतचित्ताः कोपितांश्च वरिवस्यत यूनः ।  
इत्यनेक उपदेश इव स्म खाद्यते युवतिभिर्मधुवारः ॥५३॥  
भर्तृभिः प्रणयसम्भ्रमदत्तां वारुणीमतिरसां रसयित्वा ।  
ह्रीविमोहविरहादुपलेभे पाटवं नु हृदयं नु वधूभिः ॥५४॥  
स्वादितः स्वयमथैधितमानं लम्भितः प्रियतमैः सह पीतः ।  
आसवः प्रतिपदं प्रमदानां नैकरूपरसतामिव भेजे ॥५५॥  
भ्रूविलाससुभगाननुकर्तुं विभ्रमानिव वधूनयनानाम् ।  
आददे मृदुविलोलपलाशैरुत्पलैश्चषकवीचिषु कम्पः ॥५६॥  
ओष्ठपल्लवविदंशरुचीनां हृद्यतामुपययौ रमणानाम् ।  
फुल्ललोचनविनीलसरोजैरङ्गनास्यचषकैर्मधुवारः ॥५७॥  
प्राप्यते गुणवतापि गुणानां व्यक्तमाश्रयवशेन विशेषः ।  
तत्तथा हि दयिताननदत्तं व्यानशे मधु रसातिशयेन ॥५८॥  
वीक्ष्य रत्नचषकेष्वतिरिक्तां कान्तदन्तपदमण्डनलक्ष्मीम् ।  
जज्ञिरे बहुमताः प्रमदानामोष्ठयावकनुदो मधुवाराः ॥५९॥  
लोचनाधरकृताहृतरागा वासिताननविशेषितगन्धा ।  
वारुणी परगुणात्मगुणानां व्यत्ययं विनिमयं नु वितेने ॥६०॥  
तुल्यरूपमसितोत्पलमक्ष्णोः कर्णगं निरुपकारि विदित्वा ।  
योषितः सुहृदिव प्रविभेजे लम्भितेक्षणरुचिर्मदरागः ॥६१॥  
क्षीणयावकरसोऽप्यतिपानैः कान्तदन्तपदसम्भृतशोभः ।  
आययावतितरामिव वध्वाः सान्द्रतामधरपल्लवरागः ॥६२॥  
रागकान्तनयनेषु नितान्तं विद्रुमारुणकपोलतलेषु ।  
सर्वगापि ददृशे वनितानां दर्पणेष्विव मुखेषु मदश्रीः ॥६३॥  
बद्धकोपविकृतीरपि रामाश्चारुताभिमततामुपनिन्ये ।  
वश्यतां मधुमदो दयितानामात्मवर्गहितमिच्छति सर्वः ॥६४॥  
वाससां शिथिलतामुपनाभि ह्रीनिरासमपदे कुपितानि ।  
योषितां विदधती गुणपक्षे निर्ममार्ज मदिरा वचनीयम् ॥६५॥  
भर्तृषूपसखि निक्षिपतीनामात्मनो मधुमदोद्यमितानाम् ।  
व्रीडया विफलया वनितानां न स्थितं न विगतं हृदयेषु ॥६६॥  
रुन्धती नयनवाक्यविकासं सादितोभयकरा परिरम्भे ।  
व्रीडितस्य ललितं युवतीनां क्षीबता बहुगुणैरनुजह्रे ॥६७॥  
योषिदुद्धतमनोभवरागा मानवत्यपि ययौ दयिताङ्कम् ।  
कारयत्यनिभृता गुणदोषे वारुणी खलु रहस्यविभेदम् ॥६८॥  
आहिते नु मधुना मधुरत्वे चेष्टितस्य गमिते नु विकासम् ।  
आबभौ नव इवोद्धतरागः कामिनीष्ववसरः कुसुमेषोः ॥६९॥  
मा गमन्मदविमूढधियो नः प्रोज्झ्य रन्तुमिति शङ्कितनाथाः ।  
योषितो न मदिरां भृशमीषुः प्रेम पश्यति भयान्यपदेऽपि ॥७०॥  
चित्तनिर्वृतिविधायि विविक्तं मन्मथो मधुमदः शशिभासः ।  
सङ्गमश्च दयितैः स्म नयन्ति प्रेम कामपि भुवं प्रमदानाम् ॥७१॥  
धार्ष्ट्यलङ्घितयथोचितभूमौ निर्दयं विलुलितालकमाल्ये ।  
मानिनीरतिविधौ कुसुमेषुर्मत्तमत्त इव विभ्रममाप ॥७२॥  
शीधुपानविधुरेषु वधूनां विघ्नतामुपगतेषु वपुःषु ।  
ईहितं रतिरसाहितभावं वीतलक्ष्यमपि कामिषु रेजे ॥७३॥  
अन्योन्यरक्तमनसामथ बिभ्रतीनां  
चेतोभुवो हरिसखाप्सरसां निदेशम् ।  
वैबोधिकध्वनिविभावितपश्चिमार्धा  
सा संहृतेव परिवृत्तिमियाय रात्रिः ॥७४॥  
निद्राविनोदितनितान्तरतिक्लमाना-  
मायामिमङ्गलनिनादविबोधितानाम् ।  
रामासु भाविविरहाकुलितासु यूनां  
तत्पूर्वतामिव समादधिरे रतानि ॥७५॥  
कान्ताजनं सुरतखेदनिमीलिताक्षं  
संवाहितुं समुपयानिव मन्दमन्दम् ।  
हर्म्येषु माल्यमदिरापरिभोगगन्धा-  
नाविश्चकार रजनीपरिवृत्तिवायुः ॥७६॥  
आमोदवासितचलाधरपल्लवेषु  
निद्राकषायितविपाटललोचनेषु ।  
व्यामृष्टपत्त्रतिलकेषु विलासिनीनां  
शोभां बबन्ध वदनेषु मदावशेषः ॥७७॥  
गतवति नखलेखालक्ष्यतामङ्गरागे  
समददयितपीताताम्रबिम्बाधराणाम् ।  
विरहविधुरमिष्टा सत्सखीवाङ्गनानां  
हृदयमवललम्बे रात्रिसम्भोगलक्ष्मीः ॥७८॥  
अथ परिमलजामवाप्य लक्ष्मीमवयवदीपितमण्डनश्रियस्ताः ।  
वसतिमभिविहाय रम्यहावाः सुरपतिसूनुविलोभनाय जग्मुः ॥१॥  
द्रुतपदमभियातुमिच्छतीनां गमनपरिक्रमलाघवेन तासाम् ।  
अवनिषु चरणैः पृथुस्तनीनामलघुनितम्बतया चिरं निषेदे ॥२॥  
निहितसरसयावकैर्बभासे चरणतलैः कृतपद्धतिर्वधूनाम् ।  
अविरलविततेव शक्रगोपैररुणितनीलतृणोलपा धरित्री ॥३॥  
ध्वनिरगविवरेषु नूपुराणां पृथुरशनागुणशिञ्जितानुयातः ।  
प्रतिरवविततो वनानि चक्रे मुखरसमुत्सुकहंससारसानि ॥४॥  
अवचयपरिभोगवन्ति हिंस्रैः सहचरितान्यमृगाणि काननानि ।  
अभिदधुरभितो मुनिं वधूभ्यः समुदितसाध्वसविक्लवं च चेतः ॥५॥  
नृपतिमुनिपरिग्रहेण सा भूः सुरसचिवाप्सरसां जहार तेजः ।  
उपहितपरमप्रभावधाम्नां न हि जयिनां तपसामलङ्घ्यमस्ति ॥६॥  
सचकितमिव विस्मयाकुलाभिः शुचिसिकतास्वतिमानुषाणि ताभिः ।  
क्षितिषु ददृशिरे पदानि जिष्णोरुपहितकेतुरथाङ्गलाञ्छनानि ॥७॥  
अतिशयितवनान्तरद्युतीनां फलकुसुमावचयेऽपि तद्विधानाम् ।  
ऋतुरिव तरुवीरुधां समृद्ध्या युवतिजनैर्जगृहे मुनिप्रभावः ॥८॥  
मृदितकिसलयः सुराङ्गनानां ससलिलवल्कलभारभुग्नशाखः ।  
बहुमतिमधिकां ययावशोकः परिजनतापि गुणाय सद्गुणानाम् ॥९॥  
यमनियमकृशीकृतस्थिराङ्गः परिददृशे विधृतायुधः स ताभिः ।  
अनुपमशमदीप्ततागरीयान्कृतपदपङ्क्तिरथर्वणेव वेदः ॥१०॥  
शशधर इव लोचनाभिरामैर्गगनविसारिभिरंशुभिः परीतः ।  
शिखरनिचयमेकसानुसद्मा सकलमिवापि दधन्महीधरस्य ॥११॥  
सुरसरिति परं तपोऽधिगच्छन्विधृतपिशङ्गबृहज्जटाकलापः ।  
हविरिव विततः शिखासमूहैः समभिलषन्नुपवेदि जातवेदाः ॥१२॥  
सदृशमतनुमाकृतेः प्रयत्नं तदनुगुणामपरैः क्रियामलङ्घ्याम् ।  
दधदलघु तपः क्रियानुरूपं विजयवतीं च तपःसमां समृद्धिम् ॥१३॥  
चिरनियमकृशोऽपि शैलसारः शमनिरतोऽपि दुरासदः प्रकृत्या ।  
ससचिव इव निर्जनेऽपि तिष्ठन्मुनिरपि तुल्यरुचिस्त्रिलोकभर्तुः ॥१४॥  
तनुमवजितलोकसारधाम्नीं त्रिभुवनगुप्तिसहां विलोकयन्त्यः ।  
अवययुरमरस्त्रियोऽस्य यत्नं विजयफले विफलं तपोधिकारे ॥१५॥  
मुनिदनुतनयान्विलोभ्य सद्यः प्रतनुबलान्यधितिष्ठतस्तपांसि ।  
अलघुनि बहु मेनिरे च ताः स्वं कुलिशभृता विहितं पदे नियोगम् ॥१६॥  
अथ कृतकविलोभनं विधित्सौ युवतिजने हरिसूनुदर्शनेन ।  
प्रसभमवततार चित्तजन्मा हरति मनो मधुरा हि यौवनश्रीः ॥१७॥  
सपदि हरिसखैर्वधूनिदेशाद्ध्वनितमनोरमवल्लकीमृदङ्गैः ।  
युगपदृतुगणस्य सन्निधानं वियति वने च यथायथं वितेने ॥१८॥  
सजलजलधरं नभो विरेजे विवृतिमियाय रुचिस्तडिल्लतानाम् ।  
व्यवहितरतिविग्रहैर्वितेने जलगुरुभिः स्तनितैर्दिगन्तरेषु ॥१९॥  
परिसुरपतिसूनुधाम सद्यः समुपदधन्मुकुलानि मालतीनाम् ।  
विरलमपजहार बद्धबिन्दुः सरजसतामवनेरपां निपातः ॥२०॥  
प्रतिदिशमभिगच्छताभिमृष्टः ककुभविकाससुगन्धिनानिलेन ।  
नव इव विबभौ सचित्तजन्मा गतधृतिराकुलितश्च जीवलोकः ॥२१॥  
व्यथितमपि भृशं मनो हरन्ती परिणतजम्बुफलोपभोगहृष्टा ।  
परभृतयुवतिः स्वनं वितेने नवनवयोजितकण्ठरागरम्यम् ॥२२॥  
अभिभवति मनः कदम्बवायौ मदमधुरे च शिखण्डिनां निनादे ।  
जन इव न धृतेश्चचाल जिष्णुर्न हि महतां सुकरः समाधिभङ्गः ॥२३॥  
धृतबिसवलयावलिर्वहन्ती कुमुदवनैकदुकूलमात्तबाणा ।  
शरदमलतले सरोजपाणौ घनसमयेन वधूरिवाललम्बे ॥२४॥  
समदशिखिरुतानि हंसनादैः कुमुदवनानि कदम्बपुष्पवृष्ट्या ।  
श्रियमतिशयिनीं समेत्य जग्मुर्गुणमहतां महते गुणाय योगः ॥२५॥  
सरजसमपहाय केतकीनां प्रसवमुपान्तिकनीपरेणुकीर्णम् ।  
प्रियमधुरसनानि षट्पदाली मलिनयति स्म विनीलबन्धनानि ॥२६॥  
मुकुलितमतिशय्य बन्धुजीवं धृतजलबिन्दुषु शाद्वलस्थलीषु ।  
अविरलवपुषः सुरेन्द्रगोपा विकचपलाशचयश्रियं समीयुः ॥२७॥  
अविरलफलिनीवनप्रसूनः कुसुमितकुन्दसुगन्धिगन्धवाहः ।  
गुणमसमयजं चिराय लेभे विरलतुषारकणस्तुषारकालः ॥२८॥  
निचयिनि लवलीलताविकासे जनयति लोध्रसमीरणे च हर्षम् ।  
विकृतिमुपययौ न पाण्डुसूनुश्चलति नयान्न जिगीषतां हि चेतः ॥२९॥  
कतिपयसहकारपुष्परम्यस्तनुतुहिनोऽल्पविनिद्रसिन्दुवारः ।  
सुरभिमुखहिमागमान्तशंसी समुपययौ शिशिरः स्मरैकबन्धुः ॥३०॥  
कुसुमनगवनान्युपैतुकामा किसलयिनीमवलम्ब्य चूतयष्टिम् ।  
क्वणदलिकुलनूपुरा निरासे नलिनवनेषु पदं वसन्तलक्ष्मीः ॥३१॥  
विकसितकुसुमाधरं हसन्तीं कुरबकराजिवधूं विलोकयन्तम् ।  
ददृशुरिव सुराङ्गना निषण्णं सशरमनङ्गमशोकपल्लवेषु ॥३२॥  
मुहुरनुपतता विधूयमानं विरचितसंहति दक्षिणानिलेन ।  
अलिकुलमलकाकृतिं प्रपेदे नलिनमुखान्तविसर्पि पङ्कजिन्याः ॥३३॥  
श्वसनचलितपल्लवाधरोष्ठे नवनिहितेर्ष्यमिवावधूनयन्ती ।  
मधुसुरभिणि षट्पदेन पुष्पे मुख इव शाललतावधूश्चुचुम्बे ॥३४॥  
प्रभवति न तदा परो विजेतुं भवति जितेन्द्रियता यदात्मरक्षा ।  
अवजितभुवनस्तथा हि लेभे सिततुरगे विजयं न पुष्पमासः ॥३५॥  
कथमिव तव सम्मतिर्भवित्री सममृतुभिर्मुनिनावधीरितस्य ।  
इति विरचितमल्लिकाविकासः स्मयत इव स्म मधुं निदाघकालः ॥३६॥  
बलवदपि बलं मिथोविरोधि प्रभवति नैव विपक्षनिर्जयाय ।  
भुवनपरिभवी न यत्तदानीं तमृतुगणः क्षणमुन्मनीचकार ॥३७॥  
श्रुतिसुखमुपवीणितं सहायैरविरललाञ्छनहारिणश्च कालाः ।  
अविहितहरिसूनुविक्रियाणि त्रिदशवधूषु मनोभवं वितेनुः ॥३८॥  
न दलति निचये तथोत्पलानां न च विषमच्छदगुच्छयूथिकासु ।  
अभिरतिमुपलेभिरे यथासां हरितनयावयवेषु लोचनानि ॥३९॥  
मुनिमभिमुखतां निनीषवो याः समुपययुः कमनीयतागुणेन ।  
मदनमुपदधे स एव तासां दुरधिगमा हि गतिः प्रयोजनानाम् ॥४०॥  
प्रकृतमनुससार नाभिनेयं प्रविकसदङ्गुलि पाणिपल्लवं वा ।  
प्रथममुपहितं विलासि चक्षुः सिततुरगे न चचाल नर्तकीनाम् ॥४१॥  
अभिनयमनसः सुराङ्गनाया निहितमलक्तकवर्तनाभिताम्रम् ।  
चरणमभिपपात षट्पदाली धुतनवलोहितपङ्कजाभिशङ्का ॥४२॥  
अविरलमलसेषु नर्तकीनां द्रुतपरिषिक्तमलक्तकं पदेषु ।  
सवपुषमिव चित्तरागमूहुर्नमितशिखानि कदम्बकेसराणि ॥४३॥  
नृपसुतमभितः समन्मथायाः परिजनगात्रतिरोहिताङ्गयष्टेः ।  
स्फुटमभिलषितं बभूव वध्वा वदति हि संवृतिरेव कामितानि ॥४४॥  
अभिमुनि सहसा हृते परस्या घनमरुता जघनांशुकैकदेशे ।  
चकितमवसनोरु सत्रपायाः प्रतियुवतीरपि विस्मयं निनाय ॥४५॥  
धृतबिसवलये निधाय पाणौ मुखमधिरूषितपाण्डुगण्डलेखम् ।  
नृपसुतमपरा स्मराभितापादमधुमदालसलोचनं निदध्यौ ॥४६॥  
सखि दयितमिहानयेति सा मां प्रहितवती कुसुमेषुणाभितप्ता ।  
हृदयमहृदया न नाम पूर्वं भवदुपकण्ठमुपागतं विवेद ॥४७॥  
चिरमपि कलितान्यपारयन्त्या परिगदितुं परिशुष्यता मुखेन ।  
गतघृण गमितानि सत्सखीनां नयनयुगैः सममार्द्रतां मनांसि ॥४८॥  
अचकमत सपल्लवां धरित्रीं मृदुसुरभिं विरहय्य पुष्पशय्याम् ।  
भृशमरतिमवाप्य तत्र चास्यास्तव सुखशीतमुपैतुमङ्कमिच्छा ॥४९॥  
तदनघ तनुरस्तु सा सकामा व्रजति पुरा हि परासुतां त्वदर्थे ।  
पुनरपि सुलभं तपोऽनुरागी युवतिजनः खलु नाप्यतेऽनुरूपः ॥५०॥  
जहिहि कठिनतां प्रयच्छ वाचं ननु करुणामृदु मानसं मुनीनाम् ।  
उपगतमवधीरयन्त्यभव्याः स निपुणमेत्य कयाचिदेवमूचे ॥५१॥  
सललितचलितत्रिकाभिरामाः शिरसिजसंयमनाकुलैकपाणिः ।  
सुरपतितनयेऽपरा निरासे मनसिजजैत्रशरं विलोचनार्धम् ॥५२॥  
कुसुमितमवलम्ब्य चूतमुच्चैस्तनुरिभकुम्भपृथुस्तनानताङ्गी ।  
तदभिमुखमनङ्गचापयष्टिर्विसृतगुणेव समुन्ननाम काचित् ॥५३॥  
सरभसमवलम्ब्य नीलमन्या विगलितनीवि विलोलमन्तरीयम् ।  
अभिपतितुमनाः ससाध्वसेव च्युतरशनागुणसन्दितावतस्थे ॥५४॥  
यदि मनसि शमः किमङ्गचापं शठ विषयास्तव वल्लभा न मुक्तिः ।  
भवतु दिशति नान्यकामिनीभ्यस्तव हृदये हृदयेश्वरावकाशम् ॥५५॥  
इति विषमितचक्षुषाभिधाय स्फुरदधरोष्ठमसूयया कयाचित् ।  
अगणितगुरुमानलज्जयासौ स्वयमुरसि श्रवणोत्पलेन जघ्ने ॥५६॥  
सविनयमपराभिसृत्य साचि स्मितसुभगैकलसत्कपोललक्ष्मीः ।  
श्रवणनियमितेन तं निदध्यौ सकलमिवासकलेन लोचनेन ॥५७॥  
करुणमभिहितं त्रपा निरस्ता तदभिमुखं च विमुक्तमश्रु ताभिः ।  
प्रकुपितमभिसारणेऽनुनेतुं प्रियमियती ह्यबलाजनस्य भूमिः ॥५८॥  
असकलनयनेक्षितानि लज्जा गतमलसं परिपाण्डुता विषादः ।  
इति विविधमियाय तासु भूषां प्रभवति मण्डयितुं वधूरनङ्गः ॥५९॥  
अलसपदमनोरमं प्रकृत्या जितकलहंसवधूगति प्रयातम् ।  
स्थितमुरुजघनस्थलातिभारादुदितपरिश्रमजिह्मितेक्षणं वा ॥६०॥  
भृशकुसुमशरेषुपातमोहादनवसितार्थपदाकुलोऽभिलापः ।  
अधिकविततलोचनं वधूनामयुगपदुन्नमितभ्रु वीक्षितं च ॥६१॥  
रुचिकरमपि नार्थवद्बभूव स्तिमितसमाधिशुचौ पृथातनूजे ।  
ज्वलयति महतां मनांस्यमर्षे न हि लभतेऽवसरं सुखाभिलाषः ॥६२॥  
स्वयं संराध्यैवं शतमखमखण्डेन तपसा  
परोच्छित्त्या लभ्यामभिलषति लक्ष्मीं हरिसुते ।  
मनोभिः सोद्वेगैः प्रणयविहतिध्वस्तरुचयः  
सगन्धर्वा धाम त्रिदशवनिताः स्वं प्रतिययुः ॥६३॥  
अथामर्षान्निसर्गाच्च जितेन्द्रियतया तया ।  
आजगामाश्रमं जिष्णोः प्रतीतः पाकशासनः ॥१॥  
मुनिरूपोऽनुरूपेण सूनुना ददृशे पुरः ।  
द्राघीयसा वयोतीतः परिक्लान्तः किलाध्वना ॥२॥  
जटानां कीर्णया केशैः संहत्या परितः सितैः ।  
पृक्तयेन्दुकरैरह्नः पर्यन्त इव सन्ध्यया ॥३॥  
विशदभ्रूयुगच्छन्नवलितापाङ्गलोचनः ।  
प्रालेयावततिम्लानपलाशाब्ज इव ह्रदः ॥४॥  
आसक्तभरनीकाशैरङ्गैः परिकृशैरपि ।  
आद्यूनः सद्गृहिण्येव प्रायो यष्ट्यावलम्बितः ॥५॥  
गूढोऽपि वपुषा राजन्धाम्ना लोकाभिभाविना ।  
अंशुमानिव तन्वभ्रपटलच्छन्नविग्रहः ॥६॥  
जरतीमपि बिभ्राणस्तनुमप्राकृताकृतिः ।  
चकाराक्रान्तलक्ष्मीकः ससाध्वसमिवाश्रमम् ॥७॥  
अभितस्तं पृथासूनुः स्नेहेन परितस्तरे ।  
अविज्ञातेऽपि बन्धौ हि बलात्प्रह्लादते मनः ॥८॥  
आतिथेयीमथासाद्य सुतादपचितिं हरिः ।  
विश्रम्य विष्टरे नाम व्याजहारेति भारतीम् ॥९॥  
त्वया साधु समारम्भि नवे वयसि यत्तपः ।  
ह्रियते विषयैः प्रायो वर्षीयानपि मादृशः ॥१०॥  
श्रेयसीं तव सम्प्राप्ता गुणसम्पदमाकृतिः ।  
सुलभा रम्यता लोके दुर्लभं हि गुणार्जनम् ॥११॥  
शरदम्बुधरच्छाया गत्वर्यो यौवनश्रियः ।  
आपातरम्या विषयाः पर्यन्तपरितापिनः ॥१२॥  
अन्तकः पर्यवस्थाता जन्मिनः सन्ततापदः ।  
इति त्याज्ये भवे भव्यो मुक्तावुत्तिष्ठते जनः ॥१३॥  
चित्तवानसि कल्याणी यत्त्वां मतिरुपस्थिता ।  
विरुद्धः केवलं वेषः सन्देहयति मे मनः ॥१४॥  
युयुत्सुनेव कवचं किमामुक्तमिदं त्वया ।  
तपस्विनो हि वसते केवलाजिनवल्कले ॥१५॥  
प्रपित्सोः किं च ते मुक्तिं निःस्पृहस्य कलेवरे ।  
महेषुधी धनुर्भीमं भूतानामनभिद्रुहः ॥१६॥  
भयङ्करः प्राणभृतां मृत्योर्भुज इवापरः ।  
असिस्तव तपस्थस्य न समर्थयते शमम् ॥१७॥  
जयमत्रभवान्नूनमरातिष्वभिलाषुकः ।  
क्रोधलक्ष्म क्षमावन्तः क्वायुधं क्व तपोधनाः ॥१८॥  
यः करोति वधोदर्का निःश्रेयसकरीः क्रियाः ।  
ग्लानिदोषच्छिदः स्वच्छाः स मूढः पङ्कयत्यपः ॥१९॥  
मूलं दोषस्य हिंसादेरर्थकामौ स्म मा पुषः ।  
तौ हि तत्त्वावबोधस्य दुरुच्छेदावुपप्लवौ ॥२०॥  
अभिद्रोहेण भूतानामर्जयन्गत्वरीः श्रियः ।  
उदन्वानिव सिन्धूनामापदामेति पात्रताम् ॥२१॥  
या गम्याः सत्सहायानां यासु खेदो भयं यतः ।  
तासां किं यन्न दुःखाय विपदामिव सम्पदाम् ॥२२॥  
दुरासदानरीनुग्रान्धृतेर्विश्वासजन्मनः ।  
भोगान्भोगानिवाहेयानध्यास्यापन्न दुर्लभा ॥२३॥  
नान्तरज्ञाः श्रियो जातु प्रियैरासां न भूयते ।  
आसक्तास्तास्वमी मूढा वामशीला हि जन्तवः ॥२४॥  
कोऽपवादः स्तुतिपदे यदशीलेषु चञ्चलाः ।  
साधुवृत्तानपि क्षुद्रा विक्षिपन्त्येव सम्पदः ॥२५॥  
कृतवानन्यदेहेषु कर्ता च विधुरं मनः ।  
अप्रियैरिव संयोगो विप्रयोगः प्रियैः सह ॥२६॥  
शून्यमाकीर्णतामेति तुल्यं व्यसनमुत्सवैः ।  
विप्रलम्भोऽपि लाभाय सति प्रियसमागमे ॥२७॥  
तदा रम्याण्यरम्याणि प्रियाः शल्यं तदासवः ।  
तदैकाकी सबन्धुः सन्निष्टेन रहितो यदा ॥२८॥  
युक्तः प्रमाद्यसि हितादपेतः परितप्यसे ।  
यदि नेष्टात्मनः पीडा मा सञ्जि भवता जने ॥२९॥  
जन्मिनोऽस्य स्थितिं विद्वांल्लक्ष्मीमिव चलाचलाम् ।  
भवान्मा स्म वधीन्न्याय्यं न्यायाधारा हि साधवः ॥३०॥  
विजहीहि रणोत्साहं मा तपः साधु नीनशः ।  
उच्छेदं जन्मनः कर्तुमेधि शान्तस्तपोधन ॥३१॥  
जीयन्तां दुर्जया देहे रिपवश्चक्षुरादयः ।  
जितेषु ननु लोकोऽयं तेषु कृत्स्नस्त्वया जितः ॥३२॥  
परवानर्थसंसिद्धौ नीचवृत्तिरपत्रपः ।  
अविधेयेन्द्रियः पुंसां गौरिवैति विधेयताम् ॥३३॥  
श्वस्त्वया सुखसंवित्तिः स्मरणीयाधुनातनी ।  
इति स्वप्नोपमान्मत्वा कामान्मा गास्तदङ्गताम् ॥३४॥  
श्रद्धेया विप्रलब्धारः प्रिया विप्रियकारिणः ।  
सुदुस्त्यजास्त्यजन्तोऽपि कामाः कष्टा हि शत्रवः ॥३५॥  
विविक्तेऽस्मिन्नगे भूयः प्लाविते जह्नुकन्यया ।  
प्रत्यासीदति मुक्तिस्त्वां पुरा मा भूरुदायुधः ॥३६॥  
व्याहृत्य मरुतां पत्याविति वाचमवस्थिते ।  
वचः प्रश्रयगम्भीरमथोवाच कपिध्वजः ॥३७॥  
प्रसादरम्यमोजस्वि गरीयो लाघवान्वितम् ।  
साकाङ्क्षमनुपस्कारं विष्वग्गति निराकुलम् ॥३८॥  
न्यायनिर्णीतसारत्वान्निरपेक्षमिवागमे ।  
अप्रकम्प्यतयान्येषामाम्नायवचनोपमम् ॥३९॥  
अलङ्घ्यत्वाज्जनैरन्यैः क्षुभितोदन्वदूर्जितम् ।  
औदार्यादर्थसम्पत्तेः शान्तं चित्तमृषेरिव ॥४०॥  
इदमीदृग्गुणोपेतं लब्धावसरसाधनम् ।  
व्याकुर्यात्कः प्रियं वाक्यं यो वक्ता नेदृगाशयः ॥४१॥  
न ज्ञातं तात यत्नस्य पौर्वापर्यममुष्य ते ।  
शासितुं येन मां धर्मं मुनिभिस्तुल्यमिच्छसि ॥४२॥  
अविज्ञातप्रबन्धस्य वचो वाचस्पतेरपि ।  
व्रजत्यफलतामेव नयद्रुह इवेहितम् ॥४३॥  
श्रेयसोऽप्यस्य ते तात वचसो नास्मि भाजनम् ।  
नभसः स्फुटतारस्य रात्रेरिव विपर्ययः ॥४४॥  
क्षत्त्रियस्तनयः पाण्डोरहं पार्थो धनञ्जयः ।  
स्थितः प्रास्तस्य दायादैर्भ्रातुर्ज्येष्ठस्य शासने ॥४५॥  
कृष्णद्वैपायनादेशाद्बिभर्मि व्रतमीदृशम् ।  
भृशमाराधने यत्तः स्वाराध्यस्य मरुत्वतः ॥४६॥  
दुरक्षान्दीव्यता राज्ञा राज्यमात्मा वयं वधूः ।  
नीतानि पणतां नूनमीदृशी भवितव्यता ॥४७॥  
तेनानुजसहायेन द्रौपद्या च मया विना ।  
भृशमायामियामासु यामिनीष्वभितप्यते ॥४८॥  
हृतोत्तरीयां प्रसभं सभायामागतह्रियः ।  
मर्मच्छिदा नो वचसा निरतक्षन्नरातयः ॥४९॥  
उपाधत्त सपत्नेषु कृष्णाया गुरुसन्निधौ ।  
भावमानयने सत्याः सत्यङ्कारमिवान्तकः ॥५०॥  
तामैक्षन्त क्षणं सभ्या दुःशासनपुरःसराम् ।  
अभिसायार्कमावृत्तां छायामिव महातरोः ॥५१॥  
अयथार्थक्रियारम्भैः पतिभिः किं तवेक्षितैः ।  
अरुध्येतामितीवास्या नयने बाष्पवारिणा ॥५२॥  
सोढवान्नो दशामन्त्यां ज्यायानेव गुणप्रियः ।  
सुलभो हि द्विषां भङ्गो दुर्लभा सत्स्ववाच्यता ॥५३॥  
स्थित्यतिक्रान्तिभीरूणि स्वच्छान्याकुलितान्यपि ।  
तोयानि तोयराशीनां मनांसि च मनस्विनाम् ॥५४॥  
धार्तराष्ट्रैः सह प्रीतिर्वैरमस्मास्वसूयत ।  
असन्मैत्त्री हि दोषाय कूलच्छायेव सेविता ॥५५॥  
अपवादादभीतस्य समस्य गुणदोषयोः ।  
असद्वृत्तेरहोवृत्तं दुर्विभावं विधेरिव ॥५६॥  
ध्वंसेत हृदयं सद्यः परिभूतस्य मे परैः ।  
यद्यमर्षः प्रतीकारं भुजालम्बं न लम्भयेत् ॥५७॥  
अवधूयारिभिर्नीता हरिणैस्तुल्यवृत्तिताम् ।  
अन्योन्यस्यापि जिह्रीमः किं पुनः सहवासिनाम् ॥५८॥  
शक्तिवैकल्यनम्रस्य निःसारत्वाल्लघीयसः ।  
जन्मिनो मानहीनस्य तृणस्य च समा गतिः ॥५९॥  
अलङ्घ्यं तत्तदुद्वीक्ष्य यद्यदुच्चैर्महीभृताम् ।  
प्रियतां ज्यायसीं मा गान्महतां केन तुङ्गता ॥६०॥  
तावदाश्रीयते लक्ष्म्या तावदस्य स्थिरं यशः ।  
पुरुषस्तावदेवासौ यावन्मानान्न हीयते ॥६१॥  
स पुमानर्थवज्जन्मा यस्य नाम्नि पुरःस्थिते ।  
नान्यामङ्गुलिमभ्येति सङ्ख्यायामुद्यताङ्गुलिः ॥६२॥  
दुरासदवनज्यायान्गम्यस्तुङ्गोऽपि भूधरः ।  
न जहाति महौजस्कं मानप्रांशुमलङ्घ्यता ॥६३॥  
गुरून्कुर्वन्ति ते वंश्यानन्वर्था तैर्वसुन्धरा ।  
येषां यशांसि शुभ्राणि ह्रेपयन्तीन्दुमण्डलम् ॥६४॥  
उदाहरणमाशीःषु प्रथमे ते मनस्विनाम् ।  
शुष्केऽशनिरिवामर्षो यैररातिषु पात्यते ॥६५॥  
न सुखं प्रार्थये नार्थमुदन्वद्वीचिचञ्चलम् ।  
नानित्यताशनेस्त्रस्यन्विविक्तं ब्रह्मणः पदम् ॥६६॥  
प्रमार्ष्टुमयशःपङ्कमिच्छेयं छद्मना कृतम् ।  
वैधव्यतापितारातिवनितालोचनाम्बुभिः ॥६७॥  
अपहस्येऽथवा सद्भिः प्रमादो वास्तु मे धियः ।  
अस्थानविहितायासः कामं जिह्रेतु मा भवान् ॥६८॥  
वंशलक्ष्मीमनुद्धृत्य समुच्छेदेन विद्विषाम् ।  
निर्वाणमपि मन्येऽहमन्तरायं जयश्रियः ॥६९॥  
अजन्मा पुरुषस्तावद्गतासुस्तृणमेव वा ।  
यावन्नेषुभिरादत्ते विलुप्तमरिभिर्यशः ॥७०॥  
अनिर्जयेन द्विषतां यस्यामर्षः प्रशाम्यति ।  
पुरुषोक्तिः कथं तस्मिन्ब्रूहि त्वं हि तपोधन ॥७१॥  
कृतं पुरुषशब्देन जातिमात्रावलम्बिना ।  
योऽङ्गीकृतगुणैः श्लाघ्यः सविस्मयमुदाहृतः ॥७२॥  
ग्रसमानमिवौजांसि सदसा गौरवेरितम् ।  
नाम यस्याभिनन्दन्ति द्विषोऽपि स पुमान्पुमान् ॥७३॥  
यथाप्रतिज्ञं द्विषतां युधि प्रतिचिकीर्षया ।  
ममैवाध्येति नृपतिस्तृष्यन्निव जलाञ्जलेः ॥७४॥  
स वंशस्यावदातस्य शशाङ्कस्येव लाञ्छनम् ।  
कृच्छ्रेषु व्यर्थया यत्र भूयते भर्तुराज्ञया ॥७५॥  
कथं वादीयतामर्वाङ्मुनिता धर्मरोधिनी ।  
आश्रमानुक्रमः पूर्वैः स्मर्यते न व्यतिक्रमः ॥७६॥  
आसक्ता धूरियं रूढा जननी दूरगा च मे ।  
तिरस्करोति स्वातन्त्र्यं ज्यायांश्चाचारवान्नृपः ॥७७॥  
स्वधर्ममनुरुन्धन्ते नातिक्रममरातिभिः ।  
पलायन्ते कृतध्वंसा नाहवान्मानशालिनः ॥७८॥  
विच्छिन्नाभ्रविलायं वा विलीये नगमूर्धनि ।  
आराध्य वा सहस्राक्षमयशःशल्यमुद्धरे ॥७९॥  
इत्युक्तवन्तं परिरभ्य दोर्भ्यां तनूजमाविष्कृतदिव्यमूर्तिः ।  
अघोपघातं मघवा विभूत्यै भवोद्भवाराधनमादिदेश ॥८०॥  
प्रीते पिनाकिनि मया सह लोकपालै-  
र्लोकत्रयेऽपि विहिताप्रतिवार्यवीर्यः ।  
लक्ष्मीं समुत्सकयितासि भृशं परेषा-  
मुच्चार्य वाचमिति तेन तिरोबभूवे ॥८१॥  
अथ वासवस्य वचनेन रुचिरवदनस्त्रिलोचनम् ।  
क्लान्तिरहितमभिराधयितुं विधिवत्तपांसि विदधे धनञ्जयः ॥१॥  
अभिरश्मिमालि विमलस्य धृतजयधृतेरनाशुषः ।  
तस्य भुवि बहुतिथास्तिथयः प्रतिजग्मुरेकचरणं निषीदतः ॥२॥  
वपुरिन्द्रियोपतपनेषु सततमसुखेषु पाण्डवः ।  
व्याप नगपतिरिव स्थिरतां महतां हि धैर्यमविभाव्यवैभवम् ॥३॥  
न पपात सन्निहितपक्तिसुरभिषु फलेषु मानसम् ।  
तस्य शुचिनि शिशिरे च पयस्यमृतायते हि सुतपः सुकर्मणाम् ॥४॥  
न विसिस्मिये न विषसाद मुहुरलसतां नु चाददे ।  
सत्त्वमुरुधृति रजस्तमसी न हतः स्म तस्य हतशक्तिपेलवे ॥५॥  
तपसा कृशं वपुरुवाह स विजितजगत्त्रयोदयम् ।  
त्रासजननमपि तत्त्वविदां किमिवास्ति यन्न सुकरं मनस्विभिः ॥६॥  
ज्वलतोऽनलादनुनिशीथमधिकरुचिरम्भसां निधेः ।  
धैर्यगुणमवजयन्विजयी ददृशे समुन्नततरः स शैलतः ॥७॥  
जपतः सदा जपमुपांशु वदनमभितो विसारिभिः ।  
तस्य दशनकिरणैः शुशुभे परिवेषभीषणमिवार्कमण्डलम् ॥८॥  
कवचं स बिभ्रदुपवीतपदनिहितसज्यकार्मुकः ।  
शैलपतिरिव महेन्द्रधनुः परिवीतभीमगहनो विदिद्युते ॥९॥  
प्रविवेश गामिव कृशस्य नियमसवनाय गच्छतः ।  
तस्य पदविनमितो हिमवान्गुरुतां नयन्ति हि गुणा न संहतिः ॥१०॥  
परिकीर्णमुद्यतभुजस्य भुवनविवरे दुरासदम् ।  
ज्योतिरुपरि शिरसो विततं जगृहे निजान्मुनिदिवौकसां पथः ॥११॥  
रजनीषु राजतनयस्य बहुलसमयेऽपि धामभिः ।  
भिन्नतिमिरनिकरं न जहे शशिरश्मिसङ्गमयुजा नभः श्रिया ॥१२॥  
महता मयूखनिचयेन शमितरुचि जिष्णुजन्मना ।  
ह्रीतमिव नभसि वीतमले न विराजते स्म वपुरंशुमालिनः ॥१३॥  
तमुदीरितारुणजटांशुमधिगुणशरासनं जनाः ।  
रुद्रमनुदितललाटदृशं ददृशुर्मिमन्थिषुमिवासुरीः पुरीः ॥१४॥  
मरुतां पतिः स्विदहिमांशुरुत पृथुशिखः शिखी तपः ।  
तप्तुमसुकरमुपक्रमते न जनोऽयमित्यवयये स तापसैः ॥१५॥  
न ददाह भूरुहवनानि हरितनयधाम दूरगम् ।  
न स्म नयति परिशोषमपः सुसहं बभूव न च सिद्धतापसैः ॥१६॥  
विनयं गुणा इव विवेकमपनयभिदं नया इव ।  
न्यायमवधय इवाशरणाः शरणं ययुः शिवमथो महर्षयः ॥१७॥  
परिवीतमंशुभिरुदस्तदिनकरमयूखमण्डलैः ।  
शम्भुमुपहतदृशः सहसा न च ते निचायितुमभिप्रसेहिरे ॥१८॥  
अथ भूतभव्यभवदीशमभिमुखयितुं कृतस्तवाः ।  
तत्र महसि ददृशुः पुरुषं कमनीयविग्रहमयुग्मलोचनम् ॥१९॥  
ककुदे वृषस्य कृतबाहुमकृशपरिणाहशालिनि ।  
स्पर्शसुखमनुभवन्तमुमाकुचयुग्ममण्डल इवार्द्रचन्दने ॥२०॥  
स्थितमुन्नते तुहिनशैलशिरसि भुवनातिवर्तिना ।  
साद्रिजलधिजलवाहपथं सदिगश्नुवानमिव विश्वमोजसा ॥२१॥  
अनुजानुमध्यमवसक्तविततवपुषा महाहिना ।  
लोकमखिलमिव भूमिभृता रवितेजसामवधिनाधिवेष्टितम् ॥२२॥  
परिणाहिना तुहिनराशिविशदमुपवीतसूत्रताम् ।  
नीतमुरगमनुरञ्जयता शितिना गलेन विलसन्मरीचिना ॥२३॥  
प्लुतमालतीसितकपालकुमुदमुपरुद्धमूर्धजम् ।  
शेषमिव सुरसरित्पयसां शिरसा विसारि शशिधाम बिभ्रतम् ॥२४॥  
मुनयस्ततोऽभिमुखमेत्य नयनविनिमेषनोदिताः ।  
पाण्डुतनयतपसा जनितं जगतामशर्म भृशमाचचक्षिरे ॥२५॥  
तरसैव कोऽपि भुवनैकपुरुष पुरुषस्तपस्यति ।  
ज्योतिरमलवपुषोऽपि रवेरभिभूय वृत्र इव भीमविग्रहः ॥२६॥  
स धनुर्महेषुधि बिभर्ति कवचमसिमुत्तमं जटाः ।  
वल्कमजिनमिति चित्रमिदं मुनिताविरोधि न च नास्य राजते ॥२७॥  
चलनेऽवनिश्चलति तस्य करणनियमे सदिङ्मुखम् ।  
स्तम्भमनुभवति शान्तमरुद्ग्रहतारकागणयुतं नभस्तलम् ॥२८॥  
स तदोजसा विजितसारममरदितिजोपसंहितम् ।  
विश्वमिदमपि दधाति पुरा किमिवास्ति यन्न तपसामदुष्करम् ॥२९॥  
विजिगीषते यदि जगन्ति युगपदथ सञ्जिहीर्षति ।  
प्राप्तुमभवमभिवाञ्छति वा वयमस्य नो विषहितुं क्षमा रुचः ॥३०॥  
किमुपेक्षसे कथय नाथ न तव विदितं न किञ्चन ।  
त्रातुमलमभयदार्हसि नस्त्वयि मा स्म शासति भवत्पराभवः ॥३१॥  
इति गां विधाय विरतेषु मुनिषु वचनं समाददे ।  
भिन्नजलधिजलनादगुरु ध्वनयन्दिशां विवरमन्धकान्तकः ॥३२॥  
बदरीतपोवननिवासनिरतमवगात मान्यथा ।  
धातुरुदयनिधने जगतां नरमंशमादिपुरुषस्य गां गतम् ॥३३॥  
द्विषतः परासिसिषुरेष सकलभुवनाभितापिनः ।  
क्रान्तकुलिशकरवीर्यबलान्मदुपासनं विहितवान्महत्तपः ॥३४॥  
अयमच्युतश्च वचनेन सरसिरुहजन्मनः प्रजाः ।  
पातुमसुरनिधनेन विभू भुवमभ्युपेत्य मनुजेषु तिष्ठतः ॥३५॥  
सुरकृत्यमेतदवगम्य निपुणमिति मूकदानवः ।  
हन्तुमभिपतति पाण्डुसुतं त्वरया तदत्र सह गम्यतां मया ॥३६॥  
विवरेऽपि नैनमनिगूढमभिभवितुमेष पारयन् ।  
पापनिरतिरविशङ्कितया विजयं व्यवस्यति वराहमायया ॥३७॥  
निहते विडम्बितकिरातनृपतिवपुषा रिपौ मया ।  
मुक्तनिशितविशिखः प्रसभं मृगयाविवादमयमाचरिष्यति ॥३८॥  
तपसा निपीडितकृशस्य विरहितसहायसम्पदः ।  
सत्त्वविहितमतुलं भुजयोर्बलमस्य पश्यत मृधेऽधिकुप्यतः ॥३९॥  
इति तानुदारमनुनीय विषमहरिचन्दनालिना ।  
घर्मजनितपुलकेन लसद्गजमौक्तिकावलिगुणेन वक्षसा ॥४०॥  
वदनेन पुष्पितलतान्तनियमितविलम्बिमौलिना ।  
बिभ्रदरुणनयनेन रुचं शिखिपिच्छलाञ्छितकपोलभित्तिना ॥४१॥  
बृहदुद्वहञ्जलदनादि धनुरुपहितैकमार्गणम् ।  
मेघनिचय इव संववृते रुचिरः किरातपृतनापतिः शिवः ॥४२॥  
अनुकूलमस्य च विचिन्त्य गणपतिभिरात्तविग्रहैः ।  
शूलपरशुशरचापभृतैर्महती वनेचरचमूर्विनिर्ममे ॥४३॥  
विरचय्य काननविभागमनुगिरमथेश्वराज्ञया ।  
भीमनिनदपिहितोरुभुवः परितोऽपदिश्य मृगयां प्रतस्थिरे ॥४४॥  
क्षुभिताभिनिःसृतविभिन्नशकुनिमृगयूथनिःस्वनैः ।  
पूर्णपृथुवनगुहाविवरः सहसा भयादिव ररास भूधरः ॥४५॥  
न विरोधिनी रुषमियाय पथि मृगविहङ्गसंहतिः ।  
घ्नन्ति सहजमपि भूरिभियः सममागताः सपदि वैरमापदः ॥४६॥  
चमरीगणैर्गणबलस्य बलवति भयेऽप्युपस्थिते ।  
वंशविततिषु विषक्तपृथुप्रियबालवालधिभिराददे धृतिः ॥४७॥  
हरसैनिकाः प्रतिभयेऽपि गजमदसुगन्धिकेसरैः ।  
स्वस्थमभिददृशिरे सहसा प्रतिबोधजृम्भितमुखैर्मृगाधिपैः ॥४८॥  
बिभराम्बभूवुरपवृत्तजठरशफरीकुलाकुलाः ।  
पङ्कविषमिततटाः सरितः करिरुग्णचन्दनरसारुणं पयः ॥४९॥  
महिषक्षतागुरुतमालनलदसुरभिः सदागतिः ।  
व्यस्तशुकनिभशिलाकुसुमः प्रणुदन्ववौ वनसदां परिश्रमम् ॥५०॥  
मथिताम्भसो रयविकीर्णमृदितकदलीगवेधुकाः ।  
क्लान्तजलरुहलताः सरसीर्विदधे निदाघ इव सत्त्वसम्प्लवः ॥५१॥  
इति चालयन्नचलसानुवनगहनजानुमापतिः ।  
प्राप मुदितहरिणीदशनक्षतवीरुधं वसतिमैन्द्रसूनवीम् ॥५२॥  
स तमाससाद घननीलमभिमुखमुपस्थितं मुनेः ।  
पोत्रनिकषणविभिन्नभुवं दनुजं दधानमथ सौकरं वपुः ॥५३॥  
कच्छान्ते सुरसरितो निधाय सेनामन्वीतः स कतिपयैः किरातवर्यैः ।  
प्रच्छन्नस्तरुगहनैः सगुल्मजालैर्लक्ष्मीवाननुपदमस्य सम्प्रतस्थे ॥५४॥  
वपुषां परमेण भूधराणामथ सम्भाव्यपराक्रमं विभेदे ।  
मृगमाशु विलोकयाञ्चकार स्थिरदंष्ट्रोग्रमुखं महेन्द्रसूनुः ॥१॥  
स्फुटबद्धसटोन्नतिः स दूरादभिधावन्नवधीरितान्यकृत्यः ।  
जयमिच्छति तस्य जातशङ्के मनसीमं मुहुराददे वितर्कम् ॥२॥  
घनपोत्रविदीर्णशालमूलो निबिडस्कन्धनिकाषरुग्णवप्रः ।  
अयमेकचरोऽभिवर्तते मां समरायेव समाजुहूषमाणः ॥३॥  
इह वीतभयास्तपोनुभावाज्जहति व्यालमृगाः परेषु वृत्तिम् ।  
मयि तां सुतरामयं विधत्ते विकृतिः किं नु भवेदियं नु माया ॥४॥  
अथवैष कृतज्ञयेव पूर्वं भृशमासेवितया रुषा न मुक्तः ।  
अवधूय विरोधिनीः किमारान्मृगजातीरभियाति मां जवेन ॥५॥  
न मृगः खलु कोप्ययं जिघांसुः स्खलति ह्यत्र तथा भृशं मनो मे ।  
विमलं कलुषीभवच्च चेतः कथयत्येव हितैषिणं रिपुं वा ॥६॥  
मुनिरस्मि निरागसः कुतो मे भयमित्येष न भूतयेऽभिमानः ।  
परवृद्धिषु बद्धमत्सराणां किमिव ह्यस्ति दुरात्मनामलङ्घ्यम् ॥७॥  
दनुजः स्विदयं क्षपाचरो वा वनजे नेति बलं बतास्ति सत्त्वे ।  
अभिभूय तथा हि मेघनीलः सकलं कम्पयतीव शैलराजम् ॥८॥  
अयमेव मृगव्यसत्रकामः प्रहरिष्यन्मयि मायया शमस्थे ।  
पृथुभिर्ध्वजिनीरवैरकार्षीच्चकितोद्भ्रान्तमृगाणि काननानि ॥९॥  
बहुशः कृतसत्कृतेर्विधातुं प्रियमिच्छन्नथवा सुयोधनस्य ।  
क्षुभितं वनगोचराभियोगाद्गणमाशिश्रियदाकुलं तिरश्चाम् ॥१०॥  
अवलीढसनाभिरश्वसेनः प्रसभं खाण्डवजातवेदसा वा ।  
प्रतिकर्तुमुपागतः समन्युः कृतमन्युर्यदि वा वृकोदरेण ॥११॥  
बलशालितया यथा तथा वा धियमुच्छेदपरामयं दधानः ।  
नियमेन मया निबर्हणीयः परमं लाभमरातिभङ्गमाहुः ॥१२॥  
कुरु तात तपांस्यमार्गदायी विजयायेत्यलमन्वशान्मुनिर्माम् ।  
बलिनश्च वधादृतेऽस्य शक्यं व्रतसंरक्षणमन्यथा न कर्तुम् ॥१३॥  
इति तेन विचिन्त्य चापनाम प्रथमं पौरुषचिह्नमाललम्बे ।  
उपलब्धगुणः परस्य भेदे सचिवः शुद्ध इवाददे च बाणः ॥१४॥  
अनुभाववता गुरु स्थिरत्वादविसंवादि धनुर्धनञ्जयेन ।  
स्वबलव्यसनेऽपि पीड्यमानं गुणवन्मित्रमिवानतिं प्रपेदे ॥१५॥  
प्रविकर्षनिनादभिन्नरन्ध्रः पदविष्टम्भनिपीडितस्तदानीम् ।  
अधिरोहति गाण्डिवं महेषौ सकलः संशयमारुरोह शैलः ॥१६॥  
ददृशेऽथ सविस्मयं शिवेन स्थिरपूर्णायतचापमण्डलस्थः ।  
रचितस्तिसृणां पुरां विधातुं वधमात्मेव भयानकः परेषाम् ॥१७॥  
विचकर्ष च संहितेषुरुच्चैश्चरणास्कन्दननामिताचलेन्द्रः ।  
धनुरायतभोगवासुकिज्यावदनग्रन्थिविमुक्तवह्नि शम्भुः ॥१८॥  
स भवस्य भवक्षयैकहेतोः सितसप्तेश्च विधास्यतोः सहार्थम् ।  
रिपुराप पराभवाय मध्यं प्रकृतिप्रत्यययोरिवानुबन्धः ॥१९॥  
अथ दीपितवारिवाहवर्त्मा रववित्रासितवारणादवार्यः ।  
निपपात जवादिषुः पिनाकान्महतोऽभ्रादिव वैद्युतः कृशानुः ॥२०॥  
व्रजतोऽस्य बृहत्पतत्रजन्मा कृततार्क्ष्योपनिपातवेगशङ्कः ।  
प्रतिनादमहान्महोरगाणां हृदयश्रोत्रभिदुत्पपात नादः ॥२१॥  
नयनादिव शूलिनः प्रवृत्तैर्मनसोऽप्याशुतरं यतः पिशङ्गैः ।  
विदधे विलसत्तडिल्लताभैः किरणैर्व्योमनि मार्गणस्य मार्गः ॥२२॥  
अपयन्धनुषः शिवान्तिकस्थैर्विवरेसद्भिरभिख्यया जिहानः ।  
युगपद्ददृशे विशन्वराहं तदुपोढैश्च नभश्चरैः पृषत्कः ॥२३॥  
स तमालनिभे रिपौ सुराणां घननीहार इवाविषक्तवेगः ।  
भयविप्लुतमीक्षितो नभःस्थैर्जगतीं ग्राह इवापगां जगाहे ॥२४॥  
सपदि प्रियरूपपर्वरेखः सितलोहाग्रनखः खमाससाद ।  
कुपितान्तकतर्जनाङ्गुलिश्रीर्व्यथयन्प्राणभृतः कपिध्वजेषुः ॥२५॥  
परमास्त्रपरिग्रहोरुतेजः स्फुरदुल्काकृति विक्षिपन्वनेषु ।  
स जवेन पतन्परःशतानां पततां व्रात इवारवं वितेने ॥२६॥  
अविभावितनिष्क्रमप्रयाणः शमितायाम इवातिरहंसा सः ।  
सह पूर्वतरं नु चित्तवृत्तेरपतित्वा नु चकार लक्ष्यभेदम् ॥२७॥  
स वृषध्वजसायकावभिन्नं जयहेतुः प्रतिकायमेषणीयम् ।  
लघु साधयितुं शरः प्रसेहे विधिनेवार्थमुदीरितं प्रयत्नः ॥२८॥  
अविवेकवृथाश्रमाविवार्थं क्षयलोभाविव संश्रितानुरागम् ।  
विजिगीषुमिवानयप्रमादाववसादं विशिखौ विनिन्यतुस्तम् ॥२९॥  
अथ दीर्घतमं तमः प्रवेक्ष्यन्सहसा रुग्णरयः स सम्भ्रमेण ।  
निपतन्तमिवोष्णरश्मिमुर्व्यां वलयीभूततरुं धरां च मेने ॥३०॥  
स गतः क्षितिमुष्णशोणितार्द्रः खुरदंष्ट्राग्रनिपातदारिताश्मा ।  
असुभिः क्षणमीक्षितेन्द्रसूनुर्विहितामर्षगुरुध्वनिर्निरासे ॥३१॥  
स्फुटपौरुषमापपात पार्थस्तमथ प्राज्यशरः शरं जिघृक्षुः ।  
न तथा कृतवेदिनां करिष्यन्प्रियतामेति यथा कृतावदानः ॥३२॥  
उपकार इवासति प्रयुक्तः स्थितिमप्राप्य मृगे गतः प्रणाशम् ।  
कृतशक्तिरवाङ्मुखो गुरुत्वाज्जनितव्रीड इवात्मपौरुषेण ॥३३॥  
स समुद्धरता विचिन्त्य तेन स्वरुचं कीर्तिमिवोत्तमां दधानः ।  
अनुयुक्त इव स्ववार्तमुच्चैः परिरेभे नु भृशं विलोचनाभ्याम् ॥३४॥  
तत्र कार्मुकभृतं महाभुजः पश्यति स्म सहसा वनेचरम् ।  
सन्निकाशयितुमग्रतः स्थितं शासनं कुसुमचापविद्विषः ॥३५॥  
स प्रयुज्य तनये महीपतेरात्मजातिसदृशीं किलानतिम् ।  
सान्त्वपूर्वमभिनीतिहेतुकं वक्तुमित्थमुपचक्रमे वचः ॥३६॥  
शान्तता विनययोगि मानसं भूरिधाम विमलं तपः श्रुतम् ।  
प्राह ते नु सदृशी दिवौकसामन्ववायमवदातमाकृतिः ॥३७॥  
दीपितस्त्वमनुभावसम्पदा गौरवेण लघयन्महीभृतः ।  
राजसे मुनिरपीह कारयन्नाधिपत्यमिव शातमन्यवम् ॥३८॥  
तापसोऽपि विभुतामुपेयिवानास्पदं त्वमसि सर्वसम्पदाम् ।  
दृश्यते हि भवतो विना जनैरन्वितस्य सचिवैरिव द्युतिः ॥३९॥  
विस्मयः क इव वा जयश्रिया नैव मुक्तिरपि ते दवीयसी ।  
ईप्सितस्य न भवेदुपाश्रयः कस्य निर्जितरजस्तमोगुणः ॥४०॥  
ह्रेषयन्नहिमतेजसं त्विषा स त्वमित्थमुपपन्नपौरुषः ।  
हर्तुमर्हसि वराहभेदिनं नैनमस्मदधिपस्य सायकम् ॥४१॥  
स्मर्यते तनुभृतां सनातनं न्यायमाचरितमुत्तमैर्नृभिः ।  
ध्वंसते यदि भवादृशस्ततः कः प्रयातु वद तेन वर्त्मना ॥४२॥  
आकुमारमुपदेष्टुमिच्छवः सन्निवृत्तिमपथान्महापदः ।  
योगशक्तिजितजन्ममृत्यवः शीलयन्ति यतयः सुशीलताम् ॥४३॥  
तिष्ठतां तपसि पुण्यमासजन्सम्पदोऽनुगुणयन्सुखैषिणाम् ।  
योगिनां परिणमन्विमुक्तये केन नास्तु विनयः सतां प्रियः ॥४४॥  
नूनमत्रभवतः शराकृतिं सर्वथायमनुयाति सायकः ।  
सोऽयमित्यनुपपन्नसंशयः कारितस्त्वमपथे पदं मया ॥४५॥  
अन्यदीयविशिखे न केवलं निःस्पृहस्य भवितव्यमाहृते ।  
निघ्नतः परनिबर्हितं मृगं व्रीडितव्यमपि ते सचेतसः ॥४६॥  
सन्ततं निशमयन्त उत्सुका यैः प्रयान्ति मुदमस्य सूरयः ।  
कीर्तितानि हसितेऽपि तानि यं व्रीडयन्ति चरितानि मानिनम् ॥४७॥  
अन्यदोषमिव स स्वकं गुणं ख्यापयेत्कथमधृष्टताजडः ।  
उच्यते स खलु कार्यवत्तया धिग्विभिन्नबुधसेतुमर्थिताम् ॥४८॥  
दुर्वचं तदथ मा स्म भून्मृगस्त्वय्यसौ यदकरिष्यदोजसा ।  
नैनमाशु यदि वाहिनीपतिः प्रत्यपत्स्यत शितेन पत्रिणा ॥४९॥  
को न्विमं हरितुरङ्गमायुधस्थेयसीं दधतमङ्गसंहतिम् ।  
वेगवत्तरमृते चमूपतेर्हन्तुमर्हति शरेण दंष्ट्रिणम् ॥५०॥  
मित्रमिष्टमुपकारि संशये मेदिनीपतिरयं तथा च ते ।  
तं विरोध्य भवता निरासि मा सज्जनैकवसतिः कृतज्ञता ॥५१॥  
लभ्यमेकसुकृतेन दुर्लभा रक्षितारमसुरक्ष्यभूतयः ।  
स्वन्तमन्तविरसा जिगीषतां मित्रलाभमनु लाभसम्पदः ॥५२॥  
चञ्चलं वसु नितान्तमुन्नता मेदिनीमपि हरन्त्यरातयः ।  
भूधरस्थिरमुपेयमागतं मावमंस्त सुहृदं महीपतिम् ॥५३॥  
जेतुमेव भवता तपस्यते नायुधानि दधते मुमुक्षवः ।  
प्राप्स्यते च सकलं महीभृता सङ्गतेन तपसः फलं त्वया ॥५४॥  
वाजिभूमिरिभराजकाननं सन्ति रत्ननिचयाश्च भूरिशः ।  
काञ्चनेन किमिवास्य पत्रिणा केवलं न सहते विलङ्घनम् ॥५५॥  
सावलेपमुपलिप्सिते परैरभ्युपैति विकृतिं रजस्यपि ।  
अर्थितस्तु न महान्समीहते जीवितं किमु धनं धनायितुम् ॥५६॥  
तत्तदीयविशिखातिसर्जनादस्तु वां गुरु यदृच्छयागतम् ।  
राघवप्लवगराजयोरिव प्रेम युक्तमितरेतराश्रयम् ॥५७॥  
नाभियोक्तुमनृतं त्वमिष्यसे कस्तपस्विविशिखेषु चादरः ।  
सन्ति भूभृति शरा हि नः परे ये पराक्रमवसूनि वज्रिणः ॥५८॥  
मार्गणैरथ तव प्रयोजनं नाथसे किमु पतिं न भूभृतः ।  
त्वद्विधं सुहृदमेत्य सोऽर्थिनं किं न यच्छति विजित्य मेदिनीम् ॥५९॥  
तेन सूरिरुपकारिताधनः कर्तुमिच्छति न याचितं वृथा ।  
सीदतामनुभवन्निवार्थिनां वेद यत्प्रणयभङ्गवेदनाम् ॥६०॥  
शक्तिरर्थपतिषु स्वयङ्ग्रहं प्रेम कारयति वा निरत्ययम् ।  
कारणद्वयमिदं निरस्यतः प्रार्थनाधिकबले विपत्फला ॥६१॥  
अस्त्रवेदमधिगम्य तत्त्वतः कस्य चेह भुजवीर्यशालिनः ।  
जामदग्न्यमपहाय गीयते तापसेषु चरितार्थमायुधम् ॥६२॥  
अभ्यघानि मुनिचापलाऽवया यन्मृगः क्षितिपतेः परिग्रहः ।  
अक्षमिष्ट तदयं प्रमाद्यतां संवृणोति खलु दोषमज्ञता ॥६३॥  
जन्मवेषतपसां विरोधिनीं मा कृथाः पुनरमूमपक्रियाम् ।  
आपदेत्युभयलोकदूषणी वर्तमानमपथे हि दुर्मतिम् ॥६४॥  
यष्टुमिच्छसि पितॄन्न साम्प्रतं संवृतोऽर्चिचयिषुर्दिवौकसः ।  
दातुमेव पदवीमपि क्षमः किं मृगेऽङ्ग विशिखं न्यवीविशः ॥६५॥  
सज्जनोऽसि विजहीहि चापलं सर्वदा क इव वा सहिष्यते ।  
वारिधीनिव युगान्तवायवः क्षोभयन्त्यनिभृता गुरूनपि ॥६६॥  
अस्त्रवेदविदयं महीपतिः पर्वतीय इति मावजीगणः ।  
गोपितुं भुवमिमां मरुत्वता शैलवासमनुनीय लम्भितः ॥६७॥  
तत्तितिक्षितमिदं मया मुनेरित्यवोचत वचश्चमूपतिः ।  
बाणमत्रभवते निजं दिशन्नाप्नुहि त्वमपि सर्वसम्पदः ॥६८॥  
आत्मनीनमुपतिष्ठते गुणाः सम्भवन्ति विरमन्ति चापदः ।  
इत्यनेकफलभाजि मा स्म भूदर्थिता कथमिवार्यसङ्गमे ॥६९॥  
दृश्यतामयमनोकहान्तरे तिग्महेतिपृतनाभिरन्वितः ।  
साहिवीचिरिव सिन्धुरुद्धतो भूपतिः समयसेतुवारितः ॥७०॥  
सज्यं धनुर्वहति योऽहिपतिस्थवीयः  
स्थेयाञ्जयन्हरितुरङ्गमकेतुलक्ष्मीम् ।  
अस्यानुकूलय मतिं मतिमन्ननेन  
सख्या सुखं समभियास्यसि चिन्तितानि ॥७१॥  
ततः किरातस्य वचोभिरुद्धतैः पराहतः शैल इवार्णवाम्बुभिः ।  
जहौ न धैर्यं कुपितोऽपि पाण्डवः सुदुर्ग्रहान्तःकरणा हि साधवः ॥१॥  
सलेशमुल्लिङ्गितशात्रवेङ्गितः कृती गिरां विस्तरतत्त्वसङ्ग्रहे ।  
अयं प्रमाणीकृतकालसाधनः प्रशान्तसंरम्भ इवाददे वचः ॥२॥  
विविक्तवर्णाभरणा सुखश्रुतिः प्रसादयन्ती हृदयान्यपि द्विषाम् ।  
प्रवर्तते नाकृतपुण्यकर्मणां प्रसन्नगम्भीरपदा सरस्वती ॥३॥  
भवन्ति ते सभ्यतमा विपश्चितां मनोगतं वाचि निवेशयन्ति ये ।  
नयन्ति तेष्वप्युपपन्ननैपुणा गभीरमर्थं कतिचित्प्रकाशताम् ॥४॥  
स्तुवन्ति गुर्वीमभिधेयसम्पदं विशुद्धिमुक्तेरपरे विपश्चितः ।  
इति स्थितायां प्रतिपूरुषं रुचौ सुदुर्लभाः सर्वमनोरमा गिरः ॥५॥  
समस्य सम्पादयता गुणैरिमां त्वया समारोपितभार भारतीम् ।  
प्रगल्भमात्मा धुरि धुर्य वाग्ग्मिनां वनेचरेणापि सताधिरोपितः ॥६॥  
प्रयुज्य सामाचरितं विलोभनं भयं विभेदाय धियः प्रदर्शितम् ।  
तथाभियुक्तं च शिलीमुखार्थिना यथेतरन्न्याय्यमिवावभासते ॥७॥  
विरोधि सिद्धेरिति कर्तुमुद्यतः स वारितः किं भवता न भूपतिः ।  
हिते नियोज्यः खलु भूतिमिच्छता सहार्थनाशेन नृपोऽनुजीविना ॥८॥  
ध्रुवं प्रणाशः प्रहितस्य पत्रिणः शिलोच्चये तस्य विमार्गणं नयः ।  
न युक्तमत्रार्यजनातिलङ्घनं दिशत्यपायं हि सतामतिक्रमः ॥९॥  
अतीतसङ्ख्या विहिता ममाग्निना शिलीमुखाःखाण्डवमत्तुमिच्छता ।  
अनादृतस्यामरसायकेष्वपि स्थिता कथं शैलजनाशुगे धृतिः ॥१०॥  
यदि प्रमाणीकृतमार्यचेष्टितं किमित्यदोषेण तिरस्कृता वयम् ।  
अयातपूर्वा परिवादगोचरं सतां हि वाणी गुणमेव भाषते ॥११॥  
गुणापवादेन तदन्यरोपणाद्भृशाधिरूढस्य समञ्जसं जनम् ।  
द्विधेव कृत्वा हृदयं निगूहतः स्फुरन्नसाधोर्विवृणोति वागसिः ॥१२॥  
वनाश्रयाः कस्य मृगाः परिग्रहाः शृणाति यस्तान्प्रसभेन तस्य ते ।  
प्रहीयतामत्र नृपेण मानिता न मानिता चास्ति भवन्ति च श्रियः ॥१३॥  
न वर्त्म कस्मैचिदपि प्रदीयतामिति व्रतं मे विहितं महर्षिणा ।  
जिघांसुरस्मान्निहतो मया मृगो व्रताभिरक्षा हि सतामलङ्क्रिया ॥१४॥  
मृगान्विनिघ्नन्मृगयुः स्वहेतुना कृतोपकारः कथमिच्छतां तपः ।  
कृपेति चेदस्तु मृगः क्षतः क्षणादनेन पूर्वं न मयेति का गतिः ॥१५॥  
अनायुधे सत्त्वजिघांसिते मुनौ कृपेति वृत्तिर्महतामकृत्रिमा ।  
शरासनं बिभ्रति सज्यसायकं कृतानुकम्पः सकथं प्रतीयते ॥१६॥  
अथो शरस्तेन मदर्थमुज्झितः फलं च तस्य प्रतिकायसाधनम् ।  
अविक्षते तत्र मयात्मसात्कृते कृतार्थता नन्वधिका चमूपतेः ॥१७॥  
यदात्थ कामं भवता स याच्यतामिति क्षमं नैतदनल्पचेतसाम् ।  
कथं प्रसह्याहरणैषिणां प्रियाः परावनत्या मलिनीकृताः श्रियः ॥१८॥  
अभूतमासज्य विरुद्धमीहितं बलादलभ्यं तव लिप्सते नृपः ।  
विजानतोऽपि ह्यनयस्य रौद्रतां भवत्यपाये परिमोहिनी मतिः ॥१९॥  
असिः शरा वर्म धनुश्च नोच्चकैर्विविच्य किं प्रार्थितमीश्वरेण ते ।  
अथास्ति शक्तिः कृतमेव याच्ञया न दूषितः शक्तिमतां स्वयङ्ग्रहः ॥२०॥  
सखा स युक्तः कथितः कथं त्वया यदृच्छयासूयति यस्तपस्यते ।  
गुणार्जनोच्छ्रायविरुद्धबुद्धयः प्रकृत्यमित्रा हि सतामसाधवः ॥२१॥  
वयं क्व वर्णाश्रमरक्षणोचिताः क्व जातिहीना मृगजीवितच्छिदः ।  
सहापकृष्टैर्महतां न सङ्गतं भवन्ति गोमायुसखा न दन्तिनः ॥२२॥  
परोऽवजानाति यदज्ञताजडस्तदुन्नतानां न विहन्ति धीरताम् ।  
समानवीर्यान्वयपौरुषेषु यः करोत्यतिक्रान्तिमसौ तिरस्क्रिया ॥२३॥  
यदा विगृह्णाति हतं तदा यशः करोति मैत्रीमथ दूषिता गुणाः ।  
स्थितिं समीक्ष्योभयथा परीक्षकः करोत्यवज्ञोपहतं पृथग्जनम् ॥२४॥  
मया मृगान्हन्तुरनेन हेतुना विरुद्धमाक्षेपवचस्तितिक्षितम् ।  
शरार्थमेष्यत्यथ लप्स्यते गतिं शिरोमणिं दृष्टिविषाज्जिघृक्षतः ॥२५॥  
इतीरिताकूतमनीलवाजिनं जयाय दूतः प्रतितर्ज्य तेजसा ।  
ययौ समीपं ध्वजिनीमुपेयुषः प्रसन्नरूपस्य विरूपचक्षुषः ॥२६॥  
ततोऽपवादेन पताकिनीपतेश्चचाल निर्ह्रादवती महाचमूः ।  
युगान्तवाताभिहतेव कुर्वती निनादमम्भोनिधिवीचिसंहतिः ॥२७॥  
रणाय जैत्रः प्रदिशन्निव त्वरां तरङ्गितालम्बितकेतुसन्ततिः ।  
पुरो बलानां सघनाम्बुशीकरः शनैः प्रतस्थे सुरभिः समीरणः ॥२८॥  
जयारवक्ष्वेडितनादमूर्च्छितः शरासनज्यातलवारणध्वनिः ।  
असम्भवन्भूधरराजकुक्षिषु प्रकम्पयन्गामवतस्तरे दिशः ॥२९॥  
निशातरौद्रेषु विकासतां गतैः प्रदीपयद्भिः ककुभामिवान्तरम् ।  
वनेसदां हेतिषु भिन्नविग्रहैर्विपुस्फुरे रश्मिमतो मरीचिभिः ॥३०॥  
उदूढवक्षःस्थगितैकदिङ्मुखो विकृष्टविस्फारितचापमण्डलः ।  
वितत्य पक्षद्वयमायतं बभौ विभुर्गुणानामुपरीव मध्यगः ॥३१॥  
सुगेषु दुर्गेषु च तुल्यविक्रमैर्जवादहम्पूर्विकया यियासुभिः ।  
गणैरविच्छेदनिरुद्धमाबभौ वनं निरुच्छ्वासमिवाकुलाकुलम् ॥३२॥  
तिरोहितश्वभ्रनिकुञ्जरोधसः समश्नुवानाः सहसातिरिक्तताम् ।  
किरातसैन्यैरपिधाय रेचिता भुवः क्षणं निम्नतयेव भेजिरे ॥३३॥  
पृथूरुपर्यस्तबृहल्लताततिर्जवानिलाघूर्णितशालचन्दना ।  
गणाधिपानां परितः प्रसारिणी वनान्यवाञ्चीव चकार संहतिः ॥३४॥  
ततः सदर्पं प्रतनुं तपस्यया मदस्रुतिक्षाममिवैकवारणम् ।  
परिज्वलन्तं निधनाय भूभृतां दहन्तमाशा इव जातवेदसम् ॥३५॥  
अनादरोपात्तधृतैकसायकं जयेऽनुकूले सुहृदीव सस्पृहम् ।  
शनैरपूर्णप्रतिकारपेलवे निवेशयन्तं नयने बलोदधौ ॥३६॥  
निषण्णमापत्प्रतिकारकारणे शरासने धैर्य इवानपायिनि ।  
अलङ्घनीयं प्रकृतावपि स्थितं निवातनिष्कम्पमिवापगापतिम् ॥३७॥  
उपेयुषीं बिभ्रतमन्तकद्युतिं वधाददूरे पतितस्य दंष्ट्रिणः ।  
पुरः समावेशितसत्पशुं द्विजैः पतिं पशूनामिव हूतमध्वरे ॥३८॥  
निजेन नीतं विजितान्यगौरवं गभीरतां धैर्यगुणेन भूयसा ।  
वनोदयेनेव घनोरुवीरुधा समन्धकारीकृतमुत्तमाचलम् ॥३९॥  
महर्षभस्कन्धमनूनकन्धरं बृहच्छिलावप्रघनेन वक्षसा ।  
समुज्जिहीर्षुं जगतीं महाभरां महावराहं महतोऽर्णवादिव ॥४०॥  
हरिन्मणिश्याममुदग्रविग्रहं प्रकाशमानं परिभूय देहिनः ।  
मनुष्यभावे पुरुषं पुरातनं स्थितं जलादर्श इवांशुमालिनम् ॥४१॥  
गुरुक्रियारम्भफलैरलङ्कृतं गतिं प्रतापस्य जगत्प्रमाथिनः ।  
गणाः समासेदुरनीलवाजिनं तपात्यये तोयघना घना इव ॥४२॥  
यथास्वमाशंसितविक्रमाः पुरा मुनिप्रभावक्षततेजसः परे ।  
ययुः क्षणादप्रतिपत्तिमूढतां महानुभावः प्रतिहन्ति पौरुषम् ॥४३॥  
ततः प्रजह्रे सममेव तत्र तैरपेक्षितान्योन्यबलोपपत्तिभिः ।  
महोदयानामपि सङ्घवृत्तितां सहायसाध्याः प्रदिशन्ति सिद्धयः ॥४४॥  
किरातसैन्यादुरुचापनोदिताः समं समुत्पेतुरुपात्तरंहसः ।  
महावनादुन्मनसः खगा इव प्रवृत्तपत्रध्वनयः शिलीमुखाः ॥४५॥  
गभीररन्ध्रेषु भृशं महीभृतः प्रतिस्वनैरुन्नमितेन सानुषु ।  
धनुर्निनादेन जवादुपेयुषा विभिद्यमाना इव दध्वनुर्दिशः ॥४६॥  
विधूनयन्ती गहनानि भूरुहां तिरोहितोपान्तनभोदिगन्तरा ।  
महीयसी वृष्टिरिवानिलेरिता रवं वितेने गणमार्गणावलिः ॥४७॥  
त्रयीमृतूनामनिलाशिनः सतः प्रयाति पोषं वपुषि प्रहृष्यतः ।  
रणाय जिष्णोर्विदुषेव सत्वरं घनत्वमीये शिथिलेन वर्मणा ॥४८॥  
पतत्सु शस्त्रेषु वितत्य रोदसी समन्ततस्तस्य धनुर्दुधूषतः ।  
सरोषमुल्केव पपात भीषणा बलेषु दृष्टिर्विनिपातशंसिनी ॥४९॥  
दिशः समूहन्निव विक्षिपन्निव प्रभां रवेराकुलयन्निवानिलम् ।  
मुनिश्चचाल क्षयकालदारुणः क्षितिं सशैलां चलयन्निवेषुभिः ॥५०॥  
विमुक्तमाशंसितशत्रुनिर्जयैरनेकमेकावसरं वनेचरैः ।  
स निर्जघानायुधमन्तरा शरैः क्रियाफलं काल इवातिपातितः ॥५१॥  
गतैः परेषामविभावनीयतां निवारयद्भिर्विपदं विदूरगैः ।  
भृशं बभूवोपचितो बृहत्फलैः शरैरुपायैरिव पाण्डुनन्दनः ॥५२॥  
दिवः पृथिव्याः ककुभां नु मण्डलात्पतन्ति बिम्बादुत तिग्मतेजसः ।  
सकृद्विकृष्टादथ कार्मुकान्मुनेः शराः शरीरादिति तेऽभिमेनिरे ॥५३॥  
गणाधिपानामविधाय निर्गतैः परासुतां मर्मविदारणैरपि ।  
जवादतीये हिमवानधोमुखैः कृतापराधैरिव तस्य पत्रिभिः ॥५४॥  
द्विषां क्षतीर्याः प्रथमे शिलीमुखा विभिद्य देहावरणानि चक्रिरे ।  
न तासु पेते विशिखैः पुनर्मुनेररुन्तुदत्वं महतां ह्यगोचरः ॥५५॥  
समुज्झिता यावदराति निर्यती सहैव चापान्मुनिबाणसंहतिः ।  
प्रभा हिमांशोरिव पङ्कजावलिं निनाय सङ्कोचमुमापतेश्चमूम् ॥५६॥  
अजिह्ममोजिष्ठममोघमक्लमं क्रियासु बह्वीषु पृथङ्नियोजितम् ।  
प्रसेहिरे सादयितुं न सादिताः शरौघमुत्साहमिवास्य विद्विषः ॥५७॥  
शिवध्वजिन्यः प्रतियोधमग्रतः स्फुरन्तमुग्रेषुमयूखमालिनम् ।  
तमेकदेशस्थमनेकदेशगा निदध्युरर्कं युगपत्प्रजा इव ॥५८॥  
मुनेः शरौघेण तदुग्ररंहसा बलं प्रकोपादिव विष्वगायता ।  
विधूनितं भ्रान्तिमियाय सङ्गिनीं महानिलेनेव निदाघजं रजः ॥५९॥  
तपोबलेनैष विधाय भूयसीस्तनूरदृश्याः स्विदिषून्निरस्यति ।  
अमुष्य मायाविहतं निहन्ति नः प्रतीपमागत्य किमु स्वमायुधम् ॥६०॥  
हृता गुणैरस्य भयेन वा मुनेस्तिरोहिताः स्वित्प्रहरन्ति देवताः ।  
कथं न्वमी सन्ततमस्य सायका भवन्त्यनेके जलधेरिवोर्मयः ॥६१॥  
जयेन कच्चिद्विरमेदयं रणाद्भवेदपि स्वस्ति चराचराय वा ।  
तताप कीर्णा नृपसूनुमार्गणैरिति प्रतर्काकुलिता पताकिनी ॥६२॥  
अमर्षिणा कृत्यमिव क्षमाश्रयं मदोद्धतेनेव हितं प्रियं वचः ।  
बलीयसा तद्विधिनेव पौरुषं बलं निरस्तं न रराज जिष्णुना ॥६३॥  
प्रतिदिशं प्लवगाधिपलक्ष्मणा विशिखसंहतितापितमूर्तिभिः ।  
रविकरग्लपितैरिव वारिभिः शिवबलैः परिमण्डलता दधे ॥६४॥  
प्रविततशरजालच्छन्नविश्वान्तराले  
विधुवति धनुराविर्मण्डलं पाण्डुसूनौ ।  
कथमपि जयलक्ष्मीर्भीतभीता विहातुं  
विषमनयनसेनापक्षपातं विषेहे ॥६५॥  
अथ भूतानि वार्त्रघ्नशरेभ्यस्तत्र तत्रसुः ।  
भेजे दिशः परित्यक्तमहेष्वासा च सा चमूः ॥१॥  
अपश्यद्भिरिवेशानं रणान्निववृते गणैः ।  
मुह्यत्येव हि कृच्छ्रेषु सम्भ्रमज्वलितं मनः ॥२॥  
खण्डिताशंसया तेषां पराङ्मुखतया तया ।  
आविवेश कृपा केतौ कृतोच्चैर्वानरं नरम् ॥३॥  
आस्थामालम्ब्य नीतेषु वशं क्षुद्रेष्वरातिषु ।  
व्यक्तिमायाति महतां माहात्म्यमनुकम्पया ॥४॥  
स सासिः सासुसूः सासो येयायेयाययाययः ।  
ललौ लीलां ललोऽलोलः शशीशशिशुशीः शशन् ॥५॥  
त्रासजिह्मं यतश्चैतान्मन्दमेवान्वियाय सः ।  
नातिपीडयितुं भग्नानिच्छन्ति हि महौजसः ॥६॥  
अथाग्रे हसता साचिस्थितेन स्थिरकीर्तिना ।  
सेनान्या ते जगदिरे किञ्चिदायस्तचेतसा ॥७॥  
मा विहासिष्ट समरं समरन्तव्यसंयतः ।  
क्षतं क्षुण्णासुरगणैरगणैरिव किं यशः ॥८॥  
विवस्वदंशुसंश्लेषद्विगुणीकृततेजसः ।  
अमी वो मोघमुद्गूर्णा हसन्तीव महासयः ॥९॥  
वनेऽवने वनसदां मार्गं मार्गमुपेयुषाम् ।  
वाणैर्बाणैः समासक्तं शङ्केऽशं केन शाम्यति ॥१०॥  
पातितोत्तुङ्गमाहात्म्यैः संहृतायतकीर्तिभिः ।  
गुर्वीं कामापदं हन्तुं कृतमावृत्तिसाहसम् ॥११॥  
नासुरोऽयं न वा नागो धरसंस्थो न राक्षसः ।  
ना सुखोऽयं नवाभोगो धरणिस्थो हि राजसः ॥१२॥  
मन्दमस्यन्निषुलतां घृणया मुनिरेष वः ।  
प्रणुदत्यागतावज्ञं जघनेषु पशूनिव ॥१३॥  
न नोननुन्नो नुन्नोनो नाना नानानना ननु ।  
नुन्नोऽनुन्नो ननुन्नेनो नानेना नुन्ननुन्ननुत् ॥१४॥  
वरं कृतध्वस्तगुणादत्यन्तमगुणः पुमान् ।  
प्रकृत्या ह्यमणिः श्रेयान्नालङ्कारश्च्युतोपलः ॥१५॥  
स्यन्दना नो चतुरगाः सुरेभा वाविपत्तयः ।  
स्यन्दना नो च तुरगाः सुरेभावा विपत्तयः ॥१६॥  
भवद्भिरधुनारातिपरिहापितपौरुषैः ।  
ह्रदैरिवार्कनिष्पीतैः प्राप्तः पङ्को दुरुत्तरः ॥१७॥  
वेत्रशाककुजे शैलेऽलेशैजेऽकुकशात्रवे ।  
यात किं विदिशो जेतुं तुञ्जेशो दिवि किन्तया ॥१८॥  
अयं वः क्लैब्यमापन्नान्दृष्टपृष्ठानरातिना ।  
इच्छतीशश्च्युताचारान्दारानिव निगोपितुम् ॥१९॥  
ननु हो मथना राघो घोरा नाथमहो नु न ।  
तयदातवदा भीमा माभीदा बत दायत ॥२०॥  
किं त्यक्तापास्तदेवत्वमानुष्यकपरिग्रहैः ।  
ज्वलितान्यगुणैर्गुर्वी स्थिता तेजसि मानिता ॥२१॥  
निशितासिरतोऽभीको न्येजतेऽमरणा रुचा ।  
सारतो न विरोधी नः स्वाभासो भरवानुत ॥२२॥  
तनुवारभसो भास्वानधीरोऽविनतोरसा ।  
चारुणा रमते जन्ये कोऽभीतो रसिताशिनि ॥२३॥  
विभिन्नपातिताश्वीयनिरुद्धरथवर्त्मनि ।  
हतद्विपनगष्ठ्यूतरुधिराम्बुनदाकुले ॥२४॥  
देवाकानिनि कावादे वाहिकास्वस्वकाहि वा ।  
काकारेभभरे काका निस्वभव्यव्यभस्वनि ॥२५॥  
प्रनृत्तशववित्रस्ततुरगाक्षिप्तसारथौ ।  
मारुतापूर्णतूणीरविक्रुष्टहतसादिनि ॥२६॥  
ससत्त्वरतिदे नित्यं सदरामर्षनाशिनि ।  
त्वराधिककसन्नादे रमकत्वमकर्षति ॥२७॥  
आसुरे लोकवित्रासविधायिनि महाहवे ।  
युष्माभिरुन्नतिं नीतं निरस्तमिह पौरुषम् ॥२८॥  
इति शासति सेनान्यां गच्छतस्ताननेकधा ।  
निषिध्य हसता किञ्चित्तस्थे तत्रान्धकारिणा ॥२९॥  
मुनीषुदहनातप्तांल्लज्जया निविवृत्स्यतः ।  
शिवः प्रह्लादयामास तान्निषेधहिमाम्बुना ॥३०॥  
दूनास्तेऽरिबलादूना निरेभा बहु मेनिरे ।  
भीताः शितशराभीताः शङ्करं तत्र शङ्करम् ॥३१॥  
महेषुजलधौ शत्रोर्वर्तमाना दुरुत्तरे ।  
प्राप्य पारमिवेशानमाशश्वास पताकिनी ॥३२॥  
स बभार रणापेतां चमूं पश्चादवस्थिताम् ।  
पुरःसूर्यादपावृत्तां छायामिव महातरुः ॥३३॥  
मुञ्चतीशे शराञ्जिष्णौ पिनाकस्वनपूरितः ।  
दध्वान ध्वनयन्नाशाः स्फुटन्निव धराधरः ॥३४॥  
तद्गणा ददृशुर्भीमं चित्रसंस्था इवाचलाः ।  
विस्मयेन तयोर्युद्धं चित्रसंस्था इवाचलाः ॥३५॥  
परिमोहयमाणेन शिक्षालाघवलीलया ।  
जैष्णवी विशिखश्रेणी परिजह्रे पिनाकिना ॥३६॥  
अवद्यन्पत्रिणः शम्भोः सायकैरवसायकैः ।  
पाण्डवः परिचक्राम शिक्षया रणशिक्षया ॥३७॥  
चारचुञ्चुश्चिरारेची चञ्चच्चीररुचा रुचः ।  
चचार रुचिरश्चारु चारैराचारचञ्चुरः ॥३८॥  
स्फुरत्पिशङ्गमौर्वीकं धुनानः स बृहद्धनुः ।  
धृतोल्कानलयोगेन तुल्यमंशुमता बभौ ॥३९॥  
पार्थबाणाः पशुपतेरावव्रुर्विशिखावलीम् ।  
पयोमुच इवारन्ध्राः सावित्रीमंशुसंहतिम् ॥४०॥  
शरवृष्टिं विधूयोर्वीमुदस्तां सव्यसाचिना ।  
रुरोध मार्गणैर्मार्गं तपनस्य त्रिलोचनः ॥४१॥  
तेन व्यातेनिरे भीमा भीमार्जनफलाननाः ।  
न नानुकम्प्य विशिखाः शिखाधरजवाससः ॥४२॥  
द्युवियद्गामिनी तारसंरावविहतश्रुतिः ।  
हैमीषुमाला शुशुभे विद्युतामिव संहतिः ॥४३॥  
विलङ्घ्य पत्रिणां पङ्क्तिं भिन्नः शिवशिलीमुखैः ।  
ज्यायो वीर्यमुपाश्रित्य न चकम्पे कपिध्वजः ॥४४॥  
जगतीशरणे युक्तो हरिकान्तः सुधासितः ।  
दानवर्षी कृताशंसो नागराज इवाबभौ ॥४५॥  
विफलीकृतयत्नस्य क्षतबाणस्य शम्भुना ।  
गाण्डीवधन्वनः खेभ्यो निश्चक्राम हुताशनः ॥४६॥  
स पिशङ्गजटावलिः किरन्नुरुतेजः परमेण मन्युना ।  
ज्वलितौषधिजातवेदसा हिमशैलेन समं विदिद्युते ॥४७॥  
शतशो विशिखानवद्यते भृशमस्मै रणवेगशालिने ।  
प्रथयन्ननिवार्यवीर्यतां प्रजिघायेषुमघातुकं शिवः ॥४८॥  
शम्भोर्धनुर्मण्डलतः प्रवृत्तं तं मण्डलादंशुमिवांशुभर्तुः ।  
निवारयिष्यन्विदधे सिताश्वः शिलीमुखच्छायवृतां धरित्रीम् ॥४९॥  
घनं विदार्यार्जुनबाणपूगं ससारवाणोऽयुगलोचनस्य ।  
घनं विदार्यार्जुनबाणपूगं ससार बाणोऽयुगलोचनस्य ॥५०॥  
रुजन्महेषून्बहुधाशुपातिनो मुहुः शरौघैरपवारयन्दिशः ।  
चलाचलोऽनेक इव क्रियावशान्महर्षिसङ्घैर्बुबुधे धनञ्जयः ॥५१॥  
विकाशमीयुर्जगतीशमार्गणा विकाशमीयुर्जगतीशमार्गणाः ।  
विकाशमीयुर्जगतीशमार्गणा विकाशमीयुर्जगतीशमार्गणाः ॥५२॥  
सम्पश्यतामिति शिवेन वितायमानं  
लक्ष्मीवतः क्षितिपतेस्तनयस्य वीर्यम् ।  
अङ्गान्यभिन्नमपि तत्त्वविदां मुनीनां  
रोमाञ्चमञ्चिततरं बिभराम्बभूवुः ॥५३॥  
ततः किराताधिपतेरलघ्वीमाजिक्रियां वीक्ष्य विवृद्धमन्युः ।  
स तर्कयामास विविक्ततर्कश्चिरं विचिन्वन्निति कारणानि ॥१॥  
मदस्रुतिश्यामितगण्डलेखाः क्रामन्ति विक्रान्तनराधिरूढाः ।  
सहिष्णवो नेह युधामभिज्ञा नागा नगोच्छ्रायमिवाक्षिपन्तः ॥२॥  
विचित्रया चित्रयतेव भिन्नां रुचं रवेः केतनरत्नभासा ।  
महारथौघेन न सन्निरुद्धा पयोदमन्द्रध्वनिना धरित्री ॥३॥  
समुल्लसत्प्रासमहोर्मिमालं परिस्फुरच्चामरफेनपङ्क्ति ।  
विभिन्नमर्यादमिहातनोति नाश्वीयमाशा जलधेरिवाम्भः ॥४॥  
हताहतेत्युद्धतभीमघोषैः समुज्झिता योद्धृभिरभ्यमित्रम् ।  
न हेतयः प्राप्ततडित्त्विषः खे विवस्वदंशुज्वलिताः पतन्ति ॥५॥  
अभ्यायतः सन्ततधूमधूम्रं व्यापि प्रभाजालमिवान्तकस्य ।  
रजः प्रतूर्णाश्वरथाङ्गनुन्नं तनोति न व्योमनि मातरिश्वा ॥६॥  
भूरेणुना रासभधूसरेण तिरोहिते वर्त्मनि लोचनानाम् ।  
नास्त्यत्र तेजस्विभिरुत्सुकानामह्नि प्रदोषः सुरसुन्दरीणाम् ॥७॥  
रथाङ्गसङ्क्रीडितमश्वहेषा बृहन्ति मत्तद्विपबृंहितानि ।  
सङ्घर्षयोगादिव मूर्च्छितानि ह्रादं निगृह्णन्ति न दुन्दुभीनाम् ॥८॥  
अस्मिन्यशः पौरुषलोलुपानामरातिभिः प्रत्युरसं क्षतानाम् ।  
मूर्च्छान्तरायं मुहुरुच्छिनत्ति नासारशीतं करिशीकराम्भः ॥९॥  
असृङ्नदीनामुपचीयमानैर्विदारयद्भिः पदवीं ध्वजिन्याः ।  
उच्छ्रायमायान्ति न शोणितौघैः पङ्कैरिवाश्यानघनैस्तटानि ॥१०॥  
परिक्षते वक्षसि दन्तिदन्तैः प्रियाङ्कशीता नभसः पतन्ती ।  
नेह प्रमोहं प्रियसाहसानां मन्दारमाला विरलीकरोति ॥११॥  
निषादिसन्नाहमणिप्रभौघे परीयमाणे करिशीकरेण ।  
अर्कत्विषोन्मीलितमभ्युदेति न खण्डमाखण्डलकार्मुकस्य ॥१२॥  
महीभृता पक्षवतेव भिन्ना विगाह्य मध्यं परवारणेन ।  
नावर्तमाना निनदन्ति भीममपां निधेराप इव ध्वजिन्यः ॥१३॥  
महारथानां प्रतिदन्त्यनीकमधिस्यदस्यन्दनमुत्थितानाम् ।  
आमूललूनैरतिमन्युनेव मातङ्गहस्तैर्व्रियते न पन्थाः ॥१४॥  
धृतोत्पलापीड इव प्रियायाः शिरोरुहाणां शिथिलः कलापः ।  
न बर्हभारः पतितस्य शङ्कोर्निषादिवक्षःस्थलमातनोति ॥१५॥  
उज्झत्सु संहार इवास्तसङ्ख्यमह्नाय तेजस्विषु जीवितानि ।  
लोकत्रयास्वादनलोलजिह्वं न व्याददात्याननमत्र मृत्युः ॥१६॥  
इयं च दुर्वारमहारथानामाक्षिप्य वीर्यं महतां बलानाम् ।  
शक्तिर्ममावस्यति हीनयुद्धे सौरीव ताराधिपधाम्नि दीप्तिः ॥१७॥  
माया स्विदेषा मतिविभ्रमो वा ध्वस्तं नु मे वीर्यमुताहमन्यः ।  
गाण्डीवमुक्ता हि यथा पुरा मे पराक्रमन्ते न शराः किराते ॥१८॥  
पुंसः पदं मध्यममुत्तमस्य द्विधेव कुर्वन्धनुषः प्रणादैः ।  
नूनं तथा नैष यथास्य वेषः प्रच्छन्नमप्यूहयते हि चेष्टा ॥१९॥  
धनुः प्रबन्धध्वनितं रुषेव सकृद्विकृष्टा विततेव मौर्वी ।  
सन्धानमुत्कर्षमिव व्युदस्य मुष्टेरसम्भेद इवापवर्गे ॥२०॥  
अंसाववष्टब्धनतौ समाधिः शिरोधराया रहितप्रयासः ।  
धृता विकारांस्त्यजता मुखेन प्रसादलक्ष्मीः शशलाञ्छनस्य ॥२१॥  
प्रहीयते कार्यवशागतेषु स्थानेषु विष्टब्धतया न देहः ।  
स्थितप्रयातेषु ससौष्ठवश्च लक्ष्येषु पातः सदृशः शराणाम् ॥२२॥  
परस्य भूयान्विवरेऽभियोगः प्रसह्य संरक्षणमात्मरन्ध्रे ।  
भीष्मेऽप्यसम्भाव्यमिदं गुरौ वा न सम्भवत्येव वनेचरेषु ॥२३॥  
अप्राकृतस्याहवदुर्मदस्य निवार्यमस्यास्त्रबलेन वीर्यम् ।  
अल्पीयसोऽप्यामयतुल्यवृत्तेर्महापकाराय रिपोर्विवृद्धिः ॥२४॥  
स सम्प्रधार्यैवमहार्यसारः सारं विनेष्यन्सगणस्य शत्रोः ।  
प्रस्वापनास्त्रं द्रुतमाजहार ध्वान्तं घनानद्ध इवार्धरात्रः ॥२५॥  
प्रसक्तदावानलधूमधूम्रा निरुन्धती धाम सहस्ररश्मेः ।  
महावनानीव महातमिस्रा छाया ततानेशबलानि काली ॥२६॥  
आसादिता तत्प्रथमं प्रसह्य प्रगल्भतायाः पदवीं हरन्ती ।  
सभेव भीमा विदधे गणानां निद्रा निरासं प्रतिभागुणस्य ॥२७॥  
गुरुस्थिराण्युत्तमवंशजत्वाद्विज्ञातसाराण्यनुशीलनेन ।  
केचित्समाश्रित्य गुणान्वितानि सुहृत्कुलानीव धनूंषि तस्थुः ॥२८॥  
कृतान्तदुर्वृत्त इवापरेषां पुरः प्रतिद्वन्द्विनि पाण्डवास्त्रे ।  
अतर्कितं पाणितलान्निपेतुः क्रियाफलानीव तदायुधानि ॥२९॥  
अंसस्थलैः केचिदभिन्नधैर्याः स्कन्धेषु संश्लेषवतां तरूणाम् ।  
मदेन मीलन्नयनाः सलीलं नागा इव स्रस्तकरा निषेदुः ॥३०॥  
तिरोहितेन्दोरथ शम्भुमूर्ध्नः प्रणम्यमानं तपसां निवासैः ।  
सुमेरुशृङ्गादिव बिम्बमार्कं पिशङ्गमुच्चैरुदियाय तेजः ॥३१॥  
छायां विनिर्धूय तमोमयीं तां तत्त्वस्य संवित्तिरिवापविद्याम् ।  
ययौ विकासं द्युतिरिन्दुमौलेरालोकमभ्यादिशती गणेभ्यः ॥३२॥  
त्विषां ततिः पाटलिताम्बुवाहा सा सर्वतः पूर्वसरीव सन्ध्या ।  
निनाय तेषां द्रुतमुल्लसन्ती विनिद्रतां लोचनपङ्कजानि ॥३३॥  
पृथग्विधान्यस्त्रविरामबुद्धाः शस्त्राणि भूयः प्रतिपेदिरे ते ।  
मुक्ता वितानेन बलाहकानां ज्योतींषि रम्या इव दिग्विभागाः ॥३४॥  
द्यौरुन्ननामेव दिशः प्रसेदुः स्फुटं विसस्रे सवितुर्मयूखैः ।  
क्षयं गतायामिव यामवत्यां पुनः समीयाय दिनं दिनश्रीः ॥३५॥  
महास्त्रदुर्गे शिथिलप्रयत्नं दिग्वारणेनेव परेण रुग्णे ।  
भुजङ्गपाशान्भुजवीर्यशाली प्रबन्धनाय प्रजिघाय जिष्णुः ॥३६॥  
जिह्वाशतान्युल्लसयन्त्यजस्रं लसत्तडिल्लोलविषानलानि ।  
त्रासान्निरस्तां भुजगेन्द्रसेना नभश्चरैस्तत्पदवीं विवव्रे ॥३७॥  
दिङ्नागहस्ताकृतिमुद्वहद्भिर्भोगैः प्रशस्तासितरत्ननीलैः ।  
रराज सर्पावलिरुल्लसन्ती तरङ्गमालेव नभोर्णवस्य ॥३८॥  
निःश्वासधूमैः स्थगितांशुजालं फणावतामुत्फणमण्डलानाम् ।  
गच्छन्निवास्तं वपुरभ्युवाह विलोचनानां सुखमुष्णरश्मिः ॥३९॥  
प्रतप्तचामीकरभासुरेण दिशः प्रकाशेन पिशङ्गयन्त्यः ।  
निश्चक्रमुः प्राणहरेक्षणानां ज्वाला महोल्का इव लोचनेभ्यः ॥४०॥  
आक्षिप्तसम्पातमपेतशोभमुद्वह्नि धूमाकुलदिग्विभागम् ।  
वृतं नभो भोगिकुलैरवस्थां परोपरुद्धस्य पुरस्य भेजे ॥४१॥  
तमाशु चक्षुःश्रवसां समूहं मन्त्रेण तार्क्ष्योदयकारणेन ।  
नेता नयेनेव परोपजापं निवारयामास पतिः पशूनाम् ॥४२॥  
प्रतिघ्नतीभिः कृतमीलितानि द्युलोकभाजामपि लोचनानि ।  
गरुत्मतां संहतिभिर्विहायः क्षणप्रकाशाभिरिवावतेने ॥४३॥  
ततः सुपर्णव्रजपक्षजन्मा नानागतिर्मण्डलयञ्जवेन ।  
जरत्तृणानीव वियन्निनाय वनस्पतीनां गहनानि वायुः ॥४४॥  
मनःशिलाभङ्गनिभेन पश्चान्निरुध्यमानं निकरेण भासाम् ।  
व्यूढैरुरोभिश्च विनुद्यमानं नभः ससर्पेव पुरः खगानाम् ॥४५॥  
दरीमुखैरासवरागताम्रं विकासि रुक्मच्छदधाम पीत्वा ।  
जवानिलाघूर्णितसानुजालो हिमाचलः क्षीब इवाचकम्पे ॥४६॥  
प्रवृत्तनक्तन्दिवसन्धिदीप्तैर्नभस्तलं गां च पिशङ्गयद्भिः ।  
अन्तर्हितार्कैः परितः पतद्भिश्छायाः समाचिक्षिपिरे वनानाम् ॥४७॥  
स भोगिसङ्घः शममुग्रधाम्नां सैन्येन निन्ये विनतासुतानाम् ।  
महाध्वरे विध्यपचारदोषः कर्मान्तरेणेव महोदयेन ॥४८॥  
साफल्यमस्त्रे रिपुपौरुषस्य कृत्वा गते भाग्य इवापवर्गम् ।  
अनिन्धनस्य प्रसभं समन्युः समाददेऽस्त्रं ज्वलनस्य जिष्णुः ॥४९॥  
ऊर्ध्वं तिरश्चीनमधश्च कीर्णैर्ज्वालासटैर्लङ्घितमेघपङ्क्तिः ।  
आयस्तसिंहाकृतिरुत्पपात प्राण्यन्तमिच्छन्निव जातवेदाः ॥५०॥  
भित्त्वेव भाभिः सवितुर्मयूखाञ्जज्वाल विष्वग्विसृतस्फुलिङ्गः ।  
विदीर्यमाणाश्मनिनादधीरं ध्वनिं वितन्वन्नकृशः कृशानुः ॥५१॥  
चयानिवाद्रीनिव तुङ्गशृङ्गान्क्वचित्पुराणीव हिरण्मयानि ।  
महावनानीव च किंशुकानां ततान वह्निः पवनानुवृत्त्या ॥५२॥  
मुहुश्चलत्पल्लवलोहिनीभिरुच्चैः शिखाभिः शिखिनोऽवलीढाः ।  
तलेषु मुक्ताविशदा बभूवुः सान्द्राञ्जनश्यामरुचः पयोदाः ॥५३॥  
लिलिक्षतीव क्षयकालरौद्रे लोकं विलोलार्चिषि रोहिताश्वे ।  
पिनाकिना हूतमहाम्बुवाहमस्त्रं पुनः पाशभृतः प्रणिन्ये ॥५४॥  
ततो धरित्रीधरतुल्यरोधसस्तडिल्लतालिङ्गितनीलमूर्तयः ।  
अधोमुखाकाशसरिन्निपातिनीरपः प्रसक्तं मुमुचुः पयोमुचः ॥५५॥  
पराहतध्वस्तशिखे शिखावतो वपुष्यधिक्षिप्तसमिद्धतेजसि ।  
कृतास्पदास्तप्त इवायसि ध्वनिं पयोनिपाताः प्रथमे वितेनिरे ॥५६॥  
महानले भिन्नसिताभ्रपातिभिः समेत्य सद्यः क्वथनेन फेनताम् ।  
व्रजद्भिरार्द्रेन्धनवत्परिक्षयं जनैर्वितेने दिवि धूमसन्ततिः ॥५७॥  
स्वकेतुभिः पाण्डुरनीलपाटलैः समागताः शक्रधनुःप्रभाभिदः ।  
असंस्थितामादधिरे विभावसोर्विचित्रचीनांशुकचारुतां त्विषः ॥५८॥  
जलौघसम्मूर्छनमूर्छितस्वनः प्रसक्तविद्युल्लसितैधितद्युतिः ।  
प्रशान्तिमेष्यन्धृतधूममण्डलो बभूव भूयानिव तत्र पावकः ॥५९॥  
प्रवृद्धसिन्धूर्मिचयस्थवीयसां चयैर्विभिन्नाः पयसां प्रपेदिरे ।  
उपात्तसन्ध्यारुचिभिः सरूपतां पयोदविच्छेदलवैः कृशानवः ॥६०॥  
उपैत्यनन्तद्युतिरप्यसंशयं विभिन्नमूलोनुदयाय सङ्क्षयम् ।  
तथा हि तोयौघविभिन्नसंहतिः स हव्यवाहः प्रययौ पराभवम् ॥६१॥  
अथ विहितविधेयैराशु मुक्ता वितानै-  
रसितनगनितम्बश्यामभासां घनानाम् ।  
विकसदमलधाम्नां प्राप नीलोत्पलानां  
श्रियमधिकविशुद्धां वह्निदाहादिव द्यौः ॥६२॥  
इति विविधमुदासे सव्यसाची यदस्त्रं  
बहुसमरनयज्ञः सादयिष्यन्नरातिम् ।  
विधिरिव विपरीतः पौरुषं न्यायवृत्तेः  
सपदि तदुपनिन्ये रिक्ततां नीलकण्ठः ॥६३॥  
वीतप्रभावतनुरप्यतनुप्रभावः  
प्रत्याचकाङ्क्ष जयिनीं भुजवीर्यलक्ष्मीम् ।  
अस्त्रेषु भूतपतिनापहृतेषु जिष्णु-  
र्वर्षिष्यता दिनकृतेव जलेषु लोकः ॥६४॥  
अथापदामुद्धरणक्षमेषु मित्रेष्विवास्त्रेषु तिरोहितेषु ।  
धृतिं गुरुश्रीर्गुरुणाभिपुष्यन्स्वपौरुषेणेव शरासनेन ॥१॥  
भूरिप्रभावेण रणाभियोगात्प्रीतो विजिह्मश्च तदीयवृद्ध्या ।  
स्पष्टोऽप्यविस्पष्टवपुःप्रकाशः सर्पन्महाधूम इवाद्रिवह्निः ॥२॥  
तेजः समाश्रित्य परैरहार्यं निजं महन्मित्रमिवोरुधैर्यम् ।  
आसादयन्नस्खलितस्वभावं भीमे भुजालम्बमिवारिदुर्गे ॥३॥  
वंशोचितत्वादभिमानवत्या सम्प्राप्तया सम्प्रियतामसुभ्यः ।  
समक्षमादित्सितया भरेण वध्वेव कीर्त्या परितप्यमानः ॥४॥  
पतिं नगानामिव बद्धमूलमुन्मूलयिष्यंस्तरसा विपक्षम् ।  
लघुप्रयत्नं निगृहीतवीर्यस्त्रिमार्गगावेग इवेश्वरेण ॥५॥  
संस्कारवत्त्वाद्रमयत्सु चेतः प्रयोगशिक्षागुणभूषणेषु ।  
जयं यथार्थेषु शरेषु पार्थः शब्देषु भावार्थमिवाशशंसे ॥६॥  
भूयः समाधानविवृद्धतेजा नैवं पुरा युद्धमिति व्यथावान् ।  
स निर्ववामास्रममर्षनुन्नं विषं महानाग इवेक्षणाभ्याम् ॥७॥  
तस्याहवायासविलोलमौलेः संरम्भताम्रायतलोचनस्य ।  
निर्वापयिष्यन्निव रोषतप्तं प्रस्नापयामास मुखं निदाघः ॥८॥  
क्रोधान्धकारान्तरितो रणाय भ्रूभेदरेखाः स बभार तिस्रः ।  
घनोपरुद्धः प्रभवाय वृष्टेरूर्ध्वांशुराजीरिव तिग्मरश्मिः ॥९॥  
स प्रध्वनय्याम्बुदनादि चापं हस्तेन दिङ्नाग इवाद्रिशृङ्गम् ।  
बलानि शम्भोरिषुभिस्तताप चेतांसि चिन्ताभिरिवाशरीरः ॥१०॥  
सद्वादितेवाभिनिविष्टबुद्धौ गुणाभ्यसूयेव विपक्षपाते ।  
अगोचरे वागिव चोपरेमे शक्तिः शराणां शितिकण्ठकाये ॥११॥  
उमापतिं पाण्डुसुतप्रणुन्नाः शिलीमुखा न व्यथयाम्बभूवुः ।  
अभ्युत्थितस्याद्रिपतेर्नितम्बमर्कस्य पादा इव हैमनस्य ॥१२॥  
सम्प्रीयमाणोऽनुबभूव तीव्रं पराक्रमं तस्य पतिर्गणानाम् ।  
विषाणभेदं हिमवानसह्यं वप्रानतस्येव सुरद्विपस्य ॥१३॥  
तस्मै हि भारोद्धरणे समर्थं प्रदास्यता बाहुमिव प्रतापम् ।  
चिरं विषेहेऽभिभवस्तदानीं स कारणानामपि कारणेन ॥१४॥  
प्रत्याहतौजाः कृतसत्त्ववेगः पराक्रमं ज्यायसि यस्तनोति ।  
तेजांसि भानोरिव निष्पतन्ति यशांसि वीर्यज्वलितानि तस्य ॥१५॥  
दृष्टावदानाद्व्यथतेऽरिलोकः प्रध्वंसमेति व्यथिताच्च तेजः ।  
तेजोविहीनं विजहाति दर्पः शान्तार्चिषं दीपमिव प्रकाशः ॥१६॥  
ततः प्रयात्यस्तमदावलेपः स जय्यतायाः पदवीं जिगीषोः ।  
गन्धेन जेतुः प्रमुखागतस्य प्रतिद्विपस्येव मतङ्गजौघः ॥१७॥  
एवं प्रतिद्वन्द्विषु तस्य कीर्तिं मौलीन्दुलेखाविशदां विधास्यन् ।  
इयेष पर्यायजयावसादां रणक्रियां शम्भुरनुक्रमेण ॥१८॥  
मुनेर्विचित्रैरिषुभिः स भूयान्निन्ये वशं भूतपतेर्बलौघः ।  
सहात्मलाभेन समुत्पतद्भिर्जातिस्वभावैरिव जीवलोकः ॥१९॥  
वितन्वतस्तस्य शरान्धकारं त्रस्तानि सैन्यानि रवं निशेमुः ।  
प्रवर्षतः सन्ततवेपथूनि क्षपाघनस्येव गवां कुलानि ॥२०॥  
स सायकान्साध्वसविप्लुतानां क्षिपन्परेषामतिसौष्ठवेन ।  
शशीव दोषावृतलोचनानां विभिद्यमानः पृथगाबभासे ॥२१॥  
क्षोभेण तेनाथ गणाधिपानां भेदं ययावाकृतिरीश्वरस्य ।  
तरङ्गकम्पेन महाह्रदानां छायामयस्येव दिनस्य कर्तुः ॥२२॥  
प्रसेदिवांसं न तमाप कोपः कुतः परस्मिन्पुरुषे विकारः ।  
आकारवैषम्यमिदं च भेजे दुर्लक्ष्यचिह्ना महतां हि वृत्तिः ॥२३॥  
विस्फार्यमाणस्य ततो भुजाभ्यां भूतानि भर्त्रा धनुरन्तकस्य ।  
भिन्नाकृतिं ज्यां ददृशुः स्फुरन्तीं क्रुद्धस्य जिह्वामिव तक्षकस्य ॥२४॥  
सव्यापसव्यध्वनितोग्रचापं पार्थः किराताधिपमाशशङ्के ।  
पर्यायसम्पादितकर्णतालं यन्ता गजं व्यालमिवापराद्धः ॥२५॥  
निजघ्निरे तस्य हरेषुजालैः पतन्ति वृन्दानि शिलीमुखानाम् ।  
ऊर्जस्विभिः सिन्धुमुखागतानि यादांसि यादोभिरिवाम्बुराशेः ॥२६॥  
विभेदमन्तः पदवीनिरोधं विध्वंसनं चाविदितप्रयोगः ।  
नेतारिलोकेषु करोति यद्यत्तत्तच्चकारास्य शरेषु शम्भुः ॥२७॥  
सोढावगीतप्रथमायुधस्य क्रोधोज्झितैर्वेगितया पतद्भिः ।  
छिन्नैरपि त्रासितवाहिनीकैः पेते कृतार्थैरिव तस्य बाणैः ॥२८॥  
अलङ्कृतानामृजुतागुणेन गुरूपदिष्टां गतिमास्थितानाम् ।  
सतामिवापर्वणि मार्गणानां भङ्गः स जिष्णोर्धृतिमुन्ममाथ ॥२९॥  
बाणच्छिदस्ते विशिखाः स्मरारेरवाङ्मुखीभूतफलाः पतन्तः ।  
अखण्डितं पाण्डवसायकेभ्यः कृतस्य सद्यः प्रतिकारमापुः ॥३०॥  
चित्रीयमाणानतिलाघवेन प्रमाथिनस्तान्भवमार्गणानाम् ।  
समाकुलाया निचखान दूरं बाणान्ध्वजिन्या हृदयेष्वरातिः ॥३१॥  
तस्यातियत्नादतिरिच्यमाने पराक्रमेऽन्योन्यविशेषणेन ।  
हन्ता पुरां भूरि पृषत्कवर्षं निरास नैदाघ इवाम्बु मेघः ॥३२॥  
अनामृशन्तः क्वचिदेव मर्म प्रियैषिणानुप्रहिताः शिवेन ।  
सुहृत्प्रयुक्ता इव नर्मवादाः शरा मुनेः प्रीतिकरा बभूवुः ॥३३॥  
अस्त्रैः समानामतिरेकिणीं वा पश्यन्निषूणामपि तस्य शक्तिम् ।  
विषादवक्तव्यबलः प्रमाथी स्वमाललम्बे बलमिन्दुमौलिः ॥३४॥  
तपस्तपोवीर्यसमुद्धतस्य पारं यियासोः समरार्णवस्य ।  
महेषुजालान्यखिलानि जिष्णोरर्कः पयांसीव समाचचाम ॥३५॥  
रिक्ते सविस्रम्भमथार्जुनस्य निषङ्गवक्त्रे निपतात पाणिः ।  
अन्यद्विपापीतजले सतर्षं मतङ्गजस्येव नगाश्मरन्ध्रे ॥३६॥  
च्युते स तस्मिन्निषुधौ शरार्थाद्ध्वस्तार्थसारे सहसेव बन्धौ ।  
तत्कालमोघप्रणयः प्रपेदे निर्वाच्यताकाम इवाभिमुख्यम् ॥३७॥  
आघट्टयामास गतागताभ्यां सावेगमग्राङ्गुलिरस्य तूणौ ।  
विधेयमार्गे मतिरुत्सुकस्य नयप्रयोगाविव गां जिगीषोः ॥३८॥  
बभार शून्याकृतिरर्जुनस्तौ महेषुधी वीतमहेषुजालौ ।  
युगान्तसंशुष्कजलौ विजिह्मः पूर्वापरौ लोक इवाम्बुराशी ॥३९॥  
तेनानिमित्तेन तथा न पार्थस्तयोर्यथा रिक्ततयानुतेपे ।  
स्वामापदं प्रोज्झ्य विपत्तिमग्नं शोचन्ति सन्तो ह्युपकारिपक्षम् ॥४०॥  
प्रतिक्रियायै विधुरः स तस्मात्कृच्छ्रेण विश्लेषमियाय हस्तः ।  
पराङ्मुखत्वेऽपि कृतोपकारात्तूणीमुखान्मित्रकुलादिवार्यः ॥४१॥  
पश्चात्क्रिया तूणयुगस्य भर्तुर्जज्ञे तदानीमुपकारिणीव ।  
सम्भावनायामधरीकृतायां पत्युः पुरः साहसमासितव्यम् ॥४२॥  
तं शम्भुराक्षिप्तमहेषुजालं लौहैः शरैर्मर्मसु निस्तुतोद ।  
हृतोत्तरं तत्त्वविचारमध्ये वक्तेव दोषैर्गुरुभिर्विपक्षम् ॥४३॥  
जहार चास्मादचिरेण वर्म ज्वलन्मणिद्योतितहैमलेखम् ।  
चण्डः पतङ्गान्मरुदेकनीलं तडित्वतः खण्डमिवाम्बुदस्य ॥४४॥  
विकोशनिर्धौततनोर्महासेः फणावतश्च त्वचि विच्युतायाम् ।  
प्रतिद्विपाबद्धरुषः समक्षं नागस्य चाक्षिप्तमुखच्छदस्य ॥४५॥  
विबोधितस्य ध्वनिना घनानां हरेरपेतस्य च शैलरन्ध्रात् ।  
निरस्तधूमस्य च रात्रिवह्नेर्विना तनुत्रेण रुचिं स भेजे ॥४६॥  
अचित्ततायामपि नाम युक्तामनूर्ध्वतां प्राप्य तदीयकृच्छ्रे ।  
महीं गतौ ताविषुधी तदानीं विवव्रतुश्चेतनयेव योगम् ॥४७॥  
स्थितं विशुद्धे नभसीव सत्त्वे धाम्ना तपोवीर्यमयेन युक्तम् ।  
शस्त्राभिघातैस्तमजस्रमीशस्त्वष्टा विवस्वन्तमिवोल्लिलेख ॥४८॥  
संरम्भवेगोज्झितवेदनेषु गात्रेषु बाधिर्यमुपागतेषु ।  
मुनेर्बभूवागणितेषुराशेर्लौहस्तिरस्कार इवात्ममन्युः ॥४९॥  
ततोऽनुपूर्वायतवृत्तबाहुः श्रीमान्क्षरल्लोहितदिग्धदेहः ।  
आस्कन्द्य वेगेन विमुक्तनादः क्षितिं विधुन्वन्निव पार्ष्णिघातैः ॥५०॥  
साम्यं गतेनाशनिना मघोनः शशाङ्कखण्डाकृतिपाण्डुरेण ।  
शम्भुं बिभित्सुर्धनुषा जघान स्तम्बं विषाणेन महानिवेभः ॥५१॥  
रयेण सा सन्निदधे पतन्ती भवोद्भवेनात्मनि चापयष्टिः ।  
समुद्धता सिन्धुरनेकमार्गा परे स्थितेनौजसि जह्नुनेव ॥५२॥  
विकार्मुकः कर्मसु शोचनीयः परिच्युतौदार्य इवोपचारः ।  
विचिक्षिपे शूलभृता सलीलं स पत्रिभिर्दूरमदूरपातैः ॥५३॥  
उपोढकल्याणफलोऽभिरक्षन्वीरव्रतं पुण्यरणाश्रमस्थः ।  
जपोपवासैरिव संयतात्मा तेपे मुनिस्तैरिषुभिः शिवस्य ॥५४॥  
ततोऽग्रभूमिं व्यवसायसिद्धेः सीमानमन्यैरतिदुस्तरं सः ।  
तेजःश्रियामाश्रयमुत्तमासिं साक्षादहङ्कारमिवाललम्बे ॥५५॥  
शरानवद्यन्ननवद्यकर्मा चचार चित्रं प्रविचारमार्गैः ।  
हस्तेन निस्त्रिंशभृता स दीप्तः सार्कांशुना वारिधिरूर्मिणेव ॥५६॥  
यथा निजे वर्त्मनि भाति भाभिश्छायामयश्चाप्सु सहस्ररश्मिः ।  
तथा नभस्याशु रणस्थलीषु स्पष्टद्विमूर्तिर्ददृशे स भूतैः ॥५७॥  
शिवप्रणुन्नेन शिलीमुखेन त्सरुप्रदेशादपवर्जिताङ्गः ।  
ज्वलन्नसिस्तस्य पपात पाणेर्घनस्य वप्रादिव वैद्युतोऽग्निः ॥५८॥  
आक्षिप्तचापावरणेषुजालश्छिन्नोत्तमासिः स मृधेऽवधूतः ।  
रिक्तः प्रकाशश्च बभूव भूमेरुत्सादितोद्यान इव प्रदेशः ॥५९॥  
स खण्डनं प्राप्य परादमर्षवान्भुजद्वितीयोऽपि विजेतुमिच्छया ।  
ससर्ज वृष्टिं परिरुग्णपादपां द्रवेतरेषां पयसामिवाश्मनाम् ॥६०॥  
नीरन्ध्रं परिगमिते क्षयं पृषत्कैर्भूतानामधिपतिना शिलाविताने ।  
उच्छ्रायस्थगितनभोदिगन्तरालं चिक्षेप क्षितिरुहजालमिन्द्रसूनुः ॥६१॥  
निःशेषं शकलितवल्कलाङ्गसारैः कुर्वद्भिर्भुवमभितः कषायचित्राम् ।  
ईशानः सकुसुमपल्लवैर्नगैस्तैरातेने बलिमिव रङ्गदेवताभ्यः ॥६२॥  
उन्मज्जन्मकर इवामरापगाया वेगेन प्रतिमुखमेत्य बाणनद्याः ।  
गाण्डीवीकनकशिलानिभं भुजाभ्यामाजघ्ने विषमविलोचनस्य वक्षः ॥६३॥  
अभिलषत उपायं विक्रमं कीर्तिलक्ष्म्यो-  
रसुगममरिसैन्यैरङ्कमभ्यागतस्य ।  
जनक इव शिशुत्वे सुप्रियस्यैकसूनो-  
रविनयमपि सेहे पाण्डवस्य स्मरारिः ॥६४॥  
तत उदग्र इव द्विरदे मुनौ रणमुपेयुषि भीमभुजायुधे ।  
धनुरपास्य सबाणधि शङ्करः प्रतिजघान घनैरिव मुष्टिभिः ॥१॥  
हरपृथासुतयोर्ध्वनिरुत्पतन्नमृदुसंवलिताङ्गुलिपाणिजः ।  
स्फुटदनल्पशिलारवदारुणः प्रतिननाद दरीषु दरीभृतः ॥२॥  
शिवभुजाहतिभिन्नपृथुक्षतीः सुखमिवानुबभूव कपिध्वजः ।  
क इव नाम बृहन्मनसां भवेदनुकृतेरपि सत्त्ववतां क्षमः ॥३॥  
व्रणमुखच्युतशोणितशीकरस्थगितशैलतटाभभुजान्तरः ।  
अभिनवौषसरागभृता बभौ जलधरेण समानमुमापतिः ॥४॥  
उरसि शूलभृतः प्रहिता मुहुः प्रतिहतिं ययुरर्जुनमुष्टयः ।  
भृशरया इव सह्यमहीभृतः पृथुनि रोधसि सिन्धुमहोर्मयः ॥५॥  
निपतितेऽधिशिरोधरमायते सममरत्नियुगेऽयुगचक्षुषः ।  
त्रिचतुरेषु पदेषु किरीटिना लुलितदृष्टि मदादिव चस्खले ॥६॥  
अभिभवोदितमन्युविदीपितः समभिसृत्य भृशं जवमोजसा ।  
भुजयुगेन विभज्य समाददे शशिकलाभरणस्य भुजद्वयम् ॥७॥  
प्रववृतेऽथ महाहवमल्लयोरचलसञ्चलनाहरणो रणः ।  
करणशृङ्खलसङ्कलनागुरुर्गुरुभुजायुधगर्वितयोस्तयोः ॥८॥  
अयमसौ भगवानुत पाण्डवः स्थितमवाङ्मुनिना शशिमौलिना ।  
समधिरूढमजेन नु जिष्णुना स्विदिति वेगवशान्मुमुहे गणैः ॥९॥  
प्रचलिते चलितं स्थितमास्थिते विनमिते नतमुन्नतमुन्नतौ ।  
वृषकपिध्वजयोरसहिष्णुना मुहुरभावभयादिव भूभृता ॥१०॥  
करणशृङ्खलनिःसृतयोस्तयोः कृतभुजध्वनि वल्गु विवल्गतोः ।  
चरणपातनिपातितरोधसः प्रससृपुः सरितः परितः स्थलीः ॥११॥  
वियति वेगपरिप्लुतमन्तरा समभिसृत्य रयेण कपिध्वजः ।  
चरणयोश्चरणानमितक्षितिर्निजगृहे तिसृणां जयिनं पुराम् ॥१२॥  
विस्मितः सपदि तेन कर्मणा कर्मणां क्षयकरः परः पुमान् ।  
क्षेप्तुकाममवनौ तमक्लमं निष्पिपेष परिरभ्य वक्षसा ॥१३॥  
तपसा तथा न मुदमस्य ययौ भगवान्यथा विपुलसत्त्वतया ।  
गुणसंहतेः समतिरिक्तमहो निजमेव सत्त्वमुपकारि सताम् ॥१४॥  
अथ हिमशुचिभस्मभूषितं शिरसि विराजितमिन्दुलेखया ।  
स्ववपुरतिमनोहरं हरं दधतमुदीक्ष्य ननाम पाण्डवः ॥१५॥  
सहशरधि निजं तथा कार्मुकं वपुरतनु तथैव संवर्मितम् ।  
निहितमपि तथैव पश्यन्नसिं वृषभगतिरुपाययौ विस्मयम् ॥१६॥  
सिषिचुरवनिमम्बुवाहाः शनैः सुरकुसुममियाय चित्रं दिवः ।  
विमलरुचि भृशं नभो दुन्दुभेर्ध्वनिरखिलमनाहतस्यानशे ॥१७॥  
आसेदुषां गोत्रभिदोऽनुवृत्त्या गोपायकानां भुवनत्रयस्य ।  
रोचिष्णुरत्नावलिभिर्विमानैर्द्यौराचिता तारकितेव रेजे ॥१८॥  
हंसा बृहन्तः सुरसद्मवाहाः संह्रादिकण्ठाभरणाः पतन्तः ।  
चक्रुः प्रयत्नेन विकीर्यमाणैर्व्योम्नः परिष्वङ्गमिवाग्रपक्षैः ॥१९॥  
मुदितमधुलिहो वितानीकृताः स्रज उपरि वितत्य सान्तानिकीः ।  
जलद इव निषेदिवांसं वृषे मरुदुपसुखयाम्बभूवेश्वरम् ॥२०॥  
कृतधृति परिवन्दितेनोच्चकैर्गणपतिभिरभिन्नरोमोद्गमैः ।  
तपसि कृतफले फलज्यायसी स्तुतिरिति जगदे हरेः सूनुना ॥२१॥  
शरणं भवन्तमतिकारुणिकं भव भक्तिगम्यमधिगम्य जनाः ।  
जितमृत्यवोऽजित भवन्ति भये ससुरासुरस्य जगतः शरणम् ॥२२॥  
विपदेति तावदवसादकरी न च कामसम्पदभिकामयते ।  
न नमन्ति चैकपुरुषं पुरुषास्तव यावदीश न नतिः क्रियते ॥२३॥  
संसेवन्ते दानशीला विमुक्त्यै सम्पश्यन्तो जन्मदुःखं पुमांसः ।  
यन्निःसङ्गस्त्वं फलस्यानतेभ्यस्तत्कारुण्यं केवलं न स्वकार्यम् ॥२४॥  
प्राप्यते यदिह दूरमगत्वा यत्फलत्यपरलोकगताय ।  
तीर्थमस्ति न भवार्णवबाह्यं सार्वकामिकमृते भवतस्तत् ॥२५॥  
व्रजति शुचि पदं त्वयि प्रीतिमान्प्रतिहतमतिरेति घोरां गतिम् ।  
इयमनघ निमित्तशक्तिः परा तव वरद न चित्तभेदः क्वचित् ॥२६॥  
दक्षिणां प्रणतदक्षिण मूर्तिं तत्वतः शिवकरीमविदित्वा ।  
रागिणापि विहिता तव भक्त्या संस्मृतिर्भव भवत्यभवाय ॥२७॥  
दृष्ट्वा दृश्यान्याचरणीयानि विधाय  
प्रेक्षाकारी याति पदं मुक्तमपायैः ।  
सम्यग्दृष्टिस्तस्य परं पश्यति यस्त्वां  
यश्चोपास्ते साधु विधेयं स विधत्ते ॥२८॥  
युक्ताः स्वशक्त्या मुनयः प्रजानां हितोपदेशैरुपकारवन्तः ।  
समुच्छिनत्सि त्वमचिन्त्यधामा कर्माण्युपेतस्य दुरुत्तराणि ॥२९॥  
सन्निबद्धमपहर्तुमहार्यं भूरि दुर्गतिभयं भुवनानाम् ।  
अद्भुताकृतिमिमामतिमायस्त्वं बिभर्षि करुणामय मायाम् ॥३०॥  
न रागि चेतः परमा विलासिता वधूः शरीरेऽस्ति न चास्ति मन्मथः ।  
नमस्क्रिया चोषसि धातुरित्यहो निसर्गदुर्बोधमिदं तवेहितम् ॥३१॥  
तवोत्तरीयं करिचर्म साङ्गजं ज्वलन्मणिः सारशनं महानहिः ।  
स्रगास्यपङ्क्तिः शवभस्म चन्दनं कला हिमांशोश्च समं चकासति ॥३२॥  
अविग्रहस्याप्यतुलेन हेतुना समेतभिन्नद्वयमूर्ति तिष्ठतः ।  
तवैव नान्यस्य जगत्सु दृश्यते विरुद्धवेषाभरणस्य कान्तता ॥३३॥  
आत्मलाभपरिणामनिरोधैर्भूतसङ्घ इव न त्वमुपेतः ।  
तेन सर्वभुवनातिग लोके नोपमानमसि नाप्युपमेयः ॥३४॥  
त्वमन्तकः स्थावरजङ्गमानां त्वया जगत्प्राणिति देव विश्वम् ।  
त्वं योगिनां हेतुफले रुणत्सि त्वं कारणं कारणकारणानाम् ॥३५॥  
रक्षोभिः सुरमनुजैर्दितेः सुतैर्वा  
यल्लोकेष्वविकलमाप्रमाधिपत्यम् ।  
पाविन्याः शरणगतार्तिहारिणे त-  
न्माहात्म्यं भव भवते नमस्क्रियायाः ॥३६॥  
तरसा भुवनानि यो बिभर्ति ध्वनति ब्रह्म यतः परं पवित्रम् ।  
परितो दुरितानि यः पुनीते शिव तस्मै पवनात्मने नमस्ते ॥३७॥  
भवतः स्मरतां सदासने जयिनि ब्रह्ममये निषेदुषाम् ।  
दहते भवबीजसन्ततिं शिखिनेऽनेकशिखाय ते नमः ॥३८॥  
आबाधामरणभयार्चिषा चिराय  
प्लुष्टेभ्यो भव महता भवानलेन ।  
निर्वाणं समुपगमेन यच्छते ते  
बीजानां प्रभव नमोऽस्तु जीवनाय ॥३९॥  
यः सर्वेषामावरीता वरीयान्सर्वैर्भावैर्नावृतोऽनादिनिष्ठः ।  
मार्गातीतायेन्द्रियाणां नमस्तेऽविज्ञेयाय व्योमरूपाय तस्मै ॥४०॥  
अणीयसे विश्वविधारिणे नमो नमोऽन्तिकस्थाय नमो दवीयसे ।  
अतीत्य वाचां मनसां च गोचरं स्थिताय ते तत्पतये नमो नमः ॥४१॥  
असंविदानस्य ममेश संविदां तितिक्षितुं दुश्चरितं त्वमर्हसि ।  
विरोध्य मोहात्पुनरभ्युपेयुषां गतिर्भवानेव दुरात्मनामपि ॥४२॥  
आस्तिक्यशुद्धमवतः प्रियधर्म धर्मं  
धर्मात्मजस्य विहितागसि शत्रुवर्गे ।  
सम्प्राप्नुयां विजयमीश यया समृद्ध्या  
तां भूतनाथ विभुतां वितराहवेषु ॥४३॥  
इति निगदितवन्तं सूनुमुच्चैर्मघोनः  
प्रणतशिरसमीशः सादरं सान्त्वयित्वा ।  
ज्वलदनलपरीतं रौद्रमस्त्रं दधानं  
धनुरुपपदमस्मै वेदमभ्यादिदेश ॥४४॥  
स पिङ्गाक्षः श्रीमान्भुवनमहनीयेन महसा  
तनुं भीमां बिभ्रस्त्रिगुणपरिवारप्रहरणः ।  
परीत्येशानं त्रिः स्तुतिभिरुपगीतः सुरगणैः  
सुतं पाण्डोर्वीरं जलदमिव भास्वानभिययौ ॥४५॥  
अथ शशधरमौलेरभ्यनुज्ञामवाप्य  
त्रिदशपतिपुरोगाः पूर्णकामाय तस्मै ।  
अवितथफलमाशीर्वादमारोपयन्तो  
विजयि विविधमस्त्रं लोकपाला वितेरुः ॥४६॥  
असंहार्योत्साहं जयिनमुदजं प्राप्य तरसा  
धुरं गुर्वीं वोढुं स्थितमनवसादाय जगतः ।  
स्वधाम्ना लोकानां तमुपरि कृतस्थानममरा-  
स्तपोलक्ष्म्या दीप्तं दिनकृतमिवोच्चैरुपजगुः ॥४७॥  
व्रज जय रिपुलोकं पादपद्मानतः स-  
न्गदित इति शिवेन श्लाघितो देवसङ्घैः ।  
निजगृहमथ गत्वा सादरं पाण्डुपुत्रो  
  
