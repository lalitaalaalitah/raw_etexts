मेघैः मेदुरम् अम्बरम् वन-भुवः श्यामाः तमाल-द्रुमैः  
नक्तम् भीरुः अयम् त्वम् एव तत् इमम् राधे गृहम् प्रापय ।  
इत्थम् नन्द-निदेशतः चलितयोः प्रति-अध्व-कुञ्ज-द्रुमम्  
राधा-माधवयोः जयन्ति यमुना-कूले रहः-केलयः ॥  
वाक्-देवता-चरित-चित्रित-चित्त-सद्मा  
पद्मावती-चरण-चारण-चक्रवर्ती  
श्री-वासुदेव-रति-केलि-कथा-समेतम्  
एतम् करोति जयदेव-कविः प्रबन्धम् ॥  
वाचः पल्लवयति उमापतिधरः सन्दर्भ-शुद्धिम् गिराम्  
जानीते जयदेवः एव शरणः श्लाघ्यः दुरूह-द्रुते ।  
शृङ्गार-उत्तर-सत्-प्रमेय-रचनैः आचार्यगोवर्धन-  
स्पर्धी कः अपि न विश्रुतः श्रुतिधरः धोयी कवि-क्ष्मापतिः ॥  
यदि हरि-स्मरणे सरसम् मनः  
यदि विलास-कलासु कुतूहलम् ।  
मधुर-कोमल-कान्त-पद-आवलीम्  
शृणु तदा जयदेव-सरस्वतीम् ॥  
प्रलय-पयोधि-जले धृतवान् असि वेदम्।  
विहित-वहित्र-चरित्रम् अखेदम् ॥  
केशव धृत-मीन-शरीर  
जय जगदीश हरे ॥  
क्षितिः अतिविपुलतरे तव तिष्ठति पृष्ठे ।  
धरणि-धरण-किण-चक्र-गरिष्ठे ॥  
केशव धृत-कच्छप-रूप  
जय जगदीश हरे ॥  
वसति दशन-शिखरे धरणी तव लग्ना ।  
शशिनि कलङ्क-कला इव निमग्ना ॥  
केशव धृत-शूकर-रूप  
जय जगदीश हरे ॥  
तव कर-कमल-वरे नखम् अद्भुत-शृङ्गम् ।  
दलित-हिरण्यकशिपु-तनु-भृङ्गम् ॥  
केशव धृत-नरहरि-रूप  
जय जगदीश हरे ॥  
छलयसि विक्रमणे बलिम् अद्भुत-वामन ।  
पद-नख-नीर-जनित-जन-पावन ॥  
केशव धृत-वामन-रूप  
जय जगदीश हरे ॥  
क्षत्रिय-रुधिर-मये जगत् अपगत-पापम् ।  
स्नपयसि पयसि शमित-भव-तापम् ॥  
केशव धृत-भृगुपति-रूप  
जय जगदीश हरे ॥  
वितरसि दिक्षु रणे दिक्पति-कमनीयम् ।  
दशमुख-मौलि-बलिम् रमणीयम् ॥  
केशव धृत-राम-शरीर  
जय जगदीश हरे ॥  
वहसि वपुषि विशदे वसनम् जलद-आभम् ।  
हल-हति-भीति-मिलित-यमुना-आभम् ॥  
केशव धृत-हलधर-रूप  
जय जगदीश हरे ॥  
निन्दसि यज्ञ-विधेः अहह श्रुति-जातम् ।  
सदय-हृदय दर्शित-पशु-घातम् ॥  
केशव धृत-बुद्ध-शरीर  
जय जगदीश हरे ॥  
म्लेच्छ-निवह-निधने कलयसि करवालम् ।  
धूम-केतुम् इव किम् अपि करालम् ॥  
केशव धृत-कल्कि-शरीर  
जय जगदीश हरे ॥  
श्रीजयदेव-कवेः इदम् उदितम् उदारम् ।  
शृणु सुखदम् शुभदम् भव-सारम् ॥  
केशव धृत-दश-विध-रूप  
जय जगदीश हरे ॥  
वेदान् उद्धरते जगत् निवहते भूगोलम् उद्बिभ्रते  
दैत्यम् दारयते बलिम् छलयते क्षत्र-क्षयम् कुर्वते ।  
पौलस्त्यम् जयते हलम् कलयते कारुण्यम् आतन्वते  
म्लेच्छान् मूर्च्छयते दश-आकृति-कृते कृष्णाय तुभ्यम् नमः ॥  
श्रित-कमला-कुच-मण्डल धृत-कुण्डल ए ।  
कलित-ललित-वन-माल जय जयदेव हरे ॥  
दिन-मणि-मण्डल-मण्डन भव-खण्डन ए ।  
मुनि-जन-मानस-हंस जय जयदेव हरे ॥  
कालिय-विष-धर-गञ्जन जन-रञ्जन ए ।  
यदु-कुल-नलिन-दिनेश जय जयदेव हरे ॥  
मधु-मुर-नरक-विनाशन गरुड-आसन ए ।  
सुर-कुल-केलि-निदान जय जयदेव हरे ॥  
अमल-कमल-दल-लोचन भव-मोचन ए ।  
त्रिभुवन-भवन-निधान जय जयदेव हरे ॥  
जनक-सुता-कृत-भूषण जित-दूषण ए ।  
समर-शमित-दशकण्ठ जय जयदेव हरे ॥  
अभिनव-जलधर-सुन्दर धृत-मन्दर ए ।  
श्री-मुख-चन्द्र-चकोर जय जयदेव हरे ॥  
श्रीजयदेव-कवेः इदम् कुरुते मुदम् ए ।  
मङ्गलम् उज्ज्वल-गीतम् जय जयदेव हरे ॥  
पद्मा-पयोधर-तटी-परिरम्भ-लग्न-काश्मीर-मुद्रितम्  
उरः मधुसूदनस्य ।  
व्यक्त-अनुरागम् इव खेलत्-अनङ्ग-खेद-स्वेद-अम्बु-पूरम्  
अनुपूरयतु प्रियम् वः ॥  
वसन्ते वासन्ती-कुसुम-सुकुमारैः अवयवैः  
भ्रमन्तीम् कान्तारे बहु-विहित-कृष्ण-अनुसरणाम् ।  
अमन्दम् कन्दर्प-ज्वर-जनित-चिन्ता-आकुलतया  
वलत्-बाधाम् राधाम् सरसम् इदम् ऊचे सहचरी ॥  
ललित-लवङ्ग-लता-परिशीलन-कोमल-मलय-समीरे ।  
मधुकर-निकर-करम्बित-कोकिल-कूजित-कुञ्ज-कुटीरे ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
उन्मद-मदन-मनोरथ-पथिक-वधू-जन-जनित-विलापे ।  
अलि-कुल-सङ्कुल-कुसुम-समूह-निराकुल-बकुल-कलापे ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
मृगमद-सौरभ-रभस-वशंवद-नव-दल-माल-तमाले ।  
युव-जन-हृदय-विदारण-मनसिज-नख-रुचि-किंशुक-जाले ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
मदन-महीपति-कनक-दण्ड-रुचि-केशर-कुसुम-विकासे ।  
मिलित-शिलीमुख-पाटलि-पटल-कृत-स्मर-तूण-विलासे ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
विगलित-लज्जित-जगत्-अवलोकन-तरुण-करुण-कृत-हासे ।  
विरहि-निकृन्तन-कुन्त-मुख-आकृति-केतक-दन्तुरित-आशे ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
माधविका-परिमल-ललिते नवमालिक-जाति-सुगन्धौ ।  
मुनि-मनसाम् अपि मोहन-कारिणि तरुण-अकारण-बन्धौ ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
स्फुरत्-अतिमुक्त-लता-परिरम्भण-मुकुलित-पुलकित-चूते ।  
वृन्दावन-विपिने परिसर-परिगत-यमुना-जल-पूते ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
श्रीजयदेव--भणितम् इदम् उदयति हरि-चरण-स्मृति-सारम् ।  
सरस-वसन्त-समय-वन-वर्णनम् अनुगत-मदन-विकारम् ॥  
विहरति हरिः इह सरस-वसन्ते  
नृत्यति युवति-जनेन समम् सखि विरहि-जनस्य दुरन्ते ॥  
दर-विदलित-मल्ली-वल्लि-चञ्चत्-पराग-  
प्रकटित-पट-वासैः वासयन् काननानि ।  
इह हि दहति चेतः केतकी-गन्ध-बन्धुः  
प्रसरत्-असमबाण-प्राणवत्-गन्धवाहः ॥  
उन्मीलत्-मधु-गन्ध-लुब्ध-मधुप-व्याधूत-चूत-अङ्कुर-  
क्रीडत्-कोकिल-काकली-कलकलैः उद्गीर्ण-कर्ण-ज्वराः ।  
नीयन्ते पथिकैः कथम् कथम् अपि ध्यान-अवधान-क्षण-  
प्राप्त-प्राण-समा-समागम-रस-उल्लासैः अमी वासराः ॥  
अनेक-नारी-परिरम्भ-सम्भ्रम-स्फुरत्-मनोहारि-विलास-लालसम् ।  
मुरारिम् आरात् उपदर्शयन्ती असौ सखी समक्षम् पुनः आह राधिकाम् ॥  
चन्दन-चर्चित-नील-कलेवर-पीत-वसन-वनमाली ।  
केलि-चलत्-मणि-कुण्डल-मण्डित-गण्ड-युग-स्मित-शाली ॥  
हरिः इह मुग्ध-वधू-निकरे विलासिनि विलसति केलिपरे ॥  
पीन-पयोधर-भारेण हरिम् परिरभ्य सरागम् ।  
गोप-वधूः अनुगायति काचित् उदञ्चित-पञ्चम-रागम् ॥  
हरिः इह मुग्ध-वधू-निकरे विलासिनि विलसति केलिपरे ॥  
कापि विलास-विलोल-विलोचन-खेलन-जनित-मनोजम् ।  
ध्यायति मुग्ध-वधूः अधिकम् मधु-सूदन-वदन-सरोजम् ॥  
हरिः इह मुग्ध-वधू-निकरे विलासिनि विलसति केलिपरे ॥  
कापि कपोल-तले मिलिता लपितुम् किमपि श्रुति-मूले ।  
चारु चुचुम्ब नितम्बवती दयितम् पुलकैः अनुकूले ॥  
हरिः इह मुग्ध-वधू-निकरे विलासिनि विलसति केलिपरे ॥  
केलि-कला-कुतुकेन च काचित् अमुम् यमुना-जल-कूले ।  
मञ्जुल-वञ्जुल-कुञ्ज-गतम् विचकर्ष करेण दुकूले ॥  
हरिः इह मुग्ध-वधू-निकरे विलासिनि विलसति केलिपरे ॥  
कर-तल-ताल-तरल-वलय-आवलि-कलित-कल-स्वन-वंशे ।  
रास-रसे सह-नृत्य-परा हरिणा युवतिः प्रशशंसे ॥  
हरिः इह मुग्ध-वधू-निकरे विलासिनि विलसति केलिपरे ॥  
श्लिष्यति कामपि चुम्बति कामपि कामपि रमयति रामाम् ।  
पश्यति सस्मित-चारु-पराम् अपराम् अनुगच्छति वामाम् ॥  
हरिः इह मुग्ध-वधू-निकरे विलासिनि विलसति केलिपरे ॥  
श्रीजयदेव-कवेः इदम् अद्भुत-केशव-केलि-रहस्यम् ।  
वृन्दावन-विपिने ललितम् वितनोतु शुभानि यशस्यम् ॥  
हरिः इह मुग्ध-वधू-निकरे विलासिनि विलसति केलिपरे ॥  
विश्वेषाम् अनुरञ्जनेन जनयन् आनन्दम् इन्दीवर-  
श्रेणी-श्यामल-कोमलैः उपनयन् अङ्�??ऐः अनङ्ग-उत्सवम् ।  
स्वच्छन्दम् व्रज-सुन्दरीभिः अभितः प्रति-अङ्गम् आलिङ्गितः  
शृङ्गारः सखि मूर्तिमान् इव मधौ मुग्धः हरिः क्रीडति ॥  
अद्य उत्सङ्ग-वसत्-भुजङ्ग-कवल-क्लेशात् इव ईश-अचलम्  
प्रालेय-प्लवन-इच्छया अनुसरति श्रीखण्ड-शैल-अनिलः ।  
किम् च स्निग्ध-रसाल-मौलि-मुकुलानि आलोक्य हर्ष-उदयात्  
उन्मीलन्ति कुहूः कुहूः इति कल-उत्तालाः पिकानाम् गिरः ॥  
विहरति वने राधा साधारण-प्रणये हरौ  
विगलित-निज-उत्कर्षात् ईर्ष्या-वशेन गता अन्यतः ।  
क्वचित् अपि लता-कुञ्जे गुञ्जत्-मधुव्रत-मण्डली-  
मुखर-शिखरे लीना दीना अपि उवाच रहः सखीम् ॥  
सञ्चरत्-अधर-सुधा-मधुर-ध्वनि-मुखरित-मोहन-वंशम् ।  
चलित-दृक्-अञ्चल-चञ्चल-मौलि-कपोल-विलोल-वतंसम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
चन्द्रक-चारु-मयूर-शिखण्डक-मण्डल-वलयित-केशम् ।  
प्रचुर-पुरन्दर-धनुः-अनुरञ्जित-मेदुर-मुदिर-सुवेशम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
गोप-कदम्ब-नितम्बवती-मुख-चुम्बन-लम्भित-लोभम् ।  
बन्धुजीव-मधुर-अधर-पल्लवम् उल्लसित-स्मित-शोभम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
विपुल-पुलक-भुज-पल्लव-वलयित-बल्लव-युवति-सहस्रम् ।  
कर-चरण-उरसि मणि-गण-भूषण-किरण-विभिन्न-तमिस्रम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
जलद-पटल-वलत्-इन्दु-विनिन्दक-चन्दन-तिलक-ललाटम् ।  
पीन-घन-स्तन-मण्डल-मर्दन-निर्दय-हृदय-कपाटम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
मणि-मय-मकर-मनोहर-कुण्डल-मण्डित-गण्डम् उदारम् ।  
पीत-वसनम् अनुगत-मुनि-मनुज-सुर-असुर-वर-परिवारम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
विशद-कदम्ब-तले मिलितम् कलि-कलुष-भयं शमयन्तम् ।  
माम् अपि किमपि तरङ्गत्-अनङ्ग-दृशा मनसा रमयन्तम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
श्रीजयदेव-भणितम् अतिसुन्दर-मोहन-मधुरिपु-रूपम् ।  
हरि-चरण-स्मरणम् प्रति सम्प्रति पुण्यवताम् अनुरूपम् ॥  
रासे हरिम् इह विहित-विलासम् स्मरति मनः मम कृत-परिहासम् ॥  
गणयति गुण-ग्रामम् भामम् भ्रमात् अपि न ईहते  
वहति च परीतोषम् दोषम् विमुञ्चति दूरतः ।  
युवतिषु वलत्-तृष्णे कृष्णे विहारिणि माम् विना  
पुनः अपि मनः वामम् कामम् करोति करोमि किम् ॥  
निभृत-निकुञ्ज-गृहम् गतया निशि रहसि निलीय वसन्तम् ।  
चकित-विलोकित-सकल-दिशा रति-रभस-रसेन हसन्तम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
प्रथम-समागम-लज्जितया पटु-चाटु-शतैः अनुकूलम् ।  
मृदु-मधुर-स्मित-भाषितया शिथिली-कृत-जघन-दुकूलम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
किसलय-शयन-निवेशितया चिरम् उरसि मम एव शयानम् ।  
कृत-परिरम्भण-चुम्बनया परिरभ्य कृत-अधर-पानम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
अलस-निमीलित-लोचनया पुलक-आवलि-ललित-कपोलम् ।  
श्रम-जल-सकल-कलेवरया वर-मदन-मदात् अतिलोलम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
कोकिल-कल-रव-कूजितया जित-मनसिज-तन्त्र-विचारम् ।  
श्लथ-कुसुम-आकुल-कुन्तलया नख-लिखित-घन-स्तन-भारम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
चरण-रणित-मणि-नूपुरया परिपूरित-सुरत-वितानम् ।  
मुखर-विशृङ्खल-मेखलया स-कचग्रह-चुम्बन-दानम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
रति-सुख-समय-रस-आलसया दर-मुकुलित-नयन-सरोजम् ।  
निःसह-निपतित-तनु-लतया मधुसूदनम् उदित-मनोजम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
श्रीजयदेव-भणितम् इदम् अतिशय-मधुरिपु-निधुवन-शीलम् ।  
सुखम् उत्कण्ठित-गोप-वधू-कथितम् वितनोतु सलीलम् ॥  
सखि हे केशिमथनम् उदारम्  
रमय मया सह मदन-मनोरथ-भावितया सविकारम् ॥  
हस्त-स्रस्त-विलास-वंशम् अनृजु-भ्रू-वल्लिमत् बल्लवी-  
वृन्द-उत्सारि-दृक्-अन्त-वीक्षितम् अतिस्वेद-आर्द्र-गण्ड-स्थलम् ।  
माम् उद्वीक्ष्य विलक्षितम् स्मित-सुधा-मुग्ध-आननम् कानने  
गोविन्दम् व्रज-सुन्दरी-गण-वृतम् पश्यामि हृष्यामि च ॥  
दुरालोक-स्तोक-स्तबक-नवक-अशोक-लतिका-  
विकासः कासार-उपवन-पवनःऽपि व्यथयति ।  
अपि भ्राम्यत्-भृङ्गी-रणित-रमणीया न मुकुल-  
प्रसूतिः चूतानाम् सखि शिखरिणी इयम् सुखयति ॥  
कंसारिः अपि संसार-वासना-बन्ध-शृङ्खलाम् ।  
राधाम् आधाय हृदये तत्याज व्रज-सुन्दरीः ॥  
इतः ततः ताम् अनुसृत्य राधिकाम् अनङ्ग-बाण-व्रण-खिन्न-मानसः ।  
कृत-आनुतापः स कलिन्द-नन्दिनी-तट-अन्त-कुञ्जे विषसाद माधवः ॥  
माम् इयम् चलिता विलोक्य वृतम् वधू-निचयेन ।  
स-अपराधतया माम् अपि न वारित-अतिभयेन ॥  
हरिहरि हत-आदरतया गता सा कुपिता इव ॥  
किम् करिष्यति किम् वदिष्यति सा चिरम् विरहेण ।  
किम् धनेन जनेन किम् मम जीवितेन गृहेण ॥  
हरिहरि हत-आदरतया गता सा कुपिता इव ॥  
चिन्तयामि तत्-आननम् कुटिल-भ्रु कोप-भरेण ।  
शोण-पद्मम् इव उपरि भ्रमता आकुलम् भ्रमरेण ॥  
हरिहरि हत-आदरतया गता सा कुपिता इव ॥  
ताम् अहम् हृदि सङ्गताम् अनिशम् भृशम् रमयामि ।  
किम् वने अनुसरामि ताम् इह किम् वृथा विलपामि ॥  
हरिहरि हत-आदरतया गता सा कुपिता इव ॥  
तन्वि खिन्नम् असूयया हृदयम् तव आकलयामि ।  
तत् न वेद्मि कुतः गता असि न तेन ते अनुनयामि ॥  
हरिहरि हत-आदरतया गता सा कुपिता इव ॥  
दृश्यसे पुरतः गत-आगतम् एव मे विदधासि ।  
किम् पुरा इव ससम्भ्रमं परिरम्भणम् न ददासि ॥  
हरिहरि हत-आदरतया गता सा कुपिता इव ॥  
क्षम्यताम् अपरम् कदापि तव ईदृशम् न करोमि ।  
देहि सुन्दरि दर्शनम् मम मन्मथेन दुनोमि ॥  
हरिहरि हत-आदरतया गता सा कुपिता इव ॥  
वर्णितम् जयदेवकेन हरेः इदम् प्रवणेन ।  
किन्दुबिल्व-समुद्र-सम्भव-रोहिणी-रमणेन ॥  
हरिहरि हत-आदरतया गता सा कुपिता इव ॥  
हृदि बिस-लता-हारः न अयम् भुजङ्गम-नायकः  
कुवलय-दल-श्रेणी कण्ठे न सा गरल-द्युतिः ।  
मलयज-रजः न इदम् भस्म प्रिहार-हिते मयि  
प्रहर न हर-भ्रान्त्या अनङ्ग क्रुधा किम् उ धावसि ॥  
पाणौ मा कुरु चूत-सायकम् अमुम् मा चापम् आरोपय  
क्रीडा-निर्जित-विश्व मूर्च्छित-जन-आघातेन किम् पौरुषम् ।  
तस्याः एव मृगी-दृशः मनसिज-प्रेङ्खत्-कटाक्ष-आशुग-  
श्रेणी-जर्जरितम् मनाक् अपि मनः न अद्य अपि सन्धुक्षते ॥  
भ्रू-चापे निहितः कटाक्ष-विशिखः निर्मातु मर्म-व्यथाम्  
श्याम-आत्मा कुटिलः करोतु कबरी-भारः अपि मार-उद्यमम् ।  
मोहम् तावत् अयम् च तन्वि तनुताम् बिम्ब-अधरः रागवान्  
सत्-वृत्त-स्तन-मण्डलः तव कथम् प्राणैः मम क्रीडति ॥  
तानि स्पर्श-सुखानि ते च तरलाः स्निग्धाः दृशोः विभ्रमाः  
तत्-वक्त्र-अम्बुज-सौरभम् सः च सुधा-स्यन्दी गिराम् वक्रिमा ।  
सा बिम्ब-अधर-माधुरी इति विषय-आसङ्गे अपि चेत् मानसम्  
तस्याम् लग्न-समाधि हन्त विरह-व्याधिः कथम् वर्धते ॥  
भ्रू-पल्लवम् धनुः अपाङ्ग-तरङ्गितानि  
बाणाः गुणः श्रवण-पालिः इति स्मरेण ।  
तस्याम् अनङ्ग-जय-जङ्गम-देवतायाम्  
अस्त्राणि निर्जित-जगन्ति किम् अर्पितानि ॥  
यमुना-तीर-वानीर-निकुञ्जे मन्दम्-आस्थितम् ।  
प्राह प्रेम-भर-उद्भ्रान्तम् माधवम् राधिका-सखी ॥  
निन्दति चन्दनम् इन्दुकरणम् अनु विन्दति खेदम् अधीरम् ।  
व्याल-निलय-मिलनेन गरलम् इव कलयति मलय-समीरम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
अविरल-निपतित-मदन-शरात् इव भवत्-अवनाय विशालम् ।  
स्व-हृदय-मर्मणि वर्म करोति सजल-नलिनी-दल-जालम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
कुसुम-विशिख-शर-तल्पम् अनल्प-विलास-कला-कमनीयम् ।  
व्रतम् इव तव परिरम्भ-सुखाय करोति कुसुम-शयनीयम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
वहति च गलित-विलोचन-जल-भरम् आनन-कमलम् उदारम् ।  
विधुम् इव विकट-विधुन्तुद-दन्त-दलन-गलित-अमृत-धारम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
विलिखति रहसि कुरङ्ग-मदेन भवन्तम् असमशर-भूतम् ।  
प्रणमति मकरम् अधः विनिधाय करे च शरम् नव-चूतम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
प्रति-पदम् इदम् अपि निगदति माधव तव चरणे पतिता अहम् ।  
त्वयि विमुखे मयि सपदि सुधा-निधिः अपि तनुते तनु-दाहम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
ध्यान-लयेन पुरः परिकल्प्य भवन्तम् अतीव दुरापम् ।  
विलपति हसति विषीदति रोदिति चञ्चति मुञ्चति तापम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
श्रीजयदेव-भणितम् इदम् अधिकम् यदि मनसा नटनीयम् ।  
हरि-विरह-आकुल-बल्लव-युवति-सखी-वचनम् पठनीयम् ॥  
सा विरहे तव दीना  
माधव मनसिज-विशिख-भयात् इव भावनया त्वयि लीना ॥  
आवासः विपिनायते प्रिय-सखी-माला अपि जालायते  
तापः अपि श्वसितेन दाव-दहन-ज्वाला-कलापायते ।  
सा अपि त्वत्-विरहेण हन्त हरिणीरूपायते हा कथम्  
कन्दर्पः अपि यमायते विरचयन् शार्दूल-विक्रीडितम् ॥  
स्तन-विनिहितम् अपि हारम् उदारम् ।  
सा मनुते कृश-तनुः अतिभारम् ॥  
राधिका विरहे तव केशव ॥  
सरस-मसृणम् अपि मलयज-पङ्कम् ।  
पश्यति विषम् इव वपुषि सशङ्कम् ॥  
राधिका विरहे तव केशव ॥  
श्वसित-पवनम् अनुपम-परिणाहम् ।  
मदन-दहनम् इव वहति सदाहम् ॥  
राधिका विरहे तव केशव ॥  
दिशि दिशि किरति सजल-कण-जालम् ।  
नयन-नलिनम् इव विगलित-नालम् ॥  
राधिका विरहे तव केशव ॥  
नयन-विषयम् अपि किसलय-तल्पम् ।  
कलयति विहित-हुताश-विकल्पम् ॥  
राधिका विरहे तव केशव ॥  
त्यजति न पाणि-तलेन कपोलम् ।  
बाल-शशिनम् इव सायम् अलोलम् ॥  
राधिका विरहे तव केशव ॥  
हरिः इति हरिः इति जपति सकामम् ।  
विरह-विहित-मरणा इव निकामम् ॥  
राधिका विरहे तव केशव ॥  
श्रीजयदेव-भणितम् इति गीतम् ।  
सुखयतु केशव-पदम् उपनीतम् ॥  
राधिका विरहे तव केशव ॥  
सा रोमाञ्चति सीत्करोति विलपति उत्कम्पते ताम्यति  
ध्यायति उद्भ्रमति प्रमीलति पतति उद्याति मूर्च्छति अपि ।  
एतावति अतनु-ज्वरे वर-तनुः जीवेत् न किम् ते रसात्  
स्वः-वैद्य-प्रतिम प्रसीदसि यदि त्यक्तः अन्यथा न अन्तकः ॥  
स्मर-आतुराम् दैवत-वैद्य-हृद्य त्वत्-अङ्ग-सङ्ग-अमृत-मात्र-साध्याम् ।  
विमुक्त-बाधाम् कुरुषे न राधाम् उपेन्द्र वज्रात् अपि दारुणः असि ॥  
कन्दर्प-ज्वर-सञ्ज्वर-आतुर-तनोः आश्चर्यम् अस्याः चिरम्  
चेतः चन्दन-चन्द्रमः-कमलिनी-चिन्तासु सन्ताम्यति ।  
किन्तु क्लान्ति-वशेन शीतल-तनुम् त्वाम् एकम् एव प्रियम्  
ध्यायन्ती रहसि स्थिता कथम् अपि क्षीणा क्षणम् प्राणिति ॥  
क्षणम् अपि विरहः पुरा न सेहे  
नयन-निमीलन-खिन्नया यया ते ।  
श्वसिति कथम् असौ रसाल-शाखाम्  
चिर-विरहेण विलोक्य पुष्पित-अग्राम् ॥  
अहम् इह निवसामि याहि राधाम् अनुनय मत्-वचनेन च आनयेथाः ।  
इति मधुरिपुणा सखी नियुक्ता स्वयम् इदम् एत्य पुनः जगाद राधाम् ॥  
वहति मलय-समीरे मदनम् उपनिधाय ।  
स्फुटति कुसुम-निकरे विरहि-हृदय-दलनाय ॥  
तव विरहे वनमाली सखि सीदति ॥  
दहति शिशिर-मयूखे मरणम् अनुकरोति ।  
पतति मदन-विशिखे विलपति विकलतरः अति ॥  
तव विरहे वनमाली सखि सीदति ॥  
ध्वनति मधुप-समूहे श्रवणम् अपिदधाति ।  
मनसि वलित-विरहे निशि निशि रुजम् उपयाति ॥  
तव विरहे वनमाली सखि सीदति ॥  
वसति विपिन-विताने त्यजति ललित-धाम ।  
लुठति धरणि-शयने बहु विलपति तव नाम ॥  
तव विरहे वनमाली सखि सीदति ॥  
भणति कवि-जयदेवे विरहि-विलसितेन ।  
मनसि रभस-विभवे हरिः उदयतु सुकृतेन ॥  
तव विरहे वनमाली सखि सीदति ॥  
पूर्वम् यत्र समम् त्वया रतिपतेः आसादिताः सिद्धयः  
तस्मिन् एव निकुञ्ज-मन्मथ-महा-तीर्थे पुनः माधवः ।  
ध्यायन् त्वाम् अनिशम् जपन् अपि तव एव आलाप-मन्त्र-आवलीम्  
भूयः त्वत्-कुच-कुम्भ-निर्भर-परीरम्भ-अमृतम् वाञ्छति ॥  
रति-सुख-सारे गतम् अभिसारे मदन-मनोहर-वेशम् ।  
न कुरु नितम्बिनि गमन-विलम्बनम् अनुसर तम् हृदय-ईशम् ॥  
धीर-समीरे यमुना-तीरे वसति वने वनमाली ॥  
नाम-समेतम् कृत-सङ्केतम् वादयते मृदु-वेणुम् ।  
बहु मनुते ननु ते तनु-सङ्गत-पवन-चलितम् अपि रेणुम् ॥  
धीर-समीरे यमुना-तीरे वसति वने वनमाली ॥  
पतति पतत्रे विचलति पत्रे शङ्कित-भवत्-उपयानम् ।  
रचयति शयनम् सचकित-नयनम् पश्यति तव पन्थानम् ॥  
धीर-समीरे यमुना-तीरे वसति वने वनमाली ॥  
मुखरम् अधीरम् त्यज मञ्जीरम् रिपुम् इव केलि-सुलोलम् ।  
चल सखि कुञ्जम् सतिमिर-पुञ्जम् शीलय नील-निचोलम् ॥  
धीर-समीरे यमुना-तीरे वसति वने वनमाली ॥  
उरसि मुरारेः उपहित-हारे घने इव तरल-बलाके ।  
तडित् इव पीते रति-विपरीते राजसि सुकृत-विपाके ॥  
धीर-समीरे यमुना-तीरे वसति वने वनमाली ॥  
विगलित-वसनम् परिहृत-रसनम् घटय जघनम् अपिधानम् ।  
किसलय-शयने पङ्कज-नयने निधिम् इव हर्ष-निदानम् ॥  
धीर-समीरे यमुना-तीरे वसति वने वनमाली ॥  
हरिः अभिमानी रजनिः इदानीम् इयम् अपि याति विरामम् ।  
कुरु मम वचनम् सत्वर-रचनम् पूरय मधुरिपु-कामम् ॥  
धीर-समीरे यमुना-तीरे वसति वने वनमाली ॥  
श्रीजयदेवे कृत-हरि-सेवे भणति परम-रमणीयम् ।  
प्रमुदित-हृदयम् हरिम् अतिसदयम् नमत सुकृत-कमनीयम् ॥  
धीर-समीरे यमुना-तीरे वसति वने वनमाली ॥  
विकिरति मुहुः श्वासान् आशाः पुरः मुहुः ईक्षते  
प्रविशति मुहुः कुञ्जम् गुञ्जन् मुहुः बहु ताम्यति ।  
रचयति मुहुः शय्याम् पर्याकुलम् मुहुः ईक्षते  
मदन-कदन-क्लान्तः कान्ते प्रियः तव वर्तते ॥  
त्वत्-वाम्येन समम् समग्रम् अधुना तिग्मांशुः अस्तम् गतः  
गोविन्दस्य मनोरथेन च समम् प्राप्तम् तमः सान्द्रताम् ।  
कोकानाम् करुण-स्वनेन सदृशी दीर्घा मत्-अभ्यर्थना  
तत् मुग्धे विफलम् विअलम्बनम् असौ रम्यः अभिसार-क्षणः ॥  
आश्लेषात् अनु चुम्बनात् अनु नख-उल्लेखात् अनु स्वान्तज-  
प्रोद्बोधात् अनु सम्भ्रमात् अनु रत-आरम्भात् अनु प्रीतयोः ।  
अन्य-अर्थम् गतयोः भ्रमात् मिलितयोः सम्भाषणैः जानतोः  
दम्पत्योः इह कः न कः न तमसि व्रीडा-विमिश्रः रसः ॥  
सभय-चकितम् विन्यस्यन्तीम् दृशम् तिमिरे पथि  
प्रतितरु मुहुः स्थित्वा मन्दम् पदानि वितन्वतीम् ।  
कथम् अपि रहः प्राप्ताम् अङ्गैः अनङ्ग-तरङ्गिभिः  
सुमुखि सुभगः पश्यन् सः त्वाम् उपैतु कृत-अर्थताम् ॥  
अथ ताम् गन्तुम् अशक्ताम् चिरम् अनुरक्ताम् लता-गृहे दृष्ट्वा ।  
तत्-चरितम् गोविन्दे मनसिज-मन्दे सखी प्राह ॥  
पश्यति दिशि दिशि रहसि भवन्तम् ।  
तत्-अधर-मधुर-मधूनि पिबन्तम् ॥  
नाथ हरे सीदति राधा वास-गृहे ॥  
त्वत्-अभिसरण-रभसेन वलन्ती ।  
पतति पदानि कियन्ति चलन्ती ॥  
नाथ हरे सीदति राधा वास-गृहे ॥  
विहित-विशद-बिस-किसलय-वलया ।  
जीवति परम् इह तव रति-कलया ॥  
नाथ हरे सीदति राधा वास-गृहे ॥  
मुहुः अवलोकित-मण्डन-लीला ।  
मधुरिपुः अहम् इति भावन-शीला ॥  
नाथ हरे सीदति राधा वास-गृहे ॥  
त्वरितम् उपैति न कथम् अभिसारम् ।  
हरिः इति वदति सखीम् अनुवारम् ॥  
नाथ हरे सीदति राधा वास-गृहे ॥  
श्लिष्यति चुम्बति जलधर-कल्पम् ।  
हरिः उपगतः इति तिमिरम् अनल्पम् ॥  
नाथ हरे सीदति राधा वास-गृहे ॥  
भवति विलम्बिनि विगलित-लज्जा ।  
विलपति रोदिति वासक-सज्जा ॥  
नाथ हरे सीदति राधा वास-गृहे ॥  
श्रीजयदेव-कवेः इदम् उदितम् ।  
रसिक-जनम् तनुताम् अतिमुदितम् ॥  
नाथ हरे सीदति राधा वास-गृहे ॥  
विपुल-पुलक-पालिः स्फीत-सीत्कारम् अन्तर्-  
जनित-जडिम-काकु-व्याकुलम् व्याहरन्ती ।  
तव कितव विधाय अमन्द-कन्दर्प-चिन्ताम्  
रस-जलधि-निमग्ना ध्यान-लग्ना मृगाक्षी ॥  
अङ्गेषु आभरणम् करोति बहुशः पत्रे अपि सञ्चारिणि  
प्राप्तम् त्वाम् परिशङ्कते वितनुते शय्याम् चिरम् ध्यायति ।  
इति आकल्प-विकल्प-तल्प-रचना-सङ्कल्प-लीला-शत-  
व्यासक्ता अपि विना त्वया वर-तनुः नैषा निशाम् नेष्यति ॥  
अत्र अन्तरे च कुलटा-कुल-वर्त्म-पात-  
सञ्जात-पातकः इव स्फुट-लाञ्छन-श्रीः ।  
वृन्दावन-अन्तरम् अदीपयत् अंशु-जालैः  
दिक्सुन्दरी-वदन-चन्दन-बिन्दुः इन्दुः ॥  
प्रसरति शश-धर-बिम्बे विहित-विलम्बे च माधवे विधुरा ।  
विरचित-विविध-विलापम् सा परितापम् चकार उच्चैः ॥  
कथित-समये अपि हरिः अहह न ययौ वनम् ।  
मम विफलम् इदम् अमल-रूपम् अपि यौवनम् ॥  
यामि हे कम् इह शरणम् सखी-जन-वचन-वञ्चिता ॥  
यत् अनुगमनाय निशि गहनम् अपि शीलितम् ।  
तेन मम हृदयम् इदम् असमशर-कीलितम् ॥  
यामि हे कम् इह शरणम् सखी-जन-वचन-वञ्चिता ॥  
मम मरणम् एव वरम् अतिवितथ-केतना ।  
किम् इह विषहामि विरह-अनलम् अचेतना ॥  
यामि हे कम् इह शरणम् सखी-जन-वचन-वञ्चिता ॥  
माम् अहह विधुरयति मधुर-मधु-यामिनी ।  
कापि हरिम् अनुभवति कृत-सुकृत-कामिनी ॥  
यामि हे कम् इह शरणम् सखी-जन-वचन-वञ्चिता ॥  
अहह कलयामि वलय-आदि-मणि-भूषणम् ।  
हरि-विरह-दहन-वहनेन बहु-दूषणम् ॥  
यामि हे कम् इह शरणम् सखी-जन-वचन-वञ्चिता ॥  
कुसुम-सुकुमार-तनुम् अतनु-शर-लीलया ।  
स्रक् अपि हृदि हन्ति माम् अतिविषम-शिलया ॥  
यामि हे कम् इह शरणम् सखी-जन-वचन-वञ्चिता ॥  
अहम् इह निवसामि नगणित-वन-वेतसा ।  
स्मरति मधुसूदनः माम् अपि न चेतसा ॥  
यामि हे कम् इह शरणम् सखी-जन-वचन-वञ्चिता ॥  
हरि-चरण-शरण-जयदेव-कवि-भारती ।  
वसतु हृदि युवतिः इव कोमल-कलावती ॥  
यामि हे कम् इह शरणम् सखी-जन-वचन-वञ्चिता ॥  
तत् किम् कामपि कामिनीम् अभिसृतः किम् वा कला-केलिभिः  
बद्धः बन्धुभिः अन्धकारिणि वन-उपान्ते किम् उ भ्राम्यति ।  
कान्तः क्लान्त-मनाः मनाक् अपि पथि प्रस्थातुम् एव अक्षमः  
सङ्केती-कृत-मञ्जु-वञ्जुल-लता-कुञ्जे अपि यत् न आगतः ॥  
अथ आगताम् माधवम् अन्तरेण सखीम् इयम् वीक्ष्य विषाद-मूकाम् ।  
विशङ्कमाना रमितम् कयापि जनार्दनम् दृष्टवत् एतत् आह ॥  
स्मर-समर-उचित-विरचित-वेशा ।  
गलित-कुसुम-दर-विलुलित-केशा ॥  
कापि मधुरिपुणा विलसति युवतिः अधिक-गुणा ॥  
हरि-परिरम्भण-वलित-विकारा ।  
कुच-कलश-उपरि तरलित-हारा ॥  
कापि मधुरिपुणा विलसति युवतिः अधिक-गुणा ॥  
विचलत्-अलक-ललित-आनन-चन्द्रा ।  
तत्-अधर-पान-रभस-कृत-तन्द्रा ॥  
कापि मधुरिपुणा विलसति युवतिः अधिक-गुणा ॥  
चञ्चल-कुण्डल-दलित-कपोला ।  
मुखरित-रसन-जघन-गति-लोला ॥  
कापि मधुरिपुणा विलसति युवतिः अधिक-गुणा ॥  
दयित-विलोकित-लज्जित-हसिता ।  
बहु-विध-कूजित-रति-रस-रसिता ॥  
कापि मधुरिपुणा विलसति युवतिः अधिक-गुणा ॥  
विपुल-पुलक-पृथु-वेपथु-भङ्गा ।  
श्वसित-निमीलित-विकसत्-अनङ्गा ॥  
कापि मधुरिपुणा विलसति युवतिः अधिक-गुणा ॥  
श्रमजल-कण-भर-सुभग-शरीरा ।  
परिपतिता उरसि रति-रण-धीरा ॥  
कापि मधुरिपुणा विलसति युवतिः अधिक-गुणा ॥  
श्रीजयदेव-भणित-हरि-रमितम् ।  
कलि-कलुषम् जनयतु परिशमितम् ॥  
कापि मधुरिपुणा विलसति युवतिः अधिक-गुणा ॥  
विरह-पाण्डु-मुरारि-मुख-अम्बुज-द्युतिः इयम् तिरयन् अपि चेतनाम् ।  
विधुः अतीव तनोति मनोभुवः सहृदये हृदये मदन-व्यथाम् ॥  
समुदित-मदने रमणी-वदने चुम्बन-वलित-अधरे ।  
मृगमद-तिलकम् लिखति सपुलकम् मृगम् इव रजनी-करे ॥  
रमते यमुना-पुलिन-वने विजयी मुरारिः अधुना ॥  
घन-चय-रुचिरे रचयति चिकुरे तरलित-तरुण-आनने ।  
कुरबक-कुसुमम् चपला-सुषमम् रति-पति-मृग-कानने ॥  
रमते यमुना-पुलिन-वने विजयी मुरारिः अधुना ॥  
घटयति सुघने कुच-युग-गगने मृगमद-रुचि-रूषिते ।  
मणि-सरम् अमलम् तारक-पटलम् नख-पद-शशि-भूषिते ॥  
रमते यमुना-पुलिन-वने विजयी मुरारिः अधुना ॥  
जित-बिस-शकले मृदु-भुज-युगले कर-तल-नलिनी-दले ।  
मरकत-वलयम् मधु-कर-निचयम् वितरति हिम-शीतले ॥  
रमते यमुना-पुलिन-वने विजयी मुरारिः अधुना ॥  
रति-गृह-जघने विपुल-अपघने मनसिज-कनक-आसने ।  
मणि-मय-रसनम् तोरण-हसनम् विकिरति कृत-वासने ॥  
रमते यमुना-पुलिन-वने विजयी मुरारिः अधुना ॥  
चरण-किसलये कमला-निलये नख-मणि-गण-पूजिते ।  
बहिः-अपवरणम् यावक-भरणम् जनयति हृदि योजिते ॥  
रमते यमुना-पुलिन-वने विजयी मुरारिः अधुना ॥  
रमयति सुदृशम् कामपि सुभृशम् खल-हलधर-सोदरे ।  
किम् अफलम् अवसम् चिरम् इह विरसम् वद सखि विटप-उदरे ॥  
रमते यमुना-पुलिन-वने विजयी मुरारिः अधुना ॥  
इह रस-भणने कृत-हरि-गुणने मधुरिपु-पद-सेवके ।  
कलियुग-चरितम् न वसतु दुरितम् कवि-नृप-जयदेवके ॥  
रमते यमुना-पुलिन-वने विजयी मुरारिः अधुना ॥  
न आयातः सखि निर्दयः यदि शठः त्वम् दूति किम् दूयसे  
स्वच्छन्दम् बहु-वल्लभः सः रमते किम् तत्र ते दूषणम् ।  
पश्य अद्य प्रिय-सङ्गमाय दयितस्य आकृष्यमाणम् गुणैः  
उत्कण्ठ-आर्ति-भरात् इव स्फुटत् इदम् चेतः स्वयम् यास्यामि ॥  
अनिल-तरल-कुवलय-नयनेन ।  
तपति न सा किसलय-शयनेन ॥  
सखि या रमिता वनमालिना ॥  
विकसित-सरसिज-ललित-मुखेन ।  
स्फुटति न सा मनसिज-विशिखेन ॥  
सखि या रमिता वनमालिना ॥  
अमृत-मधुर-मृदुतर-वचनेन ।  
ज्वलति न सा मलयज-पवनेन ॥  
सखि या रमिता वनमालिना ॥  
स्थल-जल-रुह-रुचिकर-चरणेन ।  
लुठति न सा हिमकर-किरणेन ॥  
सखि या रमिता वनमालिना ॥  
सजल-जलद-समुदय-रुचिरेण ।  
दलति न सा हृदि चिर-विरहेण ॥  
सखि या रमिता वनमालिना ॥  
कनक-निकष-रुचि-शुचि-वसनेन ।  
श्वसिति न सा परिजन-हसनेन ॥  
सखि या रमिता वनमालिना ॥  
सकल-भुवन-जन-वर-तरुणेन ।  
वहति न सा रुजम् अतिकरुणेन ॥  
सखि या रमिता वनमालिना ॥  
श्रीजयदेव-भणित-वचनेन ।  
प्रविशतु हरिः अपि हृदयम् अनेन ॥  
सखि या रमिता वनमालिना ॥  
मनोभव-आनन्दन चन्दन-अनिल  
प्रसीद रे दक्षिण मुञ्च वामताम् ।  
क्षणम् जगत्-प्राण विधाय माधवम्  
पुरः मम प्राण-हरः भविष्यसि ॥  
रिपुः इव सखी-संवासः अयम् शिखी इव हिम-अनिलः  
विषम् इव सुधा-रश्मिः यस्मिन् दुनोति मनः-गते ।  
हृदयम् अदये तस्मिन् एवम् पुनः वलते बलात्  
कुवलय-दृशाम् वामः कामः निकाम-निरङ्कुशः ॥  
बाधाम् विधेहि मलय-अनिल पञ्चबाण  
प्राणान् गृहाण न गृहम् पुनः आश्रयिष्ये ।  
किम् ते कृत-अन्त-भगिनि क्षमया तरङ्गैः  
अङ्गानि सिञ्च मम शाम्यतु देह-दाहः ॥  
अथ कथम् अपि यामिनीम् विनीय स्मर-शर-जर्जरिता अपि सा प्रभाते ।  
अनुनय-वचनम् वदन्तम् अग्रे प्रणतम् अपि प्रियम् आह साभ्यसूयम् ॥  
रजनि-जनित-गुरु-जागर-राग-कषायितम् अलस-निवेशम् ।  
वहति नयनम् अनुरागम् इव स्फुटम् उदित-रस-अभिनिवेशम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
कज्जल-मलिन-विलोचन-चुम्बन-विरचित-नीलिम-रूपम् ।  
दशन-वसनम् अरुणम् तव कृष्ण तनोति तनोः अनुरूपम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
वपुः अनुहरति तव स्मर-सङ्गर-खर-नखर-क्षत-रेखम् ।  
मरकत-शकल-कलित-कलधौत-लिपेः इव रति-जय-लेखम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
चरण-कमल-गलत्-अलक्तक-सिक्तम् इदम् तव हृदयम् उदारम् ।  
दर्शयति इव बहिः मदन-द्रुम-नव-किसलय-परिवारम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
दशन-पदम् भवत्-अधर-गतम् मम जनयति चेतसि खेदम् ।  
कथयति कथम् अधुना अपि मया सह तव वपुः एतत् अभेदम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
बहिः इव मलिनतरम् तव कृष्ण मनः अपि भविष्यति नूनम् ।  
कथम् अथ वञ्चयसे जनम् अनुगतम् असमशर-ज्वर-दूनम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
भ्रमति भवान् अबला-कवलाय वनेषु किम् अत्र विचित्रम् ।  
प्रथयति पूतनिका एव वधू-वध-निर्दय-बाल-चरित्रम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
श्रीजयदेव-भणित-रति-वञ्चित-खण्डित-युवति-विलापम् ।  
शृणुत सुधा-मधुरम् विबुधाः विबुध-आलयतः अपि दुरापम् ॥  
हरिहरि याहि माधव याहि केशव मा वद कैतव-वादम्  
ताम् अनुसर सरसीरुह-लोचन या तव हरति विषादम् ॥  
तव इदम् पश्यन्त्याः प्रसरत् अनुरागम् बहिः इव  
प्रिया-पाद-अलक्त-छुरितम् अरुण-छाय-हृदयम् ।  
मम अद्य प्रख्यात-प्रणय-भर-भङ्गेन कितव  
त्वत्-आलोकः शोकात् अपि किम् अपि लज्जाम् जनयति ॥  
ताम् अथ मन्मथ-खिन्नाम् रति-रस-भिन्नाम् विषाद-सम्पन्नाम् ।  
अनुचिन्तित-हरि-चरिताम् कलह-अन्तर्-इताम् उवाच सखी ॥  
हरिः अभिसरति वहति मधु-पवने ।  
किम् अपरम् अधिक-सुखम् सखि भवने ॥  
माधवे मा कुरु मानिनि मानम् अये ॥  
ताल-फलात् अपि गुरुम् अतिसरसम् ।  
किम् विफलीकुरुषे कुच-कलशम् ॥  
माधवे मा कुरु मानिनि मानम् अये ॥  
कति न कथितम् इदम् अनुपदम् अचिरम् ।  
मा परिहर हरिम् अतिशय-रुचिरम् ॥  
माधवे मा कुरु मानिनि मानम् अये ॥  
किम् इति विषीदसि रोदिषि विकला ।  
विहसति युवति-सभा तव सकला ॥  
माधवे मा कुरु मानिनि मानम् अये ॥  
सजल-नलिनी-दल-शीतल-शयने ।  
हरिम् अवलोकय सफलय नयने ॥  
माधवे मा कुरु मानिनि मानम् अये ॥  
जनयसि मनसि किम् इति गुरु-खेदम् ।  
शृणु मम वचनम् अनीहित-भेदम् ॥  
माधवे मा कुरु मानिनि मानम् अये ॥  
हरिः उपयातु वदतु बहु-मधुरम् ।  
किम् इति करोषि हृदयम् अतिविधुरम् ॥  
माधवे मा कुरु मानिनि मानम् अये ॥  
श्रीजयदेव-भणितम् अतिललितम् ।  
सुखयतु रसिक-जनम् हरि-चरितम् ॥  
माधवे मा कुरु मानिनि मानम् अये ॥  
स्निग्धे यत् परुषा असि यत् प्रणमति स्तब्धा असि यत् रागिणि  
द्वेष-स्था असि यत् उन्मुखे विमुखताम् याता असि तस्मिन् प्रिये ।  
युक्तम् तत् विपरीत-कारिणि तव श्रीखण्ड-चर्चा विषम्  
शीतांशुः तपनः हिमम् हुतवहः क्रीडा-मुदः यातनाः ॥  
अत्र अन्तरे मसृण-रोष-वशाम् असीम-  
निःश्वास-निःसह-मुखीम् सुमुखीम् उपेत्य ।  
सव्रीडम् ईक्षित-सखी-वदनाम् दिनान्ते  
सानन्द-गद्गद-पदम् हरिः इति उवाच ॥  
वदसि यदि किञ्चित् अपि दन्त-रुचि-कौमुदी  
हरति दर-तिमिरम् अतिघोरम् ।  
स्फुरत्-अधर-सीधवे तव वदन-चन्द्रमाः  
रोचयतु लोचन-चकोरम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
सत्यम् एव असि यदि सुदति मयि कोपिनी  
देहि खर-नखर-शर-घातम् ।  
घटय भुज-बन्धनम् जनय रद-खण्डनम्  
येन वा भवति सुख-जातम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
त्वम् असि मम भूषणम् त्वम् असि मम जीवनम्  
त्वम् असि मम भव-जलधि-रत्नम् ।  
भवतु भवती इह मयि सततम् अनुरोधिनी  
तत्र मम हृदयम् अतियत्नम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
नील-नलिन-आभम् अपि तन्वि तव लोचनम्  
धारयति कोक-नद-रूपम् ।  
कुसुमशर-बाण-भावेन यदि रञ्जयसि  
कृष्णम् इदम् एतत् अनुरूपम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
स्फुरतु कुच-कुम्भयोः उपरि मणि-मञ्जरी  
रञ्जयतु तव हृदय-देशम् ।  
रसतु रशना अपि तव घन-जघन-मण्डले  
घोषयतु मन्मथ-निदेशम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
स्थल-कमल-गञ्जनम् मम हृदय-रञ्जनम्  
जनित-रति-रङ्ग-परभागम् ।  
भण मसृण-वाणि करवाणि पद-पङ्कजम्  
सरस-लसत्-अलक्तक-रागम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
स्मर-गरल-खण्डनम् मम शिरसि मण्डनम्  
देहि पद-पल्लवम् उदारम् ।  
ज्वलति मयि दारुणः मदन-कदन-अरुणः  
हरतु तत्-उपाहित-विकारम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
इति चटुल-चाटु-पटु-चारु मुरवैरिणः  
राधिकाम् अधि वचन-जातम् ।  
जयति पद्मावती-रमण-जयदेव-कवि-  
भारती-भणितम् अतिशातम् ॥  
प्रिये चारु-शीले मुञ्च मयि मानम् अनिदानम्  
सपदि मदन-अनलः दहति मम मानसम्  
देहि मुख-कमल-मधु-पानम् ॥  
परिहर कृत-आतङ्के शङ्काम् त्वया सततम् घन-  
स्तन-जघनया आक्रान्ते स्वान्ते पर-अनवकाशिनि ।  
विशति वितनोः अन्यः धन्यः न कः अपि मम-अन्तरम्  
स्तन-भर-परीरम्भ-आरम्भे विधेहि विधेयताम् ॥  
मुग्धे विधेहि मयि निर्दय-दन्त-दंश-  
दोः-वल्लि-बन्ध-निबिड-स्तन-पीडनानि ।  
चण्डि त्वम् एव मुदम् अञ्च न पञ्चबाण-  
चण्डाल-काण्ड-दलनात् असवः प्रयान्तु ॥  
व्यथयति वृथा मौनम् तन्वि प्रपञ्चय पञ्चमम्  
तरुणि मधुर-आलापैः तापम् विनोदय दृष्टिभिः ।  
सुमुखि विमुखी-भावम् तावत् विमुञ्च न मुञ्च माम्  
स्वयम् अतिशय-स्निग्धः मुग्धे प्रियः अहम् उपस्थितः ॥  
बन्धूक-द्युति-बान्धवः अयम् अधरः स्निग्धः मधूक-छविः  
गण्डः चण्डि चकास्ति नील-नलिन-श्री-मोचनम् लोचनम् ।  
नासा अभ्येति तिल-प्रसून-पदवीम् कुन्द-आभ-दन्ति प्रिये  
प्रायः त्वत्-मुख-सेवया विजयते विश्वम् सः पुष्पायुधः ॥  
दृशौ तव मद-आलसे वदनम् इन्दु-सन्दीपकम्  
गतिः जन-मनोरमा विधुत-रम्भम् ऊरु-द्वयम् ।  
रतिः तव कलावती रुचिर-चित्र-लेखे भ्रुवौ  
अहो विबुध-यौवतम् वहसि तन्वि पृथ्वी-गता ॥  
सुचिरम् अनुनयेन प्रीणयित्वा मृग-अक्षीम्  
गतवति कृत-वेशे केशवे कुञ्ज-शय्याम् ।  
रचित-रुचिर-भूषाम् दृष्टि-मोषे प्रदोषे  
स्फुरति निरवसादाम् कापि राधाम् जगाद ॥  
विरचित-चाटु-वचन-रचनम् चरणे रचित-प्रणिपातम् ।  
सम्प्रति मञ्जुल-वञ्जुल-सीमनि केलि-शयनम् अनुयातम् ॥  
मुग्धे मधुमथनम् अनुगतम् अनुसर राधिके ॥  
घन-जघन-स्तन-भार-भरे दर-मन्थर-चरण-विहारम् ।  
मुखरित-मणि-मञ्जीरम् उपैहि विधेहि मराल-विकारम् ॥  
मुग्धे मधुमथनम् अनुगतम् अनुसर राधिके ॥  
शृणु रमणीयतरम् तरुणी-जन-मोहन-मधुप-विरावम् ।  
कुसुमशरासन-शासन-बन्दिनि पिक-निकरे भज भावम् ॥  
मुग्धे मधुमथनम् अनुगतम् अनुसर राधिके ॥  
अनिल-तरल-किसलय-निकरेण करेण लता-निकुरम्बम् ।  
प्रेरणम् इव करभ-ऊरु करोति गतिम् प्रतिमुञ्च विलम्बम् ॥  
मुग्धे मधुमथनम् अनुगतम् अनुसर राधिके ॥  
स्फुरितम् अनङ्ग-तरङ्ग-वशात् इव सूचित-हरि-परिरम्भम् ।  
पृच्छ मनोहर-हार-विमल-जल-धारम् अमुम् कुच-कुम्भम् ॥  
मुग्धे मधुमथनम् अनुगतम् अनुसर राधिके ॥  
अधिगतम् अखिल-सखीभिः इदम् तव वपुः अपि रति-रण-सज्जम् ।  
चण्डि रसित-रशना-रव-डिण्डिमम् अभिसर सरसम् अलज्जम् ॥  
मुग्धे मधुमथनम् अनुगतम् अनुसर राधिके ॥  
स्मर-शर-सुभग-नखेन करेण सखीम् अवलम्ब्य सलीलम् ।  
चल वलय-क्वणितैः अवबोधय हरिम् अपि निजगति-शीलम् ॥  
मुग्धे मधुमथनम् अनुगतम् अनुसर राधिके ॥  
श्रीजयदेव-भणितम् अधरीकृत-हारम् उदासित-वामम् ।  
हरि-विनिहित-मनसाम् अधितिष्ठतु कण्ठ-तटीम् अविरामम् ॥  
मुग्धे मधुमथनम् अनुगतम् अनुसर राधिके ॥  
सा माम् द्रक्ष्यति वक्ष्यति स्मर-कथाम् प्रति-अङ्गम् आलिङ्गनैः  
प्रीतिम् यास्यति रंस्यते सखि समागत्य इति चिन्ता-आकुलः ।  
सः त्वाम् पश्यति वेपते पुलकयति आनन्दति स्विद्यति  
प्रत्युद्गच्छति मूर्च्छति स्थिर-तमः-पुञ्जे निकुञ्जे प्रियः ॥  
अक्ष्णोः निक्षिपत्-अञ्जनम् श्रवणयोः तापिच्छ-गुच्छ-आवलीम्  
मूर्ध्नि श्याम-सरोज-दाम कुचयोः कस्तूरिका-पत्रकम् ।  
धूर्तानाम् अभिसार-सत्वर-हृदाम् विष्वक्-निकुञ्जे सखि  
ध्वान्तम् नील-निचोल-चारु सुदृशाम् प्रति-अङ्गम् आलिङ्गति ॥  
काश्मीर-गौर-वपुषाम् अभिसारिकाणाम्  
आबद्ध-रेखम् अभितः रुचि-मञ्जरीभिः ।  
एतत् तमाल-दल-नील-तमम् तमिस्रम्  
तत्-प्रेम-हेम-निकष-उपलताम् तनोति ॥  
हार-आवली-तरल-काञ्चि-दाम-  
केयूर-कङ्कण-मणि-द्युति-दीपितस्य ।  
द्वारे निकुञ्ज-निलयस्य हरिम् निरीक्ष्य  
व्रीडावतीम् अथ सखी निजगाद राधाम् ॥  
मञ्जुतर-कुञ्ज-तल-केलि-सदने ।  
विलस रति-रभस-हसित-वदने ॥  
प्रविश राधे माधव-समीपम् इह ॥  
नव-भवत्-अशोक-दल-शयन-सारे ।  
विलस कुच-कलश-तरल-हारे ॥  
प्रविश राधे माधव-समीपम् इह ॥  
कुसुम-चय-रचित-शुचि-वास-गेहे ।  
विलस कुसुम-सुकुमार-देहे ॥  
प्रविश राधे माधव-समीपम् इह ॥  
चल-मलय-वन-पवन-सुरभि-शीते ।  
विलस रस-वलित-ललित-गीते ॥  
प्रविश राधे माधव-समीपम् इह ॥  
मधु-मुदित-मधुप-कुल-कलित-रावे ।  
विलस मदन-रस-सरस-भावे ॥  
प्रविश राधे माधव-समीपम् इह ॥  
मधुरतर-पिक-निकर-निनद-मुखरे ।  
विलस दशन-रुचि-रुचिर-शिखरे ॥  
प्रविश राधे माधव-समीपम् इह ॥  
वितत-बहु-वल्लि-नव-पल्लव-घने ।  
विलस चिरम् अलस-पीन-जघने ॥  
प्रविश राधे माधव-समीपम् इह ॥  
विहित-पद्मावती-सुख-समाजे ।  
कुरु मुरारे मङ्गल-शतानि  
भणति जयदेव-कवि-राजे ॥  
प्रविश राधे माधव-समीपम् इह ॥  
त्वाम् चित्तेन चिरम् वहन् अयम् अतिश्रान्तः भृशम् तापितः  
कन्दर्पेण तु पातुम् इच्छति सुधा-सम्बाध-बिम्ब-अधरम् ।  
अस्य अङ्गम् तत् अलङ्कुरु क्षणम् इह भ्रू-क्षेप-लक्ष्मी-लव-  
क्रीते दासे इव उपसेवित-पद-अम्भोजे कुतः सम्भ्रमः ॥  
सा ससाध्वस-सानन्दम् गोविन्दे लोल-लोचना ।  
सिञ्जान-मञ्जु-मञ्जीरम् प्रविवेश निवेशनम् ॥  
राधा-वदन-विलोकन-विकसित-विविध-विकार-विभङ्गम् ।  
जलनिधिम् इव विधु-मण्डल-दर्शन-तरलित-तुङ्ग-तरङ्गम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
हारम् अमलतर-तारम् उरसि दधतम् परिरभ्य विदूरम् ।  
स्फुटतर-फेन-कदम्ब-करम्बितम् इव यमुना-जल-पूरम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
श्यामल-मृदुल-कलेवर-मण्डलम् अधिगत-गौर-दुकूलम् ।  
नील-नलिनम् इव पीत-पराग-पटल-भर-वलयित-मूलम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
तरल-दृक्-अञ्चल-चलन-मनोहर-वदन-जनित-रति-रागम् ।  
स्फुट-कमल-उदर-खेलित-खञ्जन-युगम् इव शरदि तडागम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
वदन-कमल-परिशीलन-मिलित-मिहिर-सम-कुण्डल-शोभम् ।  
स्मित-रुचि-रुचिर-समुल्लसित-अधर-पल्लव-कृत-रति-लोभम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
शशि-किरण-छुरित-उदर-जलधर-सुन्दर-सकुसुम-कोशम् ।  
तिमिर-उदित-विधु-मण्डल-निर्मल-मलयज-तिलक-निवेशम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
विपुल-पुलक-भर-दन्तुरितम् रति-केलि-कलाभिः अधीरम् ।  
मणि-गण-किरण-समूह-समुज्ज्वल-भूषण-सुभग-शरीरम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
श्रीजयदेव-भणित-विभव-द्विगुणीकृत-भूषण-भारम् ।  
प्रणमत हृदि सुचिरम् विनिधाय हरिम् सुकृत-उदय-सारम् ॥  
हरिम् एक-रसम् चिरम् अभिलषित-विलासम्  
सा ददर्श गुरु-हर्ष-वशंवद-वदनम् अनङ्ग-निवासम् ॥  
अतिक्रम्य अपाङ्गम् श्रवण-पथ-पर्यन्त-गमन-  
प्रयासेन इव अक्ष्णोः तरलतर-तारम् पतितयोः ।  
इदानीम् राधायाः प्रियतम-समालोक-समये  
पपात स्वेद-अम्बु-प्रसर इव हर्ष-अश्रु-निकरः ॥  
भजन्त्याः तल्प-अन्तम् कृत-कपट-कण्डूति-पिहित-  
स्मितम् याते गेहात् बहिः अवहित-आली-परिजने ।  
प्रिय-आस्यम् पश्यन्त्याः स्मर-शर-समाकूत-सुभगम्  
सलज्जा लज्जा अपि व्यगमत् इव दूरम् मृग-दृशः ॥  
गतवति सखी-वृन्दे अमन्द-त्रपा-भर-निर्भर-  
स्मर-पर-वश-आकूत-स्फीत-स्मित-स्नपित-अधराम् ।  
सरस-मनसम् दृष्ट्वा राधाम् मुहुः नव-पल्लव-  
प्रसव-शयने निक्षिप्त-अक्षीम् उवाच हरिः प्रियाम् ॥  
किसलय-शयन-तले कुरु कामिनि चरण-नलिन-विनिवेशम् ।  
तव पद-पल्लव-वैरि-पराभवम् इदम् अनुभवतु सुवेशम् ॥  
क्षणम् अधुना नारायणम् अनुगतम् अनुसर राधिके ॥  
कर-कमलेन करोमि चरणमहम् आगमिता असि विदूरम् ।  
क्षणम् उपकुरु शयन-उपरि माम् इव नूपुरम् अनुगत-शूरम् ॥  
क्षणम् अधुना नारायणम् अनुगतम् अनुसर राधिके ॥  
वदन-सुधा-निधि-गलितम् अमृतमिव रचय वचनम् अनुकूलम् ।  
विरहम् इव अपनयामि पयोधर-रोधकम् उरसि दुकूलम् ॥  
क्षणम् अधुना नारायणम् अनुगतम् अनुसर राधिके ॥  
प्रिय-परिरम्भण-रभस-वलितम् इव पुलकितम् अतिदुरवापम् ।  
मत्-उरसि कुच-कलशम् विनिवेशय शोषय मनसिज-तापम् ॥  
क्षणम् अधुना नारायणम् अनुगतम् अनुसर राधिके ॥  
अधर-सुधा-रसम् उपनय भाविनि जीवय मृतम् इव दासम् ।  
त्वयि विनिहित-मनसम् विरह-अनल-दग्ध-वपुषम् अविलासम् ॥  
क्षणम् अधुना नारायणम् अनुगतम् अनुसर राधिके ॥  
शशि-मुखि मुखरय मणि-रशना-गुणम् अनुगुण-कण्ठ-निनादम् ।  
श्रुति-युगले पिक-रुत-विकले मम शमय चिरात् अवसादम् ॥  
क्षणम् अधुना नारायणम् अनुगतम् अनुसर राधिके ॥  
माम् अतिविफल-रुषा विकलीकृतम् अवलोकितुम् अधुना इदम् ।  
मीलित-लज्जितम् इव नयनम् तव विरम विसृज रति-खेदम् ॥  
क्षणम् अधुना नारायणम् अनुगतम् अनुसर राधिके ॥  
श्रीजयदेव-भणितम् इदम् अनुपद-निगदित-मधुरिपु-मोदम् ।  
जनयतु रसिक-जनेषु मनोरम-रति-सभाव-विनोदम् ॥  
क्षणम् अधुना नारायणम् अनुगतम् अनुसर राधिके ॥  
मार-अङ्के रति-केलि-सङ्कुल-रण-आरम्भे तया साहस-  
प्रायम् कान्त-जयाय किञ्चित् उपरि प्रारम्भि यत्-सम्भ्रमात् ।  
निष्पन्दा जघन-स्थली शिथिला दोः-वल्लिः उत्कम्पितम्  
वक्षः मीलितम् अक्षि पौरुष-रसः स्त्रीणाम् कुतः सिध्यति ॥  
अथ कान्तम् रति-क्लान्तम् अपि मण्डन-वाञ्छया ।  
निजगाद निराबाधा राधा स्वाधीन-भर्तृका ॥  
कुरु यदु-नन्दन चन्दन-शिशिरतरेण करेण पयोधरे ।  
मृगमद-पत्रकम् अत्र मनोभव-मङ्गल-कलश-सहोदरे ॥  
निजगाद सा यदु-नन्दने क्रीडति हृदय-आनन्दने ॥  
अलि-कुल-गञ्जनम् अञ्जनकम् रति-नायक-सायक-मोचने ।  
त्वत्-अधर-चुम्बन-लम्बित-कज्जलम् उज्ज्वलय प्रिय लोचने ॥  
निजगाद सा यदु-नन्दने क्रीडति हृदय-आनन्दने ॥  
नयन-कुरङ्ग-तरङ्ग-विकास-निरास-करे श्रुति-मण्डले ।  
मनअसिज-पाश-विलास-धरे शुभ-वेश निवेशय कुण्डले ॥  
निजगाद सा यदु-नन्दने क्रीडति हृदय-आनन्दने ॥  
भ्रमर-चयम् रचयन्तम् उपरि रुचिरम् सुचिरम् मम सम्मुखे ।  
जित-कमले विमले परिकर्मय नर्म-जनकम् अलकम् मुखे ॥  
निजगाद सा यदु-नन्दने क्रीडति हृदय-आनन्दने ॥  
मृगमद-रस-वलितम् ललितम् कुरु तिलकम् अलिक-रजनीकरे ।  
विहित-कलङ्क-कलम् कमल-आनन विश्रमित-श्रम-शीकरे ॥  
निजगाद सा यदु-नन्दने क्रीडति हृदय-आनन्दने ॥  
मम रुचिरे चिकुरे कुरु मानद मानसज-ध्वज-चामरे ।  
रति-गलिते ललिते कुसुमानि शिखण्डि-शिखण्डक-डामरे ॥  
निजगाद सा यदु-नन्दने क्रीडति हृदय-आनन्दने ॥  
सरस-घने जघने मम शम्बर-दारण-वारण-कन्दरे ।  
मणि-रशना-वसन-आभरणानि शुभ-आशय वासय सुन्दरे ॥  
निजगाद सा यदु-नन्दने क्रीडति हृदय-आनन्दने ॥  
श्रीजयदेव-वचसि रुचिरे हृदयम् सदयम् कुरु मण्डने ।  
हरि-चरण-स्मरण-अमृत-कृत-कलि-कलुष-भव-ज्वर-खण्डने ॥  
निजगाद सा यदु-नन्दने क्रीडति हृदय-आनन्दने ॥  
रचय कुचयोः पत्रम् चित्रम् कुरुष्व कपोलयोः  
घटय जघने काञ्चीम् अञ्च स्रजा कबरी-भरम् ।  
कलय वलय-श्रेणीम् पाणौ पदे कुरु नूपुरौ  
इति निगदितः प्रीतः पीताम्बरः अपि तथा अकरोत् ॥  
यत् गान्धर्व-कलासु कौशलम् अनुध्यानम् च यत् वैष्णवम्  
यत् शृङ्गार-विवेक-तत्त्वम् अपि यत् काव्येषु लीलायितम् ।  
तत् सर्वम् जयदेव-पण्डित-कवेः कृष्ण-एक-तान-आत्मनः  
सानन्दाः परिशोधयन्तु सुधियः श्रीगीतगोविन्दतः ॥  
श्रीभोजदेव-प्रभवस्य रामादेवी-सुत-श्रीजयदेवकस्य ।  
  
