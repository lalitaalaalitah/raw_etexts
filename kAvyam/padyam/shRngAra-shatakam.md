शम्भूस्वयम्भूहरयो हरिणेक्षणानां  
येना क्रियन्त सततं गृहकर्मदासाः ।  
वाचामगोचरचरित्रविचित्रताय  
तस्मै नमो भगवते कुसुमायुधाय ॥  
स्मितेन भावेन च लज्जया भिया  
पराङ्मुखैरर्धकटाक्षवीक्षणैः ।  
वचोभिरीर्ष्याकलहेन लीलया  
समस्तभावैः खलुबन्धनंस्त्रियः ॥  
भ्रूचातुर्याकुञ्चिताक्षाः कटाक्षाः  
स्निग्धा वाचो लज्जिताश्चैव हासाः ।  
लीलामन्दं प्रस्थितम् च स्थितञ्च  
स्त्रिणामेतद्भूषणं चायुधञ्च ॥  
क्वचित्सुभ्रूभङ्गैः क्वचिदपि च लज्जापरिणतैः  
क्वचिद्भीतित्रस्तैः क्वचिदपि च लीलाविलसितैः ।  
नवोदानामेतैर्वदनकमलैर्नेत्रचलितैः  
स्फुरन्नीलाब्जानां प्रकरपरिपूर्णा इव दिशः ॥  
वक्त्रं चन्द्रबिडम्बि पङ्कजपरीहासक्षमे लोचने  
वर्णः स्वर्णमपाकरिष्णु रलिनीजिष्णुः कचानां चयः ।  
वक्षोजाविभकुम्भविभ्रमहरौ गुर्वी नितम्बस्थली  
वाचो हारि च मार्दवं युवतिषु स्वभाविकं मण्डनम् ॥  
स्मितं किञ्चिद्वक्त्रे सरलतरलो दृष्टिविभवः  
परिष्यन्दो वाचामभिनवविलासोक्तिसरसः ।  
गतीनामारम्भः किसलयितलीलापरिकरः  
स्पृशन्त्यास्तारुण्यं किमिह नहि रम्यं मृगदृशः ॥  
द्रष्टव्येषु किमुत्तमं मृगदृशां प्रेमप्रसन्नं मुखं  
घ्रातव्येष्वपि किं तदास्यपवनः श्राव्येषु किं तद्वचः ।  
किं स्वाद्येषु तदौष्ठपल्लवरसः स्पृश्येषु किन्तत्तनु  
र्ध्येयं किं नवयौवन्ं सुहृदयैः सर्वत्रतद्विभ्रमः ॥  
एताः स्खलद्वलयसंहतिमेखलोत्थझङ्कारनूपुररवाहृतराजहंस्यः ।  
कुर्वन्ति कस्य न मनो विवशं तरुण्यो  
वित्रस्तमुग्धहरिणीसदृशैः कटाक्षैः ॥  
कुङ्कुमपङ्ककलङ्कितदेहा  
गौरपयोधरकम्पितहारा ।  
नूपुरहंसरणत्पदपद्मा  
कं न वशं कुरुते भुवि रामा ॥  
नूनं हि ते कविवरा विपरीतबोधा  
ये नित्य माहुरबला इति कामिनीनाम् ।  
याभिर्विलोलतरतारकदृष्टिपातैः  
शक्रादयोऽपिविजिता अबलाः कथं ताः ॥  
नून माज्ञाकरस्तस्याः  
सुभ्रुवो मकरध्वजः ।  
यतस्तन्नेत्रसञ्चारसूचितेषु प्रवर्तते ॥  
केशाः संयमिनः श्रुतेरपि परः पारङ्गते लोचने  
चान्तर्वक्त्रमपि स्वभावशुचिमिः कीर्णं द्विजानां गुणैः ।  
सुक्तानां सतताधिवासरुचिरं वक्षोजकुम्भद्वयुं  
चेत्थं तन्वि वपुः प्रशान्तमपि ते क्षोभं करोत्येव नः ॥  
मुग्धे धानुष्कता केयमपूर्वा दृश्यते त्वयि ।  
यदा विध्यसि चेतांसि  
गुणै रेव न सायकैः ॥  
सति प्रदीपे सत्यग्नौ  
सत्सुतारारवीन्दुषु ।  
विना मे मृगशावाक्ष्या  
तमोभूतमिदं जगत् ॥  
उद्वृत्तः स्तनभार एष तरले नेत्रे चले भ्रूलते  
रागाधिष्ठित मोष्ठ पल्लवमिदं कुर्वन्तु नामव्यथाम् ।  
सौभाग्याक्षरपङ्क्तिकेव लिखिता पुष्पायुधेन स्वयं  
मध्यस्थाऽपि करोति ताप मधिकं रोमावलो केन सा ॥  
गुरुणा स्तनभारेण  
मुखचन्द्रेण भास्वता ।  
शनैश्चराभ्यां पदाभ्यां  
रेजे ग्रहमयीव सा ॥  
यस्याः स्तनौ यदि घन जघनं विहारि  
वक्त्रं च चारु तव चित्त किमाकुलत्वम् ।  
पुण्यं कुरुष्व यदि तेषु तवास्ति वाञ्छा  
पुण्यैर्विना नहि भवन्ति समीहितार्थाः ॥  
मात्सर्य मुत्सार्य विचार्य कार्य मार्याः समर्याद मिदं विदन्तु ।  
सेव्या नितम्बाः किमु भूधराणा मुतस्मरस्मेरनितम्बिनीनाम् ॥  
संसारेऽस्मिन्नसारे परिणतितरले द्वेगती पण्डितानां  
तत्वज्ञानामृताम्भः पॢवलुलितधियां यातु कालः कदाचित् ।  
नोचेन्मुग्धाङ्गनानां स्तनजघनघनाभोगसंसर्गिणीनां  
स्थुलोपस्थस्थलीषु स्थगितकरतलस्पर्श्लोलोद्यतानाम् ॥  
सुखेन चन्द्रकान्तेन  
महानीलैः शिरोरुहैः ।  
पाणिभ्यां पद्मरागाभ्यां  
रेजेरत्नमयीवसा ॥  
सम्मोहयन्ति मदयन्ति बिडम्बयन्ति  
निर्भर्त्सयन्ति रमयन्ति विषादयन्ति ।  
एताः प्रविश्य हृदयं सदयन्नराणां  
किं नाम वामनयना न समाचरन्ति ॥  
विश्रम्य विश्रम्य वने द्रुमाणां  
छायासु तन्वी विचचार काचित् ।  
स्तनोत्तरीयेण करोद्धृतेन  
निवारयन्ती शासिनो मय्ङ्खान् ॥  
अदर्शने दर्शनमात्रकामा  
दृष्ट्वा परिष्वङ्गरसैकलोलाः ।  
आलिङ्गितायां पुन रायताक्ष्यामाशास्महे विग्रहयो रभेदम् ॥  
मालती शिरसिजृम्भणोन्मुखी  
चन्दनं वपुषि कुङ्कुमाविलम् ।  
वक्षसि प्रियतमा मनोहरा  
स्वर्ग एष परिशिष्ट आगतः ॥  
प्राङ्मामेति मनाग मानितगुणं जाताभिलाषं ततः  
सव्रीडं तदनु शॢथीकृततनु प्रत्यस्तधैर्यं पुनः ।  
प्रेमार्द्रं स्पृहणीयनिर्भररः क्रीडाप्रगल्भं ततो  
निःशङ्काङ्गाङ्गविकर्षणाधिकसुखं रम्यं कुलस्त्रीरतम् ॥  
उरसि निपतितानां स्रस्तधम्मिल्लकानां  
मुकुलित नयनानां किञ्चिदुन्मीलितानाम् ।  
सुरतजनितखेदस्विन्नगण्ड्स्थलाना मधरमधुवधूनां भाग्यवन्तः पिबन्ति ॥  
आमीलित नयनायां  
यत्सुरतरसो नु संविदङ्कुरुते ।  
मिथुनैर्मि थोऽवधारित मवितथ मिदमेव कामनिर्वहणम् ॥  
इद मनुचितक्रमश्च पुंसां  
यदिह जरास्वपि मान्मथा विकाराः ।  
यदपि च न कृतं नितम्बिनीनां  
स्तनपतनावधि जीवितं रतंवा ॥  
एतत्कामफलं लोके  
यद्द्वयोरेकचित्तता ।  
अन्यचित्त कृतेकामे  
शवयोरिव सङ्गमः ॥  
प्रणय मधुराः प्रेमोद्गाढा रसादलसा स्तथा  
भणितमधुरा मुग्धप्रायाः प्रकाशितसम्मदाः ।  
प्रकृतिसुभगा विश्रम्भार्हाः स्मरोदयदायिनो  
रहसि किमपि स्वैरालापा हरन्ति मृगी दृशाम् ॥  
आवासः क्रियतां गाङ्गे पापहारिणि वारिणि ।  
स्तनद्वये तरुण्या वा मनोहारिणि हारिणि ॥  
प्रियपुरतो युवतीनां  
तावत्पदमातनोतु हृदिमानः ।  
वहति न यावच्चन्दन तरुसुरभिर्निर्मलः पवनः ॥  
परिमलभृतो वाताः शाखा नवाङ्कुरकोटयो  
मधुरविरुतोत्कण्ठावाचः प्रियाः पिकपक्षिणाम् ।  
विरलसुरतस्वेदोद्गारा वधूवदनेन्दवः  
प्रसरति मधौरात्र्यां जातो न कस्य गुणोदयः ॥  
मधुरयं मधुरौ रपि कोकिलाकलकलैर्मलयस्य च वायुभिः ।  
विरहिणः प्रणिहन्ति शरीरिणो  
विपदि हन्त सुधाऽपि विषायते ॥  
आबासः किल किञ्चिदेव दयितापार्श्वेविलासा लसः  
कर्णे कोकिलकामिनीकलरवः स्मेरो लतामण्डपः ।  
गोष्ठी सत्कविभिः समङ्कतिपयैः सेव्याः सितांशोः कराः  
केषाञ्चित्सुखयन्त्यवेहि हृदयं चैत्रे विचित्राः क्षपाः ॥  
पान्थस्त्रीविरहानलाहुति कथा मातन्वतीमञ्जरी  
माकन्देषु पिकाङ्गनाभिरधुना मोत्कण्ठ मालोक्यते ।  
अप्येते नवपाटलापरिमलप्राग्भारपाटच्चरा  
वान्ति क्लान्ति वितानतानवकृताः श्रीखण्डशैला निलाः ॥  
सहकारकुसुमकेसर निकरभरामोदमूर्छितदिगन्ते ।  
मधुरमधु विधुरमधुपे  
मधौ भवेत् कस्यनोत्कण्ठा ॥  
अच्छार्द्रचन्दनरसार्द्रकरामृगाक्षयो  
धारामृहाणि कुसुमानि च कौमुदी च ।  
मन्दो मरुत्सुमनसः शुचिहर्म्यपृष्ठं  
ग्रीष्मे मदं च मदनं च विवर्च्द्व्?अयन्ति ॥  
स्रजो हृद्यामोदा व्यजनपवन श्चन्द्रकिरणाः  
परागः कासारो मलयजरजः सीधुविशदम् ।  
शुचिः सौधोत्सङ्गः प्रतनुवसनं पङ्कजदृशो  
निदाघार्ता ह्येतत्सुख मुपलभन्ते सुकृतिनः ॥  
सुधाशुभ्रं धाम स्फुरदमलराश्मः शशधरः  
प्रियावक्त्राम्भोजं मलयजरजश्चातिसुरभ्रि ।  
स्रजो हृद्यामोदा स्तदिदमखिलंरागिणिजने  
करोत्यन्तः क्षोभं नतु विष्यसंसर्गविमुखे ॥  
तरुणीवैषादीपितकामा  
विकसितजातः पुण्य सुगन्धिः ।  
अन्नतपीनपयोधरभारा  
प्रावृट् कुरुते कस्य न हर्षम् ॥  
वियदुपचितअमेघं भूमयः कन्दलिन्यो  
नवकुटजकदम्बामोदिनो गन्धवाहाः ।  
शिखिकुलकलकेकारावरम्या वनान्ताः  
सुखिन मसुखिनं वा सर्वमुत्कण्ठयन्ति ॥  
अपरिधनं धनपटलं  
तिर्यग्गिरयोऽपि नर्तितमयूराः ।  
क्षितिरपि कन्दलधवला  
दृष्टिम्पथिकः क्वयापयतु ॥  
इतो विद्युद्वल्लीविलसित मितः केतकितरोः  
स्फुरद्गन्धः प्रोद्यज्जलदनिनदस्फूर्जित मितः ।  
इतः केकिक्रीडाकलकलरवः पक्ष्मलदृशां  
कथं यास्यन्तेते विरहदिवसाः सम्भृतरसाः ॥  
असूचीसंसारे तमसि नभसि प्रौढजलदध्वनिप्राये  
तस्मिन्पतति दृश्दां नीरनिचये ।  
इदं सौदामिन्याः कनककमनीयं विलसितं  
मुदं च ग्लानिं च प्रथयति पथिष्वेव सुदृशाम् ॥  
आसारेण न हर्म्यतः प्रियतमैर्यातुं बहिः शक्यते  
शीतोत्कम्पनिमित्र मायतदृशा गाढं समालिङ्ग्यते ।  
जाताः शीतलशीकराश्च मरुतश्चात्यन्तखेदच्छिदो  
धन्यानां वत दुर्दिनं सुदिनतां याति प्रियासङ्गमे ॥  
अर्द्धं नीत्वा निशायाः सरभससुरतायासखिन्नशॢथाङ्गः  
प्रोद्भूतासह्यतृष्णो मधुमदनिरतो हर्म्यपृष्ठे विविक्ते ।  
सम्भोगाक्लान्तकान्ता शिथिलभूजलतावर्जितं कर्करीतो  
ज्योत्स्नाभिन्नाच्छधारं पिवति न सलिलं शारदं मन्ड़भाग्यः ॥  
हेमन्तेदधिदुग्धसर्पिरशनामाञ्जिष्ठवासोभृतः  
काश्मीरद्रवसान्द्रदिग्धवपुषः खिन्ना विचित्रैरतैः ।  
पीनोरुस्तनकामिनीजनकृताश्लेषा गृहाभ्यन्तरे  
ताम्बूलीदलपूगपूरितमुखा धन्याः सुखं शोरते ॥  
चुम्बन्तो गण्डभित्ती रलकवति मुखे सीत्कृतान्यादधाना  
वक्षः सूत्कञ्चिकेषु स्तनभरपुलकोद्भेद मापादयन्तः ।  
ऊरूनाकम्पयन्तः पृथुजघनतटात्स्रंसयन्त्ॐऽशुकानि  
व्यक्तङ्कान्ताजनानां विटचरितकृतः शैशिरा वान्ति वाताः ॥  
केशानाकलयन्दृशौ मुकुलयन्वासो बलादाक्षिपन्नातन्वन्पुलकोद्गमं प्रकटयन्नङ्गेषु कम्पं गतैः ।  
वारंवारमुदारसीत्कृतकृतो दन्तच्छदान्पीडयन्प्रायः शैशिरएषु सम्प्रति मरुत्कान्ता सु कान्तायते ॥  
असाराः सन्त्वेते विरतिविरसायासविषया  
जुगुप्सन्तां यद्वा ननु सकलदोषास्पदमिति ।  
तथाऽप्यन्तस्तत्वे प्रणिहितधिया मप्यतिबलस्तदीयोऽनाख्येयः स्फुरति हृदये कोऽपि महिमा ॥  
भवन्तो वेदान्तप्रणिहितधिया माप्तगुरवो  
विचित्रालापानां वयमपि कवीनामनुचराः ।  
तथाऽप्येतद्ब्रूमो नहि परहितात्पुण्यमधिकं  
न चाऽस्मिन्संसारे कुलवयदृशो रम्यमपरम् ॥  
किमिह बहुभिरुक्तैर्युक्ति शून्यैः प्रलापैर्द्वयमपि पुरुषाणां सर्वदा सेव्नीयम् ।  
अभिनवमदलीलालालसं सुन्दरीणां  
स्तनभरपरिखिन्नं यौवन्नं वा वनं वा ॥  
सत्यं जना वच्मि न पक्षपाताल्लोकेषु सर्वेष्ववि तथ्यमेतत् ।  
नान्यन्मनोहारि नितम्बिनीभ्यो दुःखस्यहेतुर्नहि कश्चिदन्यः ॥  
तावदेव कृतिनां हृददि  
स्फुरत्येषु निर्मल विवेकदीपकः ।  
यावदेव न कुरङ्ग चक्षुषां  
ताड्यते चपल लोचनाञ्चलैः ॥  
भवति वचसि सङ्गत्याग मुद्दिश्यवार्ता  
श्रुतसुखर मुखानां केवलं पण्डितानम् ।  
जघन मरुणरत्नग्रन्थिकाञ्चीकलापं  
कुवलयनयनानां को विहातुं समर्थः ॥  
स्वपर प्रतारकोऽसौ  
निन्दतियोऽलीकपण्डितो युवतीः ।  
यस्मात्तपसोऽपिफलं  
स्वर्गःस्वर्गेऽपि चाप्सरसः ॥  
मत्तेभकुम्भदलने भुवि सन्ति शूराः  
केचित्प्रचण्डमृगराजवधेऽपि दक्षाः ।  
किन्तु ब्रवीमि वलिनां पुरतः प्रसह्य  
कन्दर्पदर्पदलने विरला मनुष्याः ॥  
सन्मार्गे तावदास्ते प्रभवति पुरुषस्तावदेवेन्द्रियाणां  
लज्जां तावद्विधत्ते विनयम्पि समालम्बते तावदेव ।  
भ्रूचापाकृष्टमुक्ताः स्रवणपथगता नीलपक्ष्मान एते  
यावल्लीलावतीनां हृदि न धृतिमुषो दृष्टिबाणाः पतन्ति ॥  
उन्मत्त प्रेमसंरम्भादारभन्ते यदङ्गनाः ।  
तत्र प्रत्यूहमाधातुं  
ब्रह्माऽपि खलु कातरः ॥  
तावन्महत्वं पाण्डित्यं  
विवेकित्वं कुलीनता ।  
यावज्ज्वलति नाङ्गेषु  
हन्तपञ्चेषु पावकः ॥  
शास्त्रज्ञोऽपि प्रथितविनयोऽप्यात्मबोधोऽपि बाढं  
संसारेऽस्मिन्भ्वति विरलो भाजनं सद्गतीनाम् ।  
येनै तस्मिन्निरयनगरद्वार मुद्वाटयन्ती  
वामाक्षीणां भवति कुटिला श्रूलता कुञ्चिकेव ॥  
कृशः काणः खञ्जः श्रवणरहितः पुच्छविकलो  
व्रणी पूयक्लिन्नः कृमिकुलशतै रावृततनुः ।  
क्षुधाक्षामोजीर्णः पिठरककपालार्पितगलः  
शुनी मन्वेति श्वा हत मपि निहन्त्येव मदनः ॥  
स्त्रीमुद्राञ्झषकेतनस्यपरमां सर्वार्थसम्पत्करीम्  
ये मुढाः प्रविहाय यान्ति कुधियो मिथ्याफलान्वेषिणः ।  
ते तेनैव निहत्य निर्दयतरं नग्नी कृता मुण्डिताः  
केचित्पञ्चशिखीकृताश्च जटिलाः कापालिका श्चापरे ॥  
विश्वामित्रपराशरप्रभृतयो वाताम्बुपणार्शनास्तेऽपि स्त्रीमुखपङ्कजं सुललितं दृष्टैवमोहं गताः ।  
शाल्यन्नं सुघृतं पयोदधियुतं भुञ्जन्ति ये मानवास्तेषामिन्द्रियनिग्रहो यदि भवेद्विन्ध्यस्तरेत्सागरम् ॥  
संसारेऽस्मिन्नसारे कुनृपतिभ्वनद्वारसेवावलम्बव्यासङ्गध्वस्तधैर्यं कथममलधियो मनसं सन्निदध्युः ।  
यद्येताः प्रोद्यदिन्दुद्युतिनिचयभृतो न स्यु रम्भोजनेत्राः  
प्रेङ्खत्काञ्चीकलापाः स्तनभरविनमन्मध्यभागास्तरुण्यः ॥  
सिद्धाध्यासितकन्दरे हरवृषस्कन्धावगाढद्रुमे  
गङ्गाधौतशिलातले हिमवतः स्थाने स्थिते श्रेयसि ।  
कःकुर्वीत शिरःप्रणाममलिनं म्लानं मनस्वी जनो  
यद्वित्रस्तकुरङ्गशावनयना न स्युःस्मरास्त्रं स्त्रियः ॥  
संसरोदधिनिस्तार पदवी न दवीयसी ।  
अन्तरा दुस्तरा न स्युर्यदिरे मदिरेक्षणः ॥  
राजंस्तृष्णाम्बुराशो र्नहिजगति गतः कश्चिदेवावसानं  
को वाऽर्थोऽर्थैः प्रभूतैः स्ववपुषिगलिते यौवने सनुरागे ।  
गच्छामः सद्म यावद्विकसिसितनयनेन्दीवरालोकिनीनामाक्त्रम्याक्रम्य् रूपं झटिनि न जरया लुप्यते प्रेयसीनाम् ॥  
रागस्यागारमेकं नरकशतमहादुःखसम्प्राप्तिहेतुर्  
मोहस्योत्पत्तिबीजं जलधरपटलञ्ज्ञानताराधिपस्य ।  
कन्दर्पस्यैकमित्रं प्रकटितविविधस्पष्टदोषप्रबन्धं  
लोकेस्मिन्नह्यनर्थव्रजकुसुमवं यौवना दन्यदस्ति ॥  
श्र्ङ्गारद्रुमनीरदे प्रचुरतःक्रिडारसस्रोतसि  
प्रद्युम्नप्रियबान्धवे चतुरतामुक्ताफलोदन्वति ।  
तन्वीनेत्रचकोरपार्वणविधौ सौभाग्यलक्ष्मीनिधौ  
धन्यः कोऽपि न विक्त्रियां कलयति प्राप्ते नवेयौवने ॥  
कान्तेत्युत्पललोचनेति विपुलश्रोणीभरेत्युत्सुकः  
पीनोत्रुङ्गपयोधरेति सुमुखाम्भोजेति सुभ्रूरिति ।  
दृष्ट्वा मुह्यति मोदतेऽभिरमते प्रस्तौति विद्वानपि  
प्रत्यक्षाशुचिपुत्तिकां स्त्रिय महो मोहस्यदुश्चेष्टितम् ॥  
स्मृता भवति तापाय  
दृष्टा चोन्मादकारिणी ।  
स्पृष्टा भवति मोहाय  
सा नाम दयिता कथम् ॥  
तावदेवामृतमयो  
यावल्लोचनगोचरा ।  
चक्षुःपथादपेतातु  
विषादप्यतिरिच्यते ॥  
नामृतं न विषं किञ्चिदेकां मुक्त्वा नितम्बिनीम् ।  
सैवामृतलतारक्ता  
विरक्ता विषवल्लरी ॥  
आवर्तः संशयानामविनयभवनः पत्तनं साहसानां  
दोषाणां सन्निधानं कपटशतमयं क्षेत्रमप्रत्ययानाम् ।  
स्वर्गद्वारस्य विघ्नो नरकपुरमुखं सर्वमायाकरण्डं  
स्त्रीयन्त्रं केन सृष्टं विषममृतमयं प्राणिनामेकपाशः ॥  
सत्यत्वेन शशाङ्क एष वदनीभूतो न वेन्दीवरद्वन्द्वे लोचनतां गते न कनकैरप्यङ्गयष्टिः कृता ।  
किन्त्वेवं कविभिः प्रतारितमनास्तत्वं विजानन्नपि  
त्वङ्मांसास्थिमयं वपुर्मृगदृशां मन्दो जनः सेवते ॥  
लीलावतीनां सहजा विलासास्त एव मुढ्स्य हृदि स्फुरन्ति ।  
रागो नलिन्या हि निसर्गसिद्धस्तत्र भ्रमत्येव सुधा षडङ्घ्रिः ॥  
यदेतत्पूर्णेन्दुद्युतिहरमुदाराकृतिधरं  
मुखाब्जं तन्वङ्ग्याः किल वसति यत्राधरमधु ।  
इदं तत्किं पीकद्रुमफल मिदानीमतिरसं  
व्यतीतेऽस्मिन्काले विषमिव भविष्यत्यसुखदम् ॥  
जल्पन्ति सार्द्धमन्येन  
पश्यन्त्यन्यं सविभ्रमाः ।  
हृदयेचिन्तयन्त्यन्यं  
प्रियः कोनाम योषिताम् ॥  
मधु तिष्ठति वाचि योषितां  
हृदि हालाहलमेव केवलम् ।  
अत एव निपीयतेऽधरो  
हृदयं मुष्टिभिरेवताड्यते ॥  
अपसर सखे दूरादस्मात्कटाक्षविषानलात्प्रकृतिविषमाद्योषित्सर्पाद्विलासफणाभृतः ।  
इतरफणिनादष्टः शक्यश्चिकित्सितुमौषधैश्चतुरवनिताभोगिग्रस्तं त्यजन्ति हि मन्त्रिणः ॥  
विस्तारितं मकरकेतनधीवरेण  
स्त्रीसञ्ज्ञितं बडिशमत्र भवाम्बुराशौ ।  
नेताचिरात्तदधरामिषलोलमर्त्यमत्स्यान्विकृष्य स पचत्यनुरागवह्नौ ॥  
कामिनी कायकान्तारे  
कुचपर्वतदुर्गमे ।  
मा सञ्चर मनः पान्थ  
तत्रास्ते स्मरतस्करः ॥  
व्यादीर्घेण चलेन वक्रगतिना तेजस्विना भोगिना  
नीलाब्जद्युतिनाऽहिना वर महो दष्टो न तच्चक्षुषा ।  
दष्टे सन्ति चिकित्सका दिशि दिशि प्रायेण धर्मार्थिणो  
मुग्धाक्षीक्षणवीक्षितस्य नहि मे मन्त्रो न चाप्यौषधम् ॥  
मत्रेभ्रकुम्भपरिणाहिनि कुङ्कुमार्द्रे  
कान्तापयोधरतटे रसखेदखिन्नः ।  
वक्षो निधाय भुजपञ्जरमध्यवर्ती  
धन्यः क्षपां क्षणलब्धनिद्रः ॥  
न गम्यो मन्त्राणां न च भवति भैषज्यविषयो  
न चापि प्रध्वंसं व्रजति विविधैः शान्तिकशतैः ।  
भ्रमावेशादङ्गे किमपि विदधद्भङ्ग मसमं  
स्मरापस्य्मारोऽयं भ्रमयति दृशं घूर्णयति च ॥  
जात्यन्धाय च दुर्मुखाय च जराजीर्णाखिलाङ्गायच  
ग्रामीणाय च दुष्कुलाय च गलत्कुष्ट्ःआभिभूताय च ।  
यच्छन्तीषु मनोहरं निजवपुर् लक्ष्मीलवश्रद्धया  
पण्यस्त्रीषु विवेककल्पलतिकाशस्त्रीषु रज्येत कः ॥  
वेश्याऽसौ मदनज्वाला  
रूपेन्धनसमेधिता ।  
कामिभिर् यत्र हूयन्ते  
यौवनानि धनानि च ॥  
कश्चुम्बति कुलपुरुषो  
वेश्याधरपल्लवं मनोज्ञमपि ।  
चारभटचौरचेटकं  
नटविटनिष्ठीवनशरावं ॥  
धन्या स्त एव चपलायतलोचनानां  
तारुण्यदुर्पघनपीनपयोधराणाम् ।  
क्षामोदरोपरिलस त्रिवलीलतानां  
दृष्ट्वाऽकृतिं विकृतिमेति मनो न येषाम् ॥  
प्रोद्यत्प्रौढ्प्रियङ्गुद्युतिभृति विदलत्कुन्दमाद्यद्विरेफे  
काले प्रालेयवातप्रचलविकसितोद्दाममन्दारदाम्नि ।  
येषां नो कण्ठलग्ना क्षणमपि तुहिनक्षोदरक्षा मृगाक्षी  
तेषां मायामयामा यमसदनसमा यामिनी याति युनाम् ॥  
सुधामयोऽपि क्षयरोग शान्त्यै  
नासाग्रसुक्ताफलकच्छलेन ।  
अनङ्गसञ्जीवनदृष्टिशक्तिर्मुखामृतं ते पिबतीव चन्द्रः ॥  
शुभ्रंसद्म सविभ्रमा युवतयः श्वेतातपत्रोज्वला  
लक्ष्मीरित्यनुभूयते स्थिरमिव स्फीते शुभेकर्मणि ।  
विच्छिन्ने नितरा मनङ्गकलहक्त्रीडात्रुटत्तन्तुकं  
मुक्ताजालमिव प्रयाति झटिति भ्रश्यद्दिशोदृश्यताम् ॥  
अजितात्मसु सम्बद्धः  
समाधिकृतचापलः ।  
भुजङ्गकुटिलः स्तब्धो  
श्रुविक्षेपः खलायते ॥  
किं गतेन यदि सा न जीवति  
प्राणिति प्रियतमा तथाऽपि किम् ।  
इत्युदीर्य नवमेघमालिकां  
न प्रयाति पथिकः स्वमन्दिरम् ॥  
एको रागिषु राजते प्रियतमादेहार्धहारी हरो  
नीरागेष्वपि योविमुक्तललनासङ्गो न यस्मात्परः ।  
दुर्वारस्मरबाणपन्नगविषज्ज्वालावलीढो जनः  
शेषः कामविडाम्बितो हि विषयान् भोक्तुं न मोक्तुं क्षमः ॥  
वैराग्ये सञ्चरत्येको  
नीतौ भ्रमति चापरः ।  
श्र्ङ्गारे रमते कश्चिद्भुवि भेदाः परस्परम् ॥  
विरहोऽपिसङ्गमः खलु  
परस्परं सङ्गतं मनो येषाम् ।  
यद्धृदयविघटितः सः  
सङ्गमोऽपि विरहं विशेषयति ॥  
इमे तारुण्यश्रीनवपरिमलाः प्रौड्ःअसुरतप्रताप  
प्रारम्भाः स्मरविजयदानप्रतिभुवः ।  
चिरं चेतश्चौरा अभिनवविलासैकगुरवो  
  
