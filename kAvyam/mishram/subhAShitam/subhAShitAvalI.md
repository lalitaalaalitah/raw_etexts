तां भवानीं भवानीतक्लेशनाशविशारदाम् ।  
शारदां शारदाम् भोदसितंसिहासनां नुमः ॥  
अनपेक्षितगुरुवचना सर्वान्ग्रन्थीन्विभेदयति सम्यक् ।  
प्रकटयति पररहस्यं विमर्शशक्तिर्निजा जयति ॥  
दिक्कालाद्यनवच्छिन्नानन्तचिन्मात्रमूर्तये ।  
स्वानुभूत्येकमानाय नमः शान्ताय तेजसे ॥  
जगत्सिसृक्षाप्रलयक्रियाविधौ  
प्रयत्नमुन्मेषनिमेषविभ्रमम् ।  
वदन्ति यस्येक्षणलोलपक्ष्मणां  
पराय तस्मै परमेष्ठिने नमः ॥  
नमस्त्रिभुवनोत्पत्तिस्थितिसंहारहेतवे ।  
विष्णवेपारसंसारपारोत्तरणसेतवे ॥  
सुरासुरशिरोरत्नकान्तिविच्छुरिताङ्घ्रये ।  
नमस्त्रिभुवनेशाय हरये सिंहरूपिणे ॥  
नमस्तस्मै वराहाय हेलयोद्धरते महीम् ।  
खुरमध्यगतो यस्य मेरुः खुरखुरायते ॥  
नमस्तुङ्गशिरश्चुम्बिचन्द्रचामरचारवे ।  
त्रैलोक्यनगरारम्भमूलस्तम्भाय शम्भवे ॥  
अभिप्रेतार्थसिद्ध्यर्थं पूजितो यः सुरैरपि ।  
सर्वविघ्नच्छिदे तस्मै गणाधिपतये नमः ॥  
नितम्बालसगामिन्यः पीनोन्नतपयोधराः ।  
मन्मथाय नमस्तस्मै यस्यायतनमङ्गनाः ॥  
अनन्तमामधेयाय सर्वाकरविधायिने ।  
समस्तमन्त्रवाच्याय विश्वैकपतये नमः ॥  
ॐ नमः परमार्थैकरूपाय परमात्मने ।  
स्वेच्छावभासितासत्यभेदभिन्नाय शम्भवे ॥  
कुलशैलदलं पूर्णसुवर्णगिरिकर्णिकम् ।  
नमोधितिष्ठतेनन्तनालं कमलविष्टरम् ॥  
कर्णिकादिष्विव स्वर्णमर्णवादिष्विवोदकम् ।  
भेदिष्वभेदि यत्तस्मै परस्मै महसे नमः ॥  
नमो वाङ्मनसातीतमहिम्ने परमेष्ठिने ।  
त्रिगुणाष्टगुणानन्तगुणन्निर्गुणमूर्तये ॥  
नमः शिवाय निःशेषक्लेशप्रशमशालिने ।  
त्रिगुणग्रन्थिदुर्भेदभवबन्धविभेदिने ॥  
समस्तलक्षणायोग एव यस्योपलक्षणम् ।  
तस्मै नमोस्तु देवाय कस्मैचिदपि शम्भवे ॥  
संसारैकनिमित्ताय संसारैकविरोधिने ।  
नमः संसाररूपाय निःसंसाराय शम्भवे ॥  
यथा तथापि यः पूज्यो यत्र तत्रापि योर्चितः ।  
योपि वा सोपि वा योसौ देवस्तस्मै नमोस्तु ते ॥  
सदसत्त्वेन भावानां युक्ता या द्वितयी स्थितिः ।  
तामुल्लङ्घ्य तृतीयस्मै नमश्चित्राय शम्भवे ॥  
नमः स्वतन्त्रचिच्छक्तिमुद्रितस्वविभूतये ।  
अव्यक्तव्यक्तरूपाय कस्मैचिन्मन्त्रमूर्तये ॥  
आसन्नाय सुदूराय गुप्ताय प्रकटात्मने ।  
सुलभायातिदुर्गाय नमश्चित्राय शम्भवे ॥  
चराचरजगत्स्फारस्फुरत्तामात्रधर्मिणे ।  
दुर्विज्ञेयरहस्याय युक्तैरप्यात्मने नमः ॥  
विष्णुर्वा त्रिपुरान्तको भवतु वा ब्रह्मा सुरेन्द्रोथवा  
भानुर्वा शशलक्षणोथ भगवान्बुद्धोथ सिद्धोथवा ।  
रागद्वेषविषार्तिमोहरहितः सत्त्वानुकम्पोद्यतो  
यः सर्वैः सह संस्कृतो गुणगुणैस्तस्मै नमः सर्वदा ॥  
श्लोकोयं स्वामिदत्तस्य तत्स्मृत्यै काव्यलक्षितः ।  
योकरोत्कविनामाङ्कं चक्रपाणिययाभिधम् ॥  
भवबीजाङ्कुरजलदा रागाद्याः क्षयमुपागता यस्य ।  
ब्रह्मा वा विष्णुर्वा हरो जिनो वा नमस्तस्मै ॥  
कस्तूरीतिलकं ललाटफलके वक्षःस्थले कौस्तुभं  
नासाग्रे नवमौक्तिकं करतले वेणुं करे कङ्कणम् ।  
सर्वाङ्गे हरिचन्दनं सुविमलं कण्ठे च मुक्तावलीं  
बिभ्रत्स्त्रीपरिवेष्टितो विजयते गोपालचूडामणिः ॥  
अविरताम्बुजसङ्गतिसङ्गलद्बहलकेसरसंवलितेव वः ।  
ललितवस्तुविधानसुखोल्लसत्तनुरुहा तनुरात्मभुवोवतात् ॥  
लक्ष्मीकपोलसङ्क्रान्तकान्तपत्त्रलतोज्ज्वलाः ।  
दोर्द्रुमाः पान्तु वः शौरेर्घनच्छाया महाफलाः ॥  
पातु वो मेदिनीदोला बलेन्दुद्युतितस्करी ।  
दंष्ट्रा महावराहस्य पातलगृहदीपका ॥  
मदमयमदमयदुरगं यमुनामवतीर्य वीर्यशाली यः ।  
मम रतिममरतिरस्कृतिशमनपुरः स क्रियात्कृष्णः ॥  
स पातु वो यस्य हतावशेषास्  
तत्तुल्यवर्णाञ्जनरञ्जितेषु ।  
वालण्ययुक्तेष्वपि वित्रसन्ति  
दैत्याः स्वकान्तानयनोत्पलेषु ॥  
चण्डचाणूरदोर्दण्डमण्डलीखण्डमण्डितम् ।  
अव्याद्वो बालवेषस्य विष्णोर्गोपतनोर्वपुः ॥  
गोवर्धनोद्धरणहृष्टसमस्तगोप-  
नानास्तुतिश्रवणलज्जितमानसस्य ।  
स्मृत्वा वराहवपुरिन्दुकलाप्रकाश-  
दंष्ट्रोद्धृतक्षिति हरेरवतु स्मितं वः ॥  
मन्थक्ष्माधरघूर्णितार्णवपयः पूरान्तरालोल्लसल्-  
लक्ष्मीकन्दलकोमलाङ्गदलनप्रादुर्भवत्सम्भ्रमाः ।  
हर्षोत्कण्टकितत्वचो मधुरिपोर्देवासुराकर्षण-  
व्यापारोपरमाय पान्तु जगतीमाबद्धवीप्सा गिरः ॥  
पृष्ठभ्राम्यदमन्दमन्दरगिरिग्रावाग्रकण्डूयनान्-  
निद्रालोः कमठाकृतेर्भगवतः श्वासानिलाः पान्तु वः ।  
यत्संस्कारकलानुवर्तनवशाद्वेलानिभेनाम्भसो  
यातायातमतन्द्रितं जलनिधेर्नाद्यापि विश्राम्यति ॥  
किञ्चित्कुञ्चितलोचनस्य पिबतः पर्याप्तमेकं स्तेनं  
सद्यःप्रस्रुतदुघविन्दुमपरं हस्तेन सम्मार्जतः ।  
मात्रैकाङ्गुलिलालितस्य चिबुके स्मेराननस्यानना-  
च्छौरेः क्षीरकणावलीव पतिता दन्तद्युतिः पातु वः ॥  
कालिन्दीपुलिनोदरेषु मुसली यावद्गतः क्रीडितुं  
तावत्कर्बुरिकापयः पिब हरे वर्धिष्यते ते शिखा ।  
इत्थं बालतया प्रतारणपराः श्रुत्वा यशोदागिरः  
पायाद्वः स्वशिखां स्पृशन्प्रमुदितः क्षीरेर्धपीते हरिः ॥  
आनन्देन यशोदया समदनं गोपाङ्गनाभिश्चिरं  
साशङ्कं बलविद्विषा सकुसुमं सिद्धैः पृथिव्याकुलम् ।  
सेर्ष्यं गोपकुमारकैः सकरुणं पौरैः सुरैः सस्मितं  
यो दृष्टः स पुनातु वो मधुरिपुः प्रोत्क्षिप्रगोवर्धनः ॥  
कृष्णेनाम्ब गतेन रन्तुमधुना मृद्भक्षिता स्वेच्छया  
सत्यं कृष्ण क एवमाह मुसली मिथ्याम्ब पश्याननम् ।  
व्यादेहीति विकासितेथ वदने माता समस्तं जगद्-  
दृष्ट्वा यस्य जगाम विस्मयवशं पायात्स वः केशवः ॥  
किं युक्तं बत मामनन्यमनसं वक्षःस्थलस्थायिनीं  
भक्तामप्यवधूय कर्तुम् अधुना कान्तासहस्रं तव ।  
इत्युक्त्वा फणभृत्फणामणिगतां स्वामेव मत्वा तनुं  
निद्राछेदकरं हरेरवतु वो लक्ष्म्या विलक्षस्मितम् ॥  
स्वप्रासादितदर्शनामनुनयन्प्रानेश्वरीमादरा-  
दंसेस्मिन्पतितैरपाङ्गवलितैर्यद्बोधितोप्यश्रुभिः ।  
प्रत्याय्यस्त्वमतो मया ननु हरे कोयं क्रमव्यत्ययः  
पातु त्वां व्रजयोषितेत्यभिहितं लज्जाकर् शार्ङ्गिणः ॥  
भक्तिप्रह्वविलोकनप्रणयिणी नीलोत्पलस्पर्धिनी  
ध्यानालम्बनतां समाधिनिरतैर्नीते हितप्राप्तये ।  
लावण्यस्य महानिधी रसिकतां लक्ष्मीदृशोस्तन्वती  
युष्माकं कुरुतां भवार्तिहरणं नेत्रे तनुर्वा हरेः ॥  
येन ध्वस्तमनोभवेन बलिजित्कायः पुरास्त्रीकृतो  
यश्चोद्वृत्तभुजङ्गरहारवलयो गङ्गां च योधारयत् ।  
यस्याहुः शशिमच्छिरो हर इति स्तुत्यं च नामामराः  
पापात्स स्वयमन्धकक्षयकरस्त्वां सर्वदोमाधवः ॥  
किञ्चिन्निर्मुच्यमाने गगन इव मुखे नाट्यनिद्रापयोदैर्-  
न्यक्कुर्वाणे स्वभासा फणिपतिशिरसां रत्नदीपांशुजालम् ।  
पायास्तां वो मुरोरेः शशितपनमये लोचने यद्विभासा  
लक्ष्म्या कस्तस्थमर्धं विकसति कमलस्यार्धमभ्येति निद्राम् ॥  
मल्लैः शैलेन्द्रकल्पः शिशुरखिलजनैः पुष्पचापोङ्गनाभिर्-  
गोपैस्तु प्राकृतात्मा दिवि कुलिशभृता विश्वकायोप्रमेयः ।  
क्रुद्धः कंसेन कालो भयचकितदृशा योगिभिर्ध्येयमूर्तिर्-  
दृष्टो रङ्गावतारे हरिरमरजनानन्दकृत्पातु युष्मान् ॥  
भिन्दन्नरातिहृदयानि हरेः पुनातु  
निःश्वासवातमुखरीकृतकोटरो वः ।  
सङ्क्रान्तकुक्षिकुहरास्पदसप्तसिन्धु-  
सङ्घट्टघोरतरघोष इवाशु शङ्खः ॥  
पायात्स वः कुमुदकुन्दमृणालगौरः  
शङ्खो हरेः करतलाम्बरपूर्णचन्द्रः ।  
नादेन यस्य सुरशत्रुविलासिनीनां  
काञ्च्यो भवन्ति शिथिला जघनस्थलीषु ॥  
दृष्टस्य यस्य हरिणा रणमूर्ध्नि मूर्तिर्-  
उद्भूतदुःसहमहःप्रसरा समन्तात् ।  
तल्लोचनस्थितरविप्रतिबिम्बगर्भे-  
वाभाति चक्रमरिचक्रनुदेस्तु तद्वः ॥  
उद्वृत्तदैत्यपृतनापतिकण्ठपीठ-  
च्छेदोच्छलद्बहलशोणितशोणधारम् ।  
चक्रं क्रियादभिमतानि हरेरुदार-  
दिग्दाहदारुणनभःश्रियमुद्वहद्वः ॥  
यस्योद्यद्बाणवाहुद्रुमगहनवनच्छेदगोष्ठीकुठारं  
चक्रं निष्क्रान्ततीव्रानलबहलकणाकीर्णधारं विचिन्त्य ।  
जातग्रासावसायो दिवसकृतिसलन्मांसलांशुप्रवाहे  
मुह्यत्यद्यापि राहुः स दहतु दुरितान्याशु दैत्यान्तको वः ॥  
दैत्यास्थिपञ्जरविदारणलब्धरन्ध्र-  
रक्ताम्बुनिर्जरसरिद्धनजातपङ्काः ।  
बालेन्दुकोटिकुटिलाः शुकचञ्चुभासो  
रक्षन्तु सिंहवपुषो नखरा हरेर्वः ॥  
आदित्याः किं दशैते प्रलयभयकृतः स्वीकृताकाशदेशाः  
किं वोल्कामण्डलानि त्रिभुवनदहनायोद्यतानीति भीतैः ।  
पायासुर्नारसिंहं वपुरमरगणैर्बिभ्रतः शार्ङ्गपाणेर्-  
दृष्ट्वा दृप्तासुरोरस्तलदरणगलद्रक्तरक्ता नखा वः ॥  
मेरूरुकेसरमुदारदिगन्तपत्त्रम्-  
आमूललम्बिचलशेषशरीरनालम् ।  
येनोद्धृतं कुवलयं सलिलात्सलीलम्-  
उत्तंसकार्थमिव पातु स वो वराहः ॥  
न मृद्नीयान्मृद्वी कथमिव मही पोत्रनिकषैर्-  
मुखाग्निज्वालाभिः कनकगिरिरीयान्न विलयम् ।  
न शुष्येयुः श्वासैः सलिलनिधयः सप्त च कथं  
वराहो वः पायादिति विपुलचिन्तापरिकरः ॥  
स्वामी सन्भुवनत्रयस्य विकृतिं नीतोसि किं याच्ञया  
यद्वा विश्वसृजा त्वयैव न कृतं तद्दीयतां ते कुतः ।  
दानं श्रेष्ठतमाय तुभ्यमतुलं बन्धाय नो मुक्तये  
विज्ञप्तो बलिना निरुत्तरतया ह्रीतो हरिः पातु वः ॥  
लीने श्रोत्रैकदेशे नभसि नयनयोस्तेजसि क्वापि याते  
श्वासग्रासोपयुक्ते मरुति जलनिधौ पायुरन्ध्रार्धपीते ।  
पोत्रप्रान्तैकरोमान्तरविवरगतां मृग्यतः शार्ङ्गपाणेः  
क्रोडाकारस्य पृथ्वीमकलितविषयं वैभवं वः पुनातु ॥  
क्वेदानीं दर्पितास्ते घनमदमदिरामोदिनो दिग्धिपेन्द्रा  
हे मेरो मन्दरान्द्रे मलय हिमगिरे साधु वः क्ष्माधरत्वम् ।  
शेष श्लाघ्योसि दीर्घैः पृथुभुवनभरोच्चण्डशौण्डैः शिरोभिः  
शंसन्सोत्प्रासमुच्चैरिति धरणिभृतः पातु युष्मान्वराहः ॥  
आव्याद्वो वामनो यस्य कौस्तुभप्रतिबिम्बिता ।  
कौतुकालोकिनी जाता जाठरीव जगत्त्रयी ॥  
एकस्थं जीवितेशे त्वयि सकलजगत्सारमालोकयामः  
श्यामे चक्षुस्तवास्मिन्वपुषि निविशते नाल्पपुण्यस्य पुंसः ।  
कस्यान्यत्रामृतेस्मिन्रतिरतिविपुला दृष्टिरेवामृतं ते  
दैत्यैरित्युच्यमानो मुनिभिरपि हरिः स्त्रैणरूपोवताद्वः ॥  
भ्राम्यन्महागिरिनिघर्षणलब्धपृष्ठ-  
कण्डूयनक्षणसुखायितगाढनिद्रः ।  
सुष्वाप दीर्घतरघर्घरघोरघोषः  
श्वासाभिभूतजलधिः कमठः स वोव्यातु ॥  
स धूर्जटिजटाजूटो जायतां विजयाय वः ।  
यस्यैकपलितभ्रान्तिं करोत्पद्यापि जाह्नवी ॥  
स पातु वो यस्य जटाकलापे  
स्थितः शशाङ्कः स्फुटहारगौरः ।  
नीलोत्पलानामिव नालपुञ्जे  
निद्रायमाणः शरदीव हंसः ॥  
दिश्यात्स शीतकिरणाभरणः शिवं वो  
यस्योत्तमाङ्गभुवि विस्फुरदूर्मिपक्षा ।  
हंसीव निर्मलशशाङ्ककलामृणाल-  
कन्दार्थिनी सुरसरिन्नभसः पपात ॥  
श्रेयांसि वो दिशतु यस्य सिताभ्रशुभ्रा  
विभ्राजते सुरसरिद्वरमौलिमाला ।  
ऊर्ध्वेक्षणज्वलनतापविलीयमान-  
चन्द्रामृतप्रविततामृतवाहिनीव ॥  
च्युतामिन्दोर्लेखां रतिकलहभग्नं च वलयं  
शनैरेकीकृत्य प्रहसितमुखी शैलतनया ।  
अवोचद्यं पश्योत्यवतु स शिवः सा च गिरिजा  
स च क्रीडाचन्द्रो दशनकिरणापूरिततनुः ॥  
एषा ते हर का सुगात्रि कतमा मूर्ध्नि स्थिता किं जटा  
हंसः किं भजते जटां नहि शशी चन्द्रो जलं सेवते ।  
मुग्धो भूतिरियं कुतोत्र सलिलं भूतिस्तरङ्गायते  
एवं यो विनिगूहते त्रिपथगां पायात्स वः शङ्करः ॥  
आश्लेषाधरविम्बचुम्बनसुखालापस्मितान्यासतां  
दूरे तावदिदं मिथो न सुलभं जातं मुखालोकनम् ।  
इत्थं व्यर्थकृतैकदेहघटनोपन्यासयोरावयोः  
केयं प्रेमविडम्बनेत्यवतु वः स्मेरोर्धनारीश्वरः ॥  
मातर्जीव किमेतदञ्जलिपुटे तातेन गोपाय्यते  
वत्स स्वादु फलं प्रयच्छति न मे गत्वा गृहाण स्वयम् ।  
मात्रैवं प्रहिते गृहे विघटयत्याकृष्य सन्ध्याञ्जलिं  
शम्भोर्भिन्नसमाधिरुद्धरभसो हासोद्गमः पातु वः ॥  
एकं चन्तच्छदस्य स्फुरति जपवशादर्धमन्यत्प्रकोपाद्-  
एकः पाणिः प्रणन्तुं शिरसि कृतपदः क्षेप्तुमन्यस्तमेव ।  
एकं ध्यानान्निमीलत्यपरमविषहं वीक्षितुं चक्षुरित्थं  
तुल्यानिच्छापि वामा तनुरवतु स वो यस्य सन्ध्यावसाने ॥  
शैलराजतनयास्तनयग्मव्यापृतास्ययुगलस्य गृहस्य ।  
शेषवक्रकमलानि मलं वो दुग्धपानविधुराणि हरन्तु ॥  
करजालमपूर्वचेष्टितं वस्तदभीष्टप्रदमस्तु तिग्मभासअः ।  
क्रियते भवबन्धनाद्विमुक्तिः प्रणतानामुपसेवितेन येन ॥  
युष्माकमम्बरमणे प्रथमे मयूखास्-  
ते मङ्गलं विदधतूदयरागभाजः ।  
कुर्वन्ति ये दिवसजन्ममहोत्सवेषु  
सिन्दूरपाटलमुखीरिव दिक्पुरन्ध्रीः ॥  
आबाहूद्गतमण्डलाग्ररुचयः सन्नद्धवक्षःस्थलाः  
सोष्माणो व्रणिनो विपक्षहृदय्प्रोन्माथिनः कर्कशाः ।  
उत्सृष्टाम्बरदृष्टविग्रहभरा यस्य स्मराग्रेसरा  
योधा वारवधूस्तनाश्च न दधुः क्षोभं स वोव्याज्जिनः ॥  
किं स्याद्भास्वान्न भानोरमृतघनरसस्यन्दिनः सन्ति पादाः  
किं वा राकाशशाङ्को नहि तुहिनरुचिः कुत्रचिन्निष्कलङ्कः ।  
साक्षाच्चिन्तामणिः किं विपुलफलमणेः सौकुमार्यं कुतस्त्यं  
सन्देहान्मुग्धधीभिः प्रथममिति मुनेः पातु दृष्टं वपुर्वः ॥  
चिरमाविष्कृतप्रीतिभीतयः पान्तु वो द्विषाम् ।  
वलयज्यारवोन्मिश्राश्चण्ड्याः कोदण्डकृष्टयः ॥  
दिश्यान्महासुरशिरःसरसीप्सितानि  
प्रेङ्खन्नखावलिमयूखमृणालनालम् ।  
चण्ड्याश्चलच्चटुलनूपुरचञ्चरीक-  
झाङ्कारहारि चरणाम्बुरुहद्वयम् वः ॥  
सव्रीडा दयितानने सकरुणा मातङ्गचर्माम्बरे  
सत्रासा भुजगे सविस्मयरसा चन्द्रेमृतस्यन्दिनि ।  
सेर्ष्या जह्नुसुतावलोकनविधौ दीना कपालोदरे  
पार्वत्या नवसङ्गमप्रणयिनी दृष्टिः शिवायस्तु वः ॥  
उत्तिष्ठन्त्या रतान्ते भरमुरगपतौ पाणिनैकेन कृत्वा  
धृत्वा चान्येन वासो विगलितकबरीभारमंसं वहन्त्याः ।  
भूयस्तत्कालकान्तिद्विगुणितसुरतप्रीतिना शौरिणा वः  
शय्यामालिङ्ग्य नीतं वपुरलसलसद्बाहु लक्ष्म्याः पुनातु ॥  
पायाद्गजेन्द्रवदनः स इमां त्रिलोकीं  
यस्योद्गतेन गगने महता करेण ।  
मूलावलग्नसितदन्तबिसाङ्कुरेण  
नालायितं तपनबिम्बसरोरुहस्य ॥  
सानन्दं नन्दिहस्ताहतमुरजरवाह्वतकौमारबर्हि-  
त्रासान्नासाग्ररन्ध्रं विशति फणिपतौ भोगसङ्कोचभाजि ।  
गण्डोड्डीनालिमालामुखरितककुभस्ताण्डवे शूलपाणेर्-  
वैनायक्यश्चिरं वो वदनविधुतयः पान्तु सीत्कारवत्यः ॥  
धनुर्माला मौर्वी क्वणदलिकुलं लक्ष्यमबला  
मनो भेद्यं शब्दप्रभृतय इमे पञ्च विशिखाः ।  
इयाञ्जेतुं यस्य त्रिभुवनमदेहस्य विभवः  
स कामः कामान्वो दिशतु दयितापाङ्गवसतिः ॥  
ब्रह्मा दक्षः कुबेरो यमवरुणमरुद्वह्निचन्द्रेन्द्ररुद्राः  
शैला नद्यः समुद्रा ग्रहगणमनुजा दैत्यगन्धर्वनागाः ।  
द्वीःआ नक्षत्रतारारविवसुमुनयो व्योम भूरश्चिनौ च  
संलीना यस्य सर्वे वपुषि स भगवापातु वो विश्वरूपः ॥  
मुग्धे मुञ्च विषादमत्र बलजित्कम्पो गुरुस्त्यज्यतां  
सद्भावं भज पुण्डरीकनयने मान्यानिमान्मानय ।  
लक्ष्मीं बोधयतः स्वयंवरविधौ धन्वन्तरेर्वाक्छला-  
दन्यत्र प्रतिषेधमात्मनि विधिं शृण्वन्हरिः पातु वः ॥  
दिश्यात्सुखं नरहरिर्भुवनैकवीरो  
यस्याहवे दितिसुतोद्दलनोद्यतस्य ।  
क्रोधोद्धतं मुखमवेक्षितुमक्षमत्वं  
जानेभवन्निजनखेष्वपि यन्नतास्ते ॥  
स्वस्ति स्वागतमर्थ्यहं वद विभो किं दीयतां मेदिनी  
का मात्रा मम विक्रमत्रयपदं दत्तं गृहीतां मया ।  
मा देहीत्युशनाः कुतो हरिरयं पात्रं किमस्मात्परं  
यो हीत्थं बलिनार्चितो मखमुखे पायात्स वो वामनः ॥  
चक्र ब्रूहि विभो गदे जय हरे कम्बो समाज्ञापय  
भो भो नन्दक जीव पन्नगरियो किं नाथ भिन्नो मया ।  
को दैत्यः कतमो हिरण्यकशिपुः सत्यं भवद्भ्यः शपे  
केनास्त्रेण नखैरिति प्रवदतो विष्णोर्मुखं पातु वः ॥  
चिन्ताचक्रिणि हन्त चक्रिणि भिया कुब्जासनेब्जासने  
नश्यद्धामनि तिग्मधामनि धृताशङ्के शशाङ्के भृशम् ।  
भ्रश्यच्चेतसि च प्रचेतसि शुचा तान्ते कृतान्ते च यो  
व्यग्रोभूत्कटुकालकूटकवलीकाराय पायात्स वः ॥  
नित्यं नरावृति निजानुभवैकमानम्-  
आनन्दधाम जगदङ्कुरबीजमेकम् ।  
दिग्देशकालकलनादिसमस्तहस्त-  
मर्दासहं दिशतु शर्म महन्महो वः ॥  
व्योम्नीव नीरदभरः सरसीव वीचि-  
व्यूहः सहस्रमहसीव सुधांशुधाम् ।  
यस्मिन्निदं जगदुदेति च लीयते च  
तच्छाम्भवं भवतु वैभवमृर्द्धये वः ॥  
लोकत्रयस्थितिलयोदयकेलिकारः  
कार्येण यो हरिहरद्रुहिणत्वमेति ।  
देवः स विश्वजनवाङ्मनसातिवृत्ति-  
शक्तिः शिवं दिशतु शश्वदनश्वरं वः ॥  
सर्वः किलायमवशः पुरुषाणुकर्म-  
कायादिकारणगणो यदनुग्रहेण ।  
विश्व प्रपञ्चरचनाचतुरत्वमेति  
स त्रायतां त्रिभुवनैकमहेश्वरो वः ॥  
यः कन्दुकैरिव पुरन्दर पद्मसद्म-  
पद्मापतिप्रभृतिभिः प्रभुरप्रमेयः ।  
खेलत्यलङ्घ्यमहिमा स हिमाद्रिकन्या-  
कान्तः कृतान्तदलनो लघयत्वधं वः ॥  
मुक्तिर्हि नाम परमः पुरुषार्थ एकस्-  
तामन्तरायमवयन्ति यदन्तरज्ञाः ।  
किं भूयसा भवतु सैव सुधामयूख-  
लेखाशिखाभरणभक्तिरभङ्गुरा वः ॥  
श्रीकण्ठस्य सकृत्तिकार्तभरणी मूर्तिः सदारोहिणी  
ज्येष्ठा भद्रपदा पुनर्वसुयुता चित्रा विशाखान्विता ।  
दिश्यादक्षतहस्तमूलघटिताषाढा मघालङ्कृता  
श्रेयो वैश्रवणान्विता भगवतो नक्षत्रपालीव वः ॥  
त्राता भीतिभृतां पतिश्चिदचितां क्लेशं सतं शंसतां  
हन्ता भक्तिमतां सतां स्वसमतां कर्तापकर्तासताम् ।  
देवः सेवकभुक्तिमुक्तिरचनाभूर्भूर्भुवःस्वस्त्रयी-  
निर्माणस्थितिसंहृतिप्रकटितक्रीडो मृडः पातु वः ॥  
राजा राजार्चिताङ्घ्रेरनुपचितकलो यस्य चूडामणित्वं  
नागा गागात्मजार्धं न भसितधवलं यद्वपुर्भूषयन्ति ।  
मा रामारागिणी भून्मतिरिति यमिनां येन वोदाहि मारः  
स प्ताः सप्ताश्वनुन्नारुणकिरणनिभाः पातु बिभ्रत्त्रिनेत्रः ॥  
राधामोहनमन्दिरं जगमिषोश्चन्द्रावलीमन्दिराद्-  
राधो क्षेममिति प्रियस्य वचनं श्रुत्वाह चन्द्रावली ।  
क्षेमं कंस ततः प्रियः प्रकुपितः कंसः क्व दृष्टस्त्वया  
राधा क्वेति तयोः प्रिसन्नमनसोर्हासोद्गमः पातु वः ॥  
आकृष्टे युधि कार्मुके समवदद्वामः करो दक्षिणं  
रे रे दक्षिणहस्त भोजनमहादानादि ते कुर्वतः ।  
पश्चाद्गन्तुमयुक्तमित्यथ पुनः सोप्यब्रवीदद्रवं  
प्रष्टुं राघवमाशु रावणशिरोवृन्दानि भिन्दानि किम् ॥  
दृष्टः क्वापि स केशवो व्रजवधूमादाय काञ्चिद्गतः  
सर्वा एव हि वञ्चिताः खुल वयं सोन्वेषणीयो यदि ।  
द्वे द्वे गच्छत इत्युदीर्य सहसा राधां गृहीत्वा करे  
गोपीवेषधरो निकुञ्जभवनं प्राप्तो हरिः पातु वः ॥  
मातस्तर्णकरक्षणाय यमुनाकच्छं न गच्छाम्यहं  
कस्माद्वत्स पिनष्टि पीवरकुचद्वन्द्वेन गोपीजनः ।  
भ्रूभङ्गैर्विनिवारितोपि बहुशो जल्पन्यशोदाग्रतो  
गोपीभिः करपद्ममुद्रितमुखः पायात्स वः केशवः ॥  
सन्ध्यां यत्प्रणिपत्य लोकपुरतो बद्धाञ्जलिर्याचसे  
धत्से यच्च नदीं विलज्ज शिरसा तन्नाम सोढं मया ।  
श्रीर्यातामृतमन्थने यदि हरिं कस्माद्विषं भक्षितं  
मा स्त्रीलम्पट मां स्पृशेति गदितो गौर्या हरः पातु वः ॥  
कस्त्वं शूली मृगय भिषजं नीलकण्ठः प्रियेहं  
केकामेकां वद पशुपतिर्नैव दृश्ये विषाणे ।  
मुग्धे स्थाणुः स चरति कथं जीवितेशः शिवाया  
गच्छाटव्यामिति हतवचाः पातु वश्चन्द्रचूडः ॥  
कोयं द्वारि हरिः प्रयाह्युपवनः शाखामृगस्यात्र किं  
कृष्णोहं दयिते बिभेमि सुतरां कृष्णादहं वानरात् ।  
मुग्धेहं मधुसूदनः पिब लतां तामेव तन्मीवले  
इत्थं निर्वचनीकृतो दयितया ह्रीतो हरिः पातु वः ॥  
निर्लज्ज हरे किमिदं प्रमदानुगतः सदा परिभ्रमसि ।  
मुग्धे त्वत्सम्पर्कात्प्रमदो भवतीति किं चित्रम् ॥  
शठ वर्णयामि भवतो नारीणामुपरिभूयसी प्रीतिः ।  
प्रलपसि किमसम्बद्धं कस्यारिषु विद्यते प्रेम ॥  
व्यामोहयसि किमेवं रामासक्तिं ब्रवीमि भवदीयाम् ।  
ज्येष्ठे भ्रातरि रामे न क्रियतां कथमिवासक्तिः ॥  
किं मामेवं भ्रमयसि शोचामि व्यसनमेव भवदीयम् ।  
निष्कारणकुपितायां त्वयि कथय किमल्पकं व्यसनम् ॥  
वक्रवचनैरमीभिर्गोपवधूमिति नरुत्तरीकृत्य ।  
मण्डलितगुरुपयोधरमुपगूढं पातु वः शौरेः ॥  
अयि सम्प्रसीद पार्वति शिवोपि तव पादयोर्निपतितोहम् ।  
शिव इति कथं हि जल्पसि सरुधिरगजचर्मसंवीतः ॥  
शिव इति यदि तव गदिते द्विगुणो रोषो भवाम्यहं स्थाणुः ।  
स्थानुरसि सत्यमेतच्चेतसि भवतो न किञ्चिदपि ॥  
त्यज रुषमवेहि मानिनि मामीश्वरमर्चितः त्रिभुवनस्य ।  
त्र्यम्बक यदीश्वरस्त्वं नग्नः किं धूलिधूसरितः ॥  
सम्प्रति किमत्र वक्ष्यसि पशुपतिरेषोस्मि पाण्डुरकपोले ।  
पशुपतिरेव न गणयसि युक्तायुक्तानि यस्मात्त्वम् ॥  
मुग्धे भ्रमसि किमेवं सत्यमिमं मां भवं विजानीहि ।  
सत्यं भवोसि शठ हे येनातिविचित्ररूपोसि ॥  
पण्डितबादस्तव यदि लोकेहं त्र्यम्बको विदित एषः ।  
अम्बा ह्येकापि न ते प्रजल्पसि त्वं कुतस्तिस्रः ॥  
वादो महानिहैव हि तथा विजानीह्यनङ्गदहनं माम् ।  
दग्धमिदमङ्गमङ्गं त्वया ममैवेदृशैश्चरितैः ॥  
सन्ध्याप्रणामदोषाद्योनुनयति तं विजित्य पार्वत्या ।  
आलिङ्गितश्च सरभसमुरसा वै हरतु दुरितं वः ॥  
भव निःस्नेहस्त्वं मे न भवाम्येवं यथा त्वया गदितम् ।  
निःस्नेहताभिलाषस्तव देवि कुतः समुत्पन्नः ॥  
कुसृतिभिरलमेताभिः किमर्थमुपरिस्थिता नदीयं ते ।  
का नरकपालमाला ममोपरिस्था गृहाणैताः ॥  
जनमनुरागिणमेवं सन्तापयसि व्यलीककरणेन ।  
तव नरकपालपङ्क्तिभिरवश्यमेवोपरि स्थेयम् ॥  
किं कुपितोसि त्यज रुषमपनयतां विग्रहं मया हि भवान् ।  
सह विग्रहो भवत्या न जातु विघाटिष्यतेस्माकम् ॥  
गङ्गाविग्रहकलुषामिति शिववचनैर्निरुत्तरां गौरीम् ।  
परिहास्य योनुनिन्ये स करोतु शिवः शिवं भवताम् ॥  
विजये कुशलस्त्र्यक्षो न क्रीडितुमहमनेन सह शक्ता ।  
विजये कुशलोस्मि न तु त्र्यक्षोक्षद्वयमिदं पाणौ ॥  
किं मे दुरोदरेण प्रयातु यदि गणपतिर्न तेभिमतः ।  
कः प्रद्वेष्टि विनायकमहिलोकः किं न जानासि ॥  
वसुरहितेन क्रीडा भवता सह कीदृशी न जिह्रेषि ।  
किं वसुभिन्नमतोमून्सुरासुरानेव पश्य पुरः ॥  
चन्द्रग्रहणेन विना नास्मि रमे किं प्रवर्तयस्येवम् ।  
देव्यै यदि रुचितमिदं नन्दिन्नाह्वयतां राहुः ॥  
हा राहौ निकटस्थे सितदंष्ट्रे भयकृति रतिः कस्य ।  
यदि नेच्छसि तत्त्यक्तः सम्प्रत्येवैष हाराहिः ॥  
आरोपयसि मुधा किं नाहमभिज्ञा त्वदङ्कस्य ।  
दिव्यं वर्षसहस्रं स्थित्वैवं युक्तमभिधातुम् ॥  
इत्थं पशुपतिपेशलपाशकलीलाप्रयुक्तवक्रोक्तेः ।  
हर्षवशतरलतारकमाननमव्याद्भवान्या वः ॥  
अङ्गुल्या कः कवाटे प्रहरति कुटिलो माधवः किं वसन्तो  
नो चक्री किं कुलालो नहि धरणिधरः किं प्रणीन्द्रो द्विजिह्वः ।  
मुग्धे घोराहिमाथी किमुत खगपतिर्नो हरिः किं कपीन्द्र  
इत्थं लक्ष्म्या कृतोसौ प्रतिहतवचनः पातुलक्ष्मीधवो वः ॥  
खेदः किं खलु दयिते न वेत्सि रविमण्डलं जगद्विदितम् ।  
न क्रोधः कर्तव्यो जलचरमूर्ध्वं न जातु पश्यामः ॥  
कोपस्त्यक्तुं योग्यो यस्य पिपासा न सम्भवति ।  
सन्त्यज मानिनि मानं किं मानेनाधुना ममानेन ॥  
किं तेन किल काव्येन मृद्यमानस्य यस्य ताः ।  
उदधेरिव नायान्ति रसामृतपरम्पराः ॥  
किं कवेस्तस्य काव्येन किं काण्डेन धनुष्मतः ।  
परस्य हृदये लग्नं न घूर्णयति यच्छिरः ॥  
अप्रगल्भपदन्यासा जननीरागहेतवः ।  
सन्त्येके बहुलालापाः कवयो बालका इव ॥  
किं तेन काव्यमधुना प्लाविता रसनिर्झरैः ।  
जडात्मानोपि नो यस्य भवन्त्यङ्कुरितान् तराः ॥  
नवोर्थो जातिरग्राम्या श्लेषोक्लिष्टः स्फुतो रसः ।  
विकटाक्षरबन्धश्च कृत्स्नमेकत्र दुष्करम् ॥  
मुखमात्रेण काव्यस्य करोत्यहृदयो जनः ।  
छायामछामपि श्यामां राहुस्तारापतेरिव ॥  
बोद्धारोमत्सरग्रस्ता विभवः स्मयदूषिताः ।  
अबोधोपहताश्चान्ये जीर्नमङ्गे सुभाषितम् ॥  
पदद्वयस्य सन्धानं कर्तुमप्रतिभाः खलाः ।  
तथापि परकाव्येषु दुष्करेष्वप्यसम्भ्रमाः ॥  
क्व दोषोत्र मया लभ्य इति सञ्चिन्त्य चेतसा ।  
खलः काव्येषु साधूनां श्रवणाय प्रवर्तते ॥  
उपपत्तिभिरम्लाना नोपदेशैः कदर्थिताः ।  
स्वसंवेदनसंवेद्यसाराः सहृदयोक्तयः ॥  
केषाञ्चिद्वाचि शुकवत्परेषां हृदि मूकवत् ।  
कस्याप्या हृदयाद्वक्त्रे वल्गु वल्गन्ति सूक्तयः ॥  
बहूनि नरशीर्षाणि लोमशानि बृहन्ति च ।  
ग्रीवासु प्रतिबद्धानि किञ्चित्तेषु सकर्णकम् ॥  
साध्वीव भारती भाति सूक्तिसद्व्रतचारिणी ।  
ग्राम्यार्थवस्तुसंस्पर्शबहिरङ्गा महाकवेः ॥  
ते वन्द्यास्ते महात्मानस्तेषां लोके स्थिरं यशः ।  
यैर्निबद्धानि काव्यानी ये वा काव्येषु कीर्तिताः ॥  
प्रसन्नाः कान्तिहारिण्यो नानाश्लेषविचक्षणाः ।  
भवन्ति कस्यचित्पुण्यैर्मुखे वाचो गृहे स्त्रियः ॥  
कवीनां महतां सूक्तैर्गूढार्थान्तरसूचिभिः ।  
विध्यमानश्रुतेर्मा भूहुर्जनस्य कथं व्यथा ॥  
यास्यति सज्जनहस्तं रमयिष्यति तं भवेच्च निर्दोषा ।  
उत्पादितयापि कविस्ताम्यति कथया दुहित्रेव ॥  
अवसरपठितं सर्वं सुभाषितत्वं प्रयात्पसूक्तमपि ।  
क्षुधि कदशनमपि नितरां भोक्तुः सम्पद्यते स्वादु ॥  
दुर्जनहुताशतप्तं काव्यसुवर्णं विशुद्धिमुपयाति ।  
दर्शयितव्यं तस्मान्मत्सरिमनसः प्रयत्नेन ॥  
गणयन्ति नापशब्दं न वृत्तभङ्गं क्षतिं न चार्थस्य ।  
रसिकत्वेनाकुलिता वेश्यापतयः कुकवयश्च ॥  
विपुलहृदयाभियोग्ये खिद्यति काव्ये जडो न मौर्ख्ये स्वे ।  
निन्दति कञ्चुकमेव प्रायः शुष्कस्तना नारी ॥  
ख्यातिं गमयति सुजनः सुकविर्विदधाति केवलं काव्यम् ।  
पुष्णाति कमलमम्भो लक्ष्म्या तु रविर्नियोजयति ॥  
व्याख्यातुमेव केचित्कुशलाः शास्त्रं प्रयोक्तुमलमन्ये ।  
उपनामयति करोन्नं रसांस्तु जिह्बैव जानाति ॥  
जिवित इव कण्ठगते सूक्ते दुःखासिका कवेस्तावत् ।  
नयनविकासविधायी सचेतनाभ्यागमो यावत् ॥  
प्रतीयमानं पुनरन्यदेव  
वस्त्वस्ति वाणीषु महाकवीनाम् ।  
यत्तत्प्रसिद्धावयवातिरिक्त-  
माभाति लावण्यमिवाङ्गनासु ॥  
कवेरभिप्रायमशब्दगोचरं  
स्फुरन्तमार्द्रेषु पदेषु केवलम् ।  
वदद्भिरङ्गैः कृतरोमविक्रियैर्-  
जनस्य तूष्णीम्भवतोयमञ्जलिः ॥  
सहृदयाः कविगुम्फनिकासु ये  
कतिपयास्त इमे न विशृङ्खलाः ।  
रसमयीषु लतास्विव षट्पदा  
हृदयसारजुषो न मुखस्पृशः ॥  
ख्याता नराधिपतयः कविसंश्रयेण  
राजाश्रयेण च गताः कवयः प्रसिद्धिम् ।  
राज्ञा समोस्ति न कवेः परमोपकारी  
राज्ञो न चास्ति कविना सदृशः सहायः ॥  
चेतःप्रसादजननः विबुद्धोत्तमानाम्-  
आनन्दि सर्वरसयुक्तमतिप्रसन्नम् ।  
काव्यं खलस्य न करोति हृदि प्रतिष्ठां  
पीयूषपानमिव वक्त्रविवर्ति राहोः ॥  
बद्धा यदर्पणरसेन विमर्दपूर्वम्-  
अर्थान्कथं झटिति तान्प्रकृतान्न दद्युः ।  
चौरा इवातिमृदवो महतां कवीनाम्-  
अर्थान्तराण्यपि हठाद्वितरन्ति शब्दाः ॥  
तत्किं काव्यमनल्पपीतमधुवत्कुर्यान्न यद्धृद्गतं  
मात्सर्यावृतचेतसां रसवशादप्युद्गतिं लोमसु ।  
कम्पं मूर्ध्नि कपोलयुग्ममरुणं बाष्पाविले लोचने  
अध्यारोपितवस्तुकीर्तनपरं वाचः करालम्बनम् ॥  
ये तावत्स्वगुणोपबृंहितधियस्तेषामरण्यं जगद्-  
येप्येते कृतमत्सराः परगुणं स्वप्नेपि नेच्छन्ति ते ।  
अन्येषामनुरागिणां क्वचिदपि स्निग्धं मनो निर्वृता-  
वित्थं यान्तु तपोवनानि महतां सूक्तानि मन्येधुना ॥  
या साधूनिव साधुवादमुखरान्मात्सर्यमूकानपि  
प्रोच्चैर्नो कुरुते सतां मतिमतां दृष्टिर्न सा वास्तवी ।  
या याताः श्रुतिगोचरं च सहसा हर्षोल्लसत्कन्धरास्-  
तिर्यञ्चोपि न मुक्तशष्पकवलास्ताः किं कवीनां गिरः ॥  
स्वेच्छाभङ्गुरभाग्यमेघतडितः शक्या न रोद्धुं श्रियः  
प्राणानां सततं प्रयाणपटहश्रद्धा न विश्राम्यति ।  
त्राणं येत्र यशोमये वपुषि वः कुर्वन्ति काव्यामृतैस्-  
तानाराध्यपदे विधत्त सुकवीन्निर्गर्वमुर्वीश्वराः ॥  
हे राजानस्त्यजत सुकविप्रेमबन्धे विरोधं  
शुद्धा कीर्तिः स्फुरति भवतां नूनमेतत्प्रसादात् ।  
तुष्टैर्बद्धं तदलघु रघुस्वामिनः सच्चरित्रं  
रुष्टैर्नीतस्त्रिभुवनजयी हास्यमार्गं दशास्यः ॥  
नमो नमः काव्यरसाय तस्मै  
निषिक्तमन्तः पृषतापि यस्य ।  
सुवर्णतां वक्त्रमुपैति साधोर्-  
दुर्वर्णतां याति च दुर्जनस्य ॥  
अज्ञातपाण्डित्यरहस्यमुद्रा  
ये काव्यमार्गे दधतेभिमानम् ।  
ते गारुडीयाननधीत्य मन्त्रान्-  
हालाहलास्वादनमारभन्ते ॥  
सरस्वतीमातुरभूच्चिरं न यः  
कवित्वपाण्डित्यघनस्तनन्धयः ।  
कथं स सर्वाङ्गमनाप्तसौष्ठवो  
दिनाद्दिनं प्रौढिविशेषमश्नुते ॥  
वितीर्णशिक्षा इव हृत्पदस्थ-  
सरस्वतीवाहनराजहंसैः ।  
ये क्षीरनीरप्रविभागदक्षा  
विवेकिनस्ते कवयो जयन्ति ॥  
काव्यामृतं दुर्जनराहुनीतं  
प्राप्यं भवेन्नो सुमोनजनस्य ।  
सच्चक्रमव्याजविराजमानत्-  
ऐक्ष्ण्यप्रकर्षं यदि नाम न स्यात् ॥  
विना न साहित्यविदापरत्र  
गुणः कथञ्चित्प्रथते कवीनाम् ।  
आलम्बते तत्क्षणमम्भसीव  
विस्तारमन्यत्र न तैलबिन्दुः ॥  
अत्यर्थवक्रत्वमनर्थकं या  
शून्या तु सर्वान्यगुणैर्व्यनक्ति ।  
अस्पृश्यतादूषितया तया किं  
तुच्छश्वपुच्छच्छटयेव वाचा ॥  
नीचस्तनोत्वश्रु नितान्तकार्ष्ण्यं  
पुष्णातु साधर्म्यभृदञ्जनेन ।  
विना तु जायेत कथं तदीय-  
क्षोदेन सारस्वतदृक्प्रसादः ॥  
अर्थोस्तिचेन्न पदशुद्धिरथास्ति सापि  
नो रीतिरस्ति यदि सा घटना कुतस्त्या ।  
साप्यस्ति चेन्न नववक्रगतिस्तदेतद्-  
व्यर्थं विना रसमहो गहनं कवित्वम् ॥  
श्लाघ्यैव वक्रिमगतिर्घनदार्ढ्यबन्धोस्-  
तस्याः कविप्रवरसूक्तिधनुर्लतायाः ।  
कर्णान्तिकप्रणयभाजि गुणे यदीये  
चेतांसि मत्सरवतां झटिति त्रुटन्ति ॥  
यातास्ते रससारसङ्ग्रहविधिं निष्पीड्य निष्पीड्य ये  
वाक्तत्वेक्षुलतां पुरा कतिपये तत्त्वस्पृशश्चक्रिरे ।  
जायन्तेद्य यथायथं तु कवयस्ते तत्र सन्तन्वते  
येनुप्रासकठोरचित्रयमकश्लेषादिशल्कोच्चयम् ॥  
परश्लोकान्स्तोकाननुदिवसमभ्यस्य ननु ये  
चतुष्पादीं कुर्युर्बहव इह ते सन्ति कवयः ।  
अविच्छिन्नोद्गच्छज्जलधिलहरीरीतिसुहृदः  
सुहृद्या वैशद्यं दधति किल केषाम्चन गिरः ॥  
हेम्नो भारशतानि वा मदमुचां वृन्दानि वा दन्तिनां  
श्रीहर्षेण समर्पितानि गुणिने बाणाय कुत्राद्य तत् ।  
या बाणेन तु तस्य सूक्तिविसरैरुट्टङ्किताः कीर्तयस्-  
ताः कल्पप्रलयेपि यान्ति न मनाङ्मन्ये परिम्लानताम् ॥  
धन्याः शूचीनि सुरभीणि गुणोम्भितानि  
वाग्वीरुधः स्ववदनोपवनोद्गतायाः ।  
उच्चित्य सूक्तिकुसुमानि सतांविविक्त-  
वर्णानि कर्णपुलिनेष्ववतंसयन्ति ॥  
तेनन्तवाङ्मयमहार्णवदृष्टपाराः  
सांयात्रिका इव महाकवयो जयन्ति ।  
यत्सूक्तिपेलवलवङ्गलवैर्वैमि  
सन्तः सदः सुवदनान्यधिवासयन्ति ॥  
त्रैलोक्यभूषणमणिर्गुणिवर्गबन्धुर्-  
एकश्चकास्ति कविता सविता द्वितीयः ।  
शंसन्ति यस्य महिमातिशयं शिरोभिः  
पादग्रहं विदधतः पृथिवीभृतोपि ॥  
शब्दार्थमात्रमपि ये न विदन्ति तेपि  
यां मूर्छनामिव मृगाः श्रवणैः पिबन्तः ।  
संरुद्धसर्वकरणप्रसरा भवन्ति  
चित्रस्थिता इव कवीन्द्रगिरं नुमस्ताम् ॥  
अस्थाने गमिता लयं हतधियां वाग्देवता कल्पते  
धिक्काराय पराभवाय महते तापाय पापाय वा ।  
स्थाने तु व्ययिता सतां प्रभवति प्रख्यातये भूतये  
चेतोनिर्वृतये परोपकृतये प्रान्ते शिवावाप्तये ॥  
वल्मीकप्रभवेण रामनृपतिर्व्यासेन धर्मात्मजो  
व्याख्यातः किल कालिदासकविना श्रीविक्रमाङ्को नृपः ।  
भोजश्चित्तपबिह्लणप्रभृतिभिः कर्णोपि विद्यापतेः  
ख्यातिं यान्ति निरेश्वराः कविवरैः स्फारैर्न भेरीरवैः ॥  
भुजतरुवनच्छायां येसां निषेव्य महौजसां  
जलधिरशना मेदिन्यासीदसावकुतोभया ।  
स्मृतिमपि न ते यान्ति क्ष्मापा विना यदनुग्रहं  
प्रकृतिमहते कुर्मस्तस्मै नमः कविकर्मणे ॥  
येप्यासन्निभकुम्भशायितपदा येपि श्रियं लेभिरे  
येषामप्यवसन्पुरा युवतयो गेहेष्वहश्चन्द्रिकाः ।  
तांल्लोकोयमवैति लोकतिलकान्स्वप्नेप्यजातानिव  
भ्रातः सत्कविकृत्य किं स्तुतिशतैरन्धं जगत्त्वां विना ॥  
स्फारेण सौरभभरेण किमेणनाभेस्-  
तद्धानसारमपि सारमसारमेव ।  
स्रक्सौमनस्यपि न पुष्यति सौमनस्यं  
प्रस्यन्दते यदि मधुद्रवमुक्तिदेवी ॥  
प्रयच्छति चमत्कृतिं विरचनाविधौ चेतसः  
सभासु पठितो भवत्यसमसाधुवादाप्तये ।  
प्रथामुपगतस्तनोत्यतितरामुदारं यशो  
न पुष्यति मनोरथं कमिव काव्यचिन्तामणिः ॥  
यः सत्पदस्थमिव काव्यमधु प्रसन्नं  
मुष्णन्परस्य तनुते निजपद्ममध्ये ।  
अस्थानदोषजनितेव पिपीलकाली  
काली विभाति लिखिताक्षरपङ्क्तिरस्य ॥  
यः स्यात्केवललक्ष्यलक्षणरतो नो तर्कसम्पर्कभृन्-  
नालङ्कारविचारचारुधिषणः काव्यज्ञशिक्षोज्झितः ।  
तस्माच्चेद्रसशालि काव्यमुदयेदेकान्ततः सुन्दरं  
प्रासादो धवलस्तदा क्षितिपतेः काकस्य कार्ष्ण्याद्भवेत् ॥  
स्वप्रज्ञया कुञ्चिकयेव कञ्चित्-  
सारस्वतं वक्रिमभङ्गिभाजम् ।  
कवीश्वरः कोपि पदार्थकोश-  
मुद्धाट्य विश्वाभरणं करोति ॥  
दैवीर्गिरः केपि कृतार्थयन्ति  
ताः कुण्ठयन्त्येव पुनर्विमूढाः ।  
या विप्रुषः शुक्तिमुखेषु दैव्यस्-  
ता एव मुक्ता न तु चातकेषु ॥  
परिश्रमज्ञं जनमन्तरेण  
मौनव्रतं बिभ्रति वाग्मिनोपि ।  
वाचंयमाः सन्ति विना वसन्तः  
पुंस्कोकिलाः पञ्चमचञ्चवोपि ॥  
व्यालाश्च राहुश्च सुधाप्रसादाज्-  
जिह्वाशिरोनिग्रहमुग्रमापुः ।  
इतीव भीताः पिशुना भवन्ति  
पराङ्मुखाः काव्यरसामृतेषु ॥  
साकूतं निजसंविदेकविषयं तत्त्वं सचेता ब्रुवन्-  
नग्रे नूनमबोधमोहितधियां हास्यत्वमायास्यति ।  
तद्युक्तं विदुषो जनस्य जडवज्जोषं नु नामासितुं  
जात्यन्धं प्रतिरूपवर्णनविधौ कोयं वृथैवोद्यमः ॥  
जयन्ति जितमत्सराः परहितार्थमभ्युद्यताः  
पराभ्युदयसुस्थिताः परविपत्तिखेदाकुलाः ।  
महापुरुषसत्कथाश्रवणजातकौतूहलाः  
समस्तदुरितार्णवप्रकटसेतवः साधवः ॥  
परपरिवादे मूकः परनारीदर्शनेपि जात्यन्धः ।  
पङ्गुः परधनहरणे स जयति लोके महापुरुषः ॥  
सम्पत्सु महतां चेतो भवत्युत्पलकोमलम् ।  
आपत्सु च महाशैलशिलासङ्घातकर्कशम् ॥  
कुसुमस्तबकस्येव द्वयी मृत्तिर्मनस्विनः ।  
मूर्ध्नि वा सर्वलोकस्य शीर्यते वन एव वा ॥  
उपकारेण दूयन्ते न सहन्तेनुकम्पिताम् ।  
आपत्स्वपि दुराराध्या नित्यदुःखा मनस्विनः ॥  
जलसेकेन वर्धन्ते तरवो नाश्मसञ्चयाः ।  
भव्यो हि द्रव्यतामेति क्रियां प्राप्य तथाविधाम् ॥  
अवृत्तिभयमन्त्यानां मध्यानां मरणाद्भयम् ।  
उत्तमानां तु सत्त्वानामवमानात्परं भयम् ॥  
तापं हन्ति सुखं सूते जीवयत्युज्ज्वलं यशः ।  
अमृतस्य प्रकारोयं दुर्लभः साधुसङ्गमः ॥  
रसायनमयी शीता परमानन्ददायिनी ।  
नानन्दयति कं नाम साधुसङ्गतिचन्द्रिका ॥  
साधुसङ्गतरोर्जातं विवेककुसुमं शुभम् ।  
रक्षन्ति ये महात्मानो भाजनं ते फलश्रियः ॥  
शून्यमाकीर्णतामेति मृत्युरप्युत्सवायते ।  
आपत्सम्पदिवाभाति विद्वज्जनसमागमे ॥  
हिममापत्सरोजिन्या मोहनीहारमारुतः ।  
जयत्येको जगत्यस्मिन्साधुः साधुसमागमः ॥  
परं विवर्धनं बुद्धेरज्ञानतरुशातनम् ।  
समुत्सारणमाधीनां विद्धि साधुसमागमम् ॥  
यः स्नातः शीतसितया साधुसङ्गतिगङ्गया ।  
किं तस्य दानैः किं तीर्थैः किं तपोभिः किमध्वरैः ॥  
हृदयानि सतामेव कठिनानीति मे मतिः ।  
खलवाग्विशिखैस्तीक्ष्णैर्भिद्यन्ते न मनाग्यतः ॥  
आः किमर्थमिदं चेतः सतामम्भोधिदुर्भरम् ।  
इति क्रुधेव दुर्वेधाः परदुःखैरपूरयत् ॥  
काचो मणिर्मणिः काचो येषां तेन्ये हि देहिनः ।  
सन्ति ते सुधियो येषां काचः काचो मणिर्मणिः ॥  
दोषानपि गुणीकर्तुं दोषीकर्तुं गुणानपि ।  
शक्तो वादी न तत्तथ्यं दोषा गुणा गुणाः ॥  
गुणराशिमहाभारनिर्भरापूरितान्तराः ।  
सन्तो गौरवमायान्ति यदि तत्र किमद्भुतम् ॥  
स्वात्मन्येव लयं यातु तादृशो गुणिनां गुणः ।  
स्वयं प्रख्याप्यमानोपि यस्तृणाय न मन्यते ॥  
गुणवज्जनसम्पर्काद्याति स्वल्पोपि गौरवम् ।  
पुष्पमालानुषङ्गेण तृणं शिरसि धार्यते ॥  
सुवृत्तस्यैकरूपस्य परप्रीत्यै धृतोन्नतेः ।  
साधोः स्तनयुगस्येव पतनं कस्य तुष्टये ॥  
उदेति सविता रक्तो रक्त एवास्तमेति च ।  
सम्पतौ च विपतौ च महतामेकरूपता ॥  
पातेन कन्दुक इवोत्पतत्यार्यः पतन्नपि ।  
तथा त्वनार्यः पतति मृत्पिण्डपतनं यथा ॥  
पातितोपि कराघातैरुत्पतत्येव कन्दुकः ।  
प्रायेण हि सुवृत्तानामस्थायिन्यो विपत्तयः ॥  
घ्युतोप्युद्गच्छति पुनः प्रज्ञावान्न तु मूढधीः ।  
कन्दुकः पतनोत्थायी न तु कान्ताकुचद्वयी ॥  
अपेक्षन्ते न च स्नेहं न पात्रं न दशान्तरम् ।  
सदा लोकहिते युक्ता रत्नदीपा इवोत्तमाः ॥  
निर्गुणेष्वपि सत्त्वेषु दयां कुर्वन्ति साधवः ।  
नहि संहरते ज्योत्स्नां चन्द्रश्चण्डालवेश्मनि ॥  
नालोकः क्रियते सूर्ये भूः प्रतीपं न धार्यते ।  
नहि प्रत्युपकाराणामपेक्षा सत्सु विद्यते ॥  
अपकुर्वन्नपि प्रायः प्राप्नोति महतः शुभम् ।  
दहन्तमप्यौर्वमग्निं सन्तरपयति वारिधिः ॥  
कस्यापि  
सत्पक्षा ऋजवः शुद्धाः सफला गुणसेविनः दृष्ट्वापि दृश्यते दृश्यं श्रुत्वापि श्रूयते पुनः ।  
सत्यं न साधुवृत्तस्य दृश्यते पुनरुक्तता ॥  
सत्पक्षा ऋजवः शुद्धाः सफला गुणसेविनः ।  
तुल्यैरपि गुणैश्चित्रं सन्तः सन्तः शराः शराः ॥  
लाभप्रणयिनो नीचा मानकामा मनस्विनः ।  
मद्गुः सरसि मत्स्यार्थी हंसस्येष्टा प्रसन्नता ॥  
परदुःखं समाकर्ण्य स्वभावसरलो जनः ।  
उपकारासमर्थत्वात्प्राप्नोति हृदये व्यथाम् ॥  
ते वन्द्यास्ते कृतिनः श्लाघ्या तेषां हि जन्मनोत्पत्तिः ।  
यैरुज्झितात्मकार्यैः सुहृदामर्था हि साध्यन्ते ॥  
अशठमलोलमजिह्मं त्यागिनमनुरागिणं विशेषज्ञम् ।  
यदि नाश्रयति नरं श्रीः श्रीरेव हि वञ्चिता तत्र ॥  
आरोग्यं विद्वत्ता सज्जनमैत्त्री महाकुले जन्म ।  
स्वाधीनता च पुंसां महदैश्वर्यं विनाप्यर्थैः ॥  
स्वल्पापि साधुसम्पद्भोग्या महतां न पृथ्व्यपि खलश्रीः ।  
सारसमेव पयस्तृषमपहरति न वारिधेर्जातु ॥  
न भवति भवति च न चिरं भवति चिरं चेल्फलो विसंवदति ।  
मन्युः सत्पुरुषाणां तुल्यः स्नेहेन नीचानाम् ॥  
दोषो गुणाय गुणिनां महदपि दोषाय दोषिणां सुकृतम् ।  
तृणमिव दुग्धाय गवां दुग्धमिव विषाय सर्पाणाम् ॥  
विषमगता अपि न बुधाः परिभवमिश्रां श्रियं हि वाञ्छन्ति ।  
न पिबन्ति भौममम्भः सरजसमिति चातका एते ॥  
योग्यतयैव विनाशं प्रायोनार्येषु यान्ति गुणवन्तः ।  
स्फुटवचना एव शुकाः पञ्जरबन्धं निषेवन्ते ॥  
सकृदपि दृष्ट्वा पुरुषं प्राज्ञास्तुलयन्ति सारफल्गुत्वम् ।  
हस्ततुलयापि निपुणाः पलपरिमाणं विजानन्ति ॥  
सुजनो न याति वैरं परहितनिरतो विनाशकालेपि ।  
छेदेपि चन्दनतरुः सुरभयति मुखं कुठारस्य ॥  
निर्गुणमप्यनुरक्तं प्रायो न समाश्रितं जहति सन्तः ।  
सहवृद्धिक्षयभाजं वहति शशाङ्कः कलङ्कमपि ॥  
अन्त्यावस्थोपि बुधः स्वगुणं न जहाति जातिशुद्धतया ।  
न श्वेतभावमुज्झति शङ्खः शिखिभुक्तमुक्तोपि ॥  
दोषमपि गुणवति जने दृष्ट्वा गुणरागिणो न खिद्यन्ते ।  
प्रीत्यैव शशिनि पतितं पश्यति लोकः कलङ्कमपि ॥  
साप्तपदीनं सख्यं भवेत्प्रकृत्या विशुद्धचित्तानाम् ।  
किमुतान्योन्यगुणकथाविस्रम्भनिबद्धभावानाम् ॥  
स्पृहणीयाः कस्य न ते सुमतेः सरलाशया महात्मानः ।  
त्रयमपि येषां सदृशं हृदयं वचनं तथाचारः ॥  
गुणिनः समीपवर्ती पूज्यो लोकस्य गुणविहीनोपि ।  
विमलेक्षणप्रसङ्कादञ्जनमाप्नोति काणाक्षि ॥  
सहसिद्धमिदं महतां धनेष्वनास्था गुणेषु कृपणत्वम् ।  
परदुःखे कातरता महच्च धैर्यं स्वदुःखेषु ॥  
अतिकुपिता अपि सुजना योगेन मृदूभवन्ति न तु नीचाः ।  
हेम्नः कठिनस्यापि द्रवणोपायोस्ति न तृणानाम् ॥  
उपकृतिसाहसिकतया क्षतिमपि गणयन्ति नो गुणिनः ।  
जनयन्ति हि प्रकाशं दीपशिखाः स्वाङ्गदाहेन ॥  
रक्तत्वं कमलानां सत्पुरुषाणां परोपकारित्वम् ।  
असतां च निर्दयत्वं स्वभावसिद्धं त्रिषु त्रितयम् ॥  
उपकर्तुमप्रकाशं क्षन्तुं न्यूनेष्वयाचितं दातुम् ।  
अभिसन्धातुं च गुणैः शतेषु केचिद्विजानन्ति ॥  
गुणिनि गुणज्ञो रमते नागुणशीलस्य गुणिनि परितोषः ।  
अलिरेति वनात्कमलं न दर्दुरस्तान्निवासोपि ॥  
आदौ तु मन्दमन्दानि मध्ये समरसानि च ।  
अन्ते स्नेहायमानानि सङ्गतानि बुधैः सह ॥  
इयमुन्नतसत्त्वशालिनां  
महतां कापि कठोरचित्तता ।  
उपकृत्य भवन्ति दूरतः  
परतः प्रत्युपकारशङ्कया ॥  
उपकारिणि वीतमत्सरे वा  
सदयत्वं यदि तत्र कोतिरेकः ।  
अहिते सहसापराद्धलब्धे  
सघृणं यस्य मनः सतां स धुर्यः ॥  
आदिमध्यनिधनेषु सौहृदं  
सज्जने भवति नेतरे जने ।  
छेदताडननिघर्षतापनैर्-  
नान्यभावमुपयाति काञ्चनम् ॥  
दीपाः स्थितं वस्तु विभावयन्ति  
कुलप्रदीपास्तु भवन्ति केचित् ।  
चिरव्यतीतानपि पूर्वजान्ये  
प्रकाशयन्ति स्वगुणप्रकर्षात् ॥  
तुङ्गात्मनाः तुङ्गतराः समर्था  
मनोरुजं ध्वंसयितुं न नीचाः ।  
धाराधरा एव धराधराणां  
निदाघदावौघहरा न नद्यः ॥  
गुणा गुणज्ञेषु गुणीभवन्ति  
ते निर्गुणं प्राप्य भवन्ति दोषाः ।  
सुस्वादुतोयप्रभवा हि नद्यः  
समुद्रमासाद्य भवन्त्यपेयाः ॥  
तृणानि नोन्मूलयति प्रभञ्जनो  
मृदूनि नीचैः प्रणतानि सर्वशः ।  
समुच्छ्रितानेव तरून्प्रबाधते  
महान्महत्स्वेव करोति विक्रियाम् ॥  
चिराय सत्सङ्गमशुद्धमानसो  
न यात्यसत्सङ्गतमात्मवान्नरः ।  
मनोहरेन्दीवरखण्डगोचरो  
न जातु भृङ्गः कुणपे निलीयते ॥  
अपि विभवविहीनः प्रच्युतो वा स्वदेशान्-  
नहि खलजनसेवां प्रार्थयत्युन्नतात्मा ।  
तनु तृणमुपभुङ्क्ते न क्षुधार्तोपि सिंहः  
पिबति रुधिरमुष्णं प्रायशः कुञ्जराणाम् ॥  
वित्ते त्यागः क्षमा शक्तौ दुःखे दैन्यविहीनता ।  
निर्दम्भता सदाचारे स्वभावोयं महात्मनाम् ॥  
सुखलवदशाहर्षक्लैव्ये खलः खलु खेलते  
स्खलति भजते लेशक्लेशे विषादविषूचिकाम् ।  
भवति न सतां दर्पोद्दामा न दैन्यमयी मतिर्-  
दुरभिभवता गम्भीराणां सुखेष्वसुखेषु च ॥  
स्वाम्ये पेशलता गुणे प्रणयिता हर्षे निरुत्सेकता  
मन्त्रे संवृतता श्रुते सुमतिता वित्तोदये त्यागिता ।  
साधौ सादरता खले विमुखता पापे परं भीरुता  
दुःखे क्लेशसहिष्णुता च महतां कल्याणमाकाङ्क्षति ॥  
विपदि धैर्यमथाभ्युदये क्षमा  
सदसि वाक्पटुता युधि विक्रमः ।  
यशसि चाभिरतिर्व्यसनं श्रुते  
प्रकृतिसिद्धमिदं हि महात्मनाम् ॥  
इदं हि माहात्म्यविशेषसूचकं  
वदन्ति चिह्नं महतां मनीषिणः ।  
मनो यदेषां सुखदुःखसम्भवे  
प्रयाति नो हर्षविषादवश्यताम् ॥  
सुभाषितैः प्रीतिरनुन्नतिः श्रिया  
परार्थनिष्पत्तिपटीयसी क्रिया ।  
गुणेष्वतृप्तिर्गुणवत्सु चादरो  
निगूढमेतच्चरितं महात्मनाम् ॥  
सत्यं गुणा गुणवतां विधिवैपरीत्याद्-  
यत्नार्जिता अपि कलौ विफला भवन्ति ।  
साफल्यमस्ति सुतरामिदमेव तेषां  
यत्तापयन्ति हृदयानि पुनः खलानाम् ॥  
यद्वञ्चनाहितमतिर्बहु चाटुगर्भं  
कार्योन्मुखः खलजनः कृतकं ब्रवीति ।  
तत्साधवो न न विदन्ति विदन्ति किं तु  
कर्तुं वृथा प्रणयमस्य न पारयन्ति ॥  
पापं समाचरति वीतघृणो जघन्यः  
प्राप्यापदं सघृण एव तु मध्यबुद्धिः ।  
प्राणात्ययेपि न तु साधुजनः सुवृत्तं  
वेलां समुद्र इव लङ्घयितुं समर्थः ॥  
शुद्धिः स एव कुलजश्च स एव धीरः  
श्लाघ्यो विपत्स्वपि न मुञ्चति यः स्वभावम् ।  
तप्तं यथा दिनकरस्य मरीचिजालैर्-  
देहं त्यजेदपि हिमं न तु शीतलत्वम् ॥  
याञ्चापदं मरणदुःखमिवानुभाव्य  
दत्तेन किं खलु भवत्यतिभूयसापि ।  
कल्पद्रुमान्परिहसन्त इवेह सन्तः  
सङ्कल्पितैरतिददत्यकदर्थितं यत् ॥  
ते साधवो भुवनमण्डलमौलिभूता  
ये साधुतां निरुपकारिषु दर्शयन्ति ।  
आत्मप्रयोजनवशीकृतखिन्नदेहः  
पूर्वोपकारिषु खलोपि हि सानुकम्पः ॥  
नान्तर्विचिन्तयति किञ्चिदपि प्रतीपम्-  
अकोपितोपि सुजनः पिशुनेन पापम् ।  
अर्कद्विषोपि हि मुखे पतिताग्रभागास्-  
तारापतेरमृतमेव कराः किरन्ति ॥  
आकोपितोपि कुलजो न वदत्यवाच्यं  
निष्पीडितो मधुरमेव वमेत्किलेक्षुः ।  
नीचो जनो गुणशतैरपि सेव्यमानो  
हासेषु तद्वदति यत्कलहेषु वाच्यम् ॥  
निदन्तु नीतिनिपुणा अथवा स्तुवन्तु  
लक्ष्मीः परापततु गच्छतु वा यथेच्छम् ।  
अद्यैव वा मरणमस्तु युगान्तरे वा  
न्याय्यात्पथः प्रचलयन्ति पदं न धीराः ॥  
हेतोः कुतोप्यसदृशाः सुजना गरीयः  
कार्यं निसर्गगुरवः स्फुटमारभन्ते ।  
उत्थाय किं कलशतोपि न सिन्धुनाथम्-  
उद्वीचिमालमपिबद्भगवानगस्त्यः ॥  
प्रिया न्याय्या वृत्तिर्मलिनमसुभङ्गेप्यसुकरं  
ह्यसन्तो नाभ्यर्थ्याः सुहृदपि न याच्योकृशधनः ।  
विपद्युच्चैः स्थेयं पदमनुविधेयं च महतां  
सतां केनोद्दिष्टं विषममसिधाराव्रतमिदम् ॥  
प्रदानं सुच्छन्नं गृहमुपगते सम्भ्रमविधिर्-  
अनुत्सेको लक्ष्म्याप्यनभिभवनीयाः परकथाः ।  
प्रियं कृत्वा मौनं सदसि कथनं चाप्युपकृतेः  
श्रुतेत्यन्तासक्तिः पुरुषमभिजातं कथयति ॥  
कस्यादेशात्क्षपयति तमः सप्तसप्तिः प्रजानां  
छायाहेतोः पथि विटपिनामञ्जलिः केन बद्धः ।  
अभ्यर्थ्यन्ते जललवमुचः केन वा वृष्टिहेतोर्-  
जात्यैवैते परहितविधौ साधवो बद्धकक्ष्या ॥  
स्वफलनिचयः शाखाभङ्गं करोति वनस्पतेर्-  
गमनमलसं बर्हाटोपि करोति शिखण्डिनः ।  
चतुरगमनो यो जात्याश्वः स गौरिव वाह्यते  
गुणवति जने प्रायेणैते गुणाः खलु वैरिणः ॥  
ख्यातिं यत्र गुणा न यान्ति गुणिनस्तत्रादरः स्यात्कुतः  
किं कुर्याद्बहुशिक्षितोपि पुरुषः पाषाणभूते जने ।  
प्रेमारूढविलासिनीमदवशव्यावृत्तकण्ठस्वनः  
सीत्कारो हि मनोहरोपि बधिरे किं नाम कुर्याद्गुणम् ॥  
क्षुद्राः सन्ति सहस्रशः स्वभरणव्यापारमात्रोन्मुखाः  
स्वार्थो यस्य परार्थ एव स पुमानेकः सतामग्रणीः ।  
दुष्पूरोदरपूरणाय पिबति स्रोतःपतिं वाडवो  
जीमूतस्तु निदाघतापितजगत्सन्तापविच्छित्तये ॥  
नम्रत्वेनोन्नमन्तः परगुणनुतिभिः स्वान्गुणान्ख्यापयन्तः  
पुष्णन्तः स्वीयमर्थं सततकृतमहारम्भयत्नाः परार्थे ।  
क्षान्त्यैवाक्षेपरूक्षाक्षरमुखरमुखादुर्मुखान्दुःखयन्तः  
सन्तः साश्चर्यचर्या जगति बहुमताः कस्य नाभ्यर्थनीयाः ॥  
सज्जना एव साधूनां प्रथयन्ति गुणोत्करम् ।  
पुष्पाणां सौरभं प्रायस्तन्वते दिक्षु मारुताः ॥  
साधुरेव प्रवीणः स्यात्सद्गुणामृतचर्वणे ।  
नवचूताङ्कुरास्वादकुशलः कोकिलः किल ॥  
प्रायः सन्त्युपदेशार्हा धीमन्तो न जडाशयाः ।  
तिलाः कुसुमसौगन्ध्यग्राहिणो न यवाः क्वचित् ॥  
मनस्विहृदयं धत्ते रौक्ष्येणैव प्रसन्नताम् ।  
भस्मना मकुरः प्रायः प्रसादं लभतेतराम् ॥  
उत्तमः क्लेशविक्षोभं क्षमः सोढुं नहीतरः ।  
मणिरेव महाशाणघर्षणं न तु मृत्कणः ॥  
जडे प्रभवति प्रायो दुःखं बिभ्रति साधवः ।  
सितांशावुदिते पद्माः सङ्कोचातङ्कधारिणः ॥  
गुणानामन्तरं प्रायस्तज्ज्ञो जानाति नेतरः ।  
मालतीमल्लिकामोदं घ्राणं वेत्ति न लोचनम् ॥  
स्वभावं नैव मुञ्चन्ति सन्तः संसर्गतोसताम् ।  
न त्यजन्ति रुतं मञ्जु काकसम्पर्कतः पिकाः ॥  
सम्पत्तौ कोमलं चित्तं साधोरापदि कर्कशम् ।  
सुकुमारं मधौ पत्त्रं तरोः स्यात्कठिनं शुचौ ॥  
स्वभावं न जहात्यन्तः साधुरापद्गतोपि सन् ।  
कर्पूरः पावकप्लुष्टः सौरभं भजतेतराम् ॥  
अप्यापत्समयः साधोः प्रयाति श्लाघनीयताम् ।  
विधोर्विधुन्तुदास्कन्दविपत्कालोपि सुन्दरः ॥  
दृष्टदुर्जनदौरात्म्यः सज्जने रज्यते जनः ।  
आरुह्य पर्वतं पान्थः निर्वृतिमेत्यलम् ॥  
क्षणक्षयिणि सापाये भोगे रज्यन्ति नोत्तमाः ।  
सन्त्यज्याम्भोजकिञ्जल्कं हंसाः प्राश्नन्ति शैवलम् ॥  
अधमं बाधते भूयो दुःखावेगो न तूत्तमम् ।  
पाणिपादं रुजत्याशु शीतस्पर्शो न चक्षुषी ॥  
गुणवान्सुचिरस्थायी दैवेनापि न सह्यते ।  
तिष्ठत्येकां निशां चन्द्रः श्रीमान्सम्पूर्णमण्डलः ॥  
सर्वत्र गुणवान्देशे चकास्ति प्रथतेतराम् ।  
मणिर्मूर्ध्नि गले बाहौ पादपीठेपि शोभते ॥  
उत्तमं सुचिरं नैव विपदोभिभवन्त्यलम् ।  
राहुग्रसनसम्भूता क्षणं विच्छायता विधोः ॥  
सन्तुष्यत्युत्तमः स्तुत्या धनेन महताधमः ।  
प्रसीदन्ति जपैर्देवा बलिभिर्भूतविग्रहाः ॥  
न कदाचित्सतां चेतः प्रसरत्यघकर्मसु ।  
जलेषु द्रुतमप्यन्तः सर्पिराश्यानतां व्रजेत् ॥  
नराः संस्कारार्हा जगति किल केचित्सुकृतिनः  
समानायां जातावपि वयसि सत्यामपि धियि ।  
अयं दृष्टान्तोत्र स्फुटपरिचयादभ्यसनतः  
शुकः श्लोकान्वक्तुं प्रभवति न काकः क्वचिदपि ॥  
धनमपि परदत्तं दुःकमौचित्यभाजां  
भवति हृदि तदेवानन्दकारीतरेषाम् ।  
मलयजरसबिन्दुर्बाधते नेत्रमन्तर्-  
जनयति च स एवाह्लादमन्यत्र गात्रे ॥  
सद्वंशजस्य परितापनुदः सुवृत्त-  
शुद्धात्मनः सकललोकविभूषणस्य ।  
छिद्रं प्रजातमपि साधुजनस्य दैवान्-  
मुक्तामणेरिव गुणाय भवत्यवश्यम् ॥  
गेहं दुर्गतबन्धुर्भिर्गुरुगृहं छात्रैरहङ्कारिभिर्-  
हट्टं पत्तनवञ्चकैर्मुनिजनैः शापोन्मुखैराश्रमान् ।  
सिंहाद्यैश्च वनं खलैर्नृपसभां चौरौर्दिगन्तानपि  
सङ्कीर्णान्यवलोक्य सत्यसरलः साधुः क्व विश्राम्यति ॥  
साभिमानमसम्भाव्यमौचित्यच्युतमप्रियम् ।  
दुःखावमानदीनं वा न वदन्ति गुणोन्नताः ॥  
भवति सुभगत्वमधिकं विस्तारितपरगुणस्य सुजनस्य ।  
वहति विकासितकुमुदो द्विगुणरुचिं हिमकरोद्द्योतः ॥  
गुणिनामपि निजरूपप्रतिपत्तिः परत एव सम्भवति ।  
स्वमहिमदर्शनमक्ष्णोर्मकुरतले जायते यस्मात् ॥  
कोतिभारः समर्थानां किं दूरं व्यवसायिनाम् ।  
को विदेशः सविद्यानां कः परः प्रियवादिनाम् ॥  
अश्वः शस्त्रं शास्त्रं वीणा वाणी नरश्च नारी च ।  
पुरुषविशेषं प्राप्ता भवन्ति योग्या अयोग्याश्च ॥  
उत्साहसम्पन्नमदीर्घसूत्रं  
क्रियाविधिज्ञं व्यसनेष्वसक्तम् ।  
शूरं कृतज्ञं दृढसौहृदं च  
लक्ष्मीः स्वयं वाञ्छति वासहेतोः ॥  
कदर्थितस्यापि महाशयस्य  
न शक्यते सर्गगुणः प्रमार्ष्टुम् ।  
अधोमुखस्यापि कृतस्य वह्नेर्-  
नाधः शिखा यान्ति कदाचिदेव ॥  
न्यायः खलैः परिहृतश्चलितश्च धर्मः  
कालः कलिः कलुष एव परं प्रवृत्तः ।  
प्रायेण दुर्जनजनः प्रभाविष्णुरेव  
निश्चक्रिकः परिभवास्पदमेव साधुः ॥  
व्रते विवादं विमतिं विवेके  
सत्येतिशङ्कां विनये विकारम् ।  
गुणेवमानं कुशले निषेधं  
धर्मे विरोधं न करोति साधुः ॥  
वन्द्यः स पुंसं त्रिदशाभिनन्द्यः  
कारुण्यपुण्योपचयक्रियाभिः ।  
संसारसारत्वमुपैतै यस्य  
परोपकाराभरणं शरीरम् ॥  
अभेदेनोपास्ते कुमुदमुदरे वा स्थितवतो  
विपक्षादम्भोजादुपगतवतो वा मधुलिहः ।  
अपर्याप्तः कोपि स्वपरपरिचर्यापरिचय-  
प्रबन्धः साधूनामयमनभिसन्धानमधुरः ॥  
यैर्वातूलो भवति पुरतः कथ्यमानैर्जनानां  
कामप्यन्तर्विदधति रुजं येप्यनुद्गीर्यमाणाः ।  
तेभिप्रायाः किमपि हृदये कण्ठलग्नः स्फुरन्तो  
यस्याख्येयास्तमिह सुहृदं पुण्यवन्तो लभन्ते ॥  
उदन्वच्छिन्ना भूः स च निधिरपां योजनशतं  
सदा पान्थः पूषा गगनपरिमाणं कथयति ।  
इति प्रायो भावाः स्फुरदवधिमुद्रामुकुलिताः  
सतां प्रज्ञोन्मेषः पुनरयमसीमा विजयते ॥  
सागसेपि न कुप्यन्ति कृपया चोपकुर्वते ।  
बोधं स्वस्यैव नेच्छन्ति ते विश्वोद्धरणक्षमाः ॥  
पात्रं पवित्रयति नैव गुणान्क्षिणोति  
स्नेहं न संहरति नापि मलं प्रसूते ।  
दोषावसानरुचिरश्चलतां न धत्ते  
सत्सङ्गमः सुकृतसद्मनि कोपि दीपः ॥  
अणुरपि मणिः प्राणत्राणक्षमो विषभक्षिणां  
शिशुरपि रुषा सिंहीसूनः समाह्वयते गजान् ।  
तनुरपि तरुस्कन्धोद्भूतो दहत्यनलो वनं  
प्रकृतिमहतां जात्यं तेजो न मूर्तिमपेक्षते ॥  
नमः खलेभ्यः क इवाथवा न ता-  
नलं नमस्येदिह यो जिजीविषुः ।  
विनैव ये दोषमृषिप्रकाण्डवन्-  
नयन्ति शापेन रसातलं नरान् ॥  
विषधरतोप्यतिविषमः खल इति न मृषा वदन्ति विद्वांसः ।  
यदयं नकुलद्वेषी सकुलद्वेषी सदा पिशुनः ॥  
अतिमलिने कर्तव्ये भवति खलानामतीव निपुणा धीः ।  
तिमिरे हि कौशिकानां रूपं प्रतिपद्यते दृष्टिः ॥  
विध्वस्तपरगुणानां भवति खलानामतीव मलिनत्वम् ।  
अन्तरितशशिरुचामपि सलिलमुचां मलिनिमाभ्यधिकः ॥  
हस्त इव भूतिमलिनो लङ्घयति यथा यथा खलः सूजनम् ।  
दर्पणमिव तं कुरुते तथा तथा निर्मलच्छायम् ॥  
जीवनग्रहणे नम्रा गृहीत्वा पुनरुत्थिताः ।  
किं कनिष्ठा उत ज्येष्ठा घटीयन्त्रस्य दुर्जनाः ॥  
सदा खण्डनयोग्याय तुषपूर्णाशयाय च ।  
नमोस्तु बहुबीजाय खलायोलूखलाय च ॥  
जिह्वादूषितसत्पात्रः पिण्डार्थी कलहोत्कटः ।  
तुल्यतामशुचिर्नित्यं बिभर्ति पिशुनः शुनः ॥  
अहो बत खलः पुण्यैर्मूर्खोप्यश्रुतपण्डितः ।  
स्वगुणोदीरणे शेषः परनिन्दासु वाक्पतिः ॥  
खलः सुजनपैशुन्ये सर्वतोक्षि शिरोमुखः ।  
सर्वतः श्रुतिमांल्लोके सर्वमावृत्य तिष्ठति ॥  
सत्साधुवादे मूर्खस्य मात्सर्यगलरोगिणः ।  
जिह्वा कङ्कमुखेनापि कृष्टा नैव प्रवर्तते ॥  
मायामयः प्रकृत्यैव रागद्वेषमदाकुलः ।  
महतामपि मोहाय संसार इव दुर्जनः ॥  
खचित्रमपि मायावी रचयत्येव लीलया ।  
लघुश्च महतां मध्ये तस्मात्खल इति स्मृतः ॥  
खलेन धनमत्तेन नीचेन प्रभविष्णुना ।  
पिशुनेन पदस्थेन हा प्रजे क्व गमिष्यसि ॥  
कृतशतमसत्सु नष्टं सुभाषितशतं च नष्टमबुधेषु ।  
वचनशतमवचनकरे बुद्धिशतमचेतने नष्टम् ॥  
नष्टमपात्रे दानं नष्टं हितमफलबुद्ध्यवज्ञाने ।  
नष्टो गुणोगुणज्ञे नष्टं दाक्षिण्यमकृतज्ञे ॥  
दूरादुच्छ्रितपाणिरार्द्रनयनः प्रोत्सारितार्धासनो  
गाढालिङ्गनतत्परः प्रियकथाप्रश्नेषु सक्तोत्तरः ।  
अन्तर्गूढविषो बहिर्मधुमयश्चातीव मायामयः  
को नामायमपूर्वनाटकविधिर्यः शिक्षितो दुर्जनैः ॥  
ये श्रमं हर्तुमीहन्ते महतां चिरसम्भृतम् ।  
वन्द्यास्तेसरलात्मानो दुर्जनाः सज्जना इव ॥  
अहो कुटिलबुद्धीनां दुर्ग्राहमसतां मनः ।  
अन्यद्वचसि कण्ठेन्यदन्यदोष्ठपुटे स्थितम् ॥  
खलेषु सत्सु निर्याता वयमर्जयितुं गुणान् ।  
इयं सा तस्करग्रामे रत्नक्रयविडम्बना ॥  
वर्धेते स्पर्धयेवोभौ सम्पदा शतशाखया ।  
अङ्कुरोवस्करोद्भूतः पुरुषश्चाकुलोद्भवः ॥  
दह्यमानाः सुतीक्ष्णेन नीचाः परयशोग्निना ।  
अशक्तास्तत्पदं गन्तुं ततो निन्दां प्रचक्रिरे ॥  
यत्स्मृत्वैव परां यान्ति सन्तः सन्तापसन्ततिम् ।  
तदसन्तो हसन्तोपि हेलयैव हि कुर्वते ॥  
गुणदोषावशास्त्रज्ञः कथं विभजते जनः ।  
किमन्धस्याधिकारोस्ति रूपभेदोपलब्धिषु ॥  
प्रायः प्रकाशतां याति मलिनः साधुबाधया ।  
नाग्रसिष्यत चेदर्कं कोज्ञास्यत्सिंहिकासुतम् ॥  
प्रायः परोपतापाय दुर्जनः सततोद्यतः ।  
अवश्यकरणीयत्वान्न कारणमपेक्षते ॥  
स्तोकेनोन्नतिमायाति स्तोकेनायात्यधोगतिम् ।  
अहो सुसदृशी वृत्तिस्तुलाकोटेः खलस्य च ॥  
अहो प्रकृतिसादृश्यं श्लेष्मणो दुर्जनस्य च ।  
मधुरैः कोपमायाति कटुकैरुपशाम्यति ॥  
यथा गजपतिः श्रान्तश्छायार्थी वृक्षमाश्रितः ।  
विश्रम्य तं द्रुमं हन्ति तथा नीचः स्वमाश्रयम् ॥  
दुर्जनः परिहर्तव्यो विद्ययालङ्कृतोपि सन् ।  
मणिना भूषितः सर्पो भवेत्किं न भयङ्करः ॥  
चारुता परदारार्थं धनं लोकोपतप्तये ।  
प्रभूत्वं साधुनाशाय खले खलतरा गुणाः ॥  
परोपघातविज्ञानमात्रलाभोपजीविनाम् ।  
दाशानामिव धूर्तानां जालाय गुणसङ्ग्रहः ॥  
दुर्जनेनोच्यमानानि वचांसि मधुराण्यपि ।  
अकालकुसुमानीव त्रासं सञ्जनयन्ति मे ॥  
न लज्जते सज्जनवर्जनीयया  
भुजङ्गवक्रक्रिययापि दुर्जनः ।  
धियं कुमायासमयाभिचारिणीं  
विदग्धतामेव हि मन्यते खलः ॥  
वृतिं स्वां बहु मन्यते हृदि शुचं धत्तेनुकम्पोक्तिभिर्-  
व्यक्तं निन्दति योग्यतां मितमतिः कुर्वन्स्तुतीरात्मनः ।  
गर्ह्योपायनिषेवणं कथयति स्थास्नुं वदन्व्यापदं  
श्रुत्वा दुःखमरुन्तुदां वितनुते पीडां जनः प्राकृतः ॥  
पाकश्चेन्न शुभस्य मेद्य तदसौ प्रागेव नादात्किमु  
स्वार्थश्चेन्न मयास्य किं न भजते दीनान्स्वबन्धूनयम् ।  
मत्तो रन्ध्रुदृशोस्य भीर्यदि न तल्लुब्धः किमेष त्यजेद्-  
इत्यन्तः पुरुषोधंअः कलयति प्रायः कृतोपक्रियः ॥  
साश्चर्यं युधि शौर्यमप्रतिहतं तत्कण्डिताखण्डलं  
पाञ्चोत्तानकरः कृत सभगवान्दानेन लक्ष्मीपतिः ।  
ऐश्वर्यं स्वकराप्तसप्तभुवनं लब्धाब्धिपारं यशः  
सर्वं दुर्जनसङ्गमेन सहसा स्पष्टं विनष्टं बलेः ॥  
शमयति यशः क्लेशं सूते दिशत्यशिवां गतिं  
जनयति जनोद्वेगायासं नयत्युपहास्यताम् ।  
भ्रमयति मतिं मानं हन्ति क्षिणोति च जीवितं  
क्षिपति सकलं कल्याणानां कुलं खलसङ्गमः ॥  
अविनयभुवामज्ञानानां शमाय भवन्नपि  
प्रकृतिकुटिलाद्विद्याभ्यासः खलत्वविवृद्धये ।  
फणिभयभृतामस्तु च्छेदक्षमस्तमसामसौ  
विषधरफणारत्नालोको भयं तु भृशायते ॥  
करोति पूज्यमानोपि लोकव्यसनदीक्षितः ।  
दर्शने दर्शने त्रासं गृहाहिरिव दुर्जनः ॥  
सत्यधर्मच्युतात्पुंसः क्रुद्धादाशीविषादिव ।  
नास्तिकोपि ह्युद्विजते जनः किं पुनरास्तिकः ॥  
येषां प्राणिवधः क्रीडा नर्म मर्मच्छिदो गिरः ।  
कार्यं परोपतापित्वं ते मृत्योरपि मृत्यवः ॥  
अहो बत महत्कष्टं विपरीतमिदं जगत् ।  
येनापत्र्पते साधुरसाधुस्तेन तुष्यति ॥  
न तथेच्छन्त्यकल्याणाः परेषां वेदितुं गुणान् ।  
यथैषां ज्ञातुमिच्छन्ति नैर्गुण्यं पापचेतसः ॥  
वर्जनीयो मतिमतां दुर्जनः सख्यवैरयोः ।  
श्वा भवत्युपघायाय लडन्नपि दशन्नपि ॥  
अतो हास्यतरं लोके किञ्चिदन्यन्न विद्यते ।  
यत्र दुर्जन इत्याह दुर्जनः सज्जनं जनम् ॥  
अपकारमसम्प्राप्य तुष्येत्साधुरसाधुतः ।  
नैष लाभो भुजङ्गेन वेष्टितो यन्न दश्यते ॥  
लब्धः स्तब्धोनृजुर्मूर्खः प्रभुरेकान्तदारुणः ।  
बहूनेष खलः साधून्मारयित्वा मरिष्यति ॥  
का खलेन सह स्पर्धा सज्जनस्याभिमानिनः ।  
भाषणं भीषणं साधुदूषणं यस्य भूषणम् ॥  
मुखेनैकेन विध्यन्ति पादमेकस्य कण्टकाः ।  
दूरान्मुखसहस्रेण सर्वप्राणहराः खलाः ॥  
निर्माय खलजिह्वाग्रं सर्वप्राणहरं नृणाम् ।  
चकार किं वृथा शस्त्रविषवह्नीन्प्रजापतिः ॥  
यथा परोपकारेषु नित्यं जागर्ति सज्जनः ।  
तथा परापकारेषु जागर्ति सततं खलः ॥  
बिभेति पिशुनान्नीचः प्रकाशनपटीयसः ।  
न पुनर्मूढहृदयो निन्दनीयात्स्वकर्मणः ॥  
वृथाज्वलितकोपाग्नेः परुषाक्षरवादिनः ।  
दुर्जनस्यौषधं नास्ति किञ्चिदन्यदनुत्तरात् ॥  
खलानां कण्टकानां च द्विधैवास्ति प्रतिक्रिया ।  
उपानन्मुखभङ्गो वा दूरतो वापि वर्जनम् ॥  
जीवन्नपि न तत्कर्तुं शक्नोति सुजनस्तथा ।  
दुर्जनो यन्मृतः कुर्यात्परेभ्योहितमुत्तरम् ॥  
यद्यदिष्टतमं तत्तद्देयं गुणवते किल ।  
अत एव खलो दोषान्साधुभ्यः सम्प्रयच्छति ॥  
रोगोण्डजोङ्कुरोग्निर्विषमश्वतरो घुणाः क्रिमयः ।  
प्रकृतिकृतघ्नश्च नरः स्वाश्रयमविनाश्य नैधन्ते ॥  
न विना परवादेन रमते दुर्जनो जनः ।  
श्वा हि सर्वरसान्भुक्त्वा विनामेध्यं न तृप्यति ॥  
वरमत्यन्तविफलः सुखसेव्यो हि सज्जनः ।  
न तु प्राणहरस्तीक्ष्णः शरवत्सफलः खलः ॥  
स्वभावेनैव निशितः कृतपक्षग्रहोपि सन् ।  
शरवद्गुणनिर्मुक्तः खलः कस्य न भेदकः ॥  
दुर्जनः सुजनीकर्तुं यत्नेनापि न शक्यते ।  
संस्कारेणापि लशुनं कः सुगन्धीकरिष्यति ॥  
नीचः समुत्थितोवश्यमनवाप्य पराश्रयम् ।  
छिद्रेण रतिमाप्नोति दृष्टान्तोत्र कटीभवः ॥  
परवादे दशवदनः पररन्ध्रनिरीक्षणे सहस्राक्षः ।  
सद्वृत्तवृत्तिहरणे बाहुसहस्रार्जुनो नीचः ॥  
दुर्जनदूषितमनसां पुंसां सुजनेपि नास्ति विश्वासः ।  
बालः पायसदग्धोदध्यपि फूत्कृत्य भक्षयति ॥  
आदौ लज्जयति कृतं मध्ये परिभवति रिक्तमवसाने ।  
खलसङ्गतस्य कथयत यदि सुस्थितमस्ति किञ्चिदपि ॥  
परमर्मदिव्यदर्शिषु जात्यैवोचितनिगूढवैरेषु ।  
कः खलु खलेषु शङ्कां श्लथयिष्यति दम्भानिरतेषु ॥  
अज्ञः सुखमाराध्यः सुखतरमाराध्यते विशेषज्ञः ।  
ज्ञानलवदुर्विदग्धं ब्रह्मापि नरं न रञ्जयति ॥  
अस्थानाभिनिवेशी प्रायो जडे एव भवति नो विद्वान् ।  
बालादन्यः कोम्भसि जिघृक्षतीन्दोः स्फुरबिम्बम् ॥  
लब्धोदयोपि हि खलः प्रथमं स्वजनं नयति परितापम् ।  
उद्गच्छन्दवदहनो जन्मभुवं दारु निर्दहति ॥  
अल्पश्रुतलव एव प्रायः प्रकटयति वाग्विभवमुच्चैः ।  
सर्वत्र कुनट एव हि नाटकमधिकं विडम्बयति ॥  
प्रखला एव गुणावतामाक्रम्य धुरं पुरः प्रकर्षन्ति ।  
तृणकाष्ठमेव जलधेरुपरिप्लवते न रत्नानि ॥  
महतां यदेव मूर्धसु तदेव नीचास्तृणाय मन्यन्ते ।  
लिङ्गं प्रणमन्ति बुधाः काकः पुनरासनीकुरते ॥  
सह वसतामप्यसतां जलरुहजलवद्भवत्यसंश्लेषः ।  
दूरेपि सतां वसतां प्रीतिः कुमुदेन्दुवद्भवति ॥  
परिशुद्धामपि वृत्तिं समाश्रितो दुर्जनः परान्व्यथते ।  
पवनाशिनोपि भुजगाः परोपतापं न मुञ्चन्ति ॥  
साधयति यत्प्रयोजनमज्ञस्तत्तस्य काकतालीयम् ।  
दैवात्कथमप्यक्षरमुत्किरति घुणोपि काष्ठेषु ॥  
प्रायः खलप्रकृतयो नापरिभूता हिताय कल्पन्ते ।  
पुष्प्यत्यधिकमशोको गणिकाचरणप्रहारेण ॥  
परमर्मघट्टनादिषु खलस्य यत्कौशलं न तत्कृत्ये ।  
यत्सामर्थ्यमुपहतौ विषस्य तन्नोपकाराय ॥  
अतिसत्कृताअपि शठाः सहभुवमुज्झन्ति जातु न प्रकृतिम् ।  
शिरसा महाश्वरेणापि ननु धृतो वक्र एव शशी ॥  
वायुरिव खलजनोयं प्रायः पररूपमेति सम्पर्कात् ।  
सन्तस्तु रविकरा इव सदसद्योगेप्यसंश्लिष्टाः ॥  
प्रेरयति परमनार्यः शक्रिदरिद्रोपि जगदभिद्रोहे ।  
तेजयति खङ्गधारां स्वयमसमर्था शिला छेत्तुम् ॥  
दूरेपि परस्यागसि पटुर्जनो नात्मनः समीपेपि ।  
स्वं व्रणमक्षि न पश्यति शशिनि कलङ्कं निरूपयति ॥  
साधुष्वेवातितरामरुन्तुदाः स्वां विवृण्वते वृत्तिम् ।  
व्याधा निघ्नन्ति मृगान्मृतमपि न तु सिंहमाददते ॥  
अविकारिणमपि सज्जनमनिशमनार्यः प्रबाधतेत्यर्थम् ।  
कमलिन्या किमिह कृतं हिमस्य यत्तां सदा दहति ॥  
स्वगुणानिव परदोषान्वक्तुं न सतोपि शक्रुवन्ति बुधाः ।  
स्वगुणानिव परदोषानसतोपि खलास्तु कथयन्ति ॥  
कृत्वापि येन लज्जामुपैति साधुः परोदितेनापि ।  
तदकृत्वैव खलजनः स्वयमुद्गिरतीति धिग्लघुताम् ॥  
आप्त्वाप्यात्मविनाशं गणयति न खलः परव्यसनकष्टम् ।  
प्रायः सहस्रनाशे समरमुखे नृत्यति कबन्धः ॥  
प्रकृतिखलत्वादसतां दोष इव गुणोपि बाधते लोकान् ।  
विषकुसुमानां गन्धः सुरभिरपि मनांसि मोहयति ॥  
लब्धोच्छ्रायो नीचः प्रथमतरं स्वामिनं पराभवति ।  
पथि धूलिरजो ह्यादावुत्थापकमेव संवृणुते ॥  
मृगमदकर्पूरागुरुचन्दनगन्धाधिवासितो लशुनः ।  
न त्यजति गन्धमशुभं प्रकृतिमिव सहोत्थितां नीचः ॥  
उपकृतमनेन सुहृदयमिति दुर्जनेष्वस्ति न क्वचिदपेक्षा ।  
होत्रा सह स्वमाश्रयमुद्वृत्तोग्निर्दहत्येव ॥  
उपकृतिरेव खलानां दोषस्य गरीयसो भवति हेतुः ।  
अनुकूलाचरणेन हि कुप्यन्ति व्याधयोत्यर्थम् ॥  
न परं फलति हि किञ्चित्खल एवानर्थमावहति यावत् ।  
मारयति सपदि विषतरुराश्रयमाणं श्रमापनुदे ॥  
स्वार्थनिरपेक्ष एव हि परोपघातोसतां व्यसनमेव ।  
अशनायोदन्या वा विरमति फणिनो न दन्दशतः ॥  
एकीभावं गतयोर्जलपयसोर्मित्त्रचेतसोश्वैव ।  
व्यतिरेककृतौ शक्तिर्हंसानां दुर्जनानां च ॥  
शल्यमपि स्खलदन्तः सोढुं शक्यते हालहलदिग्धम् ।  
धीरैर्न पुनरकारणकुपितखलालीकदुर्वचनम् ॥  
मृगमीनसज्जनानां तृणजलसन्तोषविहितवृत्तीनाम् ।  
लुब्धकधीवरपिशुना निष्कारणवैरिणो जगति ॥  
प्रारम्भतोतिविपुलं भृशकृशमन्ते विभेदकृन्मलिनम् ।  
महिषविषाणमिवानृजु पुरुषं भयदं खलप्रेम ॥  
पात्रमपात्रीकुरुते दहति गुणान्स्नेहमाशु नाशयति ।  
अमले मलं प्रयच्छति दीपज्वालेव खलमैत्त्री ॥  
समर्पिताः कस्य न तेन दोषा  
हठाद्गुणा वा न हृताः खलेन ।  
तथापि दोषैर्न वियुज्यतेसौ  
स्पृष्टोपि नैकेन गुणेन चित्रम् ॥  
आराध्यमानो बहुभिः प्रकारैर्-  
नाराध्यते नाम किमत्र चित्रम् ।  
अयं त्वपूर्वः प्रतिभाविशेषो  
यत्सेव्यमानो रिपुतामुपैति ॥  
विद्वानुपालम्भमवाप्य दोषान्-  
निवर्ततेसौ परितप्यते च ।  
ज्ञातस्तु दोषो मम सर्वथेति  
पापो जनः पापतरं करोति ॥  
एवमेव नहि जीव्यते खलात्-  
तत्र का नृपतिवल्लभे कथा ।  
पूर्वमेव हि सुदुःसहो नलः  
किं पुनः प्रबलवायुनेरितः ॥  
अमरैरमृतं न पीतमब्धेर्-  
न च हालाहलमुल्वणं हरेण ।  
विधिना निहितं खलस्य वाचि  
द्वयमेतद्बहिरेकमन्तरन्यत् ॥  
निमित्तमुद्दिश्य हि यः प्रकुप्यति  
ध्रुवं स तस्यापगसे प्रसीदति ।  
अकारणद्वेषि मनो हि यस्य वै  
कथं परस्तं परितोषयिष्यति ॥  
इतरदेव बहिर्मुखमुच्यते  
हृदि तु यत्स्फुरतीतरदेव तत् ।  
चरितमेतदधीरवितारकं  
धुरि पयःप्रतिबिम्बमिवासताम् ॥  
क्व पिशुनस्य गतिः प्रतिहन्यते  
दशति दृष्टमपि श्रुतमप्यसौ ।  
अतिसुदुष्करमव्यतिरिक्तदृक्-  
छ्रुतिभिरप्यथ दृष्टिविषैरिदम् ॥  
गजतुरगशतैः प्रयान्तु मूर्खा  
धनरहिता विबुधाः प्रयान्तु पद्भ्याम् ।  
गिरिशिखिरगतापि काकपाली  
पुलिनगतैर्न समेति राजहंसैः ॥  
ह्रेपयति प्रियवचनैरादरमुपदर्शयन्खलीकुरुते ।  
उत्कर्षयंश्च लघयति मूर्खसुहृत्सर्वथा वर्ज्यः ॥  
प्रकटमपि न संवृणोति दोषं  
गुणलवलम्पट एष साधुवर्गः ।  
अतिपरुषरुषं विनापि दोषैः  
पिशुनशुनां रुषतां प्रयाति कालः ॥  
यदा विगृह्णाति तदा हतं यशः  
करोति मैत्त्रीमथ दूषिता गुणाः ।  
स्थितिं समीक्ष्योभयथा परीक्षकः  
करोत्यवज्ञोपहतं पृथग्जनम् ॥  
इष्टो वा सुकृतशतोपलालितो वा  
श्लिष्टो वा व्यसनशताभिरक्षितो वा ।  
दौःशील्याज्जनयति नैव जात्वसाधुर्-  
विस्रम्भं भुजग इवाङ्कमध्यसुप्तः ॥  
रूक्षं विरौति परिकुप्यति निर्निमित्तं  
स्पर्शेन दूषयति वारयति प्रवेशम् ।  
लज्जाकरं दशति नैव च तृप्यतीति  
कौलेयकस्य च खलस्य च को विशेषः ॥  
पादाहतोथ दृढदण्डविघट्टितो वा  
यं दंष्ट्रया दशति तं किल हन्ति सर्पः ।  
कोप्यन्य एव पिशुनोद्य भुजङ्गधर्मा  
कर्णे परं स्पृशति हन्त्यपरं समूलम् ॥  
युक्तं यया किल निरन्तरलब्धवृत्तेर्-  
अस्याभिमानतमसः प्रसरं निरोद्धुम् ।  
विद्वत्तया जगति तामवलम्ब्य केचित्-  
तन्वन्त्यहङ्कृतिमहो शतशाखमान्ध्यम् ॥  
नन्वाश्रयस्थितिरियं तव कालकूट  
केनोत्तरोत्तरविशिष्टपदोपदिष्टा ।  
प्रागर्णवस्य हृदये वृषलक्ष्मणोथ  
कण्ठेधुना वससि वाचि पुनः खलानाम् ॥  
प्रायः स्वभावमलिनो महतां समीपे  
टिष्ठन्खलः प्रकुरुतेर्थिजनोपघातम् ।  
शीतार्दितैः सकललोकसुखावहोपि  
धूमे स्थिते नहि सुखेन निषेव्यतोग्निः ॥  
धूमः पयोधरपदं कथमप्यवाप्य  
वर्षाम्बुभिः शमयति ज्वलनस्य तेजः ।  
दैवादवाप्य कलुषप्रकृतिर्महत्त्वं  
प्रायः स्वबन्धुजनमेव तिरस्करोति ॥  
उल्लासिताखिलखलस्य विशृङ्खलस्य  
प्राग्जातविस्मृतनिजाधमकर्मवृत्तेः ।  
दैवादवाप्तविभवस्य गुणद्विषोस्य  
नीचस्य गोचरगतैः सुखमास्यते कैः ॥  
नाश्चर्यमेतदधुना हतदैवयोगा-  
दुर्च्चैःस्थितिर्यदधमो न महानुभावः ।  
रथ्याकलङ्कशतसङ्करसङ्कुलोपि  
पृष्ठे भवत्यवकरो न पुनर्निधानम् ॥  
प्रसह्य मणिमुद्धरेन्मकरवक्त्रदंष्ट्रान्तरात्-  
समुद्रमपि सन्तरेत्प्रचलदूर्मिमालाकुलम् ।  
भुजगमपि कोपितं शिरसि पुश्पवद्धारयेन्-  
न तु प्रतिनिविष्टमूर्खजनचित्तमाराधयेत् ॥  
लभेत सिकतासु तैलमपि यत्नतः पीडयन्-  
पिबेच्च मृगतृष्णिकासु सलिलं पिपासार्दितः ।  
कदाचिदपि पर्यटच्छशविषाणमासादयेन्-  
न तु प्रतिनिविष्टमूर्खजनचित्तमाराधयेत् ॥  
अरण्यरुदितं कृतं शवशरीरमुद्वर्तितं  
स्थलेब्जमवरोपितं सुचिरमूषरे वर्षितम् ।  
श्वपुच्छमवनामितं बधिरकर्णजापः कृतः  
कृतान्धमुखमण्डना यदबुधो जनः सेचितः ॥  
वृथा दुग्धोनड्वान्स्तनभरनता गौरिति चिरं  
परिष्वक्तः षण्ढो युवतिरित लावण्यसहिता ।  
कृता वैदूर्याशा विकचकिरणे काचशकले  
मया मूढेन त्वां कृपणमगुणज्ञं प्रणमता ॥  
स्वपक्षच्छेदं वा समुचितफलभ्रंशमथवा  
स्वमूर्तेर्भङ्गं वा पतनमशुचौ नाशमथवा ।  
शरः प्राप्नोत्येतान्हृदयपथसंस्थोपि धनुष  
ऋजोर्वक्राश्लेषाद्भवति खलु सुव्यक्तमशुभम् ॥  
गुणाणां सा शक्तिर्विपदमनुबध्नन्ति यदमी  
प्रसन्नस्तद्वेधा मम यदि न तैर्योगमकरोत् ।  
विषण्णं दौर्गत्यादिति गुणिनमालोक्य विगुणः  
करोति स्वे गेहे ध्रुवमतिसमृद्ध्योत्सवमसौ ॥  
अवेक्ष्य स्वात्मानं विगुणमपरानिछ्हति तथा  
फलत्येतन्नो चेद्विलपति न सन्तीह गुणिनः ।  
निमार्ष्टुं शप्तुं वा परिभवितुमुद्यच्छति ततो-  
प्यहो नीचे रम्या सगुणविजिगीषा विधिक्ता ॥  
यदि परगुणा न क्षम्यन्ते यतस्व तदर्जने  
नहि परयशो निन्दाव्याजैरलं परिमार्जितुम् ।  
विरमसि न चेदिच्छाद्वेषप्रसक्तमनोरथा  
दिनकरकरान्पाणिच्छत्त्रैर्नुदच्छ्रममेष्यसि ॥  
प्रकृष्टे सम्पर्के भणिभुजगयोर्जन्मजनिते  
मणिर्नाहेर्दोषान्भजति न च सर्पो मणिगुणान् ।  
असाधुः साधुर्वा भवति ननु जात्यैव पुरुषो  
नसङ्गाद्दौर्जन्यं न च सुजनता कस्यचिदपि ॥  
न विषममृतीकर्तुं शक्यं प्रयत्नशतैरपि  
त्यजति कटुतां न स्वां निम्बः स्थितोपि पयोह्रदे ।  
गुणपरिचितामार्यां वाणीं न जल्पति दुर्जनश्-  
चिरमपि बलाध्माते लोहे कुतः कनकाकृतिः ॥  
वरमहिमुखे क्रोधाविष्टे करौ विनिवेशितौ  
विषमपि वरं पीत्वा सुप्तं कृतान्तनिवेशने ।  
गिरिवरतटान्मुक्तश्चात्मा वरं शतधा कृतो  
न तु खलजनावाप्तैरर्थैः कृतं हितमात्मनः ॥  
वर्णस्थं गुरुलाघवं न गणथत्याशङ्कते न क्वचिद्-  
रूपं नैव परीक्षते न पुरुषं वृत्तेषु वार्ता कुतः ।  
कष्टं नायशसो विभेति महतो नैवापशब्दान्तरान्-  
मृत्युर्मूर्खकविः खलः कुनृपतिश्चौरश्च तुल्यक्रियाः ॥  
सिंहो व्याकरणस्य कर्तुरहरत्प्राणान्प्रियान्पाणिनेर्-  
मींआंसाकृतमुन्ममाथ तरसा हस्ती मुनिं जैमिनिम् ।  
छन्दोज्ञाननिधिं जघान मकरो वेलातटे पिङ्गलम्-  
अज्ञानाहतचेतसामतिरुषां कोर्थस्तिरश्चां गुणैः ॥  
वन्द्यान्निन्दति दुःखितानुपहसत्याबाधते बान्धवाञ्-  
छूरान्द्वेष्टि धनच्युतान्परिभवत्याज्ञापयत्याश्रितान् ।  
गुह्यानि प्रकटिकरोति घटयन्यत्नेन वैराशयं  
ब्रूते शीघ्रमवाच्यमुज्झति गुणान्गृह्णाति दोषान्खलः ॥  
हसति लसति हर्षात्तीव्रदुःखे परेषां  
स्खलति गलति मोहादात्मनः क्लेशलेशे ।  
नदति वदति निन्द्यं मानिनां किं च नीचः  
परुषवचनमल्पं श्रावितो हन्तुमेति ॥  
यदि सत्सङ्गनिरतो भविष्यसि भविष्यसि ।  
अथासज्जगनोष्ठीषु पतिष्यसि पतिष्यसि ॥  
कर्णे तत्कथयन्ति दुन्दुभिरवै राष्ट्रे यदुद्धोषितं  
तन्नम्राङ्गतया वदन्ति करुणं यस्मात्रपावान्भवेत् ।  
श्लाघन्ते तदुदीर्यते यदरिणाप्युग्रं न मर्मान्तकृ-  
द्ये केचिन्ननु शाव्यमौग्ध्यनिधयस्ते भूभृतां रञ्जकाः ॥  
भण्डस्ताण्डवमण्डपे चटुकथावीथीषु कन्थाकविर्-  
गोष्ठश्व स्वगृहाङ्गणे शिखरिभूगर्ते खटाखुः स्फुटम् ।  
पिण्डीशूरतया विटश्व पटुतां भूभृद्गृहे गाहते  
गच्छन्ति ह्रदकृष्टकच्छपतुलां चित्रं ततोन्यत्र ते ॥  
जाड्यं ह्रीमति गण्यते व्रतरुचौ दम्भः शुचौ कैतवं  
शूरे निर्घृणता ऋजौ विमतिता दैन्यं प्रियालापिनि ।  
तेजस्विन्यवलिप्तता मुखरता वक्तर्यशक्तिः स्थिरे  
तत्को नाम गुणो भवेद्गुणवतां यो दुर्जनैर्नाङ्कितः ॥  
आखुः कैलासशैलं तुलयति करटस्तार्क्ष्यमांसाभिलाषी  
बभ्रुर्लाङ्गूलमूलं चलयति चपलस्तक्षकाहिं जिघांसुः ।  
भेकः पारं यियाऔर्भुजगमपि महाघस्मरस्याम्बुराशेः  
प्रायेणासन्नपातः स्मरति समुचितं कर्म न क्षुद्रकर्मा ॥  
अगुणकणो गुणोराशिर्द्वयमिह दैवात्खलमुखे पतितम् ।  
प्रसरति तैलमिवैकः सलिले घृतवज्जडत्वमेत्यन्यः ॥  
शरणं किं प्रपन्नानि विषवन्मारयन्ति किम् ।  
न त्यज्यन्ते न भुज्यन्ते कृपणेन धनानि यत् ॥  
कृपणेन समो दाता न भूतो न भविष्यति ।  
अस्पृशन्नेव वित्तानि यः परेभ्यः प्रयच्छति ॥  
या विपत्तिर्धनापाये नवा भोगिवदान्ययोः ।  
प्रज्ञापकर्षात्प्रागेव प्राप्ता हि कृपणेन सा ॥  
त्यागोपभोगशून्येन धनेन धनिनो यदि ।  
भवामः किं न तेनैव धनेन धनिनो वयम् ॥  
गृहमध्यनिखातेन धनेन रमते यदि ।  
स तु तेनानुसारेण रमते किं न मेरुणा ॥  
किंशुके किं शुकः कुर्यात्फलितेपि बुभुक्षितः ।  
अदातरि समृद्धेपि किं कुर्युरुपजीविनः ॥  
दानोपभोगबन्ध्या या सुहृध्बिर्या न भुज्यते ।  
पुंसां यदि हि सा लक्ष्मीरलक्ष्मीः कतम भवेत् ॥  
अतिसञ्चयकर्तॄणां वित्तमन्यस्य कारणाम् ।  
अन्यैः सञ्चीयते यत्नादन्यैश्च मधु पीयते ॥  
यद्ददासि विशिष्टेभ्यो यदाश्नासि दिने दिने ।  
तत्ते वित्तमहं मन्ये शेषं कस्यापि रक्षसि ॥  
विडम्बनैव पुंसि श्रीः परप्रणयपांसुले ।  
कान्तिं कामिह कुर्वीत कुणौ कटककल्पना ॥  
कृत्वोपकारं यस्तस्माद्वाञ्छति प्रत्युपक्रियाम् ।  
दीनस्तृष्णाविधेयत्वाद्वान्तमप्युपलेढि सः ॥  
दानं भोगो नाशस्तिस्रो गतयो भवन्ति वित्तस्य ।  
यो न ददाति न भुङ्क्ते तस्य तृतीया गतिर्नाशः ॥  
दानं भोगं च विना धनसत्तामात्रकेण चेद्धनिनः ।  
वयमपि किमिति न धनिनिस्तिष्ठति नः काञ्चनो मेरुः ॥  
धनिनोप्यदानभोगा गण्यन्ते धुरि महादरिद्राणाम् ।  
हन्ति न यतः पिपासामतः समुद्रोपि मरुरेव ॥  
अभ्युपयुक्ताः सद्भिर्गतागतैरहरहः सुनिर्विण्णाः ।  
कृपणजनसन्निकर्षं सम्प्राप्यार्थाः स्वपन्तीव ॥  
उपभोगकातराणां पुरुषाणामर्थसञ्चयपराणाम् ।  
कन्यारत्नमिव गृहे तिष्ठन्त्यर्थाः परस्यार्थे ॥  
ते मूर्खतरा लोके येषां धनमस्ति नास्ति च त्यागः ।  
केवलमर्जुनरक्षणवियोगदुःखान्यनुभवन्ति ॥  
कृपणसमृद्धीनामपि भोक्तारः सन्ति केचिदतिनिपुणाः ।  
जलसम्पदोम्बुराशेर्यान्ति लयं शश्वदौर्वाग्नौ ॥  
प्राप्तानपि न लभन्ते भोगान्भोक्तुं स्वकर्मभिः कृपणाः ।  
मुखरोगः किल भवति द्राक्षापाके बलिभुजां हि ॥  
न निर्यियासन्ति कदर्यहस्ताद्-  
धनानि पांसोरिव तैललेशाः ।  
दैवात्कदाचिद्विनियोक्तुरेव  
निर्गन्तुमिच्छन्त्यसुभिः सहैव ॥  
सञ्चितं क्रतुषु नोपयुज्यते  
याचितं गुणवते न दीयत्ये ।  
तत्कदर्यपरिरक्षितं धनं  
चौरपार्थिवगृहेषु गच्छति ॥  
वरममी तरवो वनगोचराः  
शकुनिसार्थविलुप्तफलश्रियः ।  
न तु धनाढ्यगृहाः कृपणाः फण-  
निहितरत्नभुजङ्गमवृत्तयः ॥  
सुसंवृतैर्जीवितवत्सुरक्षितैर्-  
निजेपि देहे कृतयन्त्रणस्य च ।  
तवानुमार्गं व्रजतो भवान्तरे  
शठैर्धनैः पञ्चपदी न पूरिता ॥  
अहो धनानां महती विदग्धता  
सुखोषितानां कृपणस्य वेश्मनि ।  
व्रजन्ति न त्यागदशां न भोग्यतां  
परां च काञ्चित्प्रथयन्ति निर्वृतिम् ॥  
न शान्तान्तस्तृष्णां धनलवणवारिव्यतिकरैः  
क्षतच्छायः कायश्चिरविरसरूक्षाशनतया ।  
अनिद्रा मन्दाग्निर्नृपसलिलचौरानलभयात्-  
कदर्याणां कष्टं स्फुटमधनकष्टादपि परम् ॥  
एकैकातिशयालवः परगुणज्ञानैकवैज्ञानिकाः  
सन्त्येते धनिकाः कलासु सकलास्वाचार्यचर्याचणाः ।  
अप्येते सुमनोगिरां निशमनाद्बिभ्यत्यहो श्लाघया  
धूते मूर्धनि कुण्डले कषणतः क्षीणे भवेतामिति ॥  
प्रीतिं न प्रकटीकरोति सुहृदि द्रव्यव्ययाशङ्कया  
भीतः प्रत्युपकारकारणभयान्नाकृष्यते सेवया ।  
मिथ्या जल्पति वित्तमार्गणभयात्स्तुत्यापि न प्रीयते  
कीनाशो विभवव्ययव्यतिकरत्रस्तः कथं प्राणिति ॥  
मत्वा सारं गुणानां शिरसि यदि शशी स्थापितो दैवयोगा-  
दीशेन क्षीणबिम्बं सकलमुपचयं किं न नीतः क्षणेन ।  
मिथ्यैवं ख्यापयन्तो गुणिनि सरलतां लोकभक्त्यर्थमुच्चैर्-  
आढ्याः कुर्वन्ति वित्तव्ययचकितधियो मानमर्थेन शून्यम् ॥  
ब्रह्माण्डमण्डलीमात्रं किं लोभाय मनस्विनः ।  
शफरीस्फुरितैर्नाब्धेः क्षुब्धता जातु जायते ॥  
नाल्पीयसि निबध्नन्ति पदमुद्दामचेतसः ।  
येषां भुवनलाभेपि निःसीमानो मनोरथाः ॥  
पुंसामुन्नतचित्तानां सुखावहमिदं द्वयम् ।  
सर्वसङ्गनिवृत्तिर्वा विभूतिर्वा सुविस्तरा ॥  
अयं बन्धुः परो वेति गणना लघुचेतसाम् ।  
पुंसामुदारचित्तानां वसुधैव कुटुम्बकम् ॥  
जरामरणदौर्गत्यव्याधयस्तावदासताम् ।  
जन्मैव किं न धीरस्य भूयो भूयस्त्रपाकरम् ॥  
परिवर्तिनि संसारे मृतः को वा न जायते ।  
स जातो येन जातेन याति वंशः समुन्नतिम् ॥  
अपि नाम स दृश्येत पुरुषातिशयो भुवि ।  
गर्वोच्छूनमुखा येन धनिनो नावलोकिताः ॥  
पृथ्वी पृथ्वी गुणा मान्याः सन्ति भूपा विवेकिनः ।  
पराभवापदं यान्ति कस्मादुन्नतबुद्धयः ॥  
अदृष्टमुखभङ्गस्य युक्तमन्धस्य याचितुम् ।  
अहो बत महत्कष्टं चक्षुष्मानपि याचते ॥  
दारिद्र्यानलसन्तापः शान्तः सन्तोषवारिणा ।  
याचकाशाविघातान्तर्दाहं को नाम पश्यतु ॥  
परिपूर्णगुणाभोगगरिमोद्नार एव सः ।  
त्रिजगत्स्पृहणीयेस्मिन्न रुचिर्द्रविणेपि यत् ॥  
विद्ययैव मदो येषां कार्पण्यं च धने सति ।  
तेषां दैवाभिशप्तानां सलिलादग्निरुत्थितः ॥  
किं तया क्रियते लक्ष्म्या या वधूरिव केवला ।  
या न वेश्येव सामान्या पथिकैरपि भुज्यते ॥  
त्यागो गुणो वित्तवतां वित्तं त्यागवतां गुणः ।  
परस्परवियुक्तौ तु वित्तत्यागौ विडम्बना ॥  
कुसुमस्तबकस्येव द्वयी वृत्तिर्मनस्विनः ।  
मूर्ध्नि वा सर्वलोकस्य शीर्यते वन एव वा ॥  
नृणां धुरि स एवैको यः कश्चित्त्यागपाणिना ।  
निर्मार्ष्टि प्रार्थनापांसुधूसरं मुखमर्थिनाम् ॥  
आकारमात्रविज्ञानसम्पादितमनोरथाः ।  
धन्यास्ते ये न शृण्वन्ति दीनाः प्रणयिनां गिरः ॥  
बुद्धिर्या सत्त्वरहिता स्त्रीत्वं तत्केवलं मतम् ।  
सत्त्वं चानयसम्पन्नं तत्पशुत्वं न पौरुषम् ॥  
कामं प्रियानपि प्राणान्विमुञ्चन्ति मनस्विनः ।  
इच्छन्ति न त्वमित्रेभ्यो महतीमपि सत्क्रियाम् ॥  
अत्यद्भुतमिमं मन्ये स्वभावममनस्विनः ।  
यदुपक्रियमाणोपि प्रीयते न विलीयते ॥  
प्रत्युपकुर्वत्पूर्वं कृतोपकारमपि लज्जयति चेतः ।  
यस्तु विहितोपकारादुपकारः सोधिको मृत्योः ॥  
प्रत्युपकुर्वन्बह्वपि न भवति पूर्वोपकारिणा तुल्यः ।  
एकोनुकरोति कृतं निष्कारणमेव कुरुतेन्यः ॥  
जीवञ्जीवयति हि यो ज्ञातिजनं परिजनं च सुहृदश्च ।  
तस्य सफला गृहश्रीर्धिगनुपजीव्यां धनसमृद्धिम् ॥  
यच्छञ्जलमपि जलदो वल्लभतामेति सर्वलोकस्य ।  
नित्यं प्रसारितकरः सवितामपि भवत्यचक्षुष्यः ॥  
नाप्तं यत्केनचिदपि मनोरथा अपि यतो निवर्तन्ते ।  
तद्यपि न लभ्यतेन्यन्मनस्विनः किमभिमानफलम् ॥  
घटनं विघटनमथवा कार्याणां भवति विधिनियोगेन ।  
उचितेनुचिते कर्मणि वृत्तिनिवृत्ती ममायत्ते ॥  
कल्पस्थायि न जीवितमैश्चर्यं नाप्यते च यदभिमतम् ।  
लोकस्तथाप्यकार्यं कुरुते कार्यं किमुद्दिश्य ॥  
धनबाहुल्यमहेतुः कोपि निसर्गेण मुक्तकरः ।  
प्रावृषि कस्याम्बुमुचः सम्पत्तिः किमधिकाम्बुनिधेः ॥  
उत्पादिता स्वयमियं यदि तत्तनूजा  
तातेन वा यदि तदा भगिनी खलु श्रीः ।  
यद्यन्यसङ्गमवती च तदा परस्त्री  
तत्त्यागबद्धमनसः सुधियो भवन्ति ॥  
द्रविणार्जनजः परिश्रमः  
फलितोप्यस्य जनस्य नीरसः ।  
द्रविणार्जनमात्मतुष्टये  
परमावर्जयितुं गुणार्जनम् ॥  
यः प्रशंसति नरो नरमन्यं  
देवतासु वरदासु सतीषु ।  
मुग्धधीर्धनलवस्पृहयालुस्-  
तं नृशंसमहमाद्यमवैमि ॥  
यथा शरीरं किल जीवितेन  
विनाकृतं काष्ठमिवावभाति ।  
तथैव लज्जीवितमप्यवैमि  
लोकोत्तरेण स्फुरितेन शून्यम् ॥  
सन्तोपि सन्तः क्व किरन्तु तेजः  
क्व नोज्ज्वलन्तु क्व नु न प्रथन्ताम् ।  
विधाय रुद्धा ननु वेधसैव  
ब्रह्माण्डकोशे घटदीपकल्पाः ॥  
कदर्थितस्यापि हि धैर्यवृत्तेर्-  
न शक्यते सत्त्वगुणः प्रमार्ष्टुम् ।  
अधोमुखस्यापि कृतस्य वह्नेर्-  
नाधः शिखा यान्ति कदाचिदेव ॥  
जातश्च नाम न विनङ्क्ष्यन्ति चेत्ययुक्तम्-  
उत्पाद एव नियमेव विनाशहेतुः ।  
तुल्ये च नाम मरणव्यसनोपतापे  
मृत्युर्वरं परहितावहिताशयस्य ॥  
इयत्यप्येतस्मिन्निरवधिमहत्यध्वनि गुणास्-  
त एवामी द्वित्रा जरठजरठा यान्ति गणनाम् ।  
अहो ग्राम्यो लोकः स न परममीभिः कृतधृतिः  
स्मयस्तब्धोयावत्कलयति समग्रं तृणमिदम् ॥  
स्वचित्तपरिचिन्तयैव परितापमात्मन्यमी  
न बिभ्रति मनास्विनो यदमुना न तावत्क्षतिः ।  
अहर्निशमिहैव ये परमनोनुवृत्त्या पुनर्-  
वहन्ति विजिगीषुतां किमिव तेनुकम्पास्पदम् ॥  
विपुलहृदयैरन्यैः कैश्चिज्जगज्जनितं पुरा  
विधृतमपरैर्दत्तं चान्यैर्विजित्य तृणं यथा ।  
इह हि भुवनान्यन्ये धीराश्चतुर्दश भुञ्जते  
कतिपयपुरस्वाम्ये पुंसां क एष मदज्वरः ॥  
अभुक्तायां यस्यां क्षणमपि न यातं नृपशतैर्-  
भुवस्तस्या लाभे क इव बहुमानः क्षितिभुजाम् ।  
तदंशस्याप्यंशे तदवयवलेशेपि पतयो  
विषादे कर्तव्ये विदधति जडाः प्रत्युत मुदम् ॥  
परेषां चेतांसि प्रतिदिवसमायास्य बहुधा  
प्रसादं किं नेतुं विशासि हृदय क्लेशकलिलम् ।  
प्रसन्ने त्वय्येव स्वयमुदितचिन्तामणिगुणे  
विविक्तः सङ्कल्पः किमभिलषितं पुष्यति न ते ॥  
विनाप्यर्थैर्धीरः स्पृशति बहुमानोन्नतिपदं  
परिष्वक्तोप्यर्थैः परिभवपदं याति कृपणः ।  
स्वभावेनोद्भूतां गुणसमुदयावाप्तिविपुलां  
द्युतिं सैंहीं न श्वा धृतकनकमालोपि लभते ॥  
भुज्यन्ते स्वगृहस्थिता इव सुखं यस्याथिभिः सम्पदः  
पट्वी यस्य मतिस्तमःप्रहतये द्वावेव तौ प्राणितः ।  
यस्त्वात्मम्भरिरुन्नतेपि विभवे हीनश्च विद्वत्तया  
तस्यालेख्यमणेरिवाकृतिधृतः सत्ताप्यसत्ता ननु ॥  
आधाराय धरावकाशविधयेप्याकाशमालोकने  
भास्वानात्ममहत्त्वसाधनविधावन्ये गुणाः केचन ।  
इत्यस्मिन्नुपकारकारिणि सदा वर्गे परं दुस्त्यजे  
दैन्यव्रीडकलङ्कमुज्झतु कथं चेतो महाचेतसाम् ॥  
नित्यं या गुरुभृत्यबन्धुसुजनैर्न स्वेच्छया भुज्यते  
पश्यन्ति स्पृहयालवो न रिपवो यां विक्रमासादिताम् ।  
यस्याः साधुपरिक्षयेण सुहृदां नाशेन वा सम्भवो  
नो सम्पद्विपदेव सा गुणवतां प्रीतिस्तया कीदृशी ॥  
न्याय्यं मार्गमनुज्झतः सुकृतिनो दैवाद्भवन्त्यापदो  
यास्ताः सन्तु बलेरिवादिपुरुषायोर्वीं स्वयं यच्छतः ।  
शक्रस्येव जुगुप्सितैः सुबहुभिर्निन्द्यैर्भृशं कर्मभिर्-  
देवानामुपरि प्रभुत्वमपि मे मा भूत्त्रपाकारणम् ॥  
शय्या शाद्वलमासनं शुचिशिला सद्म द्रमाणामधः  
शीतं निर्झरवारि पानमशनं कन्दाः सहाया मृगाः ।  
इत्य्प्रार्थितसर्वलभ्यविभवे दोषोयमेको वने  
दुष्प्रापार्थिनि यत्परार्थघटनावन्ध्यैर्वृथा स्थीयते ॥  
अल्पीयसामेव हि जन्मभूमेस्-  
त्यागः प्रमादो विदुषां न सोस्ति ।  
स्थानादपेता मणयो व्रजन्ति  
राज्ञां शिरः काकमुखानि भेकाः ॥  
शूराश्च कृतविद्याश्च रूपवत्यश्च योषितः ।  
यत्र यत्र गमिष्यन्ति तत्र तत्र कृतालयाः ॥  
रुद्रोद्रिं जलधिं हरिर्दिविषदो दूरं विहायः श्रिता  
भोगीन्द्राः प्रबला अपि प्रथमतः पातालमूले स्थिताः ।  
लीना पद्मवने सरोजनिलया मन्येर्थिसार्थाद्भिया  
दीनोद्धारपरायणाः कलियुगे सत्पूरुषाः केवलम् ॥  
प्रारभ्यते न खलु विघ्नभयेन नीचैः  
प्रारभ्य विघ्नविहता विरमन्ति मध्याः ।  
विघ्नैः सहस्रगुणितैरपि हन्यमानाः  
प्रारब्धमुत्तमगुणा न परित्यजन्ति ॥  
प्रसरद्भिः करैर्यस्य विकसन्ति न सद्गुणाः ।  
तस्य दोषाकरस्येयं कथं नित्यास्ति पूर्णता ॥  
क्षीणः क्षीणः समीपत्वं पूर्णः पूर्णोतिदूरताम् ।  
उपैति मित्राद्यच्चन्द्रो युक्तं यन्मलिनः सदा ॥  
कथं न लज्जितस्तादृक्सविता तेजसां निधिः ।  
ब्रह्माण्डखण्डिकां प्राप्य कुर्वन्पादप्रसारिकाम् ॥  
रवेरेवोदयः श्लाघ्यः कोन्येषामुदयग्रहः ।  
न तमांसि न तेजांसि यस्मिन्नभ्युदिते सति ॥  
किमनेन न पर्याप्तं कान्तत्वं शशलक्ष्मणा ।  
सुसन्तप्तापि नलिनी यद्विश्वासमुपागमत् ॥  
करान्प्रसार्य रविणा दक्षिणाशाविलम्बिना ।  
न केवलमनेनात्मा दिवसोपि लघूकृतः ॥  
वर्तते येन पातङ्गिः षण्मासान्द्वौ च वत्सरौ ।  
राशिः स एव चन्द्रस्य न याति दिवसत्रयम् ॥  
शिरसा धार्यमाणोपि सोमः सोमेन शम्भुना ।  
तथापि कृशतां धत्ते कष्टः खलु पराश्रयः ॥  
प। पाजकस्य  
पततु वारिणि यातु दिगन्तरं  
विशतु वह्निमथो व्रजतु क्षितिम् कथं स दन्तरहितः सूर्यः सूरिभिरुच्यते ।  
यो मीनराशिं भुक्त्वैव मेषं भोक्तुं समुद्यतः ॥  
पततु वारिणि यातु दिगन्तरं  
विशतु वह्निमथो व्रजतु क्षितिम् ।  
रविरसावियतास्य गुणेषु का  
सकललोकचमत्कृतिषु क्षतिः ॥  
तत्तावदेव शशिनः स्फुरितं महीयो  
यावन्नो तीक्ष्णरुचिमण्डलमभ्युपैति ।  
अभ्युद्यते सकलधामनिधौ च तस्मिन्-  
निन्दोः सिताभ्रशकलस्य च को विशेषः ॥  
सद्वृत्तयः सदसदर्थविवेकिनो ये  
ते पश्य कीदृशममुं समुदाहरन्ति ।  
चौरासतीप्रभृतयो ब्रुवते यदस्य  
तद्गृह्यते यदि कृतं तदहस्करेण ॥  
एकैव सामृतमयी सुतरामनर्घा  
काप्यस्त्यसौ शशधरस्य कला ययैव ।  
आरोपितो गुणविदा परमेश्वरेण  
चूडामणौ न गणितोस्य कलङ्कदोषः ॥  
उद्यन्त्यमूनि सुबहूनि महामहांसि  
चन्द्रोप्यलं भुवनमण्डलमण्डनाय ।  
सूर्यादृते न तदुदेति न चास्तमेति  
येनोदितेन दिनमस्तमितेन रात्रिः ॥  
लोकानन्दाद्विरमति न यः क्षीयमाणोपि भूयः  
स्वःस्थे तस्मिन्किल दिनमुखं नूतनं नाभविष्यत् ।  
दैवं कीदृक्कथमपि यथा भर्तुमात्मानमेव  
व्यग्रः कालं गमयति सखे सोप्ययं पश्य चन्द्रः ॥  
क्षीणश्चन्द्रो विशाति तरणेर्मण्डलं मासि मासि  
लब्ध्वा काञ्चित्पुनरपि कलां दूरदूरानुवर्ती ।  
सम्पूर्णश्चेत्कथमपि तथा स्पर्धयोदेति भानोर्-  
नो दौर्जन्याद्विरमति जडो नापि दैन्याद्व्यरंसीत् ॥  
पादन्यासं क्षितिधरगुरोर्मूर्ध्नि कृत्वा सुमेरोः  
क्रान्तं येन क्षपिततमसा मध्यमं धाम विष्णोः ।  
सोयं चन्द्रः पतति गगनादल्पशेषैर्मयूखैर्-  
दूरारोहो भवति महतामप्युपभ्रंशनिष्ठः ॥  
कलशकस्य  
पातः पूष्णो भवति महते नोपतापाय यस्मात्-  
कालेनास्तं क इव न गता यान्ति यास्यन्ति चान्ये क्व तत्तेजस्तादृग्ज्वलनमहसो नाशपिशुनं  
पराभूतिः क्वासौ विसदृशतराद्राहुशिरसः ।  
विधेर्योगादेतत्समुचितमिदं तु व्यथयति  
त्रपाहीनो मित्रात्तदपि गगने यद्विहरति ॥  
पातः पूष्णो भवति महते नोपतापाय यस्मात्-  
कालेनास्तं क इव न गता यान्ति यास्यन्ति चान्ये ।  
एतावत्तु व्यथयति यदालोकबाह्यैस्तमोभिस्-  
तस्मिन्नेव प्रकृतिमहति व्योम्नि लब्धोवकाशः ॥  
आ सर्गात्प्रतिवासरं रसशतैर्या बोधिता पोषिता  
कल्पान्तावसरेथ सैव पृथिवी स्वैरेव दग्धा करैः ।  
कृत्वेत्थं किमपि स्वकर्म नियतेः पूर्वापरोपप्लुतं  
कष्टं सोपि दिनान्तवीतकिरणस्तिग्मांशुरस्तं गतः ॥  
येनोन्मथ्य तमांसि मांसलघनस्पर्धीनि सर्वं जगच्-  
चक्षुष्मत्परमार्थतः कृतमिदं देवेन तिग्मत्विषा ।  
तस्मिन्नस्तमिते विवस्वति कियान्क्रूरो जनो दुर्जनो  
यद्बध्नाति धृतिं शशाङ्कशकलालोकेथ दीपेथवा ॥  
शोच्यस्तावदुमापतिः प्रभुतया यो मूर्ध्नि गङ्गोक्षिते  
सच्छिद्रं नृशिरःकपालममलं चन्द्रं च धत्ते समम् ।  
चन्द्रः शोच्यतरस्ततः परिभवेप्येवंविधे यः सति  
ज्योत्स्नाहासविकासपाण्डुरवपुर्मुख्यां मुदं पुष्यति ॥  
पूर्णं वीचिभुजैः स्ववृद्धिरभसादिन्न्दुं समालिङ्गति  
क्षीणं दूरत एव मुञ्चति पिता भूत्वा जलानां निधिः ।  
प्रक्षीणस्य तु येन तस्य वसुना कृत्वा क्रमेणोदयं  
पूर्णत्वे च दवीयसि स्थितमहो मित्राय तस्मै नमः ॥  
ध्वान्तेन ग्रथितैर्ग्रहक्षितिपतेर्देवस्य दूरस्थितेः  
सच्चक्रप्रमदावहाभ्युदितता कैर्नाम नाकाङ्क्षिता ।  
एतेनाभ्युदितेन सम्प्रति पुनः कष्टं तथा चेष्टितं  
लोकस्तीक्ष्णकरोयमित्यभिमुखं नैनं यथा प्रेक्षते ॥  
दृष्टैव यं करसहस्रहृतान्धकारं  
भीत्यापयान्त्यनुदिनं शतशः पिशाचाः ।  
क्षीणे विधौ हरिविलूनकरोति चित्रं  
गृह्णाति तं द्युमणिमभ्रपिशाच एकः ॥  
तमोग्रस्तं जगत्सर्वं त्रातुं भानुः सदोद्यतः ।  
तं तु त्रातुं तमोग्रस्तं जगत्येकोपि न क्षमः ॥  
रात्रौ गुणनिधेः पद्मात्कुमुदं यदनक्षरम् ।  
प्राप्ता लक्ष्मीः स महिमा राज्ञो जडनिधेर्ध्रुवम् ॥  
आभाति चन्द्ररहिता न कदापि रात्रिश्-  
चन्द्रोपि रात्रिरहितो गतकान्तिरेव ।  
किं कारणं यदनयोः प्रतिमासमेको  
जातो निस्तरतया परिरम्भयोगः ॥  
गगनशयनलीनां रात्रिमुत्सृज्य चन्द्रो  
व्रजति धवलपक्षे कृष्णपक्षे तु रात्रिः ।  
अपसरति यदीन्दोर्व्योमतल्पे प्रसुप्तात्-  
त्रुटति तदनयोः किं तावता दम्पतित्वम् ॥  
आशाः प्रकाशयति यस्तिमिराणि भङ्क्त्वा  
बोधं दृशां दिशति भूरिगुणेष्वभीष्टः ।  
खेदाय यस्य न परोपकृतिष्वटाट्या  
धीमान्नमस्यति न कस्तमिनं प्रशस्यम् ॥  
विचारस्तथ्यो वा भवतु वितथो वा किमपरं  
तथाप्युच्चैर्धाम्नो भवति बहुजल्पो जनरवः ।  
तुलोत्तीर्णस्यापि प्रथितमहिमध्वस्ततमसो  
रवेस्तादृक्तेजो न भवति हि कन्यां गत इति ॥  
उडुगणपरिवारो नायकोप्योषधीनाम्-  
अमृतमयशरीरः कान्तियुक्तोपि चन्द्रः ।  
भवति विगतरश्मिर्मण्डलं प्राप्य भानोः  
परसदननिविष्टः को लघुत्वं न याति ॥  
उच्चः सत्फलदो यथायमहमप्येतादृगेतावता  
स्पर्धां मन्द मदोद्धतः स्वजनकेनार्केण मा मा कृथाः ।  
दूरादेव भवादृशोस्य महसा ध्वस्ताः समस्ताः स्वयं  
नैवेच्छत्ययमत्ययं गुणिसखः कस्यापि तेजोनिधिः ॥  
तुल्या सुखस्थितिरमुष्य ममेति राज्ञि  
स्पर्धां निजेपि जनके जनकेलिहेतौ ।  
मा राजनन्दन कृथाः स हि सर्वलोक-  
ध्वान्तान्तकृद्गिरिशहस्तपवित्रितात्मा ॥  
मात्सर्येण जहद्ग्रहान्विसदृशे धूमध्वजे योग्यतां  
ज्ञात्वा स्वां विदधत्त्विषं दिनपतिर्हास्यप्रशान्त्युन्मुखः ।  
दैवं वेत्ति न यः शिखी स परतो नामास्तु तत्सम्भवाः  
स्युर्दीपा अपि यद्वशेन जगतां तिग्मांशुविस्मारकाः ॥  
पाद्मा ये मदनुव्रता दधति ते क्लान्तिं तुषाराहता  
येप्येते दिवसा मदेकशरणाः कार्श्यं परं यान्ति ते ।  
गच्छन्नित्थमसौ समाश्रितजनप्रीत्येव दूरां दिशं  
हेमन्ते भगवानहर्पतिरहो लोके गतः सेव्यताम् ॥  
नाभिषेको न संस्कारः सिंहस्य क्रियते वने ।  
विक्रमार्जितसत्त्वस्य स्वयमेव मृगेन्द्रता ॥  
एकोहमसहायोहं कृशोहमपरिच्छदः ।  
स्वप्नेप्येवंविधा चिन्ता मृगेन्द्रस्य न जायते ॥  
मत्तेभकुम्भनिर्भेदकठोरनखराशनिः ।  
मृगारिरिति नाम्नैव लघुत्वं याति केसरी ॥  
पतन्ति नैव मातङ्गकुम्भपाटनलम्पटाः ।  
वल्गत्स्वपि कुरङ्गेषु मृगारेर्नखराः खराः ॥  
किं किर्मः क उपालभ्यो यत्रेदमसमञ्जसम् ।  
काकिण्यपि न सिंहस्य मूल्यं कोटिस्तु दन्तिनः ॥  
लीलादलितधृष्टेभकुम्भपीठस्य निर्भयैः ।  
कथं केसरिणः क्रान्तं सुप्तस्यापि मृगैः पदम् ॥  
मत्तेभकुम्भनिर्भेदरुधिरारुणपाणिना ।  
हरिणा हरिणः स्पर्धां वराकः कुरुते कथम् ॥  
तावद्गर्जति मातङ्गो वने मदभरालसः ।  
शिरोविलग्नलाङ्गूलो यावन्नायाति केसरी ॥  
शौर्यदर्पबलाध्मातश्वसद्गण्डान्तशोभिनः ।  
सटामुत्पाट्य सिंहस्य किं नराः सुखमासते ॥  
कोपोदेकतलाघातनिपतन्मत्तदन्तिनः ।  
हरेर्हरिणयुद्धेस्य कियान्व्याक्षेपविस्तरः ॥  
यावदस्थिषु संलग्नाः कराः केसरिणः क्षणम् ।  
यूथस्य प्राणितं तावत्तदरण्यनिवासिनः ॥  
सग्र्वगर्जद्गजगण्डमण्डली-  
विखण्डनोड्डामरविक्रमक्रमः ।  
अनन्तविश्रान्तकुरङ्गसङ्गर-  
प्रसङ्गमङ्गीकुरुते कथं हरिः ॥  
सिंहः शिशुरपि निपतति मदमलिनकपोलभित्तिषु गजेषु ।  
प्रकृतिरियं सत्त्ववतां न खलु वयस्तेजसो हेतुः ॥  
एकाकिनि वनवासिन्यराजलक्ष्मण्यनीतिशास्त्रेज्ञे ।  
सत्त्वोच्छ्रिते मृगपतौ राजेति गिरः परिणमन्ति ॥  
सिंहः करोति विक्रममलिझाङ्काराङ्किते करे करिणः ।  
न पुनर्नखमुखविलिखितभूधरकुहरस्थिते नकुले ॥  
समदकरिकुम्भदारणमदपङ्कच्छुरितकेसरसटस्य ।  
सिंहस्य क इव वक्त्रे करतलमाधातुमुत्सहते ॥  
निष्प्रग्रहेषु करिपोतशतेषु मोहाद्-  
वल्गत्सु बालिशतया पुरतोप्यटत्सु ।  
मत्तेभकुम्भदलनोचितचित्तवृत्तेः  
सिंहस्य लोचननिमीलनमेव युक्तम् ॥  
दृष्ट्वैव रोषवशघूर्णितकेसरांस-  
मायान्तमन्तकसमं पुरतो मृगारिम् ।  
मांसं चिखादिषुभिरेत्य पतत्रिपूगैर्-  
भ्रान्तं मदान्धगजयूथपमस्तकेषु ॥  
यः केसरी खरनखक्रकचोग्रपाणि-  
निर्दारितेभवरकुम्भसमुद्भवेन ।  
नव्येन शोणितचयेन निरस्ततृष्णो  
नित्यं बभूव धिगहोद्य तृणेन सोर्थी ॥  
विस्रं वपुः परवधप्रवणा च बुद्धिस्-  
तिर्यक्तयैव कथितः सदसद्विवेकः ।  
इत्थं न किञ्चिदपि साधु मृगाधिपस्य  
तेजस्तु तत्स्फुरति येन जगद्वराकम् ॥  
सिंहोस्तु शत्रुरथवाधिपतिर्मृगाणां  
शंसास्पदं तदपि न द्वयमेव मन्ये ।  
तस्य स्फुरत्करजवज्रशिरोभिघात-  
हेलानिपातितमतङ्गजजङ्गमाद्रेः ॥  
प्रेङ्खन्मयूखनखपातशिखानिखात-  
विख्यातवारणगणस्य हरेर्गुहायाम् ।  
क्रोष्टा निकृष्टसरमासुतदृष्टिनष्ट-  
धार्ष्ट्यो निविष्ट इति कष्टमिहाद्य दृष्टम् ॥  
मत्तेभकुम्भदलनाकुललोलवल्ग-  
दन्तः क्वणत्करजवज्रशिखाभिघातः ।  
किं केसरी जगति माननिधिस्तृणेन  
प्राणात्ययेपि कुरुते स्वशरीरयात्राम् ॥  
विश्वस्य स्थितये धनुर्धरतया गर्जन्तमुच्चैः पदे  
मेघं दन्तिमदान्तदुर्ललितधीर्मा सिंह लालङ्घिषीः ।  
अस्माद्वज्रविदारितक्षितिभृतो मा पाति वर्षोपलैर्-  
झम्पालम्पटभावभाविपतनाच्चिन्त्योङ्गभङ्गः स्वयम् ॥  
खरनखरनिखातोत्तुङ्गमातङ्गकुम्भ-  
स्थलविगलितमुक्तालङ्कृतक्ष्मातलस्य ।  
हरति हरिणवृन्दं किं हरेर्वैरमाजौ  
मिलितमपि समन्तादेककार्येण कृत्स्नम् ॥  
अनुकृतगण्डशैलमदमण्डितगण्डतट-  
भ्रमदलिमण्डलीनिविडगुङ्गुमघोषजुषः ।  
दलयति हेलयैव हरिरुग्रकरान्करिणस्-  
त्रिजगति तेज एव गुरु नो विकृताकृतिता ॥  
शैलश्रेणिगुहागृहेषु निवसञ्जीवन्निजाडम्बरैर्-  
अव्याजोर्जितविक्रमो मृगपतिर्वीरेन्द्र मा कुप्यताम् ।  
अस्मात्कुञ्जरकुम्भसम्भववसापानैकहेवाकिनो  
यल्लब्धं व्यसनाकुलेन मनसा स्वेनैव तच्चिन्त्यताम् ॥  
कश्मीरान्गतुकामस्य मीरशाहाख्यभूपतेः ।  
शाहाबुद्दीनभूमीन्द्रः प्राहिणोदिति लेखकम् ॥  
किमेवमविशाङ्कितः शिशुकुरङ्ग लोलक्रमं  
परिक्रमितुमीहसे विरम नैव शून्यं वनम् ।  
स्थितोत्र गजय्ङ्थनाथमथनोच्छलच्छोणित-  
च्छटापटलभासुरोत्कटसटाभरः केसरी ॥  
कठोरनखराहतद्विरदकुम्भपीठस्थली-  
लुठद्रुधिररञ्जितोल्ललितकेसरः केसरी ।  
गभीररवकातरातुरतरातुरव्याहृतैः  
पतन्हरिणकैः समं समरभूमिकां लज्जते ॥  
चरत वृषभा जालीमांसं यथेच्छमभीरवः  
पिबत नलिनीकच्छेष्वच्छं पुनर्महिषाः पयः ।  
वहत करिणो भूयः शोभां मदेन कपोलयोर्-  
असहनतया दूरीभूतो विधेर्त केसरी ॥  
लब्धा डम्भरमम्बरे जलधरं गर्जन्तमालोक्य यद्-  
दूरादुच्छलितोसि सिंह महतां तेनैव खिन्नं मनः ।  
यत्त्वासारभयेन सम्प्रति दरीसाम्मुख्यमालम्बसे  
तद्दृष्ट्वैव वयं ह्रिया किमपरं पातालमूलं गताः ॥  
यस्यानेकमदान्धवारणघटाकुम्भस्थलीभेदन-  
व्यापारैकविनोददुर्ललितया कालोगमल्लीलया ।  
उद्गर्जज्जलभारवामनघनस्पर्धी स एवाधुना  
सिंहः पञ्जरपातपुञ्जिततनुर्धत्ते दशामीदृशीम् ॥  
क्षुत्क्षामेपि जराकृशोपि शिथिलप्राणोपि कष्टां दशा-  
मापन्नोपि विपन्नधीधृतिरपि प्राणेषु नश्यत्स्वपि ।  
दर्पाध्मातकरीन्द्रकुम्भदलनप्रेङ्खन्नखाग्राशनिः  
किं जीर्णं तृणमत्ति मानमहतामग्रेसरः केसरी ॥  
नास्योच्छ्रायवती तनुर्न दशनौ नो दीर्घदीर्घः करः  
सत्यं वारण नैष केसरिशिशुस्त्वाडम्बरैः स्पर्धते ।  
तेजोबीजमसह्यमस्य हृदये न्यस्तं पुरा वेधसा  
तादृक्त्वादृशमेव येन सुतरां भोज्यं पशुं मन्यते ॥  
माद्यन्मातङ्गकुम्भस्थलबहलवसावासनाविस्रगन्ध-  
व्यासङ्गव्यक्तमुक्ताफलशकललसत्केसरालीकरालः ।  
व्याधीवैधव्यवेधाः स्वभुजबलमदग्रस्ततेजस्विधामा  
विभ्यत्सारङ्गसार्थः सततमसहनः केसरी केन दृष्टः ॥  
कः कः कुत्र न घुर्घुरायितघुरीघोरो घुरेत्सूकरः  
कः कः कं कमलाकरं विकमलं कर्तुं करी नोद्यतः ।  
के के कानि वनान्यरण्यमहिषा नोन्मूलयेयुर्यतः  
सिंहीस्नेहविलासबद्धवसतिः पञ्चाननो वर्तते ॥  
आ बाल्यादपि यो विदारितमदोन्मत्तेभकुम्भस्थली-  
स्थालीमध्यकवोष्णरक्तरसवन्मुक्तापुलाकप्रियः ।  
हस्तस्तस्य कथं प्रसर्पतु पुरः कृच्छ्रेप्यवस्थान्तरे  
गर्तावर्तविवर्तमानशशकप्राणापहारे हरेः ॥  
रक्ताक्तयन्नखरकोटिनिभादिभानां  
यूथाः पलाशवनतोपि पलाय्य जग्मुः ।  
सिंहस्य तस्य जरतो विषमा दशा यद्-  
गोमायवैरवयवैरपि नास्ति वृत्तिः ॥  
पर्जन्यं प्रति गर्जतः प्रतिनिधीन्विन्ध्यस्य वातोद्धता-  
नम्भोधीनिव धावतः सरभसं हत्वा रणे वारणान् ।  
वृक्षाद्वृक्षमुपेयुषोल्पवपुषः शाखामृगस्योपरि  
क्रुद्धः सोपि भवानहो बत गतः पञ्चास्य हास्यां दशाम् ॥  
हुङ्कारैः स्तनितानुकारचतुरैर्न्यक्कारमाकारित-  
क्षौणीभृच्छिखरश्रियो गजघटा नीत्वा मदाटोपिनीः ।  
सिंहः संहतभावतो दशदिशः क्लिश्यत्सु दुर्वाशितैर्-  
गोमायुष्वपि विश्वविश्वविदितप्रौढिः किमुद्यच्छते ॥  
करिकलभ विमुञ्च लोलतां  
चर विनयव्रतमानताननः ।  
मृगपतिनखकोटिभङ्गुरो  
गुरुरुपरि क्षमते न तेङ्कुशः ॥  
केलिं कुरुष्व परिभुङ्क्ष्व सरोरुहाणि  
गाहस्य शैलतटनिर्झरिणीपयांसि ।  
भावानुरक्तकरिणीकरलालिताङ्ग  
मातङ्ग मुञ्च मृगराजरणाभिलाषम् ॥  
उच्छृङ्खलेन निरपेक्षतयोन्मदेन  
येनाकुलीकृतमिदं करिणा बभूव ।  
दत्त्वा पदं शिरसि हस्तिपकार्भकेण  
मन्दः कथं गमित एष वशं प्रसह्य ॥  
विन्ध्याद्रिसानुतरुपुष्पपतत्पराग-  
सम्पुञ्जपूजितकरः करियूथसेव्यः ।  
योभूत्स एव नृनिदेशकरः करीन्द्रो  
जातः कथं किमथवा प्रभुरत्र कालः ॥  
अन्तःसमुत्थविरहानलतीव्रताप-  
सन्तापिताङ्ग करिपुङ्गव मुञ्च शोकम् ।  
धात्रा स्वहस्तलिखितानि ललाटपट्टे  
को वाक्षराणि परिमार्जयितुं समर्थः ॥  
भो भोः करीन्द्र दिवसानि कियन्ति तावद्-  
अस्मिन्मरौ समतिवाहयकुत्रचित्त्वम् ।  
रेवाजलैर्निजकरेणुकरप्रयुक्तैर्-  
भूयः शमं गमयितासि निदाघकाले ॥  
अस्मिञ्जडे जगति को नु बृहत्प्रमाण-  
कर्णः करी ननु भवेद्दुरितस्य पात्रम् ।  
इत्यागतं तमपि योलिनमुन्ममाथ  
मातङ्ग एव किमतः परमुच्यतेसौ ॥  
न गृह्णाति ग्रासं नवकमलकिञ्जल्किनि जले  
न पङ्कैराह्लादं व्रजति बिसभङ्गार्धशकलैः ।  
ललन्तीं प्रेमार्द्रामपि विषहते नान्यकरिणीं  
स्मरन्दावभ्रष्टां हृदयदयितां वारणपतिः ॥  
लतान्तान्नादत्ते शशिशकलशीतं न च जलं  
भ्रमद्भृङ्गासङ्गाः परिहरति कान्ताः कमलिनीः ।  
दधद्भाराकारं करमपि करी जातविरहो  
वितन्वन्नुच्छ्वासान्क्षणमपि वतान्ते न रमते ॥  
नदीवप्रान्भित्त्वा किसलयवदुत्पाट्य च तरून्-  
मदोन्मत्ताञ्जित्वा करचरणदन्तैः प्रतिगजान् ।  
जरां प्राप्यानार्यां तरुणजनविद्वेषजननीं  
स एवायं नागः सहति कलभेभ्यः परिभवम् ॥  
वरमियमङ्कुशक्षतिरलक्षितमापतिता  
विनयविधित्सया शिरसि ते गजयूथपते ।  
न पुनरपश्चिमा करजवज्रशिखाभिहतिः  
प्रसभसमुत्थितस्य निशिता वनकेसरिणः ॥  
स्वाधीनां प्रविहाय शैलकटकप्रान्ते करेण वने  
यत्ते नागरिकाजने निपतितं सद्भावशून्ये मनः ।  
तस्यैतद्दृढरज्जुबन्धनवधव्यापारखेदात्मकं  
हे मत्तद्विपु कर्मणः परिणतं रागानुरूपं फलम् ॥  
क्वाकारो गिरिसन्निभः क्व च गतिर्वेगेन लीला च सा  
हेलाकुड्मलितेक्षणाः क्व नु दृशस्तद्वा क्व ते बृंहितम् ।  
वप्राघातरसः क्व ते क्व च करः कष्टं यदेवंविधं  
त्वामारुह्य शिशुः पदा परवशं सञ्चारयत्याज्ञया ॥  
पादाघातविघूर्णिता वसुमती त्रासालसाः पक्षिणः  
पङ्काङ्कानि सरांसि गण्डकषणक्षोदक्षताः शाखिनः ।  
प्राप्येदं करिपोतकैर्विधिवशाच्छार्दूलशून्यं वनं  
तत्तन्नाम कृतं विशृङ्खलतया वक्तुं न यत्पार्यते ॥  
पुण्ड्रेक्षूनपि भक्षयन्घृतभृतो मांसौदनादीनपि  
प्रावृण्वन्विविधाः कुथा अपि वहन्नक्षत्रमाला अपि ।  
कर्णे चामरमालिकामपि दधद्दन्ती तथापि स्मर-  
न्वैन्ध्यीनां घनसल्लकीवनभुवामास्ते सदा दुःखितः ॥  
नीवारप्रसवाग्रमुष्टिकवलैर्यो वर्धितः शैशवो  
पीतं येन सरोजपत्त्रपुटके होमावशेषं पयम् ।  
तं दृष्ट्वा मदमन्थरालिवलयव्यालुप्रगण्डं गजं  
सोत्कण्ठं सभयं च पश्यति मुहुर्दूरे स्थितस्तापसः ॥  
दन्ते न्यस्य करं प्रलम्बितशिराः सम्मील्य नेत्रद्वयं  
किं त्वं वारण तप्यसे गणिकया को नाम नो वञ्चितः ।  
ग्रासं शान्तमना गृहाण सततं शोकोधुना त्यज्यतां  
ये मत्ता अविवेकिनश्चलधियस्ते प्राप्नुवन्त्यापदम् ॥  
पत्युर्यत्कवलावशेषपतितग्रासेन वृत्तिः कृता  
पीतं यच्च करावगाहकलुषं तत्पीतशेषं पयः ।  
प्राणान्पूर्वतरं विहाय तदिदं प्राप्तं करिण्या फलं  
यद्बन्धार्पणकातरस्य करिणः क्लिष्टं न दृष्टं मुखम् ॥  
घासग्रासं गृहाण त्यज गजकलभ प्रेमबन्धं करिण्याः  
पाशग्रन्थिव्रणानामभिमतमधुना देहि पङ्कानुलेपम् ।  
दूरीभूतास्तवैते शबरवरवधूविभ्रमोद्भ्रान्तरम्या  
रेवाकुलोपकण्टद्रुमकुसुमरजो धूसरा विन्ध्यपादाः ॥  
लाङ्गूलचालनमधश्चरणावपातं  
भूमौ निपत्य वदनोदरदर्शनं च ।  
श्वा पिण्डदस्य कुरुते गजपुङ्गवस्तु  
धीरं विलोकयति चाटुशतैश्च भुङ्क्ते ॥  
यद्विन्ध्यः शिखरी तदन्तरपि यत्पीलुप्रियः पिप्पलः  
सोत्कण्ठा रभसागमादभिपतद्रेणुः करेणुश्च यत् ।  
तत्किं भद्रतया स्मरत्यपि करी दैवं हि सर्वङ्कषं  
तन्मृत्योरपि दुःसहं तु यदयं मन्दो धुरि स्थापितः ॥  
मध्येविन्ध्यमुदूर्मिनार्मदनदीवातूलवातावली-  
हेलोद्धूलितमल्लिकाकिसलयैर्यो वृद्धिमभ्यागतः ।  
सोयं दैववशाद्वशाविरहितः शूत्कारकारी करी  
निर्मज्जद्वजरज्जुपाशविवशः कष्टं किमाचेष्टाम् ॥  
हे गन्धकुञ्जर महागिरिकुञ्जराजि-  
मद्यापि मा स्मर सलीलनिमीलिताक्षः ।  
मुञ्चाभिमानमधुना भज वर्तमानं  
वक्रं विधेरुपरि शासनमङ्कुशं च ॥  
स्वच्छस्वादुजला विहाय सरितो हर्तुं तृषं दुःसहां  
मा मत्त द्विरदाक्षि निक्षिप शरत्कृष्टे तडागाम्बुनि ।  
पीतेस्मिन्सकलेपि गच्छति न ते शान्तिं पिपासा जले  
ग्रामस्यैकगतेरमुष्य नियतं स्याज्जीविते संशयः ॥  
दूर्वाकुरतृणाहारा धन्यास्तात वने मृगाः ।  
विभवोन्मत्तचित्तानां न पश्यन्ति मुखानि यत् ॥  
अमृता विगतप्राणा सान्तःशल्याकृतव्रणा ।  
अबद्धा निश्चलेवास्ते कूटसंस्थे मृगे मृगी ॥  
रज्ज्वा दिशः प्रवितताः सलिलं विषेण  
पाशैर्मही हुतभुजा ज्वलिता वनान्ताः ।  
व्याधाः पदान्यनुसरन्ति गृहीतबाणाः  
कं देशमाश्रयति यूथपतिर्मृगाणाम् ॥  
द्रुततरमितो गच्छ प्राणैः कुरङ्ग वियुज्यसे  
किमिति वलितग्रीवं स्थित्वा मुहुर्मुहुरीक्षसे ।  
विदधति हतव्याधानां ते मनागपि नार्द्रतां  
कठिनमनसामेषामेते विलोचनविभ्रमाः ॥  
स्थलीनां दग्धानामुपरि मृगतृष्णामनुसरंस्-  
तृषार्तः सारङ्गो विरमति न खिन्नेपि मनसि ।  
अजानानस्तत्त्वं न स मृगयतेन्यत्र सरसी-  
मभूमौ प्रत्याशा न च फलति विघ्नं च कुरुते ॥  
हे सारङ्ग तृणान्यशान सलिलैः प्राणान्पुषाणाथवा  
यद्वा स्याः पवनाशनस्तदपि ते साविष्कृति प्राणितम् ।  
येनेयं भवतोच्छ्वसत्कुवलयप्रस्तारचारुद्युतिर्-  
दृष्टिर्वित्तमदोद्धताक्षिणि मुखे मूर्खस्य नायासिता ॥  
अल्पीयःस्खलनेन यत्र पतनं कृच्छ्रेण यत्रोन्नतिर्-  
द्वारे वेत्रलतावितानगहने कष्टः प्रवेशक्रमः ।  
हे सारङ्ग मनोरमा वनभुवस्त्यक्त्वा विशेषार्थिना  
किं भूभृत्कटकस्थितिव्यसनिना व्यर्थं खुराः शातिताः ॥  
नैतास्ता मलय काननभुवः स्वच्छस्रवन्निर्झरास्-  
तृष्णा यासु निवर्तते तनुभृतामालोकमात्रादपि ।  
रूक्षध्वाङ्क्षपरिग्रहो भरुरयं स्फारीभवद्भ्रान्तयस्-  
ता एता मृगतृष्णिका हरिण हे नेदं पयो गम्यताम् ॥  
त्यक्तं जन्मवनं तृणाङ्कुरवती मातेव मुक्ता स्थली  
विस्रम्भस्थितिहेतवो न गणिता बन्धूपमाः पादपाः ।  
बालापत्यवियोगदुःखविधुरा नापेक्षिता सा मृगी  
मार्गन्तः पदवीं तथाप्यकरुणा व्याधा न मुञ्चन्त्यमी ॥  
छित्त्वा पाशमपास्य कूटरचनां भङ्क्त्वा बलाद्वागुरां  
पर्यस्ताग्निशिखाकलापजटिलान्निर्गत्य दूरं वनात् ।  
व्याधानां शरगोचरादपि जवेनोत्प्लुत्य धावन्मृगः  
कूपान्तः पतितः करोति विधुरे किं वा विधौ पौरुषम् ॥  
स्वैरी भ्राम्यसि नाथ काम्यसि परद्वाराणि नोत्ताम्यसि  
नाद्यानामनिमित्तकोपकुटिलालापं मुखं पश्यसि ।  
मुञ्चस्येकमपि क्षणं प्रकटितप्रेमां च न प्रेयसीं  
हे सारङ्ग तवातिसुन्दरमिदं केनोपदिष्टं व्रतम् ॥  
स्वच्छन्दं हरिणेन या विहरता दैवात्समासादिता  
भङ्गप्रस्रुतदुग्धबिन्दुबिसरा शालेर्नवा मञ्जरी ।  
निःश्वासानलदग्धकोमलतृणप्रख्यापितान्तर्व्यथस्-  
तामेव प्रतिवासरं मुनिरिव ध्यायन्वने शुष्यति ॥  
सारङ्गो न लतागृहेषु रमते नो पंसुले भूतले  
नो रम्यासु वनोपकण्ठहरितच्छायासु शीतास्वपि ।  
तामेवायतलोचनामनुदिनं ध्यायन्मुहुः प्रेयसीं  
शैलेन्द्रोदरकन्दरेषु गतधीः शृङ्गारिवेषः स्थितः ॥  
शृङ्गेणाङ्गं मृगाणां कषति परिचयप्राप्तये निःस्पृहाणां  
मन्दस्वच्छन्दचारी परिहरति भयादालयं यूथपस्य ।  
दृष्टस्तिष्ठत्यलक्ष्यो झगिति निपतितैस्तत्कुरङ्गीकटाक्षैः  
सारङ्गो दुःखमास्ते विधुरविधिवशादन्ययूथप्रविष्टः ॥  
आदाय मांसमखिलं स्तनवर्जमङ्गान्-  
मां मुञ्च वागुरिक याहि कुरु प्रसादम् ।  
अद्यापि घासकवलग्रसनानभिज्ञो  
मन्मार्गवीक्षणपरस्तनयो मदीयः ॥  
पुरो रेवा पारे गिरिरतिदुरारोहशिखरः  
सरः सव्ये वामे दवदहनदाहव्यतिकरः ।  
धनुष्पाणिः पश्चाच्छबरहतको धावतितरां  
न यातुं न स्थातुं हरिणाशिशुरेष प्रभवति ॥  
क्व क्रीडति क्व चरति क्व करोति वृत्तिं  
वारि क्व नाम पिबति स्वपिति क्व नाम ।  
इत्थं मृगं निरपराधमबाधमानं  
व्याधोनुधावति वधाय धनुर्दधानः ॥  
चन्द्रः सुधांशुरयमत्रिसुतो द्विजेशः  
पुण्यैरवापि शरणाय मयेति तोषम् ।  
मुग्धैणशाव भज मा त्यज पापमेनं  
मीनं प्रभुज्य सहसा कृतमेषभोगम् ॥  
करभ यदि कदाचित्प्रभ्रमन्दैवयोगान्-  
मधुकरकुलतस्त्वं प्रापयेथा मधूनि ।  
विरम विरम तेभ्यः सन्ति शष्पाण्यरण्ये  
प्रथममुखरसास्ते शोषयन्त्येव पश्चात् ॥  
विकचकुमुदैः फुल्लाम्भोजैः सरोभिरलङ्कृतां  
मरकतमणिश्यामां शष्पैर्विहाय वनस्थलीम् ।  
स्मरति करभो यद्वृक्षाणां चरन्मरुधन्वनां  
परिचयरतिः सा दुर्वारा न सा गुणवैरिता ॥  
करभदयिते यत्तत्पीतं सुदुर्लभमेकदा  
मधु वनगतं तस्यालाभे विरौषि किमुत्सुका ।  
कुरु परिचितैः पीलोः पत्त्रैर्धृतिं मरुगोचरे  
जगति सकले कस्यावाप्तिः सुखस्य निरन्तरा ॥  
करभदयिते योसौ पीलुस्त्वया मधुलुब्धया  
व्यपगतधनच्छायस्त्यक्तो न सादरमीक्षितः ।  
चलकिसलयः सोपीदानीं प्ररूढनवाङ्कुरः  
करभदयितावृन्दैरन्यैः सुखं परिभुज्यते ॥  
करभ किमिदं दीर्घोच्छ्वासैः क्षिणोषि शरीरकं  
विरम शठे हे कस्यात्यन्तं सखे सुखमागतम् ।  
चर किसलयं स्वस्थः पीलोर्विमुञ्च मधुस्पृहां  
पुनरपि भवान्कल्याणानां भविष्यति भाजनम् ॥  
करभ रभसात्क्रोष्टुं वाञ्छस्यहो श्रवणज्वरः  
शरणमथवानृज्वी दीर्घा तवैव शिरोधरा ।  
पृथुगलबिलावृत्तिश्रान्तोच्चरिष्यति वाङ्मुखा-  
दियति समये को जानीते भविष्यति कस्य किम् ॥  
तथा सन्तुष्टः सञ्जलवृणशमीपीलुबदरैश्-  
चरन्स्वस्थोरण्ये करभशिशुकः शोकरहितः ।  
कृतो मध्वास्वादप्रवणहदयो मुग्धविधिना  
यथा नान्यद्भुङ्क्ते न पिबति न शेते न रमते ॥  
यस्यासीन्नवपीलुपत्त्रबदरग्रासोपि सन्तुष्टये  
दीर्घाध्वन्यनुगम्यते न पदवी यस्य स्वयूथ्यैरपि ।  
सोयं सम्प्रति याति बालकरभः क्षीणोद्यमः क्षामतां  
मन्ये नूनमनेन दैवहतकेनास्वादितं भ्रामरम् ॥  
पीलूनां हि फलं कषायरहितं रोमन्थयित्वा मरौ  
शाखाग्रं यदखादि चारु करभीवक्त्रार्पितं प्रेमतः ।  
तत्स्मृत्वा करभेन खेदविधुरं दीर्घं तथा कूजितं  
प्राणानामभवत्तदेव सहसा प्रस्थानतूर्यं यथा ॥  
क्रमेलकं निन्दति कोमलेच्छुः  
क्रमेलकः कण्टकलम्पटस्तम् ।  
प्रीतौ तयोरिष्टभुजोः समायां  
मध्यस्थता नैकतरोपहासः ॥  
एक एव खगो मानी वने वसति चातकः ।  
पिपासितो वा म्रियते याचते वा पुरन्दरम् ॥  
अयि चकितमुग्धचातक मरुभुवि धावसि मुधा किमुद्ग्रीवम् ।  
ग्रीष्मे दवाग्निवलितस्तापिच्छोयं न विद्युत्वान् ॥  
पिपासुरप्येव जलं शिखण्डी  
प्रतीक्षते प्राणसमां पिबन्तीम् ।  
नूनं प्रियास्नेहनिबद्धदृष्टिः  
स्वल्पं पयः पश्यति निम्नगासु ॥  
अत्युन्नतिव्यसनिनः शिरसोधुनैष  
स्वस्यैव चातकशिशुः प्रणयं विधत्ताम् ।  
अस्यैतदिच्छति नहि प्रततासु दिक्षु  
ताः स्वच्छशीतमधुराः क्व नु नाम नापः ॥  
केकाः कला वनभुवस्तिलकायमानो  
रम्यः कलापमहिमैष शिखण्डिनोस्य ।  
दुर्लक्षणं ननु विहायसि वायसादि-  
क्षुण्णेप्ययं चटकतुल्यगतिर्न जातः ॥  
नीलाब्जपुञ्जरजसारुणितान्विमुच्य  
स्वच्छान्सुधाधिकरसानपि वारिराशीन् ।  
यच्चातकः पिबति वारिधरोदबिन्दून्-  
मन्ये तदानतिभयाच्छिरसोभिमानी ॥  
दिव्याम्बुपाननियमस्तव मोहयेत्कं  
दोषोपि संवृतिमतां भजते गुणत्वम् भूमिस्थमम्बु यदि चातक पातुमिच्छेः  
कण्ठव्रणं प्रकटयेस्तदयोग्यतां च ॥  
दिव्याम्बुपाननियमस्तव मोहयेत्कं  
दोषोपि संवृतिमतां भजते गुणत्वम् ॥  
किं नैव सन्ति नवतामरसावतंसा  
हंसावलीवलयिनो जलसन्निवेशाः ।  
कोपि ग्रहो गुरुरयं बत चातकस्य  
पौरन्दरीं यदभिवाञ्छति वारिधाराम् ॥  
किं दूरेण पयोधरा उपरि किं नान्ये रटन्तः श्रुता  
निन्द्याः पापतया स्वकुक्षिषु गताः किं नाम पक्षाः क्षयम् ।  
रम्यं वा गगने न किं विहरणं किं तूग्रकाकावली-  
पर्यायप्रतिपत्तिलाघवभयाद्भूमौ स्थिता बर्हिणः ॥  
नो ताण्डवेन नयनामृतनिर्झरेण  
केकारवेण न च कर्णरसायनेन ।  
बर्हेण चापि सुरचापरुचा तवाय-  
मोतुर्न तुष्यति शिखिन्वधमन्तरेण ॥  
चातक तात कियद्भवता पातकमतुलमकारि ।  
नवजलदादपि चञ्चुपुटे यत्तव न पतति वारि ॥  
जलकणवितरणरहितः प्रकटितधवलितवेषः ।  
चातक रटसि वृथा किं जलदः शारद एषः ॥  
सन्ति कूपाः स्फुरद्रूपाः परितः सरितः शुभाः ।  
तथापि चातकस्यैकः फलदो जलदोदयः ॥  
केकानिभाद्धटयसे पटुचाटुकानि  
चञ्चत्कलापमपि नृत्यसि रञ्जनाय ।  
हे चातक प्रयतसे जलदं प्रतीत्थं  
बिन्दुं जलस्य लभसे न च लज्जसे च ॥  
वाहत्वमीश्वरसुतस्य विधाय बर्हिन्-  
प्रम्लायितः स निजपक्षकलाप एव ।  
नाराधितः स भवता पुरुषोत्तमः किं  
यस्ते तृषं प्रशमयेत्कचमेघवर्षैः ॥  
वसतोतिशयप्रीत्या मानसोचितसंस्थितेः ।  
पल्वलाम्भसि हंसस्य हंसतैव विकल्प्यते ॥  
पिबन्ति मधु पद्मेभ्यो भृङ्गाः केसरधूसराः ।  
हंसाः शैवालमश्नन्ति धिग्दैवमसमञ्जसम् ॥  
यदि नाम दैवयोगाज्जगदसरोजं कदाचिदपि जातम् ।  
अवकरनिकरं विकिरति तत्किं कृकवाकुरिव हंसः ॥  
कटु रटति निकटर्वती वाचाटष्टिट्टिभः पटुर्यत्र ।  
अपसरणमेव शरणं मौनं वा तत्र हंसस्य ॥  
अस्तु यद्यपि सर्वत्र नीरं नीरजमण्डितम् ।  
रमते न मरालस्य मानसं मानसं विना ॥  
क्षुधितोपि पद्मखण्डे जहाति रजसावृतं हि किञ्जल्कम् ।  
गुणिनि कृतपक्षपातो बिसं तु बहु मन्यते हंसः ॥  
तरलयसि दृशं किमुत्सुका-  
मकुलषमानसवासलालिते ।  
अवतर कलहंसि वापिकां  
पुनरपि यास्यसि पङ्कजालयम् ॥  
भृङ्गाङ्गनाजनमनोहरहारिगीत-  
राजीवरेणुक्रणकीर्णपशङ्गतोयाम् ।  
रम्यां हिमाचलनदीं प्रविहाय हंस  
हे हे हताश वद कां दिशमुत्सुकोसि ॥  
हे हंस मेलितपयःसलिलं विवेक्तुं  
शक्तस्य सम्प्रति मतिः क्व नु तेद्य याता ।  
कासारवारिणि कलां पतितां यदिन्दो-  
रादातुमिच्छसि बिसाङ्कुरवाञ्छया त्वम् ॥  
शीतांशुशेखरशिरोरुहसंश्रितानि  
पुण्यानि पावितजगन्ति मनोरमाणि ।  
भ्रान्त्वा चिरं सुरसरित्सलिलानि दैवाल्-  
लब्धानि हातुमिह वाञ्छसि नासि हंसः ॥  
स्थित्वा चिरं नभसि निश्चलतारकेण  
मातङ्गसङ्गकलुषां नलिनीं निरीक्ष्य ।  
उत्पन्नमन्युपरिघर्घरनिःस्वनेन  
हंसेन साश्रु परिवृत्य गतं न लीनम् ॥  
येनोज्झितं सहचरीवदनोपनीतं  
रम्यं मृणालशकलं हिमशङ्खशुभ्रम् ।  
सोयं खगो हतविधे तव चेष्टितेन  
शेवालनाललवलम्पटतां विधत्ते ॥  
रटसि कटु किमुच्चैर्वायस स्पर्धया मे  
विहगहतक विष्ठारक्तवक्त्रान्तरालः ।  
विततधवलपक्षाक्षेपविक्षोभिताम्भाः  
कमलवनविहारी सारसोहं न काकः ॥  
हंसोध्वगः श्रममपोहयितुं दिनान्ते  
कारण्डकाकबकभासवनं प्रविष्टः ।  
मूकोयमित्युपहसन्ति लुनन्ति पक्षान्-  
नीचाश्रयो हि महतामवमानभूमिः ॥  
क्व कठिनमहो पीलोः पत्त्रं मृदुः क्व बिसाङ्कुरः  
क्व कटु लवणं कौपं चाम्भः क्व तामरसासवः ।  
क्व कुसुमरजो हृद्यं रूक्षाः क्व चोषरपांसवः  
क्व मरुविषयो ध्वाङ्क्षक्षेत्रं क्व हंस भवादृशाः ॥  
भो राजहंस किमिति त्वमिहागतोसि  
योसौ बकः स इह हंस इति प्रतीतः ।  
तद्गम्यतां त्वरितमेव ततः प्रभाते  
यावद्वदन्ति बक एष न मूढलोकाः ॥  
अये वापीहंसा निजवसतिसङ्कोचपिशुनं  
करुध्वं मा चेतो वियति बहतो वीक्ष्य विहगान् ।  
अमी ते सारङ्गा भुवनमहनीयव्रतभृतो  
निरीहाणामेषां तृणमिव भवन्त्यम्बुनिधयः ॥  
तरौ तीरोद्भूते क्वचिदपि दलाच्छादिततनुः  
पतद्धारासारां गमय विषमां प्रावृषमिमाम् ।  
निवृत्तायां त्वस्यां सरसि सरसोत्फुल्लनलिने  
स एव त्वं हंसः पुनरपि विलासास्त इह ते ॥  
गतं तद्गाम्भीर्यं जलमपि वृतं जालकशतैः  
सखे हंसोत्तिष्ठ प्रथमममुतो दग्धसरसः ।  
स यावत्पङ्काम्भःकलुषितवपुर्भूरिविलपन्-  
न काको वाचाटश्चरणयुगलं मूर्ध्नि कुरुते ॥  
स्पृशति न बिसं चञ्च्वा भूयस्तया सह खण्डितं  
पिबति न जलं याति स्वप्तुं न शेवलजालकम् ।  
कमलकलिकाभङ्गक्रीडां करोति न सारसः  
क्वणति करुणं शोकग्रस्तः प्रियाविरहाकुलः ॥  
सरसि बहुशस्ताराछायां दशन्परिवञ्चतः  
कुमुद विटपान्वेषी हंसो निशास्वविचक्षणः ।  
दशति न पुनस्ताराशङ्की दिवापि सितोत्पलं  
कुहकचकितो लोकः सत्येप्यपायमपेक्षते ॥  
मुक्ताभानि पयांसि भङ्गविलसद्दुग्धा बिसग्रन्थयः  
स्फीतास्तामरसासवा विहरणक्रीडासहं सैकतम् ।  
सन्त्येव प्रतिदेशमत्रविषमे हे हंस पङ्काङ्किते  
धृष्टोक्त्रुष्टबके जरत्सरसि ते कोयं निवासग्रहः ॥  
आपूर्येत पुनः स्फुरच्छफरिकासारोर्मिभिर्वारिभिर्-  
भूयोपि प्रविभज्यमाननलिनं पश्येम तोयाशयम् ।  
इत्याशाशततन्तुबद्धहृदयो नक्तन्दिनं दीनधीः  
शुष्यत्यातपशोषितस्य सरसस्तीरे जरत्सारसः ॥  
तावद्दोलितपङ्कजच्युतरजःपिङ्काङ्गरागोज्ज्वल्प्  
यः शृण्वन्कलकूजितं मधुलिहां सञ्जातहर्षोत्सवः ।  
कान्ताचञ्चुपुटापवर्जितबिसग्रासग्रहेप्यक्षमः  
सोयं सम्प्रति हंसको मरुगतः कष्टं तृणं वाञ्छति ॥  
यां स्मृत्वा सहसैव मानससरस्त्यक्त्वा विशेषार्थिनस्-  
तामेवोत्सुकचेतसः कमलिनीं दृष्ट्वा बकाध्यासिताम् ।  
लीयन्ते विगताभिमानलघवस्तत्रैव भूयोपि ये  
हंसास्ते न भवन्ति हंसधवलाः प्रायो बका एव ते ॥  
यामालिङ्ग्य बका रटन्ति कटुकं दीर्घोच्छ्वसत्कन्धरा  
यस्यामंसतटावघट्टितजलं वल्गन्त्यमी मद्गवः ।  
या शश्वन्मलिनात्मकैरपि बकैर्नक्तन्दिनं सेव्यते  
सा हंसेन मनस्विना कमलिनी युक्तं यदि त्यज्यते ॥  
रूपं हारि मनोहरा सहचरी पानाय पाद्मं मधु  
क्रीडा चाप्सु सरोरुहेषु वसतिस्तेषां रजो मण्डनम् ।  
वृत्तिः साधुमता बिसेन सहृदश्चारुस्वनाः षट्पदाः  
सेवादैन्यविमाननाविरहितो हंसः सुखं जीवति ॥  
मत्स्या अपि हि जानन्ति क्षीरनीरविवेचनम् ।  
प्रसिद्धं राजहंसानां यशः पुण्यैरवाप्यते ॥  
क्रुद्धोलूकनखप्रपातविगलत्पक्षा अपि स्वाश्रयं  
ये नोज्झन्ति पुरीषपुष्टवपुषस्तेकेचिदन्ये द्विजाः ॥  
ये तु स्वर्गतरङ्गिणीबिसलतालेशेन संवर्धिता  
गङ्गानीरमपि त्यजन्ति कलुषं ते राजहंसाः कुतः ॥  
समुद्गिरसि वाचः किं पुंस्कोकिल सुकोमलाः ।  
श्वभ्रेस्मिञ्जडपाषाणगुरुनिर्घोषभैरवे ॥  
काकैः सह विवृद्धस्य कोकिलस्य कला गिरः ।  
खलसङ्गेपि नैष्ठुर्यं कल्याणप्रकृतेः कुतः ॥  
श्रोत्रोत्सवं तव कलं कलकण्ठ कोत्र  
नादं शृणोति रतिविग्रहसन्धिदूतम् ।  
दावाग्निदग्धघनपादपकोटरान्त-  
राविर्भवत्कटुरवासु वनस्थलीषु ॥  
मूकीमूय तमेव कोकिल मधुं बन्धुं प्रतीक्षस्व हे  
हेलोल्लासितमालतीपरिमलामोदानुकूलानिलम् ।  
यत्रैतास्तव सूक्तयः सफलतामायान्त्यमी तूल्लसत्-  
पांसूत्तम्भभृतो निदाघदिवसाः सन्तापसन्धायिनः ॥  
भ्रातः कोकिलकूजितैरलमलं नार्घन्ति यस्माद्गुणास्-  
तूष्णीमाःस्व विशीर्णपर्णनिचयच्छन्नः क्वचित्कोटरे ।  
उद्यानद्रुमवाटिकाकटुरटत्काकावलींसकुलः  
कालोयं शिशिरस्य सम्प्रति सखे नायं वसन्तोत्सवः ॥  
क्वचिज्झिल्लीनादः क्वचिदतुलकाकोलकलहः  
क्वचित्कङ्कारावः क्वचिदपि कपीनां कलकलः ।  
क्वचिद्धोरः फेरुध्वनिरयमहो दैवघटना  
कथङ्कारं तारं क्वणतु चकितः कोकिलयुवा ॥  
  
केतकीकुसुमं भृङ्गः पीड्यमानोपि सेवते ।  
दोषाः किं नाम कुर्वन्ति गुणापहृतचेतसः ॥  
कृत्वापि कोषपानं भ्रमरयुवा पुरत एव कमलिन्याः ।  
अभिलषति बकुलकलिकां मधुलिहि मलिने कुतः सत्यम् ॥  
मदनमवलोक्य निष्फलमनित्यतामपि च बन्धुजीवानाम् ।  
गुरुमुपगम्य भ्रमरः सम्प्रति जातो जपासक्तः ॥  
भ्रमर भ्रमता दिगन्तराणि  
क्वचिदासादितमीक्षितं श्रुतं वा ।  
वद सत्यमपास्य पक्षपातं  
यदि जातीकुसुमानुकारि पुष्पम् ॥  
कमलं भवनं रजोङ्गरागो  
मधु पानं मधुराः प्रियाप्रलापाः ।  
शयनं मृदु केसरोपधानं  
भ्रमरस्याम्भसि का न राजलीला ॥  
पतितमुत्पतितं स्थितमक्रियं  
सकरुणं क्वणितं गतमागतम् ।  
कमलिनीमलिना तुहिनाहतां  
नहि तदस्ति विलोक्य न यत्कृतम् ॥  
कमलिनीमलिनी दयितं विना  
न सहते सह तेन निषेविताम् ।  
तमधुना मधुना निहितं हृदि  
स्मरति सा रतिसारमहर्निशम् ॥  
मदं न लिप्सेत शिलीमुखो यदि  
द्विपान्न कर्णाग्रनिपातमाप्नुयात् ।  
परोपसर्पी सुखलेशलिप्सया  
नरो भवत्येव पराभवास्पदम् ॥  
मधुकर बहुशस्त्वया निरस्ताः  
कुसुमलतास्तृणावत्सुपुष्पिताग्राः ।  
फलमनुभव कण्टकावृताभ्यस्-  
तदिदमपत्रप केतकीलताभ्यः ॥  
पुल्लेषु यः कमलिनीकमलोदरेषु  
चूतेषु यो विलसितः कलिकान्तरस्थः ।  
पश्याद्य तस्य मधुपस्य शरद्व्यपाये  
कृच्छ्रेण वेणुविवरे दिवसाः प्रयान्ति ॥  
पुष्पासवं सुरभि गन्धिरजोङ्गरागः  
पीत्वा लतासु मधुपः कमले निषण्णः ।  
बद्धोधुना शशिकरैः करुणं विरौति  
सन्तोषहीनमिह कं न भजन्त्यनर्थाः ॥  
अन्यासु तावदुपमर्दसहासु भृङ्ग  
लोलं विनोदय मनः सुमनोलतासु ।  
नुग्धाननामरजसं कलिकामकाले  
बालां कदर्थयसि किं नवमालिकायाः ॥  
एरावणाननमदाम्बुकणावपात-  
संसक्ततामरसरेणुपिशङ्गिताङ्गः ।  
चण्डानिलाहततुषारविशीर्णपक्षः  
क्षीणः क्षितौ मधुकरो विवशोत्र शेते ॥  
सोत्कः परिभ्रमसि किं व्यवपातिधैर्यः  
कूजन्द्विरेफ करुणं कुसुमासवार्थी ।  
अन्यासु पादपलतासु धृतिं बधान  
भग्ना हि सा कुसुमिता सहकारवल्ली ॥  
स्वामोदवासितसमग्रदिगन्तराला  
रक्ता मनोहरमुखा सुकुमारमूर्तिः ।  
सेव्या सरोजकलिका तु यदैव जाता  
नीतस्तदैव विधिना मधुपोन्यदेशम् ॥  
जात्युज्ज्वले मधुरकोमलवाग्निलासौ  
द्वौ पुष्करे मधुकरौ युगपत्प्रविष्टौ ।  
एकस्तयोर्मधुभराकुलपूर्णदेहः  
कष्टे विधौ न रजसापि युतो द्वितीयः ॥  
मधुकरगणश्चूतं त्यक्त्वा गतो नवमालिकां  
पुनरपि गतो रक्ताशोकं कदम्बतरुं ततः ।  
तदपि सुचिरं स्थित्वा तेभ्यः प्रयाति सरोरुहं  
परिचितगुणद्वेषी लोको नवं नवमीहते ॥  
लिखितकमले सौन्दर्येण प्रकामहृतात्मना  
किमिव न कृतं तत्र भ्रान्त्वा मधुस्पृहयालिना ।  
अधिगतरसः सोभूत्तस्मान्मनागपि नाल्पधीर्-  
धुरि तु लिखितस्तृष्णान्धानां जनेन विवेकिना ॥  
भ्रमति बकुले मन्दं कुन्दे न विन्दति निर्वृतिं  
प्रकृतिसुरभौ रक्ताशोके न याति विशोकताम् ।  
सुरभिकुसुमामोदोत्कण्ठापनीतमना वने  
वहति तनुतामङ्गे भृङ्गः स्मरन्नवमालिकाम् ॥  
स्पृशति शनकैश्चुम्बन्नङ्गैः करोति निपीडनं  
चरणपतनं मुद्राभेदं विधातुमपीहते ।  
समयमुचितं चित्तोत्सुक्यात्प्रतीक्षितुमक्षमो  
मधुकरयुवा पुण्यैर्लब्ध्वा नवां नवमालिकाम् ॥  
हिमोत्सन्नां दृष्ट्वा हतकमलनालां कमलिनीं  
द्विरेफाः संवृत्ताः सपदि गजगण्डप्रणयिनः ।  
अहो धिग्भूतानां प्रकृतिरियमप्रत्ययकरी  
न कश्चित्क्षीणार्थे प्रथमगुणगन्धं गणयति ॥  
किमामोदभ्रान्त्या भ्रमसि सुचिरं भृङ्ग ननु हे  
न जानीषे तत्त्वं प्रतपतितरां ग्रीष्मसमयः ।  
स्थितं शून्यं पुष्पैः प्रकटविटपं पश्य विपिनं  
गतः गौरभ्याढ्यः प्रकृतिसुभगश्चैत्रविभवः ॥  
केनाघ्रातमुदारमस्य कुसुमं कैश्चुम्बितं केसरं  
पीतः केन रसोस्य केन रजसा चोद्वेल्लितं केन वा ।  
हे हे मुग्धमधुव्रत व्रज जवादन्यांस्तरून्पुष्पिता-  
नुत्तालेत्र वृथैव पिप्पलतरौ किं किञ्चिदासाद्यते ॥  
प्रत्यग्रोत्र यथासुखं मधुरसः पातव्य इत्युत्सुकस्-  
तृष्णाविभ्रमविप्रलब्धह्र्दयस्तत्त्वावबोधं विना ।  
निर्विण्णोप्यफलश्रमो न विरमत्यालेख्यपद्माकरे  
दुर्बुद्धिर्व्यसनी तथापि मधुपस्तृष्णाशयोद्भ्राम्यति ॥  
यस्याः सङ्गमवाञ्छया न गणिता वाप्यो विनिद्रोत्पला  
यामालिङ्ग्य समुत्सुकेन मनसा यातः परां निर्वृतिम् ।  
भग्नां तामवलोक्य चन्दनलतां भृङ्गेण यज्जीव्यते  
धैर्यं नाम तदस्तु तस्य न पुनः स्नेहानुरूपं कृतम् ॥  
येनामोदिनि केसरस्य मुकुले पीतं मधु स्वेच्छया  
नीता येन निशा शशाङ्कधवला पद्मोदरे शारदे ।  
भ्रान्तं येन मदप्रवाहमलिने गुण्डस्थले दन्तिनां  
सोयं भृङ्गयुवा करीरविटपे बध्नातु तुष्टिं कुतः ॥  
मा भून्नाम सहामुनैव निधनं दैवात्कथञ्चित्पुनस्-  
तृष्णा वा हतजीविते यदि तदा किं पुष्पशून्यं जगत् ।  
येनैवोन्मथितः स एव दयितः पद्माकरो निर्दयं  
दानाम्भःस्पृहयानुयात्यलिरहो लोलस्तमेव द्विपम् ॥  
सोपूर्वो रसनाविपर्ययविधिस्तत्कर्णयोश्चापलं  
दृष्टिः सा मदविस्मृतस्वपरदिक्किं भूयसोक्तेन वा ।  
सर्वं निश्चितवानसि भ्रमर हे यद्वारणोद्याप्यसा-  
वन्तःशून्यकरो निषेव्यत इति भ्रातः क एष ग्रहः ॥  
रे रे भृङ्ग मदान्धवारणचलत्कर्णानिलान्दोलन-  
क्लेशक्लान्ततनो मुधैव भवता दुःखं किमित्यास्यते ।  
उत्कूजत्समदद्विरेफवलयप्यालुप्तकोशश्रियः  
सामोदाः प्रकटाशयाः प्रतिपदं सन्त्येव पद्माकराः ॥  
गन्धाढ्यां नवमालिकां मधुकरस्त्यक्त्वा गतो यूथिकां  
तां त्यक्त्वापि गतः स चन्दनतरुं तस्मात्सरोजं गतः ।  
बद्धस्तत्र निशाकरेण सुचिरं क्रन्दत्यसौ मन्दधीः  
सन्तोषेण विना पराभवशतं प्राप्नोति लुब्धो जनः ॥  
रात्रिर्गमिष्यति भविष्यति सुप्रभातं  
भास्वानुदेष्यति हसिष्यति पद्मिनी च ।  
एवं विचिन्तयति कोषगते द्विरेफे  
हा हन्त हन्त नलिनीं गज उन्ममाथ ॥  
भ्रमन्वनान्ते वनमञ्जरीषु  
न षट्पदो गन्धफलीमजिघ्रत् ।  
सा किं न रम्या स च किं न रन्ता  
बलीयसी केवलमीश्वरेच्छा ॥  
अङ्के वृद्धिमुपागतं शिशुतया सर्वाङ्गमालिङ्गितं  
मत्स्यः श्रीपरिरम्भनिर्भरतरव्याकोशकोषोन्मुखैः ।  
आशाप्तैः परिपीयमानमनिशं निःस्पन्दमिन्दिन्दिरैर्-  
दूरादेव निमेषशून्यनयनः पद्मं समुद्वीक्षते ॥  
जीवतो निगिरन्मत्स्यान्मुनिवद्दृश्यते बकः ।  
मृनानपि न गृध्रस्तु धिगाकारमुनीन्द्रताम् ॥  
नालेनेव स्थित्वा पादेनैकेन कुञ्चितग्रीवम् ।  
जनयति कुमुदभ्रान्तिं वृद्धबको बालमत्स्यानाम् ॥  
एष बकः सहसैव विपन्नः  
शाद्यमहो क्व नु तद्गतमस्य ।  
साधु कृतान्तक कश्चिदपि त्वां  
वञ्चयितुम् न कुतोपि समर्थः ॥  
निजकुलोचितचेष्टितमात्मनो  
यदपहाय यियाससि हंसताम् ।  
बक चर व्रतमेव तथापि ते  
फलति तत्तदिदं यततां नृणाम् ॥  
न कोलिलानामिव मञ्चु कूजितं  
न कब्धलास्यानि गतानि हंसवत् ।  
न बर्हिणानामिव चित्रपक्षता  
गुणस्तथाप्यस्ति बके बकव्रतम् ॥  
तद्वेदग्ध्यं समुदितपयस्तोयतत्त्वं विवेक्तु-  
मालापास्ते स च मृदुपदन्यासहृद्यो विलासः ।  
आस्तां तावद्बक यदि तथा वेत्सि किञ्चिदिच्छ्लथाशं  
तूष्णीमेवासितुमयि सखे त्वं कथं मे न हंसः ॥  
कस्त्वं लोहितलोचनास्यचरणो हंसः कुतो मानसात्-  
किं तत्रास्ति सुवर्णपङ्कजवनान्यम्भः सुधासन्निभम् ।  
मुक्ताशुक्तिरथास्ति शङ्खनिचयो वैदूर्यरोहाः क्वचिच्-  
छम्बूकाः किमु सन्ति नेति च बकैराकर्ण्य हीहीकृतम् ॥  
तुल्यवर्णच्छदः कृष्णः कोकिलैः सह सङ्गतः ।  
केन विज्ञायते काकः स्वयं यदि न भाषते ॥  
आत्मरुतादपि विरुतं कुर्वाणाः स्पर्धया सह मयूरैः ।  
किं जानन्ति वराकाः काकाः केकारवान्कर्तुम् ॥  
कृष्णं वपुर्वहतु चुम्बतु सत्फलानि  
रम्येषु सञ्चरतु चूतवनान्तरेषु ।  
पुंस्कोकिलस्य चरितानि करोतु नाम  
काकः किल ध्वनिविधौ ननु काक एव ॥  
सम्प्राप्य कोकिलकुलैः कमनीयकान्तिः  
कान्तस्वरैरपि बलात्खलु सन्निकर्षम् ।  
वैधुर्यभाजि हतवेधसि किं वराकः  
काकः करोत्वनुकृतिं न ययौ यदेषाम् ॥  
इयं पल्ली भिल्लैरनुचितसमारम्भरसिकैः  
समन्तादाक्रान्ता विषविषमबाणप्रणयिभिः ।  
तरोरस्य स्कन्धे गमय समयं कीर निभृतं  
न वाणी कल्याणी तदिहमुखमुद्रैव शरणम् ॥  
कअति मुखगृहीतं भुक्तशेषं पुरीषं  
विलिखति चरणाग्रैर्देवतानां शिरांसि ।  
व्रजति च हतमानः साधुमूर्धस्वशङ्कः  
किमिव न कुरुते खं प्राप्य काको वराकः ॥  
दौर्भाग्यं वचसां तनोर्मलिनता चेष्टास्वहो चापलं  
शङ्कायास्तदुपज्ञतैव विदिता वृत्तिस्त्ववाच्यैव सा ।  
इत्थं दृष्कृतशाखिनः फलमिव स्फीतं तथाप्यातुरः  
काकः कोकिललाञ्छनच्छविरुचा कष्टं मुहुर्मूर्छति ॥  
नृत्यन्तः शिखिनो मनोहरममी श्रव्यं पठन्तः शुका  
वीक्ष्यन्ते न त एव खल्विह रुषा वार्यन्त एवाथवा ।  
पान्थस्त्रीगृहमिष्टलाभकथनाल्लब्धान्वयेनामुना  
सम्प्रत्येतदनर्गलं बलिभुजा मायाविना भुज्यते ॥  
रे रे ध्वाङ्क्ष विरूक्षतास्तु वचसः काणाक्षिता क्षम्यते  
लौल्यं नाम तवेति कात्र गणना भाण्ड्यं विभूषैव ते ।  
सर्वं सोढमिदं स्वभावविहितं वह्नेरिवौष्ण्यं हि ते  
यत्त्वेवं विगुणस्य कापि भवतो ग्रीवा न तत्सह्यते ॥  
काकः कोकिलमुन्नमय्य कुरुते चूते फलास्वादनं  
भुङ्क्ते राजशुकं निवार्य कुररः क्रीडापरो दाडिमम् ।  
धूको बर्हिणमस्य शाखिशिखरे शेते सजानिः सुखं  
हा जातं विपरीतमद्य विपिने श्येने परोक्षं गते ॥  
किं केकीव शिखण्डमण्डिततनुः किं कीरवत्पाठकः  
किं पुंस्कोकिलवत्स्वनेन मधुरः किं हंसवत्सद्गतिः ।  
किं सामान्यशकुन्तशावक इव क्रीडाविनोदाकरः  
काकः केन गुणेन काञ्चनमये व्यापारितः पञ्जरे ॥  
उत्पत्तिर्मरुतां प्रभोर्युगदिने प्रख्याप्यविश्वोत्सवे  
पुण्याहश्रुतिषु प्रसिद्धिरधिका पूर्णं वयः पौरुषम् ।  
काकुत्स्थेन समं सपत्नकलहो दैवज्ञता तादृशी  
काकस्तेन गुणेन काञ्चनमये व्यापारितः पञ्जरे ॥  
आद्यः प्रवेशसमयः स कलेर्युगस्य  
प्राप्तस्तिरस्कृतबहूदकहंससार्थः ।  
आहूये सादरतया तपसोन्तिमोह्नि  
काणो द्विजः प्रतिगृहं बत यत्र पूज्यः ॥  
सूर्य्दन्यत्र यच्चन्द्रेप्यर्थसंस्पर्शि तत्कृतम् ।  
खद्योत इति कीटस्य नाम तुष्टेन केनचित् ॥  
घनसन्तमसमलीमसदशदिशि निशि यद्विराजसि तदन्यत् ।  
कीटमणे दिनमधुना तराणिकरान्तरितचारुसितकिरणम् ॥  
जर्जरतृणाग्रमदहन्सर्षपकणमप्रकायन्नूनम् ।  
कीटत्वमात्मतन्त्रः खद्योतः ख्यापयन्भाति ॥  
भ्राजिष्णवो नभसि भूरिहृतान्धकार-  
स्वल्पप्रभाः स्वतनुमात्रनिबद्धभासः ।  
खद्योतकाः प्रकटतीव्रगुरुप्रभावास्-  
तावन्न सप्ततुरगः समुदेति यावत् ॥  
युष्मादृशः कृपणकाः क्रिमयोपि यस्यां  
भान्ति स्म सन्तमसमय्यगमन्निशासौ ।  
सूर्यांशुदीप्रदशदिग्दिवसोधुनायं  
भात्यत्र नेन्दुरपि कीटमणे किमु त्वम् ॥  
इन्दुः प्रयास्यति विनङ्क्ष्यति तारकश्रीः  
स्थास्यन्ति लीढतिमिरा न मणिप्रदीपाः ।  
अन्धं समग्रमपि कीटमणे भविष्य-  
दुन्मेषमेष्यति भवानिति दूरमेतत् ॥  
सत्त्वान्तः स्फुरिताय वा कृतगुणाद्यारोपतुच्छाय वा  
तस्मै कातरमोहनाय महसो लेशाय मा स्वस्ति भूत् ।  
यच्छायास्फुरणारुणेन खचता खद्योतनाम्नामुना  
कीटेनाहितयापि जङ्गममणिभ्रान्त्या विडम्ब्यामहे ॥  
प्रत्यग्रैः पर्णनिचयैस्तरुर्यैरेव शोभितः ।  
जहाति जीर्णांस्तानेव किं वा चित्रं कुजन्मनः ॥  
यथापल्लवपुष्पाढ्या यथापुष्पफलर्द्धयः ।  
यथाफलर्द्धिस्वारोहा हा मातः क्वागमन्द्रुमाः ॥  
साध्वेव तद्विधावस्य वेधाः क्लिष्टो न यन्मुधा ।  
स्वरूपाननुरूपेण चन्दनस्य फलेन किम् ॥  
मया बदरलुब्धेन वृक्षाणामनभिज्ञया  
वने कण्टकसादृश्यात्खदिरः पर्युपासितः ॥  
महातरुर्वा भवति समूलो वा विनश्यति ।  
नाङ्कुरप्रक्रियामेति न्यग्रोधकणिकाङ्कुरः ॥  
पुष्पपत्त्रफलच्छायामूलवल्कलदारुभिः ।  
धन्या महीरुहा येषां विमुखा यान्ति नार्थिनः ॥  
पतत्यङ्गारवर्षे वा वाति वा प्रलयानिले ।  
तालः स्तब्धतयारब्धस्तयैव सह नश्यति ॥  
छायावन्तो गतव्यालाः स्वारोहाः फलदायिनः ।  
मार्गद्रुमा महान्तश्च परेषामेव भूतये ॥  
अगतीनां खलीकाराद्दुःखं नैवोपजायते ।  
भवन्त्यशोकाः प्रायेण साङ्कुराः पादताडिताः ॥  
यद्यपि चन्दनविटपी विधिना फलकुसुमवर्जितो विहितः ।  
निजवपुषैव परेषां तथापि सन्तापमपहरति ॥  
प्राप्ते वसन्तमासे वृद्धिं प्राप्नोति सकलवनराजिनः ।  
यन्न करीरे पत्त्रं तत्किं दोषो वसन्तस्य ॥  
फलितघनविटपविघटितपटुदिनकरमहसि लसति कल्पतरौ ।  
छायार्थी कः पशुरपि भवति जरद्वीरुधां प्रणयी ॥  
फलकुसुमकिसलयोज्ज्वलविटपशतान्तरिततरणिकिरणौघे ।  
मार्गतरौ निकटस्थे कः पथिकः क्लान्तिमनुभवति ॥  
दूरीकृतस्वार्थलवा जनस्य  
समुद्यता ये भुवि तापशान्त्यै ।  
द्रुमास्त एवागतिका न विद्मः  
प्रजापतेराशयलेशमत्र ॥  
चन्दने विषधरान्सहामहे  
वस्तु सुन्दरमगुप्तिमत्कुतः ।  
रक्षितुं वद किमात्मसौष्ठवं  
सञ्चिताः खदिर कण्टकास्त्वया ॥  
ग्रथित एष मिथः कृतशृङ्खलो-  
विषधरैरधिरुह्य महाजडः ।  
मलयजः सुमनोभिरनाश्रितो  
यदत एव फलेन न युज्यते ॥  
यत्किञ्चनानुचितमप्युचितानुबन्धि  
किं चन्दनस्य न कृतं कुसुमं फलं वा ।  
लज्जामहे भृशमपक्रम एव यातुस्-  
तस्यान्तिकं परिगृहीतबृहत्कुठारः ॥  
हे बालचम्पकतरो तरुणीकपोल-  
लावण्यचुम्बनसुखोचितचारुपुष्प ।  
किं पुष्पितेन विजहीह विकासहास-  
मुद्दामपामरगणा मरुभूमिरेषा ॥  
अन्तःप्रतप्तमरुसैकतदह्यमान-  
मूलस्य चम्पकतरोः क्व विकासचिन्ता ।  
प्रायो भवत्यनुचितस्थितिदेशभाजां  
श्रेयः स्वजीवपरिपालनमात्रमेव ॥  
दौर्जन्यमात्मनि परं प्रथितं विधात्रा  
भूर्जद्रुमस्य विफलत्वसमर्पणेन ।  
किं चर्मभिर्निशितशस्त्रशतावकृत्तैर्-  
आशां न पूरयति सोर्थिपरम्पराणाम् ॥  
किं कण्टकैकरसिकेन फलद्विषा किं  
वैरस्यसीमनि किमु स्थिरकौतुकेन ।  
छायाविलासविमुखेन सतां किमङ्ग  
छात्रा खलेन खदिरद्रुम एष सृष्टः ॥  
लब्धं चिरादमृतवत्किममृत्यवे स्याद्-  
दीर्घं रसायनवदायुरुत प्रदद्यात् ।  
एतत्फलं यदयमध्वगशापदग्धः  
स्तब्धः फलं फलति वर्षशतेन तालः ॥  
हे वृक्ष शोभित महाफलभारलक्ष्म्या  
क्षुत्तापशान्तिजनकैकजगत्प्रसिद्ध ।  
त्वत्तो मया कथमपीदमधो निरस्तम्-  
एकं फलं शकुनिखण्डितमल्पमाप्तम् ॥  
अत्यन्तशीतलतया सुभगस्वभाव  
सत्यं न कश्चिदपि ते तरुरस्ति तुल्यः ।  
छायार्थिनामपि पुनर्विकटद्विजिह्व-  
सङ्गेन चन्दन विषद्रुमनिर्विशेषः ॥  
कथमियति वनान्ते कश्चिदेको न तादृग्-  
वरवनतरुरुच्चैः पुष्पवल्लीफलाढ्यः ।  
जगदसुखविधातुर्दग्धधातुर्नियोगाद्-  
धवखदिरपलाशाः केवलं वृद्धिभाजः ॥  
शाखासन्ततिसन्निरुद्धगगनाभोगस्य लब्ध्वा तरोश्-  
छायां यस्य भविद्भिरेव शमिता घर्मापदोनेकशः ।  
भोः पान्था ननु दृश्यतां विधिगतिस्तस्यैव कालक्षय-  
प्रक्षीणस्य तलेद्य तप्तसिकताङ्गारैवः परं दह्यते ॥  
चित्रैर्यस्य पतित्त्रिभिर्दशदिशो भ्रान्त्वा समेतैः सुखं  
विश्रान्तं शयितं प्रभुक्तमुषितं स्कन्धे फलैः प्रश्रिते ।  
तस्यैवोन्मथितस्य दुष्टकरिणा मार्गद्रुमस्याधुना  
कारीषाय कषन्ति शोषपरुषां गोपालबालास्त्वचम् ॥  
सन्तोषः किमशक्तता किमथवा तस्मिन्नसम्भावना  
शोभैवाथ च काननिस्थितिरियं प्रद्वेष एवाथवा ।  
आस्तां खल्वनुरूपया सफलया पुष्पश्रिया दुर्विधे  
सम्बन्धोननुरूपयापि न कृतः किं चन्दनस्य त्वया ॥  
सन्मूलः प्रथिन्नतिर्घनलसच्छायः स्थितः सत्पथे  
सेव्यः सद्भिरितीदमाकलयता तालोध्वगेनाश्रितः ।  
पुंसः शक्तिरियत्यसौ स तु फलेदद्याथवा श्वोथवा  
काले क्वाप्यथवा कदाचिदथवा नेत्यत्र वेधाः प्रभुः ॥  
यज्जातोसि चतुष्पथे घनलसच्छायोसि किं छायया  
संयुक्तः फलितोसि किं यदि फलैः पूर्णोसि किं सन्नतः ।  
हे सद्वृक्ष सहस्व सम्प्रति सखे शाखाशिखाकर्षण-  
क्षोभामोटनभञ्जनानि जनतः स्वैरेव दुश्चोष्टितैः ॥  
सुस्कन्धस्य विसारिसौरभगुणाक्रान्ताखिलाशस्य ते  
तन्वीचारुपयोधरान्तरकृतस्पर्शस्य गोप्याकृतेः ।  
दोषः कोपि भुजङ्गसङ्गमकृतः प्रोद्गूत एषोधुना  
येन त्वां परिहृत्य चन्दनतरो यान्त्यध्वगा दूरतः ॥  
छिन्नस्तप्तसुहृत्स चन्दनतरुर्यूयं पलाय्यागता  
भोगाभ्याससुखासिकाः प्रतिदिनं ता विस्मृतास्तत्र वः ।  
दंष्ट्राकोटिविषोल्कया प्रतिकृतं तस्य प्रहर्तुर्न चेत्-  
किं तेनैव सह स्वयं न निधनं याताःस्थ भो भोगिनः ॥  
त्वन्मूले पुरुषायुषं गतमिदं कालेन संशष्यतां  
क्सोदीयांसमपि क्षणं परमतः शक्तिः कुतः प्राणितुम् ।  
तत्स्वस्त्यस्तु विवृद्धिमेहि महतीमद्यापि का नस्त्वरा  
कल्याणैः फलितासि तालविटपिन्पुत्रेषु पौत्रेषु वा ॥  
छायास्यैव घनासुगन्धिरयमेवापन्नतापच्छिदा-  
मग्रेस्यैव गुणग्रहः सगुणता किं चन्दनस्योच्यताम् ।  
आ मूलात्पुनरेषु बद्धवृतिभिर्व्यालैस्तथा दूषितो  
जाने येन वरं धवोथ खदिरोप्यन्योथवा न त्वयम् ॥  
न श्लाष्यानि फलानि पल्लवकृता छाया न वाञ्छापि सा  
नो पुष्पं सुमनोहरं न विहगाः शब्दामृतस्यन्दिनः ।  
काकव्रातपुरीषनिर्भरजरन्मूर्तेरशुद्धात्मनो  
निःस्तब्धस्य तरोरधः कथमहो सृष्टोसि दुर्वेधसा ॥  
नास्य स्वादुफलं न चारु कुसुमं न स्निग्धपर्णा लता  
न च्छाया क्लमहारिणी न च कलक्वाणास्तथा पत्रिणः ।  
एषोसौ खदिरदुमः किमथवा पान्थेन दृष्टस्त्वया  
तत्किं पान्थ कठोरकण्टकमुखैर्गात्रक्षतार्थी भवान् ॥  
स्निग्धाः पल्लविनः प्रकामविटपव्याविद्धचण्डातपा  
नम्राः स्वादुफला समाश्रितजनक्षुत्तापविच्छेदिनः ।  
दग्धास्ते तरवः प्रयान्तु पथिकास्तेष्वेव मार्गेष्वमी  
रूक्षाः काण्टकिनः ससर्पविवरा भूयः प्ररूढा द्रुमाः ॥  
छाया नात्मन एव या कथमसावन्यस्य निष्प्रग्रहा  
ग्रीष्मोष्मापदि शीतलस्तलभूवि स्पन्दोनिलादेः कुतः ।  
वार्ता वर्षशते गते किल फलं भावीति वार्तैव सा  
द्राघिम्णा मुषिताः कियच्चिरमहो तालेन बाला वयम् ॥  
कस्त्वं भोः कथयामि दैवहतकं मां विद्धि शाहोटकं  
वैराग्यादिव वक्षि साधु विदितं कस्मादिदं कथ्यते ।  
वामेनात्र वटस्तमध्वगजनः सर्वात्मना सेवते  
न च्छायापि परोपकारकृतये मार्गस्थितस्यापि से ॥  
आमोदैर्मरुतो मृगाः किसलयैर्लम्बैस्त्वचा तापसाः  
पुष्पैः षट्चरणाः फलैः शकुनयो घर्मार्दिताश्छायया ।  
स्कन्धैर्गन्धगजाश्च विश्रमरुजाः शश्वद्विभक्तास्त्वया  
प्राप्तस्त्वं द्रुम बोधिसत्त्वपदवीं सत्यं कुजाताः परे ॥  
भ्राम्यद्भृङ्गभरावनम्रकुसुमच्योतन्मधूद्गन्धिषु  
च्छायावत्सु तलेषु पान्थनिवहा विश्रम्य गेहेष्विव ।  
नित्यं निर्झरवारिवारिततृषस्तृप्यन्ति येषां फलैस्-  
ते नन्दन्तु फलन्तु यान्तु च परामत्युन्नतिं पादपाः ॥  
हे हे मण्डितमार्ग मार्गविटपिञ्जीव्याः समाः शाश्वतीर्-  
अद्याप्यावृणु दिक्तटानि विटपैः सालैश्चुचुम्बाम्बरम् ।  
मूले विश्रमणाशयैव लुठिता यन्न त्वया केवलं  
घर्मार्तेः परिमोचिताः फलशतैर्यावद्वयं तर्पिताः ॥  
वृद्धिर्यस्य तरोर्मनोरथशतैराशावता प्रार्थिता  
जातोसौ सरसः प्रवासिफलदः सर्वाश्रितापाश्रयः ।  
नानादेशसमागतैरविदितैराक्रान्तमन्यैः खगैस्-  
तं लब्धावसरोपि वृद्धशकुनिर्दूरे स्थितो वीक्षते ॥  
दावाग्निप्लोषदुःखं खरपवनजलक्लेशमर्काच्च तापं  
मातङ्गाकर्षणानि व्यसनमपि गुरु प्राप्तवन्तोपि वज्रात् ।  
दारुच्छायाफलानि त्वचमपि कुसुमं मञ्जरीः पल्लवान्वा  
नार्थिभ्यो वारयन्ति प्रतिदिवसमहो साधु वृत्तं तरूणाम् ॥  
हंसाः पद्मवनाशया बलिभुजो गृध्राश्च मांसाशया  
पान्थाः स्वादुफलाशया मधुलिहः सौरभ्यगन्धाशया ।  
दूरान्निष्फलरक्तपुष्पनिचयैर्निःसार रथ्योन्नते  
रे रे शल्मलिपादप प्रतिदिनं के न त्वया वञ्चिताः ॥  
भ्रातर्भीममरुभ्रम्श्रमशमव्यापारपारङ्गमं  
मत्वा चन्दनपादपं पथिक मा विश्रान्तये शिश्रियः ।  
एतस्यान्तिकवर्तिभिर्घनविषज्वालावलीबीषणैर्-  
आश्वास्य स्मृतिशेषतां विषधरैर्नीन्तः कियन्तोध्वगाः ॥  
उच्चैर्यो मधुपानलुब्धमनसां भृङ्गाङ्गनानां गणैर्-  
उद्गीतो रचितालयः खगकुलैर्देशान्तरादागतैः ।  
आसीद्यश्व निषेवितोध्वगशतैर्ग्रीष्मोष्मतान्तिच्छिदे  
सोयं सम्प्रति दुर्मदेन दलितश्छायातरुर्दन्तिना ॥  
भुक्तं स्वादुफलं कृतं च शयनं शाखाग्रजैः पल्लवैस्-  
त्वच्छायापरिशीतलं च सलिलं पीतं विनीतः क्लमः ।  
विश्रान्तं सुचिरं ततोपि मनसा प्राप्ता परा निर्वृतिस्-  
त्वं सन्मार्गतरुर्वयं च पथिका भूयास्पुनः सङ्गमः ॥  
अस्त्येव भूभृतां मूर्ध्नि दिवि वा द्योततेम्बुदः ।  
मरुद्भिर्भुज्यमानोपि स किमेति रसातलम् ॥  
अम्बुदः कृतपदो नभस्तले  
तोयपूरपरिपूरितोदधिः ।  
गोष्पदस्य भरणेप्यशक्तिमान्-  
इत्यसत्यमभिदीयते कथम् ॥  
एतदत्र पथिकैकजीवितं  
पश्य शुष्यति कथं महत्सरः ।  
धिङ्मुधाम्बुधर रुद्धसद्गतिर्-  
वर्धिता किमिह हट्टवाहिनी ॥  
स्वार्थानपेक्षं जनतापशान्त्यै  
नित्योदिताः सन्ति पयोमुचोमी ।  
विवर्षिणस्तानवगृह्णते ये  
सन्त्येव ते केपि महानुभावाः ॥  
क्व दृष्टमन्धेन बलाहकेन  
घ्रातुं गवा यन्न तृणं निघृष्टम् ।  
महातरुर्बन्धुरिवाध्वगाना-  
मायात्ववश्यायकणैर्दरिद्रः ॥  
उत्तुङ्गशैलशिखराश्रयणेन केचिद्-  
उद्दामवीचिवलिताः सरितो भवन्ति ।  
अन्ये पुनर्जलकणास्तृणलोष्टपाता-  
दम्भोमुचां पयसि न क्षयमान्पुवन्ति ॥  
यत्रोषितोसि चिरकालमकिञ्चनः सन्-  
नर्णःप्रतिग्रहधनग्रहणाधमर्णः ।  
निर्लज्ज गर्जसि समुद्रतटेपि तत्र  
धृष्टोधमस्तव समो घन नैव दृष्टः ॥  
आस्यं निरस्य रसितैः सुचिरं विहस्य  
गात्रान्तरेषु घन वर्षसि चातकस्य ।  
तच्चञ्चुकोटिकुटिलायतकन्धरस्य  
प्राणात्ययोस्य भवतः परिहासमात्रम् ॥  
आक्रम्योच्चैः शिरसि वसतिर्भूभृतामुन्नतानां  
तोयादानां तदपि जलधेर्लोकसन्तापशान्त्यै ।  
दीर्घा छाया प्रकृतिमहति व्योम्नि चाभोगबन्धो  
हे हे मेघ स्पृहयति न ते कः किलेत्थं व्रताय ॥  
आक्रम्योच्चैः शिरसि वसतिर्भूभृतामुन्नतानां  
तोयादानं तदपि जलधेर्लोकसन्तापशान्त्यै ।  
दीर्घा छाया प्रकृतिमहति व्योम्नि चाभोगबन्धो  
हे हे मेघ स्पृहयति न ते कः किलेत्थं व्रताय ॥  
साधूत्पातघनौघ साधु सुधियां धेयं धरायामिदं  
कोन्यः कर्तुमलं तवैव घटते कर्मेदृशं दुष्करम् ।  
सर्वस्यौपयिकानि यानि कतिचित्क्षेत्राणि तत्राशनिः  
सर्वानौपयिकेषु दग्धसिकतारण्येष्वपां वृष्टयः ॥  
भेकैः कोटरशायिभिर्मृतमिव क्ष्मान्तर्गतं कच्छपैः  
पाठीनैः पृथुपङ्ककूटलुठितैर्यस्मिन्मुहुर्मूर्छितम् ।  
तस्मिञ्छुष्कसरस्यकालजलदेनागत्य तच्चेष्टितं  
येना कण्ठनिमग्नवन्यकरिणां यूथैः पयः पीयते ॥  
यद्भूभृतो लघुगुणैरपि बद्धमूलम्-  
आपादितानि सहसैव तृणैः शिरांसि ।  
अम्भोमुचः प्रचुरवर्षविशृङ्खलस्य  
तच्चेष्टितं दुरवधारगतेर्जलस्य ॥  
कृछ्राद्दत्ते विरलविरलान्वारिबिन्दून्प्रवृद्धो  
गर्जत्येकः सरभसतरं पश्य तन्मात्रलाभात् ।  
नृत्यत्यन्योप्यतुलमहिमश्लाघ्यभूमिर्न जाने  
मध्यादाभ्यां विपुलहृदयश्चातकः किं नु मेघः ॥  
गतास्ते जीमूताः स्फुरदलिकुलश्यामवपुषः  
श्रिया येषां लोके स्थलजलविभागोप्यपहृतः ।  
वृथा तृष्णान्धः किं भ्रमसि विधुरश्चातकशिशो  
शरज्जीमूतोयं कुत इह पयोबिन्दुरपि ते ॥  
पश्यामः किमयं विचेष्टत इति स्वल्पाभ्रसिद्धिक्रियैर्-  
दर्पाद्दूरमुपेक्षितेन बलवत्कर्मेरितैर्मन्त्रिभिः ।  
लब्धात्मप्रसरेण रक्षितुमथाशक्येन मुक्त्वाशनिं  
स्फीतस्तावदहो घनेन रिपुणा दग्धो गिरिग्रामकः ॥  
गर्जित्वा बहु सन्निरुध्य गगनं प्रच्छाद्य दिङ्मण्डलं  
सम्पाद्योद्दलितेन्द्रनीलशकलश्यामाभिरामं वपुः ।  
प्राप्ते वारिधरागमेपि सलिलं तत्त्यक्तमम्भोमुचा  
चञ्चूश्रातकपोतकस्य सकला सिक्ता न येन स्वयम् ॥  
अत्रोत्पातघनेन मन्त्रिविकले शून्याम्बरव्यापिना  
धृष्टस्वप्रकृतिक्रियासमुचिते ग्रामे तथा जृम्भितम् ।  
रथ्याकर्दमवाहिनामतिशुचिस्वच्छात्मनामन्तरं  
नाप्यज्ञायि जनैर्यथौघपयसां स्त्रोतोजलानामपि ॥  
रे मेघाः स्वशरीरदानगुरु किं बौद्धं यशो न श्रुतं  
यष्माभिः किमु पारिजातचरितं नाकर्णितं वा क्वचित् ।  
येनैतत्सुखलभ्यमम्बु ददतां युष्माकमुद्गर्जतां  
नो लज्जाप्यभिजायतेतिरभसाद्व्योम्न्युद्धतं धावताम् ॥  
स्थाने वर्षति नैव गर्जति वृथा क्लान्तिं हरत्यञ्जसा  
क्षेत्राणां परितापजर्जररुचां क्षेमङ्करः क्ष्मातले ।  
यद्यद्भद्रकसान्द्रतां हृदि दधात्यन्यत्करोत्युल्लस-  
न्सन्मेघोयममोघदर्शनघनस्निग्धच्छविर्वर्धताम् ॥  
नो गर्जत्यम्बुराशिस्त्रिजगदधिपतिप्रार्थितार्थप्रदान-  
व्यापार्स्फीतकीर्तिः स्फुरदन्लशिखानर्घरत्नैकपूर्णः ।  
तत्तोयस्तोकमात्रव्यपहृतविकृतिः प्राकृतोयं प्रकृत्या  
शून्ये क्षिप्त्वाम्बु गर्जत्यगणितनिधनो वारिवाहः सगर्वम् ॥  
न पालयति मर्यादां वेलाख्यामम्बुधिस्तथा ।  
तृष्यतां नोपकर्तव्यमितीमामपरां यथा ॥  
गवादीनां पयोन्येद्युः सद्यो वा दधि जायते ।  
क्षीरोदधेस्तु नाद्यापि महतां विकृतिः कुतः ॥  
यद्यपि स्वच्छभावेन दर्शयत्युदधिर्मणीन् ।  
तथापि जानुदघ्नोयमिति चेतसि मा कृथाः ॥  
यस्याम्बुकणिकाप्यास्ये न पतत्यर्थीनां क्वचित् ।  
कष्टमम्भोनिधिः सोपि नदीन इति कथ्यते ॥  
यातु नाशं समुद्रस्य महिमा स भुवि श्रुतः ।  
वाडवः क्षुत्पिपासार्तो येनैकोपि न तर्पितः ॥  
अमृतरसविसरअवितरणमरणोत्तारितसुरे सति पयोधौ ।  
कस्य स्फुरन्ति हृदये ग्रीष्मतडाका भुवि वराकाः ॥  
यदयं शशिशेखरो हरो  
हरिरप्येष यदीशिता श्रियः ।  
अमरा अपि यत्सुरा अमी  
तदिमास्तस्य विभूतिविप्रुषः ॥  
क्षारतैव हि गुणस्तथास्ति ते  
येन न व्रजति कश्चिदन्तिकम् ।  
भीषणाकृति बिभर्षि यादसां  
चक्रमर्णव किमर्थमग्रतः ॥  
अपास्य लक्ष्मीहरणोत्थवैरिता-  
मचिन्तयित्वा च तदद्रिमन्थनम् ।  
ददौ निवासं हरये महोदधिर्-  
विमत्सरा धीरधियां हि वृत्तयः ॥  
जितेन्दुभासो नयतां मणिनधस्-  
तृणानि मूर्ध्ना बिभृतां जलेश्वरः ।  
प्रभोर्न कश्चित्प्रभुरस्ति तत्त्वतो  
रत्नानि रत्नानि तृणं तृणं पुनः ॥  
ग्रीष्मं द्विषन्तु जलदागमर्थयन्तां  
ते सङ्कटप्रकृतयः कृपणास्तडागाः ।  
अब्धेस्तु मुग्धशफरीचटुलाचलेन्द्र-  
निष्कम्पकुक्षिपयसो द्वयमप्यचिन्त्यम् ॥  
ग्रावाणो मणयो हरिर्जलचरो लक्ष्मीः पयोमानुषी  
मुक्तौघः सिकता प्रवाललतिकाः शेवालमम्भः सुधा ।  
तीरे कल्पमहीरुहाः किमपरं नामापि रत्नाकरो  
दूरात्कर्णरसायनं निकटतस्तृष्नापि नो शाम्यति ॥  
आस्तां क्लमापहरणं जलधेर्जलेन  
दूरे दवाग्निपरिदीपितमानसानाम् ।  
एतावदस्तु यदि तोयकणैर्न जिह्वा  
दन्दह्यते द्विगुणतां च न याति तृष्णा ॥  
रत्नान्यमूनि मकरालय मावमंस्थाः  
कल्लोलवेल्लितदृषत्परुषप्रहारैः ।  
किं कौस्तुभेन विहितो भवतो न नाम  
याञ्चाप्रसारितकरः पुरुषोत्तमोपि ॥  
लज्जामहे वयमहो भृशमप्यनेके  
सांयात्रिकाः सलिलराशिममी विशान्ति ।  
स्कन्धाधिरोपिततदीयतटोपकण्ठ-  
कौलेयकाम्बुदृतयो यदुदीर्णतृष्णाः ॥  
आ स्त्रीशिशुप्रथितयैष पिपासितेभ्यः  
संरक्ष्यतेम्बुधिरपेयतयैव दूरात् ।  
दृष्ट्वा करालमकरालिकरालिताभिः  
किं भाययस्यपरमूर्मिपरम्पराभिः ॥  
धिग्धिग्धिगम्बुधिममी निरपत्रपस्य  
यस्याध्वगा मरुभुवीव नितान्ततान्ताः ।  
तृड्दाहशुष्कगलनिर्गतदीर्घजिह्वा  
दीना विवर्तितदृशोनुतटं प्रयान्ति ॥  
निर्मथ्यते यदि सुरासुरसैन्यसङ्घैर्-  
आपूर्यते यदि जलैर्जलदापगाभिः ।  
पेपीयते च वडवामुखवह्निना चेन्-  
न क्षुभ्यति स्म जलधिर्न तनुत्वमेति ॥  
मैनाकादिभिरद्रिभिर्मघवतः सन्त्रस्य यत्रास्यते  
चण्डार्चिर्भगवानुदेति च यतो यत्रास्तमभ्येति च ।  
शेते क्वापि निलीय यस्य जगतां कुक्ष्येकदेशे पतिर्-  
गाम्भीर्यश्रियमस्य कस्तुलयितुं वारां निधेरर्हति ॥  
उपकृतवता श्रीरत्नाभ्यां हरेः शशिलेखया  
मनसिजरिपोः पीयूषेणाप्यशेषदिवौकसाम् ।  
कथमितरथाः तेन स्थेयं यशोभरमन्थरं  
यदि न मथनायासं धीरः सहेत पयोनिधिः ॥  
विषमभिमुखं मुक्तं रौद्रं दिशो दश संश्रिताः  
शशितरुमणिप्रायैः प्रायः प्रलोभनमाहितम् ।  
किमिव न कृतं नन्थारम्भे शठेन पयोधिना  
तदपि निपुणैर्नास्य क्षान्तं सुरैरमृतं विना ॥  
यदिह भवतो गाम्भीर्येण प्रयाति महत्तया-  
प्यनुचितगुणारम्भः कालः किमेतदनन्तरम् ।  
अयि जलनिधे किं कल्लोलैरलब्धसमाप्तिभिर्-  
विरम सरितामेतत्तोयं न तेस्ति मनागपि ॥  
समाश्रित्योत्सङ्गं विपृतवदनस्यास्य वसतः  
क्षणेनैकस्यान्तर्ज्वलितवपुषो यत्क्षणमपि ।  
न तृष्णामौर्वाग्नेरपनयति पुष्टेपि विभवे  
नृशंसस्याम्भोधेर्व्रजतु विलयं सोस्य महिमा ॥  
अहो बत सरित्पतेरिदमनार्यरूपं परं  
यदुज्ज्वलरुचीन्मणीन्सुचिरचर्चितास्थागुणान् ।  
जडैरनुपयोगिभिः परत एत्य लब्धास्पदैः  
क्षिपत्यनिशमूर्जितैर्झगिति तन्मयत्वं गतः ॥  
इहैकश्चूडालोभ्यजनि कलशाद्यस्य सकलैः  
पिपासोरम्भोभिश्चुलुकमपि नो भर्तुमशकः ।  
स्वमाहात्म्यश्लाघागुरुगहनगर्जाभिरभितः  
कुषित्वा क्लिश्नासि श्रुतिकुहरमब्धे किमिति नः ॥  
रूक्षं क्षारमपेयमत्र सलिलं लब्ध्वा परं तप्यते  
व्यालग्राहभियावगाहनमपि स्वस्थेन नासाद्यते ।  
तत्किं पान्थ पयोधिनामनि मरौ तृष्णाविमूढो भवान्-  
अन्तर्निह्नुतिनाशितामलमणिव्राते मुधा धावसि ॥  
सर्वासां त्रिजगत्यपामियमसावाधारता तावकी  
प्रोल्लासोयमसौ तवाम्बुनिलये सेयं महासत्त्वता ।  
सेवित्वा बहुभङ्गभीषणतनुं त्वामेव वेलाचल-  
ग्रावस्रोतसि पाप तापकलहो यत्क्वापि निर्वाप्यते ॥  
कल्लोलैर्विकिरत्वसौ गिरिवरान्वेलाविलासोत्थितैः  
शब्दैर्वा बधिरीकरोतु ककुभो धत्तां च विस्तीर्णताम् ।  
पान्थानां रवितापतप्तवपुषां तृष्णातिरेकच्छिदः  
किं साम्यं प्रतनोः करोतु सरसोप्यब्धिः कृताडमबरः ॥  
दतं येन सुधानिधानमसमं सत्त्वाधिकेनार्थिने  
श्रीवासोपि महामणिर्विधुरसौ कल्पद्रुमो गौस्तथा ।  
शापात्क्षारजलस्तथापि जलधिः प्राप्तायशा इत्यहो  
लोकोयं तृणवद्गुणं विगणयन्दोषग्रहैकाग्रधीः ॥  
हा कष्टं तटवासिनोपि विफलप्राग्भारमालोक्य माम्-  
अन्यत्रैव विपासवः प्रतिदिनं गच्छन्त्यमी जन्तवः ।  
इत्थं व्यर्थजलातिभारवहनप्रोद्भूतखेदादिव  
स्वां मूर्तिं वडवानले जलनिधिर्मन्ये जुहोत्यन्वहम् ॥  
मर्यादापरिपालनेन महतां क्षौणीभृतां रक्षणाद्-  
विश्रान्त्या मधुसूदनस्य सुचिरं यत्किञ्चिदासादितम् ।  
गाम्भीर्योचितमात्मनो जलधिना मन्थव्यथासम्भ्रमाद्-  
देवेष्वर्पयतामृतं द्रुतमहो सर्वं तदुत्पुंसितम् ॥  
आश्चर्यं वडवानलः स भगवानाश्चर्यमम्भोनिधिर्-  
यत्कर्मातिशयं विचिन्त्य मनसः कम्पः समुत्पद्यते ।  
एकस्याश्रयघस्मरस्य पिबतस्तृप्तिर्न जाता जलैर्-  
अन्यस्यापि महात्मनो न वपुषः स्वल्पोपि जातः श्रमः ॥  
नोद्वेगं यदि यासि यद्यवहितः कर्णं ददासि क्षणं  
त्वां पृच्छामि यदम्बुधे किमपि तन्निश्चित्य देह्युत्तरम् ।  
नैराश्यानुशयातिमात्रनिशितं निःश्वस्य यद्दृश्यसे  
तृष्यद्भिः पथिकैः कियत्तदधिकं स्यादौर्वदाहादतः ॥  
इतः स्वपिति केशवः कुलमितस्तदीयद्विषाम्-  
इतश्च शरणार्थिनां शिखरिणां गुणाः शेरते ।  
इतश्च वडवानलः सह समस्तसंवर्तकैर्-  
अहो विततमूर्जितं भरसहं च सिन्धोर्वपुः ॥  
वैकुण्ठायश्रियमभिनवं शीतभानुं भवाय  
प्रादादुच्चैःश्रवसमपि वा वज्रिणे तत्क्व गण्यम् ।  
तृष्णार्ताय स्वमपि मुनये यद्ददाति स्म देहं  
कोन्यस्तस्माद्भवति भुवनेष्वम्बुधेर्बोधिसत्त्वः ॥  
रत्नोज्ज्वलाः प्रविकिरल्लंहरीः समीरैर्-  
अब्धिः क्रियेत यदि रुद्धतटाभिमुख्यः ।  
दोषोर्थिनः स खलु भाग्यविपर्ययाणां  
दातुर्मनागपि न तस्य तु दातृतायाः ॥  
अन्तर्ये सततं लुठन्त्यगणितास्तानेव पाथोधरै-  
रात्तानापततस्तरङ्गवलयैरालिङ्ग्य गृह्णन्नसौ ।  
व्यक्तं मौक्तिकरत्नतां जलकणान्सम्प्रापयत्यम्बुधिः  
प्रायोन्येन कृतादरो लघुरपि प्राप्तोर्च्यते स्वामिभिः ॥  
स्वस्त्यस्तु विद्रुमलतासुमनोमणिभ्यः  
कल्याणिनी भवतु मौक्तिकशुक्तिपङ्क्तिः ।  
प्राप्तं मया सकलमेव फलं पयोधेर्-  
यद्दारुणैर्जलचरैर्न विदारितोस्मि ॥  
आदाय वारि परितः सरितां मुखेभ्यः  
किं तावदर्जितमनेन दुरर्णवेन ।  
क्षारीकृतं च वडवादहने हुतं च  
पातालकुक्षिकुहरे विनिवेशितं च ॥  
कालप्राप्तं महारत्नं यो न गृह्णात्यबुद्धिमान् ।  
अन्यहस्तगतं दृष्ट्वा पश्चात्स परितप्यते ॥  
भिद्यतेनुप्रविश्यान्तर्यो यथारुच्युपाधिना ।  
विशुद्धिः कीदृशी तस्य जडस्य स्फटिकाश्मनः ॥  
स्फटिकस्य गुणो योसौ स एवायाति दोषताम् ।  
धत्ते स्वच्छतया छायां यस्तां मलवतामपि ॥  
येन पाषाणखण्डस्य मूल्यमल्पं वसुन्धरा ।  
अनस्तमितसारस्य तेजसस्तद्विजृम्भितम् ॥  
शुष्कतनुतृणलवाग्रं गृह्णाति धनाशयान्यदीयं यः ।  
मूढास्तृणमणिमपि तं नियुञ्जते पादरक्षायै ॥  
सद्वंशजः साधुगुणः सुवृत्तः  
सन्तापभित्तुल्यगुणोपगूढः ।  
कान्तो दृशः पश्य तथापि हारः  
क्षिप्तो बहिस्तुङ्गकुचद्वयेन ॥  
कनकभूषणसङ्ग्रहणोचितो  
यदि मणिस्त्रपुणि प्रतिबध्यते ।  
न स विरौति न चापि हि शोभते  
भवति योजयितुर्वचनीयता ॥  
मरकतस्य वरं मलिनात्मता  
त्यजति जातु निजां प्रकृतिं न यः ।  
अमलतां स्फटिकस्य धिगञ्जसा  
भजति रूपमुपान्तगतस्य यः ॥  
अस्मिन्सखे ननु मणित्वमहासुभिक्षे  
चिन्तामणे त्वमुपलो भव मा मणिर्भूः ।  
अद्येदृशा हि मणयः प्रभवन्ति लोके  
येषां तृणग्रहणकौशलमेव भूषा ॥  
भूमौ पतन्नपि रजः परिधूसरोपि  
जात्यन्धदुर्जनजनैरवधीरितोपि ।  
त्रैलोक्यवन्दनमहामहिमानमन्तश्-  
चिन्तामणिर्नहि जहाति कदाचिदेव ॥  
चिन्तामणे भुवि न केनचिदीश्वरेण  
मूर्ध्ना धृतोसि यदि मा स्म ततो विषीदः ।  
नास्त्येव हि त्वदधिरोपणपुण्यबीजं  
सौभाग्ययोग्यमिह कस्यचिदुत्तमाङ्गम् ॥  
चिन्तामणेस्तृणमणेश्च कृतं विधात्रा  
केनोभयोरपि मणित्वमदः समानम् ।  
नैकोर्थितानि दददर्थिजनाय खिन्नो  
गृह्णञ्जरत्तृणलवं न तु लज्जितोन्यः ॥  
मनोरथशतैर्वृतो भुवननाथचूडोचितस्-  
तृणैरलमधः कृतः कृतपदः क्वचिद्ग्रावसु ।  
व्रजत्यपि सचेतसां विषयमीदृशां यो दृशो  
लुठत्यचलकन्दरे विधुर एष चिन्तामणिः ॥  
परामृषति सस्पृहं मुहुरपेलवं वीक्षते  
महत्किमपि रत्नमित्यसमसम्मदं गूहते ।  
कुतोपि परिलेपवच्छविमवाप्य काचोपले  
वहत्यतिकदर्थनां बत वराककः पामरः ॥  
किरणनिकरैराशाचक्रं चिरं परिपूरयन्-  
किमिह गहेन भ्रातर्व्यर्थं समुल्लसितो भवान् ।  
क इह भवतो वेत्त्यत्यन्तं निसर्गमहार्घतां  
मरकतमणे दग्धग्रामे हतादरपामरे ॥  
दूरे कस्यचिदेष कोप्यकृतधीर्नैवास्य वेत्त्यन्तरं  
मानी कोपि न याचते मृगयते कोप्यल्पमल्पाशयः ।  
इत्थं प्रार्थितदानदुर्व्यसनिनो नौदार्यरेखोज्ज्वला  
जाता नैपुणदुस्तरेषु निकषा स्थानेषु चिन्तामणेः ॥  
ये गृह्णन्ति हठात्तृणानि मणयो ये वाप्ययःपिण्डिकां  
ते दृष्टाः प्रतिधाम दग्धमणयो विच्छिन्नसङ्ख्याश्चिरम् ।  
नो जाने किमभावतः किमथवा दैवादिह श्रूयते  
नामाप्यत्र न तादृशस्य तु मणे रत्नानि गृह्णाति यः ॥  
यन्मुक्तामणयोम्बुधेरुदरतः क्षिप्ता महावीचिभिः  
पर्यन्तेषु लुठन्ति निर्मलरुचा स्पष्टाट्टहासा इव ।  
तत्तस्यैव परिक्षयाज्जलनिधेर्द्वीपान्तरालम्बिनां  
रत्नानां तु परिग्रहव्यसनिनः सन्त्येव सांयात्रिकाः ॥  
माणिक्योयं महार्घः क्षितितलमहितो दीप्तिमानुच्चजन्मा  
दृष्ट्वैनं नूनमाराद्व्यपसरतितरां कापि दौर्गत्यनीतिः ।  
इत्थं भ्रान्तिप्रपञ्चैर्विपदपहृतये केनचित्स्थापितः स-  
न्नन्ते दृष्टः स एव व्रणशतपरुषः कोपि पाषाणखण्डः ॥  
यामः स्वस्ति तवास्तु रोहणगिरे मत्तः स्थितिप्रच्युता  
वर्तिष्यन्त इमे कथं कथमिति स्वप्नेपि मैवं कृथाः ।  
श्रीमंस्ते मणयो वयं यदि भवल्लब्धप्रतिष्ठास्तदा  
ते शृङ्गारपरायणाः क्षितिभुजो मौलौ करिष्यन्ति नः ॥  
उच्चैरुच्चरतु चिरं चीरी वर्त्मनि तरुं समारुह्य ।  
दिग्व्यापिनि शब्दगुणे शङ्खः सम्भावनाभूमिः ॥  
शङ्खोस्थिशेषः स्फुटितो मृतो यद्-  
उच्छ्वासितेनोच्छ्वसते नु सत्यम् ।  
किं तूच्चरत्येव न सोस्य शब्दः  
श्रव्यो न यो यो न सदर्थशंसी ॥  
प्राणान्विहाय धवलत्वगुणोचितानि  
प्राप्तानि यज्जगतिवक्त्रविशेषयोगात् ।  
शङ्खैर्महाविभवशब्दविजृम्भितानि  
तज्जीवितं सहृदयाः प्रभवन्ति येषाम् ॥  
धीरः श्रोत्रसुखावहोपि सदृशः सत्यं परं मङ्गलं  
क्वापि ग्रामसुराङ्गणे स तु लसन्सन्ध्यासु शङ्खध्वनिः ।  
माद्यन्मेदुरसारमेयसरलग्रीवाग्रदीर्घीभवन्-  
नादो नाम कृतानुकारमुदितग्राम्याट्टहासाहतः ॥  
रत्नाकराज्जनिभुवोप्यपचायमानः  
शुष्कास्थिशेषतनुतामपि लम्बमानः ।  
श्वासैः सफूत्कृतिभिरप्युपहन्यमानः  
शुद्धाशयो वदति मङ्गलमेव शङ्खः ॥  
शङ्खाः सन्ति सहस्रशो जलनिधेर्वीचिच्छटाघट्टिताः  
पर्यन्तेषु लुठन्ति ये दलशतैः कल्माषितक्ष्मातलाः ।  
एकः कोपि स पाञ्चजन्य उदभूदाश्चर्यभूतः सतां  
यः संवर्तभरक्षमैर्मधुरिपोः श्वासानिलैः पूर्यते ॥  
सर्वाशापरिपूरि हुङ्कृतमदो जन्मापि दुग्धोदधेर्-  
गोविन्दाननचुम्बि सुनदरतरं पूर्णेन्दुबिम्बाद्वपुः ।  
श्रीरेषा सहजा गुणाः किमपरं भण्यन्त एते हि यत्-  
कौटिल्यं हृदि पाञ्चजन्य भवतस्तेनातिलज्जामहे ॥  
वरमश्रीकतैवास्तु नेतरश्रीसमानता ।  
इति कैरवकोद्भेदे कमलं मुकुलायते ॥  
लक्ष्मीसम्पर्करूपोयं दोषः पद्मस्य निश्चितम् ।  
यदयं गुणसन्दोहधामनीन्दौ पराङ्मुखः ॥  
अन्तश्छिद्राणि भूयांसि कण्टका बहवो बहिः ।  
कथं कमलनालस्य मा भूवन्भङ्गुरा गुणाः ॥  
किं दीर्घदीर्घेषु गुणेषु पद्म  
सितेष्ववच्छादनकारणं ते ।  
अस्त्येव तान्पश्यति चेदनार्या  
त्रस्तेव लक्ष्मीर्न पदं विधत्ते ॥  
स्थलकुशेशय सञ्चिनु कण्टकान्-  
प्रथय पङ्ककुलोद्भवतां मुदा ।  
अपि बधान धृतिं जलसङ्गमे  
व्रजसि येन परास्पदतां श्रियः ॥  
अक्षेष्वियं व्यसनिता हृदये यदेते  
रागो घनो मधुमदोत्कटमाननं च ।  
पद्मस्तथापि परमास्पदमेव लक्ष्म्यास्-  
तद्दैन्यमेव किल दुर्भगता यदेभिः ॥  
पद्मादयो बहुगुणा अपि यन्निशासु  
नाशं न यान्ति विरहेण दिवाकरस्य ।  
तत्पङ्कसङ्करजलाशयजन्मजाड्य-  
ज्यायोविजृम्भितमिदं त्रिजगत्प्रतीतम् ॥  
लक्ष्मीं विशेषय कुशेशय कौशलाङ्कां  
जृम्भा जहीहि चलतां च विमुञ्च किञ्चित् ।  
आशागतान्यलिकुलानि मुदं नयेह  
मित्त्रे विधौ सति विधत्स यथेष्टमेतत् ॥  
नित्यं तथा शृणु कुशेशय मद्वचांसि  
स्नेहेन यानि भवतः कथयामि किञ्चित् ।  
कान्त्यानया विमलया भ्रमरैर्गुणैर्वा  
किं यासि रम्यतमतामुत कण्टकर्द्धेः ॥  
सङ्कोचमेहि बिसपुष्प जहीहि शोभां  
दोषाकरोयमधुना समुदेति पश्य ।  
वक्रात्मनि प्रभवति क्रमशो विचिन्त्य  
प्रच्छन्नता गुणवतां स्वयमेव योग्या ॥  
त्रुट्यद्गुणोपि बहुकण्टकतां गतोपि  
रन्ध्रान्वितोपि हतकर्दमसम्भवोपि ।  
भृङ्गोपभोग्यविभवोपि तथापि पद्मो  
मित्रोदये विकसनं लभते सदैव ॥  
कामं भवन्तु मधुलम्पटषट्पदौघ-  
सङ्घट्टघुङ्घुमघनध्वनयोब्जखण्डाः ।  
गायन्नतिश्रुतिसुखं विधिरेव यत्र  
भृङ्गः स कोपि धरणिधरनाभिपद्मः ॥  
तापापहे सहृदये रुचिरे प्रबुद्धे  
मित्रानुरागनिरते धृतसद्गुणौघे ।  
स्वाङ्गप्रदानपरितोषितषट्पदेस्मिन्-  
युक्तं तवेह कमले कमले स्थितिर्यत् ॥  
न पङ्कादुद्भूतिर्न जडसहवासव्यसनिता  
वपुर्दिग्धं कान्त्या स्थलनलिन रत्नद्युतिमुषा ।  
व्यधास्यद्दुर्वेधा हृदयलघिमानं यदि न ते  
त्वमेवैकं लक्ष्म्याः परममभविष्यः पदमिह ॥  
उत्पन्ना बहवस्तलेषु सरसामम्भोरुहाणां चया  
ये यामिन्यधिपानुकारिरमणीवक्त्रोपमानं गताः ।  
नाभौ भौमरिपोरजायत महापद्मः स कोप्येकको  
यस्त्रैलोक्यसमुद्भवप्रभवितुर्जन्मावनित्वं गतः ॥  
पुष्येन्यत्रावकाशो निपुणमपहृतः सौरभालोभनाभिः  
स्वाभोगेन्तःप्रवेशोप्यशिथिलनिविडः कोशभावान्न दत्तः ।  
नीत्वा नैराश्यमित्थं गलितगतिरसौ मुग्धबुद्धिः प्रदोषे  
पद्मेन श्रीमतापि प्रसभमुभयतो भ्रंशितः पश्य भृङ्गः ॥  
भ्रातः पङ्कज सङ्कोचः कञ्चित्कालं विषह्यताम् ।  
सैव प्रभाते शोभा ते भाते दिनकरे भवेत् ॥  
अधोगतिं च सम्प्राप्य बिसाः पङ्ककलङ्किताः ।  
गुणिनो निर्गुणैर्दाशैः कृष्टाः स्वाङ्कुरदर्शिताः ॥  
तदङ्कुराणि पद्मानि गुणैर्युक्तानि मानिभिः ।  
शिरसा धार्यमाणानि मीलितानि जडात्मना ॥  
मरौ नास्त्येव सलिलं कृछ्राद्यद्यपि लभ्यते ।  
तत्कटु स्तोकमुष्णं च न करोति वितृष्णताम् ॥  
चटुलचातकचञ्चुपुटात्पत-  
ञ्जलकणोपि मरोरतिगोचरः ।  
स पुनरद्य घनागमबन्धुना  
जलधरेण जलैरपरः कृतः ॥  
किं पान्थ निर्मथनसिद्ध्युपयोगिवस्तु-  
सम्भारशालिनि मरौ सुगृहीतनाम्नि ।  
सन्दृश्यतेतिविपरीतमिदं हि तत्र  
कूपोस्ति तत्र च जलं यदयत्नलभ्यम् ॥  
अस्मिन्मरौ किमपरं वचसामवाच्यं  
मा मुञ्च पान्थ मुहुराश्रितवत्सलो भूः ।  
एतत्त्वया जललवामिषलालसेन  
दृष्टं ज्वलत्परिकरं सिकतावितानम् ॥  
सत्पादपान्विपुलपल्लवपुष्पभार-  
सम्पत्परीतवपुषः फलभारनभ्रान् ।  
यो मुञ्जुशिञ्जितशकुन्तशताश्रितोरु-  
शाखान्मरौ मृगयते न ततोस्ति मुग्धः ॥  
जलतरुतृणशून्यः श्राम्यतामध्वगानां  
किमपि किल बताहं नोपकर्तुं समर्थः ।  
इति न परमभीक्ष्णं नानुशेते न यावच्-  
छठमरुरनृताम्भःप्राप्तये तान्प्रयुङ्क्ते ॥  
गतमतिजवाद्भ्रान्तं भ्रान्तं समुत्कषिता च भूश्-  
चिरतरमथो निःश्वस्याथो सदैन्यमवस्थितम् ।  
किमिव न कृतं पान्थेनेत्थं तथापि शठो मरुः  
प्रकृतिविरसः कष्टं यातो मनागपि नार्द्रताम् ॥  
इतः काकानीकं प्रतिभयमितः कौशिककृता-  
दितोमी गृध्राद्याः कुलमिदमितः कङ्कवयसाम् ।  
श्मशानस्थानेस्मिन्नखिलगुणवन्ध्ये हततराव्-  
अपि द्वित्राः केचिन्न खलु कलवाचः शकुनयः ॥  
किमसि विमतिः किं वोब्मादी क्षणादभिलक्ष्यसे  
पुनरपि पुनः प्रेक्षापूर्वा न काचन ते क्रिया ।  
स्वयमजलकां जानानोपि प्रविश्य मरुस्थलीं  
शिशिरमधुरं वारि प्राप्तुं यदध्वग वाञ्छसि ॥  
परार्थे यः पीडामनुभवति भङ्गेपि मधुरो  
यदीयः सर्वेषामिह खलु विकारोप्यभिमतः ।  
न सम्प्राप्तो वृद्धिं यदि स भृशमक्षेत्रपतितः  
किमिक्षोर्दोषोसौ न पुनरगुणाया मरुभवः ॥  
तापः स्वात्मनि संश्रितद्रुमलतादोषोध्वगैर्वर्जनं  
सत्यं तीव्रतया तृषस्तव मरो कोसावनर्थोदयः ।  
नन्वर्थः सुमहानयं जललवस्वाम्यस्मयोद्गर्जिनः  
सन्नह्यन्ति यतस्तवोपकृतये धाराधराः प्राकृताः ॥  
एवं चोद्विधिना कृतोस्युपकृतौ कस्याञ्चिदप्यक्षमः  
कामं मोपकृथास्ततस्तव मरो वाच्यं न धीरो भव ।  
किं त्वारान्मृगतृष्णयोपजनयन्नम्भोमुचां वञ्चनां  
प्रेम्णा कर्षसि तर्षमूर्छितधियोप्यन्यानतः शोच्यसे ॥  
आम्राः किं फलभारनभ्रशिरसो रम्याः किमूष्मच्छिदः  
सच्छायाः कदलीद्रुमाः सुरभयः किं पुष्पिताश्चम्पकाः ।  
एतास्ता निरवग्रहोग्रकरभोल्लीढावरूढाः पुनः  
शम्यो भ्राम्यसि मूढ निर्मरुति किं मिथ्यैव मर्तुं मरौ ॥  
जलान्तराणि श्वभ्रेषु तिष्ठन्तु क्वापि यान्तु वा ।  
सुरसिन्धुप्रवाहस्य सृतौ रत्नाकरोवधिः ॥  
क्वान्तः शून्यो नडः क्वेक्षुस्तथापि सुदृशाकृती ।  
विवेकशून्यमनसां विप्रलम्भाय निर्मितौ ॥  
नास्य भारग्रहे शक्तिर्न च वाहगुणः कृषौ ।  
देवागारबलीवर्दस्तथाप्यश्नाति शोभनम् ॥  
नक्रः स्वस्थानमासाद्य गजेन्द्रमपि कर्षति ।  
स एव प्रच्युतः स्थानाच्छुनापि परिभूयते ॥  
वरमुन्नतलाङ्गूलात्सटाधूननभीषणात् ।  
सिंहात्पादप्रहारोपि न सृगालाधिरोहणम् ॥  
गन्धैकसारो विफलः सेव्यश्चन्दनपादपः ।  
भुजङ्गाः पवनाहाराः सेवकाः सदृशो विधिः ॥  
क्व गतो मृगो न जीवत्यनुदिनमश्नंस्तृणानि विविधानि ।  
स्वयमाहतगजभोक्तुः सिंहस्य तु दुर्लभा वृत्तिः ॥  
वक्रमशय्यासंस्थितमन्तःकोटरमनेकदुर्ग्रन्थि ।  
प्रगुणीकर्तुं शक्तो दुर्दारु न विश्वकर्मापि ॥  
न तदनुकृतं मनागपि न वा जलं सुचिरसेवितैः शीतम् ।  
अन्धीकृते कुदीपैः प्रत्युत धूमेन मे नयने ॥  
उत्सन्नमापणममुं द्रक्ष्यामो निर्मलैः कदा नयनैः ।  
चिन्तामणिकाचकणौ विपरीतगुणागुणौ यत्र ॥  
उज्ज्वलचम्पकमुकुलाशङ्कितया यः प्रदीपकं स्पृशति ।  
कज्जलकलङ्कदाहं मुक्त्वान्यत्तस्य किं घटताम् ॥  
शिखरी चितशिखरशिखः स्फुरदौर्वशिखाकदम्बकोम्बुनिधिः ।  
कस्यापि लङ्घनीयौ न तु नगरावकरनिकरोयम् ॥  
फणमणिभासुरगुरतरसमर्थबहुमस्तके शेषे ।  
कः क्षितिभरमुद्वोढुं प्रार्थयते कृपणकणिकीटान् ॥  
यत्नादपि कः पश्येच्छिखिनामाहारनिःसरणमार्गम् ।  
यदि जलदनिनदमुदितास्त एव मूढा न नृत्येयुः ॥  
शरदि समग्रनिशाकरकरशतहततिमिरसञ्चया रजनी ।  
जलदान्तरितार्कामपि दिवसच्छायां न पूरयति ॥  
मृदुसुभगपरिकररुचोप्यनुचितमिदमेकमेव मदनस्य ।  
यदनेन कृतः केतौ मकरो दंष्ट्राकरालमुखः ॥  
हेमकार सुधियो नमोस्तु ते  
दुस्तरेषु बहुशः परीक्षितुम् ।  
काञ्चनाभरणमश्मना समं  
यत्त्वयैतदधुरोप्यते तुलाम् ॥  
वृत्ते एव स घटोन्धकूप यस्-  
त्वत्प्रसादमपनेतुमक्षमः ।  
मुद्रितं त्वधमचेष्टितं त्वया  
तन्मुखाम्बुकणिकाः प्रतीच्छता ॥  
शतपदी सति पादशते क्षमा  
यदि न गोष्पदमप्यतिवर्तितुम् ।  
किमियता द्विपदस्य हनूमतो  
जलधिविक्रमणे विवदामहे ॥  
न गुरुवंशपरिग्रहशौण्डता  
न च महागुणसङ्ग्रहणादरः ।  
फलविधानकथापि न मार्गणे  
किमिह लुब्धकबाल गृहेधुना ॥  
तृणमणेर्मनुजस्य च तद्वतः  
किमुभयोर्विपुलाशयतोच्यते ।  
तनु तृणाग्रलवावयवैर्ययोर्-  
अवसिते ग्रहण प्रतिपादने ॥  
भ्रातः सुवर्णमयरूपकतारचित्रा-  
लङ्कारयत्नघटनासु सुवर्णकार ।  
दूरीकुरु श्रममिहाद्य सुवर्णपात्रे  
दुर्वर्णयोजयितुरस्ति महार्घलाभः ॥  
तनुतृणाग्रधृतेन हृतश्चिरं  
क इह येन न मौक्तिकशङ्कया ।  
स जलबिन्दुरतो विपरीतदृग्-  
जगदिदं वयमत्र सचेतनाः ॥  
रे दन्दशूक तदयुक्तमपीश्वरस्त्वां  
वाल्लभ्यतो नयति नूपुरधाम सत्यम् ।  
आवर्जितालिकुलसत्कृतिमूर्छितानि  
किं शिञ्जितानि भवतः क्षम एष कर्तुम् ॥  
सुवर्णकार श्रवणोचितानि  
वस्तूनि विक्रेतुमिहागतोसि ।  
अद्यापि नाश्रावि यदत्र पल्ल्यां  
पल्लीपतिर्नूनमविद्धकर्णः ॥  
तानुन्नतान्क्षितिभृतो ननु रूपयामः  
पक्षक्षयव्यतिकरे मथितं तदोजः ।  
युक्तं किमौर्वशिखिनः परिकोपितस्य  
तेजस्विनोप्युदधिनिर्मथनं विसोढुम् ॥  
चित्रं कियद्यदयमम्बुधिरम्बुदौघ-  
सिन्धुप्रवाहपरिपूर्णतया महीयान् ।  
त्वं त्वर्थिनामुपकरोषि यदल्पकूप  
निष्पीड्य कुक्षिकुहरं हि महत्त्वमेतत् ॥  
धिग्वाडवं दहनमर्थितया विपक्ष-  
मभ्येति यः स्वजठरप्रतिपूरणाय ।  
धिग्वारिराशिमपि यस्तु तथाविधस्य  
शत्रोर्जलैरपि न पूरयभिलाषम् ॥  
शावान्कुलायकगतान्परिपातुकामा  
नद्याः प्रगृह्य लघु पक्षपुटेन तोयम् ।  
दावानलं किल सिषेच मुहुः कोपोती  
स्निग्धो जनो न खलु चिन्तयते स्वपीडाम् ॥  
काकः स्वभावचपलः परिशुद्धवृत्तिर्-  
लब्ध्वा बलिं स्वजनमाह्वयते परांश्च ।  
चर्मास्थिमांसवति हस्तिकलेवरेपि  
श्वा द्वेष्टि हन्ति च परान्कृपणस्वभावः ॥  
आदायि वारि यत एव जहाति भूयस्-  
तत्रैव यः स जलदः प्रथमो जडानाम् ।  
वान्तं प्रतीप्सति तदेव तदेव यस्तु  
स्त्रोतः पतिः स निरपत्रपसार्थवाहः ॥  
बुध्यामहे न बहुधापि विकल्पमानाः  
कैर्नामभिर्व्यपदिशाम महामतींस्तान् ।  
येषामशेषभुवनाभरणस्य हेम्नस्-  
तत्त्वं विवेक्तुमुपलाः परमं प्रमाणम् ॥  
न म्लानितान्यखिलधामवतां मुखानि  
नास्तं तमो न च कृतो भुवनोपकारः ।  
सूर्यात्मजोहमिति केन गुणेन लोकान्-  
प्रत्यापयिष्यसि शने शपथं विना त्वम् ॥  
संरक्षितुं कृषिमकारि कृषीवलेन  
पश्यात्मनः प्रतिकृतिस्तृणपूरुषोयम् ।  
स्तब्धस्य निष्क्रियतयास्तभियोस्य नून-  
मत्स्यन्ति गोमृगगनाः पुनरेव सस्यम् ॥  
कस्यानिमेषवितते नयने दिवौको-  
लोकादृते जगति ते अपि वै गृहीत्वा ।  
पिण्डे प्रसारितमुखेन तिमे किमेतद्-  
दृष्टं न बालिश विशद्बडिशं त्वयान्तः ॥  
आ जन्मनः कुशलमण्वपि ते कुजन्मन्-  
पांसो त्वया यदि कृतं वद तत्त्वमेतत् ।  
उत्थापितोस्यनलसारथिना यदर्थं  
दुष्टेन तत्कुरु कलङ्कय विश्वमेतत् ॥  
पुंस्त्वादपि प्रविचलेद्यपि यद्यधोपि  
यायाद्यपि प्रणयनेन महानपि स्यात् ।  
अभ्युद्धरेत्तदपि विश्वमितीदृशीयं  
केनापि दिक्प्रकटिता पुरुषोत्तमेन ॥  
स्वल्पाशयः स्वकुलशिल्पविकल्पमेव  
यः कल्पयन्स्खलति काचवणिक्पिशाचः ।  
ग्रस्तः स कौस्तुभमणीन्द्रसपत्नरत्न-  
निर्यत्नगुम्फपटुवैकटिकेर्ष्ययान्तः ॥  
देवी क्व दुर्गतिहरा भगिनी भवानी  
देवो हरः क्व भगिनीपतिरार्तबन्धुः ।  
अम्भोनिधौ क्व शरणागतवृत्तिदैन्यं  
मैनाक नाकथयितव्यमिदं त्वया नः ॥  
तुङ्गात्मतास्तशिखरस्य वृथैव भानोर्-  
नालम्बिनी भवति यास्तमये प्रपित्सोः ।  
श्लाघ्यः स तामरसनालगुणोपि दैत्य-  
भीत्या यमेत्य मरुतां पतिराललम्बे ॥  
गृहं श्मशानं गजचर्म चाम्बरं  
विलेपनं भस्म वृषश्च वाहनम् ।  
कुबेर हे वित्तपते न लज्जसे  
प्रियस्य ते सख्युरियं दरिद्रता ॥  
नैकत्र शक्तिविरतिः क्वचिदस्ति सर्व  
भावाः स्वभावपरिनिष्ठिततारतम्याः ।  
आकल्पमौर्वदहनेन निपीयमान-  
मम्भोधिमेकचुलकेन पपावगस्त्यः ॥  
विष्णुर्बिभर्ति भगवानखिलां धरित्रीं  
तं पन्नगस्तमपि तत्सहितं पयोधिः ।  
कुम्भोद्भवस्तमपिबत्खलु हेलयैव  
सत्यं न कश्चिदवधिर्महतां महिम्नः ॥  
आरोपितः पृथुनितम्बतटे तरुण्या  
कण्ठे च बाहुलतया निविडं गृहीतः ।  
उतुङ्गपीनकुचनिर्भरपीडितोयं  
कुम्भः करीषदहनस्य फलानि भुङ्क्ते ॥  
आबद्धकृत्रिमसटावलितांसभित्ति-  
रारोप्यते मृगपतेः पदवीं यदि श्वा ।  
मत्तेभकुम्भतटपाटनलम्पटस्य  
नादं करिष्यति कथं हरिणाधिपस्य ॥  
मुखमपि परिशिष्टं यस्य तेजःप्रसूतिं  
खरकिरणमथेन्दुं ग्रासपात्रीकरोति ।  
यदि किल वपुरस्य प्राभविष्यत्समग्रं  
किमिव किमिव राहुर्नाकरिष्यत्तदानीम् ॥  
यत्पुष्पपल्लवफलाहितसाम्यमोहैर्-  
न ज्ञायते शुक तव स्थितिरस्थितिर्वा ।  
तद्दाडिमं त्यजसि नैव फलाशया त्वम्-  
अर्थातुरो न गणयत्यपकर्षदोषम् ॥  
वरमिह रवितापैः किं न शीर्णासि गुल्मे  
किमु दवदहनैर्वा सर्वदाहं न दग्धा ।  
यदहृदयजनौघैर्वृन्तपर्णानभिज्ञैर्-  
इतरकुसुममध्ये मालति प्रोम्भितासि ॥  
किमिदमुचितं शुद्धेः स्पष्टं सपक्षसमुन्नतेः  
फलपरिणतेर्युक्तं प्राप्तुं गुणप्रणयस्य ते ।  
क्षणमुपगतः कर्णोपान्तं परस्य पुरः स्थितान्-  
विशिख निपतन्क्रूरं दूरान्नृशंस निहंसि यत् ॥  
स हेमालङ्कारः क्षितिपतनलग्नेन रजसा  
तथा दैन्यं नीतो नरपतिशिरःश्लाघ्यविभवः ।  
यथा लोष्टभ्रान्तिव्यवहितविवेकव्यतिकरो  
विलोक्यैनं लोकः परिहरति पादक्षतिभयात् ॥  
आहूतेषु विहङ्गमेषु मशको नायान्पुरोवार्यते  
मध्ये वा धुरि वा वसंस्तृणमणिर्धत्ते मणीनां रुचम् ।  
खद्योतोपि न कम्पते प्रचलितुं मध्येपि तेजस्विनां  
धिक्सामान्यमचेतनं प्रभुमिवानामृष्टतत्त्वान्तरम् ॥  
एवं चेत्सरसस्वभावपरता जाड्यं किमेतादृशं  
यद्यस्त्येव निसर्गतः सरलता किं ग्रन्थिमत्तेदृशी ।  
मूलं चेच्छुवि पङ्कजश्रुतिरियं कस्माद्गुणा यद्यमी  
किं छिद्राणि सखे मृणाल भवतस्तत्त्वं न मन्यामहे ॥  
त्वं भोगी यदि कुण्डली यदि भवांस्त्वं चेद्भुजङ्गः सखे  
धत्से चेन्मुकुटं सरत्नमुरग स्वस्त्यस्तु ते किं ततः ।  
अस्थाने यदि कञ्चुकं त्यजसि तन्नास्माकमत्र स्पृहा  
किं तु क्रूरविषोल्कया दहसि यद्भ्रातः क एष ग्रहः ॥  
मौलौ सन्मणयो गृहं गिरिगुहा त्यागः किलात्मत्वचो  
निर्यत्नोपनतैश्च वृत्तिरनिलैरेकत्र चर्येदृशी ।  
अन्यत्रानृजु वर्त्म वाग्वितसना दृष्टौ विषं दृश्यते  
यादृक्तामनु दीपको ज्वलति किं भोगिन्सखे किन्विदम् ॥  
भूयांस्यस्य मुखानि नाम विदितैवास्ते महासत्त्वता  
कद्र्वाः प्राक्प्रसवोयमत्र कुपिते चिन्त्यं यथेदं जगत् ।  
त्रैलोक्याद्भुतमीदृशं तु चरितं शोषस्य येनास्य सा  
प्रोन्मृज्येव निवर्तिता विषधरज्ञानेपि दुर्वर्णिका ॥  
किं तेन हेमगिरिणा रजताद्रिणा वा  
यस्याश्रयेण तरवस्तरवस्त एव ।  
मन्यामहे मलयमेव यदाश्रितानि  
शाहोटनिम्बकुटजान्यपि चन्दनानि ॥  
यान्दिग्ध्वैव कृता विषेण कुसृतिर्येषां कियद्गण्यते  
लोकं हन्तुमनागसं द्विरसना रन्ध्रेषु ये जाग्रति ।  
व्यालास्तेपि दधत्यमी सदसतोर्मूढा मणीन्मूर्धभिर्-  
नौचित्याद्गुणशालिनां क्वचिदपि भ्रंशोस्त्यलं चिन्तया ॥  
तत्प्रत्यस्त्रतया धृतो न तु कृतः सम्यक्स्वतन्त्रो भयात्-  
स्वस्थस्तान्प्रतिघातयेदिति यथाकामं न सम्पोषितः ।  
संशुष्यन्वृषदंश एष कुरुतां मूकः स्थितोप्यत्र किं  
गेहे किं बहुनाधुना गृहपतेश्चौराश्चरन्त्याखवः ॥  
स्वात्मीयान्न ददासि चेत्फणमणीन्मा दाः परार्थं परैर्-  
यत्किञ्चिन्निहितं रुणत्सि किमिदं निध्यादि दुष्टाशया ।  
एतत्तावदलं भवन्तमपरं पृच्छामि कस्मादहे  
फूत्कारैर्विषवह्निवेगगुरुभिर्दन्दह्यसेमुं जनम् ॥  
निःसाराः सुतरां लघुप्रकृतयो योग्या न कार्ये क्वचिच्-  
छुष्यन्तोद्य जरत्तृणाद्यवयवाः प्राप्ताः स्वतन्त्रेषु ये ।  
अन्तःसारपराङ्मुखेण धिगहो ते मारुतेनामुना  
पश्यात्यन्तचलेन वर्त्म महतामाकाशमारोपिताः ॥  
ये जात्या लघवः सदैव गणनां याता न ये कुत्रचित्-  
पद्भ्यामेव विमर्दिताः प्रतिदिनं भूमौ निलीनाश्चिरम् ।  
उत्क्षिप्ताश्चपलाशयेन मरुता पश्यान्तरिक्षे सखे  
तुङ्गानामुपरि स्थितं क्षितिभृतां कुर्वन्त्यमी पांसवः ॥  
अनीर्ष्याः श्रोतारो मम वचसि चेद्वच्मि तदहं  
स्वपक्षाद्भेतव्यं बहु न तु विपक्षात्प्रभवतः ।  
तमस्याक्रान्ताशे कियदपि हि तेजोवयविनः  
स्वशक्त्या भासन्ते दिवसकृति सत्येव न पुनः ॥  
साम्मुख्यं वस्तुजातं नयति ननु चिदीशस्य यद्दर्शनाढ्यं  
नेत्रद्वन्द्वं किलैतद्विमलमिति ततोन्याङ्गसङ्गं विहाय ।  
घ्राणं वंशाभिरामं परिमलनिरतं चक्षुषोर्मध्यभागे  
नित्यं लीनं न चास्मिन्मृगसि नयनयोः श्वासमामुञ्च खिन्ने ॥  
एतत्तस्य मुखात्कियत्कमलिनीपत्त्रे कणं पाथसो  
यन्मुक्ताफलमित्यमंस्त स जडः शृण्वन्यदस्मादपि ।  
अङ्गुल्यग्रलघुक्रियाप्रविलयिन्यादीयमाने शनैस्-  
तत्रोड्डीय गते हहेत्यनुदिनं निद्राति नान्तःशुचा ॥  
आस्तेत्रैव सरस्यहो बत कियान्सन्तोषपक्षग्रहो  
हंसस्यास्य मनाङ्न धावति मतिः श्रीधाम्नि पद्मे क्वचित् ।  
सुप्तोद्यापि विबुध्यते न तदितस्तावत्प्रतीक्षामहे  
वेलामित्युषसि प्रिया मधुलिहः सोढुं तु एव क्षमाः ॥  
वाताहारतया जगद्विषधरैराश्वास्य निःशेषितं  
ते ग्रस्ताः पुनरभ्रतोयकणिकातीव्रव्रतैर्बर्हिभिः ।  
तेपि क्रूरचमूरुचर्मवसनैर्नीताः क्षयं लुब्धकैर्-  
दम्भस्य स्फुरितं विदन्नपि जनो जाल्मो गुणानीहते ॥  
नामाप्यन्यतरोर्निमीलितमभूत्तत्तावदुन्मीलितं  
प्रस्थाने स्खलतः स्ववर्त्मनि विधेरन्यैर्गृहीतः करः ।  
लोकश्चायमदृष्टदर्शनदशादृग्वैशसादुद्धृतो  
युक्तं काष्ठिक लूनवान्यदसितामाम्रालिमाकालिकीम् ॥  
ऊढा येन महाधुरः सुविषमे मार्गे सदैकाकिना  
सोढो येन कदाचिदेव न निजे गोष्ठेन्यशौण्डध्वनिः ।  
आसीद्यश्च गवां गणस्य तिलकस्तस्यैव सम्प्रत्यहो  
धिक्कष्टं धवलस्य जातजरसो गोः पण्यमुद्धोष्यते ॥  
भेकेन क्वणता सरोषपरुषं यत्कृष्णसर्पानने  
दातुं कर्णचपेटमुज्झितभिया हस्तः समुल्लासितः ।  
यच्चाधोमुखमक्षिणी पिदधता नागेन तत्र स्थितं  
तत्सर्वं विषमन्त्रिणो भगवतः कस्यापि लीलायितम् ॥  
नित्यं तीर्थे निवासः प्रकृतिरतितरां स्निग्धमुग्धस्वभावा  
वृत्तिर्दैवाद्धि वक्त्रे गगननिपतितैर्निर्मलैर्वारिलेशैः ।  
इत्थं सर्वं विलोक्य प्रकटमिह तिमे मुग्धलोकेन लोके  
साधुत्वं दर्शितं ते बहिरबहिरमी कण्टकाः केन दृष्टाः ॥  
मृत्योरास्यमिवाततं धनुरमी चाशीविषाभाः शराः  
शिक्षा सापि जितार्जुना प्रतिभयं सर्वाङ्गनिम्ना गतिः ।  
अन्तः क्रौर्यमहो शठस्य मधुरं हा हारि गेयं मुखे  
व्याधस्यास्य यथा भविष्यति तथा मन्ये वनं निर्मृगम् ॥  
धिग्व्योम्नो महिमानमेतु दलशः प्रोच्चैस्तदीयं पदं  
निन्द्यां दैवगतिं प्रयात्वभवनिस्तस्यास्तु शून्यस्य वा ।  
येनोत्क्षिप्तकरस्य नष्टमहसः श्रान्तस्य सन्तापिनो  
मित्रस्यापि निराश्रयस्य न कृतं धृत्यै करालम्बनम् ॥  
दिग्दाहैकरते वनान्तकर ते ज्वाला न मे रोचते  
दुग्धं स्वाश्रयमुद्यतस्य भवतो नेच्छन्ति वृद्धिं जनाः ।  
मूलान्यस्य महीभृतो दलयितुं दुर्वेधसा निर्मितः  
को वा न त्वयि शङ्कते खल जगत्खेदावहे दाव हे ॥  
क्षुत्क्षामेण कथं कथञ्चिदनिशं गात्रं कृशं बिभ्रता  
भ्रान्तं येन गृहे गृहे गृहवतामुच्छिष्टपिण्डार्थिना ।  
अस्थ्नः खण्डमवाप्य दैवपतितं शून्यां त्रिलोकीमिमां  
मन्वानो धिगहो स एव सरमापुत्रोद्य सिंहायते ॥  
शुष्कस्नायुवसावसेकमलिनं निर्मांसमप्यस्थि गोः  
श्वा लब्धा परितोषमेति न तु तत्तस्य क्षुधः शान्तये ।  
सिंहो जम्बुकमङ्कमागतमपि त्यक्त्वा निहन्ति द्विपं  
सर्वः कृछ्रगतोपि वाञ्छति जनः सत्त्वानुरूपं फलम् ॥  
कालुष्यं पयसां विलोक्य शनकैरुड्डीय हंसा गता  
धाराजर्जरकेसरास्फुटरुचः पद्मा निमिग्ना जले ।  
सा सर्वर्तुसुखावतारपदवी छन्ना तृणैर्नूतनैः  
कष्टं तादृगपि स्वभावविमलं वृद्छ्यैव नष्टं सरः ॥  
ये सन्तोषसुखप्रबुद्धमनसस्तेषामभिन्नो मृदो  
येप्येते धनलोभसङ्कुलधियस्तेषां तु दूरे नृणाम् ।  
इत्थं कस्य कृते कृतः स विधिना तादृक्पदं सम्पदां  
स्वात्मन्येव समाप्तहेममहिमा मेरुर्न मे रोचते ॥  
द्रव्याणामधरोत्तरव्यतिकरो भग्नाशयानामधो  
बीजानां नयनं स्वयं च निजवच्छिद्रक्रियान्वेषणम् ।  
व्यूहाबन्धविधायिभिर्गतभयैर्मुग्धप्रसुप्तार्भकं  
शून्यं प्राप्य निवासमाखुभिरहो किं किं न यद्यत्कृतम् ॥  
अन्योन्यस्य लयं भयादिव महाभूतेषु यातेष्वलं  
कल्पान्ते परमेक एव स तरुः स्कन्धोच्चयैर्जृम्भते ।  
विन्यस्य त्रिजगन्ति कुक्षिकुहरे देवेन यस्यास्यते  
शाखाग्रे शिशुनेव सेवितजलक्रीडाविलासालसम् ॥त्रिविक्रमस्य  
त्रैलोक्योपकृतिप्रसक्तमनसो देवस्य शम्भोः प्रिया  
जाता शैलकुले वरैरभिमतैरानन्दयन्ती सुरान् ।  
म्लेच्छानामपि वाञ्छितार्पणपरा स्वस्यास्पदस्याम्बिका  
विन्ध्यस्योन्नतिमातनोति न निजां दैवस्य कीदृग्बलम् ॥भा। अमृतदत्तस्य  
किं त्वं हालिक मूढधीर्हतफलं मा मा कृथा लाङ्गलं  
क्षेत्रं नैव भवत्यधः कठिनता नैवात्र दृष्टा त्वया ।  
उल्लेखोपि न जायतेत्र विरम क्लेशः फलं केवलं  
निर्बीजा बहवो गताश्च सततं दृष्टाः श्रुता वा न किम् ॥कस्यापि  
कोयं भ्रान्तिप्रकारस्तव पवन घनावस्करस्थानजातं  
तेजस्विव्रातसेव्ये नभसि नयसि यत्पांसुपूरं प्रतिष्ठाम् ।  
यस्मिन्नुत्थाप्यमाने जननयनपथोपद्रवस्तावदास्तां  
केनोपायेन सह्यो वपुषि मलिनतादोष एष त्वयैव ॥भा। अमृतदत्तस्य  
जातः कूर्मः स एकः पृथुभुवनभरायार्पितं येन पृष्ठं  
श्लाघ्यं जन्म ध्रुवस्य भ्रमति नियमितं यत्र तेजस्विचक्रम् ।  
सञ्जातव्यर्थपक्षाः परहितकरणे नोपरिष्टान्न चाधो  
ब्रह्माण्डोदुम्बरान्तर्मशकवदपरे जन्तवो जातनष्टाः ॥कस्यापि  
कटु रटसि किमेवं कर्णयोः कुञ्जरारे-  
रविदितनिजबुद्धे किं न विज्ञातमस्ति ।  
शिरतरकरदंष्ट्राटङ्कनिर्भिन्नकुम्भं  
मशक गलकरन्ध्रे हस्तियूथं ममज्ज ॥कस्यापि  
उद्रर्जन्कुटिलस्तटाश्रयतरुप्रोन्मूलनोड्डामरो  
मा गर्वीः सरितः प्रवाह जलधिं प्रक्षोभयामीति भोः ।  
स्वां सत्तां यदि वाञ्छसि भ्रम मरुष्वेवाःस्व तत्रैव वा  
दूरे वाडववह्निरत्र तु महासत्त्वैर्विशन्पीयसे ॥  
स्थैर्यं तुङ्गशिरा जगत्स्थितिकृते वेलामहीभृच्छ्रितो  
दूरात्प्रेरणया कलावत इमं क्रान्तुं जलानां पते ।  
मिथ्या वाञ्छसि किं ततस्तव परं स्याद्रत्नसत्त्वक्षयो  
नूनं घट्टनमाप्य पादतलगस्त्वस्यैव चान्ते लुठेः ॥  
आन्दोलयस्यविरतं गगनार्कमङ्के  
तारागणं च शशिनं च तथेतराणि ।  
तेजांसि भासुरतडित्प्रभृतीनि साधो  
चित्रं तथापि न जहासि यदान्ध्यमन्तः ॥  
अयं स भुवनत्रयप्रथितसंयमः शङ्करो  
बिभर्ति वपुषाधुना विरहकातरः कामिनीम् ।  
अनेन किल निर्जिता वयमिति प्रियायाः करं  
करेण परिपीडयञ्जयति जातहासः स्मरः ॥  
भ्रूशार्ङ्गाकृष्टमुक्ताः कुवलयमधुपव्योमलक्ष्मीमुषो ये  
क्षीवा ये कृष्णशारा नरहृदयभिदस्तारकक्रूरशल्याः ।  
ते दीर्घापाङ्गपुङ्खाः स्मितविषविषमाः पक्ष्मलाः स्त्रीकटाक्षाः  
पायासुर्वोतिवीर्यास्त्रिभुवनजयिनः पञ्चबाणस्य बाणाः ॥  
गच्छ गच्छसि चेत्कान्त पन्थानः सन्तु ते शिवाः ।  
  
