ॐ नमो भगवते श्रीवासुदेवाय ॥  
वंशीनादविमोहितामरवधूवृन्दैर् अपाङ्गाहतः सस्वेदं तरुणार्ककर्कशदृशा यो दुर्निरीक्ष्योऽहिना ।  
निर्णिक्तो भुजमूलयोः कुवलयापीडस्य दानाम्भसा कंसाकर्षणहर्षितामरगणः पायान् मुकुन्दाभिधः ॥  
अपि च ।  
निद्राव्याजम् उपेत्य कुञ्जभवने सुप्तस्य मान्नोन्नता राधा माधवमाधुरीप्रमुषिता तावच् चुचुम्बाऽधरम् ।  
स्मेरस्पन्दिततारकाक्षिकमलं संवीक्ष्य पत्युर् मुखं सा नूनं विदधातु मङ्गलचयं लज्जानमद्वीक्षणा ॥  
नान्द्यन्ते सूत्रधारः ।  
अहो निशेऽयं शरदिन्दुमण्डना भ्रमन्मिलिन्दावलिगीतकैरवा ।  
अपास्य वृन्दावनरासलास्यम् उपास्यम् अन्यन् न विलोकनीयम् ॥  
सर्वे कुशीलवाः ।  
सत्यम् उक्तम् आर्यमिश्रैः ।  
रासानुकूलैऽव रात्रिः ।  
तथा हि ।  
परितः प्रसरन्ति गन्धवाहाः कृतसख्याः कुमुदालिवक्त्रबिम्बैः ।  
क्वणयन्ति मिलिन्दपङ्क्तयो मकरन्दासवमत्तवृत्तयः ॥  
सफलीभवति नितान्तं कृष्णचरित्रामृतेनाऽसौ ।  
नूनं मानसकूलं भाति मरालावलीकलितम् ॥  
अतः कतमं प्रकरणमाश्रित्योऽपतिष्टामहे ।  
निवेदयत्व् आर्यः ।  
सूत्रधारः ।  
यत्रैऽवम् ।  
मीमांसाध्वरधूमधूमितदृशां मान्द्यापहं सर्वतस् तर्काकर्णनखेदखर्वितसुखश्रोत्राभिरामं च यत् ।  
मायावादभुजङ्गभङ्गुरमनोमोहामयोच्छेदनं यत् किञ्चिद् धरिदासहृत्कमलिनीप्रोल्लासि शौरं महः ॥  
सर्वे ।  
वयं तावद् भूमिकापरिग्रहाय गच्छामः ।  
त्वं तावद् गृहिणीम् आहूय सङ्गीतम् अनुतिष्ठ ।  
सूत्रधारः ।  
भवत्व् एवम् ।  
नेपथ्याभिमुखम् अवलोक्य ।  
आर्ये ।  
इतस् तावत् ।  
प्रविश्य नटी ।  
अज्जौत्त को णियोओ ।  
नटः ।  
साक्षेपम् ।  
नाऽत्राऽवसरः प्रिये क्षुद्रालापस्य ।  
नाऽयं साधारणराजसमाजः किन्तु हरिभक्तवर्याणाम् ।  
त्रय्यन्तान्तनितान्तशान्तमतयो वैमानिकानां मुदा वाचः पल्लवयन्ति तत्र भगवत्सत्कीर्तिवर्णोज्ज्वलाः ।  
नाऽन्या हि स्फुरदिन्दुसुन्दरमुखी किं वाणिनी प्रीतये शुद्धान्तःपुरचारिणीकुलवधूवक्त्रारविन्दस्पृशाम् ॥  
नटी ।  
आर्य ।  
तदा किमिति प्रवृत्तो नटनाट्यसृष्टाव् असौ ।  
सूत्रधारः ।  
सुमुखि ।  
सदाऽन्तराले रसचर्वणां कुर्वताम् अपि विशेषतोऽभिनयेन ताण्डवम् आकलयितुं चेतः प्रवर्तते ।  
तह्ता हि ।  
भस्मोद्धूलितविग्रहोऽपि गिरिजाकान्तो निजान्तर्गतं शान्तज्योतिर् अमन्दसौख्यनिलयं ध्यायंश् चिरं तिष्ठति ।  
रासोल्लासनिराक्षणाय वनितावेषेण वृन्दाटवीम् अव्याजं किल याति याति मुरलीनादामृतं बिभ्रतीम् ॥  
नटी ।  
कथम् ।  
तदा प्राकृतरचनाचमत्कारं विना हिनयप्रदर्शनम् ।  
सूत्रधारः ।  
नहि महाकविप्रणीतहनुमन्नाटकादिषु प्राकृतरचनाचमत्कारः ।  
रसानुभवस् तु प्रतिपदम् अनुभूयते ।  
अतो गीर्वाणभाषया व्यवहारः कार्यः ।  
किं च ।  
आकारिता वयम् इह प्रभुभिः प्रकृष्ट- प्रेमाश्रुपूर्णनयनै रसचर्वणाय ।  
भव्यं तथैव भवतीभिर् अशेषभूत्या संयुज्यते हि पुरुषोऽनुमतः प्रभूणाम् ॥  
नटी ।  
उपदिशतु भगवान् को नियोगः ।  
सूत्रधारः ।  
आर्ये ।  
तद् इदानीम् ।  
येनेऽदं नृपमण्डलं कुमुदिनीबन्धुप्रसन्नानने सद्यः शान्तिम् उपैति कृष्णविरहज्वालावलीविश्लथम् ।  
निर्व्याजं किम् अपि प्रयोगविषयेऽपूर्वं त्वया गीयतां यावत्सूर्यम् अनूरुर् एव विहगश्रेणीं धिनोति स्फुटम् ॥  
अत्र भगवच्चरणनलिनामोदमोदितेन रामकृष्णेन विरचितम् अपूर्वम् गोपालकेलिचन्द्रिकाभिधं नाटकम् अस्मासु निक्षिप्तम् ।  
तद् इदानीम् अस्याः परिषद उत्सवाय नियोक्तव्यम् इति ।  
नटी ।  
किम् अयं कुलजो हि दण्डिनो भवभूतेर् उत भारवेः कवेः ।  
रचना वचसो यतोऽस्य वै भविता राजसदो हृदुत्सवाय ॥  
नटः ।  
अयम् अन्यः पुलकयति भागवतान् ।  
तथा हि ।  
आसीद् गुर्जरखण्डमण्डनगुणग्रामाभिरामाकृतिः श्रीरामानुजपादचिन्तनसुधानिर्धौततापत्रयः ।  
औदीच्यामलवंशविश्रुतकर्हः श्रीदेवजीऽति द्विजस् तस्याऽयं तनयो नयोरुफलितो यद्य् एष कर्णं गतः ॥  
नटी ।  
गुर्जरखण्डमण्डनेऽति समाकर्ण्य साक्षेपं कर्णौ पिधाय ।  
क्व स्नेहयिता निःस्नेहकुलस्याऽलापः ।  
यतः ।  
निःस्नेहो हि परस्नेहम् अपहन्ति प्रसङ्गतः ।  
सुन्दरीकबरीभारस्नेहम् आशु खलो यथा ॥  
सरसानां चरणविन्यासम् अपि न क्षमते ।  
तथा हि ।  
बाति यवासकपोतो विषमनिदाघेऽपि सैकते निभृतम् ।  
समुदितजलधरपटले शुष्यति परितोऽम्बुशीकरस्पर्शात् ॥  
नटः ।  
साक्षेपम् ।  
आः पापे ।  
नहि कुलम् एव कारणं स्नेहोदयस्य ।  
सत्सङ्गम एव प्रधानम् ।  
तथा हि ।  
पङ्काद् उत्थितम् इन्दिराऽसनपदं धत्तेऽरविन्दं मुदा कान्ताभिः कमलेक्षणाभिर् अभितः कर्णावतंसीकृतम् ।  
चित्रं नैऽव निरस्य वासरपतेस् तुङ्गान्धकाराचलं निर्व्याजं परिरभ्यते पुलकितैः प्रातः प्रसन्नांशुभिः ॥  
अयं तु साक्षात् त्रैलोक्यनिर्माणविचक्षणेन भगवता कालिन्दीकूलकमनीयकलधौतवल्लरीयरागपुञ्जपूजितवदनेन्दुमण्डलेन ।  
चलदमलकमलविलोचनविमोहितबल्लवीवल्लिवेल्लितशरीरेण चरणविन्यासमुखरितमञ्जुमञ्जीरसिञ्जितसहचरीकृतमिलिन्दवृन्देन ।  
मलयमन्दमारुतान्दोलितकुन्तलान्तमालितगण्डमण्डलविखण्डितानङ्गवैभवेन ।  
मरकतविभङ्गोज्ज्वलत्रिभङ्गाङ्गविमुग्धवेणुवादनसाचीकृताधरनिरीक्षणप्रसरेण ।  
गोपालेन स्वध्यानधारादलिताशेषदोषजालस्निग्धहृदयो न प्रतिकूलनीयः ।  
को न मुदं समुदञ्चति विशति मुकुन्देऽन्तरा हृदयम् ।  
क्व नु खलु दोषादोषाः कुमुदवनेशे समायाते ॥  
अपि च ।  
चण्डाम्शुस् तुहिनायते जलनिधिः कुल्यायते दुस्तरः कीनाशः स्वजनायते हि कुलिशं पुष्पायते वज्रिणः ।  
रङ्को वै धनदायते परपदं द्वारायते चक्रिणः संसारोऽपि पदायते भगवति प्रीते रमानायके ॥  
नटी ।  
कथम् इदम् ।  
प्रमाणम् आवेद्यताम् ।  
प्रमाणसिद्धं वस्तुजातम् आनन्दाय भवति साधूनाम् ।  
नटः ।  
सद्यो भामिनि भारताजिरजनाः कङ्काः पुलिन्दाः खसा आभीरा यवनाः कुविन्दशबरा लोकं पुनाना यतः ।  
किं चित्रं चरणस्मृतेर् भगवतो जातास् ततश् चाऽयसः पिण्डे स्पर्शमणेः प्रभावमहिमा नूनं समुजृम्भते ॥  
दृष्टान्तीकृतम् अर्थम् आप्तवाक्येन पश्य पश्य ।  
श्वादोऽपि सद्यः सवनाय कल्पत इति ।  
किं च ।  
न हि भगवन्न् अघटितम् इदं त्वद्दर्शनान् नृणाम् अखिलपापक्षयः ।  
यन्नामस्कृच्छ्रवणात् पुष्कसकोऽपि विमुच्यते संसाराद् इति भागवतम् ॥  
नटी ।  
प्रायो दृश्यतेऽर्थवादो ह्य् आप्तवाक्येषु ।  
नटः ।  
सिद्धिर् एव सकलस्य वस्तुनो धारणं भवति भासनं यतः ।  
शीर्यते न रसना कथं हराव् अर्थवादवचनं प्रजल्पताम् ॥  
सर्ववाक्यानाम् एव भगवति मुख्यया कृत्या प्रवृत्तत्वाद् भूतार्थता समर्थिता सद्भिः ।  
किं नाऽगतः सुमुखि वारणकूजितेन किं प्रस्तरान् मुनिवधूर् न कृता सरूपा ।  
किं स्तम्भतो न विगतः प्रियरक्षणाय नाऽयास्यति प्रियतमो नु जनोपहूतः ॥  
आयात्य् एव भक्तैर् आकारितः ।  
किम् अर्थवादम् उदाहरसि ।  
नटी ।  
यदि भक्तजनप्रियः स तदा त्वम् अप्य् आकारय ।  
समायाति चेन् नाऽर्थवादं शङ्के ।  
नटः ।  
अहो प्रिये ।  
आयास्यत्य् एव भक्तानुकम्पी भगवान् ।  
यतः ।  
पुण्डरीकवनबन्धुमयूखैः क्लिश्यमानकुमुदालिम् अवेक्ष्य ।  
दण्डयन् विरहतापम् अशेषं प्रीणयंस् तुहिनरश्मिर् उपैति ॥  
ध्यानमुध्रां नाटयित्वा कृताञ्जलिः प्रार्थयते ।  
वामतामरसदामसुशोभिन्न् इन्द्रनीलमणिभङ्गनिभाङ्ग ।  
लोचनानि सफलीकुरु तावद् वेणुमण्डित निकुञ्जविनोदिन् ॥  
अपि च ।  
आस्तीर्णा नयनाञ्चलैर् नयवतां सिक्ताऽश्रुभिः प्रेमजैः सभ्यानाम् अरविन्दलोचन चिरञ्चिन्ताविशुद्धात्मनाम् ।  
सोत्कण्ठेऽयम् अशेषशेखरमणे स्वात्मानम् आकाङ्क्षति क्षोणी क्षोदयितुं क्षणेन चरणन्यासैस् त्वदीयैः शुभैः ॥  
अपि च ।  
स्मरणाद् एव पाञ्चाली पाञ्चालीऽव विनिर्मिता ।  
पञ्चालीपुरतो नाथ माऽलीकं कुरु भाषितम् ॥  
नेपथ्ये ।  
निवर्तयेऽतो वत्सान् ।  
फुल्लाम्भोजगलत्परागपटलीसम्पृक्तपाथःकण- प्रादुर्भूतमहेन्द्रनीलशकलच्छायोप्तदूर्वाङ्कुरैः ।  
धावन्तः परितः प्रलोभितधियो वत्साः शशाङ्कोज्ज्वलाः कण्ठाविष्टसुवर्णशृङ्खलझणत्कारैः पुरोवर्तिनः ॥  
पुनश् च नेपथ्ये ।  
स्वक्षुण्णपदपद्धतिम् अनुवर्तमानाः कथं निवर्तनीयाः ।  
तत्रैऽव पुनः ।  
यावद् अहम् अद्याऽनवद्य तल्पाद् उत्थाय वत्सचारणाय प्रवृत्तो भवामि तावद् अविरलप्रेमाक्षरनिबद्धपद्येनाऽकारितः केनाऽपि ।  
तस्य प्रतिज्ञापरिपालनायोऽपस्थातव्यं मया ।  
हिमम् इव दिनकरकिरणैः कनकम् इवाऽपीऽह टङ्कणेनैऽव ।  
द्रावितम् अधुना हृदयं करुणाकलितेन वाग्विलासेन ॥  
नटः ।  
कर्णं दत्त्वा शृणोति ।  
प्रिये ।  
उपात्तपशुपवेषस्य नन्दकुमारस्याऽगमनम् इव लक्ष्यते ।  
नटी ।  
कथम् ।  
नटः ।  
इत्थम् ।  
अङ्कुरितं मम चित्तं नैदाघी भूर् इवाऽम्भोभिः ।  
नेपथ्ये कलरावैः सुमुखि वसन्तेन माधवीलतिका ॥  
न प्रत्येषि चेत् कर्णं देहि ।  
आह च नटी ।  
वंशीनादः समन्तात् प्रसरति बहुलं किङ्किणीनां निनादो वत्सानाम् एष पादध्वनिर् अपि नितरां रम्भणोद्भूतरावः ।  
गोपालोदारगोष्ठीविपुलभुजतटीताडनोत्थो विरावो नूनं धम्मिल्लमल्लीमिलितपरिमलो वाति वातो मुरारेः ॥  
ततः प्रविशति वत्समण्डलीं पुरस्कृत्य ससखो गोपालः ।  
नटः ।  
प्रिये ।  
समागतोऽयम् गोपालः ।  
गण्डमण्डलसमुल्लस्स्दम्बुः कम्बुकण्ठतटलम्बितमालः ।  
नीलकुञ्चितविलोलकचालिस् तूर्णम् एति वनतो वनमाली ॥  
अपि च ।  
चारुचन्द्रकचमत्कृतमौलिश् चञ्चरीकपरिचुम्बितचूडः ।  
गण्डमण्डविलोलवतंसः काकलीकलितवेणुर् उपैति ॥  
स्मेरसन्ततिर् इयं मधुद्विषो लोचनानि शिशिरीकरोतु वः ।  
चन्द्रनिर्गतसुधारयो यथा खिन्नकैरवकुलानि सर्वतः ॥  
वन्दनीयचरणो मुनिवृन्दैर् नन्दितामरगणो गुणसङ्घैः ।  
प्रेमरज्जुविधृताङ्घ्रिर् इवाऽयम् चित्तवृत्तिसमकालम् उदेति ॥  
सुमुखि ।  
समानय तावद् अस्य नीराजनाय साधनम् इति ।  
नटी यथा निर्दिशति तथा करोति ।  
शशाङ्कमण्डलम् इव सचन्द्रकवर्तिकं नीराजनभाजनम् आदाय गायन्ती चोऽपस्थिता ।  
नटः ।  
हर्षाश्रुबिन्दुभिः प्रोक्ष्य प्रदीपं परितः प्रिये ।  
अरविन्ददलैर् भूयः पूजयन्तीऽव वीक्ष्यसे ॥  
सामाजिकान् प्रति ।  
अयं साक्षात् परपदनायको भक्तानुग्रहार्थम् आविर्भूतो मयो ऽपस्थापितः ।  
मदाज्ञयेऽयं मम गृहिणी नीराजनभाजनम् आदायो ऽपस्थिता ।  
पश्यन्तु भवन्तोऽपि स्वस्वभावेन ।  
सामाजिका विधृतान्जलिपुटा अवनतमस्तकास् तस्थुः ।  
नटी नीराजनमुद्रां दर्शयति ।  
नटः ।  
वर्णयति ।  
मरकतमुकुरनिभेषु स्फुरति शशाङ्कः प्रदीपकव्याजात् ।  
चन्द्रकवर्तिमयूखैः शेखरभूषान्तरालबिम्बेषु ॥  
कुसुमैर् अभिवर्ष्य प्रणमति सभ्याः ।  
नेपथ्ये ।  
आः पाप दुरात्मन् शैलूषापसद ।  
क्वाऽपनीतोऽनाचरितप्रातरभ्यवहरणो वनमाली ।  
नटः ।  
प्रिये ।  
कोऽयं कलकलः ।  
कर्णं देहि ।  
आः पापेति पुनः पठति स्म ।  
प्रिये ।  
अयं कोऽपि गोपकुमारः प्रकुपितोऽस्मासु प्रायः ।  
ततः प्रविशत्य् उद्यतदण्डो लम्बकच्छो धृतमयूरपिच्छ आः पापेऽति पठन् लम्बालको गोपालः ।  
नटः ।  
पश्चाद् विलोक्य ।  
अये ।  
क्रोधारुणीकृतविलोचनदुर्निरीक्ष्यो भ्रूवल्लिविस्फुरणदर्शितपन्नगाभः ।  
दण्डावघातैथिलीकृतभूमिबन्धः कोऽयं प्रिये समुपयाति कृतान्तमूर्तिः ॥  
अपि च ।  
घोणापुटं प्रियतमे घटयन् नितान्तं वल्मीकरन्ध्रम् इव मारुतफूत्कृतेन ।  
गात्राणि वेपयति ताम्रमुखप्रभाभिर् दावोत्थवह्निर् इव भूरुहपल्लवानि ॥  
अतः स्वामिनं प्रण्यम्याऽपसरणम् एवाऽस्माकम् इतः श्रेयः ।  
स्वामिन् नमस्करोमि ।  
गच्छामि ।  
गोपदण्डावघातभिया पुनर् गन्तुम् अपि न शक्तो भविश्यामि ।  
इत्य् उक्त्वा उभौ निष्क्रान्तौ ।  
ततः प्रस्तावना ।  
कृष्णः ।  
अरे दुर्विनीत गोपात्मज ।  
किम् अपराद्धं ते येनाऽयं दण्डप्रदर्शनेनाऽपसारितो नटः ।  
गोपालः ।  
अयम् एवाऽतिदुर्विनीतः ।  
योऽसमये त्वाम् इहाऽजुहाव ।  
क्षमस्व भगवन् दुरुक्तवचनं मे।  
यः कोऽपि यत्र कुत्र प्रथयति नामावलीं भवतः ।  
हास्याद् वा भ्रमतो वाऽगच्छसि कोऽयं निसर्गोऽस्ति ॥  
अपि च ।  
तातस् तेऽखिलगोपमूर्धमुकुटो विख्यातपुण्यः क्षितौ माता हन्त मुकुन्द कल्पलतिका सूतेऽर्थिनः काङ्क्षितम् ।  
यत् त्वं धावसि लुब्धवत् कलयितुं कृष्णेऽति सम्बोधितस् तत् ते माधव नोऽचितं कुलवताम् एतत् कलङ्कास्पदम् ॥  
अपि च ।  
यद् बाल्ये नवनीतम् आत्तम् अखिलं चौर्येण मातुर् गृहाद् दत्तं यद् व्रजसुन्दरीभिर् अभितो लास्याय हास्याय तत् ।  
नेऽदानीम् उचितं नितान्तवनितानेत्रारविन्दातिथे दृष्ट्वैऽतद् गुणलाघवं तु भवन्तः कन्यां च को दास्यति ॥  
कृष्णः ।  
जातं लोके वस्तुमात्रं यद् एतत् कर्मायत्तं भुक्तये तत् फलानाम् ।  
हंहो जातो नन्दगेहे जनानं हावाधीनो नाऽपरं मे निमित्तम् ॥  
अतो मे सर्वत्राऽनुसरणे कलङ्को भविता चेद् भवतु ।  
स्वभावस् तु दुस्त्यजः ।  
तथा हि ।  
मत्तोऽपि भ्रमरः कलिन्दरनयाकञ्जासवास्वादनैर् आहूतो हि पुनः सुगन्दसचिवैर् माकन्दसम्भूतये ।  
आयातो हि पुनः सुगन्धसचिवैर् माकन्दसम्भूतये ।  
आयातो यदि खञ्जरीटपटलैर् लुब्धेऽति सम्बोधितः किं तावन् मधुपः स्वभावसरणिं भीत्या परं मुञ्चति ॥  
मा प्रयछन्तु मे केऽपि कन्या व्रतपरायणाः ।  
अहम् एव शरत्काले वेणुना समुपाह्वये ॥  
गोपालः ।  
भवतु ।  
तदा किं विवाहेन ।  
तथो चेन् नोऽचितम् एकत्र कार्कश्यम् ।  
कृष्णः ।  
कुत्र मया कार्कश्यम् आचरितं धूर्त ।  
गोपालः ।  
दत्तं तावत् प्रातराशाय मात्रा पात्रे चित्रं पायसं चारु चारु ।  
नो भुक्तं तन् नीरजाक्षी यशोदा बाष्पव्रातैः सिञ्चतीऽवाऽवतस्थे ॥  
तत्र रोहिणी ।  
कस्माद् बिभर्षि वामोरु लोचने वारिविप्लुषम् ।  
इन्दीवरदलद्रोणी स्थूलमुक्ताफलं यथा ॥  
यशोदा ।  
अयि मातर् न जानेऽहं बालकः कुपितः कुतः ।  
गतो वृन्दावनं रन्तुम् अभुक्तो बालकैः सह ॥  
रोहिणी ।  
कति सन्ति गृहे बाला बाले बालेन्दुसुन्दरि ।  
येनऽयम् अतसीगुच्छच्छविः प्रक्षोभितस् त्वया ॥  
कृष्णः ।  
ततस् ततः ।  
गोपालकः ।  
यत् तु यशोदया भवन्तम् उद्दिश्योऽक्तं तन् नाऽहं साक्षाद् वक्तुं क्षमः ।  
कृष्णः ।  
साशङ्कम् ।  
तथापि तथापि ।  
गोपालकः ।  
यथाऽहम् गोपैर् अनभिहतः स्यां तथा कुरु ।  
कृष्णः ।  
तथैव भविष्यति ।  
गोपालकः ।  
यथाऽहम् गोपैर् अनभिहतः स्यां तथा कुरु ।  
कृष्णः ।  
तथैव भविष्यति ।  
गोपालकः ।  
रोहिणि काऽपि किशोरी नेतुं वैशाखम् आगता सदने ।  
ताम् आह मे पुरस्ताद् उरसि धृतं कन्दुकं त्व् अनया ॥  
तदा मया विलज्जितायास् तस्या अनुनयार्थं तलप्रदर्शनेनेऽति प्रोक्तम् ।  
चपलकुरङ्गविलोचन विस्मृतम् अधुनैऽव न स्मरसि ।  
भूयो भवितुम् इहेऽच्छसि जाने दामोदरः प्रायः ॥  
रोहिणि ।  
एतन् मद्भाषितं तथ्यम् इव मत्वा भोजनम् अपहाय वत्समण्डलीं पुरस्कृत्य गतो मे मुकुन्दः ।  
कृष्णः ।  
सत्यं वदसि ।  
मात्रैऽवं प्रतिबोधिता रोहिणी ।  
सत्रासं वदनम् आकलय्य गोपालकः ।  
नैऽवम् नाथाऽहम् एव वच्मि ।  
तथापि ।  
गोकुलकुमुदवनाली विरहदिनेशांशुभिर् नितराम् ।  
नैवोऽल्लसति गुडालकदशनविलोलांशुकिञ्जल्कैः ॥  
अपि च ।  
वनम् इव माधवरहितं रजनी चन्द्रांशुभिर् विधुरा ।  
मतिर् इव विगतविवेका गोकुलवीथी त्वयाऽपेता ॥  
अपि च ।  
नन्दायतनसमीपे तव मुखकान्तिच्छटाविधुरे ।  
अलिकुलम् इव कृतमुकुले कमले गोपीजनो भ्रमति ॥  
कृष्णः ।  
वयस्य गोपालक ।  
सत्यम् एवाऽभुक्त्वैवाऽगतोऽस्मि ।  
न स्मरामि ।  
गोपालकः ।  
त्वं त्व्ऽवम् आगतोऽसि ।  
सायं वत्सकम् आतुरा विपिनतो गौर् उल्लसत्पङ्कजं प्रातर् जालकमालिनीतरुलताः सन्त्यज्य भृङ्गा इव ।  
सङ्केतं रजणीषु नीरजदृशस् तल्पाद् उपेता यथा नो चित्तीकृतदर्भशूकविकृतिः प्राप्तोऽसि भक्तावनीम् ॥  
अपि च ।  
त्यक्ता सा सारिके यं क्षणम् अपि नमिता नो पुरःस्था यषोदा संश्लिष्टो नाऽपि नन्दस् तनयरतिकलाकन्दलीभूतगात्रः ।  
भ्रातर् भ्रातः क्व यासीऽत्य् अनुगदितम् अथो न श्रुतं ते बलस्य प्राणप्रेष्ठाऽपि वंशी शयनम् उपगता प्रापिता चाऽपरेण ॥  
कृष्णः ।  
सखे ।  
सत्यम् ।  
न स्मृतं भवेद् इति ।  
न तथो मे प्रियतम आत्मयोनिर् न शङ्करः ।  
न च सङ्कर्षणो न श्रीर् यथा भक्तो मम प्रियः ॥  
अतो वयस्य प्रयाहि गोष्ठम् ।  
द्रुतम् एव मातरं समाश्वस्य प्रातरशनाय समानय भोज्यसम्भारम् इति ।  
गोपालकः ।  
मात्रा प्रतिबोधितो जयन्तः ।  
वत्स जयन्त ।  
यमुनाकूलकदम्बच्छायम् उपाश्रित्य बालकैर् युक्तः ।  
क्वाऽपि भविष्यति नूनं गच्छोऽपादाय भोज्यसम्भारम् ॥  
इति प्रतिभाषितो जयन्तो भोज्यसम्भारं नीत्वा द्रुतम् अधुनाऽगमिष्यति ।  
अत्र यथाऽज्ञापयति देवः ।  
इति निष्क्रान्तो गोपालः ।  
नेपथ्ये ।  
अहो कर्मन् नमस् तेऽस्तु येन वै भ्रामितं जगत् ।  
क्व सा पलालशय्या मे क्वेऽदं वनविचेष्टितम् ॥  
धातस् तवोऽपलब्धिश् चेद् येन नीतो दशाम् इमाम् ।  
वेत्रदण्डप्रहारेण जानुभङ्गं करोम्य् अहम् ॥  
कृष्णः ।  
सुबल ।  
कोऽयं वेत्रदण्डप्रहारेण विधातारम् अपि गतजानुं करोति ।  
सुबलः ।  
प्रतिभाति शब्देन जयन्त इति ।  
प्रायः समागतो भोज्यसम्भारं नीत्वा स एव ।  
कृष्णः ।  
कर्णं दत्त्वा पुनः श्रूयताम् ।  
सुबलः कर्णं ददाति ।  
नेपथ्ये निर्विष्टा गिरिनिर्झरा रविसरित्तीरावटाडम्बरा ध्वान्तक्रान्ततमालकाननभुवो झिल्लीरवालीशयाः ।  
व्यालीफूत्कृतिधीरभीतिजनिकाः कालीकरालेहिता हाऽलीकं भवति श्रमो न मिलितो नीलोत्पलाङ्गो हरिः ॥  
स्थानं नोद्वहते कटिः कटुतरैर् नादैर् विनष्टे श्रुती पादौ मे नटतः पटोऽपि विगतः काष्ठायितं मे वपुः ।  
भ्रामं भ्रामम् अहं नगेन्द्रगहनद्रोणीषु निद्रायितो द्रोणीभूततनुर् नते हि शिरसि द्रोणौदनं बिभ्रतः ॥  
गच्छन्तु गोपबाला दासीपुत्रा दिगन्तेषु ।  
फलितं ममैऽव भाग्यं भोक्ष्येऽहं भोज्यजातं वै ॥  
क्वेऽदं शिखरिणीभाण्डं नासाम् आप्यायति ध्रुवम् ।  
पीत्वा पत्त्रपुटैः सुप्त्वा ततो गच्छामि केशवम् ॥  
श्रुत्वा सुबलः ।  
किं भाषतेऽयं स्वामिन् ।  
कृष्णः ।  
श्रूयते भवताऽपि ।  
निर्लज्जो यदि शिखरिणीम् पीत्वाऽगच्छति चेत् सर्वे वञ्चिता भवेयुः ।  
अत उच्चतरुम् आरुह्य दृश्यतां कुत्राऽयं बलातिदुष्टः ।  
सुबलः ।  
तथैव करोति ।  
अरेऽरे जयन्त ।  
इहाऽगच्छ ।  
ससखो गोपालस् त्वाम् आकाङ्क्षन् वर्तते ।  
जीवितुम् इच्छसि चेच् छिखरिणीव्ययं मा कुरु ।  
दृष्टिम् उत्थाप्य जयन्तः ।  
कुत्राऽस्ति गोपालः ।  
कोऽयं शिखरिणीव्ययं व्यावर्तयति ।  
सुबलः ।  
दण्डयिता खलु कुधियां सुधियां सन्तोषकारणं कृष्णः ।  
क्रीडति यमुनातीरे नीरेणाऽप्यायति प्राणान् ॥  
जयन्तः ।  
उचितम् एवाऽस्य नीरेणैऽवाऽप्यायनम् ।  
तथा हि ।  
आनीतं मधु मधुरं मात्रा प्रेमातिवेशेन ।  
त्यक्तं किमिति नितान्तक्रीडाकृष्टेन चेतसा नूनम् ॥  
तस्यैऽवेऽदं फलम् ।  
ततः प्रविष्टो मस्तकनिहितसम्भारः खञ्जीभूतपादो दण्डम् अवष्टभ्य जयन्तः ।  
पादन्याससमुच्छलद्धिकणालीढाननो निर्गत- श्वासत्रासितसज्जनश् चपलदृग् विष्वक्शिरोवेष्टनः ।  
स्कन्धारोपितशाकपाकनिचयो द्रोणौदनं मस्तके बिभ्रत् संवलितो यथा सुकलभः प्राप्तो जयन्तोऽभवत् ॥  
सर्वे ।  
सहासम् ।  
जयन्त ।  
पादाभिवन्दनं कुर्मः ।  
जयन्तः ।  
अभिवादयन्तु पादान् नादान् कुर्वन्तु सर्वतो गोपाः ।  
दास्ये नैव भवद्भ्यो हास्येनाऽपि प्रपूलिकाखण्डम् ॥  
क्वाऽस्ति नन्दन्दनः ।  
अहो ।  
अयम् एव प्रायः ।  
दन्तज्योत्स्नावमर्शैस् तिरयति तमसः स्तोमधाराम् अपारां यच्छन् नीलारविन्दायतदलनिचयं सर्वतो वीक्षितेन ।  
यस्याऽलोलालकाली दलयति नितरां रूढकन्दर्पदर्पं भूयो धम्मिल्लबन्धो जनयति दयया योषितां तत्प्ररोहम् ॥  
देव ।  
नमस्करोमि ।  
किम् अपराद्धं मया ।  
कृष्णः ।  
मया ते किं कृतं येनाऽपराधिनम् आत्मानं सम्भावयसि ।  
जयन्तः ।  
अभुक्त्वा गमनम् एव ।  
प्रस्थिते त्वयि यशोदया मां प्रत्य् उक्तम् ।  
वत्स जयन्त ।  
अद्याऽभुक्त्वैव गोपालो वत्सान् उपादाय गतः ।  
तस्येऽदं भोग्यं वस्तूऽपनय ।  
अन्ये सर्वे गता वयस्याः ।  
त्वम् एवाऽत्र प्रतिभासि ।  
तदा मया तव भोग्यं गृहीत्वा प्रवृत्तम् ।  
तावत् सुबलादीनाम् इतरेषां मातरो माम् अपनीय पृथक् पृथग् भोज्यं ददुः ।  
मया विचिन्तितम् इत्य् एकेन मया वोढुं न शक्यते ।  
भवतु ।  
यावद् गोपालसङ्गमो भविष्यति ।  
इदम् एव मम पाथेयं भविष्यति ।  
हस्तागतं किमिति परिहरणीयम् ।  
इति दृष्ट्वा मात्रा भोजनायाऽकारितेन मया न भुक्तम् ।  
न चोऽपस्थापितं मात्रा नीतं पथि भोगाय ।  
सुबलादयः ।  
कृष्णम् उपेत्य कर्णे समूचुः ।  
कृष्ण ।  
किम् अयम् असभ्यो विनोदाय वदत्य् उत तथ्यम् ।  
कृष्णः ।  
पश्चात् प्रष्टव्यः ।  
पुनर् जयन्तः ।  
वाग्व्यापारं निवर्त्य मद्दशाऽवगम्या ।  
तदा मया सर्वं नीत्वा ततः प्रस्थितम् ।  
अतः प्रभो ।  
क्वेऽयं निद्रा कुटीरे क्व च गहनवने कण्टकेषु प्रचारः क्वाऽयं नीहारहारावलिमिलितमरुत्ताण्डवेनाऽतिखेदः ।  
वेपन्तेऽङ्गानि शीर्णा रदनपरिणतिः शीतकम्पावघातात् प्राप्तेऽयं बाल्यभावे वपुषि च भगवंस् त्वत्कृपातो जरा मे ॥  
कृष्णः ।  
वयस्य ।  
परार्थम् अवसीदनं भूषणम् एव सताम् ।  
तथा हि ।  
हेमन्ते हिमसरणिं सहन्ति शीर्ष्णि क्लिश्यन्ते दवदहनैर् निदाघकाले ।  
वर्षासु क्षपितरुचोऽपि वारिवर्षैर् नोद्वेगं दधति महीरुहः परेषु ॥  
जयन्तः ।  
अहो विभ्रान्तनिःश्रेणीम् आश्रितोऽयं महाजनः ।  
अचेतनोपमानेन चेतनश् चोऽपमीयते ॥  
आत्मनश् चेह कामाय प्रियं सर्वम् इति श्रुतिः ।  
खिद्यमाने कथं तस्मिन् पुरुषार्थो भविष्यति ॥  
भवतु ।  
यदा परोपकृतिर् एव भवत्सिद्धान्तः तदा त्वयैऽव संरक्षणीयः स्वसिद्धान्तः ।  
तथा हि ।  
भारस्योऽद्वहनान् मे भवतु भवान् श्रेयसां हेतुः ।  
भूयसां यदि भोक्ताऽनुपकारित्वं ममैवाऽस्तु ॥  
कृष्णः ।  
वयस्य ।  
किम् आनीतं कस्य कस्य च सम्भारः ।  
जयन्तः ।  
तव च मम च ।  
कोऽन्योऽत्राऽर्हति विभागीकर्तुम् ।  
अथवा ।  
योऽयं वस्तुकलापो यस्य च यावान् विभागतोऽप्य् अस्ति ।  
अर्धं तच् च मदीयं त्व् अन्यस्याऽर्धं मया कॢप्तम् ॥  
कृष्णः ।  
अरे दुर्विनीत ।  
कथं तवाऽर्धं परकीयं वस्तु ।  
जयन्तः ।  
सत्यं जनश्रुतिस् त्व् एषा नूनम् अत्र प्रतीयते ।  
वारुणी तत्र सर्वेषां यत्राऽदन् नृपतेर् वधूः ॥  
अहो ।  
अयं व्रजराजकुमारोऽप्य् अन्याय्यं ब्रूते ।  
सर्वे ।  
सहासम् ।  
कथम् अन्याय्यं जयन्त ।  
अस्माकं स्वकीयं कर्तुम् इच्छसि ।  
जयन्तः ।  
भारस् तु शिरस्तोऽवतार्यताम् ।  
सर्वे तथैव कर्तुं प्रवृत्ताः ।  
जयन्तः ।  
स्वगतम् ।  
अहो ।  
उत्तारणावसर एव स्चीयं हस्तीकुर्वन्ति चेत् कथं मे दास्यन्ति ।  
अतो निश्चित्य पश्चाद् अधो नेयः ।  
प्रकाशम् ।  
दूरत एव स्थीयताम् ।  
दूरत एव स्थीयताम् ।  
आदाव् अन्याय्यं श्रूयताम् ।  
काष्ठाद् अतिकठिनेऽयं जाता मृष्टिर् न मे जाता ।  
कथम् इति मधुरम् उदारं त्व् आनीतं कष्टतो भर्तः ॥  
अतोऽर्धं जयन्तस्य ।  
नेऽति ब्रुवतोऽन्याय्यम् ।  
कृष्णः ।  
मत्सकाशम् उपनय ।  
मां न प्रत्येषि ।  
जयन्तः ।  
भवतु तथा ।  
एते तु हस्ताक्षेपं मा कुर्वन्तु ।  
कृष्णपुर उपस्थापितं काष्ठाद् उत्तारयन् वक्रीभूय निपतितः ।  
कष्टात् तावद् उत्थापितो गोपैः सर्वेषां वस्त्व् आसनीकृत्य श्रीकृष्णाय भागं प्रयछति ।  
इयं तु देव फिशिरिणी रोदनं दूलिका नोदका भाण्डोपलाः कूपा घर्वटा लटकाः फेलिका रघालिकेऽति ।  
अन्ये गोपाः ।  
रे रे दुर्विनीत ।  
किं वदस्य् अपशब्देन ।  
शिखरिणी ओदनं पूलिका मोदकाः खण्डोपलाः पूपाः पर्पटाः वटकाः फेनिका रसालिका चेति वक्तव्यम् ।  
जयन्तः ।  
सत्यं सत्यम्।  
पुनस् तथैव ।  
कृष्णः ।  
मुष्टिप्रहारेण ।  
किं वदसि धृष्ट ।  
जयन्तः ।  
स्वामिन् ।  
शीतश्रमक्षुत्तृड्बाधान् नाऽतिविशुद्धा वर्णसन्ततिर् मुखान् निःसरति ।  
कृष्णः ।  
तर्हि गोपकानाम् अपि दायं यथारुचि देहि ।  
जयन्तः ।  
भवतु ।  
भवतैऽव मद्दत्तं दीयताम् आदौ सुबलाय ।  
कृष्णः ।  
किं दत्तं सुबलजनन्या ।  
जयन्तः ।  
देव ।  
सद्ये एव कृतानि दुग्धफलानि सुबलमात्रा प्रेषितानि चैलाञ्चले बद्धानि प्रयच्छ ।  
सुदाम्ने घृतमोदकान् स्तोकाय मदनमोदकान् सर्वेभ्यः सर्वाणि प्रयच्छेऽत्य् उपरराम ।  
सुबलः ।  
भगवता दत्तां वस्त्रपोटलीम् उन्मुच्य सहासम् ।  
अरे कितवशिरोमणे ।  
किमित्य् अवहेलनां करोषि ।  
कृष्णः ।  
सुबल ।  
किम् अस्ति ।  
सुबलः ।  
स्वामिन् ।  
मात्रा प्रहितानि दुग्धफलकानि स्वयं भुक्त्वा, अपक्वानि विषतिन्दुकानि, औदुम्बरफलानि मह्यं दत्तानि ।  
सुदामा ।  
पोटलीम् उन्मुच्य ।  
अपसद ।  
किम् आनीतम् इदम् ।  
इन्द्रवारुणीफलानि खर्जूरफलानि ।  
क्व मोदकानि ।  
स्तोकः ।  
सशोकः ।  
दुर्विनीत किम् आनीतं भुक्त्वा मदनमोदकान् ।  
उग्रगन्धीनि तीव्राणि फलान्य् अर्कतरोः किम् उ ॥  
जयन्तः ।  
कृष्ण ।  
सर्वे मिथ्याभिशंसिनः ।  
मातृभिश् च समानीतं बद्ध्वा चैलाञ्चले यथा ।  
तथा मया समानीतं वस्तुजातम् इदं हरे ॥  
सुद्युम्नस्येऽव सञ्जातं स्त्रीत्वं फलविपाकतः ।  
गोपानां मन्दभाग्यानां किं कुर्मोऽत्र वयं प्रभो ॥  
कृष्णः ।  
साशङ्कम् ।  
ममाऽपि नु किम् अपि ।  
वैपरीत्यं तु नाऽचरितम् अनेन ।  
स्वभोजनसम्भारम् अवलोकयति ।  
दृष्ट्वा प्रहृष्टः कृष्णः सर्वत्र विलोक्य ।  
अहो ।  
निवृत्तेऽयं रात्रिः ।  
सुबलः ।  
कथं विज्ञायते भवता ।  
कृष्णः ।  
संसूचयति निशान्तं कैरविणी सङ्कुचन्तीऽयम् ।  
नयनश्रीर् इव सुदृशां गुरुजनसविधे कुलस्त्रीणाम् ॥  
अपि च ।  
मुञ्चति हिमजलकणिका लतिकेऽयं चन्द्रनिर्मुक्ताः ।  
सद्यःप्रोषितपतिका नयनसरोजाद् इवाऽम्बूनि ॥  
कालिन्द्पुलिनोषिता कमलिनीवृन्देषु तुल्याधिषु प्रौढानल्पहिमांशुदीधितिशरव्रातैः क्षता मर्मसु ।  
सेऽयं सम्प्रति चक्रवाकवनिता तैर् एव साकं पुनः सम्फुल्लाननकुड्मलैः प्रमुदिता नूनं नरीनृत्यते ॥  
अहो सुबल ।  
अयं भगवान् अम्बरचूडामणिः समुदितः ।  
सम्प्रति तुहिनांशुस् तु भीत इव लक्ष्यते ।  
तथा हि ।  
प्रसरन्ति तिग्मरश्मेः किरणा इति शङ्कया प्रातः ।  
सङ्कोचयति निजांशून् तुहिनांशुर् मण्डलव्याजात् ॥  
भो सुबल ।  
सरितस् तीरे तीरे भाति नवीनाङ्कुरा भूमिः ।  
भासा गरुडमणीनां विभ्रान्तिं कुर्वतीऽवेऽयम् ॥  
वय्स्य ।  
इह वत्सा अपः पीत्वा तृणानि चरन्तु ।  
वयम् अपि चेऽतः समीपे माधवीनिकुञ्जे नवकिसलयास्तरणे तावद् उपविश्य जयन्तेन समानीताभ्यवहरणीयं सफलीकुर्मो यदि रोचते वयस्यानाम् ।  
जयन्तः ।  
मम त्व् इदम् एव रोचते ।  
इच्छन्ति केऽपि कीर्तिं केऽपि भुवो राज्यम् आकृष्टम् ।  
ये तु वयं कमनीयं ध्यायामः सर्वदा भोज्यम् ॥  
सर्वे ।  
पदान्तरे ।  
इदम् एव यमुनाकूलम् ।  
आकारयन्ति विहगा भवतः पुरस्ताद् आरुह्य नीपशिखराणि मनोहराणि ।  
सम्फुल्लवल्लिमिलितानि निजाजिरेषु संवेशनाय महतां हि निसर्ग एषः ॥  
उपविशतु भगवान् नवकिसलयकॢप्तपरमासने ।  
शिखिनां शिरसि विधुन्वन् मरकतभङ्गाभिरामपिच्छानि ।  
कुर्वंल् लोचननलिनं श्रुतिपथसञ्चारचातुरीनिरतम् ॥  
सर्वे चोऽपनिष्टा मण्डलाकारेण ।  
पुनश् चाऽकाशे ।  
अहो गोपाल ।  
अहो गोपाल ।  
कृष्णः ।  
निशम्य ।  
सुबाहुर् इव प्रतिभाति ।  
कर्णं देहि ।  
सर्वे कऋणं दत्त्वा शृण्वन्ति ।  
विभ्रान्तोऽहं समन्ताद् उपवनवलये त्वत्कृते नन्दसूनो क्वाऽसि श्रीमन्न् इदानीं हृदयकुमुदिनीखेद चन्द्राभिराम ।  
नाऽदं वंशीनिनादामृतम् इदम् अपि च त्वत्प्रयुक्तं कृपातः प्रायो नेऽशा भवन्ति स्वसुखम् अनुरता दुःखभाजः परेषाम् ॥  
तत्रैवाऽन्यः ।  
मातुर् एव न जातः ।  
तर्ह्य् अन्येषां कुतः ।  
रुदती वत्स वत्सेऽति विरहाच् चञ्चला मुहुः ।  
माता न प्रापिता प्रीतिं किम् अस्मिन् कथयाम्य् अहम् ॥  
सर्वे ।  
कृष्ण ।  
सुबाहुर् एवाऽयम् ।  
तव वदनवियोगवाधिभिः खिन्नचेताः परिपठति तथेऽदं ? सारिका काऽपि चाऽन्या ? ।  
शिथिलवचनबन्धो बाष्पसंरुधकण्ठः कमलनयन लोके दुस्र्यजस् त्वत्प्रसङ्गः ॥  
कृष्णः ।  
किम् अहं सुबाहुं विस्मृत्याऽगतोऽस्मि ।  
तदा स्वात्मैऽव विस्म्।ऋतः ।  
रे रे सुबाहो ।  
क्वाऽसि सम्प्रति ।  
देहि बाहुबन्धम् ।  
जयन्तः ।  
विस्मृत्यैवाऽगतो भवान् ।  
किमिति वृथा स्नेहं विडम्बयति ।  
कृष्णः ।  
अये गतत्रप ।  
न मया विस्मृतः ।  
तथा हि ।  
तल्पे चेतसि नीतो निद्रादूत्या निशायां मे ।  
सुबलाऽनेन वियुक्तम् नाऽत्मानं सन्दधे तावत् ॥  
इदानीम् एवाऽनुभूतः सुबाहुवियोगः ।  
जयन्तः ।  
कोऽन्य उत्तरसमर्थने समर्थस् त्वत्तः ।  
सुबलः ।  
कृष्ण ।  
वेणुर् आपूर्यताम् ।  
तेन निदर्शितवर्त्मा स्वयम् एवाऽगमिष्यति ।  
कृष्णस् तथैव करोति ।  
तदानीं तु ।  
भृङ्गाः पद्मेषु खिन्ना मधुरमधुरसं नो पिबन्ति प्रपन्ना न स्पन्दन्ते तरूणां किसलयनिवहाः पक्षिणो न स्वनन्ति ।  
घासह्रासेषु वत्साः स्ववदनसरणिं नाऽधिकुर्वन्ति भोक्तुं मन्दं मन्दं चरन्ति ध्वनिहृतमतयः कृष्णसाराः सदाराः ॥  
ततः प्रविशति यथानिर्दिष्टः करधृतसारिकः शाश्रुनयनो नन्दप्रहितालङ्कारसाधनकक्ष्यः सुबाहुः ।  
तथा हि ।  
मौलौ चन्द्रकभूषणो मुखविधुव्याधूतनीलालकः पीनांसः करपङ्कजान्तविपुलश्रीसारिकापञ्जरः ।  
मन्दस्मेरसुधाभिषिक्तसुजनः पीताम्बराडम्बरो गौराङ्गो भगवत्प्रियोऽतिसुखदः प्राप्तः सुबाहुः पुरः ॥  
सुबाहुः ।  
सारिके ।  
वंशीध्वनिः प्रायः कृष्णसान्निध्यं निर्दिशति ।  
नृत्यन्त्य् अमी शिखिन एव शिलातलेषु ये वारिदोदयमदोदयमोदवन्तः ।  
बद्धा भवन्ति निनदायतपाशयोगात् तेऽमी मृगाः परिसरेषु परिभ्रमन्ति ॥  
प्रतिभासते त्व् एवम् एव ।  
तथा हि ।  
एतेऽलिनस् तिलकहर्म्यम् अपोह्य नूनं फुल्लारविन्दपटलं परिभूय भूयः ।  
धावन्ति निम्नम् इव वारिरयाः समन्तात् प्रायोऽत्र सौरभसमाकलितो मुकुन्दः ॥  
पदान्तरे ।  
कोऽयं कुसुमानि पलाशपत्त्राणि चाऽवचिनोति ।  
उपसृत्य ।  
अहो ।  
वयस्य मकरन्द ।  
मकरन्दः ।  
सुबाहो ।  
नमस्करोमि ।  
सुबाहुः ।  
नमस्करोमि भ्रातः ।  
क्वाऽस्ति वनमाली ।  
मकरन्दः ।  
सुबाहो ।  
विरहानलकलितां तव वाणीम् उपश्रुत्य महत् काश्मल्यं गतो वर्तते ।  
अहं तु सुबाहुना सहैव गतः ।  
कथं सुबाहुनाऽहम् अग्रेसरीकृतः ।  
वयं पश्चात् सञ्जातः ।  
सुबाहुः ।  
यद्य् अहं सङ्गतः स्यां तदा तु केनाऽपि दृष्टः स्याम् ।  
मकरन्दः ।  
पश्चात् स्वयम् एव विचिन्त्य पठितम् ।  
तल्पे चेतसि नीतो निद्रादूत्या निशायां मे ।  
सुबलाऽनेन विरहितं नाऽत्मानं सन्दधे तावत् ॥ = इत्य् उक्त्वा साश्रुलोचनस् त्यक्तभोजनो भवदागमनम् अनुकूलयन् वर्तते ।  
सुबाहुः ।  
सखे मकरन्द ।  
प्रतिबोधितस्य मात्रा तल्पाद् उत्थाय तन्मुखतः ।  
मरुता पत्त्रम् इवैऽतद् वपुर् इह रत्या समानीतम् ॥  
मकरन्दः ।  
वयस्य सुबाहो ।  
क्षणमात्रं तु हरिर् अपि तथैव जातः ।  
कर्णकल्पितरसालपल्लवः श्वासमारुतविमर्शबाधितः ।  
मर्मरध्वनिम् अवाप तत्क्षणात् तीव्रदावदहनत्विषेऽव हि ॥  
सुबाहुः ।  
त्वं कुत्र गच्छसि ।  
मकरन्दः ।  
प्रसवैर् अलङ्करणाय कुसुमादीन्य् आहर्तुम् उपभोगाय नलिनीपत्त्राणि पुटेभ्यः पलाशपत्त्राणि प्रेषितोऽस्मि ।  
इतो नाऽतिदूरे कदम्बवेदिकाम् अलङ्कृत्य कृष्णस् तिष्ठति ।  
सुबाहुः ।  
पदान्तरे गत्वा ।  
अहो ।  
गोपश्रेणीषु वेणीनियमितकुसुमः कुञ्जम् उल्लालयानह् श्रेनीभूताक्षिपक्ष्मक्षुभितरतिपतिः पद्मिनीपत्त्रनिष्ठः ।  
अंसव्यासक्तमालामिलितपरिमलोन्मत्तभृङ्गावलीढः कक्ष्यान्यस्तोरुवेणुर् मम नयनपुरो भाति गोपावतंसः ॥  
केकिपिच्छम् आन्दोलयन्तं श्रीदामानम् आलोक्याऽह ।  
धन्योऽसि श्रीदामन् धन्योऽसि ।  
तथा हि ।  
सदा योगारूढैर् मनसि मुनिभिर् ध्येयवपुषो हरेर् लीलामूर्तेर् ललितमुरलीम् आकलयतः ।  
निरातङ्कः पङ्केरुहरुचिरनेत्रस्य सुभगे लतामूले लीनो वहसि चरणाम्भोजयुगलम् ॥  
परिक्रम्य ।  
अहो ।  
सुबलोऽप्य् अस्ति ।  
तद् यथा ।  
मुकुरीभूतकपोले कलयति कृष्णाननच्छायाम् ।  
विधिर् अपि विभुर् न वक्तुं भाग्यम् अहो गोपपुत्रस्य ॥  
श्रीकृष्णः ।  
दूरतः सुबाहुम् आलोक्य ।  
प्रेमाङ्कुरप्ररोहैर् आविर्भूतैर् बभौ कृष्णः ।  
उपवनलतेऽव मधुना पत्या संवीक्षिता तन्वी ॥  
कृष्णः ।  
वयस्य सुबाहो ।  
देहि मे भुजबन्धम् ।  
ताव् आश्लिष्यतः ।  
आश्लेषसुखं समनुभूय ।  
विरहज्वलनविशुष्यद्गतरसरोमालिकूपेषु ।  
कोऽयं दयया देवो वर्षति सम्पूरयन् सुधया ॥  
कृष्णः ।  
सुबाहो ।  
अनामयपरम्पराऽस्ति गोपाजिरेषु ।  
सुबाहुः ।  
चन्द्रायोगे घनतिमिरतमःस्तोमविध्वस्तबोधे बोह्दायाऽनीतदीपो यदि निशि मरुता क्षेपविक्षेपितः स्यात् ।  
स्फूर्जत्सौधाग्रशालाविनिहितविविधालेख्यलीलाविलासो मोदायोऽदारनीलोत्पलविशददृशां भामिनीनां कथं स्यात् ॥  
कृष्णः ।  
वयस्य ।  
बलरामादयस् तु सन्त्य् एव ।  
सुबाहुः ।  
देव ।  
उदयन्ति तारकाणां शतशो रात्रौ कुमुद्वतीवृन्दम् ।  
किम् उ मुखमुकुलितभावं त्यजति सहस्रांशुभिर् दिवसे ॥  
व्रजजनानां त्वम् एव सर्वथा हृदयाह्लादकारी ।  
अतः सारिके त्वम् एव मातुर् अवस्थातथ्यं भण ।  
सारिका ।  
सास्रम् ।  
क्षणं गोष्ठागारे क्षणम् अपि बहिर् याति जननी क्षणं चाऽन्तः क्लिष्टा क्षणम् अपि तवाऽक्रोशनपरा ।  
क्षणं सुप्तेवाऽस्ते धरणितलम् आलम्ब्य सदने हरेर् हीना दीना नहि किम् अपि कर्तुं प्रभवति ॥  
कृष्णः ।  
सुबाहो ।  
कोऽयम् उत्तरम् आपूरयति ।  
सुबाहुः ।  
किं न जानासि ।  
तव विनोदाय मातुलेनोऽपस्थिता मञ्जुवादिनी सारिका ।  
मात्रा प्रतिबुध्य माम् उपहूयोऽक्तं ।  
वत्स सोबाहो ।  
श्रीकृष्ण इमां प्राणतोऽपि प्रियां वंशीम् इव सारिकां विस्मृत्य गतोऽस्ति ।  
तद् एनां प्रापय द्रुतम् एव ।  
कृष्णः ।  
सोत्कण्ठः ।  
अहो ।  
मञ्जुवादिनी मे सारिका ।  
हस्तेन नीत्वा चञ्चुपुटीं धृत्वोऽपलालयति ।  
रे रे रम्य विहङ्ग नीलजलजप्रोल्लासिगात्रद्युते बन्धूकारुणचञ्चुचञ्चुर पुरः किं मौनम् आलम्बसे ।  
त्वद्वत्रोद्गतमञ्जुवाक्यरचनापीयूषपानोत्सुकः कक्षीकृत्य निशा सुनिद्रितमुखः प्रायो न सन्त्यक्तवान् ॥  
सारिका ।  
व्रजेश्वरी शोकसन्तप्ता ।  
नाऽतोऽहं सम्यक् प्रलपितुं शक्ता ।  
कृष्णः ।  
अम्बाऽतिकष्टं प्राप्ता ।  
कथय किम् उक्तवती ।  
सारिका ।  
यशोदावाक्यम् अवतारयति ।  
त्वं नो दत्तोऽतिवृद्धत्वे नीवीद्रव्यं स्वयम्भुवा ।  
लोचनाद् अन्यतो गन्तुम् अनर्होऽसि वनान्तरम् ॥  
इत्य् उक्त्वा कणम् उन्मुच्य रुरोद ।  
तन् निशम्य गृहान्तरेभ्यो गोप्यः समाजग्मुः ।  
सर्वाः ।  
मातः ।  
किं रोदिषि ।  
कृष्णो मधुरवंशीं वादयन् वृन्दावननिकुञ्जं गतो वर्तते ।  
कुशलम् अस्ति ।  
यशोदा ।  
अयि सख्यः ।  
श्रूयताम् ।  
एकपुत्रिका जननी मा भवतु ।  
अद्य प्रातरशनम् अकृत्वैऽव वत्समण्डलीं पुरस्कृत्याऽकृतसम्भाषणो गतः ।  
तेन मे हृदयम् अतिखिन्नम् अभवत् ।  
सम्प्रति न सन्धारयितुं शक्ताऽभवम् ।  
अयम् अतिमञ्जुलचरेण लोचनपुरतः प्रवर्तते यावत् ।  
तावद् अहं सखि मन्ये जीवितलाभं किम् अन्येन ॥  
तत्र तावद् गोचरप्रदेशाद् उपस्थितो नन्दोऽपि शून्यं व्रजम् आलोक्य वितर्कयति ।  
तथा हि ।  
न श्रूयन्ते वयस्यैः कलकलनिनदा नाऽपि गानं न वांशी- निक्वाणं क्वाऽपि लीलाहरिणशिशुपदन्यासशब्दप्ररोहाः ।  
नो वै गोपाङ्गनानां दधिमथनसमुद्भूतरावः समन्तान् नोऽपालम्भप्रबन्धा न च सकलसुहृत्कृष्णसञ्जल्पितानि ॥  
एवं वितर्कयन् नन्दः प्राङ्गणे सम्प्राप्तगोपीनिकरम् आलोक्य सम्भ्रान्तः ।  
किमिति भो यशोदे ।  
यशोदा ।  
सास्रं लोचनपङ्कजं विदधती निःश्वासवाताहत- प्रम्लानं नवपल्लवाधरपुटं भ्रश्यद्दुकूलं वपुः ।  
धम्मिल्लं वरमल्लिकाविरहितं प्रेमाकुलं वीक्षितं मन्दं मन्दम् उवाच गद्गदतरं पत्युः पुरोवर्तिनी ॥  
आवाभ्यां तपसा प्रतोष्य बहुशो वैकुण्ठनाथं हरिं सम्प्राप्तश् चरमे वयस्य् अनुमतः सर्वत्र सद्भिर् गुणैः ।  
सोऽयं प्राग् अरुणोदयाद् उपगतोऽभुक्त्वैऽव वृन्दावनं दर्भैर् अङ्कुरितं वृकैर् भयकरं व्यालीभिर् उत्फूत्कृतम् ॥  
मयोऽक्तम् ।  
पुत्र ।  
क्षणान्तरेऽम्बरचूडामणिर् उदेष्यति ।  
तावद् इदम् अतिहृद्यम् उपभुज्य भज्यमानतिमिरविलीयमानदुष्टजनमोदमानकमलमिलिन्दवृन्दकूजिते ।  
क्रीडमानहंसचक्रवाकचारुवीक्षमाणगीयमानबर्हिकुरङ्गगणपूजिते ।  
धूयमानबकुलकदम्बतूतमकरन्दचीयमानसुभगवितानपरिरूषिते ।  
याहि जलजातदलपेशलशरीर सुत कूले यमुनाया दिनमणिकरभूषिते ॥  
एवं प्रतिबोधितोऽपि समुपस्थितवयस्यैर् गत एव ।  
तद्विरहाकृष्टहृदयायाः समाक्रन्दितम् आकर्ण्य समानव्यथा गोप्यः स्वस्वगृहाद् उपगताः ।  
नन्दः ।  
गोपानाम् अयम् अतिविषमो धर्मो गोपालनरूपः ।  
क्वाऽयं तामरसेक्षणः क्षणपदन्यासेन गोपाङ्गने स्वेदार्द्रीकृतकर्णमूलफलको यश् चक्षुषा वीक्ष्यते ।  
क्वेऽदं दुर्दमवत्सकर्षणगुणस्पर्शक्षतं हस्तयोर् निर्लूनाग्रकुशातिशूकनिवहे पादार्पणं वै शिशोः ॥  
व्रजेश्वरि ।  
स्ववृत्तिस्थान् एव भगवान् हरी रक्षति ।  
यशोदा ।  
हे गोवर्धन देव देवि यमुने फुल्लारविन्दानने मातस् ते पुलिनाङ्कमण्डलगतो बालो मम क्रीडति ।  
संरक्ष्यः पयसाऽभिवर्धिततनुर् हिंस्रैर् अगण्यैर् अलं श्रान्तः क्षामतरस् तरङ्गनिकरैर् आसिच्य निवर्त्यताम् ॥  
हे वृन्दावनदेवते भगवति क्ष्मालङ्कृते ते नमः प्रोत्फुल्लामलमल्लिवल्लिविलसत्कुञ्जायतप्राङ्गणे ।  
संरक्ष्योऽयम् अपत्यबुद्धिकलया हीनो मया माधवो धावं धावम् उपैति ते परिसरे पुष्पप्रवालादिभिः ॥  
भवतु गृहेश्वर बालस्य कुशलम् ।  
मया जयन्तस् तदानीं भोज्यं ग्राहयित्वा प्रस्थापितः ।  
अयं च सुबाहुर् विस्मृतसारिकापञ्जरम् उपनीय गच्छति तावत् ।  
नन्दः ।  
सुबाहो ।  
क्षणं तिष्ठ ।  
मयाऽनीतानि गुञ्जाभरणानि नीत्वा गच्छ ।  
सुबाहुः ।  
कृष्ण ।  
मयाऽनीतानि ।  
गुञ्जानिर्मितचारुहाररचना वक्षःस्थलालम्बिनी सन्दास्यत्य् अलकाकुलप्रविलसत्पीतांशुकान्तर्गता ।  
प्रातः पद्मवनीयकान्तिकलिकासंलिप्तनीलोत्पल- च्छायां केसरमालिनीम् अलिकुलैर् आस्वादिताम् आदरात् ॥  
कृष्णः ।  
धन्योऽसि रे सुबाहो धन्योऽसि ।  
अतिप्तियं मे गुञ्जाभरणम् ।  
तथा हि ।  
हित्वा यस्य कृतेऽहं वैकुण्ठं गोकुले जातः ।  
तुलये मनसि न कलया गुञ्जाभरणस्य कौस्तुभं हृद्यम् ॥  
वयस्य ।  
गावो वृन्दावनस्य व्रजवसतिर् इयं भूरुहाणां प्रणाली कूले कूले तपनदुहितुर् लोलकल्लोलभाजि ।  
भूषा गुञ्जावलीभिर् विरचितमुकुटः केकिपिच्छैर् नितान्तं कान्ता गोवर्धनश्रीः पुलकयति मनो दर्शनाद् एव दूरात् ॥  
जयन्तः ।  
अहो ।  
विभ्रान्ता बुधिर् गोपदाराणाम् ।  
विहायाऽपूपसंयावपूलिकामधुशीर्षिकाः ।  
किं गुञ्जापुञ्जसंलापो रसनायाऽरसप्रदः ॥  
यदि मयाऽनीतम् अतिरमणीयं भोज्यं न रोचते तदा किमर्थं कालातिक्रमः क्रियते ।  
मह्यम् इदं सर्वं देयम् ।  
तद् भुक्त्वा सम्प्राप्तबलोऽहं भवदर्थं यावन्ति मयूरपिच्छानि मिथ्या ब्रूते ।  
नन्देन यद् उक्तं तन् मया नोऽच्यते ।  
कृष्णः ।  
किम् उक्तं रे धृष्ट ।  
जयन्तः ।  
नन्दोक्तिं पठति ।  
गत्वाऽद्यैव कलिन्दजावनभुवं क्रीडापरं बालकैर् बद्ध्वा सद्गुणवल्लरीभिर् अधुना संहृत्य वस्त्रादिकम् ।  
आनीयऽशु निजाङ्गने गुणगणान् नाऽहं विमोक्ष्ये यथा भूयोऽयं भविता न कुञ्जभवने गत्वा विहर्तुं क्षमः ॥  
सर्वे ।  
सहासम् ।  
किम् अयम् अनुवदति जयन्तः ।  
पित्रा कुसुमानि गुञ्जवलयानि सम्यक् प्रेषितानि तुभ्यं धर्तुम् आकाङ्क्षति जरठः ।  
कृष्णः ।  
सुबाहुन प्रत्यर्पितानि गुञ्जाभरणानि बहुमानपुरःसरं स्वीकरोति ।  
भ्रातः सुबाहो ।  
तातेन किम् अप्य् अन्यद् उक्तम् ।  
सुबाहुः ।  
नन्देन तावद् इत्य् उक्तो भवान् ।  
पुष्पोद्यानम् इदं गृहस्य पुरतो भृङ्गावलीझङ्कृतं श्रीदामप्रमुखा वयस्यकगणाः सर्वे पुरोवर्तिनः ।  
क्रीड त्वं पुरवेदिकापरिसरे मा याहि दूरं मनाक् लब्धो वै चरमायुषि प्रवयसोः पित्रोः समालम्बनम् ॥  
श्रीकृष्णः ।  
तदा त्वया किम् अभाणि ।  
सुबाहुः ।  
मयैऽव भणितम् ।  
इदानीम् अपि यूयं भयाकृष्टहृदयाः ।  
हा कष्टं कष्टम् ।  
तथा हि ।  
पीत्वा स्तन्यं दुर्ज्वरं पूतनाया वात्यानीतो नाऽपि मृत्युं जगाम ।  
कालीनागे ताण्डवं यो व्यधत्त पीतो वह्निर् येन दावानलीयः ॥  
मात्रा बद्धो बद्धयोर् मुक्तिदोऽभूत् तर्वोर् गर्वश् चाऽपनीतोऽसुराणाम् ।  
मात्रे नेत्रे विश्वम् एतत् समस्तम् व्यस्तं न्यस्तं दर्शयामास योऽयम् ॥  
सोऽयं साक्षाद् इन्दिरानन्दमूलं मूलं शश्वद् विश्वभूमीरुहस्य ।  
भीत्या वातो वाति यस्याऽमलात्मन् पात्रं भीतेर् भीषणानां कथं स्यात् ॥  
सुबलः ।  
धन्योऽसि धन्योऽसि ।  
जानाम्य् अहम् ।  
अवगतं कृष्णतत्त्वम् ।  
कृष्णः ।  
स्वगतम् ।  
विज्ञाततत्त्वस्य किं देयं मया ।  
ज्ञानिनां मम भक्तानां न मत्तोऽन्यत् प्रियं किल ।  
न याति चम्पकं भृङ्गः पीत्वा पद्मवनासवम् ॥  
प्रकाशम् ।  
वयस्य सुबाहो ।  
प्रीतोऽस्मि ।  
देहि मे समालिङ्गनम् ।  
सुबाहुः ।  
नाट्येन समालिङ्गति ।  
क्षणैकं ब्रह्मानन्दम् अनुभूय मुद्रितनयनस् तस्थौ ।  
पुनश् च कृच्छ्रात् सञ्ज्ञाम् अवगत्य ।  
अहो ।  
अलौकिकोऽयं रसः ।  
तथा हि ।  
कृत्वेऽयं मुनिमण्डली गिरिनदीकूले कुटीं पल्लवै रुद्ध्वा नेत्रपुटीं पटीं विदधती चीराञ्चलैर् अञ्चिताम् ।  
कष्टाकृष्टसुपिष्टमुष्टिघटितावृत्तिः शिलोञ्छादिभिस् तुष्टा किं न भवेद् यतो भगवतः स्पर्शोत्थम् इत्थं सुखम् ॥  
कृष्णः ।  
अरे जयन्त ।  
पत्त्राहरणार्थं प्रस्थापितो मकरन्दो नाऽगतस् तावत् ।  
आकार्य चेद् भोक्तुम् इच्छसि ।  
जयन्तः ।  
इयम् एव वार्त्ता मदनुकूला ।  
यथाऽज्ञापयति देवः ।  
तूर्णं तरुम् आरुह्य ।  
अरे दासीपुत्र ।  
किं विलम्बसे ।  
पत्त्राण्य् उपनय ।  
मकरन्दः ।  
आगतोऽहं वयस्य ।  
उपस्थितो मकरन्दः ।  
ततः सर्वे कोमलहरितपलाशपुटमण्डितकरा उपस्थिताः ।  
कृष्णः ।  
मकरन्द ।  
कुत्र विलम्बितम् एतावत्पर्यन्तम् ।  
मकरन्दः ।  
स्वामिन् ।  
किं वक्तव्यम् अपूर्वं मध्व् इव मधुरं वाक्यम् ।  
इदानीम् एव वृषभानुपुरप्रदेशाद् आगतो गोपदारको मे मार्गे मिलितः ।  
तेनोऽक्तम् ।  
अद्य वृषभानुगोपराजेन भगवत्या वृन्दादेव्या मखः समारब्धः ।  
कृष्णः ।  
किमर्थं मखः समारभ्दः ।  
न हि प्रयोजनम् अनुद्दिश्य मन्दोऽपि प्रवर्तते ।  
कीदृशश् च मखः ।  
न्मकरन्दः कन्या काऽपि भवान् इवाऽतिवयसि प्राप्तो हरेः सेवया पित्रा ते वृषभानुनाऽपि ललिता वल्लीऽव हेम्नः किल ।  
ताम्यत्य् अद्य नितान्तम् इन्दुवदना दुर्दैवचण्डातपैस् तस्याः शान्तिम् अभीप्सता भगवताऽरब्धो हि वृन्दामखः ॥  
यावत्यः सुकुमारिका व्रजभुवो धृत्वा विभूषाम्बरं नीत्वा स्वाभिमतं च भाण्डम् अखिला दध्नः शिरस्य् एव हि ।  
राधायाः पुरतो भवन्तु भगवद्वृन्दापदप्रीतये दत्त्वाऽद्यैव बलिं प्रयन्तु शतशो वेश्मानि रम्याननाः ॥  
इति वृषभानुनिरूपितः कन्या-ऋत्विङ्मखोऽद्य ।  
तदर्थम् अनेन मार्गेण राधाप्रमुखा गोपकन्याश् चाऽयास्यन्ति ।  
भवतां रोचते चेद् वयम् एव देव्यै निवेदयामः ।  
देव्याः प्रसादार्हास् तु वयम् एव ।  
कृष्णः ।  
भवत्व् एवम् ।  
दृश्यतां कियद्दूरे सन्ति ।  
जयन्तः ।  
अहो ।  
हता वयं दुर्विनीतैर् गोपात्मजैः ।  
लोभाक्रान्तोऽयं महाजनः ।  
एष कलेर् महिमा ।  
हित्वाऽस्वाद्यम् इदं निजं बहुविधं पर्याप्तम् अप्य् आत्मनो धूर्ता दैवहताः परस्वमतयो गर्जन्ति शङ्कात्ययात् ।  
भ्रूवल्लीं परिसर्पयन्ति परितश् चाऽस्फोटयन्ति स्फुटं दोर्दण्डं घटयन्ति पर्णपुटकान्य् आकर्ण्य गोप्यागमम् ॥  
कृष्णः ।  
सम्यग् वदति जयन्तः ।  
यथास्थानम् उपविश्यताम् ।  
सर्वे ।  
उपविष्टाः स्मः ।  
दीयतां दीयताम् ।  
कृष्णः ।  
स्वस्वगृहाद् आगतम् आदाव् उपभुज्यताम् ।  
सर्वे ।  
अस्मन्मात्रा प्रहितम् अनेन दुर्विनीतेनाऽत्तं जयन्तेन ।  
त्वद्धीना वयम् इदानीं भोजने ।  
धन्यो वंशः स्मेरपूर्णायताक्ष माता धन्या यत्र जातस् त्वम् ईदृक् ।  
जानीमोऽन्यं नैव लोके दयालुं तूर्णं यो नो गर्तपूर्तिं विदध्यात् ॥  
कृष्णः ।  
गर्तपूर्तिर् भवतु वा मा भवतु वा ।  
नाऽहं मात्रा प्रेषितं स्तोकम् अपि ददामि ।  
सर्वे ।  
मा ददातु भवान् ।  
हस्तप्रक्षालनं तु कुर्मः ।  
अकथिता एव हस्तप्रक्षालनं नाटयन्ति ।  
पात्राणि पुरतः प्रसार्य ।  
किं विलम्बसे ।  
कृष्णः ।  
अमृतायताम् ।  
जयन्तः ।  
किम् ।  
कृष्णः ।  
एते पल्लविता द्रुमाः प्रतिदिशं शीता विमुग्धानिलाः खर्जूरीकृतमालकाक्षबदरीनिम्बाः फलैर् नामिताः ।  
भल्लातामलकार्कशिग्रुसरलाधत्तूरसर्जादयः सन्त्य् एते पुरतः प्रसन्नवदनैस् तावत् सुखं भुज्यताम् ॥  
जयन्तः ।  
भो भो कृष्ण ।  
वयं त्वदुच्छिष्टभोजिनो भवामः ।  
कृष्णः ।  
मिथ्याभिशंसी भवान् ।  
कदा जाता यूयं मत्प्रसादास्वादिनः ।  
तथा हि ।  
रे रे धूर्त बकीपयोधरघटी पीता मया गोकुले तच्चेषं न मनाग् व्यधायि वदने श्रद्धाय गोपाधम ।  
म्ञ्जापुञ्जविघूर्णितानलशिखा पीता मया प्राणिनां रक्षायै यमुनातटे न भवता भूयः समास्वादिता ॥  
सुबाहो ।  
वत्सानां का कथा ।  
कुत्र सन्ति ।  
सुबाहुः ।  
उत्थाय पश्यति ।  
कृष्ण ।  
वत्सा मण्डयन्ति कालिन्दीकूलम् ।  
तथा हि ।  
एते बालमृणालकोमलरुचो वत्सा लतान्तर्गता रोमन्थं कलयन्ति मीलितदृशो दूर्वाङ्कुरास्वादिनः ।  
निःशङ्कं मृगशाववक्त्रपटलीकण्डूयनानन्दिता वीक्षन्तः शिखिपिच्छपिच्छलमुखच्छायं भवन्तं मुदा ॥  
अतो निःशङ्कं भुज्यताम् ।  
ततः कृष्णो गोपमण्डलीमध्यगतः शुशुभे ।  
तथा हि ।  
शुशुभे दशनविकाशैः परितः संहासयन् गोपान् ।  
कुमुदानीऽव हिमांशुः प्रेमाकृष्टः प्रबोधयन् किरणैः ॥  
कृष्णः ।  
समानीयतां भोजनसम्भारः ।  
पात्रम् उद्घाट्य नलिनीपत्त्रस्थं भक्तम् अभिवर्णयन्ति सर्वे ।  
सौरभ्यम् आकलय्य त्व् एके ।  
जातीपुष्पचयः किम् उत्पलदले किं मौक्तिकानाम् अयं कूटः किं तुहिनांशुकान्तिपटली किं वा सुधासंहतिः ।  
नासां कर्षति हर्षयत् फलम् उरश् चाऽह्लादयत्य् अन्तरं चेतश् चन्द्रललाम चालयति नो जिह्वाञ्चलं वै यतः ॥  
कृष्णः ।  
द्वितीयभाण्डम् उद्घाट्य स्वयं वर्णयति ।  
वटकान् आलोक्य ।  
कलङ्कं विभ्रान्तः कवयति कविर् नेत्रपदवीम् अनारूढे चन्द्रे दधति नभसो नीलिमरुचम् ।  
समक्षं पश्यन्तु प्रभवति बिलं नैव हृदये किम् इन्दोर् दध्यब्धौ वटकमिषतो लब्धवपुषः ॥  
कृष्णः सर्वेभ्यो यथाभागं दत्त्वा जयन्ताय स्तोकं प्रयच्छति ।  
जयन्तः ।  
नेत्रं घूर्नयन् स्फुटम् अस्फुटं वा व्याहरति ।  
अतिकष्टेनाऽनीतस्य स्वयम् इदानीं दाता सम्पन्नः ।  
मया नाऽनीतं चेत् ।  
सुबाहुः ।  
अरे दुर्विनीत ।  
तदाऽनेनैव सर्वं सम्पादितं स्यात् ।  
जयन्तः ।  
सप्रणामम् ।  
सम्पादयतु भवान् नवम् एव ।  
इदं तु यातयामं सर्वं मह्यं दीयताम् ।  
इत्य् उक्त्वा सर्वम् अपहर्तुं हस्तं चालयति ।  
सुबाहुः ।  
दूरं स्थीयताम् ।  
विभागतो ग्राह्यम् ।  
जयन्तः ।  
अत्राऽपि विभागः ।  
पूपानां शतकं कपोलफलके सन्मोदकानां शतं नाऽहं वेद्मि वयस्य पश्य करभस्याऽस्यस्य किं जीरकम् ।  
किं चैते वटकाः पुटोपघटिता दन्तप्रहारक्षमाः किं मे फूत्कृतिमारुतेन भगवन् भारौदनं स्थास्यति ॥  
कृष्णः ।  
वयस्य ।  
कथय ।  
कथम् अपि तव तृप्तिः स्यात् ।  
जयन्तः ।  
यद्य् एवम् ।  
भक्तायते यदि गिरिश् च सितायतेऽयं रेणुः सरिद् यदि पयोदधिवाहिनी स्यात् ।  
पूपायते यदि पलाशपलाशपङ्क्तिस् तृप्तिस् तदा निरुपमा मम माधव स्यात् ॥  
सर्वे निशम्य स्वस्वपात्राण्य् आच्छादयन्ति ।  
कृष्णः ।  
जयन्ताय बहुतरं प्रयच्छति ।  
स्वयम् आस्वाद्य वर्णयति ।  
इयम् अतिमञ्जुलहृदया सङ्कुचिता पाणिना स्पृष्टा ।  
मधुराऽधरविनिवेशे पूली मूलं हि सौख्यस्य ॥  
अहो ।  
अपूर्वेऽयं मधुशीर्षिका ।  
सुबलः ।  
मोदकामोदो मोदयति ।  
सुबाहुः ।  
नाहि नाहि ।  
अपूपानां पेलवत्वं विलोकनीयम् ।  
सुबलः ।  
कमनीयम् इदं पायसम् ।  
द्राक्षाच्छभङ्गकलितं फलितं सिताभिर् एलाभिरञ्जितम् इदं पुटितं घनेन ।  
आज्येज्यम् आर्यवनिताकरतालवृन्तैर् आवीजितं भवति पायसम् आस्यवास्यम् ॥  
जयन्तः ।  
अहो ।  
आस्यवास्यं कथं स्यात् ।  
कृष्णः ।  
अत्रोऽपायद्वयम् अस्ति ।  
तत्रैऽकं तु ।  
गङ्गाद्वारम् उपेत्य शीतलशिलाम् आविश्य पद्मासने संरुध्याऽनिलमार्गम् अम्बुदतनुं ध्यायेच् चिरं चेतसा ।  
निर्दूताखिलदोषजातविषमः सञ्जातपुण्योदयस् तस्याऽस्यं खलु पायसेन सुचिरं वास्यं भवेद् भूयसा ॥  
निःशङ्कं विनमय्य वक्त्रकमलं धृत्वा करौ वक्षसा पादौ चोऽदरमण्डलीरचनया कूर्माकृतिं धारयेत् ।  
निःशब्दं निजपृष्ठनिष्ठुरतटे मुष्टिप्रहारं सहेद् एतत् पायसपूर्णपात्रम् अखिलं तस्मै विधात्रा कृतम् ॥  
जयन्तः ।  
सत्यम् एव।  
तथा च करोति ।  
कृष्णस् तं प्रतार्याऽन्यस्मै प्रयच्छति ।  
एवं गोपाः परस्परं वञ्चयन्ति ।  
मध्ये कृष्णः कवलकलितः केकिपिच्छं दधानः कर्णाकॢप्तारविन्दः कटिविधृतपटो वेत्रदण्डाभिरामः ।  
गोपालीदृक्प्रणालीनिरवधिपरमानन्दसन्दोहकारी भुङ्क्ते विध्वस्तकाली विविधनटकलाकेलिशाली मुरारिः ॥  
आकाशे ।  
हस्तेनाऽपीड्य वक्त्रं हसति कमलभूः कम्पयन् मौलिमालां शम्भुः सम्बोध्य देवीं दिशति मुररिपुं देशिनीपल्लवेन ।  
वारं वारं ललाटं स्पृशति सुरपतिर् लज्जते वीक्ष्य लक्ष्मीर् भुञ्जानं गोपबालैर् विधितनयततिर् मुञ्चति प्रेमबाष्पम् ॥  
कृष्णः ।  
अये मकरन्द ।  
का वार्त्ता ।  
वृक्षम् आरुह्य दृश्यताम् ।  
मकरद्नः ।  
तथा कृत्वा ।  
एताः समानवयसो दधिभाजनानि सन्न्यस्य मूर्धसु निशाकररश्मिगौर्यः ।  
नीलारविन्दरचितामलकर्णपूराः सम्पूरयन्ति ककुभो रसनाविरावैः ॥  
अपि च ।  
संलक्ष्यन्तेऽवतीर्णास् तरलतनुलता गोपकन्याः समन्ताद् राधाम् आदाय मध्ये विधिविहितवधूं जाह्नवीय इवाऽपः ।  
चन्द्रज्योत्स्नाम् इव नवघनश्रेणयः प्रणाल्यः ॥  
संवीक्ष्यन्ते घनवनलताकुञ्जरन्ध्रेषु नूनं वातान्दोलोच्छलितकुसुमामोदसंवासितेषु ।  
तन्वीताटङ्कचूडावलयमणिचलच्चन्द्रिकाणां प्ररोहाः शंसन्त्य् एते घनघनघटासङ्गिशम्पाविलासम् ॥  
एतास् त्व् अस्मान् आलोक्य निर्भयतया नाऽगमिष्यन्ति ।  
अतो लतान्तरिता भवामः ।  
कृष्णः ।  
भवत्व् एवम् इति ।  
इति निष्क्रान्ताः सर्वे ।  
प्रथमोऽङ्कः ॥  
ततः प्रविशति गोपीसमुदायः ।  
तथा हि ।  
आताम्रायतलोचनः श्रमजलप्रक्लिन्नगण्डस्थलो व्यालोलालकजालरम्यवदनः साशङ्कम् उद्वीक्षितः ।  
पादारोपणविश्लथोरुजघनो निर्मुक्तकेशोत्करः काकुव्याकुलभाषणः समगमद् गोपीजनानां गणः ॥  
तत्र तावत् प्रबुद्धपद्मिनीपत्त्रान्तर्गतकर्णिकेऽव विदिधरत्नावनद्धपद्मरागप्रभेऽव परिवेषितविधुलेखेऽव सहचरीगणसमाराधिता श्रीराधा स्वानुरूपदेवताराधनसम्भारम् आदायोऽपस्थिता ।  
तथा हि ।  
उपहसतीऽव मृगाङ्कं मृगमदबिन्दुप्रसाधनक्रियया ।  
नो चेद् विगतकलङ्कं कथम् उपमीयेत तद्वता वदनम् ॥  
तदानीम् एव काऽपि नलिनीपत्त्ररचितातपवारणं बिभ्रती गोपकन्या प्रविष्टा गोपकन्या ।  
मन्दं मन्दं देहि पादारविन्दं मित्रो मित्रभ्रान्तिम् आपाद्य वक्त्रे ।  
भूयो भूयोऽभ्येति पत्त्रान्तराले ऽत्युष्णैर् उस्रैर् अन्तर् आपीडितात्मा ॥  
अतो लतामार्गेऽपि ते मुखकमलस्याऽतपत्राकाङ्क्षेऽत्य् उक्त्वा नलिनपत्त्रम् उपनयति ।  
श्रीराधा ।  
पदान्तरे गत्वा ।  
ललितां सहचरीं सम्बोध्य ।  
केऽयं लतिका ललिते विलुलितशाखाश्रयप्रान्तैः ।  
सम्मार्ज्येऽव निकुञ्जं विकिरति माल्यानि वायुना धूता ॥  
ललिता ।  
प्रिये ।  
इयं माधवीलतिका तवाऽतिथिसत्कारायोऽपस्थिता ।  
तथा च पश्य ।  
विषमीकृतं परागैश् चिरनिभृतैः प्राङ्गणं स्वस्य ।  
सम्मार्ज्य पुष्पपातैः कुरुते तेऽङ्घ्रिक्षमं भूयः ॥  
पत्त्रान्तच्युतमकरन्दधारयेऽयम् अर्घ्यं ते मधुकरहुङ्कृतैस् तनोति ।  
आस्तीर्य क्षितिम् अमलां परागचैलैर् वर्षन्ती कुसुमकलापलाजपातैः ॥  
रम्भास्तम्भोध्भूतकर्पूरधारा धूपस् तेऽयं दीपिकाः किंशुकानाम् ।  
फुल्ला मल्ली नृत्यति प्रीणनाय केकाऽनेका गीतिका मङ्गलानाम् ॥  
श्रीराधा ।  
तस्याः श्रमसाफल्याय क्षणैकम् उपविश्य गम्यताम् ।  
सर्वाः ।  
सत्यं वदसि कल्याणि ।  
तथैव कर्तुं प्रवृत्ताः ।  
पुरो विलोक्य ।  
कुत इमानि नलिनीपत्त्राणि ।  
कुतस्तरां कुसुमजालानि ।  
ललिता ।  
प्रिये ।  
भाति भुक्तपूर्वेऽवेऽयं धरणी ।  
खण्डिताधरपलाशविकासा खिन्नबाहुलतिकापरिमर्शात् ।  
भुक्तभोगवनितेऽव नितान्तं कुञ्जभूमिर् अपरागपरागा ॥  
चम्पकलतिका ।  
उपविश्यताम् ।  
केनापि भुक्ता भवेत् ।  
किं न रमणीयोऽयं भूमिभागः ।  
यत्र तु ।  
मधुरवमधुकरगीता कुन्तलिता मञ्जरीनिवहैः ।  
किसलयपाणिनिवेशा भाति तमालावलम्बिनी लतिका ॥  
श्रीराधा ।  
प्रिये ।  
त्वम् अप्य् एवम् अभिलषसि ।  
चम्पकलता ।  
का नहि धत्ते कलिका वदनविकासं समागते काले ।  
सैव भवेद् अतिधन्या यां परिचुम्ब्य प्रगल्भते मधुपः ॥  
लतान्तरितः कृष्णः ।  
इयं तु सखीसमूहे सैव ।  
मधुमङ्गलः ।  
का सा प्रिया ।  
कृष्णः सन्ध्यायां सुकुमारी चम्पकदलपेलवा हीऽयम् ।  
निभृतं मण्जुलहासा सम्प्राप्ता माधविवलये ॥  
कुञ्जतले कमनीया कलयति कुसुमानि कोमलैः करजैः ।  
उपगतमधुकरनिकरैर् उपवीता वल्लरीरुद्धा ॥  
निर्गन्तुं न समर्था सम्प्रति रुद्धा लताजालैः ।  
चञ्चललोचननलिनैः पश्यन्ती सर्वतश् चकिता ॥  
परिमोचिता मयेऽयं बाला भृङ्गावलीभीता ।  
नीता वसनविनीता पन्थानं सद्मनस् तन्वी ॥  
मधुमङ्गलः ।  
पूर्वकृतप्रसङ्गेन भवताऽत्मा किमिति सङ्गोप्यते ।  
कृष्णः ।  
सन्ध्यायां सकृत्प्रसङ्गेन कथम् अहं विज्ञातोऽभवम् ।  
मधुमङ्गलः ।  
इयम् अतिरूपसमृद्धिः सकृद् अपि दृष्टाऽनुकर्षति स्वान्तम् ।  
किं पुनर् अपेक्षतेऽयो भूयो भूयो ह्य् अयस्कान्तम् ॥  
कृष्णः ।  
भवतु ।  
तथाप्य् अस्याः परोक्षतया कौतुकम् आकलयितुम् उत्कण्ठते चेतः ।  
पुनस् तथैव दत्तकर्णनेत्रौ तिष्ठतः ।  
पुनश् च श्रीराधा ।  
पुरतो विलोक्य ।  
कस्येऽयं पदपङ्क्तिर् ललिते संसर्पतो रभसात् ।  
आनततमालकुञ्जं किमिति न संलक्ष्यते पुरतः ॥  
ललिता ।  
प्रिये ।  
प्रायः कोऽप्य् अस्मान् आलोक्य लतानिलीनो वर्तते ।  
श्रीराधा ।  
साशङ्कम् ।  
मन्दं मन्दं याहि कुञ्जेऽनवद्ये धृत्वा सिञ्जन्मेखलासूत्रम् आरात् ।  
दृष्टिं दत्त्वा सर्वतो वीक्षमाणः कोऽयं धूर्तः सन्निलीनो लतासु ॥  
ललिता तथैव करोति ।  
श्रीराधा ।  
तावत् परिचयं करोति ।  
यवकुलिशध्वजनलिनैर् अन्यैर् अपि रञ्जिता चिह्नैः ।  
तस्येऽयं पदपङ्क्तिर् येन हृतं मे मनः कुञ्जे ॥  
सोऽयं खलु वनमाली मिलितमिलिन्दावलीगहनात् ।  
मां मोचयन् नितान्तं त्रसितकुरङ्गीम् इव व्याघ्रात् ॥  
नो चेत् कस्य पदाली चित्तं मे चञ्चलं कुर्यात् ।  
नोऽल्लासयति चकोरीं दिनकरदीप्तिर् हि निर्गता गगने ॥  
चेतः ।  
चञ्चलां मा वह ।  
एतासाम् अविदिरवृत्तान्तानां यथोऽक्तं न स्यात् तथा कर्तव्यम् ।  
इति मनसि विचिन्त्य तूष्णीं तस्थौ ।  
सम्प्राप्ता तावल् लतान्तराल् ललिता ।  
अयि प्रिये ।  
कोऽपि नवकिशोरो वयस्येन सह लताम् आलम्ब्य तिष्ठति ।  
विहरन्तश् चाऽन्ये लतान्तरिता गोपा वत्समण्डलं चेति ।  
योऽयं किशोरः स तु नाऽतिदूरे वर्तते ।  
वारं वारं वीक्षणं सानुरागं वल्लीजालेष्व् इन्द्रनीलाभिरामः ।  
दत्त्वा दत्त्वा तेऽनवद्येऽनवद्यं लीलासिन्धुं गाहमानो विभाति ॥  
श्रीराधा भयलीलां नाटयति ।  
तथा हि ।  
तरविलोचननलिनं परितश् चैलैः समावृणुते ।  
मत्स्यद्वयम् इव जाले खञ्जनयुगलं च पञ्जरे चपलम् ॥  
श्रीराधा ।  
सख्यः ।  
न स्थेयम् अस्माभिर् अत्र ।  
अयम् अतिगहननिकुञ्जो दूरे पुरतो वयं बालाः ।  
मध्यङ्गतो दिनेशः पथिको नाऽगच्छति प्रायः ॥  
अविदितजनस् तमाले संलीनो वीक्षते त्व् अस्मान् ।  
को जानाति कृशोदरि कस्य मनः कीदृशं भवति ॥  
ललिता ।  
प्रिये ।  
चञ्चलकचललितास्यो हास्येनोऽत्तम्भयन् कामम् ।  
कामयते भवतीनां संलापं वीक्षितैर् ज्ञातम् ॥  
राधा ।  
सत्यं वदसि ।  
निर्णीय समागताऽसि ।  
भो भो सख्यो यद्य् नन्दसूनोश् चूडपीडे केकिपिच्छं दधानः ।  
गव्यं भव्यं भोक्ष्यते सर्वम् एतत् सत्यं सत्यं पूजयाऽलं रमायाः ॥  
चपला ।  
रात्रौ गोपगृहेषु गोकुलपतेः सूनुः प्रिये सादरं चौर्याय प्रसभं प्रयाति सुभगे दध्नाम् उदारक्रियः ।  
सोऽयं नः कथम् अद्य वीक्ष्य कुहरे गव्यं प्रियो माधवो मुग्धो मोक्ष्यति सानुकालविधिना ह्य् अभ्यर्णम् अभ्यागतम् ॥  
चन्द्रावली ।  
समानितैस् तूर्णं व्रजयुवतिभिर् दामनिचयैस् तदा मात्रा बद्धो यदि गुणगणानां निधिर् अयम् ।  
सुतस् त्य् एकः पित्रोः सुकृतपरिणामो हि चरमः प्रथां धत्ते दामोदर इति निजैर् दोर्भिर् उदिताम् ॥  
श्रीराधा ।  
यातु न काऽपि कदाचिल् लोचनपन्थानम् अस्य धूर्तस्य ।  
गव्यं हरत पुरस्तान् नो चेत् प्रसभं स नो हरति ॥  
मधुमङ्गलः ।  
श्रूयते स्वामिन्न् आत्मनः कीर्तिः ।  
भवद्भीत्या पलायितुम् इच्छन्ति ।  
एतास् तामरसायतामलदृशः सन्धाय भाण्डानि वः शङ्कातङ्कितचेतसो निजशिरःस्व् अत्यन्तखिन्नारुचः ।  
धावं धावम् अमन्दपादनिवहैः कुर्वनि कुञ्जान्तरं बालाः पङ्किलम् अल्पकल्पलतिकानिर्यातपुष्पाम्बुभिः ॥  
कृष्णः ।  
सखे ।  
तदा वयम् अपि सम्मुखीभवामः ।  
सूचकः ।  
सामाजिकान् प्रति ।  
हस्ते वंशीम् उद्वहन्न् अंसदेशे वेत्रं नेत्रं लालयन् श्रोत्रसीम्नि ।  
गण्डेऽनल्पे मण्डयन् कुण्डलाभ्यां कान्तः कृष्णः कुञ्जतो निर्जगाम ॥  
अग्रतो गत्वा ।  
ये मधुमङ्गल सुबाहो तोक प्रतोक जयन्त विजय प्रहर्षन् वसन्तक गोपालक रन्तिदेव मदन ।  
पुरतो निवार्यताम् ।  
अस्मान् वञ्चयित्वा गच्छति व्रजसुन्दरीनिवहः ।  
सर्वे ।  
स्वस्वअथानविशेषाद् दण्डम् उत्थाप्य ।  
स्थीयतां स्थीयताम् ।  
न गन्तव्यं न गन्तव्यम् इति ।  
नन्दनन्दनमुखेन्दुशासनाद् इन्द्रमौलितटपीठलालितात् ।  
द्राक् पदं न पुरतो निधीयतां सन्निदेशकरणं विधीयताम् ॥  
सर्वाः ।  
नेत्राणि परावृत्य ।  
अयि मातः ।  
कथम् इदम् अपूर्वं प्रशासनम् ।  
इन्द्रादिषु नियोज्य नियोगम् इदम् अबलासु विधीयते ।  
तथा हि ।  
नाऽस्माकं रणरङ्गदुर्मदभटानीकं न दुर्गाटवी नो शैलाग्रनिबद्धकूटभवनायामा न पण्यक्रियाः ।  
नो रात्रौ परवेश्मगा न च वयं क्षेत्रापरोद्यताः कस्माद् एव निदेशवाक्यरचना बालासु विस्फूर्जति ॥  
मधुमङ्गलः ।  
रूपावेशदुरन्तवीरनिवहा औदास्यम् एवाऽटवी मानोत्तुङ्गनगेन्द्रबद्धभवनायामः परं योषिताम् ।  
यूयं यत् परचित्तवेश्मनि रता मानापहारक्षमास् तस्माद् एव भवद्विधासु नितरां न्याय्यो निदेशो हरेः ॥  
ललिता ।  
कस्य निदेशः कीदृशश् च ।  
मधुमङ्गलः ।  
इह खलु सकलकलिकलुषविदलनसमुदितयशोवितानसंशोभितदिङ्मण्डलखण्डिताखण्डलवैभवस्याऽगण्यपुण्यपण्यसङ्गृहीतगीतशीलविश्वलीलकेलिदत्तचित्तवित्तस्य सम्स्तबल्लववन्दितपदपल्लवव्रजपरिवृढस्य नन्दमहाराजस्य निदेशात् प्रतिघट्टनिवेशितभटचक्रचूडामणेर् महाराजकुमारस्याऽयं घट्टः ।  
तेनाऽत्र वयं नियोजिताः ।  
विक्रेतुं दधि गोपिका यदि पथा निर्याति वाऽयान्ति वा पादन्यासविघट्टनैर् वसुमतीं सङ्क्षोभयन्त्यो हि नः ।  
एताश् चोऽपवनस्य पल्लवचयैः सम्मण्डयन्त्यो निजं गत्वा राजकुलोचितोऽयम् अधुना भागः समानीयताम् ॥ इति ।  
॥  
विशाखा ।  
अपूर्वोऽयं राजशब्दः कर्णम् आविशति ।  
तथा हि ।  
पाकशासनसमानशासनो नो कुलेषु वृषभानुर् ईरितः ।  
राजशब्दकलितां नवाभिदाम् आत्मनः प्रथयन्ति प्रिये हि कः ॥  
अन्या च ।  
जीवति कंसनतेशे सम्प्रति वंशे हि भोजानाम् ।  
राजेऽति शब्दराजिस् तालीतरुमस्तकेष्व् एव ॥  
चम्पकलता ।  
लतामूले स्थित्वा यदि नृपतिसञ्ज्ञां प्रकुरुते प्रलुब्धो विश्रब्धैर् नट इव नरेशः प्रभवति ।  
बको गत्वा पद्माकरपुलिनभूमौ पुलकितो गतः किं वा तावद् रुचिकरमरालस्य पदवीम् ॥  
मधुमङ्गलः ।  
भो भो वयस्याः ।  
इयम् अतिधृष्टा किं प्रलपति ।  
चित्रं येन बकी निपीतगरला नीता पदं शाश्वतं भीता गोकुलबल्लवी प्रशमिता वर्षावमर्शात् पुनः ।  
भिन्ना चञ्चुपुटी पटीऽव कपटी काली निरस्तो मदात् सत्यं तस्य न शोभते नरपतेर् हीना पदोपस्थितिः ॥  
जयन्तः ।  
मधुमङ्गल ।  
किम् एताः प्रजल्पन्ति ।  
हस्ताद् आच्छिद्य मत्तद्विरदगतिरणत्किङ्किणीनाम् अमूषां जल्पन्तीनां दुरुक्तं दधि मधुरम् इदं कङ्कणक्वाणमुग्धात् ।  
पेपीयन्तां समन्ताद् उपगतम् अमृतं भाग्यतोऽरण्यभूमौ कोऽयं कंसो नृशंसो भवति मम पुरो मुष्टिपिष्टांसदेशः ॥  
मधुमङ्गलः ।  
अये जयन्त ।  
यदि सरलतयाऽदिशन्ति तर्हि क्रौर्येण किम् ।  
तथा ।  
शाखाभिः फलिताभिर् आनततरुश्रेणी पुरोवर्तिनां पान्थानां निरुपद्रवैऽव सुखयत्य् आनन्दिता सर्वतः ।  
अत्युत्तुङ्गशिखाग्रगुप्तफलका प्रायो जनैर् भुज्यते ग्रावाघातविशीर्णपर्णविभवा खिन्नाऽतिखेदं गतैः ॥  
मधुमङ्गलः ।  
श्रीराधां प्रति ।  
कर्णान्तभ्रान्तनेत्रे सुमुखि कचलताक्रान्तवक्त्रारविन्दे नूनं गोपालगोष्ठीनयनजलरुहश्रेणिनीराजिताङ्घ्रेः ।  
दानं भो देहि वृन्दावनरुचिरलताकुञ्जलीलाप्रियस्य राज्ञो नन्दस्य सूनोः पथि पथिकजनानिष्टविध्वंसकस्य ॥  
हरिणाक्षी ।  
नन्दो भवतु नरेशो वन्दितपादोऽस्तु गोपजातीनाम् ।  
योऽयं घट्टनिविष्टः स तु नः सञ्जीवितो दध्ना ॥  
सुमुखी ।  
रे रे मङ्गल राजसूनुचरितं नूनं समाकर्ण्यतां गोपीभिः परिनर्तितो निजगृहे दध्ना चिरं स्तोभितः ।  
नो तृप्तिं समवेक्ष्य तेन सदने चौर्याय नः सङ्गतः सद्यः सैव वशीकृतो रसनया दानाय सज्जीभवन् ॥  
ललिता ।  
भवतु तदा ।  
हस्ते पुस्तकम् आकलय्य करयोर् दर्भांस् तथा वारिणि स्नात्वा पुण्ड्रम् अथो विधाय मुखतः शान्तिं पठन् भूयसीम् ।  
एषा त्वाम् उपवीतिनं व्रजपतेर् भानोः सुता सादरं दानायाऽह्वयति प्रयाहि यमुनाकूले यदा ते मनः ॥  
श्रीकृष्णः ।  
मधुमङ्गल ।  
कस्या इयं सहचरी समुत्तरयति ।  
मधुमङ्गलः ।  
स्वामिन् ।  
निर्णीयते ।  
काऽस्ति न पश्यसि चन्द्रकमौलिर् इयं वृषभानुसुता रमणीया ।  
रम्यगुणालयमञ्जुलहासविभूषितवक्त्रपुटी कमनीया ॥  
अत्र कुतो वनदैवतपूजनकामतया सखिभिर् नमनीया ।  
तत् किमिति प्रतिकूलविधिप्रहिता विकृतिर् नतिभिः शमनीया ॥  
कृष्णः ।  
पुर उपसृत्य ।  
न गन्तुं देयम् ।  
वारं वारम् इहोऽपयाति सरितः कूले लतामण्डले चौर्येण सखीजनैर् मम हिता मल्ली दलैः शेषिता ।  
विज्ञातं हि मयाऽधुनैऽव दलिता प्रायोऽनया वल्लरी यच्चिन्ताकुलितस्य मे नयनतो निद्रैऽव दूरं गता ॥  
जयन्तः ।  
ममाऽपि प्रतिकूलकारी सखीसमूहो विशेषतो निगृह्यताम् ।  
तथा हि ।  
प्रातः प्रातः प्रसन्नानन तव चरणाम्भोजसंस्थापनाय कुञ्जो गुञ्जन्मिलिन्दः प्रतिदिवसम् अहो तन्यते दोषहीनः ।  
तावत् तन्वी सखीभिर् विकसितनलिनीधूलिभिः केलिगेहान्य् आतन्वाना परोक्षं तदपनयनतः खिन्नगात्रोऽहम् आसम् ॥  
श्रीराधा ।  
भो भो नन्दकिशोर नो ?इतम् इदं वाक्यं कलङ्कास्पदं मल्लीऽयं न तवैऽव पुन्यभरतः कूले विकासं गता ।  
भृङ्गैर् अङ्कगतैर् अनेकपथिकैः संसेव्यते सर्वदा सत्त्रोऽयं परमेश्वरस्य सुतरां सर्वे जना भागिनः ॥  
अपि च ।  
दोधूयते पवनपङ्क्तिभिर् उद्धताभिः सारङ्गशावनिवहैः परिभुज्यतेऽपि ।  
पेपीयते मधुकरैर् अलकान्तरेषु कान्ताभिर् एव सफलीक्रियते लतेऽयम् ॥  
नो हि कदाऽपि मया कमनीय सखीभिर् अमन्दमही कलितेऽयम् ।  
नाऽपि तु दृष्टिपथं गमिताऽस्ति कदाऽपि लता कुसुमाकुलितेऽयम् ॥  
खिद्यति मे हृदयं मृदुहास मृषावचनैः क्व मतिर् मिलितेऽयम् ।  
दोषभरेण निशेषय माम् अनुशासय यत्र रुचिश् चलितेऽयम् ॥  
कृष्णः ।  
जल्पसि किं तरले न गृहे मम येन मृषावचनं रचनीयम् ।  
दोषभरो भवतीषु न सुन्दरि माम् अनुधावति किं कथनीयम् ॥  
नन्दनृपस्य मही सकला सकलं वसुजातम् इदं रमणीयम् ।  
येन कृतं सुभगे परिवर्ध्य समं ननु गोपकुलं नमनीयम् ॥  
श्रीराधासखी ।  
जानाम्य् अहं नलिनसुन्दर तातगेहे यद् भुज्यते निशि निशाकरगौरहास ।  
मात्रा धृतो दधिकृते व्रजसुन्दरीभिः सम्मोचितो नतिशतैर् विदितं जनेषु ॥  
कृष्णः ।  
को मां विमोचयति केन धृतो भवामि नाऽन्तो न मध्यम् इति मानिनि वेदितव्यम् ।  
सम्मोचनाय यमलार्जुनयोर् इदानीम् आत्मा मयैऽव कृपया परियन्त्रितोऽस्ति ॥  
वसन्तकः ।  
इयम् अतिचपला तरुणी नीलपटीमण्डिता गौरी ।  
राधादक्षिणभागे नाम्ना चन्द्रावली भाति ॥  
सद्यो हृद्यम् अपूर्वं गव्यं सन्धाय भाजने प्राप्ता ।  
रत्या नत्या भीत्या नेयं मूल्येन चौर्याद् वा ॥  
चन्द्रावली ।  
कोऽतिबलो वृषभानुजनाधिपशासनतिग्महुताशनतो यः ।  
धर्मपथं परिहृत्य सुरेषु नरेष्व् इतरेषु जनो न नतो यः ॥  
इत्थम् अवेक्ष्य नतो न जनो हि मतो विबुधैर् ननु सोऽयम् अतो यः ॥  
दुर्लभम् एतद् अलं मधुरं दधि तस्य सदा नमते निरतो यः ॥  
यदि मूल्येन नत्या वा गृह्णासि चेद् गृहाण ।  
कृष्णः ।  
चन्द्रावलि ।  
किम् अस्य मूल्यम् ।  
चन्द्रावली ।  
दातुं न शक्यते भवता ।  
दूरत एव स्थीयताम् ।  
कृष्णः ।  
भवतु ।  
उच्यतां तावत् ।  
सामर्थ्यं भविष्यति चेद् ग्राह्यम् ।  
नो चेद् अन्यतो गत्वा विक्रीणीत ।  
चन्द्रावली ।  
सहासम्।  
यावत्यः पितृगावो भूषणवसनैर् वृता गोप्यः ।  
तावन् मूल्यं दध्नो भवति रुचिस् ते यदा मनसः ॥  
कृष्णः ।  
प्रिये चन्द्रावलि ।  
माहात्म्यम् उच्यताम् अस्य दध्नः ।  
चन्द्रावली ।  
नन्दात्मज ।  
न जानास्य् अस्य महात्म्यम् ।  
पश्य पश्य ।  
यस्याऽदनकृतपुष्टेर् अधरपुटे वंशिकामोकात् ।  
निर्गतपवनशिखायाम् अनटद् गोवर्धनो मधुपः ॥  
अपि च ।  
नीतं यन् नवनीतं वदनपुटे शैशवे भवतः ।  
काले मुखप्रणाली शिशिरमृणालीऽव सञ्जाता ॥  
अन्यच् च ।  
कालिन्दीतरुशुष्ककोटरनटज्ज्वालावलीम् उद्भट- प्रालेयानिलभीतिभङ्गुरमनोगोपीजनैर् वीक्षितः ।  
निःशङ्कं जलजातलोचनसुधाधाराम् इवाऽदद् भवांस् तन् नो यन् नवनीतभोजनकृते माहात्म्यम् उज्जृम्भते ॥  
कृष्णः ।  
कस्माद् एवं माहात्म्यम् इति ।  
निरुत्तराः सर्वास् तस्थुः ।  
तत्र सुदामा नाम गोपकुमारोऽवदत् ।  
स्वामिन् ।  
किं पृच्छसि ।  
नेऽदं गोपीभिर् उत्तरयितुं शक्यम् ।  
कृष्णः ।  
कुतो वयस्य ।  
सुदामा ।  
अस्ति किम् अपि निगूढबीजम् ।  
कृष्णः ।  
कथयतु भवान् ।  
स्रीदामा ।  
कर्णमूले ।  
त्रय्यन्तोदितशुद्धबुद्धपरमानन्दाब्धिसंस्थामृतं निःसामं निरुपद्रवं निरुपमं स्वात्मानुभूतं सुखम् ।  
निक्षिप्तं करुणाकुलेन भवता जीवानुभूत्यै पुनर् गोलोके सुरभीषु मुक्तजनतानित्याभिगम्यं परम् ॥  
तद् भूयो भवभीतिभङ्गुरजनायाऽस्वादनाय त्वया लीलाविष्कृतविग्रहेण सुरभीवर्गोऽयम् अत्राऽगतः ।  
एतास् तामरसाभिरामवदना ज्ञानादयः शक्तयस् तासां हस्तगतं तद् एवम् अमृतं नत्यादिभिः प्राप्यते ॥  
नेऽदम् प्राक्र्तम् अत्र मेचकतनो लीलेऽयम् अप्राकृता माहात्म्यं पयसो घृतस्य भगवन् दध्नोऽपि भूमेः पुनः ।  
नेत्रप्रान्त इहाऽस्ति देव सकलं वैकुण्ठलीलामृतं धन्यास् तेऽपि पिबन्ति ये तु सरलीभूतामनोवृत्तयः ॥  
कृष्णः ।  
नेत्रयोर् विहस्य ।  
वयस्य ।  
सद्य एव भाण्डभङ्गः कृतः ।  
प्रिये चन्द्रावलि ।  
विचार्य मूल्यं वक्तव्यं यदि विक्रेतुकामाऽसि ।  
चन्द्रावली ।  
ग्रहीता चेद् असि सत्यं वदामि ।  
कृष्णः ।  
ब्रूहि ब्रूहि ।  
चन्द्रावली ।  
त्यक्तो नन्दो मन्द्रहासाभिराम वृद्धा माता साऽपि सम्मोचिता ऽस्ति ।  
किञ्चिद् अन्यत् त्यज्यताम् इति वदसि चेत् ।  
त्यक्तो भ्राता सीरपाणिस् तवाऽयं नाऽन्यद् वाच्यं यद्य् अलं स्या ग्रहीता ॥  
कृष्णः ।  
न पणनीयो वस्तुकलापो बहुधा युष्माकम् ।  
अन्यत् त्यज्यताम् इति चेद् राजभाग एव दीयताम् इति ।  
चन्द्रावली ।  
अये बाल ।  
वयं त्यक्तुं न शक्ताः स्मः ।इयम् अस्माकं स्वामिनी श्रीराधा त्यक्तुं नेतुं समर्था ।  
श्रूयतां कर्णे ।  
इयम् अतिपरमवदान्या मन्त्रं तेऽहं प्रयच्छामि ।  
शरणं गच्छ चरणयोर् दास्यति मूल्यं विना सकलम् ॥  
नो चेन् मया गत्वा प्रष्टव्या प्रिया ।  
रसिको यद्य् असि दध्नः शोचसि किं याहि पादयोर् मूलम् ।  
लोके भवति स विद्वान् कुरुते यस् त्व् आत्मनोऽभीष्टम् ॥  
कृष्णः ।  
येषां दानरसो लोके ते नेऽच्छन्ति प्रतिक्रियाम् ।  
नीरदाः किम् उ वाञ्छन्ति ये प्रयछन्ति जीवनम् ॥  
चन्द्रावली ।  
राधान्तिकं गत्वा ।  
देवि ।  
जलजातलोचनोऽयं नन्दनन्दनो मूल्येन दधि समाकङ्क्षति ।  
किं मूल्यम् अस्य ।  
श्रीराधा ।  
ललिताऽहूयताम् ।  
सर्वाः समेत्य सम्मन्त्रयन्ति ।  
तत्र ललिता ।  
कर्णाकर्णीकृत्य ।  
अहो प्रिये ।  
या वृन्दावनमञ्जुकुञ्जवलये रम्याधरस्पर्शिनी निःशङ्कं निशि नोऽभिकर्षति मनो वंशी मदाघूर्णिता ।  
सेऽयं सम्प्रति गृह्यतां मधुपतेर् गव्यं पुरो नीयतां धर्मः स्त्रीषु निवेश्यतां मम वचः सख्यो यदा रोचते ॥  
श्रीराधा ।  
ललिते ।  
नाऽयं दास्यति ।  
यद्य् एवं स्यात् तदा त्व् अपरः कृष्णस् त्व एव स्याः ।  
कालीगरलविहीना कृष्णा कृष्णेन सम्भूता ।  
वंशीगरलविहीनः कृष्णो ललिते त्वया भवतु ॥  
ततः परावृत्य कृष्णान्तिकम् उपागता ललिता चन्द्रावली च ।  
इत्य् आह चन्द्रवदनी राधा सौभाग्यमञ्जरी तथ्यम् ।  
वाञ्छसि चेद् रसनीयं मुरलीं नो देहि सप्तधा भिन्नाम् ॥  
कृष्णः ।  
आकारयामि दयिते मुरलीनादेन दूरतो वत्सान् ।  
संस्तोभयामि हृदयं मातुर् दूरे गतोऽरण्ये ॥  
अपि च ।  
प्राणाद् अधिकतरेऽयं वंशी कलभाषिनी नूनम् ।  
भवतीनाम् इव राधा क्षणम् अपि नेऽशे परित्यक्तुम् ॥  
अपि च ।  
दास्यामि सुन्दरि मुनीश्वरवृन्दवन्द्यम् आत्मानम् आशु कलहंसवधूविरावे ।  
वक्त्रारविन्दमधुपानपराम् अनिन्द्यां वंशीं कदाऽपि करतो न वियोजयामि ॥  
चन्द्रावली ।  
कृष्णस् त्वम् असि तवेऽयं मुरली गरलं मुखाद् वमति ।  
ताम् अपहरति सखी मे क्रियते किं तेऽनयं त्व् अनया ॥  
गच्छति मे समयोऽयम् अनिन्दित भानुर् असौ शिरसो विनिवृत्तः ।  
मन्दिरकन्दरतः परिपश्यति देववरः क्षुधया परिवृत्तः ॥  
सम्प्रति बालवधूनिकरः परिलोलति पूजनतो गतवृत्तः ।  
माऽविनयं कुरु पश्य पुरो निचयोऽन्नभवो रसतोऽपि निवृत्तः ॥  
कृष्णः ।  
सा वनिता भवतीषु मया विनयोपनता न गता सखितुष्टा ।  
इन्दुमुखी वृषभानुसुता हि मया तु भवेद् वचनैः परिपुष्टा ॥  
रूपयुताऽपि सभा सकला विकला मम भाति मनोरथदुष्टा ।  
किं सकलाभिर् इयं कुकला पुरतो हि गुरोर् विनयेनविघुष्टा ॥  
श्रीराधा ।  
ललिताभिमुखम् ।  
प्रष्टव्योऽयं नीलजीमूतगात्रस् ताम्यत्य् एवं हेतुना केन मुग्धः ।  
क्रीतो मार्गो मार्गगा नो रुणद्धि देयं दत्तं किं पुनः पात्रपूर्वम् ॥  
ललिता ।  
तथैव ललितया वाण्योऽज्जगार ।  
रे रे बालमृणालकोमलभुज व्यालोलहारावले मार्गं मुञ्च न कां च वर्जय मानाग् व्याघूर्णयन् लोचने ।  
किं नूत्ना वयम् अत्र किं तु भवतां वासः पुराऽत्राऽभवन् नाऽयाताऽस्ति कदाऽपि कर्णफलके दानाक्षरव्याहृतिः ॥  
श्रीदामा ।  
गर्वखर्वितमते ललिते ते न स्फुटं व्रजपतेः सदनेऽस्य ।  
जन्मना प्रतिगृहं भवतीनां दत्तम् इन्द्रपदसौख्यम् अनल्पम् ॥  
श्रीकृष्णः ।  
अयि राधे मितहासे दोषम् अदोषं तु मे देहि ।  
दास्यामि नैव चरणं पुरतो दातुं विना दानम् ॥  
श्रीराधा ।  
श्रद्धया दीयते पात्रे सङ्क्रान्तिग्रहणादिषु ।  
राज्ञो देयः करो दानम् अथवा ग्रहदोषहृत् ॥  
तत्रे आनीं सङ्क्रमणाद्यभावात् कथं दानं द्वितीयस्याऽप्य् अस्म्भवेब ।  
तथा हि ।  
विष्णोर् नाभिसरोरुहात् समभवद् वेधा विधातुं जगत् सृष्ट्वाऽग्रे मनसा कुमारमुखतो देवासुरान् मानवान् ।  
पश्चाद् अत्र विचिन्त्य धर्मवृषभं पादैश् चतुर्भिर् व्यधात् तन्नाम्ना तद् अनुप्रवृत्तम् अभवत् ख्यातं पुरं भूतले ॥  
यतो वृषभरूपस्य धर्मस्य प्रवृतिर् अभवद् अतो वेधसा वृषभानुपुरं निर्माय गोवृत्तिभ्यो दत्तम् ।  
तद् आरभ्याऽस्मत्पूर्वजानाम् एवाऽत्र संस्थितिः ।  
सम्प्रति तु ।  
गोपालान्वयमौलिरत्नम् अतनुख्यात्याऽवनीमण्डनो नाम्नः श्रीवृषभान्गोपनृपतेर् नाऽकर्णि वर्णावलिः ।  
यस्याऽलिन्दनिविष्टगोकुलमहागोदोहरावापगा- पूरापूरितभूरिकर्णकुहरो धाता क्षणं तिष्ठति ॥  
अतो नित्यम् शिखिपिछचूड यमुनाघट्टे करग्राहिणः के यूयं पशुभिस् तृणानि बहुशः सञ्चर्वयन्तो हि नः ।  
हंहो पश्यत मुक्ततातसदना वृत्त्याऽपि संहापिता धृष्टा वै परवेश्मगा अपि तथा नोऽज्झन्ति धार्ष्ट्यं मुहुः ॥  
अपि च ।  
ग्रामस् त्व् एकस् त्वत्पितुः श्रूयते वै नद्याः पारे गोकुलं नामतो यः ।  
तत्राऽयं ते शोभते राजशब्दः स्थानभ्रष्टः किं नु दन्तो विभाति ॥  
अपि च ।  
याहि मुकुन्द न मेऽविनयं कुरु किं जनकस्य यशः परिलुम्पसि ।  
नैव तथा जननी तव भाति कुतः कुपटेन वचः परिशुम्फसि ॥  
याचय तुभ्यम् अहं प्रददे दधि यद्य् अनवद्यतया न हि तुम्फसि ।  
भो इयती रसना यदि तेऽस्ति कथं कमनीय गृहं सुखम् उम्भसि ॥  
मधुमङ्गलः ।  
चरणनलिनमूलान् निर्गता वारिधारा सुर्सरिद् इति लोके गीयते कल्मषघ्नी ।  
शिरसि भवति माला या पुरारेर् मुरारिः स तु तव पुरतोऽयं पात्रभूतोऽमराणाम् ॥  
अतः ।  
दानं देहि यतस् तवाऽननविधौ पर्वाऽधुना वर्तते श्रीकृष्णानननीलकान्तिनिवहच्छाया समाक्रामति ।  
पश्योऽदग्रतया लतास् तरुगता नूनं द्विजेभ्यो मधु स्रावं स्रावम् अभीष्टम् उत्कटरसा यच्छन्ति सद्भूतये ॥  
अपि च ।  
यस्य नाभिनलिनाद् विनिर्गतो विश्वसृष्टिम् अकरोद् विधिः स्वयम् ।  
सोऽयम् अम्बुजपलाशलोचनो रोचते निखिलगोपमूर्धसु ॥  
न क्वाऽप्य् अतिरिक्ता विश्वसृष्टिर् अस्मात् ।  
ललिता ।  
आश्चर्यम् आश्चर्यम् ।  
तथा हि ।  
नाऽस्माकं सदने रहस्य् अपि गतं भीत्याऽतिसङ्गोपितं न त्यक्तं कणशोऽपि गोपकगणैर् भुक्तं छलाच् छद्मिना ।  
क्व ब्रूषे ननु पात्रताऽस्य च विधेः क्वोऽत्पत्तिपद्मं पुनः किं नो वाक्यहठेन ते खलु मनो दानाय संसृज्यते ॥  
मधुमङ्गलः ।  
न प्रायो वः कर्णमूलम् उपगताऽस्य मृत्स्नाकेलिः ।  
पश्य पश्य ।  
डिम्भैर् अम्भसि रन्तुम् उत्पलदलश्यामः कदाचिद् गतः कालिन्द्याः कमनीयकुञ्चितकचो मृत्स्नाम् अदान्तो ह्य् अदात् ।  
तच् छ्रुत्वा जननी निनीय वदनं दृष्ट्वाऽपशङ्काभरं ब्रह्माण्डं तिलपिष्टपिण्डम् इव यत्तुण्डेऽरविन्दप्रभे ॥  
अतो नाऽस्माद् भिन्नं जगत् तज्जनयिता चाऽयम् ।  
श्रीराधा ।  
भवतु ।  
किम् अस्माकं सखि ।  
पूजाकृत्यं वर्तते भूरि देव्या मार्गे रुद्धा निर्दयैर् गोपपुत्रैः ।  
तूर्णं भानुर् वारुणीं याति नूनं देहच्छाया पादमूलं जहाति ॥  
अपरा काऽपि ।  
क्रुद्धा मे जननी वै जीवितम् अद्याऽनवद्याङ्गि ।  
कालातिक्रमदोषान् नूनं हर्ताऽरुणापाङ्गैः ॥  
इत्य् उक्त्वा गन्तुं प्रवृत्ता ।  
कृष्णः ।  
करेण धृत्वा ।  
क्व गच्छसि वरानने ।  
अदत्त्वा वदनम् आवृत्य ।  
आ चोवाच ।  
हाहा नन्दनरेन्द्रतात कलहा माता ममाऽतीव हि प्रायो मे जनकोऽपि कोपगहनो भ्राता विधातेऽव हि ।  
दूरे तिष्ठ न मां स्पृश स्पृहयसि प्रेष्ठं यदि प्रोच्यतां नाऽहं त्वत्करजक्षतेन भवितुं गात्रेषु शक्ताऽन्यथा ॥  
विशाखा ।  
आदर्शे समवेक्ष्यतां मुखम् इदं किं ते विधात्रा कृतं नो गव्याय भवन्ति येन विदुषां देवातिथीनां क्रियाः ।  
युष्माकं तु कदम्बनिम्बलवलीखर्जूरपीलूफलान्य् अत्तुं वक्त्रनतिं ततान कुशलो वेधास् तिरश्चाम् इव ॥  
एवं चपेटाम् उत्थापनाय प्रवृत्ताया हारं हरिर् जग्राह ।  
विदुषा हि यजन्ति लोलमाले हविषा माम् अधिदैवम् अध्वराणाम् ।  
अवतारितम् अत्र दिव्यलोकाद् इदम् आत्मोचितम् आत्मनो हिताय ॥  
यद् इदं प्रतिसद्म सुन्दरीणां भवतीनाम् अमृतं विलोक्यते ।  
तद् इदं विनयानि कैतवाद् वा परिभोक्ष्ये सकलं बलेन वा ॥  
विशाखा ।  
मुञ्च मां ।  
चपेटां दास्यामि ।  
रवथच्छलबलादिकं नाऽहं बिभेमि ।  
कृष्णः ।  
मालां कर्षति ।  
सुन्दरपाणिसरोजे देहि चपेटां विनोदाय ।  
किं ताम्यति जलजश्रीर् मधुपवधूटीपदन्यासैः ॥  
चम्पकलता ।  
अये विशाखे ।  
अयम् अतिलोभी दध्नः ।  
चपेटाम् अप्य् अङ्गीकरोति ।  
श्रीराधा ।  
सहासम् ।  
भो भो नन्दकिशोर मुञ्च पुरतो मार्गं प्रयामो वयं यात्रायै भवतः करोमि शपथं तातस्य धैर्यं कुरु ।  
अस्माभिः सह गच्छ भानुनगरं यद् रोचते भुज्यतां वत्सांश् चारय नोऽनयो न भविता दध्नो हि यद्य् अर्थिता ॥  
नेऽदं शङ्क्यं ते पिता मे वृत्तिं दास्यति न वा ।  
पिता ते गोपानाम् अधिपतिर् इदं रूपम् अतुलं बलं ते दोर्दण्डे दलयति गवां भीतिनिवहम् ।  
ग्लहोऽपि स्वल्पोऽयं दधिघृतपयोमात्रम् अपि ते विना तुष्टेर् धातुर् मिलति कथम् ईदृक् परिजनः ॥  
मधुमङ्गलः ।  
दध्नो लोभी न गोपालो भावलुब्धो वरानने ।  
दृप्तानां दर्पसंहारी नः श्रुतो नन्दनन्दनः ॥  
तथा हि ।  
भावलुब्धो यथा ।  
भक्तानुग्रहकातरः समगमद् धित्वा पदं शाश्वतं वैकुण्ठं करिराजरावरचनासम्बद्धपादाम्बुजः ।  
वेगध्वस्तपटो नटकचतटो भ्रश्यत्प्रसूनोत्करो ग्राहोग्रास्यविदारणोऽस्य विगलच्चक्रांशुराजत्करः ॥  
दर्पहरत्वं यथा ।  
मदोद्धतदशाननप्रबलवक्त्रपङ्क्तिच्छद- क्षयोपचितसायको विकटसिन्धुबन्धोद्धतः ।  
सहस्रभुजकन्दलीदलनतिग्मधारांशुभृत् कुठारकठिनांसकः सुमुखि दृश्यतां गोपतिः ॥  
श्रीराधा सत्रासं ललितां परिश्वजति ।  
ललिता ।  
सखि ।  
न भेतव्यं न भेतव्यम् ।  
इयं त्व् अस्य जन्मान्तरीया लीला ।  
इदानीं तु ।  
मात्रा बद्धो नर्तितो गोपिकाभिर् भीतो भीतो याचितो यच्छतीऽति ।  
बाल्ये बाले पादुकादर्शपीठान्य् उच्चैस् तल्पं यस्य कस्याऽधिशेते ॥  
भाव ईषद् अपि यत्र वीक्ष्यते तत्र भामिनि हि भाति माधवः ।  
निम्नभूमिवलयानुगामिनी प्रायशो भवति वारिसन्ततिः ॥  
श्रीराधा ।  
ललिते ।  
तदा साहित्यं विधीयताम् ।  
ललिता ।  
उचितं त्व् इदम् एव ।  
श्रीराधा ।  
तदाऽहूयतां भद्रे ।  
ललिता ।  
तथैव करोति ।  
इदम् अतिमधुरं गवां मुररे दधि नलिनीदलभाजनं विधेहि ।  
द्रुतम् इह गमनं विधाय नूनं पिब दययाऽभिनिरीक्षितोऽनयैऽव ॥  
कृष्णस् तथा कर्तुम् उपससर्प ।  
तथा हि ।  
जठरे मुरलीं निवेश्य हस्तात् कुटिलं कुन्तलजालम् उन्नमय्य ।  
पुटकं नलिनीपलाशजातं करकञ्जेन विधृत्य सङ्गतोऽभूत् ॥  
जयन्तः ।  
नोऽचितं राजकुमारस्य चौर्यम् ।  
अस्माकम् अपि दीयताम् ।  
का वा हानिर् भवति गोपकन्यानां दधिव्यये ।  
कृष्णः ।  
ललितान्तिके ।  
अयम् अतिधृष्टो निगृह्यतां युवतीभिः ।  
ललिता ।  
जयन्त ।  
इहोऽपगम्यताम् ।  
यष्टिं हित्वा दूरतः क्षालयित्वा वक्त्रं तूर्णं रज्जुपाशं निरस्य ।  
हस्तौ बद्ध्वा मन्दमन्दं प्रयाहि राधापार्श्वे माधवो नाऽत्र हेतुः ॥  
जयन्तः ।  
स्नात्वाऽगम्यते ।  
किं मुखप्रक्षालनमात्रेण दधिलाभश् चेत् ।  
कश् च कृष्णः ।  
श्रीराधाया एव पादपद्मोपजीव्य् अहम् ।  
तथा हि ।  
पिता वा माता वा युवतिर् अपि पुत्रोऽपि ललिते न लोके प्रेष्ठो मे भवति च तथा दैवतम् अपि ।  
यथा प्रीत्या पात्रे निरुपमरसं भक्ष्यनिवहं प्रयच्छत्य् अल्पं वा सुमुखि समये योऽतिकरुणः ॥  
ललिता ।  
कुतो विलम्बसे ।  
जयन्तः प्लुतिं नाटयति ।  
राधा ।  
उपविश्यताम् ।  
सख्यः ।  
दीयतां जयन्ताय दधि ।  
एका चुलुके दधिधारां प्रयच्छति ।  
छद्मना चाऽपरा भूरुहशाखायां शिखां बध्नाति ।  
जयन्तः ।  
स्वगतम् ।  
अहो ।  
यद्य् अहं शिखां मोचयितुं हस्तं चालयामि तदा हस्ताद् दधि गच्छति ।  
यदि शिरः कर्षयामि तदा शिखैऽव गच्छति ।  
अतो यथास्थितो दधि पिबामि ।  
ततो यद् भावि तद् भवतु ।  
प्रकाशम् ।  
नो मे सन्ध्या विधेया सुमुखि मुनिपतेर् बालकस्यैऽव येन कुर्यां श्रद्धां शिखायां न च मम भविता हानिर् अस्या व्यपाये ।  
मासाद् अर्वाक् तथैऽषा भगवति भविता भूयसी मूर्धदेशे दध्नो धारावियोगे क्षणम् अपि सुभगे वेपते मानसं मे ॥  
श्रीराधा ।  
भवतु ।  
पीयतां यथेच्छं दधि ।  
तदाऽन्यैऽकाऽखण्डां दधिधारां प्रयच्छति ।  
अपरा तदीयाम् एव रज्जुम् आदाय हस्तबन्धनायोऽपस्थिता ।  
जयन्तः ।  
हस्तबन्धनम् अपि प्रायशः करिष्यति ।  
करोतु नाम ।  
सुखं दुःखं तूऽभयम् अपि धात्रा शरीरस्य निर्मितम् ।  
शरीरबाधाद् अओइ दधिक्षतिं कर्तुं न शक्तोऽस्मि ।  
न साभिलाषो गणयति कष्टम् ।  
तथा हि ।  
अलिततिर् अरविन्दगन्धलुब्धा मुकुलमुखेऽप्य् उषिता दिनात्यये परिहरति न चेतसाऽपि सङ्गं कमलवनस्य भिया कदाऽपि हि ॥  
श्रीराधे ।  
किम् अपि कुर्वन्तु नामैऽताः ।  
नाऽहम् ईषद् अपि दधि त्यजामि ।  
अनुचितम् इदं भवत्या विश्वासेनऽगतस्याऽद्य ।  
समुपेक्षणं ममैऽषा प्रकृतिर् नैवाऽतिपुण्या नाम ॥  
श्रीराधा ।  
बाल्याद् येन संरक्षितः सम्प्रति दधिलोभेन तं विहाय माम् उपगतः ।  
अधुना मां किम् उपकरिष्यसि ।  
जयन्तः ।  
हा कष्टम् ।  
उभयभ्रष्टो जातोऽहम् ।  
भवतु ।  
कृष्णम् उपाह्वये तावत् ।  
स्वामिन् ।  
अद्यैऽष जयन्तो व् इषमावस्थां गतो वर्तते ।  
शाखाबद्धशिखो जनोपहसितो नग्नीकृतः सर्वतो रज्ज्वा बद्धकरो विमुक्तकबरः सिक्तो हि दध्नः कणैः ।  
दण्डाघातनितम्बबिम्बविकलो यः प्राक् त्वया लालितः स्वामिन्न् अद्य जयन्त एष विषमावस्थां गतो वर्तते ॥  
कृष्णः ।  
जयन्त ।  
किम् अपराद्धं त्वया गोपीजनानाम् ।  
जयन्तः ।  
न किम् अपि स्वामिन् ।  
वृथा बद्धोऽस्मि ।  
कृष्णः ।  
श्रीदाधां शरणं याहि ।  
जयन्तः ।  
कोऽन्यः करोति वयस्य ।  
श्रुतं न भवता ॥। ।  
कृष्णः ।  
भण ।  
किम् ।  
जयन्तः ।  
श्रूयतां श्रूयतां वयस्य ।  
गरलं वमति व्याली जनैकप्राणनाशनम् ।  
व्यालीकवलितं क्षेत्रं कोद्रवाणां विषायते ॥  
अतः सर्वाश् चाऽस्याः सख्यः सम्प्रति विषवाहिन्यः सन्ति ।  
अभाग्येन मतिर् जाता मम पादं विमुच्यते ।  
प्रयातो दधि सम्भोक्तुं गोपकन्याविषाम्बुधौ ॥  
एवं क्राडति ।  
आकाशे ।  
भो गोपात्मजः ।  
वत्सास् तावत् सीमानम् उल्लङ्घ्य क्व गता इति न ज्ञायते ।  
तथा हि ।  
ग्रैवेयोदग्रघण्टाध्वनिर् अपि भगवन् नैति कर्णातिथित्वं पादन्यासोत्थपिष्टातकविमलरजो व्यानशे नाऽभ्रजालम् ।  
दूराद् एवाऽवलोके न चरति तटिनीनीरकल्लोलमाला नो वैहाराग्रदूर्वा क्व नु खलु सुरभीशावनिः श्रेनिर् अस्ति ॥  
कृष्णः ।  
शाशङ्कम् ।  
अहो ।  
दृश्यताम् ।  
कंसप्रहिता रक्षोगणाः प्रायश् चरन्ति विपिनान्तरेषु ।  
यथा नैवोऽपरोधं कुर्युस् तथा विधेयम् इति ।  
सम्भ्रान्ता वयस्या वत्सान् पालयितुं प्रवृत्ताः ।  
कृष्णः ।  
श्रीराधां प्रति ।  
चिन्तामणिफलके मे सुन्दरि हैमी तनुः काऽपि ।  
जडतां गता नितान्तप्रेम्णा संरोपिता ह्य् अन्तः ॥  
अपि च ।  
अस्मिन् दधनि मनोज्ञस्मेरसिताक्षोदनिक्षेपात् ।  
जाता काऽपि शिखरिणी नयने ? ? न विस्मरति ॥  
वयं तु वत्सान्वेषणाय गच्छामः ।  
भवतीभिर् अपि देवीयात्रां निर्वर्त्य यथासुखम् अस्मिन् प्रदेशे विश्रभ्याऽगम्यताम् इति ।  
निशम्य श्रीराधा तु ।  
सञ्जाताश्रुविलोचनोत्पलदला संशोषयन्ती मुहुः श्वासेनाऽधरपल्लवं मृदुतनौ रोमाञ्चम् आतन्वती ।  
पाणौ पाणीइसरोरुहं पिदधती शङ्काभरं बिभ्रती राधा हेमलतेऽव कान्तविरहे पर्याकुला वीक्ष्यते ॥  
श्रीराधा ।  
देवीयात्राछलेन क्षणसुखदभवद्वीक्षणायोऽपयाता संवीक्ष्य त्वां कदाचिन् निजभवनपुरोवर्तिकुञ्जान्तराले ।  
चित्ते जातानुरागा तदवधि भवतः सङ्गमं प्रार्थयन्ती दैवाद् आसाद्य सद्यः प्रभवति च कथं त्वद्वियोगप्रसङ्गः ॥  
विरहपर्याकुलः कृष्णः प्रियामणिबन्धे मल्लिमालां निबध्य शाखावलम्बितसारिकापञ्जरं विस्मृत्य निष्क्रान्तो वत्सान्वेषणाय ।  
इति निष्क्रान्ताः सर्वे गोपाः ।  
द्वितीयोऽङ्कः समाप्तिम् अगात् ॥  
ततः प्रस्तावना ।  
कृष्णविराहाविष्टो गोपीनिवहः ।  
स च यथा मुखविगलितकेशपाशबन्धः स्खलितपटावगतोरुगात्रशोभः ।  
शिथिलितपदपद्धतिप्रजल्पः प्रसरति मत्त इवाऽङ्गनासमूहः ॥  
तत्र श्रीराधा विरहमुद्रां नाटयति ।  
प्रतिदिशम् अतिलोहिताक्षिपक्ष्मपातं सघनलताविवरेषु वक्त्रबिम्बम् ।  
कलयति च पुनः पुनस् त्रपाभरार्ता वदति न मौनम् उपेयुषी सखीभ्यः ॥  
अपि च ।  
लज्जालोला लोचने कुञ्चयन्ती बिभ्राणेऽषत् पाण्डिमानं कपोले ।  
भूयो भूयः साङ्कुरीभूतगात्रं संवृण्वाना वाससा सर्वतः सा ॥  
तदा सक्युत्सङ्गे निपतति निशान्तेन्दुवदना वहन्ती स्वेदाम्भःकणविरलतारावलिम् अभूत् ।  
विवृण्वाना खेदज्वरजनितबाधाम् अपि तनौ न सञ्जल्पे शक्ता वदितुम् अभिधानं मधुपतेः ॥  
ललिता ।  
मुखकमलं वाससा सम्प्रोञ्छ्य विशीर्णालकजालम् अपसार्य ।  
गात्रं ते प्रियसखि माधवीनिकुञ्जे कालिन्दीजलरुहमारुतावलीढे ।  
सन्तप्तं भृशम् अभिवीक्ष्यते किम् एतन् नैदाग्धं जलम् इव पल्वलस्य नूनम् ॥  
चम्पकलता ।  
ललिते ।  
जानेऽहं प्रियाया वेदनाहेतुम् ।  
तथा हि ।  
इयम् अतिमृद्वी लतिका गोपवचोभिर् विकम्पिता प्रायः ।  
तेनैऽवं तरलाक्षी साक्षी चेतो हि मे ब्रूते ॥  
विशाखा ।  
श्रूयतां श्रूयतां चम्पकमाले ।  
देव्या यात्रा विक्षता गोपपुत्रैर् याम् उद्दिश्योऽपागतेऽह प्रदेशे ।  
तेनैवैऽवं चन्द्रबिम्बाभिरामा क्लामत्य् एषा प्राणतोऽपि प्रिया मे ॥  
अतो नाऽतिदूरे वृन्दासदनम् अस्या रिष्टप्रशमनाय गत्वा पूजनं विधीयताम् इति ।  
ललिता ।  
सत्यम् उक्तं विशाखे ।  
इयं तु यावद् इयं निवृत्तविक्लवा भविष्यति तावद् इहैऽव भवतीनाम् आगमनं प्रतीक्षमाणा समयं परिपालयिष्यामि ।  
सर्वाः ।  
परस्परम् ।  
अहो ।  
इयं तु स्वरूपलावण्येनाऽनुकूलयिष्यति श्रीकृष्णम् ।  
नाऽस्याः साधनापेक्षा ।  
क्वाऽयं तामरसाभिरामयनो नः केकिपिच्छदा- पीडपीडितमन्मथो विधुमुखः पुण्यैर् अगण्यैर् विना ।  
सख्यः पाणिसरोजसम्पुटलसद्वंशीनिनादामृत- स्तब्धीभूतकुरङ्गवामनयनानेत्रारविन्दार्चितः ॥  
काऽपि ।  
दुर्लभम् इदं मुरारेर् निरुपमबिम्बाधरं तन्वि ।  
सुलभो विपिनलतायां कुसुमायुधसायकाघातः ॥  
अपरा ।  
गछामो यत्र वंशीकलितमुखविधुस्मेरसन्दोहधारा- सम्पातध्वस्तविष्वग्विषमशरसमुद्भूतसन्तापलाभः ।  
सख्यो निःशङ्कम् अङ्कस्थलरसतटिनीलोलकल्लोलभाजाम् एते गोपालबाला वयम् इव निरताः किं करिष्यन्ति नूनम् ॥  
अपरा ।  
सख्यः ।  
यदि वनमाल्य् अस्मासु क्रोडीकृतहृदयश् चेत् सर्वं सम्भवति ।  
तथा हि ।  
निःशङ्कं कमलवनेषु गन्धलुब्धा गच्छन्ति भ्रमरकुलाङ्गनाः समन्तात् ।  
सन्दिग्धा दधति पदानि गण्डमूले साशङ्कं मदगजकर्णतालभीत्या ॥  
अपरा ।  
सख्यः ।  
भीतिं भजन्त्योऽपि पदार्पणं कुर्वन्त्य् एव ।  
तत्राऽन्या ।  
सम्प्रति देवीपादवन्दनं कृत्वाऽशिषं गृहीत्वा पश्चाद् अन्वेषयाम इति परिक्रामति ।  
पदान्तरे गत्वा सोच्छ्वासम् ।  
कठिना पुरजनवसतिर् विवरान्वेषी जनो यत्र ।  
विवरीकृतं मनो नः कृष्णापाङ्गेन तीक्ष्णेन ॥  
किं कुर्मो व्रजदेव्यो नो वसतिर् नैऽव गोष्ठेऽस्मिन् ।  
यत् प्रविशति गृहकृत्ये तच् चित्तं कृष्णम् अभ्येति ॥  
अन्योऽवाच ।  
नाऽहं सख्यो गोपिकादुर्वचोभिः शक्ता रोद्धुं चित्तव्।ऋत्तिं मुरारेः ।  
ईषच् छल्यं बाधते पादमूले वंशीनादै रोमरन्ध्रेषु विद्धा ॥  
अपरा ।  
कुशलं तदाऽनवद्ये यदि नः कृष्णानुकूल्यं स्यात् ।  
पङ्कजदलेन्धनेद्धे नो चेद् वह्नौ तनुं जुहुमः ॥  
अन्याऽधीरा काऽपि ।  
यास्यामः सखि नन्दसद्मसविद्धे सायं पिबामो गवां वृन्दे लोचनचञ्चरीकनिवहैर् वक्त्रारविन्दासवम् ।  
सङ्कीर्।णव्रजवीथिनिर्गमविधौ वक्षःस्थलापीडना- नन्दाद् एव वियोगदुःखसरितः पारं व्रजामो वयम् ॥  
अपरा ।  
गायन्तं सुमुखि कदाऽरविन्दहस्तम् आपीनायतभुजदण्डमुग्धशोभम् ।  
सोल्लासं मयि कृतनेत्रपद्मपातं लोकेऽहं कम् अपि किशोरम् अञ्जनाभम् ॥  
अपरा ।  
अधरमधुरशीधुसिन्धुलुब्धं स्मितविधुदीधितिनिर्जितोरुतापम् ।  
सखि कथम् अधुना मनो मदीयं निपतति हल्लकवीथिकाजलेषु ॥  
अन्या ।  
यद्य् एषाऽनलधारयाऽमरलतावल्ली दिवा मे मनः प्राप्ता या भवतीषु रेणुपटलैर् आधूमिता धक्ष्यति ।  
जानेऽहं निशी शीतरश्मिकिरणव्यालीढदिक्प्राङ्गणे व्याधूताऽयतकैरवानिलशरैः किं मे तनुः स्थास्यति ॥  
अपरा ।  
किंशुकान् आलोक्याऽह ।  
अहो वृन्दाटव्यां पुनर् अपि सखे कष्टम् अधुना गतो दूरे कृष्णोऽपिबद् अनलमालाम् अपि तु यः ।  
समन्ताद् उद्वृत्ता कवलयति नूनं व्रजवधू- मनोवृत्तिं भूयो विषमदवदावानलततिः ॥  
अन्या ।  
कोकिलरवम् आकर्ण्य ।  
रे रे कोकिल दुष्टनिष्ठुरवचः कीलः समालोक्यतां प्रायो नो हृदयं-विलोक्य पुनःपद्मप्रवालोपमम् ।  
प्राग् ईषच् छिखिमण्डमण्डितशिरोवंशीनिनादाङ्कुरं प्रक्लिन्नस् त्वम् इहेऽच्छसि प्रणयिनीप्राणात्ययं प्रायशः ॥  
एवं विरहबाधां नाटयन्तः प्रतिनिवृत्ता गोपकन्याः ।  
ललिता ।  
राधां प्रति ।  
आकर्णान्तैर् लोचनैः किं विलोले भूयो भूयो वीक्षसे मेऽङ्कदेशात् ।  
मध्ये मध्ये कर्णम् उत्तम्भयन्ती चित्रस्थेऽवाऽभासि भूयः क्षणेन ॥  
अपि च ।  
हाहा राधे वेपते मेऽन्तरङ्गं दृष्ट्वा खिन्नं चारुवक्त्रारविन्दम् ।  
भीतिं हित्वा गीयताम् आधिमूलं मूलं बाले मत्सुखस्य त्वम् एव ॥  
जलदलैर् उपवीता माला वै मालतीपुष्पैः ।  
श्वासानलपरिशुष्का गुणशेषा लक्ष्यते हृदये ॥  
प्रिये ।  
कथं प्राणान् धारयामि ।  
त्वदधरगन्धविलुब्धो मधुपोऽयं पूर्ववत् प्राप्तः ।  
जम्बूफलम् इव पतितो दग्धपतत्रो मुखश्वासात् ॥  
अपि च ।  
तनुतरतनुलतिका ते तनुरुहकलिताऽतिदुःसहस्पर्शा ।  
दहनशिखेऽव सधूमा वमति मुखाद् विस्फुलिङ्गानि ॥  
एवं बहुशो राधां स्पृष्ट्वा नयनजलं लोचनाभ्यां मार्जयन्ती भूयश् चोऽज्जगौ ।  
अहं ते निर्व्याजं चरणजलजातासवसरित्- प्रवाहप्रोल्लासग्रथितहृदया काऽपि मकरी ।  
कथं तीव्रज्वालातनुतपनतापेन तनुताम् उपायाते भूयो वपुषि तव सौख्यं भवति मे ॥  
पुनः श्रीराधां गतस्मृतिं तर्कयति ।  
अहो ।  
प्रायः कृष्णविरहाक्रान्ता भवति ।  
नेऽयं साधारणज्वरपीडिता न च श्रमयुक्ता ।  
अतोऽहम् एनां युक्त्यन्तरेण प्रबोधयामि ।  
कर्णमूलम् उपेत्य ।  
तथा हि ।  
राधे राधे देहि गव्यं मुरारेः पात्रे भूयो याचतेऽभ्येत्य दूरात् ।  
वत्सान् गोपान् दूरम् उत्सृज्य बाले क्षुत्क्षामोऽयं खेदसम्भिन्नगात्रः ॥  
श्रीराधा ।  
नेत्रम् उद्घाट्य ।  
सर्वतः समालोक्य ।  
ईषद् उत्थाय ।  
कामं तामरसेक्षणो मुरलिकाम् आस्ये दधानः सखि क्वाऽयं भग्नमहेन्द्रनीलशकलच्छायोल्लसच्चन्द्रकः ।  
इत्य् उक्त्वा पुनर् मूर्छां नाटयति ।  
ताम् आसाद्य पुनर् ललिता प्रतिबोधयति चाऽर्धेन ।  
सोऽयं सम्प्रति याति ते नयनयोर् मार्गेण कान्तः प्रिये नूनं किं न विलोक्यते प्रणयिनीचित्तापहारी हरिः ॥  
श्रीराधा ।  
ललिताहस्तम् आलम्ब्योऽपविश्य ध्यानमुद्रां दर्शयति ।  
आह च ।  
आकृष्टं गुणगणसीरघट्टनेन हृत्क्षेत्रं सुमुखि समीकृतं वचोभिः ।  
निर्व्युप्तं हसितनिरीक्षनैर् इदानीं संशुष्कं भवति वियोगवह्निसङ्गात् ॥  
ललिता ।  
सखि ।  
विज्ञाते रोगे औषधम् अपि भवितुम् अर्हति ।  
धैर्यम् आवह ।  
सत्यम् अम्बुजपलाशलोचने कश्मलो भवति तेऽतिदुस्तरः ।  
नन्दनन्दनमुखेन्दुचन्द्रिकाम् अन्तरेण नहि तस्य भेषजम् ॥  
श्रीराधा ।  
ललिते ।  
कथम् अस्य सङ्गमो भवति ।  
लज्जा नेत्रप्राङ्गणे सख्य् उपेता स्मृत्या भूयो बाधिता माधवस्य ।  
वातान्दोलैर् नीरनीलीऽव तीरे यातायातैर् दोलयन्तीऽव रेजे ॥  
नेत्रं सद्योऽतीत्या सीमानम् एतद् वाणी नैवं वक्ति वाच्यं जनेषु ।  
दृष्ट्वा दृष्ट्वा मार्गम् आरान् मुरारेर् लज्जा प्रायो लज्जितेऽव प्रयाति ॥  
ललिता ।  
सखि ।  
समाश्वसिहि ।  
तव तापशान्तिं करिष्यति ।  
तथा हि ।  
सम्पूरयन् मुरलिकानिनदैर् दिगन्तान् पीताम्बरेण चपलाचरितं वितन्वन् ।  
मुक्ताफलैर् उरसि बद्धबलाकमालः कृष्णाम्बुदः समुपयास्यति जीवनेशः ॥  
श्रीराधा ।  
पथिकस्य को विश्वासः ।  
तथा हि ।  
स्म्बोधयन् दिनमणिः कमलानि नूनं प्रातः प्रपित्सुर् उदितो भवति प्रतीचीम् ।  
आकारितो मधुकरै रजनीमुखे तु नाऽयं दयाकवलितं हृदयं करोति ॥  
ललिता ।  
नाऽयं कञ्जविलोचने पथिक इव क्षणसौहार्दः ।  
किं तु ।  
तव वदनसरोजसौरभानुरागी हरिमधुपो मुरलीविकूजनेन ।  
चलकचरचनाविनोदपक्षपातैः सुमुखि समेष्यति माधवोऽनवद्यः ॥  
श्रीराधा ।  
ललिते ।  
कथं त्वया विज्ञातम् ।  
ललिता ।  
अस्ति किम् अप्य् अत्र बीजम् ।  
न स्मरसि ।  
श्रीराधा ।  
स्मारय सखि ।  
ललिता ।  
हस्तेनाऽकृष्य हस्तं तव सुमुखि करे मल्लिमालां बबन्ध स्रस्ताम् अंसाद् अनङ्गोपचितरसकलासाङ्कुरीभूतबन्धे ।  
लज्जालोलाक्षिपद्मं वदनम् अपि तव प्रोन्नमय्याऽल्पहासे विज्ञातो मे भवत्याः कमलजरजसा लाञ्छितः प्रेमभावः ॥  
अपि च ।  
चिन्तामणिफलक इति ईई। पपाठ ।  
मालाबन्धनम् आकर्ण्य वृक्षविस्मृता सारिकाऽलक्षितैवोऽत्तरं प्रयच्छति ।  
अयि ।  
ललिते ललिते प्रकोष्ठदेशे हरिणा मालिकया विनिर्मितम् ।  
तद् इदं नवभाविनिवधूटी- वररक्षावलयं विलोक्यते ॥  
श्रीराधा ।  
साशङ्कम् ।  
केऽयं मञ्जुलगिरोऽत्तरयति त्वदुक्तिम् ।  
दृश्यतां दृश्यताम् ।  
हेतुम् अलक्षयन्ती ललिता युक्त्या सम्भावयति ।  
अयि प्रियसखि राधे ।  
सन्देहस्याऽपनोदाय विधिर् एष लतान्तरे ।  
अवश्यभाविनाऽर्थेन मदुक्तिं द्रढयति अलम् ॥  
श्रीराधा ।  
सम्यक् संस्मारिताऽस्मि ।  
विस्मृतेर् इदम् एव हेतुभूतम् ।  
उत्तुङ्गापीडपिच्छच्छदरचितघनच्छाययाऽच्छन्नगात्रश् चेतःपान्थो हि भूयोऽसितसरिदलकापूरसम्प्लावितोऽभूत् ।  
दृष्टः स्मेरांशुधारासितसुरतटिनीतीरम् आसाद्य सद्यस् तत्राऽवर्ताभवंशीनिनदनिपतितो नैव दृष्टः क्व यातः ॥  
अपि च ।  
सायं दृष्टः कदम्बद्युतिवसनधरः साचिनेत्रप्रचारो वंशीम् आपूर्य मन्दस्मितसुधितकचोद्दीप्तवक्त्रारविन्दः ।  
चिन्ताविष्टस् तदानीं प्रियसखि नितरां प्रेमबीजानि तन्वंस् तस्याऽयं मे विपाकः परिणमति लतामन्दिरे निर्विवादम् ॥  
ललिता ।  
प्रिये ।  
नाऽवयोर् विच्छेदः कदाऽप्य् अभवत् ।  
सोऽयं विच्छिद्य कथं दृष्टः ।  
श्रीराधा ।  
एकदाऽहं भवतीभिः सहिता पुष्पाहरणाय मन्दारवीथिकायां प्रवृत्ता ।  
मध्ये समागता मयूरमण्डली ।  
तस्याः कौतुकसमाकृष्टहृदया दत्तनयनाऽभूवम् ।  
तद् यथा ।  
अछिन्नद्रुमदलबद्धमेघभासे स्वर्णाभस्फुटलतिकातडिद्विलासे ।  
पुष्पेभ्यश् च्युतमकरन्दबिन्दुवर्षे कुञ्जे वै वरशिखिमण्डली ननर्त ॥  
भवतीभिस् तावत् पुष्पलोभेनाऽतिहितम् ।  
एकैवाऽहम् अन्वेष्माणा पदपद्धतिं नाऽधिगमं भवतीनाम् ।  
प्रविष्टा तावद् अहं मार्गम् अतीत्याऽन्यत्र फुल्लमल्लिकावलये ।  
तत्र तु ।  
रम्भास्तम्भोत्थरेणुव्रजधवलघटामण्डले नीलमेघ- च्छाया सङ्क्रामिताऽभूद् अलिकुलनिनदैर् नादिता गन्धलोभात् ।  
हंहो यावत् प्रनष्टप्रियजनपदवीं यामि तावत् समन्ताद् आनन्दाखण्डधाराजलगहनदीरुद्धमार्गा ह्य् अभूवम् ॥  
अपि च ।  
मल्लीवल्लीप्रतानैर् अपि सखि बहुशो नैव शक्ता तदानीं स्थातुं हस्तावरुद्धैर् मम तनुलतिका कामवातावधूता ।  
प्रेमाकूलाब्धिपूरे परिणतमुरलीनादकल्लोकभाजि विभ्रान्ता मुक्तकेशच्युतकुसुमभरा भिन्नवस्त्रा पपात ॥  
तदा द्रुतम् एव दयार्द्रीभूतचेता अयम् अतिसुन्दरो मन्दस्मेरपूरितवदनो माम् उपसृत्य बाहुभ्याम् उत्थाप्य पीताम्बराञ्चलेनोऽपवीज्य का त्वम् एकाकिनीऽह सन्ध्यायाम् आलोक्यसे ।  
कथम् इदानीं निपतिताऽसि ।  
तथा हि ।  
खेदाखिन्नैर् विलोलैर् नयनजलरुहैः खेदयन्ती मनो मे कम्पव्याधूतकेशच्युतकुसुमभरैर् वापयन्ती धरित्रीम् ।  
माकन्दस्कन्धदेशाद् अतिपवनवशाद् आपतन्ती लतावच् छेषे भूमाव् अकस्माद् उपवनवलये काऽसि कस्याऽसि बाले ॥  
तदा मयोऽक्तम् ।  
कन्याऽहं वृषभानुगोपनृपते राधेऽति कुञ्जालये पुष्पार्थं समुपागता सहचरीवृन्दैर् अगण्यैर् इह ।  
हित्वा माम् अरविन्दलोचन गताः सख्यो निकुञ्जान्तरे सम्प्राप्तोऽसि मयाऽधुना विधिवशान् मार्गं मनाग् दर्शय ॥  
तदा माम् उवाच ।  
प्रिये ।  
नोऽद्वेगं व्रज चन्द्रिकासमुदयः प्राप्तो भविष्यति अलं कान्तास्व् अद्य लतासु कैरववधूवक्त्राणि सम्बोधयन् ।  
मल्लीवल्लिसुगन्धिपुष्पनिवहैर् धम्मिल्ल आबध्यतां विश्राम्य क्षणम् अत्र देवि भवतीं नेष्यामि तातालयम् ॥  
पुनर् मयोऽक्तम् ।  
एकैऽवाऽहं नाऽनुदृष्टो द्वितीयः सन्ध्या जाता पक्षिणोऽपि प्रलीनाः ।  
सक्यः प्रायोऽन्वेषयन्त्यो लतासु तूर्णं मार्गं माधव प्रापयाऽद्य ॥  
अन्तरिक्षे सारिका ।  
तदवधि ललिते निशावसाने भुजलतिकाम् अपि नेत्रवारिसेकैः ।  
स्नपयति परिवर्तते मनोज्ञो व्रजपतिर् उच्छ्वसनेन धूम-मुञ्चन् ॥  
श्रीराधा ।  
साशङ्कम् ।  
कोऽपि तदीयो लतान्तरितो माम् उत्तरयति ।  
अन्विष्यताम् ।  
ललिता सखि ।  
न कोऽपि दृश्यते ।  
प्रायो वनदेवतैवोऽत्तरयति ।  
श्रीराधा ।  
भो भो वनदेवते ।  
किं तिरोहितेन ।  
तथ्यम् इति भाषितं चेद् दर्श्यताम् ।  
अयि तरुदेवते ।  
इदम् अतिमधुरं ते पायसान्नं परार्ध्यं प्रणतिततिविमिश्रं भुज्यतां तूर्णम् एत्य ।  
कथयतु भवती मे प्राणनाथस्य गाथाम् अतिविरहदवाग्नेः प्राणदानं विधेहि ॥  
अपि च ।  
समुदयति शशाङ्के व्याघ्रवक्त्री नितान्तं परिमलविषवेगावल्लरी पन्नगीऽव ।  
बहलमलयवातश्वासदावानलोप्त्या हृदयम् अतिकराला वेपयन्ती हि रात्रिः ॥  
सारिका ।  
सखि ।  
धैर्यं कुरु ।  
वत्सान् नीत्वा सायम् अनेन मार्गेण वनमाली समायास्यति ।  
तदा सङ्गमो भविता ।  
सम्प्रति तु मधाह्नाद् ईषत् समुत्तीर्णो भगवान् दिनमणिः ।  
श्रीराधा ।  
सुललितयमुनायास् तीरमन्दारकुञ्जे विगलितमकरन्दामोदमत्तालिपुञ्जे ।  
कथम् इह शिखिपिच्छापीडनीडान्तरेण हरिहरिपरिशिष्टं वासरं वाहयामि ॥  
सारिका ।  
अहम् अप्य् आशयैऽव जीवामि ।  
तथा हि ।  
हस्ते संलालिताऽहं प्रतिदिनम् अबले चञ्चुपुट्याऽधरोष्ठं चुम्बन्ती स्कन्धदेशे मुकुटमणिमिलच्चन्द्रिकारञ्जिताङ्गी ।  
साऽहं त्यक्ताऽनवद्ये तव विरहकथां बिभ्रता माधवेन माकन्दामन्दशाखाविनिहितविलुलत्पञ्जरे विस्मृताऽस्मि ॥  
श्रीराधा ।  
काऽसि भो मञ्जुभाषिणि ।  
सारिका ।  
सारिकाऽस्मि ।  
मां यदि माधवे सङ्गमयस्य् अहं त्वाम् अपि माधवे सङ्गमयिष्यामि ।  
श्रीराधा ।  
अयि सारिके ।  
अभ्युपायं वद कथं तव समागमः स्यात् ।  
सारिका ।  
राधे ।  
पञ्जरमुखम् उद्घाटय ।  
अहं तव दशां माधवाय निवेदयिष्यामि ।  
श्रीराधा ।  
ललितया पञ्जरम् आनाय्य ।  
लालिता मुरभिदा यदि नूनं चारुपाणिपटले रमणीये ।  
दर्शनं तव सुखाय दृशो नः कोकशोकहरणोऽप्य् अरुणो यत् ॥  
श्रीराधा ।  
पञ्जरकपाटम् उन्मुच्य हस्ते गृहीत्वा भगवत्करकमललालितां नेत्राभ्यां पक्षौ संस्पृश्य वक्षसि निवेश्य श्रीकृष्णम् अनुभवति ।  
तथा हि ।  
ललितोष्ठफुटे निवेश्य वंशीं चरणं चारु निवेश्य वामपादे ।  
उपजीवय जीवनेश जीवं कुटिलालोलविलोचनाब्जपातैः ॥  
अपि च ।  
मधुरं दधि पूर्वतो दधानो भृशम् आनन्दकरं हि निर्विवादं ।  
पिब नूनम् अनूनपल्लवीये पुटके सम्पुटितोष्ठपल्लवेन ॥  
अपि च ।  
मदनो हि तिरस्कृतस् त्वयैऽष स्मितसन्दीपितनेत्रसायकेन ।  
कुसुमेषुभिर् एत्य मे मनोऽयं कुरुते लक्ष्यम् अलक्ष्यविग्रहोऽपि ॥  
शिरसा ननु लालितस् त्वया वरपिच्छैर् अनुसृत्य मन्मथम् ।  
अवधीरयतीऽव नीलकण्ठो हृदये मे किल केकया निकुञ्जे ॥  
मधुसूदननामतोऽवगम्य मधुरेषः कुपितो ममोऽपरिष्टात् ।  
निजराजपदं समर्थयन् परितोऽभ्येति पिकालियोधमुख्यैः ॥  
क्षणान्तरे सारिकाम् अवगत्य सन्देशयति ।  
व्रज सपदि विहङ्ग वृत्तम् एतत् कथय हरेः पुरतो निवेदनीयम् ।  
हरिवदनवियोगवेदनां मे त्वम् अपि सखे हृदयेन वेत्सि सर्वाम् ॥  
अनुचितम् इदम् अम्बुजाक्ष साक्षात् क्षणम् अबलाजनम् अङ्ग सङ्गमय्य ।  
वितरसि ननु दुस्तरार्तिबन्धो विरहदवानलपातम् आशरीरम् ॥  
इयम् अपि मुरली मुकुन्द खेदं जनयति जिह्मगतिर् निकुञ्जमध्ये ।  
कृतम् अपकृतम् अल्पतो मयाऽस्याः किम् अधरशीधुसुधारसस्य पानात् ॥  
विरहो मयि पातयत्य् अलं रजसा धूमितकेतकोल्मुकम् ।  
मुरली विनिवार्यतां हरे परितः किं वितनोति फूत्कृतिम् ॥  
सततं पिबतीऽति तेऽधरं मधुरं नाऽहम् उपैमि वेदनाम् ।  
यदि ते वदने विकूजति प्रसभं मर्मणि शर्म नेऽच्छति ॥  
दृष्ट्वा चन्द्रकचारुचूडरचनां चामीकराभं चलच्- चैलं चन्द्रकराभिरामहसितं चिन्तामणिं वक्षसि ।  
नीलाकुञ्चितचिक्वणामलकचक्रान्ताच्छगण्डस्थलं चित्रीकृत्य मयाऽचिरं रुचिकरं नेत्रं चकोरीकृतम् ॥  
हृदयं किम् इदं दुनोषि मे शितया लोचनपत्त्रधारया ।  
अनया तुलितोत्पलारया बहिर् अन्तर् विषगर्भलीलया ॥  
श्रीकृष्णस्य पूर्वलीलां स्मारयन्ती सन्देशयति ।  
हंहो सुन्दर सन्निधेहि सुपदं नेत्रारविन्देषु नो रक्षायै कृतकेतनो हि गिरिणा गोपीजनानां यतः ।  
सद्यः-किं प्रविलोक्यते न-मधुना सम्फुल्लवल्लीमिलद्- भृङ्गालीकृतकाकलीं कलयता कामोऽयम् आस्कन्दति ॥  
अपि च ।  
दधनि निपतिता पूर्वं सितया सम्भाविता भवता ।  
सेऽयं वारिविमोकैर् लोचननलिनस्य निर्गता लक्ष्मीः ॥  
सारिका ।  
प्रिये ।  
अलं सन्देशैः ।  
इत्य् उक्त्वा हस्ताद् उड्डीय प्रतिनिवृत्ता ।  
पटान्तरे ।  
अहो ।  
देव्या वचनं त्व् अनतिविलम्बेन नः फलोत्पादकं प्रतिभाति ।  
तथा हि ।  
प्रतिपदम् अनुपमरूपं प्रविशति हृदये मुकुन्दस्य ।  
कथम् इह साधनम् अपरं ननु मयि चरणं निजं कुर्यात् ॥  
इह स्थित्वाऽवलोक्यतां श्रीराधायाः काऽवस्था कीदृशी वेदना ।  
सर्वाः ।  
भवतु ।  
एवम् एव ।  
लताविवरैः पश्यन्ति ।  
अहो ।  
तथैवेऽयं नलिनीपत्त्रतल्पे विशीर्णा काञ्चनलतेऽव विरहबाधां धत्ते ।  
तथा हि ।  
वातोऽस्याः परिरभ्य तप्तहृदयं स्नातोऽपि पङ्केरुह- श्रेणीरुद्धजलेषु तीव्रदहनज्वालावलीं बिभ्रति ।  
हंहो पश्यत सर्वतः कमलिनीमूलानि पत्त्राणि वै शैवालानि तनोर् विशोषितरसान्य् आभान्ति शुष्काणि हि ॥  
इयं ललिता तु ।  
वारं वारं वारि वक्त्रे नलिन्याः पत्त्रै रुद्धं यच्छति प्रेमबद्धा ।  
गाढं कृत्वा मानसं तापशान्त्यै भूयो भूयो दोस्तटीं सन्निधत्ते ॥  
श्रीराधा ।  
सञ्ज्ञाम् अधिगम्य ।  
ललिते ।  
इदानीम् अपि नाऽगतं सखीभिः ।  
कदाचिद् आयान्ति ।  
तदा ताभ्य आज्ञा देया ।  
यथेछं गम्यतां स्वस्वसन्निवेशेषु ।  
या त्व् अहं राधा सा तु ।  
सायं कृष्णमुखेन्दुदीधितिसुधाम् आस्वाद्य नेत्राम्बुजैः पाटीरद्रवसिक्तबाहुलतिकाम् आधाय कण्ठे पुनः ।  
सन्तीर्त्वा विरहाम्बुधिं यदि मम प्राणास् तनौ स्थायिनो लोके �हं जननीं न चेच् चरणयोर् दीर्घा नतिः प्रोच्यताम् ॥  
सर्वाः ।  
अहो ।  
कृष्णदर्शनम् अन्तरेण प्राणत्यागाय निश्चितम् अनया ।  
अतोऽस्माभिर् आत्मा तूर्णम् आवेद्यताम् ।  
इत्य् उक्त्वा पटावरणम् अपसार्य प्रविष्टा गोप्यः ।  
देवि राधे ।  
किं तेऽद्यापि न सौख्यम् एति वदनं नेत्रारविन्दं मनाग् व्याकोशं कुरु लोचनालिनिवहो नः स्यन्दते वीक्षितुम् ।  
श्रोत्राणि त्वरयन्ति तेऽधरपुटीनिर्भिन्नवर्णावलीम् आदातुं हृदयं हि बाहुलतिकाम् आश्लेष्टुम् उत्कण्ठते ॥  
इयं देव्याः शेषा सौख्याय समानीता ।  
धारयतु भवती ।  
अन्यच् चोऽक्तं देव्याः ।  
तद् अपि द्रुतम् एव भविष्यति ।  
ललिता ।  
शेषाम् आदाय भगवत्याः शिरसि स्थापयति ।  
अभिवादनं कारयति राधया ।  
वृन्दायाः प्रणिपातपूर्वकम् इदं बाले प्रवालाधरे तूर्णं सङ्गमयत्य् अलं परिणुता चौरं दिगन्ते गतम् ।  
राधे ते हृदयङ्गमा प्रियसखी चन्द्रावली चञ्चला चार्वङ्गी चपला हि चम्पलतिका सर्वाः पुरःस्था इमाः ।  
देव्या व्याहृतम् आननाब्जपुटके सन्नीय मुद्रीकृतं मालिन्यं समवेक्ष्य ते मुखविधोर् नोऽद्घाटयन्ति क्षणात् ॥  
श्रीराधा ।  
प्रिये चन्द्रावलि ।  
स्वागतम् ।  
किम् उक्तं देव्याः ।  
चन्द्रावली ।  
इतो गत्वाऽस्माभिर् देवी सम्प्रार्थिता ।  
भो देवि ।  
इदं ते दध्यन्नं प्रणतिपुटितं तल्पफलके गताया राधायाः सदयनयनैर् लोकय मनाक् ।  
यथा भूयाच् छान्तिः क्षपितमुखकान्तेर् हिमरुचा नलिन्या वासन्तैर् इव दिवसभागैर् अभिमुखैः ॥  
तदा श्रीवृन्दादेव्य् अस्मान् साक्षेपं दर्शयामास ।  
अहो गोप्यः ।  
राधा न मया दयनीया ।  
राधादयापात्रम् अहम् अस्मि ।  
तथा हि ।  
नित्याऽनपायिनी शक्तिः श्रीराधा माधवस्य हि ।  
श्रुतौ लीलेऽति विख्याता यया लीलायते हरिः ॥  
यः कृष्णः सैव राधा हि या राधा कृष्ण एव सः ।  
अनयोर् अन्तरादर्शी पातकीऽति शिवोदितम् ॥  
राधाया विरहं नैव सहते पुरुषोत्तमः ।  
श्रीराधा विरहं तस्य क्षणमात्रं न काङ्क्षति ॥  
राधाप्रेमलता जाता काऽपि वृन्दाभिधे वने ।  
श्राकृष्णपादपं हित्वा कथम् अन्यत्र वर्धते ॥  
अनयाऽराधितो नूनं भगवान् हरिर् ईश्वरः ।  
क्रीडते परमात्माऽपि तद्वशे दारुयन्त्रवत् ॥  
भवतीनां हरिः साध्यः साक्षान् मन्मथमन्मथः ।  
अतो मार्गशिरे मासे समाराधत माधवम् ॥  
तदा वो भगवांस् तुष्टो रतिम् आत्मनि दास्यति ।  
तया वशीकृतः कृष्णो राधाम् इव समेष्यति ॥  
न दैहिकज्वरा भूता नाऽपि दैवोपतापिता ।  
इयं कृष्णगृहाविष्टा राधा माधवभामिनी ॥  
पूर्णकृपावतां तावद् विरहो न विमुञ्चति ।  
सहयोगो निमेषेण वर्तते नयनाञ्चले ॥  
लौल्येन दासभक्तानां दास्ये हेतुतयोऽत्थितम् ।  
दासैर् आकाङ्क्ष्यते नित्यं नो चेद् दास्यं प्रशाम्यति ॥  
श्रीभूलीलादिनित्येषु प्रेम तावद् अकृत्रिमम् ।  
निश्चिन्तसर्वगात्रेषु निःसीमम् अनुवर्तते ॥  
राधा प्रेम विना नाऽस्ति प्रेम लौल्यं विना न हि ।  
लौल्यं न विरहाद् भिन्नं तद् विना नैऽति माधवः ॥  
वृषभानुगृहे जाता श्रीराधा प्रेममञ्जरी ।  
श्रीकृष्णो मधुपो जातो नन्दानन्दगृहान्तरे ॥  
न भेतव्यं द्वयोर् दृष्ट्वा सख्यो विरहवेदनाम् ।  
स्वभावोऽयं स्थितिश् चैषा यतः प्रेममयौ स्मृतौ ॥  
अनयोः सङ्गविच्छेदे ललिताख्या सखी तु या ।  
द्वयोः सङ्गमयत्य् एत्य ननु नानोपपत्तिभिः ॥  
सङ्कल्पम् अकरोत् पूर्वं सर्गादौ लीलयाऽन्वितः ।  
स्थाने नित्यविलासस्य स्थितो नित्यविनोदकृत् ॥  
लीला रसमयी यत्र देवानाम् अतिदुर्लभा ।  
नित्यैर् आस्वादिता तत्र नाऽस्ति कालकृतो व्ययः ॥  
सन्मार्गीयाः कथं जीवाः भवेयुः प्राकृते पदे ।  
लीलास्वादः कथं तेषां भवेद् एवाऽनपायतः ॥  
ज्ञानादयो महादेव्यः शक्तयः समुपस्थिताः ।  
ऊचुः प्राञ्जलयः सर्वाः सङ्कल्पेन प्रवर्तिताः ॥  
देवदेव महादेव किं चिन्तयसि चेतसा ।  
आज्ञापय पदाम्भोजसेवालम्पटचेतसाम् ॥  
पुरुषोत्तम उवाच ।  
भोग्यस्थानम् इदं देव्यो ममाऽनन्दरसात्मनः ।  
मया संवीक्षिता नित्या जीवा ये सन्त् सङ्घशः ॥  
मया सङ्घोपितश् चैते मायातो मुक्तबन्धनाः ।  
नित्यसिद्धाः पिबन्तीऽमं रसं मत्पार्षदा मुदा ॥  
नित्यसङ्कल्पजा नित्या सृष्टिर् अप्राकृता मता ।  
साऽत्र नाऽत्र कथामया गन्धस्याऽपि कदाऽचन ॥  
सङ्कल्पजा परा सृष्टिः प्राकृता सा विधीयते ।  
कालाधीना नैकरूपा प्राकृतानां विनोदभूः ॥  
दुःखैकसंश्रया माया गुणैर् आक्रामिता मिता ।  
तत्र जीवास् तु ये देव्यो माययाऽक्रान्तसाधनाः ॥  
न मां जानन्ति मत्स्थानं कुतो नित्यसुखात्मकम् ।  
यज्ञदानतपोभिश् च साधयन्ति गतिं हिताम् ॥  
यया संसारपदवीं भूयो भूयो विशन्ति हि ।  
नैव मुक्ता भवन्तीऽह प्रकृतेर् मत्कृपां विना ॥  
अहं तु पादलीलायां तद्धारकतया स्थितः ।  
तद्भोग्यभुक्तयेऽप्य् आत्माऽत्मना त्व् एव स्थितोऽभवम् ॥  
त्रिपाद्विभूतिलीलायाम् अहम् आत्मानुभुक्तये ।  
रमया लालितपदः स्थितोऽस्मि पुरुषोत्तमः ॥  
पादलीलालये चापि तथा भवितुम् आत्मना ।  
इच्छामि येन बद्धाश् च मुक्ता भूताः प्रधानतः ॥  
मां समीयुर् महात्मानो मदनुध्यानतत्पराः ।  
मल्लीलास्वादनिरता मत्प्रेमाकृष्टचेतसः ॥  
अतो मच्छक्तयो नूनं मत्सन्देशेन सर्वशः ।  
अप्राकृतं मम स्थानं प्राकृते प्रथयन्तु ताः ॥  
कर्मजन्यं प्राकृतां तु द्विपरार्धावसानकम् ।  
अकर्मजन्यम् इच्छातः स्थायि मे निर्गुणं हि तत् ॥  
यत्राऽहं निर्गुणः श्रीमान् कोटिकन्दर्पसुन्दरः ।  
तद्गोपनाय गोपेषु गोपरूपेण संस्थितः ॥  
ता एव शक्तयस् तत्र ज्ञानानन्दादयः स्मृताः भगवत्प्रेरणात् सद्यो दिव्यां लीलां समादधुः ॥  
ज्ञानानन्दमयी भूमिर् भूरुहा अपि तादृशाः ।  
गोनदीनगरूपेण दिव्या एव विभूतयः ॥  
तत्र राधाभिधा नित्या शक्तिर् आह्लादिनी मता ।  
जाता ब्रह्मविनोदाय लीलाख्या परमेश्वरी ॥  
श्रीभूलीलापतिः साक्षाच् चिन्मयानन्दविग्रहः ।  
श्रीकृष्णः पुरुषः पूर्णां गोपलीलाम् उपाश्रितः ॥  
सर्वदा रसलीलायां सम्यक् सन्निहितात्मनः ।  
रसभक्तिवितानाय रसलीलां करोति हि ॥  
अनया लीलया जीवा भविष्यन्ति रसानुगाः ।  
श्रीकृष्णं राधया युक्तं ध्यात्वा रासरसोत्सुकम् ।  
गमिष्यन्ति महालीलां त्रिपाद्भूतां परात्मनः ॥  
भुवि वृन्दावनं नाम वैष्णवं धाम दृश्यते ।  
तत्राऽहं देवतारूपा विपिनस्य निवेशिता ॥  
श्रीराधकृष्णयोर् नित्यं चरणौ शरणं मम ।  
चेतसा भावयाम्य् अत्र नाऽन्या मे मनसो रतिः ॥  
निकुञ्जेषु मदीयेषु राधाविरहबाधितः ।  
विश्रान्तिं प्राप्स्यति श्रीमान् भक्तानुग्रहकातरः ॥  
इयं तु राधिका कृष्णविरहाद् इह शक्तिभिः ।  
प्रध्यायन्ती हरेर् योगं गमिष्यति लताङ्गने ॥  
प्रसादाद् अहम् एवाऽद्य ब्रह्मकेलिम् इमां पराम् ।  
पीत्वा यास्यामि साफल्यं जन्मनो नाऽत्र संशयः ॥  
अथ यूयं महाभागाः समाराध्य सरित्तटे ।  
कात्यायनीं महामायां वियोगाब्धिं तरिष्यथ ॥  
प्रणिपत्य वचो गोप्यं सन्देशं वृन्दया तव ।  
प्रोक्तं राधे हरिस् तावत् समेष्यति न संशयः ॥  
मरुदुपहृतकञ्जकोशधूलि- प्रमुदितवक्त्रपुटीपिशङ्गरोचिः ।  
त्वदधरमधुलुब्धमुग्धवेषः सुमुखि समेष्यति माधवोऽनवद्यः ॥  
विगलितकचभारां वारिधारां वहन्तीं नयनजजलकोशे राधिकां प्रेमरुद्धाम् ।  
सखिसमुदितवाग्भिर् निश्चितार्थोपदाभिर् विनमितललिताङ्गी बोधयामास तन्वीम् ॥  
ललिता ।  
सखि ।  
प्रतिबुद्धा भव देव्या वचनं श्रद्धाय ।  
तव दर्शनेन पर्युत्सुकं वृषभानुतातगृहं चरणविन्यासैः सफलीकुरु ।  
इमां तवाऽवस्थां कयाऽपि संसूचितां ते जननी निशम्य विगतजीविता भविष्यति ।  
श्रीराधा ।  
सखि ललिते ।  
मातुः पुरः कथम् सङ्गोप्येऽयं विरहबाधा ।  
नेत्रे व्याघूर्णयन्ती वदनशशिसुधाकाकली काऽपि वंश्या भूयो भूयो श्रवणकलिता वेपयन्ती शिरो मे ।  
गात्रं प्रस्विन्नयन्ती स्मृतिर् उत वचसो रोमराजीं दधाना सम्पृष्टा बन्धुवर्गैः किम् इति पुनर् अहं तूऽत्तरं किं विधास्य ॥  
ललिता ।  
एतद्गोपनं कर्तुं समर्थाऽस्मि ।  
खेदं मा गाः ।  
चरणं निधेहि पुरतो हस्तं नो देहि राधिके निभृतम् ।  
गच्छामः सखि सदनं पित्रोः शङ्का न चेतसो भूयात् ॥  
प्रिये ।  
दूरे गन्तव्यं समयस् त्व् अन्यथा जातः ।  
तथा हि ।  
दिनमणिदीधितितापस् तनुतां दैर्घ्यं तनुच्छाया ।  
धनम् इव कृपणजनानां पुण्यरतानाम् इवाऽयतिर् याति ॥  
उत्तेजयति कृपाणं केतकपत्त्रेण निर्मितं बाणैः ।  
काङ्क्षति दिनावसानं मदनः कुपितो वियोगिनीनिवहे ॥  
इत्य् उक्त्वा सखीभिः सह श्रीराधिकां श्रीकृष्णप्रेमक्लिन्नाम् उत्थाप्य परिक्रामति ।  
पदान्तरे श्रीराधा ।  
सखि ।  
क्व यामः ।  
ललिता ।  
सखि गोवर्धनशिखरे वंशीम् आपूर्य माधवस् त्व् अस्मान् ।  
आकारयति विहर्तुं गच्छामस् तत्र सोल्लासम् ॥  
श्रीराधा ।  
तदा तूर्णं चरणविन्यासः क्रियताम् ।  
सखि ।  
दोर्वल्लीं परिरभ्य वक्षसि गतीं बिम्बाधरं सादरं धास्ये ताम् अतिकर्कशाक्षरवहां वंशीं निरस्याऽस्यतः ।  
दास्येऽस्या न पदं पुनः कथम् अपि प्राणप्रिये पाणिना धृत्वा स्मेरसुधाप्रसादनिलयं वक्त्रं विलोलालकम् ॥  
इत्य् उक्त्वाऽनन्दोद्रेकेणेऽषद्द्रुतम् अभिगम्य ।  
प्रिये ललिते ।  
अंसालम्बितलोलकुण्डलधरं व्याधूतनेत्राञ्चलं स्निग्धाकुञ्चितकेशमण्डितमुखं सस्मेरबिम्बाधरम् ।  
हस्तन्यस्तविमुग्धवेणुम् अतसीपुष्पाच्छगुच्छच्छविं तूर्णं दर्शय दर्शनीयतिलकं गोवर्धनोर्ध्वस्थितम् ॥  
तदानीं नाऽतिदूरे गच्छन्तं मयूरम् आलोक्याऽह ।  
किं यासि द्रुतम् आपगापरिसरे सन्त्यज्य वेणुं कराद् आधुन्वन् शिखिपुच्छपिच्छनिचयस्फारं मयूरच्छलात् ।  
चित्रं चञ्चुरचौरचौर्यचरणन्यासैर् अमन्दैर् अलं बद्ध्वा सम्प्रति लोलबाहुलतया सम्भारयिष्याम्य् अहम् ॥  
अग्रतो गत्वा कुसुमितमाकन्दे कोकिलध्वनिम् आकलय्याऽह ।  
कृष्णः कृष्णमधुव्रतावलिमिलन्मौलिः परागोत्करव्याकीर्णां  
पल्लवविडम्बिताधरे कोरकालिहृतदन्तपङ्क्तिके ।  
किं दुनोषि लतिके प्रियाभ्रमात् षट्पदप्रसरनिर्मितालके ॥  
कुलिशैः किम् उ कुन्द कुड्मलैः करपत्त्रैः किम् उ केतकाऽयतैः ।  
किम् उ कृन्तसि पत्त्रधारया शितयाऽसिप्रभया कुशेशय ॥  
मधुमङ्गलः ।  
अस्तं गच्छति भगवान् अम्बरचूडामणिः ।  
गोष्ठद्वारे मातरो वत्सपानां भूयो भूयो मार्गम् अन्वेषयन्त्यः ।  
पुत्रस्नेहात् संस्रवन्त्यः स्तनेभ्यः क्षीरं नीरं लोचनेभ्योऽवतस्थुः ॥  
गावस् तावच् ? छ्रूयताम् आर्तबन्धो ? धावं धावं यन्त्रणां नाऽधिजग्मुः ।  
वत्सस्नेहात् प्रस्नुतोऽधःप्रवाहैर् भूयो भूयो भूमिम् आप्लावयन्ति ॥  
अतो निवर्त्यतां वयस्य ।  
धैर्यम् एव परम् औषधम् ।  
कृष्णः ।  
यथा भवतां रोचते ।  
सर्वे परिक्रामन्ति ।  
ततः प्रविष्टो यथानिर्दिष्टो नन्दीश्वरः पटापसारणेन ।  
तथा हि ।  
सौधाग्रोद्यत्तुङ्गकेतुप्रयातः सन्ध्यासूचो यत्र निःसाणनादः ।  
व्यावल्गन्तो वासितार्थं महोक्षा वृद्धैर् गोपैर् यत्र नन्दश् चकास्ति ॥  
श्रीदामा ।  
कृष्ण ।  
सम्प्राप्तो नन्दीश्वरः ।  
गोपगोपीनां प्रमोदाय वेणुर् आपूर्यताम् ।  
एषा श्रीकृष्ण वंशी तव वदनसुधासारसम्पूरिताङ्गी कुर्याद् आनन्दबाष्पस्रुतिशिशिरम् उरो मुग्धगोपीजनानाम् ।  
यत् प्राग् उद्यद्वियोगद्युमणिखरकरव्रातसन्तापतप्तं तेन प्रेमोत्थरोमावलिभिर् अपि वपुः पल्लवि त्वं विदध्याः ॥  
कृष्णस् तथैव वंशीम् आपूरयति ।  
तदा वंशीनिर्गततानैर् व्रजम् आप्लावितम् अभूत् ।  
श्रीकृष्णविरहखिन्ना व्रजाङ्गनाः पुरतो मार्गम् अवरोधिन्यो बभूवुः ।  
तथा च श्रीदामा श्रीकृष्णं प्रति ।  
आयान्तं वनतो निशम्य भगवन् वंशीनिनादामृतैर् आहूता इव मञ्जुकुञ्जभवनद्वारेषु दत्ताननाः ।  
श्रेणीबन्धम् इमं-विलोक्य सखेवक्त्रारविन्दैर् अलं सन्तेनुः प्रमदा विलोचनदलैः स्मेरासवामोदिभिः ॥  
कृष्णः ।  
कुटिलकटाक्षैः प्रीतिं प्रयच्छन्न् उपससार ।  
पुरतो विलोक्य ।  
अये ।  
बलरामस् तूर्णं समभ्येति ।  
तथा हि ।  
वपुषा हिमांशुरोचिर् नीरदरोचिश् च वाससा तिरयन् ।  
सस्मितमुखेन्दुकमलः प्रेमाविष्टो बलः प्राप्तः ॥  
पीताम्बरेण मुद्रिकां सङ्गोपयति ।  
बलरामः ।  
उपसृत्य ।  
भ्रातः ।  
किम् अतिविलम्बितम् ।  
इत्य् उक्त्वा बाहुभ्याम् आकृष्य समालिलिङ्ग ।  
कृष्णः ।  
भ्रातः ।  
किं वक्तव्याऽद्यतना वृन्दावनलक्ष्मीः ।  
निर्गच्छत्तरुराजिपुष्परजसाम् आटोपमत्तालिभिः प्रारब्धस्वरगीतिकोन्मुखशिखिव्रातात्तलास्यक्रमे ।  
वातापूरितकीचकोच्चनिनदैः सद्वंशकृत्योदये संलग्ना मनसो हि वृत्तिर् अधुना नूनं न विच्छिद्यते ॥  
बलरामः ।  
तव वनशोभावलोकनेन व्रजं वनम् इवाऽभवत् ।  
तथा हि ।  
विगलितकचभरषट्पदपटलसमाकीर्णशेखराग्रेभ्यः ।  
गोपवधूतनुलतिकाः ससृजुः कुसुमानि वेपिता विरहात् ॥  
कृष्णः आर्य ।  
क्व गच्छसि ।  
रामः ।  
भ्रातः ।  
गोचराद् उपवृत्तो गोपः ।  
सद्यः प्रसूता शबली नाऽयाति गोष्ठम् ।  
यतो भ्रात्रोर् मध्ये त्व् एकतरं प्रत्येति सा भवताऽनय्येऽत्य् आह ।  
तन्नयनार्थं गच्छामि ।  
त्वं दूराद् आगतः श्रान्तो बुभुक्षितो द्रुतं सदनं याहि ।  
कृष्णः ।  
आर्य ।  
केऽयं शबली ।  
बलरामः ।  
भ्रातः ।  
शार्दूलवित्रासिनी ।  
कालिन्दीपुलिने कदाऽपि हरिणा प्रीत्या चरन्ती दरी- द्वाराद् आपतितेन तावद् अलघुप्लुत्येऽयम् आप्लाविता ।  
गात्रं कुण्डलितं विधाय वदनं सङ्कुच्य कर्णद्वयं लाङ्गुलं च समुन्नमय्य शबली शार्दूलम् अत्रासयत् ॥  
श्रीकृष्णः ।  
आर्य ।  
सेऽयं शबली प्रतिबुद्धा ।  
नेऽयं शार्दूलवित्रासिन्य् अम्ब किं तु प्रावृट्पयोधरा ।  
तथा हि ।  
एकदा मात्रा नियुक्तोऽयम् अहम् ।  
वत्स शबलीं दुग्धि ।  
तदाऽहम् आर्य पात्रं गृहीत्वा प्रवृत्तः ।  
गात्राटोपघटेऽव कण्ठकनकस्रग्दामिनी विभ्रमाद् धाराभिः पयसां यदा परिणता गङ्गेऽव वत्सेक्षणात् ।  
भ्रातर् गौः शबली पयोधरघटीनिर्मुक्तदुग्धद्रवैः प्रायः क्षीरपयोनिधिं समसृजन् निर्णीतम् एतन् मया ॥  
सम्यग् ज्ञातं सम्प्रति ।  
एकैऽवेऽयम् अलम् अस्माकं तृप्त्यै ।  
तूर्णम् आनय ।  
इत्य् उक्तो बलो निष्क्रान्तः ।  
ततः प्रविष्टो नन्दः ।  
स च यथा ।  
गौराङ्गो वरदण्डमण्डितकरो वृद्धो विशालेक्षणः शुभ्रानल्पपटीपुटीकृततनुः स्वर्णाक्षमालाधरः ।  
पीनांसो वपुषोऽतिगौरवतया मन्दाङ्घ्रिविन्यासकृत् प्रेमाश्रुस्रुतिभिन्नवक्त्रकमलो नन्दो निराक्रामत ॥  
नन्दः ।  
वत्स ।  
क्व विलम्बितम् अधुना ।  
मातुर् अवस्थां न जानासि प्रायः ।  
न भुक्तं नो पीतं कृतम् अपि न गव्यं सह मया जनन्या ते पीताम्बरविरहखिन्नाननरुचा ।  
इतो वत्सान् नीत्वा गतवति वनान्ते त्वयि सुत प्रबुधेऽदानीं सा मधुरमुरलीनादकलया ॥  
अपि च ।  
किं न सन्ति परिचारका गृहे वत्सचारणविधौ पटवो हि ।  
येन तिग्मरुचिरश्मिसङ्गमाद् आनने वहसि कृष्ण कृष्णताम् ॥  
कृष्ण ।  
कुञ्जक्रीडासक्तमानसं त्वां केऽपि न ज्ञास्यन्ति किं तु पितैऽवैऽनं लोभाद् अहर्निशं वत्सचारणे प्रवर्तयति ।  
इदम् अयशो नो मा वितर पुत्र ।  
अन्तर्भावं कोऽपि न जानाति ।  
वृषभानुप्रमुखा अस्माकं सुहृदो गोपराजाः सन्ति ।  
तेषां भयं चाऽतीव नः ।  
कृष्णः ।  
तात ।  
किं भयम् ।  
वयं तु गोपजातयः ।  
वत्सपालनं तावद् अप्रौढानां धर्मः ।  
नन्दः ।  
पुत्र ।  
न जानासि मदन्तर्गतं भावम् ।  
कृष्णः ।  
कीदृशो भावः ।  
नन्दः ।  
राजानो वयम् अद्य तात विपिनद्रोणीनिवासप्रियाः काङ्क्सामः स्वजनैः समं समगुणैः सम्बन्धम् अत्युद्भटैः ।  
औदार्यं समवेक्ष्य रूपम् अतुलं ख्यातिं प्रतापोदयं कन्यां दास्यति सज्जनोऽद्य भवते वार्त्ता हि सञ्जायते ॥  
रे रे पुत्र ममोऽदितं कुरु पुरः सीमानम् आः माऽत्यगा नेपथ्यं विरचय्य तिग्मदिनकृत्तापो यथा न स्पृशेत् ।  
नूनं त्वाम् अभिवीक्षितुं त्व् अनुसरन्त्य् अन्वेषिचारा मुदा भानोर् गोकुलमण्डितस्य दुहितुर् योग्याय संयोजिनः ॥  
कृष्णः ।  
स्वगतम् ।  
अहो ।  
कोऽयं भानुः ।  
यस्य दुहिताऽद्य मया दृष्टाऽन्यो वा ।  
यदि स एव तदा त्व् अप्रार्थितैऽवाऽभीष्टसिद्धिर् जाता ।  
अन्यश् चेत् कोऽयम् इति ।  
निर्णयं करोमि तावत् ।  
कृष्णः ।  
प्रकाशम् ।  
तात ।  
गोकुलमण्डितस्य भगवतो भानोर् दुहिता कालिन्दी ।  
सा तु कथं वरणीया ।  
तथा हि ।  
तोयावर्तगभीअभयदा डिण्डीरपिण्डोल्बणा स्वच्छन्दोच्छलदुच्चकच्छपकुलव्यालालिमालोत्कटा ।  
वातोत्तुङ्गतरङ्गभङ्गनिपतत्तीरावटार्तिप्रदा कालिन्दी कथम् अद्य सद्मनि गता प्रोल्लासम् आधास्यति ॥  
नन्दः ।  
वक्षसाऽपीड्य ।  
किं वत्स बुद्धम् ।  
वृषभानुगोपराजस्य दुहिता ।  
विद्युच्चन्द्रसुवर्णचम्पकचयं चार्वङ्गशोबाचयैर् नीलेन्दीवरमीनखञ्जनमृगान् उन्निद्रनेत्रश्रिया ।  
या नूनं तिरयत्य् अनङ्गरमणीम् आनन्दकुल्येऽव ते नित्यं पुत्र वधूर् विधास्यति सुखं मा गा मनाक् संशयम् ॥  
कृष्णस् तातवचनम् आकर्ण्य नयनयोस् त्रपाभरं नाटयति ।  
नन्दः ।  
वत्स ।  
सद्यो वनान्तराद् आगता गा यवसैर् योजयित्वाऽगमिष्यामि ।  
त्वं तावद् इदं पुरं प्रविश्याऽतिखिन्नां मातरम् आनन्दय ।  
प्रतिनिवृत्तो नन्दः ।  
कृष्णः ।  
पदान्तरे गत्वा ।  
वयस्य मधुमङ्गल ।  
तातः किम् अस्माकं कुञ्जवृत्तं विज्ञायैऽवं जगाद ।  
मधुमङ्गलः ।  
यथा भवति तथा तवाऽनुकूल्यम् एव ।  
कोऽत्र विचारः ।  
कृष्णः ।  
वयस्य ।  
एवम् एव ।  
तथापि ।  
लज्जाभरेण हृदयं कम्पं धत्ते ममे �दानीम् ।  
अनुचितम् इदं गुरूणां पुरतः प्रागल्भ्यम् अत्यन्तम् ॥  
भो भो वयस्याः ।  
भवन्तोऽपि गच्छन्तु ।  
सम्प्रति गोदोहनसमयो वर्तते ।  
गावस् त्वरयन्ति ।  
वत्सान् उपनयध्वम् ।  
सर्वे प्रतिनिवृत्ताः ।  
ततः प्रविष्टाऽजिरान्तर्गता यशोदा ।  
सा च यथा ।  
द्वारोपान्ते निहितनयना बाष्पधारां वहन्ती पुत्रस्नेहस्नुतकुचयुगावर्तिम् आवर्तयन्ती ।  
आपृच्छन्ती पुरःस्थां सुभगसहचरीं स्नेहनिर्भिन्नवाचा बाले नाऽद्याऽपि वंशीकलितमुखविधुर् नाऽगतो मे मुकुन्दः ॥  
अग्रतो विलोक्य ।  
सहचरि ।  
प्रेमाश्रुपर्याकुलनयनैर् नाऽहं सम्यग् अवधारितुं शक्ता कोऽयम् उपसर्पति पुरतः ।  
सहचरी ।  
देवि व्रजाधीश्वरि ।  
वन्यपुष्पकृतकर्णभूषणो रेणुरञ्जितमुखेन्दुमण्डलः ।  
यजयन् निजनिवेशनिकेतैर् आगतो हि वनतो वनमाली ॥  
आगमनम् आकर्ण्यप्रेमभराक्रान्ता यशोदा चिरविरहितवत्सा गौर् इवोऽपससार ।  
यशोदा ।  
वत्स ।  
क्व विलम्बितोऽसि ।  
देहि मे समालिङ्गनम् ।  
कृष्णः सप्रणामं परिष्वजति ।  
मात्रा तु ।  
आघ्रातः शिरसीऽन्दुसुन्दरमुखे सञ्चुम्बितः सिञ्चितो नेत्राम्भोजगलत्पयोभिर् अभितः सम्पीडितो वक्षसा ।  
आशीर्भिर् विनियोजितो हि कुसुमैः संवर्धितः सर्षपैर् आस्तीर्णः परितः पदीपततिभिर् नीराजितो माधवः ॥  
हस्तं गृहीत्वा ।  
तात ।  
कुत्र स्थितं किं च कृतम् ।  
कृष्णः ।  
मातः ।  
सम्प्रति वक्तुं न शक्यते ।  
स्थित्वा वक्तव्यम् ।  
मात्रा सह गृहं प्रविश्य समानीतेन वारिणा मुखं प्रक्षाल्योऽपविष्ट आह ।  
अद्य मातः ।  
जयन्तेन सह त्वया प्रस्थापितभोग्यसम्भारेणेऽषत् सन्तर्पितो वयस्यवर्गः ।  
यशोदा ।  
कथम् ईषत् सन्तर्पितः ।  
कृष्णः ।  
जयन्तः पतितो मातर् नानाभोग्यस्य भक्षणे ।  
दीनमीनाकुले वार्धौ वडबाग्निर् इवोऽत्थितः ॥  
प्राश्य सर्वं महाभागः सुप्तः कुञ्जलतान्तरे ।  
सखायो मम विभ्रान्ताः क्षुधा सम्पीडिता भृशम् ॥  
यशोदा ।  
ऊर्ध्वोष्ठेऽङ्गुलीप्रक्षेपं कृत्वा सहासम् ।  
अरे दैवहत जयन्त ।  
किं कृतं त्वया ।  
एवङ्गुणगणसम्पन्नो न विज्ञातो मया ।  
कृष्णशिरसि हस्तं चालयन्ती ।  
वत्स ।  
कथं क्षुत्क्षामेण वर्तितं त्वया ।  
कृष्णः ।  
मातः ।  
ईश्वरः किं दूरे गतः ।  
तदानीम् एव दूरदेशाच् छ्रीवृन्दादेव्याः समाराधनाय सम्प्राप्तः कोऽपि गोपिकानिवहः ।  
नीत्वा मौलौ गव्यभाण्डानि मातः श्रान्ताः सर्वाः कुञ्जमूले निविष्टाः ।  
दत्तं ताभिर् देवताप्रीतये नस् तेनैऽवाऽयं तोषितो मे समाजः ॥  
यशोदा ।  
पुत्र ।  
कीऋशी पूजा ।  
वसन्तारम्भे श्रीपण्चम्यां श्रुता ।  
नाऽद्याऽवसरः ।  
कृष्णः ।  
मातः ।  
नैमित्तिकीऽयम् ।  
यशोदा ।  
किं निमित्तं पुत्र ।  
श्रुतं किम् अपि ।  
श्रीकृष्णः ।  
मातः ।  
कोऽपि वृषभानुनामा गोपः ।  
तस्यैऽका कन्या ।  
तस्याः प्रतिकूलदैवोपद्रवशमनाय प्रवृत्ता ।  
यशोदा ।  
वत्स ।  
कीर्तेस् तनया प्रायः ।  
इयं तु कन्या मया तवाऽर्थम् अभ्यर्थिता प्राग् वाचाबन्धेन ।  
मा भूयाद् अस्या दैवप्रातिकूल्यम् ।  
बाल्ये सखीभिः समं क्रीडमानाऽत्मानं कीर्तेः पृथङ् नाऽवैक्षे ।  
तदा स्वपाञ्चलीपुत्रिका कीर्तेः पाञ्चलिकापुत्राय दत्ता मयोऽक्तं च ।  
कीर्ते ।  
मत्पाञ्चलिकापुत्राय का कन्यां दास्यति ।  
तदा कीर्त्या तूऽक्तं ।  
सखि ।  
किम् इदम् उच्यते ।  
यदि मे कन्या भविष्यति तव पुत्रस् तदाऽहं ते पुत्राय स्वकन्यां दास्ये ।  
इदानीं को वेद स्मरति न वा ।  
अतस् तव भागः कीर्तेः कन्येऽति ।  
तत्र भोग्यं सम्पाद्य रोहिणी समुपस्थिता ।  
अयि मातर् यशोदे ।  
क्षणान्तरे गोदोहसमयो भविष्यति तावत् ।  
कालातिक्रमेण समीगतोऽद्य कृष्णः ।  
करोतु भोजनं सबलः ।  
वार्त्ता तु पश्चाद् अपि भविष्यति ।  
यशोदा ।  
भवतु तथा ।  
कृष्ण ।  
सज्जो भव ।  
कृष्णः ।  
मातः ।  
सबलस् तातोऽप्य् आकारणीयः ।  
यशोदा ।  
हस्तम् उद्यम्य ।  
रे रे राम मृणालखण्डधवल प्रोद्दामनामावले तूर्णं तावद् उपैहि वत्स यवसं दत्त्वा गवाम् अग्रतः ।  
तातं वृद्धम् अपि प्रणीय पुरतो भूत्वा भवाञ् छ्रूयतां भुङ्क्ते भक्तम् अयं न भक्तम् अधुना भ्राता भवन्तं विना ॥  
बलः ।  
मातः ।  
सम्प्राप्तोऽस्मि सनन्दः ।  
भोजनलीलां नाटयन्ति सर्वे ।  
आकाशे ।  
गाव त्व् अद्य वयस्य वत्सककुलैः संयोजिता अप्य् अलं तृप्ता वै यवसैर् जलैर् गततृषो यछन्ति नैऽवं पयः ।  
पातुं ते मुखचन्द्रिकामृतरसं प्रायोऽभिवाञ्छन्ति ताश् चित्रं चेऽति खुरैस् तुदन्ति धरणीं उद्ग्रीवम् उद्वीक्ष्य च ॥  
कृष्णः ।  
आर्य ।  
कोऽयं माम् आह्वयति ।  
बलरामः ।  
भ्रातः ।  
गोदोहनेऽधिकृतो वीरबाहुर् नाम गोपः समाह्वयति ।  
तवाऽद्य चिरदर्शनेन पर्युत्सुका गावः ।  
त्वाम् अनालोच्य वत्सैर् अप्य् आत्मानं न प्रीणयन्तीऽति विज्ञायते ।  
कृष्णः ।  
एवम् एव ।  
ज्ञायते भ्रातः ।  
इत्य् उक्त्वा बहिर् गन्तुम् इयेष ।  
तावद् भगवद्वदनमाधुर्यम् आकलयितुम् उत्सुका गोप्यः सर्वतोऽभ्येत्य स्वस्वावसरे कृष्णं प्रार्थयन्त्योऽवतस्थुः ।  
तत्रैका ।  
दोहनपात्रं गृहीत्वा ।  
भो भो नन्दकिशोर मेऽस्ति सदने गौर् एकिका नाऽगतो गोपोऽद्यापि वनान्तरात् त्वरयति प्रेष्ठः पिपासुः स्तनम् ।  
वत्सो नाऽहम् अलं कृपाकुलतया द्रष्टुं मनाङ् माधव प्रायः सीदति सज्जनः परकृते धर्मोऽयम् आद्यः स्मृतः ॥  
पीताम्बरं गृहीत्वाऽपकर्षति ।  
तदाऽन्याऽपि ।  
गृहान्तराद् अभ्येत्य ।  
हाहा हरे न सदनं मम चाऽतिदूरं त्वाम् एव विश्वसिति गौर् मम दोहदक्षम् ।  
दोहोऽभवत् प्रतिनिवेशम् अवेक्ष्य चाऽहम् अत्राऽगताऽस्मि कुरु मन्मनसो हितं तत् ॥  
यशोदा ।  
लज्जा ना �याति मुग्धाः कथम् अपि गहनाद् आगतोऽद्यैव बालो विश्रान्तिं नोऽपयातः क्षणम् अपि चरणन्यासतः कोमलाङ्गः ।  
धावं धावं गृहेभ्यो निशि मम सदनद्वारदेशं प्रविष्टा हस्तन्यस्तोरुपात्राः किम् उ मम तनयो वो गवाम् अस्ति दोग्धा ॥  
वत्स ।  
एता उन्मदा बहुशः प्रलोभयिष्यति ।  
न मन्तव्यम् इति ।  
विश्रम्यतां ।  
कृष्णः ।  
मातः ।  
वीरबाहुनाऽप्य् आकारितोऽस्मि ।  
इति निर्गतः ।  
कृष्णः ।  
आर्य ।  
तावत् त्वं स्वगोष्ठं गच्छ ।  
गवां कण्डूयनादिना प्रस्तोभय ।  
अहम् अपि समुपस्थितानां गोदोहं कृत्वा सपद्य् आगत एव ।  
आर्यः ।  
भ्रातः ।  
किं स्वगोदोहं हित्वा ।  
किम् अन्यत्र गच्छसि ।  
कृष्णः ।  
किं कर्तव्यं दुर्घटो ग्रामवासः प्रत्यालम्भो दुःसहः प्रेयसां नः ।  
भ्रात्रः नेत्रं सम्मुखं नोऽपयाति लज्जाभारैर् मन्थरं नूनम् एतत् ॥  
बलः ।  
भवतु तथा ।  
द्रुतम् आगन्तव्यम् ।  
कृष्णः ।  
अहो ।  
एता मत्प्रेमाकृष्टहृदया मां समाह्वयन्ति ।  
अतोऽहं गच्छाम्य् एकदैऽव सर्वत्र ।  
तथा हि ।  
धृत्वा हस्ते रज्जुम् आबध्य केशान् पीतं वासो वेष्टयित्वाऽवलग्ने ।  
तूर्णं तन्वीचित्तवृत्तिं विकर्षन् मुग्धः कृष्णो दोहनाय प्रवृत्तः ॥  
दोहनमुद्रां नाटयित्वोऽपविष्टं कृष्णम् अवलोकयितुं दीपपात्रम् उपादायोऽपस्थिता तन्वी ।  
आकर्णान्ते लोचने माधवस्य दृष्ट्वाऽविष्टाऽनङ्गबाणोरुविद्धा ।  
गोष्ठद्वारे चूतरूढेऽव रेवा वातापाये काऽपि हैमी लतेऽव ॥  
कृष्णः ।  
बाले देहि करेण दोहनघटीं गन्तव्यम् अन्यत्र मे नैकैऽवाऽसि यतो मयाऽत्र निखिलः कालोऽपनेयो भवेत् ।  
आनीतस् त्वरया त्वयाऽहम् अधुना क्वाऽयं विलम्बक्रमो मुग्धे नोऽत्तरयस्य् अनल्पगदिते पृष्टाऽपि रुष्टेऽव किम् ॥  
वातव्याजेन दीपं निर्वाप्य परिरम्भपरा बभूव ।  
आह च सा ।  
सिञ्चय विरहदवानलपरिभूतं गात्रम् अभ्यर्णम् ।  
मधुराधरधाराधर धारामृतनिर्भरैर् निभृतम् ॥  
तद्भवनान् निर्गतो द्वारावलम्बिन्या स्वगृहं नीतः ।  
बाले ।  
समानय दोहनपात्रम् ।  
आनीतं पात्रं हस्ताद् गृहीत्वा ।  
स्थित्वा धेनोर् अधस्तान् नवजलदतनुर् दोहनीम् आदधानो जानुभ्याम् ऊर्ध्वदृष्ट्या कलयति वदनं स्वानने न्यस्तनेत्रम् ।  
गोप्या रोमाञ्चिताङ्ग्याः प्रणयरसभरावेशवेपाकुलाङ्गो हित्वा पात्रं चकोरीकृतनयनयुगो भूतले गां दुदोह ॥  
अन्यत्र दोहने प्रवृत्तं कृष्णं त्यक्तुम् अशक्ताऽह ।  
तथा हि ।  
हाहा चञ्चल मा त्वरां कुरु मनाग् यद्य् आगतो दुह्यतां पात्रे स्वल्पम् अपि प्रयच्छति पयो नूनं घटोध्नी घटैः ।  
नीत्वोऽर्ध्वं पुनर् आस्रवत्य् अनुदिनं चौर्यस्वभावं हरे वक्त्रं ते वसनाञ्चलैः श्रमयुतं संवीजयिष्याम्य् अहम् ॥  
प्रतिगृहम् एवाऽपूर्वरसम् आस्वादयन् निजानन्दम् अनुभवन् स्वगोष्ठम् उपससार ।  
गावो हुङ्कारगर्भैर् उपनतवदनैर् लेलिहानास् तदीयं गात्रं जिह्वाञ्चलैस् ताः प्रणतिततिभरैः पादम् आमर्शयन्त्यः ।  
भूयः संवीक्षमाणाः स्मितपुटितमुखं नूनम् उद्ग्रीविकाभिः स्नूहप्रस्रावितोधोनयनजलधरैः क्षीरनीरे वितेनुः ॥  
श्रीकृष्णस् तु मुहुर् मुहुः करकमलैस् तत्तन्नाम्ना परिमृजति ।  
तासां मध्ये संस्थिते कृष्णे गोपैर् दोहः प्रवर्तितः ।  
त्रेधा कृत्वाऽङ्गभङ्गं ललितमुरलिकाम् ओष्ठदेशे दधानो मन्दं मन्दं निकुञ्जानिलविधुतकचस्फारविस्फूर्जितास्यः ।  
कर्णव्यालोलमुक्ताफलफलितरुचिश् चन्द्रकापीडशोभा- लोभाविष्टोरुगोभिः कृतवलयगलो गोपवेषोऽवतस्थे ॥  
तदा नन्दो वृद्धगोष्ठीतोऽन्तःपुरम् आसाद्याऽह ।  
अद्याऽपि बालौ गोदोहनान् न निवृत्तौ ।  
यशोदा ।  
गोपराज ।  
आकार्यताम् ।  
सायं प्राप्तो वनान्ताद् अतिकठिनलताजालनिर्यापणेन खिन्नो भोक्तुं निविष्टो युवतिभिर् अतुलं याचितो दोहनाय ।  
प्रत्याख्यातं न तावच् चिरनिभृतपरप्रेमभङ्गं विचिन्त्य सौधाग्रोदग्रतल्पं विरचितम् अधुना निष्फलत्वं समेति ॥  
नन्दः ।  
भवतु ।  
आकारयामि ।  
भो भो पुत्र ।  
दोहनान् निवृत्तश् चेत् तूर्णम् आगम्यताम् ।  
गोपैस् तावद् गावो गोचरं प्रति नेयाः ।  
चन्द्रोऽयम् अर्धाम्बरातिक्रान्तः ।  
क्षणम् इदम् ।  
मात्रा कल्पितं तल्पं सफलीकुरु ।  
पुनर् अप्य् एते वयस्यास् त्वाम् इदानीम् आकारयिष्यन्ति ।  
कृष्णः ।  
हे आर्य ।  
तातोऽयम् आकारयति प्रायः ।  
गच्च्गन्तु तावद् एते गा नीत्वा यथास्थानम् ।  
इत्य् आज्ञप्ता निष्क्रान्ता गोभिः सह गोपाः ।  
कृष्णरामौ तु तल्पम् एत्य यथास्थाने शयनं नाटयतः ।  
कृष्णः ।  
मातर् मे शिखिपिच्छभूषणम् इदं स्थानेऽधुना स्थाप्यतां वेत्रं नेत्रपुरो निधेहि पशुयुक्पाशं च वंशीम् इमाम् ।  
पर्यङ्के विनिवेशयाऽशु बहवः स्पर्धन्ति यस्याम् अहं तस्मान् नैव वियोजयामि वदनाद् धस्ताद् उरस्तो मनाक् ॥  
यत् तु मम कृत्वा प्रतिनिवृत्ता शयनाय ।  
कृष्णः ।  
परितो विलोक्य सारिकापञ्जरम् आदाय ।  
प्रिये सारिके ।  
प्रियायाः किं वृत्तम् ।  
सारिका ।  
नागखरमुखमुद्राम् उध्गाटय ।  
क्षणेन विदितवृत्ता भूत्वाऽगमिष्यामि ।  
कृष्णः ।  
सारिके ।  
तावन् मम जीवने क उपायः ।  
सारिका ।  
आनीता भवता हि तापशमनी मुद्रा प्रियायाः कर- स्पर्शाविष्टरसाऽद्य साऽत्र विरहे सञ्जीविनी वै हरे ।  
तावन् नेत्रपुरो निधाय रजनीभागोऽपनेयस् त्वया वार्त्ताभी रसगर्भिताभिर् अमलप्रालेयबिम्बोदयः ॥  
कृष्णः ।  
सारिके ।  
सम्यक् संस्मारितोऽस्मि ।  
गच्छेऽतः ।  
प्राणप्रियाया वृत्तान्तम् आहर सद्यः ।  
पञ्जराद् उड्डीय गता सारिका ।  
कृष्णः ।  
सौधाग्रेऽमलचन्द्रिकाधवलिते सम्फुल्लमल्लीवल्लिमोदामोदिते पीताम्बरान् मुद्रान् उन्मुच्य प्रियाप्रतिकृतिं विभाव्याऽह ।  
स्वागतं सुमुखि किं विलम्बितं विस्म्र्ताऽसि मम दीर्घवेदनाम् ।  
त्वन्मुखेन्दुमधुसीधुरं विना को विमोचयितु-माम् अधीश्वरः ॥  
किं नु रञ्जयसि मञ्जुजल्पिते स्मेररञ्जितविलोचनाञ्चलैः ।  
सन्निरीक्ष्य मृदुगण्डमण्डले मन्दमन्दवचनामृतोदयात् ॥  
अपि च ।  
आगताऽसि दयया यदि बाले किं न तावद् उदकीकरोषि माम् ।  
लोलबाहुलतयाऽलसयैऽतं त्वद्वियोगजनितातपतप्तम् ॥  
एवं तावज् जल्पतो रात्रिशेषे प्रतिनिवृत्ता सारिका ।  
सारिका ।  
देव ।  
सञ्जीवति प्रिया भानोः सद्मनि ।  
प्रणिपातपुरःसरं सखे प्रियया तेऽभिहितं वचो नवम् ।  
गमनावसरे करे कृतं वरमल्लीवलयं न विस्मर ॥  
सघने विपिने समेत्य मां सफलं तत कुरु कुञ्जमन्दिरे ।  
सखिभिः कृतमङ्गलोदये वरवैवाहिककौतुकोदयात् ॥  
अपि च ।  
रचितां तव मूर्तिम् उज्ज्वलां फलके नीलसरोजलोचनाम् ।  
हृदये विनिवेश्य राधिका कुरुते तापपरिक्षयं निशि ॥  
अङ्गुलीयकान्वेषणाय तस्मिन् एव लतावलय आगमिष्यति ।  
अतो यथा भवतां रोचते ।  
कृष्णः ।  
सारिक्� ।  
परितः कोऽयं कलकलः ।  
सारिका ।  
स्वामिन् ।  
सम्यक् संस्मारिताऽस्मि ।  
एता गोपकन्याः शतशः सहस्रशो विरचितवरवेषा यमुनां स्नातुं गच्छन्ति ।  
तासां वलयानां किङ्किणीनां वचसां कलकलो गोपनिवासेषु प्रवृत्तः ।  
कृष्णः ।  
तर्हि वयम् अपि कौतुकावलोकनार्थं गच्छामः ।  
इति विचिन्त्य तप्लाद् उत्थाय ।  
कोऽत्र भोः ।  
प्रतिबुद्धा माता ।  
वत्स ।  
अहम् अस्मि ।  
किम् आज्ञापयसि ।  
इदानीं शयनानुकूला पश्चिमा यामिनी वर्तते ।  
तथा हि ।  
मन्दं मन्दं वायुर् अभ्येति गात्रं प्रालेयांशैः संस्कृतः कुञ्जदेशात् ।  
भृङ्गैर् अन्तर् नादितो लोचनेषु निद्रामुद्रामुद्रितत्वं विधत्ते ॥  
अतः क्षणैकं विश्रम्यताम् ।  
अहम् अपि तावद् भवत्कृते नव्यं गव्यं सम्पादयामि ।  
कृष्णः ।  
मातः ।  
व्रजजनास् तावन् नारदोपदेशतो हेमन्ते प्रथमे मासि कालिन्द्यां भुक्तये मुक्तये च स्नातुं गच्छन्ति ।  
अहम् अपि तत्कौतुकावलोकनाय यामि ।  
आर्योऽद्य पशूंश् चारणाय गच्छतु ।  
यशोदा ।  
वत्स ।  
तथैव विधीयताम् ।  
भोगसम्भारं किम् अपि नीत्वा गन्तव्यम् ।  
इदं च स्नात्वा भ्राह्मणेभ्यो देयं वस्तु नीयताम् इति ।  
कृष्णः ।  
वेणुना मधुमङ्गलादीन् प्रियान् वयस्यान् प्रतिबोध्य सम्प्राप्तान् आह ।  
भो भो वयस्याः ।  
तूर्णम् आगम्यताम् ।  
वयम् अद्य श्रीयमुनां स्नातुं गच्छामः ।  
सर्वे ।  
यथाऽज्ञापयति देवः ।  
कृष्णोऽपि गृहीतवेत्रविषाणः सखिभिः सह निश्चक्राम ।  
तिरोहिता यशोदादयः ।  
पदान्तरे कृष्णः ।  
अहो ।  
इयं कालिन्दी ।  
पश्यन्तीऽव सरोजपङ्क्तिभिर् अलं वाग्भिर् द्विजानां पुरो ब्रूते स्वागतम् अर्घ्ययत्य् अपि चलत्कल्लोलधाराम्बुभिः ।  
वातैर् वीजयतीऽव तीरतरुजैर् आच्छादयन्ती रजः- पुञ्जैर् नो मनसः प्रयच्छति सुखं स्वातिथ्यकर्मोदयैः ॥  
हे वयस्याः ।  
एता गोप्यः स्नानार्थं यमुनायां प्रविष्टाः सम्भान्ति ।  
तथा हि ।  
शीताम्बुसङ्गमसुकण्टकिताङ्गनालैः फुल्लाननाब्जचलतारकचारुभृङ्गैः ।  
दन्तांशुकेशरकलाधरपल्लवैश् च सौरी सरित् कनककञ्जततिं बभार ।  
तदानीं श्रीकृष्णागमनेन विभिन्नतमिस्रं कालिन्दीकूलम् आलोक्य गोप्यः ।  
अहो ।  
रात्रिशेषम् आक्जलय्य विवस्त्रा एव वयं स्नातुं प्रविष्टाः ।  
सम्प्रति तु ।  
नेऽदानीं दिनकृन्मयूखनिवहः प्राप्तोदयो दृश्यते नो शीतांशुकलाकलापविभवो व्योमाङ्गनं गाहते ।  
कोऽयं सम्प्रति यामुनीयसलिलं सङ्काशयत्य् अंशुभिर् नूनं नोऽवयवाः स्फुरन्ति सलिले नग्नाः कथं प्रास्महे ॥  
इतस् ततो विलोक्य ।  
अयि ।  
नन्दसूनुर् अयम् अद्य निकुञ्जे वेणुना सखि जहार मनो नः ।  
सोऽयम् आशु मुखचन्द्रमयूखैर् उद्गतो भवदमन्दविनोदः ॥  
अपि च ।  
कस्याऽस्यस्य सुधाभिवृष्टिर् अभितश् चिन्तालवालेषु नो नूनं कामलताङ्कुराणि जनयेद् अन्यस्य तच्चेतसाम् ।  
नाऽन्यः कन्दलिनीं करोति कुमुदश्रेणीं हिमांशुं विना या दर्शावधि रात्रिदुस्त्यजतमःक्लेशं दधानोऽरसि ॥  
अन्या ।  
सखि ।  
तर्हि वस्त्राणि परिधीयन्ताम् इति ।  
यावत् परिधातुं प्रवृत्ता भवेयुस् तावच् छ्रीकृष्णो वस्त्राणि निनीय कदम्बस्थो बभूव ।  
तद् दृष्ट्वा सर्वास् त्रपाकुलितलोचनाः परस्परं वीक्षमाणा जहसुः ।  
सख्यः ।  
नो वस्त्राणि नीत्वाऽयं गतः ।  
किं कुर्मः ।  
कथं गृहं यामः ।  
सूर्योऽपि तावद् उदेतुम् इच्छति ।  
अभ्यर्थनीयः ।  
सर्वाः ।  
वस्त्राणि देहि दयया दलितेन्द्रनील- गात्रद्युते दिनकरोऽयम् उदेति नूनम् ।  
नीरेऽबला वयम् इहेऽष्यति पान्थसार्थो लज्जा हि भूषणम् अलं कुलजाङ्हनानाम् ॥  
कृष्णः ।  
तदा दिमर्थम् इह सम्प्राप्ताः ।  
गोपकन्याः ।  
तव वदनसरोजसुधासवास्वादनायाऽप्तापदेशेनाऽर्याराधनाय कालिन्द्यां प्राप्ताः ।  
कृष्णः ।  
यद् यूयं विवस्त्रा एव जलं प्राविशताऽतो विघ्नितम् एतद् भवतीनाम् ।  
एतत्पूर्तये मां नमस्कुरुत ।  
सर्वास् तथैव चक्रुः ।  
कृष्णः ।  
अहो ।  
स्वं स्वं वासो गृहीत्वा गच्छन्तु भवत्यः ।  
गोप्यः कृष्णदत्तानि वस्त्राणि परिदधुर् ।  
जलान् निर्गत्य विहाय ते चरणयोः सांहिध्यम् आनन्दभृन्- नेत्रेन्दीवरमोषिता वयम् अहो गोविन्द गोपात्मज ।  
ध्यायन्तो गिरिकन्दरासु मुनयो यस्याऽशया प्रायशः श्वासायासनिरुद्धचित्तगतयो नाऽद्याऽपि जग्मुश् च तत् ॥  
अपि च ।  
देहि नोऽधरसुधाम् असिताभ्र- विभ्रमाकलितकुन्तलितास्य ।  
किं न यच्छसि पदं पदयोर् नः किं बिभर्षि शिरसा शिखिलिच्छम् ॥  
कृष्णः ।  
अहं तु मदखण्डस्मृतिसन्तानसाधनप्राप्योऽस्मि परम्परासम्बन्धेन ।  
नाऽन्यानि साधनानि मां साधयन्ति ।  
इति शास्त्रसिद्धान्तः ।  
तथा हि ।  
नाऽहं वेदैर् न तपसा न दानेन न चेऽज्यया ।  
शक्य एवंविधो द्रष्टुं यथा भक्तजनैर् अहम् ॥  
भक्त्या त्व् अनन्यया शक्य अहम् एवंविधः प्रियाः ।  
ज्ञातुं द्रष्टुं च तत्त्वेन प्रवेष्टुं च व्रजाङ्गनाः ॥  
अतो मया परीक्षिता भवत्यो व्रजान् व्रजध्वम् ।  
गोपकन्याः ।  
सर्वावधिस् त्वम् असि रूपगुणस्वभाव- शक्त्यादिभिर् निगमगीतयशोवितानः ।  
त्वत्पादपद्मम् उपलभ्य कथं व्रजामो ध्यानास्पदं पुरुषपुङ्गव देहि दास्यम् ॥  
कृष्णः ।  
यद् इदम् इदानीं प्रदर्शितं तत् तु ध्यानार्थं सख्यः ।  
इदं मे रूपं मनःकरण्डे निधाय मदनन्यसम्बन्धप्रयोजनसाधनतया भजध्वम् ।  
तदाऽहं भवतीनां मनोरथसिद्धिं करिष्यामि ।  
गोपकन्याः ।  
कदा देव वयम् इदम् अनङ्गमोहनविमुग्धवेणुमण्डितकुटिलनिरीक्षणविलोलालकावलिसुन्दरवदनारविन्दसुधां पिबामः ।  
अपि च ।  
कदा निशानीथकराभिरञ्जित- प्रसन्नकृष्णापुलिने निविश्य ।  
भवद्भुजापीडितकण्ठदेशा निशाः सनाथा गमयाम्बभूविम ॥  
अपि च ।  
निधाय कण्ठे भुजम् इन्दिरापते निशासु चाऽत्मानम् अलं निकुञ्जे ।  
अमन्दसङ्गीतकलीविलासैर् विनोदयामो भवता कदा हि ॥  
अपि च ।  
अपूर्वनानारसकेलिशालिभिर् विचेष्टनैस् ते निशि रासमण्डले ।  
त्रिभङ्गिनो वेणुविमुग्धकूजितैः कदा मनो नो विलयं समेष्यति ॥  
श्रीकृष्णः ।  
याताऽबला व्रजं सिद्धा मयेऽमा रंस्यथ क्षपाः ।  
धैर्यं कुरुत कामिन्यो न मिथ्या व्याहृतं मया ॥  
आगामिन्यां शरदि वेणुरवेणाऽकारयिष्ये ।  
इति निष्क्रान्ता गोपकन्याः ।  
कृष्णः ।  
मधुमङ्गल ।  
क्वेऽदानीं लतावलयं यत्र देवीयात्रार्थं समागता प्रिया विश्रान्ता ।  
मधुमङ्गलः ।  
देव ।  
नाऽतिदूरे ।  
गायन्ति षट्पदकुलानि लतान्तरेषु सीमन्तिनीकुसुमरेणुविरूषितानि ।  
नृत्यन्ति यत्र शिखिनो विततोर्ध्वपुच्छा वातोपनीतगिरिनिर्झरशीकराक्ताः ॥  
कृष्णः ।  
पदान्तरे गत्वा ।  
अहो ।  
इदम् एव प्रतिभाति लतासद्म ।  
तत्रैव प्रिययाऽब्जरम्यपर्णपात्रे दत्तं मे दधि मधुरं सरोरुहाक्ष्या ।  
साशङ्कं सहचर लज्जया व्यलोकि निर्याणे कुटिलकटाक्षवीक्षितेन ॥  
क्व पुनर् अद्य पूर्ववत् प्रियायाः समागमः ।  
तथाऽपि गन्तव्यम् ।  
उचितम् एव ।  
तद् एवाऽह ।  
विरहितहृदयं तया ममैऽतद् बहिर् अपि यास्यति निश्चितं सजीवम् ।  
यदि पदपदवीं निरीक्ष्य तत्र तस्याः स्थिरपदवीम् उपयाति चेद् वरं स्यात् ॥  
पदान्तरे ।  
अहो ।  
सुव्यक्तेऽयं प्रियायाः पदपद्धतिः प्रायशो दिनान्तरिता ।  
हेमाम्बूक्षितदर्भकोटिविलसल्लाक्षाङ्कमालाऽन्तिके सद्यःकेशविमुक्तपुष्पपटलीविद्योतितालिस्वनः ।  
राधायाः सखिभिः समागमविद्धिं संसूचयत्य् एव मे बाहुः स्फूर्जति दक्षिणो हि नयनं प्रस्पन्दते श्रेयसे ॥  
एवं वितर्कयन् कृष्णोऽङ्गुलीयम् अन्वेषमाणां प्रियाम् कुञ्जान्तराले दूरतो ददर्श ।  
चामीकराञ्चितपटावृतगात्रशोभा ताटङ्करत्नकिरणावलिदीपिताशा ।  
संवीक्ष्यते सघनकुञ्जलतान्तराले राधाऽम्बुदान्तरतडिल्लतिकेऽव तन्वी ॥  
कृष्णः ।  
इयं तु तडिद् इव लतासद्मनि परिस्फुरति श्रीवृषभानुजा ।  
पश्यामि तावत् ।  
स्थित्वा शृणोति ।  
श्रीराधा ।  
इहैऽव ललिते कराद् विगलितोऽज्ज्वला मुद्रिका वियोगभरवेपिताद् अमलरत्नबद्धोदरा ।  
न सा नयनवर्तिनी भवति मूर्तिर् उद्वर्तिनी हरेर् भवति तत्क्षणाद् अपि निरीक्षणात् सद्मनः ॥  
अहो ।  
उभयवियोगिनी कथं जीवामि ।  
क्व सा मुग्धमूर्तिः किशोराकृतेर् या धृता वक्षसा वक्ष्यति प्राग्भवं मे ।  
क्व सा मुद्रिका मुद्रिता मुद्रितं मे मनो विद्रुतं मुद्रितं मे तनोति ॥  
ललिता ।  
प्रिये ।  
जानाम्य् अहम् ।  
श्रीकृष्णहस्तगता प्रायशस् ते करमुद्रा ।  
श्रीराधा ।  
सखि ।  
कथं विज्ञाता ।  
ललिता ।  
इतः प्राक् तव गृहाय प्रतिनिव्र्त्तायाः पश्चात् पञ्जरान् निर्मुक्तसारिकावचनप्रेरितो नन्दनन्दनः समागतो यस्यऽयम् अकलुषिता पदपद्धतिः प्रतिभाति ।  
स एवेऽतो नीत्वा गतो भवेत् ।  
इदानीं नाऽन्यस्येऽह गतिः ।  
तल्पाद् उत्थाय वयम् एव द्रुतं प्राप्ताः स्मः ।  
क्षणैकं विश्रम्यताम् ।  
इहैवाऽस्मान् सम्प्राप्ताः सम्भाव्याऽगमिष्यति मुद्रितकरः ।  
श्रीराधा ।  
सखि ।  
यद्य् एवं तर्ह्य् उपविष्यताम् ।  
तदर्थम् एव मुद्रान्वेषणमिषेण मातरं विज्ञाप्याऽगता इति ।  
उपविष्टा यथोपजोषं ललितादयः ।  
ललिता ।  
यदीऽहाऽयाति चेद् वनमाली तदा किं विधेयम् ।  
श्रीराधा ।  
प्रियसखि ।  
अस्मिन्न् एव पुरोऽनुवर्तिनि लतावेश्मन्य् अपास्तातओए संवेश्याऽलिमरन्दपङ्कनिवहैर् आलिप्य वक्षस्तटीम् ।  
दत्त्वाऽतिथ्यम् अपीच्यपल्वलजलं सम्प्रार्थ्य मुद्रां ततो गत्वा सम्प्रति सद्म सुन्दरि पुरो मातुः प्रदद्मो वयम् ॥  
ललिता ।  
वयं त्व् एवं कर्तुम् इछामः ।  
कृष्णः ।  
स्वगतम् ।  
ललिता किम् अपि निगूढं वक्तुम् इच्छति ।  
अतो मयैऽकाकिना श्रोतव्यम् इति ।  
प्रकाशम् ।  
भो मधुमङ्गल ।  
प्रियाऽत्रैवाऽगता ।  
अतोऽत्रैवाऽमद्याह्नम् अवस्थितिः प्रतिभाति ।  
यदि तव रोचते तदा गोपात्मजैः स्थलान्तरेषु प्रवर्तितान् वत्सान् अत्रैऽव प्रवर्तय ।  
मधुमङ्गलः ।  
यथाऽज्ञापयति वयस्यः ।  
इति निष्क्रान्तो मधुमङ्गलः ।  
कृष्णस् तथैव कर्णं दत्त्वाऽवतस्थे ।  
श्रीराधा ।  
ललिते ।  
कथं तवेऽच्छा ।  
ललिता ।  
अस्मिन्न् एव पुरोऽनुवर्तिनि लतावेश्मन्य् अपास्तातपे संवेश्याऽलिमतन्दकुङ्कुमरसैर् आनर्च्य नन्दात्मजम् ।  
मालामङ्गलसूत्रसन्धितकरां प्राक् प्रेयसीं त्वाम् इतो हुत्वा पावकम् आशु मङ्गलरवैः संयोजयामोऽमुना ॥  
श्रीराधा ।  
लज्जया पटेन वदनम् आवृत्य ।  
सुखं संलापिता कथं नु स्थूलैर् जलबिन्दुभिर् नोऽभिवर्षयेत् ।  
गच्छाम्य् अहम् इतः ।  
ललिता ।  
भवतु प्रिये ।  
मुद्रिकां गृहीत्वा गच्छ वा तिष्ठ वा ।  
कृष्णो लतावलयम् अपसार्य ।  
प्रेमार्द्रीकृतलोचनः सरसिजं प्रोल्लालयन् पाणिना गुञ्जानिर्मितदामरुद्धहृदयः काञ्चीरवालिस्वनः ।  
प्राप्तो हृष्टतनूरुहो मधुलताम् आलिङ्गितुं वीक्ष्यते नूनं पल्लवितोऽनुरागदलकैः शृङ्गारशाखी यथा ॥  
ललिता ।  
दयित ।  
समागम्यतां सुखम् ।  
अतिवाहिता रात्रिः ।  
स्वस्त्य् आस्ते जननी ययाऽसि विधृतो भङ्गे च संलालितो येन त्वं समयानुकूलवसुभिस् तातेन नानाविधैः ।  
एषा ते दलितेन्द्रनीलशकलच्छायाभिरामा तनुत् निर्व्याजं तनुते सुखं व्रजवधूवृन्दैर् अपाङ्गैः श्रिता ॥  
प्रिये राधिके ।  
गृहागतायाऽतिथये निवेदय पल्लवास्तरणम् ।  
सन्निवार्येऽयं धर्मप्रतिबन्धिका लज्जा ।  
कृष्णः ।  
भवतीनां दर्शनेनैऽव कृतातिथ्या वयम् इति ।  
प्रियया हस्तसञ्ज्ञया निवेदितासने तूऽपविष्टः कृष्णः प्रियां सम्मुखयति ।  
सम्मुखीभव कुरङ्गलोचने वीक्षितुं वदनम् आगतोऽस्म्य् अहम् ।  
स्मेरमुग्धमधुभारमन्थरं गोपसार्थम् अपहाय दूरतः ॥  
ललिता ।  
इयम् अपि ते प्रेमरज्जुविकर्षिता सखीसमूहम् अपहाय समागता ।  
सम्प्रति किं चिन् मातृत्राससन्त्रस्तहृदया नयनप्रसादं न धत्ते ।  
कृष्णः ।  
किमिति मातुः सन्त्रासः ।  
एकैऽवेऽयं पद्मिनीपत्त्रनेत्रा लब्धा देवाराधनातिप्रयासैः ।  
मातुस् त्रासाद् वेपते किं न जाने चन्द्रज्योत्स्ना राहुसङ्गाद् इवैऽषा ॥  
ललिता ।  
प्रिय ।  
ह्यः समागतेऽयम् अत्र करमुद्रां विस्मृत्य गता ।  
तया रिक्तं पाणिकमलम् आलोक्योऽक्तं मात्रा ।  
केनाऽपनीता ते करान् मुद्रा या तु मूल्येन मुद्रयति धनदस्याऽपि लक्ष्मीम् ।  
श्रीकृष्णं सङ्कोचयितुं ललिता प्रियावाक्यम् अवतारयति ।  
तदाऽनया प्रोक्तम् ।  
नन्दग्रामाद् आगतः कोऽपि बालः ख्यातो योऽयं नव्यगव्यापहारी ।  
खिन्नाया मार्गतः कुञ्जमूले मातर् हस्तात् तेन नीता हि मुद्रा ॥  
माता ।  
तदा त्वया चौरः किमिति सन्निधीकृतः ।  
वत्से ।  
स्वभावो दुस्त्यजः प्राणिनाम् ।  
बाल्येऽयं तनये गृहे युवतिभिश् चौर्याय रात्रौ दिवा दृष्टः स्तेयविधानविद् धि बहुशो मुक्तो गृहीतोऽपि च ।  
मात्रा तु प्रसभं धृतो रशनया कष्टेन गोमायुकस् तर्वोर् उत्पतितो निरूप्य च तनूभीतिं पराम् आदिशत् ॥  
पुत्रि ।  
विस्मृत्याऽपि न कर्तव्यश् चौरस्य सन्निधिः ।  
मुद्रां तु चोरितां नन्दोऽपि धारयितुं न शक्नोति ।  
कोऽपिगोपात्मज इतो गत्वा नन्दाय पुत्रकृत्यं निवेद्य मुद्रिकाम् आनयिष्यति ।  
वत्से ।  
मोऽद्विग्ना भव ।  
मुद्रा क्व यास्यति कृष्णगृहीता चेत् ।  
कृष्णः ।  
गोपात्मजप्रेषणं निशम्य सोच्छ्वासम् ।  
सखि ।  
महानर्थः सम्पादितः प्रियया ।  
हताशोऽहं जातोऽस्मि ।  
ललिता ।  
का ते परास्ता प्रियाशा ।  
कृष्णः ।  
न वक्तुं शक्यते समक्षं प्रियायाः ।  
ललिता ।  
प्रिय ।  
माम् एव वद ।  
नाऽशाहानिर् भविष्यति ।  
कृष्णः ।  
प्रिये ।  
कर्णे श्रूयताम् ।  
ललिता तथैव करोति ।  
कृष्णः ।  
ह्यः पित्राऽहम् उक्तः ।  
पुत्र ।  
गृहाद् अन्यत्र क्वाऽपि न गन्तव्यम् ।  
गोपराजस्य सद्मनि तव विवाहवार्त्ता प्रवर्तते ।  
तस्य चाराः प्रचरन्ति ।  
मयोऽक्तम् ।  
तात ।  
भवतु ।  
न गन्तव्यम् ।  
यदि तु राधयाऽहं स्तेयकृद् उक्तो मात्रे तदा तिष्ठतु चारशतैर् अपि प्रशंसनम् ।  
कथं मां चौरम् आप्तवचनाद् अवगत्य कन्यां दास्यति ।  
तातो नन्दस् तु माम् अतितरां सन्त्रासयिष्यति ।  
अतोऽहं ललिते गृहाद् अपि हताशोऽस्मि ।  
ललिता ।  
प्रिय ।  
अग्गुलीयकं त्वया प्राप्तं न वा ।  
यदि तु प्राप्तं तदा निःशङ्कं त्वया देयम् ।  
विवाहस् तु ममेऽति कार्यो भानोर् एव ।  
न चेत् कलङ्कस् तु जात एव मिथ्याभिशापरूपः ।  
कृष्णः ।  
ललिते ।  
न मया चोरिता प्रियाया मुद्रा किं तु सारिकावाक्यप्रेरितोऽहम् इहाऽगत्य खिन्नां भुवि पतितां प्रियाम् इव मुद्राम् अद्राक्षम् ।  
तयैऽव मया वक्षसि निहितया रात्रिर् अतिवाहिता ।  
इदानीं यद्य् अहं ददामि पुनश् च प्रियासङ्गमो न स्यात् तदाऽहं गतजीविता एव स्याम् ।  
अथो यथोऽपदिशति भवती ।  
ललिता ।  
सरितो गतिर् अस्ति काऽपि वाऽन्या जलधेर् अम्बुधराच् च चातकस्य ।  
मधुपस्य मधोर् वनान् मृगीणां भवतो नाऽस्ति गतिः प्रिय प्रियायाः ॥  
कृष्णः ।  
यदि प्रिया मातृवचनान् मां न जह्यात् तदाऽङ्गुलीयं प्रयच्छामीऽति ।  
प्रष्टव्या प्रियेऽति ।  
ललिता ।  
श्रीराधिकान्तिकम् ।  
प्रिये राधिके ।  
मातृवचनाद् यद्य् अस्याऽनादरं कुर्यास् तदाऽयम् अतिस्निग्धो जनस् त्वद्विरहाधिमूलिकां मुद्रिकां दातुं नेऽच्छति ।  
श्रीराधा ।  
आधूताऽपि वनान्तरे ननु लता तन्वङ्गि वात्यागतैर् आत्मानं विरहय्य पादपभुजात् किं वर्तते दूरतः ।  
किं वा सागरगामिनी सुरनदी रुद्धा हिमानीचयैश् चञ्चत्तोयतरङ्गबाहुलतया नोऽपैति वारां निधिम् ॥  
कृष्णः ।  
प्रिये ।  
मालिन्यं त्यज बन्धुजीवरुचिरस्निग्धाधरे चन्द्रक- क्षोदस्मेरसुधाततिं वितरय भ्रूवल्लिम् आस्फालय ।  
मुद्रेऽयं तव लोचनाब्जमुकुलं भिन्द्याद् अमन्दद्युभिस् तन् मे लोचनखञ्जरीटयुगलं पुष्णातु सत्केशरैः ॥  
श्रीराधा ।  
भगवद्वक्षःस्थलाश्लेषिणीं मुद्राम् आदाय पटान्तरे समाश्लिषति वाग्वैदग्ध्येन ।  
मत्पाणिपल्लवम् अपोह्य गताऽतिकष्टं मुद्रे स्थिताऽसि परसद्मनि यन् निशायाम् ।  
माऽसूयितुं तद् अलम् अर्हसि माऽत्र दैवं हेतुः समागमवियोगविधौ न चाऽन्यः ॥  
तदाऽतिचतुरा ललिता तयोः प्रेमनिर्बन्धं ज्णात्वा गान्धर्वेण विधिना विवाहं नाटयति ।  
आबध्याऽम्बुजतोरणस्रजम् अथो पत्त्रैर् नलिन्याश् चिरं कृत्वा मङ्गलमण्डपं सहचरीगीतैः समुन्नादितम् ।  
हुत्वा मन्मथपावके रसकथासञ्जल्पमन्त्राक्षरैस् तन्वी सङ्गमयाञ्चकार ललिता पाणिग्रहे कौतुकात् ॥  
विवाहं कृत्वा पल्लवतल्पे संविष्टयोर् वधूवरयोर् नीराजनाय समागताः पञ्च सुमङ्गल्यो नीराजयामासुः ।  
सम्फुल्लमालतीकुसुमाक्षतैः समभिवर्ष्य पङ्कजमकरन्दबिन्दुभ्यां पीतनीलाभ्यां भालयोस् तिलकं दत्त्वा मणिमुद्रिकाकिरणदीपदीप्त्या नीराजयन्त्य आशीर्भिर् योजयामासुः ।  
तथा हि ।  
पायाद् अम्भोधिकन्या कृतकमलकरा काऽपि दाम्पत्यम् अम्बा लीलाविच्छेदहानिं जनयतु गिरिजा पत्युर् अर्धाङ्गसङ्गा ।  
आनन्दोद्रेकवल्लीं प्रथयतु नितरां भारती वाम् अनल्पं कामं कल्पान्तम् आयुः कलयतु भवतोर् आदिदेवो मुरारिः ॥  
कृष्णः ।  
समवाप्तमनोरथः ।  
स्वगतम् ।  
मया मधुमङ्गलो वयस्याकारणाय नियुक्त आयास्यति ।  
तावद् अहं प्रियां प्रस्थापयामि ।  
प्रकाशम् ।  
ललिते ।  
सम्प्रति मधुमङ्गलादयः समायास्यन्ति ।  
अत इतोऽपसरणम् एव श्रेयो भवतीनाम् ।  
ललिता ।  
रमण ।  
त्वयाऽङ्गीकुरीकृतोऽयं नवानुरागः ।  
स च वियोगाग्निना यथा शुष्को न भवेत् तथा विधेयम् इति ।  
वारं वारं वाक्सुधासेकयोगाद् आनीताऽन्तर् लोलनेत्रालवालैः ।  
किं वक्तव्यं किं न जानासि सर्वम् एवं व्युप्ता वर्धते प्रेमवल्ली ॥  
सन्ध्यायां यथा पुनः प्रियासङ्गमो भवेत् तथा कर्तव्यम् इति ।  
निष्क्रान्ता सललिता राधा ।  
कृष्णोऽपि सम्प्राप्तैर् मधुमङ्गलादिभिर् विहृत्य प्रतिनिवृत्तो निवेशाय ।  
इति निष्क्रान्ताः ।  
इति चतुर्थोऽङ्कः ॥  
प्रवेशकः ॥  
ततः प्रविशति ललिता ।  
सोच्छ्वासम् ।  
अहो ।  
मया प्रतिबोधितो बहुशो माधवः ।  
इयम् अतिमञ्जुललना चिरविरहेण न खेदनीया ।  
सम्प्रति सा तु ।  
दत्त्वा मात्रे मुद्रिकाम् अत्युदारां लीलास्थानं सङ्गता साश्रुनेत्रा ।  
व्रीडाक्रान्ता नाऽधिमूलं गुरुभ्यो ब्रूते सूते संशयानां प्ररोहान् ॥  
कुत्राऽहम् अद्य पितृसद्मनि सन्निविष्टम् आप्तवर्गैर् गृहीतपार्श्वं कृष्णं पश्यामि ।  
परिक्रम्य ।  
गोष्ठद्वारि विनिद्रमल्लिमलये शीतांशुशुद्धान्तरे मन्दं मुग्धमिलिन्दकूजितकले साऽपश्यद् आराद् धरिम् ।  
चिन्तोत्तम्भितनेत्रयुग्यम् अतुलश्वासोष्मणा भूयसा स्वच्छादर्शकपोलमण्डलम् अलं प्रम्लानयन्तं मुहुः ॥  
निवेदयामि प्रियावृत्तान्तम् ।  
इत्य् उपससार ।  
विफलीकरोषि रात्रिं किं तावन् मल्लिकाजाले ।  
मालेऽव मल्लिकायास् ताम्यति राधा निवासे स्वे ॥  
कृष्णः ।  
ससम्भ्रमम् ।  
क्वेऽयम् अकस्मात् संविशति राधेऽति वर्णावली कर्णयोर् इति ।  
अहो ।  
मन्मथसीयकभिन्नं को मां सञ्जीविनीप्रायम् ।  
हनुमान् इव दाशरथिं राधासिद्धौषधं धत्ते ॥  
ललिता ।  
निर्गत्य ।  
किं विस्मृतोऽसि ।  
तव केलिकञ्जलुब्धा राधाहंसी कथं कान्त ।  
जीवेद् इहैऽरकाभिः शङ्खकुलैर् आकुले सरसि ॥  
कृष्णः ।  
ललिते ।  
तादृशे सरसि कथं मम केलिकञ्जोल्लासः ।  
ललिता ।  
देव ।  
काम् अपि युक्तिं कृत्वाऽगताऽस्मि येनाऽज्ञात एव भवान् स्थास्यति ।  
मयोऽक्तं कीत्र्यादिगुरुजनपुरतः ।  
मातः ।  
काऽपि किशोरी मिलिता पुष्पार्थं त्व् आगताऽरण्ये नन्दग्रामाद् एका गोपकुमारी विमुग्धाङ्गी ॥  
अपि च ।  
नीलोत्पलदलरुचिरा लीलालोलेक्षणा तन्वी ।  
चित्रालेख्यविदग्धा वीणासंलापिनी कान्ता ॥  
वंशीवादनचतुरा गीतकलाकोविदा नूनम् ।  
सायम् इहेऽष्यति मुग्धा राधाप्रेम्णा नियन्त्रिता नितराम् ॥  
तदा देव्योऽ क्तम् ।  
ललिते ।  
प्रदर्शनीया सा नः समागता ।  
एवं समयं कृत्वाऽगताऽस्मि तावद् अहम् ।  
प्रिय ।  
वनितावेषं विधाय यत्र तव विहारलीलाहृदया राधाऽस्ति तत्र गमयताम् इति ।  
श्रीकृष्णः ।  
यथा निर्दिशति भवती ।  
पटान्तरितः क्षणान्तरे विरचितवनितावेषो विनिर्गतः कृष्णः ।  
तथा हि ।  
भ्राम्यध्भृङ्गकुलात्तसारकबरीभारेण पादस्पृशा कालिन्दीजलरूढसत्कुवलयश्रेणीतिरस्कारिणी ।  
नासाग्रोल्लसदच्छमौक्तिकगलद्दीप्त्याऽधरालम्बया शोभासिन्धुसुधाक्तविद्रुमदलद्रोणीम् इव स्पर्धते ॥  
अपि च ।  
केऽयं श्यामा पीरशाटीं वसाना सन्तन्वाना कामपूर्वाङ्गशोभाम् ।  
मेरोर् हैमीऽवोऽन्नता काऽपि भूमिः कान्तिश्रेणीं गारुडानां मणीनाम् ॥  
कृष्णमायाविमोहिता ललिता ।  
आराद् आगतां पृच्छति ।  
अयि सुन्दरि ।  
गोदोहार्तम् आकारयितुम् आगतां माम् इह स्थाप्याऽन्तर्गतो गोपालस् त्वया दृष्टः ।  
कृष्णः ।  
अयि मातः ।  
कथं प्रत्येषि कितवशिरोमणिम् एनम् ।  
एष चैऽकतो वियोजयति सङ्गमयत्य् अन्यत्र चाऽत्मानम् ।  
अहम् अपि तस्यैवाऽन्वेषनाय प्रवृत्ताऽस्मि ।  
ललिता ।  
सखि ।  
त्वं काऽसि ।  
कदा वञ्चिताऽसि त्वम् अपि कथं च ।  
कृष्णः ।  
अहं त्व् अत्रैऽव निवसामि ।  
तद्रूपाकृष्टदित्ततया सम्प्रार्थितो माम् उक्तवान् ।  
राधाप्रेषितां सहचरीं निवर्त्याऽगमिष्यामि ।  
इति निर्गतः ।  
त्वं काऽसि ।  
ललिता ।  
सैवाऽहं सखि ।  
आवाभ्यां समवेदनाभ्याम् अन्वेषणीयः ।  
उभे ।  
अन्वेषनाय प्रवृत्ते ।  
पदान्तरे स्थित्वा ।  
रे रे नन्दकिशोर काम् अपि दिशं सम्भाव्य सन्तिष्ठसे रूपं यौवनवैभवं विधिकृतं त्वय्य् एव लोकोत्तरम् ।  
किं नौ सङ्गतयोः प्रलोभ्य वचसा पादारविन्दान्तिके त्यक्तुं नाऽर्हसि पिच्छपिच्छलमुखच्छायां पुरो दर्शय ॥  
एवं सम्बद्धबाहुलतिके मल्लिमालतीसेवतिनीचम्पकबकुलक- दम्बाम्रपारिजातचन्दनादिशाखिनो विलोकयन्त्यौ जग्मतुः ।  
कृष्णः ।  
सखि ।  
त्वया कुत्राऽनीताऽस्मि ।  
अपूर्वेऽयं भूमिः प्रतिभाति ।  
न मिलितोऽत्राऽपि वनमाली ।  
त्वां त्यक्तुम् असमर्थाम् अपि माम् आज्ञापय गृहाय ।  
स तु प्रायशः कयाऽप्य् अन्यया प्रलोभितो माधुकरीं कर्तुं गतो भविष्यति ।  
पुनश् चाऽवयोः सङ्गो भवतु ।  
ललिता ।  
इत्थं ते नु कथं भवेन् मतिर् इयं तद्ग्रामवासो यतः सन्त्यक्ताऽसमये दयाविरहिणा येनाऽन्यसञ्चारिणा ।  
गन्तुं चेऽच्छसि मां विहाय चपले यत् प्राहुर् अग्रेसरा मैत्रीं सप्तपदीं हितां नयविदः प्राणैः प्रियैर् नाऽत्यगुः ॥  
कृष्णः ।  
प्रिये ।  
सा ते गौः कुत्र यस्या दोहनाय कृष्णम् आकाङ्क्षसि ।  
इदम् एव ते कार्यं मयैऽव विधेयम् ।  
ललिता ।  
स्वगतम् ।  
स एव तु ।  
न मां प्रतारयति स्वमायया ।  
पश्यामि तावद् एनाम् ।  
वक्त्रं चारु निरीक्ष्य चन्द्रकिरणैर् आस्वादितं नाऽध्यगान् मृद्वीं बाहुलतां विलोक्य हृदयं नैसर्गिकं चोऽन्नतम् ।  
पश्चाद् वीक्ष्य पटान्तरीकृतम् अथो वेणुं जहासाऽरुणा- पाङ्गैर् लोलविलोचनैर् हि विदितो धूर्ताऽधुना स्थीयताम् ॥  
कृष्णः ।  
ललिते ।  
केनाऽपि सथाऽहं विदितो न स्यां तथा कर्तव्यम् इति ।  
ललिता ।  
त्वम् एवाऽत्मानं मा प्रत्यक्षीकुरु ।  
मयैऽकदा विज्ञातोऽसि वंशोऽनुभूतोऽपि ।  
पदान्तरे ।  
सम्प्राप्तेऽयं वृषभान्ववनिः ।  
पटम् अपसार्य ।  
अत्युत्तुङ्गनगेन्द्रशेखरगतं स्फूर्जत्पताकाञ्चलं कूजत्कङ्कणकिङ्किणीकलरवव्याघुष्टमध्यं महत् ।  
भानोः सद्म गवाक्षनिर्मितलसद्दीपावलीशोभितं श्रीराधासखिकेलिगीतहृदयानन्दाङ्कुरोद्भावनम् ॥  
ततः प्रविष्टा सखिभिः सह श्रीराधा ।  
ललिते ।  
क्व विलम्बिताऽसि ।  
ललिता ।  
प्रिये ।  
तव केलिपूर्तये पुष्पाहरणार्थं वाटिकायां गता ।  
तत्रैऽका काऽपि गोपकन्या मिलिता तव लीलारसानुभवायेऽहोऽपस्थिता ।  
राधा ।  
क्वाऽस्ति ।  
समानय ।  
ललिता तथेऽति प्रवेशयामास ।  
धम्मिल्लोधतमालतीभिर् अवनीं सम्पूजयन्तीऽव सा काञ्चीमञ्जुमरालसिञ्जितसुखैर् आपूरयन्ती दिशः ।  
मन्दस्मेरसुधाभिसारसलिलैः प्रोल्लासयन्ती दृशो नैवाऽन्तःपुरचारिणी समभवत् किं तु प्रविष्टा मनः ॥  
राधा ।  
दूराद् एवोऽत्थाय ।  
स्वागतम् इति ब्रुवाणा स्वासने निवेशयामास ।  
प्रिये ।  
पूर्वं नैव विलोकिताऽक्षिमधुपैर् नैवोऽपभुक्ता पुनः श्रोत्रैः सुन्दरि तेऽङ्गकल्पतिकाकीर्तिर् जनैर् बोधिता ।  
सद्यस् त्वं तु तथापि मे त्वरयसि प्रोल्लास्य हृद्दोस्तटीम् आश्लेष्टुं जलधेर् इवाऽम्बुलहरीं ज्योत्स्ना शशाङ्कस्य हि ॥  
बाहुभ्यां परस्परं समाश्लिष्योऽपविविशतुः ।  
श्रीराधा ।  
काम् आशाम् अवलम्ब्य तिष्ठति पितुर् ग्रामस् तवाऽनिन्दिते कस्याः कुक्षिसुधाब्धिनिर्गतम् इदं सौभाग्यरत्नं वपुः ।  
नाम्ना केन निरस्यते प्रवदतां पापौघ आर्द्रः प्रिये नूनं नः सुकृतं किम् अप्य् अतिसुरं गत्येऽह संसूच्यते ॥  
श्रीराधा सखी ।  
श्यामेऽति प्रवदन्ति मां प्रियतमे नन्दीश्वरो मे जनि- ग्रामः प्रेमलतेऽति नाम जननी तातोऽभिलाषाभिधः ।  
सम्प्राप्ता नवरूपवैभवगुणग्रामान् समाकर्ण्य ते सङ्क्रीताऽस्मि कयाऽपि भामिनि भवत्सौशील्यपण्यश्रिया ॥  
श्रीराधा ।  
सखि ।  
प्रत्यहम् इहैवाऽगत्य यथासुखम् अपूर्वाभिः क्रीडाभिश् चेक्रीडयस्व ।  
एतन् मे सखि सद्मसीम्नि विलसत्कासारम् अत्युज्ज्वलं पश्येऽन्दीवरलोचने हि पुरतः सुप्तारविन्दाननम् ।  
काश्मीरीरसरञ्जिताम्बुकिरणैर् उन्निद्रसत्कैरवं न्व् अर्धप्रोषितभर्तृकं पुरम् इव प्रेष्ठोदितं त्व् एकतः ॥  
एषा चन्द्रमयूखरञ्जितलतासत्पल्लवाली प्रिये यच्छन्तीऽव वोभाति भास्वरमणिव्रातान् अनेकप्रभान् ।  
एतत् पुष्करिणीतटोपविलसत्कर्पूरपांसूच्छ्रयं लीलायै ननु कर्षति प्रतिदिशं चेतस् त्वयोऽत्कण्ठितम् ॥  
श्यामासखी ।  
मया तु विचिन्त्यैऽतद् इहाऽगतम् ।  
तथा हि ।  
एषा राधा राधयत्य् अर्थजातम् अर्थै राद्धा त्व् आश्रितानां मयेऽता ।  
कोऽस्मिंल् लोके सर्वकामोऽल्पसारं हित्वा कल्पं कल्पवल्लीम् उपैति ॥  
श्रीराधा ।  
ललिते ।  
अतिचतुरा श्यामा भामा ।  
ललिता ।  
प्रिये ।  
काव्यालापसुधासरिन् निरुपमा लीलाम्भसां वापिका सौजन्यादिगुणैकशेवधिर् अलं सङ्गीतसीमावनिः ।  
प्रेमाम्भोधिविहाररम्यमकरी त्रैलोक्यसञ्जीविनी विद्या वारिजलोचने निपुणता रत्नौघमञ्जूषिका ॥  
श्रीराधा ।  
प्रिये ।  
मे प्रहेलिकां विमृश ।  
तथा हि ।  
हीनसारोऽपि सारङ्गः शृङ्गहीनोऽञ्जनप्रभः ।  
जानासि तृषितः कस्मात् पयो नैऽति शिखाधरम् ॥  
श्यामासखी ।  
सन्षत्रम् अनुना मुक्तम् अखेचरम् अनुत्तमम् ।  
कस्मान् नोऽपैति वामोरु चन्द्रकाननम् आगतम् ॥  
राधा ।  
समीपे परितो विलोकयामास ।  
आवां तं कृशाङ्गि पश्यामि चन्द्रकधरं पुरुषं स्त्रियं वा ।  
श्यामा ।  
यावन् न पश्यसि कथं वद तावद् एष तृड्बाधितोऽपि पुनर् एति पयः पुरोक्तम् ॥  
श्रीराधा ।  
सखि ।  
देहि मे समालिङ्गनम् ।  
चन्द्रकधरं जानासि ।  
श्यामा ।  
समालिङ्ग्य ।  
एकग्रामनिवासिनी पुनर् इयं नन्दाजिरान्दोलिनी जानीयां न कथं विमुग्धवनिताहृत्तपसञ्चारिणम् ।  
तेनैवाऽहम् अपूर्वरूपरचनासम्बोधिता तेऽन्तिकं सम्प्राप्ताऽस्मि वरोरु मुञ्च कपटाकूतं सखीनां पुरः ॥  
अपि च ।  
सखि तव बाहुलताभिः शिशिरीकृतम् आतुरं गात्रम् ।  
द्युधुनीतरलतरङ्गैर् उस्रैर् इव तापितं पुलिनम् ॥  
सखि ।  
माम् आज्ञापय ।  
किम् अपि ते हितम् ।  
श्रीराधा ।  
किम् अप्य् आलेख्यं विरचय ।  
रात्रिर् गमिष्यति भवद्वचनोपचारैः संवीक्षितेन तव रूपनिधेः प्रियायाः ।  
प्रातः कथं विरहितेन हृदा सुभाव्यं बाले समालिख निजानुकृतिं सुखाय ॥  
श्यामा सख्या समानीतलेखसम्भारैस् तावद् आत्मवल्लभां श्रीराधां व्यलिखत् ।  
श्रीराधा ।  
सखि ।  
किं लिखस्य् आत्मानुकृतिं विहाय ।  
श्यामा ।  
त्वया प्रतिबोधितया मया चिन्तितम् ।  
ममाऽपि प्रियावियोगे दिवा कालनिर्गमो भविष्यति ।  
अतो मया ।  
त्वत्सौन्दर्यपयोनिधेः सखि मया नेत्रोत्सवायोऽद्धृतं पत्त्रा अत्र मुखे निवेश्य सदये यावत्पुनर्दर्शनम् ।  
मत्वेऽदं गुणभूतया सुरसुधासंस्पर्धि रूपामृतं निर्व्याजं किल गोकुलेश्वरसुतो यत्प्राप्तये मुह्यति ॥  
इत्य् उक्त्वा पुनर् आत्मानम् अलिखत् ।  
तथा हि ।  
मौलौ मञ्जुशिखण्डिपिच्छनिचयं व्यालोलनेत्राम्बुजं स्निग्धस्मेरविभूषिताधरपुटं साचीकृताङ्गत्रयम् ।  
ओष्ठावेशितवेणुम् उत्पलदलश्रेणीम् उरस्य् उद्गलद्- गात्रश्रीजितमन्मथं च फलके स्वात्मानम् आरोपयत् ॥  
श्रीराधा ।  
चित्रफलकम् अवलोक्य ।  
स्वगतम् ।  
अहो ।  
कृष्ण एव वनितावेषेण शु नाऽगतः प्रायः ।  
स एव ।  
ललितान्तिके प्रकाशम् ।  
पश्य पश्य सखि नन्दनन्दनो भाति मे युवतिवेषम् उद्वहन् ।  
नाऽपरो विगतकर्मसंश्रयं गात्रम् अर्हति गुणत्रयोत्तरम् ॥  
अपि च ।  
सुधाब्धेर् निर्यातो यदि भवति कोटीन्दुनिवहः कलङ्कान् निर्मुक्तोऽप्य् अपगतकुहूक्रोडनिलयः ।  
सदा राकाक्रान्तो युगपद् उदितोऽनन्तकलभः किम् अस्यां सम्प्राप्रो जगति जगदाह्लादकविधिम् ॥  
ललिता ।  
प्रिये ।  
भाति ति तथैव यथा निर्दिशति भवती ।  
क्षणान्तरे स्वयम् एव सर्वं व्यक्तीभविष्यति ।  
अलं सन्देहेन ।  
तावद् गृहकृत्यान् निवृत्ता स्वाङ्गणगता व्रजेश्वरी कीर्तिर् देवी पुत्रिकाप्रेमनिबद्धहृदया राधाम् आकारयति ।  
राधे बालमृणालकोमलभुजे सुस्निग्धलोलालके मुग्धे केतकपत्त्रगात्रलतिके लावण्यपाथोनिधे ।  
वत्से खेलसि कुत्र चन्द्रचरणैर् आस्वादिताऽन्तर्गृहे मात्रा साकम् उपेत्य शेषरजनीभागः सुखं नीयताम् ॥  
श्रीराधा ।  
सखि ।  
अम्बा समागता ।  
चित्रफलकम् आच्छाद्यताम् ।  
श्यामासखी तथैव करोति ।  
ततः प्रविशति यथानिर्दिष्टा कीर्तिः ।  
तथा हि ।  
ताटङ्कताण्डवितगण्डतटी तडिद्वद् वञ्चत्पटी कटितटीकृतमेखलाभा ।  
प्रेमाश्रुलोचनपुटीसुपटीरपङ्क- लिप्तापयोधरघटी प्रकटीबभूव ॥  
श्रीकीर्तिः ।  
वत्से ।  
श्रुतं मया ।  
काऽपि गोपकन्या नन्दनगराद् उपस्थिता ।  
मां प्रदर्शय ।  
श्यामासखी लज्जया मुखपटम् अपसार्य चित्रफलकं गृहीत्वा ।  
एषा रूपसरिद्वरा सखि कुतः प्राप्ता मनोवारणो धावं धावम् अनेककर्मसु मुहुः खिन्नोऽत्र शान्तिं गतः ।  
नेत्राम्भोजवहां सुलोलकबरीशैवलमालोदयां संवीक्ष्याऽषु ममेऽक्षणोरुमकरी पातुं समुत्सर्पति ॥  
राधे पुत्रि ।  
विश्रामय तावद् अतिथिसत्कारैः ।  
ललिता ।  
मातः ।  
इयं यशोदायाः सखीतनया पुष्पार्थम् आगता सम्प्रति श्रीराधामैत्रीसम्पादनायोऽपस्थिता ।  
यदि ते रोचते पाञ्चालिकालीलां कर्तुम् आकाङ्क्षति ।  
कीर्तिः ।  
नेत्रयोर् वारिलेशं बभार ।  
सखि ललिते ।  
किम् अतिसङ्कुचति गात्रपुटके प्रविष्टा ।  
निःशङ्कं ननु मानसोत्पलततौ हंसीव वल्लीष्व् इव प्रोत्फुल्लासु च षट्पदी तु हरिणी रोधःस्व् इवाऽर्द्राङ्कुरैः ।  
सिञ्चन्तीऽव सुधाभिर् अन्तरगृहं चन्द्रप्रभेऽव स्मितैर् लीलाभिर् नवपल्लवैर् इव लता खेलत्व् इयं राधया ॥  
ललिता ।  
मातः ।  
नेत्रयोर् जलं किमित्य् आविःकरोषि ।  
कीर्तिः ।  
बाल्ये गौरि यशोदयाऽहम् अनिशं चिक्रीड मातुर् गृहे क्रीडाभिर् भवतीऽव भानुसुतया सम्पादितं यत् सुखम् ।  
तन् मे वारि विलोचनान् निरगमत् संवीक्षणाद् वः प्रिये वार्धेः कूलम् अतीत्य चन्द्रकिरणैः प्रोत्साहितस्येऽव हि ॥  
तव दर्शनेन मयाऽद्य प्रियसखी यशोदैवाऽनुभूता ।  
मां समाश्लिष ।  
बाहुभ्यां श्यामां तावद् आश्लेषायाऽचकर्ष ।  
आकर्षिताया अभ्युपायाङ्के गोपितं चित्रफलकं पपात ।  
आश्लेषान् निवृत्ता कीर्तिर् भुवि पतितम् आलोक्याऽदाय विलोकयति ।  
अहो ।  
कस्येऽयं प्रतिकृतिः ।  
वहन्ती नीलाब्जद्युतिमधुरिमाणं शुभतनौ वितन्वाना केकिच्छदपटलपाटीं शिरसि च ।  
विवृण्वाना ह्य् अन्तर्मदनमदबाधां युवतिषु स्मितोद्रेकैः साचीकृतवपुषि वंशीं विदधती ॥  
ललिते ।  
किम् अनया निर्मितम् उत नैसर्गिकम् ।  
ललिता ।  
मातः ।  
अस्या एव चातुर्यम् अङ्गुलीपल्लवानाम् इति ।  
कीर्तिः श्यामापाणिपल्लवम् आदाय चुचुम्ब ।  
स्वहस्तान् नवरत्नखचितां मुद्रिकाम् उत्तार्याऽङ्गुलिदले योजयितुं प्रवृत्ता ।  
ताम् अननुकूलाम् आलोक्य शुशोच ।  
श्रीराधा ।  
मातः ।  
किं शोचसि ।  
कीर्तिः ।  
पुत्रि ।  
सम्प्रीता तनुतरपाणिपद्मम् अस्या वाञ्छामि स्वजनहिते विभूषणेन ।  
संयोक्तुं कथम् अतिपीवराङ्गुलीयम् एतत् तन्वङ्ग्याः सपदि विभूषयेन् मदीयम् ॥  
श्रीराधा ।  
अम्ब ।  
मदीयम् अङ्गुलीयम् अस्या अङ्गुल्या अनुकूलं भाति ।  
प्रदीयताम् ।  
इति स्वाङ्गुलीयकं प्रयछति ।  
तदा श्यामा तु ।  
यत् कीर्त्या प्रणयभरेण भूषणं हि राधायाः प्रियसखिपाणिपल्लवे प्रयुक्तम् ।  
तन् म्�न्? मनसि मुदे वरप्रियायाः प्रस्थानोचितम् इव वस्तु भाविसङ्गमस्य ॥  
कीर्तिः ।  
भूयो भूयोऽवलोकयति चित्रफलकम् ।  
अयि ललिते ।  
अस्मिन्न् अद्य विभाति चित्रफलके काऽपि च्छविर् गोपतेर् नन्दस्य प्रमदामुखेन्दुरचिता हास्ये च संवीक्षणे ।  
किं नैषा हि भवेत् तदीयतनयो वंशीधरोऽतिश्रुतो नूनं कार्यगुणा भवन्ति नितरां हेतोर् गुणैर् निर्मिताः ॥  
कीर्तिः ।  
स्वगतम् ।  
अयम् अतिरमणीयगात्रयष्टिर् यदि हि भवेन् ननु गोपवंशजन्मा ।  
तम् अहम् अननुपृष्टनामगोत्रं विधुवदनीं तनयां नियोजयामि ॥  
प्रकाशम् ।  
श्यामे ।  
यशोदयाः कुशलम् अस्ति ।  
नन्दावासो गोकुलान् नन्दिकेशे भानोर् वासो रावलेर् अत्र यावत् ।  
रावद् वत्से सङ्गमो नाऽवयोर् भून् नूनं जन्तुर् नेऽश्वरः स्वाभिलाषे ॥  
श्यामा ।  
मातः ।  
यशोदाऽपि प्रतिक्षणं भवतीं स्मरति ।  
या याः क्रीडास् त्वं चकर्थाऽम्ब बाल्ये माता गोष्ठे गोपिकानां पुरस्तात् ।  
प्रेमाविष्टा संस्मरन्ती यशोदा नेत्राम्भोजाद् वारिधारां वमन्ती ॥  
एकदा दधिमन्थनं कुर्वती, अतिचपलेन पुत्रेण प्रक्षोभिताऽह ।  
कीर्तिः ।  
किम् आहे ।  
श्यामा ।  
रे रे चञ्चल चापलं त्यज पुरा कीर्त्या पणो निर्मितः पाञ्चालीतनयीविवाहसमये जातस्य मे पुत्रिकाम् ।  
स्वीयां दातुम् अये न ते पुनर् इयं दृष्ट्वा विगीतां गतिं नूनं दास्यति गोपराजदयितां वाचाप्रमाणीकृतम् ॥  
कीर्तिः ।  
सहासम् ।  
अहो ।  
यशोदा सर्वं स्मरति ।  
सम्यक् स्मारिताऽस्मि त्वयाऽनया प्रस्तावनया ।  
इतो गत्वा देवी यशोदा सप्रणामं सन्देशनीया ममोऽक्त्या ।  
तथा हि ।  
कन्या ते कमलेक्षणा प्रियसखि प्रायो गता विस्मृतिं नैवाऽहं यमुनोपकण्ठवलये वानीरसंवेष्टिते ।  
लीलावेशरसेन ते करतले दत्तः करो यो मया सोऽयं सम्फलितो हिरण्यनिकषायोगो हि नो सद्मनि ॥  
श्यामे ।  
यथाऽहं यशोदातनयं लोचनाभ्यां विलोकयामि तथा कथं भवेत् ।  
श्यामा ।  
मातः ।  
प्रलोभ्याऽहम् आनयिष्ये यदि ते श्रद्धा ।  
अथवा योऽयं चित्रफलके मया लीलया रचितः स तत ईषन् न न्यूनः ।  
सर्वोऽपि स एव ।  
सम्यग् विलोक्यताम् ।  
कीर्तिस् तथैव पुनर् विलोकयति ।  
श्यामा ।  
कीर्ते पश्य निरीक्षणे मधुपतेस् त्व् एवंविधे विस्फुरत्- कर्णालम्बितकुण्डले च मदनव्यामोहके गण्डयोः ।  
बाहू रूपतरङ्गिणीसमुदितौ वीचीऽव नान्यादृशौ चिन्तोद्रेकविधायिनी भगवतो वाणी तु तत्रैव हि ॥  
नेपथ्ये ।  
सावधाना भवन्तु ।  
सावधाना भवन्तु ।  
राजद्वारे सार्ध्यामस्य नादो निःसाणस्य प्रादुर् आसीद् अनूनः ।  
नेऽतः प्रायः कोऽपि बाह्यं प्रयातु दण्ड्यः सोऽयं गोपराजस्य भानोः ॥  
श्यामा ।  
कोष्ठपालः प्राय आक्रोशति ।  
मया कथं गन्तव्यम् इति ।  
कीर्तिः ।  
अद्य राधान्तिकं स्थित्वा प्रातर् मया सम्मानिता गच्छ नन्दीश्वरम् ।  
आगच्छ सद्मनीऽति ।  
कल्पितविविधभोगोपहारे प्रविष्टाः सर्वाः कीर्त्यवलम्बितपाणिर् एकतो राधैऽकतः श्यामेऽति ।  
भुक्त्वाऽन्नं रुचिरं सिताविमलितं पीत्वा पयस् तल्पगे राधाश्यामलिके निवृत्तवनिते सौधे सुधाशोभिते ।  
मुग्धालापभुजोपगूहनरसक्रीडाकलापैर् अलं रात्रिं निर्गमयाम्बभूवतुर् अमू विद्याप्रबोधाव् इव ॥  
इति निष्क्रान्ताः ।  
इति पञ्चमोऽङ्कः ॥  
प्रवेशकः ॥  
ततः प्रविशतः पौर्णमासी शारदी च ।  
पौर्णमासी ।  
प्रिये शारदि ।  
आवयोः समागमो जातः परं तु व्रजवनितानां विरहवेदनां न सहामि ।  
तथा हि ।  
मयि समुदितचन्द्रचन्द्रिकावितानैर् अलघुविनोदितदिक्तटेषु बाले ।  
सरसि नटति कैरवाङ्गनाप्रणाली पवनविधूनितपल्लवालिगीता ॥  
त्वयि समुदितशालिपाकगन्धैः प्रशमितरेणुवियद्विनोदितोडुपङ्क्त्या ।  
व्यथितहृदयगोपकन्यकासमूहो जनयति मे पतिरापराशिम् अन्तः ॥  
शारदी ।  
सखि ।  
किं विधेयं तासां तापशान्त्यै ।  
पौर्णमासी ।  
राधाम् आसाद्य लीलाविध-निजदयितां कालकुञ्जे निविष्टः स्वात्मा रामोऽपि रामाचरितगुरुतया यामुनीयेऽम्बुसङ्घे ।  
सन्धत्ते नैव नूनं नवनिजवचनैर् बोधितां यामिनीं या सम्प्राप्ता वत्सरान्ते त्वम् इह सुखगुणा शारदी मत्पुरोगा ॥  
अतोऽयम् आवाभ्यां प्रतिबोधनीयः ।  
शारदी ।  
भवतु तथैव ।  
उभे परिक्रम्य ।  
सायं गोपाशदामाङ्कितकरकमलं धूलिधूम्र्लकान्तं कान्तं गौवर्धनीयैर् निरुपमविभवैर् नीलजीमूतगात्रम् ।  
वन्यालङ्कारखर्वीकृतसुररचनं गोपितं गोपवर्गैर् दूराद् आयान्तम् आशागजम् इव ससखी शारदी तं ददर्श ॥  
सखि पूर्णिमे ।  
गोपवर्गैः परीतोऽयं कथं बोध्यः ।  
अलक्ष्यतया स्थीयताम् ।  
ततः प्रविशत्य् उक्तवेषो गोपालः ।  
गोपालः ।  
भो भो वयस्याः ।  
गावः स्वस्वगोष्ठं नीयन्ताम् ।  
यावद् गोदोहसमयो भवेत् तावद् यवसं दीयताम् ।  
सर्वे ।  
यथाऽज्ञापयति देवः ।  
सप्रणामं निर्गताः ।  
प्रविष्टे तावद् उभे ।  
भगवन् ।  
प्रणमावः ।  
कृष्णः ।  
के भवत्यौ ।  
शारदी ।  
स्वामिन् ।  
आगामिन्यां शरदि रासक्रीडार्थं प्रतिज्ञातं गोपीनां पुरः ।  
साऽहम् अद्य सपूर्णिमा भवन्तं स्मारणाय सम्प्राप्ताऽस्मि ।  
कृष्णः ।  
सम्यक् स्मारितोऽस्मि ।  
ध्यानमुद्रां नाटयति ।  
तावत् पुरस्ताद् आविर्भूता योगमायाख्या सखी ।  
जयतु जयतु देवः ।  
को नियोगः ।  
कृष्णः ।  
योगमाये ।  
मदाज्ञया पूर्वम् इवाऽधुनाऽपि विमोहयैऽतद् व्रजमण्डलं हि ।  
अपूर्वम् अप्राकृतवस्तुजातं रसाय तावत् तनु तन्वि तूर्णम् ॥  
योहमाया ।  
यथाऽज्ञापयति देवः ।  
इति निष्क्रान्ता योगमाया ।  
कृष्णोऽपि त्वरया गोष्ठं प्रविश्य गोदोहं निवर्त्य यशोदादीन् पूर्ववत् प्रतोष्य मायया व्रजजनान् विमोहयामास ।  
स्वयं तु तदा ।  
वंशीम् आदाय बद्ध्वा शिरसि सुरधनुर्दीप्तबर्हावतंसं सिञ्जन्मञ्जीरभूषावृतचरणयुगो लोलहाराभिरामः ।  
काञ्चीमुग्धावलग्नो नषी लुलितमहाशुक्तिसूनुप्रकाशो गोष्ठाद् ओष्ठारुणश्रीर् नटवरवपुषा रङ्गम् अभ्याजगाम ॥  
परितो विलोक्य ।  
अहो ।  
अतिरमणीयम् इदं कालिन्दीकूलम् ।  
कर्पूरक्षोदधूलीलवम् अमरलतारेणुसम्पृक्तमाद्यद्- भृङ्गालीगीतम् उद्यद्विधुविशदकलाक्षालिताशेषतापम् ।  
कूलं वातावधूतस्फुटकुमुदलसत्केशरैश् चामराभैर् आवीतं सर्वतो मे प्रथयति नितरां रासलास्याय चित्तम् ॥  
भवतु ।  
तावद् एनां मल्लिकामोदमन्थरां राकेशकररञ्जितां राकारात्रिं वेणुनादेनाऽहूतबल्लवी वल्लिवेल्लितोऽहं सम्मानयामि ।  
तथा च करोति ।  
विनिधाय मनोहरवेणुम् अलं मधुरं मधुरे वदने वनमाली ।  
गायति मञ्जुलहासविनोदितदेववधूर् अमितद्युक्तिशाली ॥  
चञ्चलचन्द्रकभूषणभूषितकुञ्चितकेशकलापविकाशी ।  
राधिकया निजया कलया कलितो ललितो विततं वरपाशी ॥  
मुरलीरवाकर्णनेन प्रविष्टाः स्वगृहकार्यम् उज्झीय गोप्यः ।  
कृष्णः ।  
सम्भिन्नवदनसेतुर् गोपवधूपद्धतिश् चैषा ।  
आशु विदारितकूला करिणीऽवाऽनङ्कुशायामा ॥  
आकाशे ।  
भो भो बल्लववर्याः ।  
व्रजे परितोऽनिष्टम् अवलोक्यताम् इति ।  
तथा हि ।  
ता नीतान्तःप्रदीपा व्रजविपिनवधूर् मुक्तपर्यङ्कबाला हा कष्टं त्यक्तदेहाद्युपरतविषया ध्वस्तलज्जा गुरूणाम् ।  
तूर्णं व्यत्यस्तवस्त्राभरणतनुरुचो भिन्नकेशोरुबन्धा दूराद् आकर्षयन्ती निशि निजनिनदैः काऽपि दूतीऽव वंशी ॥  
अपि च ।  
इयम् अद्य समुद्धतोऽर्ध्वकर्णा तरुणी तूर्णम् अभङ्क्त भक्तबुद्ध्या ।  
उपविष्टसुहृज्जनेषु भोक्तुं तरला तूणिततूलम् उत्पलाक्षी ॥  
अपि च ।  
अहो ।  
गोपोऽप्य् अयं विभ्रान्तः ।  
तथा हि ।  
विभ्रान्तो मुरलीरवेण चपलो गोदोहपात्रं करे कृत्वा कञ्जविलोचनोऽपि वृष्भं बद्ध्वा पदे पृष्ठतः ।  
धूम्रे तिष्ठ तवाऽपि वेणुविषमो वर्वर्त्ति किं चेतसी ऽत्य् उक्त्वा कम्बलकन्धरो हि वृषणं निर्व्याजम् आकर्षति ॥  
कृष्णः ।  
प्रिये योगमाये ।  
कोऽयम् आकाशे कलकलः ।  
योगमाया ।  
स्वामिन् ।  
किम् अविदितं भवताम् ।  
तव वेणुविवरवर्तिन्या मयाऽकर्षितगोपीजननाथानाम् अयम् आक्रोशः ।  
भवत्तत्त्वं नो जानन्ति ।  
साक्षाद् विश्वसमृद्धये निजपदाद् आविष्टम् अत्यद्भुतं गौपालं वपुर् उद्वहन्तम् अधुना वृन्दावने पावने ।  
गोपीनां चिरसाधनोदितफलास्वादाय दिव्यानने वेणुं सन्दधतं तम् उत्पलदृशं ब्रह्मेऽति नैते विदुः ॥  
कृष्णः ।  
तदा भवद्विषया एते ।  
नाऽत्राऽधिकारिणः ।  
प्रस्वापय तावद् एनान् निजशय्यायाम् ।  
योगमाया ।  
सप्रणामम् ।  
देव ।  
त्वद्विमुखानाम् आवरणम् एवोऽचितम् ।  
अपसारिता मयैऽते यथास्थानम् ।  
ज्ञानैकदिव्यमूर्तेर् भवतः स्वानन्दतुष्टस्य ।  
मया पुटिता दृशां वै वृत्तिः क्वाऽवेक्षणं पुंसाम् ॥  
पुनर् आकाशे सहसैऽवाऽनकावघातकलकलः ।  
कृष्णः ।  
योगमाये ।  
व्योमाङ्गने मधुरकङ्कणकिङ्किणीनां नादो मृदङ्गमुरजानकवल्लकीनाम् ।  
मुग्धप्रलापनिवहः सुरसुन्दरीणां कस्माद् उदेति कुसुमोत्करवर्षतीनाम् ॥  
योगमाया ।  
देव ।  
एते देवगणाः ।  
साक्षात् परपदनायकं सर्वात्मानं सर्वेश्वरं नित्यनिरवद्यानन्तगुणनिलयम् इह भक्तावनायाऽविर्भूतम् ।  
ब्रह्मादिदेवप्रार्थनयाऽविर्भूतदेववधूनाम् अनेकसाधनसिद्धानां विनोदायोऽपात्तनटवरवेषम् आलोक्य सञ्जातानन्दसन्दोहाः ।  
भवन्नृत्यानुकूलवाद्यसम्भारम् आदाय देवाः समुपस्थिताः ।  
कृष्णः ।  
भवतु ।  
तदा ।  
एषा ब्रह्ममयी साक्षात् केलिर् अद्वैतरूपिणी ।  
ध्यायताम् अनुरागेण मत्सान्निध्यविधायिनी ॥  
सन्तोऽनया मम विलाससुधातटिन्या संसारगह्वरविगाहनखेदखिन्नाः ।  
यासन्ति शान्ति अतुलां न तथा क्रियाभिर् योगैर् न चेऽन्द्रियजयैर् न तपोभिर् उग्रैः ॥  
रजस्तमःप्रकृतिभिर् दुर्विज्ञेया दुराग्रहैः ।  
सात्त्विकाः साधवः शान्ताः श्रद्धया धारयन्ति ताम् ॥  
आकाशे ।  
कथम् इयम् अद्वैतरूपिणी ।  
चन्द्रो मुञ्चति केशरारुणकरान् वृक्षेषु नान्यादृशान् कालिन्दीपुलिनं सुगन्धमरुता गृह्णाति चेतस् तथा ।  
गोपानां वनिताः प्रयान्ति शतशो हित्वाऽर्यमार्गं मुदा कामार्थाः पुनर् एति कर्णपुटके नेऽषत् प्रशान्तेः कथा ॥  
कृष्णः ।  
योगमाये ।  
को यं वितर्कयति मल्लीलाम् ।  
प्रतिबोधय तावद् एनम् ।  
योगमाया ।  
नैऽषा रात्रिः प्राकृता व्योमचारिन् नाऽयं चन्द्रः साम्प्रतं सिन्धुजन्मा ।  
दिव्यं सर्वं शुद्धतत्त्वात्मकं वै यत्र श्रीमान् क्रीडते पूर्णबोधः ।  
॥  
प्रकृतेः परिणामेन व्योमादि रचितं च यत् ।  
प्राकृतं तद् अनित्यं हि कर्मजन्यम् अमङ्गलम् ॥  
मुक्तगम्यम् इदं सर्वम् अवाङ्मनसगोचरम् ।  
पञ्चोपनिषदा वेद्यं निर्गुणं नित्यम् अद्वयम् ॥  
अप्राक्र्ताख्यं द्रव्यं हि सच्चिदानन्दलक्षणम् ।  
कर्मकालक्रियातीतम् अवेहि ब्रह्ममण्डलम् ॥  
इदम् अप्राकृतं ब्रह्मशरीरं प्रकृताव् अपि ।  
मोक्षं सूक्ष्मदृशां यच्छत्य् अनुभावयतां हृदि ॥  
पुनर् आकाशे ।  
स्वामिन् ।  
अलम् अतिप्रसङ्गेन ।  
आनीता प्रायशो भगवता सत्यसङ्कल्पेन गोलोकाद् इयंल् लीला ।  
सिद्धान्तोऽयं सात्त्वतानां विमुक्त्यै निर्दिष्टो वै मूलभूतागमेषु ।  
नित्यैश्वर्यो ज्ञानशक्त्यादियुक्तो देवो दिव्यो दीव्यते दिव्यरूपैः ॥  
इत्य् उपरराम ।  
योगमाया ।  
देव ।  
पश्य पश्य ।  
भूषाभूषितकुमारुणरुचो गोप्यो निकुञ्जान्तरे तूर्णं चन्द्रमरीचिका इव हरिद्रत्नाग्रसौधान्तरे ।  
भानोर् भास इवाऽसिताम्बुजवने भृङ्गाकुले वारिद- श्रेणीष्व् अन्तरिताश् चलद्द्युतिकला धूमेष्व् इवाऽग्नेश् छटाः ॥  
कृष्णः ।  
स्वागतं वो महाभागाः प्रियं किं करवाणि वः ।  
व्रजस्याऽनामयं कच्चिद् ब्रूताऽगमनकारणम् ॥  
रजन्य् एषा घोररूपा घोरसत्त्वनिषेविता ।  
प्रतियात व्रजं नेऽह स्थेयं स्त्रीभिः सुमध्यमाः ॥  
गोप्यः ।  
मुरलीम् अभियोज्य मुखे भवता भवतापहरेण हरेऽभिहताः ।  
क्व वयं प्रतियाम इतो भवतो वचनामृतनिश्चयपाणिकृताः ॥  
यदि नो तव सङ्गम एव तदा रजनी भयदा शशिनाऽपि धृता ।  
कमनीय मधुस्मित का हि वयं जलधेस् तनया चरणप्रसृताः ॥  
कृष्णः ।  
मातरः पितरः पुत्रा भ्रातरः पतयश् च वः ।  
विचिन्वन्ति ह्य् अपश्यन्तो मा कृध्वं बन्धुसाध्वसम् ॥  
गोप्यः ।  
पितरः पतयो हि सुखैकनिधे स्वहितं स्पृहयन्ति परं न परम् ।  
तद् इह क्षणभङ्गुरम् एकरसं न ह दानवरं न वरम् ॥  
क्व तवाऽननचन्द्रसुधाहसितं कसितं हृदि तापहरं हि हरम् ।  
विदितोऽसि सुहृत् त्वम् इहैऽव हरे कम् इतोऽनुसरामि नरं कनरम् ॥  
कृष्णः ।  
दृष्टं वनं कुसिमितं राकेशलररञ्जितम् ।  
यमुनानिललीलैजत्तरुपल्लवशोभितम् ॥  
तद् यात माचिरं गोष्ठं शुश्रूषध्वं पतीन् सतीः ।  
क्रन्दन्ति वत्सा बालाश् च तान् पाययत दुह्यत ॥  
गोप्यः ।  
न वयं वनजाक्ष वनैकरसा न गृहैकरसाः प्रणतिं करवामः ।  
किम् उ वाऽननचन्द्रम् अपोह्य सुखाय परं न हरेर् विमृशामः ॥  
परिहृत्य कथं पतिपुत्रजनं भगवन्तम् उपेत्य व्रजं प्रतियामः ।  
मानसकूलम् ऋते वरटाहृदये किम् उ गर्तरयो ह्य् अभिरामः ॥  
कृष्णः ।  
अथवा मदभिस्नेहाद् भवत्यो यन्त्रिताशयाः ।  
आगता ह्य् उपपन्नं तत् प्रीयन्ते मयि जन्तवः ॥  
तथापि ।  
भर्तुः शुश्रूषणं स्त्रीणां परो धर्मो ह्य् अमायया ।  
तद्बन्धूनां च कल्याण्यः प्रजानां चऽनुपोषणम् ॥  
दुःशीलो दुर्भगो वृद्धो जडो रोग्य् अधनोऽपि वा ।  
पतिः स्त्रीभिर् न हातव्यो लोकेप्सुभिर् अपातकी ॥  
अस्वर्ग्यम् अयशस्यं च फल्गु कृच्छ्रं भयावहम् ।  
जुगुप्सितं च सर्वत्र औपपत्यं कुलस्त्रियः ॥  
गोप्यः ।  
न वयं कमनीय भवन्तम् ऋते पुरुषं कम् अपीऽह परं विमृशामः ।  
यो हि मनांसि शरीरम् इदं सकलं सुनिविश्य बिभर्ति निकामः ॥  
उचितं न विहाय तवाऽङ्घ्रियुगं व्रजनाथ परं कतमं प्रव्रजामः ।  
किं हि जुगुप्सितम् एतद् अलं निरतेर् अथ किं नु वृथा प्रलपामः ॥  
कृष्णः ।  
श्रवनाद् दर्शनाद् ध्यानान् मयि भावोऽनुकीर्तनात् ।  
न तथा सन्निकर्षेण प्रतियात ततो गृहान् ॥  
गोप्यः ।  
तथ्यम् इदं भवतो वचनं भगवन् न कदाऽपि वृथा लपितं ते ।  
साधनम् एतद् अलं हि रतेर् ननु सा तु यदा कृपयाऽप्य् उदिता ते ॥  
त्वं तु तया विधृतो न मनाग् अपि गन्तुम् अलं प्रभवस्य् उदितं ते ।  
किं न करोषि मुदा हृदये हृदयेश व्रतं न परं शपथं ते ॥  
मैऽवं विभोऽर्हति भवान् गदितुं नृशंसं सन्त्यज्य सर्वविषयांस् तव पादमूले ।  
भक्ता भजस्व दुरवग्रह मा त्यजाऽस्मान् देवो यथाऽदिपुरुषो भजते मुमुक्षून् ॥  
कृष्णः ।  
यदि मया कदाचिद् अधर्मवचनम् उक्तं स्यात् तदा भवतीभिर् एवम् उक्तं स्याद् इति ।  
गोप्यः ।  
कथं विस्मृतं प्राग्भाषितम् ।  
लिखित्वा स्थापितम् अमाभिः ।  
पश्यतु भवान् ।  
कृष्णः ।  
वाचयति ।  
न मय्य् आवेशितधियां कामः कामाय कल्पते ।  
भर्जिताः क्वथिता धानाः प्रायो बीजाय नेऽशते ॥  
इति स्वनिगदितम् अवेक्ष्य ।  
अहो ।  
यूयं सिद्धाः ।  
परीक्षार्थम् एव मयोऽक्तम् ।  
अतो माम् आज्ञापयन्तु भवत्यः ।  
गोप्यः ।  
तन् नः प्रसीद वृजिनार्दन तेऽङ्घ्रिमूलं प्राप्ता विसृज्य वसतीस् त्वदुपासनाशाः ।  
त्वत्सुन्दरस्मितनिरीक्षणतीव्रकाम- तप्तात्मनां पुरुषभूषण देहि दास्यम् ॥  
वीक्ष्याऽलकावृतमुखं तव कुण्डलश्री- गण्डस्थलाधरसुधं हसितावलोकम् ।  
दत्ताभयं च भुजदण्डयुगं विलोक्य वक्षः श्रियैऽकरमणं च भवाम दास्यः ॥  
कृष्णस् तु तदा स्वानुरागातिशयम् आलक्ष्य ।  
तासां मध्ये कनकपरिधिर् नीलजीमूतगात्रो मन्दस्मेरोल्लसितमुखविधौ मुग्धवेणुं दधानः ।  
अंसव्यासक्तमाद्यन्मधुकरकुषितस्फीतमालाभिरामः सान्द्रानन्दैकमूर्तिर् नटवरवपुषा केलिम् आविश्चकार ॥  
सूत्रधारः ।  
अलम् अतिविस्तरेण ।  
न वयं प्रभवामोऽस्य विचित्रानन्तशक्तेर् भगवतो लीलाम् इतो दर्शयितुम् ।  
यतः ।  
षण्मासिकीं रात्रिम् असर्वरूपां ततान चाऽत्मानम् अनेकधा यः ।  
द्वन्द्वेषु कोटित्रयबल्लवीनाम् अतः परं को नु नयेच् चरित्रम् ॥  
इति निष्क्रान्ताः सर्वे ॥  
एषा गोपाललीला कलयतु भवतां प्रेमवल्लीप्ररोहं सद्बुद्धी राद्धपाले वितरतु सततं धर्मबुद्धिं जनेषु ।  
ज्ञानं वैराग्यम् अन्तर् जनयतु सुधियां दुर्जनानां विनाशं सौख्यं नो भावभाजां विपुलयतु यशः पश्यतां सज्जनानाम् ॥  
अन्तर्यामिप्रयुक्तोऽयं रामकृष्णो हरेस् तनुः ।  
वैष्णवानां विनोदाय नाटकं व्यतनोद् इदम् ॥  
  
