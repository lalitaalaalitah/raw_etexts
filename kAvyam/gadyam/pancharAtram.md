श्रीः ॥  
श्रीगणेशाय नमः ।  
महाकविश्रीभासप्रणीतं पञ्चरात्रम् ।  
(नान्द्यन्ते ततः प्रविशति सूत्रधारः) सूत्रधारः �?? द्रोणः पृथिव्यर्जुनभीमदूतो यः कर्णधारः शकुनीश्वरस्य ।  
दुर्योधनो भीमयुधिष्ठिरः स पायाद् विराडुत्तरगोऽभिमन्युः ॥१॥  
(परिक्रम्य) एवमार्यमिश्रान् विज्ञापयामि ।  
अये किन्नुखलु मयि विज्ञापनव्यग्रे शब्द इव श्रूयते ।  
अङ्ग! पश्यामि ।  
(नेपथ्ये) अहो कुरुराजस्य यज्ञसमृद्धिः ।  
सूत्रधारः �?? भवतु, विज्ञातम् ।  
सर्वैरन्तःपुरैः सार्धं प्रीत्या प्राप्तेषु राजसु ।  
यज्ञो दुर्योधनस्यैष कुरुराजस्य वर्तते ॥२॥  
(निष्क्रान्तः) स्थापना ।  
(ततः प्रविशन्ति ब्राह्मणास्त्रयः) सर्वे �?? अहो! कुरुराजस्य यज्ञसमृद्धिः ।  
प्रथमः �?? इह हि, द्विजोच्छिष्टैरन्नैः प्रकुसुमितकाशा इव दिशो हविर्धूमैः सर्वे हृतकुसुमगन्धास्तरुगणाः ।  
मृगैस्तुल्या व्याघ्रा वधनिभृतसिंहाश्च गिरयो नृपे दीक्षां प्राप्ते जगदपि समं दीक्षितमिव ॥३॥  
द्वितीयः �?? सम्यग् भवानाह ।  
तृप्तोऽग्निर्हविषामरोत्तममुखं तृप्ता द्विजेन्द्रा धनैस्तृप्ताः पक्षिगणाश्च गोगणयुतास्तेते नराः सर्वशः ।  
हृष्टं सम्प्रति सर्वतो जगदिदं गर्जन्नृपे सद्गुणैरेवं लोकमुदारुरोह सकलं देवालयं तद्गुणैः ॥४॥  
तृतीयः �?? इमेऽत्रभवन्तो द्विजातयः, राज्ञां वेष्टनपट्टहृष्टचरणाः श्लाघ्यप्रभूतश्रवा वार्द्धक्येऽप्यभिवर्धमाननियमाः स्वाध्यायशूरैर्मुखैः ।  
विप्रा यान्ति वयःप्रकर्षशिथिला यष्टित्रिपादक्रमाः शिष्यस्कन्धनिवेशिताञ्चितकरा जीर्णा गजेन्द्रा इव ॥५॥  
सर्वे �?? भोभो माणवकाः! भोभो माणवकाः! अनवसितेऽवभृथस्नाने न खलु तावदग्निरुत्स्रष्टव्यो भवद्भिः ।  
प्रथमः �?? हा धिग्, दर्शितमेव तावद् वटुचापलम्, एषा दीप्तैक(यू)पा कनकमयभुजेवाभाति वसुधा चैत्याग्निर्लौकिकाग्निं द्विज इव वृषलं पार्श्वे न सहते ।  
नात्यर्थं प्लुष्टपृष्ठा हरितकुशतया वेदी परिवृता प्राग्वंशं चैष धूमो गज इव नलिनीं फुल्लां प्रविशति ॥६॥  
द्वितीयः �?? एवमेतद्, अग्निरग्निभयादेष भीतैर्निर्वास्यते द्विजैः ।  
कुले व्युत्क्रान्तचारित्रे ज्ञातिर्ज्ञातिभयादिव ॥७॥  
तृतीयः �?? शकटी च घृतापूर्णा सिच्यमानापि वारिणा ।  
नारीवोपरतापत्या बालस्नेहेन दह्यते ॥८॥  
प्रथमः �?? सम्यग् भवानाह, एतां चक्रधरस्य धर्मशकटीं दग्धुं समभ्युद्यतो दर्भे शुष्यति नीलशाद्वलतया वह्निः शनैर्वामनः ।  
वातेनाकुलितः शिखापरिगतश्चक्रं क्रमेणागतो नेमीमण्डलमण्डलीकृतवपुः सूर्यायते पावकः ॥९॥  
द्वितीयः �?? इदमपरं पश्य, वल्मीकमूलाद् दहनेन भीतास्तत्कोटरैः पञ्च समं भुजङ्गाः ।  
समं विपन्नस्य नरस्य देहाद् विनिःसृताः पञ्च यथेन्द्रियाणि ॥१०॥  
तृतीयः �?? इदमपरं पश्येतां भवन्तौ, दह्यमानस्य वृक्षस्य सानिलेन मखाग्निना ।  
कोटरान्तरदेहस्थाः खगाः प्राणा इवोद्गताः ॥११॥  
प्रथमः �?? एवमेतत्, शुष्केणैकेन वृक्षेण वनं पुष्पितपादपम् ।  
कुलं चारित्रहीनेन पुरुषेणेव दह्यते ॥१२॥  
वनं सवृक्षक्षुपगुल्ममेतत् प्रकाममाहारमिवोपभुज्य ।  
कुशानुसारेण हुताशनोऽसौ नदीमुपस्प्रष्टुमिवावतीर्णः ॥१३॥  
द्वितीयः �?? एषएषः, गतो वृक्षाद् वृक्षं विततकुशचीरेण दहनः कदल्या विप्लुष्टं पतति परिणामादिव फलम् ।  
असौ चाग्रे तालो मधुपटलचक्रेण महता चिरं मूले दग्धः परशुरिव रुद्रस्य पतति ॥१४॥  
तृतीयः �?? हन्त सत्पुरुषरोष इव प्रशान्तो भगवान् हुताशनः ।  
एतदग्नेर्बलं नष्टमिन्धनानां परिक्षयात् ।  
दानशक्तिरिवार्यस्य विभवानां परिक्षयात् ॥१५॥  
प्रथमः �?? स्रुग्भाण्डमरणीं दर्भानुपभुङ्क्ते हुताशनः ।  
व्यसनित्वान्नरः क्षीणः परिच्छदमिवात्मनः ॥१६॥  
द्वितीयः �?? अवनतविटपो नदीपलाशः पवनवशाच्चलितैकपर्णहस्तः ।  
दवदहनविपन्नजीवितानामुदकमिवैष करोति पादपानाम् ॥१७॥  
तृतीयः �?? तदागम्यताम् ।  
वयमपि तावदुपस्पृशामः ।  
उभौ �?? बाढम् ।  
(सर्वे उपस्पृश्य) प्रथमः �?? अये अयमत्रभवता कुरुराजो दुर्योधनो भीष्मद्रोणपुरःसरः सर्वराजमण्डलेनानुगम्यमान इत एवाभिवर्तते ।  
इमे हि, यज्ञेन भोजय महीं जय विक्रमेण रोषं परित्यज भव स्वजने दयावान् ।  
इत्येवमागतकथामधुरं ब्रुवन्तः कुर्वन्ति पाण्डवपरिग्रहमेव पौराः ॥१८॥  
तदागम्यताम् ।  
वयमपि तावत् कुरुराजं सम्भावयामः ।  
उभौ �?? बाढम् ।  
सर्वे �?? जयतु भवान् जयतु ।  
(निष्क्रान्ताः सर्वे) विष्कम्भकः ।  
(ततः प्रविशतो भीष्मद्रोणौ) द्रोणः �?? धर्ममालम्बमानेन दुर्योधनेनाहमेवानुगृहीतो नाम ।  
कुतः, अतीत्य बन्धूनवलङ्घ्य मित्राण्याचार्यमागच्छति शिष्यदोषः ।  
बालं ह्यपत्यं गुरवे प्रदातुर्नैवापराधोऽस्ति पितुर्न मातुः ॥१९॥  
भीष्मः �?? एष दुर्योधनः, अवाप्य रूप्यग्रहणात् समुच्छ्रयं रणप्रियत्वादयशो निपीतवान् ।  
निषेव्य धर्मं सुकृतस्य भाजनं स एव रूपेण चिरस्य शोभते ॥२०॥  
(ततः प्रविशति दुर्योधनः कर्णः शकुनिश्च) दुर्योधनः �?? कृतश्रद्धो ह्यात्मा वहति परितोषं गुरुजनो जगद् विश्वस्तं मे निवसति गुणो नष्टमयशः ।  
मृतैः प्राप्यः स्वर्गो यदि कथय (भा)त्येतदनृतं परोक्षो न स्वर्गो बहुगुणमि(है)वैष फलति ॥२१॥  
कर्णः �?? गान्धारीमातः! न्यायेनागतमर्थमतिसृजता न्याय्यमेव भवता कृतम् ।  
कुतः, बाणाधीना क्षत्त्रियाणां समृद्धिः पुत्रापेक्षी वञ्च्यते सन्निधाता ।  
विप्रोत्सङ्गे वित्तमावर्ज्य सर्वं राज्ञा देयं चापमात्रं सुतेभ्यः ॥२२॥  
शकुनिः �?? सम्यगाह गङ्गोपस्पर्शनाद् धौतकल्मषाङ्गोऽङ्गराजः ।  
कर्णः �?? इक्ष्वाकुशय्यातिययातिराममान्धातृनाभागनृगाम्बरीषाः ।  
एते सकोशाः पुरुषाः सराष्ट्रा नष्टाः शरीरैः क्रतुभिर्धरन्ते ॥२३॥  
सर्वे �?? गान्धारीमातः! यज्ञसमाप्त्या दिष्ट्या भवान् वर्धते ।  
दुर्योधनः �?? अनुगृहीतोऽस्मि ।  
भो आचार्य! अभिवादये ।  
द्रोणः �?? एह्येहि पुत्र! अयमक्रमः ।  
दुर्योधनः �?? अथ कः क्रमः ।  
द्रोणः �?? किं न पश्यति भवान्, दैवतं मानुषीभूतमेष तावन्नमस्यताम् ।  
अन्यायाचरणं मन्ये भीष्ममुत्क्रम्य वन्दितुम् ॥२४॥  
भीष्मः �?? मा मा भवानेवम् ।  
बहुभिः कारणैरपकृष्टोऽहं भवतः ।  
कुतः, अहं हि मात्रा जनितो भवान् स्वयं ममायुधं वृत्तिरपह्नवस्तव ।  
द्विजो भवान् क्षत्त्रियवंशजा वयं गुरुर्भवान् शिष्यमहत्तरा वयं ॥२५॥  
द्रोणः �?? नोत्सहन्ते महात्मानो ह्यात्मानमपस्तोतुम् ।  
एहि पुत्र! अभिवादयस्व माम् ।  
दुर्योधनः �?? आचार्य! अभिवादये ।  
द्रोणः �?? एह्येहि पुत्र! एवमेवावभृथस्नानेषु खेदमवाप्नुहि ।  
दुर्योधनः �?? अनुगृहीतोऽस्मि ।  
पितामह! अभिवादये ।  
भीष्मः �?? एह्येहि पुत्र! एवमेव ते बुद्धिप्रशमनं भवतु ।  
दुर्योधनः �?? अनुगृहीतोऽस्मि ।  
मातुल! अभिवादये ।  
शकुनिः �?? वत्स! एवमेव क्रतून् सर्वान् समानीयाप्तदक्षिणान् ।  
राजसूये नृपान् जित्वा जरासन्ध इवानय ॥२६॥  
द्रोणः �?? अहो! आशीर्वचनेऽपि शकुनिरुद्योगं जनयति ।  
अहो! प्रियविरोधः खल्वयं क्षत्त्रियकुमारः ।  
दुर्योधनः �?? वयस्य! कर्ण! गुरुजनप्रणामावसाने प्राप्तक्रममुपभुज्यतां वयस्यविस्रम्भः ।  
कर्णः �?? गान्धारीमातः! क्रतुव्रतैस्ते तनु गात्रमेतत् सोढुं बलं शक्ष्यसि पीडयानि ।  
अन्तस्त्वनामन्त्र्य न धर्षयामि राजर्षिधीराद् वचनाद् भयं मे ॥२७॥  
दुर्योधनः �?? एवमेव ते बुद्धिरस्तु ।  
द्रोणः �?? पुत्र! दुर्योधन! एष महेन्द्रप्रियसखो भीष्मको नाम भवन्तं सभाजयति ।  
दुर्योधनः �?? स्वागतमार्याय ।  
अभिवादये ।  
भीष्मः �?? पौत्र! दुर्योधन! एष दक्षिणापथपरिघभूतो भूरिश्रवा नाम भवन्तं सभाजयिष्यति ।  
दुर्योधनः �?? स्वागतमार्याय ।  
द्रोणः �?? पुत्र! दुर्योधन! भवतो यज्ञं सभाजयता वासुभद्रेण प्रेषितोऽभिमन्युर्भवन्तं सभाजयति ।  
शकुनिः �?? वत्स! दुर्योधन! एष जरासन्धपुत्रः सहदेवो भवन्तमभिवादयति ।  
दुर्योधनः �?? एह्येहि वत्स! पितृसदृशपराक्रमो भव ।  
सर्वे �?? एतत् सर्वराजमण्डलं भवन्तं सभाजयति ।  
दुर्योधनः �?? अनुगृहीतोऽस्मि ।  
भोः! किन्नुखलु समागते सर्वराजमण्डले विराटो नागच्छति ।  
शकुनिः �?? प्रेषितोऽस्य मया दूतः, शङ्के पथि वर्तत इति ।  
दुर्योधनः �?? भो आचार्य! धर्मे धनुषि चाचार्य! प्रतिगृह्यतां दक्षिणा ।  
द्रोणः �?? दक्षिणेति ।  
भवतुभवतु ।  
व्यपश्रमयिष्ये तावद् भवन्तम् ।  
दुर्योधनः �?? कथमाचार्योऽपि व्यपश्रमयिष्यते ।  
भीष्मः �?? भोः! किन्नुखलु प्रयोजनं, यदा �?? पीतः सोमो बाल्यदत्तो नियोगाच्छत्रच्छाया सेव्यते ख्यातिरस्ति ।  
किं तद् द्रव्यं किं फलं को विशेषः क्षत्त्राचार्यो यत्र विप्रो दरिद्रः ॥२८॥  
दुर्योधनः �?? आज्ञापयतु भवान् किमिच्छति ।  
किमनुतिष्ठामि ।  
द्रोणः �?? पुत्र! दुर्योधन! कथयामि ।  
दुर्योधनः �?? किमिदानीं भवता विचार्यते, प्राणाधिकोऽस्मि भवता च कृतोपदेशः शूरेषु यामि गणनां कृतसाहसोऽस्मि ।  
स्वच्छन्दतो वद किमिच्छसि किं ददानि हस्ते स्थिता मम गदा भवतश्च सर्वम् ॥२९॥  
द्रोणः �?? पुत्र! ब्रवीमि खलु तावत् ।  
बाष्पवेगस्तु मां बाधते ।  
सर्वे �?? कथमाचार्योऽपि बाष्पमुत्सृजति ।  
भीष्मः �?? पौत्र! दुर्योधन! अफलस्ते परिश्रमः ।  
दुर्योधनः �?? कोऽत्र ।  
(प्रविश्य) भटः �?? जयतु महाराजः ।  
दुर्योधनः �?? आपस्तावत् ।  
भटः �?? यदाज्ञापयति महाराजः ।  
(निष्क्रम्य प्रविश्य) जयतु महाराजः ।  
इमा आपः ।  
दुर्योधनः �?? आनय ।  
(कलशं गृहीत्वा) भो आचार्य! अश्रुपातोच्छिष्टस्य क्रियतां शौचम् ।  
द्रोणः �?? भवतुभवतु ।  
मम कार्यक्रियैव मुखोदकमस्तु ।  
दुर्योधनः �?? हा धिग्, यदि विमृशसि पूर्वजिह्मतां मे यदि च समर्थयसे न दास्यतीति ।  
शरशतकठिनं प्रयच्छ हस्तं सलिलमिदं करणं प्रतिग्रहाणाम् ॥३०॥  
द्रोणः �?? हन्त लब्धो मे हृदयविश्वासः ।  
पुत्र! श्रूयतां, येषां गतिः क्वापि निराश्रयाणां संवत्सरैर्द्वादशभिर्न दृष्टा ।  
त्वं पाण्डवानां कुरु संविभागमेषा च भिक्षा मम दक्षिणा च ॥३१॥  
शकुनिः �?? (सोद्वेगम्) मा तावद् भोः! उपन्यस्तस्य शिष्यस्य विश्वस्तस्य च गौरवे ।  
य(द)प्रस्तुतमुत्पाद्य युक्तेयं धर्मवञ्चना ॥३२॥  
द्रोणः �?? कथं धर्मवञ्चनेति ।  
मा तावद् भो गान्धारविषयविस्मित! शकुने! त्वदनार्यभावात् सर्वलोकमनार्यमिति मन्यसे ।  
हन्त भोः! भ्रातॄणां पैतृकं राज्यं दीयतामिति वञ्चना ।  
किं परं याचितैर्दत्तं बलात्कारेण तैर्हृतम् ॥३३॥  
सर्वे �?? कथं बलात्कारेण नाम ।  
भीष्मः �?? पौत्र! दुर्योधन! अवभृथस्नानमात्रमेव खलु तावत् ।  
मित्रमुखस्य शत्रोः शकुनेर्वचनं न श्रोतव्यम् ।  
पश्य पौत्र! यत् पाण्डवा द्रुपदराजसुतासहायाः कान्ताररेणुपरुषाः पृथिवीं भ्रमन्ति ।  
यत् त्वं च तेषु विमुखस्त्वयि ते च वामास्तत् सर्वमेव शकुनेः परुषावलेपः ॥३४॥  
दुर्योधनः �?? भवतु, एवं तावदाचार्य! पृच्छामि ।  
द्रोणः �?? पुत्र! कथय ।  
दुर्योधनः �?? यत् पुरा ते सभामध्ये राज्ये माने च धर्षिताः ।  
बलात्कारसमर्थैस्तैः किं रोषो धारितस्तदा ॥३५॥  
द्रोणः �?? अत्रेदानीं धर्मच्छलेन वञ्चितो द्यूताश्रयवृत्तिर्युधिष्ठिरः प्रष्टव्यः, येन भीमः सभास्तम्भं तुलयन्नेव वारितः ।  
यद्येकस्मिन् विमुक्तः स्यान्नास्माञ्छकुनिराक्षिपेत् ॥३६॥  
भीष्मः �?? अन्यत् प्रस्तुतमन्यदापतितम् ।  
भो आचार्य! कार्यमत्र गुरुतरं, न कलहः ।  
द्रोणः �?? मात्र कदर्थनं कार्यं, कलह एव भवतु ।  
भीष्मः �?? प्रसीदत्वाचार्यः ।  
पश्य पौत्र! ये दुर्बलाश्च कृपणाश्च निराश्रयाश्च त्वत्तश्च (शर्म) मृगयन्ति न गर्वयन्ति ।  
ज्येष्ठो भवान् प्रणयिनस्त्वयि ते कुटुम्बे तान् धारयिष्यसि मृगैः सह वर्तयन्तु ॥३७॥  
शकुनिः �?? वर्तयन्तुवर्तयन्तु ।  
कर्णः �?? भो आचार्य! अलममर्षेण ।  
दुर्योधनो हि नाम, हितमपि पुरुषार्थं रुष्यति श्राव्यमाणो वरपुरुषविशेषं नेच्छति स्तूयमानम् ।  
गतमिदमवसानं रक्ष्यतां शिष्यकार्यं गज इव बहुदोषो मार्दवेनैव वाह्यः ॥३८॥  
द्रोणः �?? वत्स! कर्ण! तेजस्वि ब्राह्मण्यम् ।  
काले सम्बोधितोऽस्मि ।  
एषोऽहं भवच्छन्दमनुवर्ते ।  
पुत्र! दुर्योधन! अहं तव प्रभावी ननु ।  
भीष्मः �?? एष इदानीं मार्गेणारब्धः ।  
सान्त्वं हि नाम दुर्विनीतानामौषधम् ।  
दुर्योधनः �?? न ममैव, कुलस्यापि मे भवान् प्रभुः ।  
द्रोणः �?? एतत् तवैव युक्तम् ।  
तत् पुत्र! त्वं वञ्च्यसे यदि मया न तवात्र दोषस्त्वां पीडयामि यदि वास्तु तवैष लाभः ।  
भेदाः परस्परगता हि महाकुलानां धर्माधिकारवचनेषु शमीभवन्ति ॥३९॥  
दुर्योधनः �?? तेन हि समर्थयितुमिच्छामि ।  
द्रोणः �?? पुत्र! केन समर्थयितुमिच्छसि ।  
भीष्मेण कर्णेन कृपेण केन किं सिन्धुराजेन जयद्रथेन ।  
किं द्रौणिनाहो विदुरेण सार्धं पित्रा स्वमात्रा वद पुत्र! केन ॥४०॥  
दुर्योधनः �?? नहि नहि, मातुलेन ।  
द्रोणः �?? शकुनिना ।  
हन्त विपन्नं कार्यम् ।  
दुर्योधनः �?? मातुल! इतस्तावत् ।  
वयस्य! कर्ण! इतस्तावत् ।  
द्रोणः �?? भवतु, एवं तावत् करिष्ये ।  
वत्स! गान्धारराज! इतस्तावत् ।  
शकुनिः �?? अयमस्मि ।  
द्रोणः �?? वत्स! क्रोधप्रायं वयो जीर्णं क्षन्तव्यं वटुचापलम् ।  
अस्य रूक्षस्य वचसः परिष्वङ्गः शमीक्रिया ॥४१॥  
भीष्मः �?? (आत्मगतम्) एष शिष्यस्य वात्सल्याच्छकुनिं याचते गुरुः ।  
एवं सान्त्वीकृतो ह्येष नैव मुञ्चति जिह्मताम् ॥४२॥  
शकुनिः �?? (आत्मगतम्) अहो शठः खल्वाचार्यः स्वकार्यलोभान्मां सान्त्वयति ।  
(सर्वे परिक्रम्योपविशन्ति) दुर्योधनः �?? मातुल! पाण्डवानां राज्यार्धं प्रति को निश्चयः ।  
शकुनिः �?? न दातव्यमिति मे निश्चयः ।  
दुर्योधनः �?? दातव्यमिति वक्तुमर्हति मातुलः ।  
शकुनिः �?? यदि दातव्ये राज्ये किमस्माभिः सह मन्त्रयसे ।  
ननु सर्वमेव प्रदीयताम् ।  
दुर्योधनः �?? वयस्य! अङ्गराज! भवानिदानीं न किञ्चिदाह ।  
कर्णः �?? इदानीं किमभिधास्यामि, रामेण भुक्तां परिपालितां च सुभ्रातृतां न प्रतिषेधयामि ।  
क्षमाक्षमत्वे तु भवान् प्रमाणं सङ्ग्रामकालेषु वयं सहायाः ॥४३॥  
दुर्योधनः �?? मातुल! बलवत्प्रत्यमित्रोऽनुपजीव्यश्च कश्चित् कुदेशश्चिन्त्यताम् ।  
तत्र वसेयुः पाण्डवाः ।  
शकुनिः �?? हन्त भोः! शून्यमित्यभिधास्यामि कः पार्थाद् बलवत्तरः ।  
ऊषरेष्वपि सस्यं स्याद् यत्र राजा युधिष्ठिरः ॥४४॥  
दुर्योधनः �?? अथेदानीं, गुरुकरतलमध्ये तोयमावर्जितं मे श्रुतमिह कुलवृद्धैर्यत् प्रमाणं पृथिव्याम् ।  
तदिदमपनयो वा वञ्चना वा यथा वा भवतु नृप! जलं तत् सत्यमिच्छामि कर्तुम् ॥४५॥  
शकुनिः �?? अनृतवचनान्मोचयितव्यो भवान् ननु ।  
दुर्योधनः �?? अथकिम् ।  
शकुनिः �?? तेन हि इतस्तावत् ।  
(उपसृत्य) भो आचार्य! इहात्रभवान् कुरुराजो भवन्तं विज्ञापयति ।  
द्रोणः �?? वत्स! गान्धारराज! अभिधीयताम् ।  
शकुनिः �?? यदि पञ्चरात्रेण पाण्डवानां प्रवृत्तिरुपनेतव्या, राज्यस्यार्धं प्रदास्यति किल ।  
समानयतु भवानिदानीम् ।  
द्रोणः �?? मा तावद् भोः! यैः कर्तुकामैश्छलनं भवद्भिः संवत्सरैर्द्वादशभिर्न दृष्टाः ।  
ते पञ्चरात्रेण मयोपनेया वरं ह्यदत्तं विशदाक्षरेण ॥४६॥  
भीष्मः �?? पौत्र! दुर्योधन! अच्छलो धर्मः ।  
वयमपि तावदस्मिन्नर्थे प्रीताः स्मः ।  
पश्य पौत्र! वर्षेण वा वर्षशतेन तेषां त्वं पाण्डवानां कुरु संविभागम् ।  
तस्मात् प्रतिज्ञां कुरु वीर! सत्यां सत्या प्रतिज्ञा हि सदा कुरूणाम् ॥४७॥  
दुर्योधनः �?? एष एव मे निश्चयः ।  
द्रोणः �?? (आत्मगतम्) अद्य मे कार्यलोभेन हनूमत्त्वं गता स्पृहा ।  
लङ्घयित्वार्णवं येन नष्टा सीता निवेदिता ॥४८॥  
तत् कुतोनुखलु पाण्डवानां प्रवृत्तिरुपनेतव्या ।  
(प्रविश्य) भटः �?? जयतु महाराजः ।  
विराटनगराद् दूतः प्राप्तः ।  
सर्वे �?? शीघ्रं प्रवेश्यताम् ।  
भटः �?? यदाज्ञापयथ ।  
(निष्क्रान्तः) (प्रविश्य) दूतः �?? जयतु महाराजः ।  
सर्वे �?? किमागतो विराटेश्वरः ।  
भटः �?? विषादेनावृतो नोपगच्छति, यत्तत्सम्बन्धि सन्निकृष्टं कीचकानां भ्रातृशतं, रात्रौ छन्नेन केनापि बाहुभ्यामेव हिंसितम् ।  
दृश्यते हि शरीराणामशस्त्रजनितो वधः ॥४९॥  
इति ।  
भीष्मः �?? कथमशस्त्रेणेति ।  
भो आचार्य! अभ्युपगम्यतां पञ्चरात्रम् ।  
द्रोणः �?? किमर्थम् ।  
भीष्मः �?? भीमसेनस्य लीलैषा सुव्यक्तं बाहुशालिनः ।  
योऽस्मिन् भ्रातृशते रोषः स तस्मिन् फलितः शते ॥५०॥  
द्रोणः �?? कथं भवान् जानाति ।  
भीष्मः �?? कथं पण्डित! कूलेषु भ्रान्तानां बालचापलम् ।  
नाभिजानन्ति वत्सानां शृङ्गस्थानानि गोवृषाः ॥५१॥  
द्रोणः �?? गोवृषा इति ।  
हन्त सिद्धं कार्यम् ।  
पुत्र! दुर्योधन! अस्तु पञ्चरात्रम् ।  
दुर्योधनः �?? अथकिम् ।  
द्रोणः �?? भोभो यज्ञमनुभवितुमागता राजानः! शृण्वन्तुशृण्वन्तु भवन्तः ।  
इहात्रभवान् कुरुराजो दुर्योधनः, न, न, मातुलसहितः यदि पाण्डवानां प्रवृत्तिरुपनेतव्या, राज्यस्यार्धं प्रदास्यति किल ।  
ननु पुत्र! ।  
दुर्योधनः �?? अथकिम् ।  
द्रोणः �?? एतद् द्विस्त्रिः सम्प्रधार्यताम् ।  
शकुनिः �?? काले ज्ञास्यामि ।  
द्रोणः �?? ननु गाङ्गेय! ।  
भीष्मः �?? (आत्मगतम्) आचार्यस्य यदा हर्षो धैर्यमुत्क्रम्य सूचितः ।  
शङ्के दुर्योधनेनैष वञ्च्यमानेन वञ्चितः ॥  
(प्रकाशम्) पौत्र! दुर्योधन! अस्ति मम विराटेनाप्रकाशं वैरम्, अथ भवतो यज्ञमनुभवितुमनागत इति ।  
तस्मात् क्रियतां तस्य गोग्रहणम् ।  
ब्राह्मणार्जवबुद्धे! धर्षिता रथशब्देन रोषमेष्यन्ति पाण्डवाः ।  
अस्ति तेषां कृतज्ञत्वमिष्टं गोग्रहणे स्थितम् ॥५३॥  
(प्रविश्य) भटः �?? सज्जाः खलु रथा वाहाः प्रवेशाभिमुखाय ते ।  
दुर्योधनः �?? एभिरेव रथैः शीघ्रं क्रियतां तस्य गोग्रहः ।  
गदा यज्ञप्रशान्ता च पुनर्मे करमेष्यति ॥५४॥  
द्रोणः �?? तस्मान्मे रथमानयन्तु पुरुषाः ।  
शकुनिः �?? हस्ती ममानीयतां ।  
कर्णः �?? भारार्थं भृशमुद्यतैरिह हयैर्युक्तो रथः स्थाप्यताम् ।  
भीष्मः �?? बुद्धिर्मे त्वरते विराटनगरं गन्तुं धनुस्त्वर्यताम् ।  
सर्वे �?? मुक्त्वा चापमिहैव तिष्ठतु भवानाज्ञाविधेया वयम् ॥५५॥  
द्रोणः �?? पुत्र! दुर्योधन! आवां तव युद्धे पराक्रमं द्रष्टुमिच्छावः ।  
दुर्योधनः �?? यदभिरुचितं भवते ।  
द्रोणः �?? वत्स! गान्धारराज! अस्मिन् गोग्रहणे तव खलु प्रथमरथः ।  
शकुनिः �?? बाढम् ।  
प्रथमः कल्पः ।  
(निष्क्रान्ताः सर्वे) प्रथमोऽङ्कः ।  
अथ द्वितीयोऽङ्कः ।  
(ततः प्रविशति वृद्धगोपालकः) वृद्धगोपालकः �?? गावो मे अहीणवच्छा होन्तु ।  
अविहवा अ गोवजुवदीओ होन्तु ।  
णो लाआ विलाडो एक्कच्छत्तप्पुहुवीपदी होदु ।  
महालाअष्ष विलाडश्श वष्षवड्ढणगोप्पदाणणिमित्तं इमष्षिं णअलोववणवीहीए आअन्तुं गोधणं षव्वे च किदमङ्गलमोदआ गोवदालआ दालिआ अ दाव ।  
एषु ज्जेष्ठं गच्छिअ अणुभविष्षम् ।  
(विलोक्य) किण्णुहु एषो वाअषो षुक्खलुक्खं आलुहिअ षुक्खषाखाणिघट्टिअतुण्डं आदिच्चाहिमुहं विष्षलं विलवदि ।  
षन्ती होदु षन्ती होदु अह्माणं गोधणष्ष अ ।  
जाव एषु ज्जेष्ठं गच्छिअ गोवदालआणं दालिआणं वाहलामि ।  
गोमित्तअ! गोमित्तअ! ।  
गोमित्रकः �?? मातुल! वन्दामि ।  
वृद्धगोपालकः �?? षन्ती होदु षन्ती होदु अह्माअं गोधणष्ष अ ।  
अले गोमित्तअ! महालाजष्ष विलाडश्श वष्षवड्ढणगोप्पदाणणिमित्तं इमष्षिं णअलोववणवीहीए आअन्तुं गोधणं षव्वे च किदमङ्गलमोदआ गोवदालआ दालिआ अ ।  
अले गोमित्तअ! गोवदालआणं दालिआणं वाहल ।  
गोमित्रकः �?? जं मादुलो आणवेदि ।  
गोलक्खिणिए! घिदपिण्ड! षामिणि! वषभदत्त! कुम्भदत्त! महिषदत्त! आअच्छहआअच्छह सिग्घं ।  
(ततः प्रविशन्ति सर्वे) सर्वे �?? मादुल! वन्दामो ।  
वृद्धगोपालकः �?? षन्ती होदु षन्ती होदु अह्माणं गोवदालआणं दालिआणं (अ) ।  
महालाअष्ष विलाडष्ष वष्षवड्ढणगोप्पदाणणिमित्तं इमष्षिं णअलोववणवीहीए आअन्तुं गोधणं ।  
तत्तअं वेलं गाअन्तो णच्चन्तो होम ।  
सर्वे �?? जं मादुलो आणवेदि ।  
(सर्वे नृत्यन्ति) वृद्धगोपालकः �?? हीही षुट्ठु णच्चिदम्, षुट्ठु गाइदं ।  
जाव अहं पि णच्चेमि ।  
सर्वे �?? हाहा मादुल! अदिमहन्तं लेणुं उप्पदिदो ।  
वृद्धगोपालकः �?? ण हु लेणुं एव्व, षङ्क्खुदुन्दुभिघोषं ।  
उप्पदिदो ।  
सर्वे �?? दिवाचन्दप्पभापण्डुलजोह्णाव(गु)ण्ठिदो षुदमण्डलुं षुय्यो अत्थि अ णत्थि अ ।  
गोमित्रकः �?? हाहा मादुल! एदे के वि मणुष्षा दहिपिण्डपण्डरेहि छत्तेहि घोडअषअडिअं आलुहिअ षव्वं घोषुं विद्दवन्ति चोला ।  
वृद्धगोपालकः �?? हीही षरषम्पादा उट्ठिदा ।  
दारआ! दालिआ! षिग्घं पक्कणं पविषह ।  
सर्वे �?? जं मादुलो आणवेदि ।  
(निष्क्रान्ताः) वृद्धगोपालकः �?? हाहा चिट्ठहचिट्ठह ।  
पहरहपहरह ।  
गह्णहगह्णह ।  
इमं वुत्तन्तं महालाअविलाडश्श णिवेदैष्षामो ।  
(निष्क्रान्तः) प्रवेशकः ।  
(ततः प्रविशति भटः) भटः �?? भोभो निवेद्यतान्निवेद्यतां महाराजाय विराटेश्वराय �?? एता हि दस्युकर्मप्रच्छन्नविक्रमैर्धार्तराष्ट्रैर्ह्रियन्ते गाव इति ।  
तत्र हि, द्रुतैश्च वत्सैर्व्यथितैश्च गोगणैर्निरीक्षणत्रस्तमुखैश्च गोवृषैः ।  
कृतार्तनादाकुलितं समन्ततो गवां कुलं शोच्यमिहाकुलाकुलम् ॥१॥  
इति ।  
(नेपथ्ये) किं धार्तराष्ट्रैरिति ।  
भटः �?? आर्य! अथकिम् ।  
(प्रविश्य) काञ्चुकीयः �?? सदृशमेतद् भ्रातृजनेष्वपि द्रोहिणाम् ।  
सज्जैश्चापैर्बद्धगोधाङ्गुलित्रा वर्मच्छन्नाः कल्पितस्यन्दनस्थाः ।  
वीर्योत्सिक्ता युद्धसज्जाः कृतास्त्रा राज्ञो वैरं गोषु निर्यातयन्ति ॥२॥  
जयसेन! जन्मनक्षत्रक्रियाव्यापृतस्य महाराजस्य तावदकालनिवेदनं मन्युमुत्पादयति ।  
तस्मात् पुण्याहावसाने निवेदयिष्ये ।  
भटः �?? आर्य! अतिपाति कार्यमिदं, शीघ्रं निवेद्यताम् ।  
काञ्चुकीयः �?? इदं निवेद्यते ।  
(ततः प्रविशति राजा) राजा �?? मा तावद् व्यथितविकीर्णबालवत्सा गावो मे रथरवशङ्कया ह्रियन्ते ।  
पीनांसश्चलवलयः सचन्दनार्द्रो निर्लज्जो मम च करः कराणि भुङ्क्ते ॥३॥  
जयसेन! जयसेन! ।  
(प्रविश्य) भटः �?? जयतु जयतु महाराजः ।  
राजा �?? अलं महाराजशब्देन ।  
अवधूतं मे क्षत्त्रियत्वम् ।  
उच्यतां रणविस्तरः ।  
भटः �?? न विस्तरार्हाणि विप्रियाणि ।  
एष समासः, एकवर्णेषु गात्रेषु गवां स्यन्दनरेणुना ।  
कशापातेषु दृश्यन्ते नानावर्णविभक्तयः ॥४॥  
राजा �?? तेन हि, धनुरुपनय शीघ्रं कल्प्यतां स्यन्दनो मे मम गतिमनुयातुच्छन्दतो यस्य भक्तिः ।  
रणशिरसि गवार्थे नास्ति मोघः प्रयत्नो निधनमपि यशः स्यान्मोक्षयि(त्वा) तु धर्मः ॥५॥  
भटः �?? यदाज्ञापयति महाराजः ।  
(निष्क्रान्तः) राजा �?? भोः! किन्नुखलु दुर्योधनस्य मामन्तरेण वैरम् ।  
आ यज्ञमनुभवितुमनागत इति ।  
कथमनुभवामि ।  
कीचकानां विनाशेन वयमुन्नीतसन्तापाः संवृत्ताः ।  
अथवा परोक्षमपि पाण्डवानां स्निग्ध इति सर्वथा योद्धव्यम् ।  
हस्तिनपुरनिवासाच्छीलज्ञो भगवान् दुर्योधनस्य ।  
अथवा, कामं दुर्योधनस्यैष न दोषमभिधास्यति ।  
अर्थित्वादपरिश्रान्तः पृच्छत्येव हि कार्यवान् ॥६॥  
कोऽत्र ।  
(प्रविश्य) भटः �?? जयतु महाराजः ।  
राजा �?? भगवांस्तावदाहूयताम् ।  
भटः �?? यदाज्ञापयति महाराजः ।  
(निष्क्रान्तः) (ततः प्रविशति भगवान्) भगवान् �?? (सर्वतो विलोक्य) भोः! किन्नुखल्विदम् ।  
गजेन्द्राः कल्प्यन्ते तुरगपतयो वर्मरचिताः रथाः सानूकर्षाः कृतपरिकरा योधपुरुषाः ।  
समुद्योगं दृष्ट्वा भयमननुभूतं स्पृशति मां न खल्वात्मन्यस्तं कृतमतिरहं ते तु चपलाः ॥७॥  
राजा �?? जयतु भगवान् जयतु ।  
विराटो भगवन्! अभिवादये ।  
भगवान् �?? स्वस्ति ।  
विराटः �?? भगवन्! एतदासनमास्यताम् ।  
भगवान् �?? (उपविश्य) भो राजन्! उद्योगः प्रस्तुतः कस्माच्छ्रीर्न सन्तोषमिच्छति ।  
पीडयिष्यति सोत्सेकान् पीडितान् मोक्षयिष्यति ॥८॥  
राजा �?? भगवन्! गोग्रहणादवमानितोऽस्मि ।  
भगवान् �?? केन कारणेन ।  
राजा �?? धार्तराष्ट्रैः ।  
भगवान् �?? (आत्मगतम्) भोः कष्टम्, एकोदकत्वं खलु नाम लोके मनस्विनां कम्पयते मनांसि ।  
वैरप्रियैस्तैर्हि कृतेऽपराधे यत्सत्यमस्माभिरिवापराद्धम् ॥९॥  
विराटः �?? भगवन्! किमिदानीं विचार्यते ।  
भगवान् �?? न खलु किञ्चित् ।  
तेषामुत्सुकः ।  
राजा �?? अद्यप्रभृति निभृता भविष्यन्ति ।  
यदि शक्तोऽपि युधिष्ठिरो मर्षयति, अहं न मर्षयामि ।  
भगवान् �?? (आत्मगतम्) अद्येदानीं पर्णशय्या (च) भूमौ राज्यभ्रंशो द्रौपदीधर्षणं वा ।  
वेषान्यत्वं संश्रितानां निवासः सर्वं श्लाघ्यं यत् क्षमा ज्ञायते मे ॥१०॥  
(प्रविश्य) भटः �?? जयतु महाराजः ।  
राजा �?? अथ किं चेष्टते दुर्योधनः ।  
भटः �?? न खलु दुर्योधन एव, पृथिव्यां राजानः सर्वे प्राप्ताः ।  
द्रोणश्च भीष्मश्च जयद्रथश्च शल्योऽङ्गराजः शकुनिः कृपश्च ।  
तेषां रथोत्कम्पचलत्पताकैर्भग्ना ध्वजैरेव वयं न बाणैः ॥११॥  
राजा �?? (उत्थाय कृताञ्जलिः) कथं तत्रभवान् गाङ्गेयोऽपि प्राप्तः ।  
भगवान् �?? साधु धर्षितेनापि नातिक्रान्तः समुदाचारः ।  
[(आत्मगतम्)] भोः, किमर्थं खलु सम्प्राप्तः कुरूणां गुरुरुत्तमः ।  
शङ्के तीर्णा प्रतिज्ञेति स्मारणं क्रियते मम ॥१२॥  
(प्रकाशम्) राजा �?? कोऽत्र ।  
(प्रविश्य) भटः �?? जयतु महाराजः ।  
विराटः �?? सूतस्तावदाहूयताम् ।  
भटः �?? यदाज्ञापयति महाराजः ।  
(निष्क्रान्तः) (प्रविश्य) सूतः �?? जयत्वायुष्मान् ।  
विराटः �?? रथमानय शीघ्रं मे श्लाघ्यः प्राप्तो रणातिथिः ।  
तोषयिष्ये शरैर्भीष्मं जेष्यामीत्यमनोरथः ॥१३॥  
सूतः �?? यदाज्ञापयत्यायुष्मान् ।  
आयुष्मन्! रिपूणां सैन्यभेदेषु यस्ते परिचितो रथः ।  
रथचर्यां बहिष्कर्तुं तमास्थायोत्तरो गतः ॥१४॥  
विराटः �?? कथं निर्यातः कुमारः ।  
भगवान् �?? भो राजन्! संवार्यतां संवार्यतां कुमारः ।  
अगणितगुणदोषो युद्धतीक्ष्णश्च बाल्यान्न च दहति न कश्चित् सन्निकृष्टो रणाग्निः ।  
अथच परिहरन्ते धार्तराष्ट्रा न किञ्चिन्न खलु परिभवात् ते युद्धदोषान् ब्रवीमि ॥१५॥  
राजा �?? तेन हि शीघ्रमन्यो रथः कल्प्यताम् ।  
सूतः �?? यदाज्ञापयत्यायुष्मान् ।  
राजा �?? अथवा एहि तावत् ।  
सूतः �?? आयुष्मन्! अयमस्मि ।  
राजा �?? त्वमिदानीं कुमारस्य किं न वाहितवान् रथम् ।  
अनुज्ञातोऽसि किं तेन न राज्ञां सारथिर्भवान् ॥१६॥  
सूतः �?? प्रसीदत्वायुष्मान् ।  
रथं सङ्कल्पयित्वा तु सूतसमुदाचारेणोपस्थितः खल्वहम् ।  
कुमारेण, किन्नु तत्परिहासार्थं किन्नु तत्रास्ति कौशलम् ।  
मामतिक्रम्य सारथ्ये विनियुक्ता बृहन्नला ॥१७॥  
भगवान् �?? राजन्! अलमलं सम्भ्रमेण ।  
यदि स्वचक्रोद्धतरेणुदुर्दिनं रथं समास्थाय गता बृहन्नला ।  
परान् क्षणैर्नेमिरवैर्निवारयन् विनापि बाणान् रथ एव जेष्यति ॥१८॥  
राजा �?? तेन हि शीघ्रमन्यो रथः कल्प्यताम् ।  
सूतः �?? यदाज्ञापयत्यायुष्मान् ।  
(निष्क्रान्तः) (प्रविश्य) भटः �?? भग्नः खलु कुमारस्य रथः ।  
राजा �?? कथं भग्नो नाम ।  
भटः �?? श्रोतुमर्हति महाराजः ।  
बहुभिः समराभिज्ञैराच्छिन्नोऽश्वपथः परैः ।  
भग्नो (वा)हनलोभेन श्मशानाभिमुखो रथः ॥१९॥  
भगवान् �?? (आत्मगतम्) आः अत्र खलु गाण्डीवम् ।  
(प्रकाशम्) भो राजन्! निमित्तं किञ्चिदुत्पन्नं श्मशानाभिमुखे रथे ।  
धार्तराष्ट्राः स्थिता यत्र श्मशानं तद् भविष्यति ॥२०॥  
राजा �?? भगवन्! अकाले स्वस्थवाक्यं मन्युमुत्पादयति ।  
भगवान् �?? अलं मन्युना ।  
कदाचिदनृतं नोक्तपूर्वम् ।  
राजा �?? आ अस्त्येतत् ।  
गच्छ भूयो ज्ञायतां वृत्तान्तः ।  
भटः �?? यदाज्ञापयति महाराजः ।  
(निष्क्रान्तः) राजा �?? को नु खल्वेष सहसा कम्पयन्निव मेदिनीम् ।  
गदिस्रोत इवाविद्धो क्षणात् संवर्तते ध्वनिः ॥२१॥  
ज्ञायतां शब्दः ।  
(प्रविश्य) भटः �?? जयतु महाराजः ।  
श्मशानान्मुहूर्तविश्रान्ततुरगेण कुमारेण तु ।  
भगवान् �?? एष मामनृतवादिनं न कुर्यात् ।  
भटः �?? कृता नीला नागाः शरशतनिपातेन कपिला हयो वा योधो वा न वहति न कश्चिच्छरशतम् ।  
शरैः स्तम्भीभूताः शरपरिकराः स्यन्दनवराः शरैश्छन्ना मार्गाः स्रवति धनुरुग्रां शरनदीम् ॥२२॥  
भगवान् �?? (आत्मगतम्) एतदक्षयतूणीत्वं येन शक्रस्य खाण्डवे ।  
यावत्यः पतिता धारास्तावन्तः प्रेषिताः शराः ॥२३॥  
राजा �?? अथ परेष्विदानीं को वृत्तान्तः ।  
भटः �?? अप्रत्यक्षं हि तत्र मे ।  
प्रवृत्तिपुरुषाः कथयन्ति �?? धनुर्घोषं द्रोणस्तदिदमिति बुद्ध्वा प्रतिगतः स्वजे बाणं दृष्ट्वा कृतमिति न भीष्मः प्रहरति ।  
शरैर्भग्नः कर्णः किमिदमिति चान्ये नृपतयो भयेऽप्येको बाल्यान्न भयमभिमन्युर्गणयति ॥२४॥  
भगवान् �?? कथमभिमन्युः प्राप्तः ।  
भो राजन्! युध्यते यदि सौभद्रस्तेजोग्निर्वंशयोर्द्वयोः ।  
सारथिः प्रेष्यतामन्यो विक्लबात्र बृहन्नला ॥२५॥  
राजा �?? मा मा भवानेवम् ।  
भीष्मं रामशरैरभिन्नकवचं द्रोणं च मन्त्रायुधं कृत्वा कर्णजयद्रथौ च विमुखौ शेषांश्च तांस्तान् नृपान् ।  
सौभद्रं स्वशरैर्न धर्षयति किं भीतः पितुः प्रत्ययात् संसृष्टोऽपि वयस्यभावसदृशं तुल्यं वयो रक्षति ॥२६॥  
भटः �?? एष खलु कुमारस्य रथः, आलम्बितो भ्रमति धावति तेन मुक्तो न प्राप्य धर्षयति नेच्छति विप्रकर्तुः ।  
आसन्नभूमिचपलः परिवर्तमानो योग्योपदेशमिव तस्य रथः करोति ॥२७॥  
राजा �?? गच्छ ।  
भूयो ज्ञायतां वृत्तान्तः ।  
भटः �?? यदाज्ञापयति महाराजः ।  
(निष्क्रम्य प्रविश्य) जयतु महाराजः ।  
जयतु विराटेश्वरः ।  
प्रियं निवेदये महाराजाय ।  
अवजितं गोग्रहणम् ।  
अपयाता धार्तराष्ट्राः ।  
भगवान् �?? दिष्ट्या भवान् वर्धते ।  
राजा �?? न न ।  
भगवतो वृद्धिरेषा ।  
अथ कुमार इदानीं क्व ।  
भटः �?? दृष्टपरिस्पन्दानां योधपुरुषाणां कर्माणि पुस्तकमारोपयति कुमारः ।  
राजा �?? अहो श्लाघनीयव्यापारः खल्वयं कुमारः ।  
ताडितस्य हि योधस्य श्लाघनीयेन कर्मणा ।  
अकालान्तरिता पूजा नाशयत्येव वेदनाम् ॥२८॥  
अथ बृहन्नलेदानीं क्व ।  
भटः �?? प्रियनिवेदनार्थमभ्यन्तरं प्रविष्टा ।  
राजा �?? बृहन्नला तावदाहूयताम् ।  
भटः �?? यदाज्ञापयति महाराजः ।  
(ततः प्रविशति बृहन्नला) बृहन्नला �?? (निरूप्य सविमर्शम्) गाण्डीवेन मुहूर्तमाततगुणेनासीत् प्रतिस्पर्धितं बाणानां परिवर्तनेष्वविशदा मुष्टिर्न मे संहता ।  
गोधास्थानगता न चास्ति पटुता स्थाने हृतं सौष्ठवं स्त्रीभावाच्छिथिलीकृतः परिचयादात्मा तु पश्चात् स्मृतः ॥२९॥  
मया हि, अनेन वेषेण नरेन्द्रमध्ये लज्जायमानेन धनुर्विकृष्टम् ।  
यात्रा तु तावच्छरदुर्दिनेषु शीघ्रं निमग्नः कलुषश्च रेणुः ॥३०॥  
भोः! जित्वापि गां विजयमप्युपलभ्य राज्ञो नैवास्ति मे जयगतो मनसि प्रहर्षः ।  
दुःशासनं समरमूर्धनि सन्निगृह्य बद्ध्वा यदद्य न विराटपुरं प्रविष्टः ॥३१॥  
उत्तराप्रीतिदत्तालङ्कारेणालङ्कृतो व्रीलित इवास्मि राजानं द्रष्टुम् ।  
तस्माद् विराटेश्वरं पश्यामि ।  
अये! अयमार्यो युधिष्ठिरः, सयौवनः श्रेष्ठतपोवने रतो नरेश्वरो ब्राह्मणवृत्तमाश्रितः ।  
विमुक्तराज्योऽप्यभिवर्धितः श्रिया त्रिदण्डधारी न च दण्डधारकः ॥३२॥  
(उपगम्य) भगवन्! अभिवादये ।  
भगवान् �?? स्वस्ति ।  
बृहन्नला �?? जेदु भट्टा ।  
राजा �?? अकारणं रूपमकारणं कुलं महत्सु नीचेषु च कर्म शोभते ।  
इदं हि रूपं परिभूतपूर्वकं तदेव भूयो बहुमानमागतम् ॥३३॥  
बृहन्नले! परिश्रान्तामपि भवतीं भूयः परिश्रमयिष्ये ।  
उच्यतां रणविस्तरः ।  
बृहन्नला �?? सुणादु भट्टा ।  
राजा �?? ऊर्जितं कर्म ।  
संस्कृतमभिधीयताम् ।  
बृहन्नला �?? श्रोतुमर्हति महाराजः ।  
(प्रविश्य) भटः �?? जयतु महाराजः ।  
राजा �?? अपूर्व इव ते हर्षो ब्रूहि केनापि विस्मितः ।  
भटः �?? अश्रद्धेयं प्रियं प्राप्तं सौभद्रो ग्रहणं गतः ॥३४॥  
बृहन्नला �?? कथं गृहीतः ।  
(आत्मगतम्) तुलितबलमिदं मयाद्य सैन्यं परिगणितं च रणेऽद्य मे स दृष्टः ।  
सदृश इह तु तेन नास्ति कश्चित् क इह भवेन्निहतेषु कीचकेषु ॥३५॥  
भगवान् �?? बृहन्नले! किमेतत् ।  
बृहन्नला �?? भगवन्! न जाने तस्य जेतारं बलवाञ्छिक्षितस्तु सः ।  
पितॄणां भाग्यदोषेण प्राप्नुयादपि धर्षणम् ॥३६॥  
राजा �?? कथमिदानीं गृहीतः ।  
भटः �?? रथमासाद्य निःशङ्कं बाहुभ्यामवतारितः ।  
राजा �?? केन ।  
भटः �?? यः किलैष नरेन्द्रेण विनियुक्तो महानसे ॥३७॥  
बृहन्नला �?? (अपवार्य) एवमार्यभीमेन परिष्वक्तः, न गृहीतः ।  
दूरस्था दर्शनादेव वयं सन्तोषमागताः ।  
पुत्रस्नेहस्तु निर्विष्टो येन सुव्यक्तकारिणा ॥३८॥  
राजा �?? तेन सत्कृत्य प्रवेश्यतामभिमन्युः ।  
भगवान् �?? भो राजन्! वृष्णिपाण्डवनाथस्याभिमन्योः पूजां भयादिति लोको ज्ञास्यति ।  
तदवधीरणमस्य न्याय्यम् ।  
राजा �?? नावधीरणमर्हति यादवीपुत्रः ।  
कुतः, पुत्रो ह्येष युधिष्ठिरस्य तु वयस्तुल्यं हि नः सूनुना सम्बन्धो द्रुपदेन नः कुलगतो नप्ता हि तस्माद् भवेत् ।  
जामातृत्वमदूरतोऽपि च भवेत् कन्यापितृत्वं हि नः पूजार्होऽप्यतिथिर्भवेत् स्वविभवैरिष्टा हि नः पाण्डवाः ॥३९॥  
भगवान् �?? एवमेतत् ।  
वक्तव्यं परिहर्तव्यं च ।  
राजा �?? अथ केनायं प्रवेशयितव्यः ।  
भगवान् �?? बृहन्नलया प्रवेशयितव्यः ।  
राजा �?? बृहन्नले! प्रवेश्यतामभिमन्युः ।  
बृहन्नला �?? यदाज्ञापयति महाराजः ।  
(आत्मगतम्) चिरस्य खल्वाकाङ्क्षितोऽयं नियोगो लब्धः ।  
भगवान् �?? (आत्मगतम्) अद्येदानीं यातु सन्दर्शनं वा शून्ये दृष्ट्वा गाढमालिङ्गनं वा ।  
स्वैरं तावद् यातुमुद्बाष्पतां वा मत्प्रत्यक्षं लज्जते ह्येष पुत्रम् ॥४०॥  
राजा �?? पश्यतु भवान् कुमारस्य कर्म ।  
नृपा भीष्मादयो भग्नाः सौभद्रो ग्रहणं गतः ।  
उत्तरेणाद्य सङ्क्षेपादर्थतः पृथिवी जिता ॥४१॥  
(ततः प्रविशति भीमसेनः) भीमसेनः �?? आदीपिते जतुगृहे स्वभुजावसक्ता मद्भ्रातरश्च जननी च मयोपनीताः ।  
सौभद्रमेकमवतार्य रथात्तु बालं तं च श्रमं प्रथममद्य समं हि मन्ये ॥४२॥  
इत इतः कुमारः ।  
(ततः प्रविशत्यभिमन्युः) अभिमन्युः �?? भोः! को नु खल्वेषः, विशालवक्षास्तनिमार्जितोदरः स्थिरोन्नतांसोरुमहान् कटीकृशः ।  
इहाहृतो येन भुजैकयन्त्रितो बलाधिकेनापि न चास्मि पीडितः ॥४३॥  
बृहन्नला �?? इत इतः कुमारः ।  
अभिमन्युः �?? अये अयमपरः कः, अयुज्यमानैः प्रमदाविभूषणैः करेणुशोभाभिरिवार्पितो गजः ।  
लघुश्च वेषेण महानिवौजसा विभात्युमावेषमिवाश्रितो हरः ॥४४॥  
बृहन्नला �?? (अपवार्य) इममिहानयता किमिदानीमार्येण कृतम् ।  
अवजित इति तावद् दूषितः पूर्वयुद्धे दयितसुतवियुक्ता शोचनीया सुभद्रा ।  
जित इति पुनरेनं रुष्यते वासुभद्रो भवतु बहु किमुक्त्वा दूषितो हस्तसारः ॥४५॥  
भीमसेनः �?? अर्जुन! ।  
बृहन्नला �?? अथकिमथकिमर्जुनपुत्रोऽयम् ।  
भीमसेनः �?? (अपवार्य) जानाम्येतान् निग्रहादस्य दोषान् को वा पुत्रं मर्षयेच्छत्रुहस्ते ।  
इष्टापत्त्या किन्तु दुःखे हि मग्ना पश्यत्वेनं द्रौपदीत्याहृतोऽयम् ॥४६॥  
बृहन्नला �?? (अपवार्य) आर्य! अभिभाषणकौतूहलं मे महत् ।  
वाचालयत्वेनमार्यः ।  
भीमसेनः �?? बाढम् ।  
अभिमन्यो! ।  
अभिमन्युः �?? अभिमन्युर्नाम ।  
भीमसेनः �?? रुष्यत्येष मया ।  
त्वमेवैनमभिभाषय ।  
बृहन्नला �?? अभिमन्यो! ।  
अभिमन्युः �?? कथं कथम् ।  
अभिमन्युर्नामाहम् ।  
भोः! नीचैरप्यभिभाष्यन्ते नामभिः क्षत्त्रियान्वयाः ।  
इहायं समुदाचारो ग्रहणं परिभूयते ॥४७॥  
बृहन्नला �?? अभिमन्यो! सुखमास्ते ते जननी ।  
अभिमन्युः �?? कथं कथम् ।  
जननी नाम ।  
किं भवान् धर्मराजो मे भीमसेनो धनञ्जयः ।  
यन्मां पितृवदाक्रम्य स्त्रीगतां पृच्छसे कथाम् ॥४८॥  
बृहन्नला �?? अभिमन्यो! अपि कुशली देवकीपुत्रः केशवः ।  
अभिमन्युः �?? कथं तत्रभवन्तमपि नाम्ना ।  
अथकिम् अथकिम् ।  
कुशली भवता संसृष्टः ।  
(उभौ परस्परमवलोकयतः) अभिमन्युः �?? कथमिदानीं सावज्ञमिव मां हस्यते ।  
बृहन्नला �?? न खलु किञ्चित् ।  
पार्थं पितरमुद्दिश्य मातुलं च जनार्दनम् ।  
तरुणस्य कृतास्त्रस्य युक्तो युद्धपराजयः ॥४९॥  
अभिमन्युः �?? अलमात्मस्तवं कर्तुं नास्माकमुचितं कुले ।  
हतेषु हि शरान् पश्य नाम नान्यद् भविष्यति ॥५०॥  
बृहन्नला �?? (आत्मगतम्) सम्यगाह कुमारः ।  
सर(थ)तुरगदृप्तना(ग)यौधे शरनिपुणेन न कश्चिदप्यविद्धः ।  
अयमपि च परिक्षतो भवेयं यदि न मया परिवर्तितो रथः स्यात् ॥५१॥  
(प्रकाशम्) एवं वाक्यशौण्डीर्यम् ।  
किमर्थं तेन पदातिना गृहीतः ।  
अभिमन्युः �?? अशस्त्रो मामभिगतस्ततोऽस्मि ग्रहणं गतः ।  
न्यस्तशस्त्रं हि को हन्यादर्जुनं पितरं स्मरन् ॥५२॥  
भीमसेनः �?? धन्यः खल्वर्जुनो येन प्रत्यक्षमुभयं श्रुतम् ।  
पुत्रस्य च पितुः श्लाघ्यं सङ्ग्रामेषु पराक्रमः ॥५३॥  
राजा �?? त्वर्यतां त्वर्यतामभिमन्युः ।  
बृहन्नला �?? इत इतः कुमारः ।  
एष महाराजः ।  
उपसर्पतु कुमारः ।  
अभिमन्युः �?? आः कस्य महाराजः ।  
बृहन्नला �?? न न ।  
ब्राह्मणेन सहास्ते ।  
अभिमन्युः �?? ब्राह्मणेनेति ।  
भगवन्! अभिवादये ।  
भगवान् �?? एह्येहि वत्स! शौण्डीर्यं धृतिविनयं दयां स्वपक्षे माधुर्यं धनुषि जयं पराक्रमं च ।  
एकस्मिन् पितरि गुणानवाप्नुहि त्वं शेषाणां यदपि च रोचते चतुर्णाम ॥५४॥  
राजा �?? एह्येहि पुत्र! कथं न मामभिवादयसि ।  
अहो उत्सिक्तः खल्वयं क्षत्त्रियकुमारः ।  
अहमस्य दर्पप्रशमनं करोमि ।  
अथ केनायं गृहीतः ।  
भीमसेनः �?? महाराज! मया ।  
अभिमन्युः �?? अशस्त्रेणेत्यभिधीयताम् ।  
भीमसेनः �?? शान्तं शान्तं पापम् ।  
सहजौ मे प्रहरणं भुजौ पीनांसकोमलौ ।  
तावाश्रित्य प्रयुध्येयं दुर्बलैर्गृह्यते धनुः ॥५५॥  
अभिमन्युः �?? मा तावद् भोः! बाहुरक्षौहिणी यस्य निर्व्याजो यस्य विक्रमः ।  
किं भवान् मध्यमस्तातस्तस्यैतत् सदृशं वचः ॥५६॥  
भगवान् �?? पुत्र! कोऽयं मध्यमो नाम ।  
अभिमन्युः �?? श्रूयताम् ।  
नन्वनुत्तरा वयं ब्राह्मणेषु, साध्वन्यो ब्रूयात् ।  
राजा �?? भवतु भवतु ।  
मद्वचनात् पुत्र! कोऽयं मध्यमो नाम ।  
अभिमन्युः �?? श्रूयताम् ।  
येन, तु(ल)यित्वा जरासन्धं कण्ठश्लिष्टेन बाहुना ।  
असह्यकर्म तत् कृत्वा नीतः कृष्णोऽतदर्हताम् ॥५७॥  
राजा �?? न ते क्षेपेण रुष्यामि रुष्यता भवता रमे ।  
किमुक्त्वा नापराद्धोऽहं कथं तिष्ठति यात्विति ॥५८॥  
अभिमन्युः �?? यद्यहमनुग्राह्यः, पादयोः समुदाचारः क्रियतां निग्रहोचितः ।  
बाहुभ्यामाहृतं भीमो बाहुभ्यामेव नेष्यति ॥५९॥  
(ततः प्रविशत्युत्तरः) उत्तरः �?? मिथ्याप्रशंसा खलु नाम कष्टा येषां तु मिथ्यावचनेषु भक्तिः ।  
अहं हि युद्धाश्रयमुच्यमानो वाचानुवर्ती हृदयेन लज्जे ॥६०॥  
(उपसृत्य) भगवन्! अभिवादये ।  
भगवान् �?? स्वस्ति ।  
उत्तरः �?? तात! अभिवादये ।  
राजा �?? एह्येहि पुत्र! आयुष्मान् भव ।  
पुत्र! पूजिताः कृतकर्माणो योधपुरुषाः ।  
उत्तरः �?? पूजिताः ।  
पूज्यतमस्य क्रियतां पूजा ।  
राजा �?? पुत्र! कस्मै ।  
उत्तरः �?? इहात्रभवते धनञ्जयाय ।  
राजा �?? कथं धनञ्जयायेति ।  
उत्तरः �?? अथकिम् ।  
अत्रभवता, श्मशानाद्धनुरादाय तूणी चाक्षयसायके ।  
नृपा भीष्मादयो भग्ना वयं च परिरक्षिताः ॥६१॥  
बृहन्नला �?? प्रसीदतु प्रसीदतु महाराजः ।  
अयं बाल्यात्तु सम्भ्रान्तो न वेत्ति प्रहरन्नपि ।  
कृत्स्नं कर्म स्वयं कृत्वा परस्येत्यवगच्छति ॥६२॥  
उत्तरः �?? व्यपनयतु भवाञ्छङ्काम् ।  
इदमाख्यास्यते, प्रकोष्ठान्तरसङ्गूढं गाण्डीवज्याहतं किणम् ।  
यत्तद् द्वादशवर्षान्ते नैव याति सवर्णताम् ॥६३॥  
बृहन्नला �?? एतन्मे पारिहार्याणां व्यावर्तनकृतं किणम् ।  
सन्निरोधविवर्णं वा गोधास्थानमिहागतम् ॥६४॥  
राजा �?? पश्यामस्तावत् ।  
बृहन्नला �?? रुद्रबाणावलीढाङ्गो यद्यहं भारतोऽर्जुनः ।  
अव्यक्तं भीमसेनोऽयमयं राजा युधिष्ठिरः ॥६४॥  
राजा �?? भो धर्मराज! वृकोदर! धनञ्जय! कथं न मां विश्वसिथ ।  
भवतु भवतु प्राप्तकाले ।  
बृहन्नले! प्रविश त्वमभ्यन्तरम् ।  
बृहन्नला �?? यदाज्ञापयति महाराजः ।  
भगवान् �?? अर्जुन! नखलु नखलु प्रवेष्टव्यम् ।  
तीर्णप्रतिज्ञा वयम् ।  
अर्जुनः �?? यदाज्ञापयत्यार्यः ।  
राजा �?? शूराणां सत्यसन्धानां प्रतिज्ञां परिरक्षताम् ।  
पाण्डवानां निवासेन कुलं मे नष्टकल्मषम् ॥६६॥  
अभिमन्युः �?? इहात्रभवन्तो मे पितरः ।  
तेन खलु, न रुष्यन्ति मया क्षिप्ता हसन्तश्च क्षिपन्ति माम् ।  
दिष्ट्या गोग्रहणं स्वन्तं पितरो येन दर्शिताः ॥६७॥  
(भीमसेनमुद्दिश्य) भोस्तात! अज्ञानात्तु मया पूर्वं यद् भवान् नाभिवादितः ।  
तस्य पुत्रापराधस्य प्रसादं कर्तुमर्हसि ॥६८॥  
भीमसेनः �?? एह्येहि पुत्र! पितृसदृशपराक्रमो भव ।  
पुत्र! अभिवादयस्व पितरम् ।  
अभिमन्युः �?? भोस्तात! अभिवादये ।  
अर्जुनः �?? एह्येहि पुत्र! अयं स हृदयह्लादी पुत्रगात्रसमागमः ।  
यत्तद् द्वादशवर्षान्ते प्रोषितः पुनरागतः ॥६९॥  
पुत्र! अभिवाद्यतां विराटेश्वरः ।  
अभिमन्युः �?? अभिवादये ।  
राजा �?? एह्येहि वत्स! यौधिष्ठिरं धैर्यमवाप्नुहि त्वं भैमं बलं नैपुणमर्जुनस्य ।  
माद्रीसुतात् कान्तिमथाभिरूप्यं कीर्तिं च कृष्णस्य जगत्प्रियस्य ॥७०॥  
(आत्मगतम्) उत्तरासन्निकर्षस्तु मां बाधते ।  
किमिदानीं करिष्ये ।  
भवतु दृष्टम् ।  
कोऽत्र ।  
(प्रविश्य) भटः �?? जयतु महाराजः ।  
राजा �?? आपस्तावत् ।  
भटः �?? यदाज्ञापयति महाराजः ।  
(निष्क्रम्य प्रविश्य) इमा आपः ।  
राजा �?? अर्जुन! गोग्रहणविजयशुल्कार्थं प्रतिगृह्यतामुत्तरा ।  
भगवान् �?? एतदवनतं शिरः ।  
अर्जुनः �?? कथं चारित्रं मे तुलयति ।  
भो राजन्! इष्टमन्तःपुरं सर्वं मातृवत् पूजितं मया ।  
उत्तरैषा त्वया दत्ता पुत्रार्थे प्रतिगृह्यते ॥७१॥  
भगवान् �?? एतदुन्नतं शिरः ।  
राजा �?? भवतु पितामहसकाशमुत्तरं प्रेषयामः ।  
धर्मराज! वृकोदर! धनञ्जय! इत इतो भवन्तः ।  
(निष्क्रान्ताः सर्वे) द्वितीयोऽङ्कः ।  
अथ तृतीयोऽङ्कः ।  
(ततः प्रविशति भटः) भटः �?? भो भोः! निवेद्यतां निवेद्यतां सर्वक्षत्त्राचार्यपुरोगाणां क्षत्त्रियाणाम् ।  
एष हि, अपास्य नारायणचक्रजं भयं चिरप्रनष्टान् परिभूय बान्धवान् ।  
धनुःसहायैः कुरुभिर्न रक्षितो हृतोऽभिमन्युः क्रियतां व्यपत्रपा ॥१॥  
इति ।  
(ततः प्रविशतो भीष्मद्रोणौ) द्रोणः �?? सूत! कथय कथय ।  
रणभुव उपनीतः केन मे शिष्यपुत्रः क इह मम शरैस्तैर्दैवतैर्योद्धुकामः ।  
कथय पुरुषसारं यावदस्त्रं बलं वा बलवत इव दूतांस्तत्र सम्प्रेषयामि ॥२॥  
भीष्मः �?? सूत! कथय कथय ।  
भग्नापयानेष्वनभिज्ञदोषस्तारुण्यभावेन विलम्बमानः ।  
केनैष हस्तिग्रहणोद्यतेन यूथे प्रयाते कलभो गृहीतः ॥३॥  
(ततः प्रविशति दुर्योधनः कर्णः शकुनिश्च) दुर्योधनः �?? सूत! कथय कथय ।  
केनापनीतोऽभिमन्युः ।  
अहमेवैनं मोक्षयामि ।  
कुतः, मम हि पितृभिरस्य प्रस्तुतो ज्ञातिभेदस्तदिह मम च दोषो वक्तृभिः पातनीयः ।  
अथच मम स पुत्रः पाण्डवानां तु पश्चात् सति च कुलविरोधे नापराध्यन्ति बालाः ॥४॥  
कर्णः �?? अतिस्निग्धमनुरूपं चाभिहितम् ।  
गान्धारीमातः! मा तावत् स्वजनधिया तु बालभावाद् व्यापन्नः समरमुखे तव प्रियार्थम् ।  
अस्माभिर्न च परिरक्षितोऽभिमन्युर्गृह्यन्तां धनुरपनीय वल्कलानि ॥५॥  
शकुनिः �?? बहुनाथः खलु सौभद्रः ।  
मुक्त एवेति सम्प्रधार्यताम् ।  
कुतः, मुञ्चेदर्जुनपुत्र इत्यवगतो राजा विराटः स्वयं स्मृत्वा चाद्य रणाजिरादपगतं मुञ्चेत् स दामोदरम् ।  
क्रोधोद्धूतहलात् प्रलम्बमथनाद् भीतेन मुच्येत वा भीमस्त्वेनमिहानयेद् बलमहान् हत्वा रिपूनूर्जितान् ॥६॥  
द्रोणः �?? सूत! कथय कथय ।  
कथमिदानीं गृहीतः ।  
पर्यस्तोऽस्य रथो हया नु चपलाश्चक्राक्षमा मेदिनी तूणी क्षीणशरे त्वमस्य विगुणो ज्याच्छेदवन्ध्यं धनुः ।  
एता दैवकृता भवन्ति रथिनां युद्धाश्रया व्यापदो बाणैरप्यवकृष्यते खलु परैः स्वाधीनशिक्षस्तु सः ॥७॥  
सूतः �?? आयुष्मन्! परुषमयो धनुर्वेदः ।  
किमायुष्मता न ज्ञायते ।  
न चापि दोषा भवताभिभाषिताः स चापि बाणौघमयो महारथः ।  
अवातचक्रप्रतिमस्तु मे रथो गृहीत एवापतता पदातिना ॥८॥  
सर्वे �?? कथं पदातिनेति ।  
अथ कीदृशः स पदातिः ।  
सूतः �?? किमभिधास्यामि रूपं वा पराक्रमं वा ।  
भीष्मः �?? रूपेण स्त्रियः कथ्यन्ते ।  
पराक्रमेण तु पुरुषाः ।  
तत् पराक्रमोऽस्याभिधीयताम् ।  
सूतः �?? आयुष्मन्! ।  
दुर्योधनः �?? किमर्थं स्तूयते कोऽपि भवता गर्विताक्षरैः ।  
कथ्यतां नास्ति मे त्रासो यद्येष पवनो जवे ॥९॥  
सूतः �?? श्रोतुमर्हति महाराजः ।  
तेन खलु, लङ्घयित्वा जवेनाश्वान् न्यस्त आपस्करे करः ।  
प्रसारितहयग्रीवो निष्कम्पश्च रथः स्थितः ॥१०॥  
भीष्मः �?? तेन हि न्यस्यन्तामायुधानि ।  
सर्वे �?? किमर्थम् ।  
भीष्मः �?? हृतप्रवेगो यदि वा न वा रथो वृकोदरस्याङ्कगतः स चिन्त्यताम् ।  
पुरा हि तेन द्रुपदात्मजां हरन् पदातिनैवावजितो जयद्रथः ॥११॥  
द्रोणः �?? सम्यगाह गाङ्गेयः ।  
बाल्योपदेशात् प्रभृत्यहं तस्य जवमवगच्छामि ।  
इष्वस्त्रशालायां हि, कर्णायते तेन शरे विमुक्ते विकम्पितं तस्य शिरो मयोक्तम् ।  
गत्वा तदा तेन च बाणतुल्यमप्राप्तलक्षः स शरो गृहीतः ॥१२॥  
शकुनिः �?? अहो हास्यमभिधानम् ।  
नास्त्यन्यो बलवांल्लोके सर्वमिष्टेषु कथ्यते ।  
जगद्व्याप्तान् भवन्तः किं सर्वे पश्यन्ति पाण्डवान् ॥१३॥  
भीष्मः �?? गान्धारराज! सर्वमनुमानात् कथ्यते ।  
वयं व्यपाश्रित्य रणं प्रयामः शस्त्राणि चापानि रथाधिरूढाः ।  
द्वावेव दोर्भ्यां समरे प्रयातौ हलायुधश्चैव वृकोदरश्च ॥१४॥  
शकुनिः �?? एकेनैव वयं भग्नाः सहसा साहसप्रियाः ।  
उत्तरं च तमप्येके कथयिष्यन्ति फल्गुनम् ॥१५॥  
द्रोणः �?? भो गान्धारराज! अत्रापि तावद् भवतः सन्देहः ।  
किमुत्तरेणापि रणे विकृष्यते निसृष्टशुष्का शनिगर्जितं धनुः ।  
किमुत्तरस्यापि शरैर्हृतातपः कृतो मुहूर्तास्तमितो दिवाकरः ॥१६॥  
भीष्मः �?? गान्धारीमातः! विस्पष्टं खलु कथ्यते ।  
ननु जानी ते भवान् ।  
बाणपुङ्खाक्षरैर्वाक्यैर्ज्याजिह्वापरिवर्तिभिः ।  
विकृष्टं खलु पार्थेन न च श्रोत्रं प्रयच्छति ॥१७॥  
(प्रविश्य) सूतः �?? जयत्वायुष्मान् ।  
शान्तिकर्मानुष्ठीयताम् ।  
भीष्मः �?? किमर्थम् ।  
सूतः �?? उचितं ते पुरा कर्तुं ध्वजे बाणप्रधर्षिते ।  
अयं हि बाणः कस्यापि पुङ्खे नामाभिधीयते ॥१८॥  
भीष्मः �?? आनय ।  
(सूत उपनयति) भीष्मः �?? (गृहीत्वा निरीक्ष्य) वत्स! गान्धारराज! जराशिथिलं मे चक्षुः ।  
वाच्यतामयं शरः ।  
शकुनिः �?? (गृहीत्वानुवाच्य) अर्जुनस्य ।  
(इति क्षिपति ।  
द्रोणस्य पादयोः पतति) द्रोणः �?? (शरं गृहीत्वा) एह्येहि वत्स! एष शिष्येण मे क्षिप्तो गाङ्गेयं वन्दितुं शरः ।  
पादयोः पतितो भूमौ मां क्रमेणाभिवन्दितुम् ॥१९॥  
शकुनिः �?? यौधः स्यादर्जुनो नाम तेनायं चोज्झितः शरः ।  
लिखितं चोत्तरेणापि प्रकाशमुपनीयताम् ॥२०॥  
दुर्योधनः �?? तेषां राज्यप्रदानार्थमनृतं कथ्यते यदि ।  
राज्यस्यार्धं प्रदास्यामि यावद् दृष्टे युधिष्ठिरे ॥२१॥  
(प्रविश्य) भटः �?? जयतु महाराजः ।  
विराटनगराद् दूतः प्राप्तः ।  
दुर्योधनः �?? प्रवेश्यताम् ।  
भटः �?? यदाज्ञापयति महाराजः ।  
(निष्क्रान्तः) (ततः प्रविशत्युत्तरः) उत्तरः �?? अध्वानमल्पमतिमुक्तजवैस्तुरङ्गैरागच्छता पथि रथेन विलम्बितं मे ।  
कौन्तेयबाणनिहतैर्द्विरदैः समन्ताद् दुःखेन यान्ति तुरगा विषमा हि भूमिः ॥२२॥  
(प्रविश्य कृताञ्जलिः) भो भो आचार्य! पितामहपुरोगं सर्वराजमण्डलमभिवादये ।  
सर्वे �?? आयुष्मान् भव ।  
द्रोणः �?? किमाह तत्रभवान् विराटेश्वरः ।  
उत्तरः �?? नाहं तत्रभवता प्रेषितः ।  
द्रोणः �?? अथ केन त्वं प्रेषितः ।  
उत्तरः �?? तत्रभवता युधिष्ठिरेण ।  
द्रोणः �?? किमाह धर्मराजः ।  
उत्तरः �?? श्रूयतां, उत्तरा मे स्नुषा लब्धा प्रतीक्षे राजमण्डलम् ।  
तत्रैव किमिहैवास्तु विवाहः क्व प्रवर्तताम् ॥२३॥  
शकुनिः �?? तत्रैव तत्रैव ।  
द्रोणः �?? इत्यर्थं वयमानीताः पञ्चरात्रोऽपि वर्तते ।  
धर्मेणावर्जिता भिक्षा धर्मेणैव प्रदीयताम् ॥२४॥  
दुर्योधनः �?? बाढं दत्तं मया राज्यं पाण्डवेभ्यो यथापुरम् ।  
मृतेऽपि हि नराः सर्वे सत्ये तिष्ठन्ति तिष्ठति ॥२५॥  
द्रोणः �?? हन्त सर्वे प्रसन्नाः स्मः प्रवृद्धकुलसङ्ग्रहाः ।  
इमामपि महीं कृत्स्नां राजसिंहः प्रशास्तु नः ॥२६॥  
(निष्क्रान्ताः सर्वे) तृतीयोऽङ्कः अवसितं पञ्चरात्रम् ।  
  
