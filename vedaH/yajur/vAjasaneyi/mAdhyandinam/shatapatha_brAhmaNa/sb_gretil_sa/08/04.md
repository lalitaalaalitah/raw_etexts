
चतुर्थीं चि᳘तिमु᳘पदधाति॥  
एतद्वै᳘ देवास्तृती᳘यां चि᳘तिं चित्वा᳘ समा᳘रोहन्नन्त᳘रिक्षं वै᳘ तृती᳘या चि᳘तिरन्त᳘रिक्षमेव त᳘त्संस्कृ᳘त्य समा᳘रोहन्॥  
ते ऽब्रुवन्॥  
चेत᳘यध्वमि᳘ति चि᳘तिमिच्छते᳘ति वाव त᳘दब्रुवन्नित ऊर्ध्व᳘मिच्छते᳘ति ते᳘ चेत᳘यमाना एतां᳘ चतुर्थीं चि᳘तिमपश्यन्य᳘दूर्ध्व᳘मन्त᳘रिक्षादर्वाची᳘नं दिवस्ते᳘षामेषा᳘ लोको᳘ ऽध्रुव इवा᳘प्रतिष्ठित इवम᳘नस्यासीत्॥  
ते ब्र᳘ह्माब्रुवन्॥  
त्वा᳘मिहो᳘पदधामहा इ᳘ति कि᳘म् मे त᳘तो भविष्यती᳘ति त्व᳘मेव᳘ नः श्रे᳘ष्ठम् भविष्यसी᳘ति तथे᳘ति ते᳘ ऽत्र ब्रह्मो᳘पादधत त᳘स्मादाहुर्ब्र᳘ह्मैव᳘ देवा᳘नां श्रे᳘ष्ठमि᳘ति त᳘देत᳘या वै᳘ चतुर्थ्या चि᳘त्येमे द्या᳘वापृथिवी वि᳘ष्टब्धे ब्र᳘ह्म वै च᳘तुर्थी चि᳘तिस्त᳘स्मादाहुर्ब्र᳘ह्मणा द्या᳘वापृथिवी वि᳘ष्टब्धे इ᳘ति स्तो᳘मानु᳘पदधाति प्राणा वै स्तो᳘माः प्राणा᳘ उ वै ब्र᳘ह्म ब्र᳘ह्मैवै᳘तदु᳘पदधाति॥  
य᳘द्वेव स्तो᳘मानुपद᳘धाति॥  
एतद्वै᳘ देवाः᳘ प्रजा᳘पतिमब्रुवंस्त्वा᳘मिहो᳘पदधामहा इ᳘ति तथे᳘ति स वै ना᳘ब्रवीत्कि᳘म् मे त᳘तो भविष्यती᳘ति य᳘दु ह किं᳘ च प्रजा᳘पतिर्देवे᳘ष्वीषे कि᳘मस्मा᳘कं त᳘तो भविष्यती᳘त्येवो᳘चुस्त᳘स्मादु हैतद्य᳘त्पिता पुत्रे᳘ष्विच्छ᳘ते कि᳘मस्मा᳘कं त᳘तो भविष्यती᳘त्येवा᳘हुर᳘थ य᳘त्पुत्राः᳘ पित᳘रि तथे᳘त्येवा᳘हैवं हि तद᳘ग्रे प्रजा᳘पतिश्च देवा᳘श्च सम᳘वदन्त स्तो᳘मानु᳘पदधाति प्राणा वै स्तो᳘माः प्राणा᳘ उ वै᳘ प्रजा᳘पतिः प्रजा᳘पतिमेवै᳘तदु᳘पदधाति॥  
य᳘द्वेव स्तो᳘मानुपद᳘धाति॥  
ये वै ते᳘ प्राणा ऋ᳘षय एतां᳘ चतुर्थीं चि᳘तिम᳘पश्यन्ये त᳘ एते᳘न र᳘सेनोपा᳘यंस्त᳘ एते ता᳘नेवै᳘तदु᳘पदधाति स्तो᳘मानु᳘पदधाति प्राणा वै स्तो᳘माः प्राणा᳘ उ वा ऋ᳘षय ऋ᳘षीनेवै᳘तदु᳘पदधाति॥  
य᳘द्वेव स्तो᳘मानुपद᳘धाति॥  
प्रजा᳘पतिं वि᳘स्रस्तं देव᳘ता आदा᳘य व्यु᳘दक्रामंस्त᳘स्य यु᳘दूर्ध्वम् म᳘ध्यादवाची᳘नं शीर्ष्णस्त᳘दस्य वायु᳘रादा᳘योत्क्र᳘म्यातिष्ठद्देव᳘ताश्च भूत्वा᳘ संवत्सररूदा᳘णि च॥  
त᳘मब्रवीत्॥  
उ᳘प मे᳘हि प्र᳘ति म एत᳘द्धेहि ये᳘न मे त्व᳘मुद᳘क्रमीरि᳘ति कि᳘म् मे त᳘तो भविष्यती᳘ति त्वद्देव᳘त्यमेव᳘ म एत᳘दात्म᳘नो भविष्यती᳘ति तथे᳘ति त᳘दस्मिन्नेत᳘द्वायुः प्र᳘त्यपधात्॥  
तद्या᳘ एता᳘ अष्टा᳘दश प्रथमाः᳘॥  
एत᳘दस्य त᳘दात्म᳘नस्तद्य᳘देता अ᳘त्रोपद᳘धाति य᳘देवा᳘स्यैता᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेता अत्रो᳘पदधाति स्तो᳘मानु᳘पदधाति प्राणा वै स्तो᳘माः प्राणा᳘उ वै᳘ वायु᳘र्वायु᳘मेवै᳘तदु᳘पदधाति॥  
स᳘ पुर᳘स्तादु᳘पदधाति॥  
आशु᳘स्त्रिवृदि᳘ति य᳘ एव᳘ त्रिवृत्स्तो᳘मस्तं तदु᳘पदधाति तद्यत्तमा᳘हाशुरि᳘त्येष हि स्तो᳘मानामा᳘शिष्ठो᳘ ऽथो वायुर्वा᳘ आशु᳘स्त्रिवृत्स᳘ एषु᳘ त्रिषु᳘ लोके᳘षु वर्तते तद्यत्तमा᳘हाशुरि᳘त्येष हि स᳘र्वेषाम् भूता᳘नामा᳘शिष्ठो वायु᳘र्ह भूत्वा पुर᳘स्तात्तस्थौ त᳘देव त᳘द्रूपमु᳘पदधाति॥  
भान्तः᳘ पञ्चदश इ᳘ति॥  
य᳘ एव᳘ पञ्चदश स्तो᳘मस्तं तदु᳘पदधाति तद्यत्तमा᳘ह भान्त इ᳘ति व᳘ज्रो वै᳘ भान्तो व᳘ज्रः पञ्चदशो᳘ ऽथो चन्द्र᳘मा वै᳘ भान्तः᳘ पञ्चदशः स᳘ च प᳘ञ्चदशा᳘हान्यापूर्य᳘ते प᳘ञ्चदशापक्षीयते तद्यत्तमा᳘ह भान्त इ᳘ति भा᳘ति हि᳘ चन्द्र᳘माश्चन्द्र᳘मा ह भूत्वा᳘ दक्षिणत᳘स्तस्थौ त᳘देव त᳘द्रूपमु᳘पदधाति॥  
व्योमा सप्तदश इ᳘ति॥  
य᳘ एव᳘ सप्तदश स्तो᳘मस्तं तदु᳘पदधाति तद्यत्तमा᳘ह व्योमे᳘ति प्रजा᳘पतिर्वै व्यो᳘मा प्रजा᳘पतिः सप्तदशो᳘ ऽथो संवत्सरो वाव व्यो᳘मा सप्तदशस्त᳘स्य द्वा᳘दश मा᳘साः प᳘ञ्च ऽर्त᳘वस्तद्यत्तमा᳘ह व्यो᳘मे᳘ति व्यो᳘मा हि᳘ संवत्सरः᳘ संवत्सरो᳘ ह भूत्वो᳘त्तरत᳘स्तस्थौ त᳘देव त᳘द्रूपमु᳘पदधाति॥  
धरु᳘ण एकविंश इ᳘ति॥  
य᳘ एवै᳘कविंश स्तो᳘मस्तं तदु᳘पदधाति तद्यत्तमा᳘ह धरु᳘ण इ᳘ति प्रतिष्ठा वै᳘ धरु᳘णः प्रतिष्ठै᳘कविंशो᳘ ऽथो असौ वा᳘ आदित्यो᳘ धरु᳘ण एकविंशस्त᳘स्य द्वा᳘दश मा᳘साः प᳘ञ्च ऽर्त᳘वस्त्र᳘य इमे᳘ लोका᳘ असा᳘वेवा᳘दित्यो᳘ धरु᳘ण एकविंशस्तद्यत्तमा᳘ह धरु᳘ण इ᳘ति यदा ह्ये᳘वै᳘षो᳘ ऽस्तमेत्य᳘थेदं स᳘र्वं ध्रियत आदित्यो᳘ ह भूत्वा᳘ पश्चा᳘त्तस्थौ त᳘देव त᳘द्रूपमु᳘पदधात्य᳘थ संवत्सररूपाण्यु᳘पदधाति॥  
प्र᳘तूर्तिरष्टादश इ᳘ति॥  
य᳘ एवा᳘ष्टादश स्तो᳘मस्तं तदु᳘पदधात्य᳘थो सं᳘वत्सरो वाव प्र᳘तूर्तिरष्टादशस्त᳘स्य द्वा᳘दश मा᳘साः प᳘ञ्च ऽर्त᳘वः संवत्सर᳘ एव प्र᳘तूर्तिरष्टादशस्तद्यत्तमा᳘ह प्र᳘तूर्तिरि᳘ति संवत्सरो हि स᳘र्वाणि भूता᳘नि प्रतिर᳘ति त᳘देव त᳘द्रूपमु᳘पदधाति॥  
त᳘पो नवदश इ᳘ति॥  
य᳘ एव᳘ नवदश स्तो᳘मस्तं तदु᳘पदधात्य᳘थो संवत्सरो त᳘पो नवदशस्त᳘स्य द्वा᳘दश मा᳘साः ष᳘डृत᳘वः संवत्सर᳘ एव त᳘पो नवदशस्तद्यत्तमा᳘ह त᳘प इ᳘ति संवत्सरो हि स᳘र्वाणि भूता᳘नि त᳘पति त᳘देव त᳘द्रूपमु᳘पदधाति॥  
अभीवर्तः᳘ सविंश इ᳘ति॥  
य᳘ एव᳘ सविंश स्तो᳘मस्तं तदु᳘पदधात्य᳘थो संवत्सरो वा᳘ अभीवर्तः᳘ सविंशस्त᳘स्य द्वा᳘दश मा᳘साः सप्त᳘ ऽर्त᳘वः संवत्सर᳘ एवा᳘भीवर्तः᳘ सविंशस्तद्यत्तमा᳘हाभीवर्त इ᳘ति संवत्सरो हि स᳘र्वाणि भूता᳘न्यभिव᳘र्तते त᳘देव त᳘द्रूपमु᳘पदधाति॥  
व᳘र्चो द्वाविंश इ᳘ति॥  
य᳘ एव᳘ द्वाविंश स्तो᳘मस्तं तदु᳘पदधात्य᳘थो संवत्सरो वाव व᳘र्चो द्वाविंशस्त᳘स्य द्वा᳘दश मा᳘साः सप्त᳘ ऽर्त᳘वो द्वे᳘ अहोरात्रे᳘ संवत्सर᳘ एव व᳘र्चो द्वाविंशस्तद्यत्तमा᳘ह व᳘र्च इ᳘ति संवत्सरो हि स᳘र्वेषाम् भूता᳘नां वर्चस्वि᳘तमस्त᳘देव त᳘द्रूपमु᳘पदधाति॥  
सम्भ᳘रणस्त्रयोविंश इ᳘ति य᳘ एव᳘ त्रयोविंश स्तो᳘मस्तं तदु᳘पदधात्य᳘थो संवत्सरो वाव᳘ सम्भ᳘रणस्त्रयोविंसस्त᳘स्य त्र᳘योदश मा᳘सा सप्त᳘ ऽर्त᳘वो द्वे᳘ अहोरात्रे᳘ संवत्सर᳘ एव᳘ सम्भ᳘रणस्त्रयोविंशस्तद्यत्तमा᳘ह सम्भ᳘रण इ᳘ति संवत्सरो हि स᳘र्वाणि भूता᳘नि स᳘म्भृतस्त᳘देव त᳘द्रूपमु᳘पदधाति॥  
यो᳘निश्चतुर्विंश इ᳘ति॥  
य᳘ एव᳘ चतुर्विंश स्तो᳘मस्तं तदु᳘पदधात्य᳘थो संवत्सरो वाव यो᳘निश्चतुर्विंशस्त᳘स्य च᳘तुर्विंशतिरर्धमासास्तद्यत्तमा᳘ह यो᳘निरि᳘ति संवत्सरो हि स᳘र्वेषाम् भूता᳘नां यो᳘निस्त᳘देव त᳘द्रूपमु᳘पदधाति॥  
ग᳘र्भाः पञ्चविंश इ᳘ति॥  
य᳘ एव᳘ पञ्चविंश स्तो᳘मस्तं तदु᳘पदधात्य᳘थो संवत्सरो वाव ग᳘र्भाः पञ्चविंशस्त᳘स्य च᳘तुर्विंशतिरर्धमासाः᳘ संवत्सर᳘ एव ग᳘र्भाः पञ्चविंशस्तद्यत्तमाह ग᳘र्भा इ᳘ति संवत्सरो᳘ ह त्रयोदशो मा᳘सो ग᳘र्भो भूत्व᳘ ऽर्तून्प्र᳘विशति त᳘देव त᳘द्रूपमु᳘पदधाति॥  
ओ᳘जस्त्रिणव इ᳘ति॥  
य᳘ एव᳘ त्रिणव स्तो᳘मस्तं तदु᳘पदधाति तद्यत्तमाहौ᳘ज इ᳘ति व्!ज्रो वा ओ᳘जो व᳘ज्रस्त्रिणवो᳘ ऽथो संवत्सरो वा ओ᳘जस्त्रिणवस्त᳘स्य च᳘तुर्विंशतिरर्धमासा द्वे᳘ अहोरात्रे᳘ संवत्सर᳘ एवौ᳘जस्त्रिणवस्तद्यत्तमाहौ᳘ज इ᳘ति संवत्सरो हि स᳘र्वेषाम् भूता᳘नामोजस्वि᳘तमस्त᳘देव त᳘द्रूपमु᳘पदधाति॥  
क्र᳘तुरेकत्रिंश इ᳘ति॥  
य᳘ एवै᳘कत्रिंश स्तो᳘मस्तं तदु᳘पदधात्य᳘थो संवत्सरो वाव क्र᳘तुरेकत्रिंशस्त᳘स्य च᳘तुर्विंशतिरर्धमासाः ष᳘दृत᳘वः संवत्सर᳘ एव क्र᳘तुरेकत्रिंशस्तद्यत्तमा᳘ह क्र᳘तुरि᳘ति संवत्सरो हि स᳘र्वाणि भूता᳘नि करो᳘ति त᳘देव त᳘द्रूपमु᳘पदधाति॥  
प्रतिष्ठा᳘ त्रयस्त्रिंश इ᳘ति॥  
य᳘ एव᳘ त्रयस्त्रिंश स्तो᳘मस्तं तदु᳘पदधाति तद्यत्तमा᳘ह प्रतिष्ठे᳘ति प्रतिष्ठा हि᳘ त्रयस्त्रिंशो᳘ ऽथो संवत्सरो वाव᳘ प्रतिष्ठा᳘ त्रयस्त्रिंशस्त᳘स्य च᳘तुर्विंशतिरर्धमासाः ष᳘दृत᳘वो द्वे᳘ अहोरात्रे᳘ संवत्सर᳘ एव᳘ प्रतिष्ठा᳘ त्रयस्त्रिंशस्तद्यत्तमा᳘ह प्रतिष्ठे᳘ति संवत्सरो हि स᳘र्वेषाम् भूता᳘नाम् प्रतिष्ठा त᳘देव त᳘द्रूपमु᳘पदधाति॥  
ब्रध्न᳘स्य विष्ट᳘पं चतुस्त्रिंश इ᳘ति॥  
य᳘ एत᳘ चतुस्त्रिंश स्तो᳘मस्तं तदु᳘पदधात्य᳘थो संवत्सरो वाव᳘ ब्रध्न᳘स्य विष्ट᳘पं चतुस्त्रिंशस्त᳘स्य च᳘तुर्विंशतिरर्धमासाः᳘ सप्त᳘ ऽर्त᳘वो द्वे᳘ अहोरात्रे᳘ संवत्सर᳘ एव᳘ ब्रध्न᳘स्य विष्ट᳘पं चतुस्त्रिंशस्तद्यत्तमा᳘ह ब्रध्न᳘स्य विष्ट᳘पमि᳘ति स्वा᳘राज्यं वै᳘ ब्रध्न᳘स्य विष्ट᳘पं स्वा᳘राज्य चतुस्त्रिंशस्त᳘देव त᳘द्रूपमु᳘पदधाति॥  
ना᳘कः षट्त्रिंश इ᳘ति॥  
य᳘ एव᳘ षट्त्रिंश स्तो᳘मस्तं तदु᳘पदधात्य᳘थो संवत्सरो वाव ना᳘कः षट्त्रिंशस्त᳘स्य च᳘तुर्विंशतिरर्धमासा द्वा᳘दश मा᳘सास्तद्यत्तमा᳘ह ना᳘क इ᳘ति न हि त᳘त्र गता᳘य क᳘स्मै चना᳘कम् भ᳘वत्य᳘थो संवत्सरो वाव ना᳘कः संवत्सरः᳘ स्वर्गो᳘ लोकस्त᳘देव त᳘द्रूपमु᳘पदधाति॥  
विवर्तो᳘ ऽष्टाचत्वारिंश इ᳘ति॥  
य᳘ एवा᳘ष्टाचत्वरिंश स्तो᳘मस्तं तदु᳘पदधात्य᳘थो संवत्सरो वाव᳘ विवर्तो᳘ ऽष्टाचत्वारिंशस्त᳘स्य ष᳘ड्विंशतिरर्धमासास्त्र᳘योदश मा᳘साः सप्त᳘ ऽर्त᳘वो द्वे᳘ अहोरात्रे तद्यत्तमा᳘ह विवर्त इ᳘ति संवत्सराद्धि स᳘र्वाणि भूता᳘नि विव᳘र्तन्ते त᳘देव त᳘द्रूपमु᳘पदधाति॥  
धर्त्रं᳘ चतुष्टोम इ᳘ति॥  
य᳘ एव᳘ चतुष्टोम स्तो᳘मस्तं तदु᳘पदधाति तद्यत्तमा᳘ह धर्त्रमि᳘ति प्रतिष्ठा वै᳘ धर्त्र᳘म् प्रतिष्ठा᳘ चतुष्टोमो᳘ ऽथो वायुर्वाव᳘ धर्त्रं᳘ चतुष्टोमः स आभि᳘श्चतसृ᳘भिर्दिग्भि᳘ स्तुते तद्यत्तमा᳘ह धर्त्रमि᳘ति प्रतिष्ठा वै᳘ धर्त्रं᳘ वायु᳘रु स᳘र्वेषाम् भूता᳘नाम् प्रतिष्ठा त᳘देव त᳘द्रूपमु᳘पदधाति स वै᳘ वायु᳘मेव᳘ प्रथम᳘मुपद᳘धाति वायु᳘मुत्तमं᳘ वायु᳘नैव त᳘देता᳘नि स᳘र्वाणि भूता᳘न्युभय᳘तः प᳘रिगृह्णाति॥  
ता वा᳘ एताः᳘॥  
अष्टा᳘दशे᳘ष्टका उ᳘पदधाति तौ द्वौ᳘ त्रिवृ᳘तौ प्राणो वै᳘ त्रिवृ᳘द्वायु᳘रु प्राणो᳘ वायु᳘रेषा चि᳘तिः॥  
य᳘द्वेवा᳘ष्टा᳘दश॥  
अष्टादशो वै᳘ संवत्सरो द्वा᳘दश मा᳘साः प᳘ञ्च ऽर्त᳘वः संवत्सर᳘ एव᳘ प्रजा᳘पतिरष्टादशः᳘ प्र्जा᳘पतिरग्निर्या᳘वानग्निर्या᳘वत्यस्य मा᳘त्रा ता᳘वत्त᳘त्कृत्वो᳘पदधाति॥  
अ᳘थ स्पृ᳘त उ᳘पदधाति॥  
एतद्वै᳘ प्रजा᳘पतिरेत᳘स्मिन्नात्म᳘नः प्र᳘तिहिते स᳘र्वाणि भूता᳘नि गर्भ्य᳘भवत्ता᳘न्यस्य ग᳘र्भ एव स᳘न्ति पाप्मा᳘ मृत्यु᳘रगृह्णात्॥  
स᳘ देवा᳘नब्रवीत्॥  
युष्मा᳘भिः सहे᳘मा᳘नि स᳘र्वाणि भूता᳘नि पाप्म᳘नो मृ᳘त्यो᳘ स्पृणवानी᳘ति किं᳘ नस्त᳘तो भविष्यती᳘ति वृणीध्वमि᳘त्यब्रवीत्त᳘म् भागो᳘ नो ऽस्त्वित्येके᳘ ऽब्रुवन्ना᳘धिपत्यं नो ऽस्त्वित्ये᳘के स᳘ भागमे᳘केभ्यः कृत्वाधिपत्यमे᳘केभ्यः स᳘र्वाण् इ भूता᳘नि पाप्म᳘नो मृत्यो᳘रस्पृणोद्यद᳘स्पृणोत्त᳘स्मात्स्पृ᳘तस्त᳘थैवै᳘तद्य᳘जमानो भागमे᳘केभ्यः कृत्वा᳘धिपत्यमेकेभ्यः स᳘र्वाणि भूता᳘नि पाप्म᳘नो मृत्यो᳘ स्पृणोति त᳘स्मादु स᳘र्वास्वेव᳘ स्पृतं᳘-स्पृतमित्य᳘नुवर्तते॥  
अग्नि᳘र्भागो᳘ ऽसि॥  
दीक्षा᳘या आ᳘धिपत्यमि᳘ति वाग्वै᳘ दीक्षा᳘ग्न᳘ये भागं᳘ कृत्वा᳘ वाच आ᳘धिपत्यमकरो᳘द्ब्र᳘ह्म स्पृतं᳘ त्रिवृत्स्तो᳘म इ᳘ति ब्र᳘ह्म प्रजा᳘नां त्रिवृ᳘ता स्तो᳘मेन पाप्म᳘ना मृत्यो᳘रस्पृणोत्॥  
इ᳘न्द्रस्य भागो᳘ ऽसि॥  
वि᳘ष्णोरा᳘धिपत्यमिती᳘न्द्राय भागं᳘ कृत्वा वि᳘ष्णव आ᳘धिपत्यमकरोत्क्षत्रं᳘ स्पृत᳘म् पञ्चदश स्तो᳘म इ᳘ति क्षत्र᳘म् प्रजा᳘नाम् पञ्चदशे᳘न स्तो᳘मेन पाप्म᳘नो मृत्यो᳘रस्पृणोत्॥  
नृच᳘क्षसाम् भागो᳘ ऽसि॥  
धातुरा᳘धिपत्यमि᳘ति देवा वै᳘ नृच᳘क्षसो देवे᳘भ्यो भागं᳘ कृत्वा᳘ धात्र आ᳘धिपत्यमकरोज्जनि᳘त्रं स्पृतं᳘ सप्तदश स्तो᳘म इ᳘ति विड्वै᳘ जनि᳘त्रं वि᳘शम् प्रजा᳘नां सप्तदशे᳘न स्तो᳘मेन पाप्म᳘नो मृत्यो᳘रस्पृणोत्॥  
मित्र᳘स्य भागो᳘ ऽसि॥  
व᳘रुणस्या᳘धिपत्यमि᳘ति प्राणो वै᳘ मित्रो᳘ ऽपानो व᳘रुणः प्राणा᳘य भागं᳘ कृत्वा᳘पानाया᳘धिपत्यमकरोद्दिवो वृ᳘ष्टिर्वा᳘त स्पृत᳘ एकविंश स्तो᳘म इ᳘ति वृ᳘ष्टिं च वा᳘तं च प्रजा᳘नामेकविंशे᳘न स्तो᳘मेन पाप्म᳘नो मृत्यो᳘रस्पृणोत्॥  
व᳘सूनाम् भागो᳘ ऽसि॥  
रुद्रा᳘णामा᳘धिपत्यमि᳘ति प्राणो वै᳘ मित्रो᳘ ऽपानो व᳘रुणः प्राणा᳘य भागं᳘ कृत्वा᳘पानाया᳘धिपत्यमकरोद्दिवो वृ᳘ष्टिर्वा᳘त स्पृत᳘ एकविंश स्तो᳘म इ᳘ति वृ᳘ष्टिं च वा᳘तं च प्रजा᳘नामेकविंशे᳘न स्तो᳘मेन पाप्म᳘नो मृत्यो᳘रस्पृणोत्॥  
आदित्या᳘नाम् भागो᳘ ऽसि॥  
मरु᳘तामा᳘धिपत्यमि᳘त्यादित्ये᳘भ्यो भागं᳘ कृत्वा᳘ मरु᳘द्भ्य आ᳘धिपत्यमकरोद्ग᳘र्भा स्पृताः᳘ पञ्चविंश स्तो᳘म इ᳘ति ग᳘र्भान्प्रजा᳘नाम् पञ्चविंशे᳘न स्तो᳘मेन पाप्म᳘नो मृत्यो᳘रस्पृणोत्॥  
अ᳘दित्यै भागो᳘ ऽसि॥  
पूष्णं आ᳘धिपत्यमि᳘तीयं वा अ᳘दितिरस्यै᳘ भागं᳘ कृत्वा᳘ पूष्ण आ᳘धिपत्यमकरोदो᳘ज स्पृतं᳘ त्रिणव स्तो᳘म इत्यो᳘जः प्रजा᳘नां त्रिणवे᳘न स्तो᳘मेन पप्म᳘नो मृत्यो᳘रस्पृणोत्॥  
देव᳘स्य सवितु᳘र्भागो᳘ ऽसि॥  
बृ᳘हस्प᳘तेरा᳘धिपत्यमि᳘ति देवा᳘य सवित्रे᳘ भागं᳘ कृत्वा बृ᳘हस्प᳘तय आ᳘धिपत्यमकरोत्समी᳘चीर्दि᳘श स्पृता᳘श्चतुष्टोम स्तो᳘म इ᳘ति स᳘र्वा दि᳘शः प्रजा᳘नां चतुष्टोमे᳘न स्तो᳘मेन पाप्म᳘नो मृत्यो᳘रस्पृणोत्॥  
य᳘वानाम् भागो᳘ ऽसि॥  
अ᳘यवानामा᳘धिपत्यमि᳘ति पूर्वपक्षा वै य᳘वा अपरपक्षा अ᳘यवास्ते ही᳘दं स᳘र्वं युव᳘ते चायुव᳘ते च पूर्वपक्षे᳘भ्यो भागं᳘ कृत्वा᳘परपक्षे᳘भ्य आ᳘धिपत्यमकरोत्प्रजा᳘ स्पृता᳘श्चतुश्चत्वारिंश स्तो᳘म इ᳘ति स᳘र्वाः प्रजा᳘श्चतुश्चत्वारिंशे᳘न स्तो᳘मेन पाप्म᳘नो मृत्यो᳘रस्पृणोत्॥  
ऋभूणा᳘म् भागो᳘ ऽसि॥  
वि᳘ष्वेषां देवा᳘नामा᳘धिपत्यमि᳘त्यृभु᳘भ्यो भागं᳘ कृत्वा वि᳘श्वेभ्यो देवे᳘भ्य आ᳘धिपत्यमकरोद्भूतं᳘ स्पृतं᳘ त्रयस्त्रिंश स्तो᳘म इ᳘ति स᳘र्वाणि भूता᳘नि त्रयस्त्रिंशे᳘न स्तो᳘मेन पाप्म᳘नो मृत्यो᳘रस्पृणोत्त᳘थैवै᳘तद्य᳘जमानः स᳘र्वाणि भूता᳘नि त्रयस्त्रिंशे᳘न स्तो᳘मेन पाप्म᳘नो मृत्यो᳘ स्पृणोति॥  
ता वा᳘ एता दशे᳘ष्टका उ᳘पदधाति॥  
द᳘शाक्षरा विरा᳘ड्विरा᳘डग्निर्द᳘श दि᳘शो दि᳘शो ऽग्निर्द᳘श प्राणाः᳘ प्राणा᳘ अग्निर्या᳘वानग्निर्या᳘वत्यस्य मा᳘त्रा ता᳘वतैव त᳘देता᳘नि स᳘र्वाणि भूता᳘नि पाप्म᳘नो मृत्यो᳘ स्पृणोति॥  
अ᳘थ ऽर्तव्ये᳘ उ᳘पदधाति॥  
ऋत᳘व एते य᳘दृतव्ये᳘ ऋतू᳘नेवै᳘तदु᳘पदधाति स᳘हश्च सहस्य᳘श्च है᳘मन्तिकावृतू इ᳘ति ना᳘मनी एनयोरेते ना᳘मभ्यामेवै᳘ने एतदु᳘पदधाति द्वे इ᳘ष्टके भवतो द्वौ हि मा᳘सावृतुः᳘ सकृ᳘त्सादयत्ये᳘कं त᳘दृतुं᳘ करोति॥  
तद्य᳘देते अ᳘त्रोपद᳘धाति॥  
संवत्सर᳘ एषो᳘ ऽग्नि᳘रिम᳘ उ लोकाः᳘ संवत्सरस्त᳘स्य य᳘दूर्ध्व᳘मन्त᳘रिक्षादर्वाची᳘नं दिवस्त᳘दस्यैषा᳘ चतुर्थी चि᳘तिस्त᳘द्वस्य हेमन्त᳘ ऋतुस्तद्य᳘देते अ᳘त्रोपद᳘धाति य᳘देवा᳘स्यैते᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेते अत्रो᳘पदधाति॥  
य᳘द्वेवै᳘ते अ᳘त्रोपद᳘धाति॥  
प्रजा᳘पतिरेषो᳘ ऽग्निः᳘ संवत्सर᳘ उ प्रजा᳘पतिस्त᳘स्य य᳘दूर्ध्वम् म᳘ध्यादवाची᳘नं शीर्ष्णस्त᳘दस्यैषा᳘ चतुर्थी चि᳘तिस्त᳘द्वस्य हेमन्त᳘ ऋतुस्तद्य᳘देते अ᳘त्रोपद᳘धाति य᳘देवा᳘स्यैते᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेते अत्रो᳘पदधाति॥  
अ᳘थ सृ᳘ष्टीरु᳘पदधाति॥  
एतद्वै᳘ प्रजा᳘पतिः स᳘र्वाणि भूता᳘नि पाप्म᳘नो मृत्यो᳘र्मुक्त्वा᳘कामयत प्रजाः᳘ सृजेय प्र᳘जायेये᳘ति॥  
स᳘ प्राणा᳘नब्रवीत्॥  
युष्मा᳘भिः सहे᳘माः᳘ प्रजाः प्र᳘जनयानी᳘ति ते वै के᳘न स्तोष्यामह इ᳘ति म᳘या चैव᳘ युष्मा᳘भिश्चे᳘ति तथे᳘ति ते᳘ प्राणै᳘श्चैव᳘ प्रजा᳘पतिना चास्तुवत य᳘दु ह किं᳘ च देवाः᳘ कुर्व᳘ते स्तो᳘मेनैव त᳘त्कुर्वते यज्ञो वै स्तो᳘मो यज्ञे᳘नैव त᳘त्कुर्वते त᳘स्मादु स᳘र्वास्वेवा᳘स्तुवतास्तुवतेत्य᳘नुवर्तते॥  
ए᳘कयास्तुवते᳘ति॥  
वाग्वा ए᳘का वाचै᳘व त᳘दस्तुवत प्रजा᳘ अधीयन्ते᳘ति᳘ प्रजा अ᳘त्राधीयन्त प्रजा᳘पतिर᳘धिपतिरासीदि᳘ति प्रजा᳘पतिरत्रा᳘धिपतिरासीत्॥  
तिसृ᳘भिरस्तुवते᳘ति॥  
त्र᳘यो वै᳘ प्राणाः᳘ प्राण᳘ उदानो᳘ व्यानस्तै᳘रेव त᳘दस्तुवत ब्र᳘ह्मासृज्यते᳘ति ब्रह्मा᳘त्रासृज्यत ब्र᳘ह्मणस्प᳘तिर᳘धिपतिरासीदि᳘ति ब्र᳘ह्मणस्प᳘तिरत्रा᳘धिपतिरासीत्॥  
पञ्च᳘भिरस्तुवते᳘ति॥  
य᳘ एवे᳘मे म᳘नःपञ्चमाः प्राणास्तै᳘रेव त᳘दस्तुवत भूता᳘न्यसृज्यन्ते᳘ति भूतान्य᳘त्रासृज्यन्त भूता᳘नाम् प᳘तिर᳘धिपतिरासीदि᳘ति भूता᳘नाम् प᳘तिरत्रा᳘धिपतिरासीत्॥  
सप्त᳘भिरस्तुवते᳘ति॥  
य᳘ एवे᳘मे᳘ सप्त᳘ शीर्ष᳘न्प्राणास्तै᳘रेव त᳘दस्तुवत सप्त ऋष᳘यो ऽसृज्यन्ते᳘ति सप्त ऽर्ष᳘यो ऽत्रासृज्यन्त धाता᳘धिपतिरासीदि᳘ति धातात्रा᳘धिपतिरासीत्॥  
नव᳘भिरस्तुवते᳘ति॥  
न᳘व वै᳘ प्राणाः᳘ सप्त᳘ शीर्षन्न᳘वाञ्चौ द्वौ तै᳘रेव त᳘दस्तुवत पित᳘रो ऽसृज्यन्ते᳘ति पितरो᳘ ऽत्रासृज्यन्ता᳘दितिर᳘धिपत्न्यासीदित्य᳘दितिरत्रा᳘धिपत्न्यासीत्॥  
एकादश᳘भिरस्तुवते᳘ति॥  
द᳘श प्राणा᳘ आत्मै᳘कादशस्ते᳘नैव त᳘दस्तुवत ऋत᳘वो ऽसृज्यन्ते᳘त्यृतवो᳘ ऽत्रासृज्यन्तार्तवा अ᳘धिपतय आसन्नि᳘त्यार्तवा अत्रा᳘धिपतय आसन्॥  
त्रयोदश᳘भिरस्तुवते᳘ति॥  
द᳘श प्राणा द्वे᳘ प्रतिष्ठे᳘ आत्मा᳘ त्रयोदशस्ते᳘नैव त᳘दस्तुवत मा᳘सा असृज्यन्ते᳘ति मा᳘सा अ᳘त्रासृज्यन्त संवत्सरो᳘ ऽधिपतिरासीदि᳘ति संवत्सरो ऽत्रा᳘धिपतिरासीत्॥  
पञ्चदश᳘भिरस्तुवते᳘ति॥  
द᳘श ह᳘स्त्या अङ्गु᳘लयश्चत्वा᳘रि दोर्बाहवा᳘णि य᳘दूर्ध्वं ना᳘भेस्त᳘त्पञ्चदशं ते᳘नैव त᳘दस्तुवत क्षत्र᳘मसृज्यते᳘ति क्षत्र᳘मसृज्यते᳘ति क्षत्रम᳘त्रासृज्यतेन्द्रो ऽधिपतिरासीदितीन्द्रो ऽत्रा᳘धिपतिरासीत्॥  
सप्तदश᳘भिरस्तुवते᳘ति॥  
द᳘श पा᳘द्या अङ्गु᳘लयश्चत्वा᳘र्यूर्वष्ठीवा᳘नि द्वे᳘ प्रतिष्ठे यद᳘वाङ्ना᳘भेस्त᳘त्सप्तदशं ते᳘नैव त᳘दस्तुवत ग्राम्याः᳘ पश᳘वो ऽसृज्यन्ते᳘ति ग्राम्याः᳘ पश᳘वो ऽत्रासृज्यन्त बृ᳘हस्प᳘तिर᳘धिपतिरासीदि᳘ति बृ᳘हस्प᳘तिरत्रा᳘धिपतिरासीत्॥  
नवदश᳘भिरस्तुवते᳘ति॥  
द᳘श ह᳘स्त्या अङ्गु᳘लयो न᳘व प्राणास्तै᳘रेव त᳘दस्तुवत शूद्रार्या᳘वसृज्येतामि᳘ति शूद्रार्याव᳘त्रासृज्येतामहोरात्रे अ᳘धिपत्नी आस्तामि᳘त्यहोरात्रे अत्रा᳘धिपत्नी आस्ताम्॥  
ए᳘कविंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या आत्मै᳘कविंशस्ते᳘नैव त᳘दस्तुवतै᳘कशफाः पश᳘वो ऽसृज्यन्तेत्ये᳘कशफाः पशवो᳘ ऽत्रासृज्यन्त व᳘रुणो᳘ ऽधिपतिरासीदि᳘ति व᳘रुणो ऽत्रा᳘धिपतिरासीत्॥  
त्र᳘योविंशत्यास्तुवतेति॥  
द᳘श ह᳘स्त्या अङ्गु᳘लयो द᳘श पा᳘द्या द्वे᳘ प्रतिष्ठे᳘ आत्मा᳘ त्रयोविंशस्ते᳘नैव त᳘दस्तुवत क्षुद्राः᳘ पश᳘वो ऽसृज्यन्ते᳘ति क्षुद्राः᳘ पशवो᳘ ऽत्रासृज्यन्त पूषा᳘धिपतिरासीदि᳘ति पूषा᳘धिपतिरासीत्॥  
प᳘ञ्चविंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्याश्चत्वार्य᳘ङ्गान्यात्मा᳘ पश्चविंशस्ते᳘नैव त᳘दस्तुवतारण्याः᳘ पश᳘वो ऽसृज्यन्ते᳘त्यारण्याः᳘ पशवो᳘ ऽत्रासृज्यन्त वायुर᳘धिपतिरासीदि᳘ति वायुरत्रा᳘धिपतिरासीत्॥  
सप्त᳘विंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्याश्चत्वार्य᳘ङ्गानि द्वे᳘ प्रतिष्ठे᳘ आत्मा᳘ सप्तविंशस्ते᳘नैव त᳘दस्तुवत द्या᳘वापृथिवी व्यै᳘तामि᳘ति द्या᳘वापृथिवी अ᳘त्र व्यै᳘तां व᳘सवो रुद्रा᳘ आदित्या᳘ अनुव्या᳘यन्नि᳘ति व᳘सवो रुद्रा᳘ आदित्या अ᳘त्रानुव्या᳘यंस्त᳘ एवा᳘धिपतय आसन्नि᳘ति त᳘ उ एवात्रा᳘धिपतय आसन्॥  
न᳘वविंशत्यास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या न᳘व प्राणास्तै᳘रेव त᳘दस्तुवत व᳘नस्प᳘तयो ऽसृज्यन्ते᳘ति व᳘नस्प᳘तयो᳘ ऽत्रासृज्यन्त सोमो᳘ ऽधिपतिरासीदि᳘ति सोमो ऽत्रा᳘धिपतिरासीत्॥  
ए᳘कत्रिंशतास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या द᳘श प्राणा᳘ आत्मै᳘कत्रिंशस्ते᳘नैव त᳘दस्तुवत प्रजा᳘ असृज्यन्ते᳘ति प्रजा अ᳘त्रासृज्यन्त य᳘वाश्चा᳘यवाश्चा᳘धिपतय आसन्नि᳘ति पूर्वपक्षापरपक्षा᳘ एवात्रा᳘धिपतय आसन्॥  
त्र᳘यस्त्रिंशतास्तुवते᳘ति॥  
द᳘श ह᳘स्त्या अङ्गु᳘लयो द᳘श पा᳘द्या द᳘श प्राणा द्वे᳘ प्रतिष्ठे᳘ आत्मा᳘ त्रयस्त्रिंशस्ते᳘नैव त᳘दस्तुवत भूता᳘न्यशाम्यन्नि᳘ति स᳘र्वाणि भूतान्य᳘त्राशाम्यन्प्रजा᳘पतिः परमेष्ठ्य᳘धिपतिरासीदि᳘ति प्रजा᳘पतिः परमेष्ठ्यत्रा᳘धिपतिरासीत्॥  
ता वा᳘ एताः᳘॥  
सप्त᳘दशे᳘ष्टका उ᳘पदधाति सप्तदशो वै᳘ संवत्सरः᳘ प्रजा᳘पतिः स᳘ प्रजनयिता त᳘देते᳘न वै᳘ सप्तदशे᳘न संवत्सरे᳘ण प्रजा᳘पतिना प्रजनयित्रै᳘ताः᳘ प्रजाः प्रा᳘जनयद्यत्प्रा᳘जनयद᳘सृजत तद्यद᳘सृजत त᳘स्मात्सृ᳘ष्टयस्ताः᳘ सृष्ट्वा᳘त्मन्प्रा᳘पादयत त᳘थैवै᳘तद्य᳘जमान एते᳘न सप्तदशे᳘न संवत्सरे᳘ण प्रजा᳘पतिना प्रजनयित्रै᳘ताः᳘ प्रजाः प्र᳘जनयति ताः᳘ सृष्ट्वा᳘त्मन्प्र᳘पादयते रेतःसि᳘चोर्वे᳘लया पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ एवा᳘स्मिन्नेताः᳘ प्रजाः प्र᳘पादयति सर्व᳘त उ᳘पदधाति सर्व᳘त एवा᳘स्मिन्नेताः᳘ प्रजाः प्र᳘पादयति॥  
अथा᳘तो ऽन्वावृत᳘म्॥  
त्रिवृ᳘द्वतीम् पुर᳘स्तादुपद᳘धात्येकविंश᳘वतीम् पश्चा᳘त्पञ्चदश᳘वतीं दक्षिणतः᳘ सप्तदश᳘वतीमुत्तरतः᳘॥  
एतद्वै᳘ प्रजा᳘पतिम्॥  
त्रिवृ᳘द्वत्यामु᳘पहितायाम् पञ्चदश᳘वत्याम् मृत्यु᳘रसीददिमाम᳘त उ᳘पधास्यते तम᳘त्र ग्रहीष्यामी᳘ति तम् प्रा᳘पश्यत्त᳘म् प्रख्या᳘य परिक्र᳘म्यैकविंश᳘वतीमु᳘पाधत्तैकविंश᳘वतीम् मृत्युरा᳘गच्छत्पञ्चदश᳘वतीमु᳘पाधत्त पञ्चदश᳘वतीम् मृत्युरा᳘गच्छत्सप्तदश᳘वतीमु᳘पाधत्त सो᳘ ऽत्रैव᳘ मृत्युं न्य᳘करोद᳘त्रामोहयत्त᳘थैवै᳘तद्य᳘जमानो᳘ ऽत्रैव स᳘र्वान्पाप्म᳘नो नि᳘करोत्य᳘त्र मोहयति॥  
अथो᳘त्तराः॥  
त्रिवृ᳘द्वत्यामेव᳘ त्रिवृ᳘द्वतीमनूपद᳘धात्येकविंश᳘वत्यामेकविंश᳘वतीम् पञ्चदश᳘वत्यां सप्तदश᳘वतीं सप्तदश᳘वत्याम् पञ्चदश᳘वतीं ता य᳘देवं᳘ व्यतिहा᳘रमुपद᳘धाति त᳘स्मादक्ष्णयास्तोमी᳘या अ᳘थो य᳘देते स्तो᳘मा अ᳘तो ऽन्य᳘थानुपूर्वं त᳘स्माद्वेवा᳘क्ष्णयास्तोमी᳘या अ᳘थो एवं᳘ देवा᳘ उपा᳘दधतेतरथा᳘सुरास्त᳘तो देवा अ᳘भवन्परा᳘सुरा भ᳘वत्यात्म᳘ना प᳘रास्य द्विषन्भ्रा᳘तृव्यो भवति य᳘ एवं वे᳘द॥  
स᳘ एष᳘ पशुर्य᳘दग्निः᳘॥  
सो᳘ ऽत्रैव स᳘र्वः कृत्स्नः सं᳘स्कृतस्त᳘स्य त्रिवृ᳘द्वत्यावेव शि᳘रस्ते य᳘त्त्रिवृ᳘द्वत्यौ भ᳘वतस्त्रिवृद्धि शि᳘रो द्वे᳘ भवतो द्वि᳘कपालं हि शि᳘रः पूर्वार्ध उ᳘पदधाति पुर᳘स्ताद्धी᳘दं शि᳘रः॥  
प्रतिष्ठै᳘कविंश᳘वत्यौ॥  
ते य᳘देकविंश᳘वत्यौ भवतः प्रतिष्ठा ह्ये᳘कविंशो द्वे᳘ भवतो द्वन्द्वं हि᳘ प्रतिष्ठा पश्चादु᳘पदधाति पश्चाद्धी᳘य᳘म् प्रतिष्ठा᳘॥  
बाहू᳘ पञ्चदश᳘वत्यौ॥  
ते य᳘त्पञ्चदश᳘वत्यौ भ᳘वतः पञ्चदशौ हि᳘ बाहू द्वे᳘ भवतो द्वौ ही᳘मौ᳘ बाहू᳘ पार्श्वत उ᳘पदधाति पार्श्वतो ही᳘मौ᳘ बाहू᳘॥  
अ᳘न्नं सप्तदश᳘वत्यौ॥  
ते य᳘त्सप्तदश᳘वत्यौ भ᳘वतः सप्तदशं ह्य᳘न्नं द्वे᳘ भवतो द्व्य᳘क्षरं ह्य᳘न्नं ते अ᳘नन्तर्हिते पञ्चदश᳘वतीभ्यामु᳘पदधात्य᳘नन्तर्हितं त᳘द्बाहु᳘भ्याम᳘न्नं दधाति बा᳘ह्ये पञ्चदश᳘वत्यौ भ᳘वतो᳘ ऽन्तरे सप्तदश᳘वत्यौ बाहु᳘भ्यां त᳘दुभयतो᳘ ऽन्नम् प᳘रिगृह्णाति॥  
अ᳘थ या म᳘ध्य उपद᳘धाति॥  
स᳘ आत्मा ता᳘ रेतःसि᳘चोर्वे᳘लयो᳘पदधाति पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यतो ह्य᳘य᳘मात्मा᳘ सर्व᳘त उ᳘पदधाति स᳘र्वतो ह्य᳘य᳘मात्मा᳘थ यद᳘तो ऽन्यद᳘तिरिक्तं तद्यद्वै᳘ देवा᳘नाम᳘तिरिक्तं छ᳘न्दांसि ता᳘नि तद्या᳘नि ता᳘नि छ᳘न्दांसि पश᳘वस्ते तद्ये ते᳘ पश᳘वः पु᳘ण्यास्ता᳘ लक्ष्म्य᳘स्तद्यास्ताः पु᳘ण्या लक्ष्म्यो᳘ ऽसौ स᳘ आदित्यः स᳘ आसामेष᳘ दक्षिणतः᳘॥  
ता हैके᳘ ऽनन्तर्हितास्त्रिवृ᳘द्वतीभ्यामु᳘पदधति॥  
जिह्वाह᳘नू इ᳘ति व᳘दन्तो याश्च᳘तुर्दश ते ह᳘नू याः षट् सा᳘ जिह्वे᳘ति न त᳘था कुर्याद᳘ति ते᳘ रेचयन्ति य᳘था पू᳘र्वयोर्ह᳘न्वोर᳘परे ह᳘नू अनूपदध्याद्य᳘था पू᳘र्वस्यां जिह्वा᳘याम᳘परां जिह्वा᳘मनूपदध्या᳘त्तादृक्तद्यत्रा᳘हैव शि᳘रस्त᳘देव ह᳘नू त᳘ज्जिह्वा᳘॥  
अस्मि᳘न्नु है᳘के ऽवान्तरदेश उ᳘पदधति॥  
असौ वा᳘ आदित्य᳘ एता᳘ अमुं त᳘दादित्य᳘मेत᳘स्यां दिशि᳘ दध्म इ᳘ति न त᳘था कुर्यादन्या᳘नि वाव ता᳘नि क᳘र्माणि यै᳘रेतम᳘त्र द᳘धाति॥  
दक्षिणत᳘ उ है᳘क उ᳘पदधति॥  
त᳘देताः पु᳘ण्या लक्ष्मी᳘र्दक्षिणतो᳘ दध्मह इ᳘ति त᳘स्माद्य᳘स्य दक्षिणतो ल᳘क्ष्म भ᳘वति तम् पु᳘ण्यलक्ष्मीक इत्या᳘चक्षत उत्तरत᳘ स्त्रिया᳘ उत्तरत᳘आयतना हि स्त्री तत्त᳘त्कृत᳘मेव पुर᳘स्तात्त्वेवै᳘ना उ᳘पदध्याद्यत्रा᳘हैव शि᳘रस्त᳘देव ह᳘नू त᳘ज्जिह्वा᳘थैताः पु᳘ण्या लक्ष्मी᳘र्मुखतो धत्ते त᳘स्माद्य᳘स्य मु᳘खे ल᳘क्ष्म भ᳘वति तम् पु᳘ण्यलक्ष्मीक इत्या᳘चक्षते᳘॥  
सैषा᳘ ब्रह्मचितिः᳘॥  
यद्ब्र᳘ह्मोपा᳘दधत त᳘स्माद्ब्रह्मचितिः सा᳘ प्रजापतिचिति᳘र्य᳘त्प्रजा᳘पतिमुपा᳘दधत त᳘स्मात्प्रजापतिचितिः स᳘ ऽर्षिचितिर्य᳘दृषी᳘नुपा᳘दधत त᳘स्मादृषिचितिः सा᳘ वायुचितिर्य᳘द्वायु᳘मुपा᳘दधत त᳘स्माद्वायुचितिः सा᳘ स्तोमचितिर्यत्स्तो᳘मानुपा᳘दधत त᳘स्मात्स्तोमचितिः सा᳘ प्राणचितिर्य᳘त्प्राणा᳘नुपा᳘दधत त᳘स्मात्प्राणचितिर᳘तो यतम᳘देव᳘ कतम᳘च्च विद्यात्ते᳘न हैवा᳘स्यैषा᳘र्षेय᳘वती ब᳘न्धुमती चितिर्भवत्य᳘थ लोकम्पृणे उ᳘पदधात्यस्यां᳘ स्रक्त्यां त᳘योरुप᳘रि ब᳘न्धुः पु᳘रीषं नि᳘वपति त᳘स्योप᳘रि ब᳘न्धुः॥  
