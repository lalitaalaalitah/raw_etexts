
द्विती᳘यां चि᳘तिमु᳘पदधाति॥  
एतद्वै᳘ देवाः᳘ प्रथमां चि᳘तिं चित्वा᳘ समा᳘रोहन्नयं वै᳘ लोकः᳘ प्रथमा चि᳘तिरिम᳘मेव त᳘ल्लोकं᳘ संस्कृ᳘त्य समा᳘रोहन्॥  
ते ऽब्रुवन्॥  
चेत᳘यध्वमि᳘ति चि᳘तिमिच्छते᳘ति वाव त᳘दब्रुवन्नित᳘ ऊर्ध्व᳘मिच्छते᳘ति ते᳘ चेत᳘यमाना एतां᳘ द्विती᳘यां चि᳘तिमपश्यन्य᳘दूर्ध्व᳘म् पृथिव्या᳘ अर्वाची᳘नमन्त᳘रिक्षात्ते᳘षामेष᳘ लोको᳘ ऽध्रुव इवा᳘प्रतिष्ठित इव म᳘नस्यासीत्॥  
ते ऽश्वि᳘नावब्रुवन्॥  
युवं वै᳘ ब्रह्मा᳘णौ भिष᳘जौ स्थो युवं᳘ न इमां᳘ द्विती᳘यां चि᳘तिमु᳘पधत्तमि᳘ति किं᳘ नौ त᳘तो भविष्यती᳘ति युव᳘मेव᳘ नो ऽस्या᳘ अग्निचित्या᳘या अध्वर्यू᳘ भविष्यथ इ᳘ति तथे᳘ति ते᳘भ्य एता᳘मश्वि᳘नौ द्विती᳘यां चि᳘तिमु᳘पाधत्तां त᳘स्मादाहुरश्वि᳘नावेव᳘ देवा᳘नामध्वर्यू इ᳘ति॥  
स उ᳘पदधाति॥  
ध्रुव᳘क्षितिर्ध्रुव᳘योनिर्ध्रुवा᳘सी᳘ति यद्वै᳘ स्थिरं यत्प्र᳘तिष्ठितं त᳘द्ध्रुवम᳘थ वा᳘ एषामेष᳘ लोको᳘ ऽध्रुव इवा᳘प्रतिष्ठित इव म᳘नस्यासीत्त᳘मेवै᳘त᳘त्स्थिरं᳘ ध्रुवं᳘ कृत्वा प्र᳘त्यधत्तां ध्रुवं यो᳘निमा᳘सीद साधुये᳘ति स्थिरं यो᳘निमा᳘सीद साधुयेत्येतदु᳘ख्यस्य केतु᳘म् प्रथमं᳘ जुषाणे᳘त्ययं वा᳘ अग्निरु᳘ख्यस्त᳘स्यैष᳘ प्रथमः᳘ केतुर्य᳘त्प्रथमा चि᳘तिस्तं᳘ जुषाणे᳘त्येत᳘दश्वि᳘नाध्वर्यू᳘ सादयतामिह त्वे᳘त्यश्वि᳘नौ ह्य᳘ध्वर्यू᳘ उपा᳘धत्ताम्॥  
कुलायि᳘नी घृत᳘वती पु᳘रन्धिरि᳘ति॥  
कुला᳘यमिव वै᳘ द्विती᳘या चि᳘तिः स्योने᳘ सीद स᳘दने पृथिव्या इ᳘ति पृथिवी वै᳘ प्रथमा चि᳘तिस्त᳘स्यै शिवे᳘ स्योने᳘ सीद स᳘दन इ᳘त्येत᳘दभि᳘ त्वा रुद्रा व᳘सवो गृणन्त्वि᳘त्येता᳘स्त्वां देव᳘ता अभि᳘गृणन्त्वि᳘त्येत᳘दिमा ब्र᳘ह्म पीपिहि सौ᳘भगाये᳘तीमा ब्र᳘ह्माव सौ᳘भगाये᳘त्येत᳘दश्वि᳘नाध्व᳘र्यू सादयतामिह त्वे᳘त्यश्वि᳘नौ ह्य᳘ध्वर्यू᳘ उपा᳘धत्ताम्॥  
स्वैर्द᳘क्षैर्द᳘क्षपितेह᳘ सीदे᳘ति॥  
स्वे᳘न वीर्ये᳘णेह᳘ सीदे᳘त्येत᳘द्देवा᳘नां सम्ने᳘ बृहते र᳘णायेति देवा᳘नां सुम्ना᳘य महते र᳘णाये᳘त्येत᳘त्पिते᳘वैधि सून᳘व आ᳘ सुशेवे᳘ति य᳘था पिता᳘ पुत्रा᳘य स्योनः᳘ सुशे᳘व एवं᳘ सुशे᳘वैधी᳘त्येत᳘त्स्वावेशा᳘ तन्वा᳘ सं᳘विशास्वे᳘त्यात्मा वै᳘ तनूः᳘ स्वावेशे᳘नात्म᳘ना सं᳘विशस्वे᳘त्येत᳘दश्वि᳘नाध्वर्यू᳘ सादयतामिह त्वे᳘त्यश्वि᳘नौ ह्य᳘ध्वर्यू᳘ उपा᳘धत्ताम्॥  
पृथिव्याः पु᳘रीषमसी᳘ति॥  
पृथिवी वै᳘ प्रथमा चि᳘तिस्त᳘स्या एतत्पु᳘रीषमिव य᳘द्द्वितीया᳘प्सो नामे᳘ति र᳘सो नामे᳘त्येतत्तां᳘ त्वा वि᳘श्वे अभि᳘गृणन्तु देवा इ᳘ति तां᳘ त्वा स᳘र्वे ऽभि᳘गृणन्तु देवा इ᳘त्येतत्स्तो᳘मपृष्ठा घृत᳘वतीह᳘ सीदे᳘ति यान्त्स्तो᳘मानस्यां तंस्य᳘मानो भ᳘वति तै᳘रेषा स्तो᳘मपृष्ठा प्रजा᳘वदस्मे द्र᳘विणा᳘यजस्वे᳘ति प्रजा᳘वदस्मे द्र᳘विणमा᳘यजस्वे᳘त्येत᳘दश्वि᳘नाध्वर्यू᳘ सादयतामिह त्वे᳘त्यश्वि᳘नौ ह्य᳘ध्वर्यू᳘ उपा᳘धत्ताम्॥  
ता᳘ एता दि᳘शः॥  
ता᳘ रेतःसि᳘चोर्वे᳘लयो᳘पदधातीमे वै᳘ रेतःसि᳘चावन᳘योस्तद्दि᳘शो दधाति त᳘स्मादन᳘योर्दि᳘शः सर्व᳘त उ᳘पदधाति सर्व᳘तस्तद्दि᳘शो दधाति त᳘स्मात्सर्व᳘तो दि᳘शः सर्व᳘तः समी᳘चीः सर्व᳘तस्त᳘त्समी᳘चीर्दि᳘शो दधाति त᳘स्मात्सर्व᳘तः समी᳘च्यो दि᳘शस्ता ना᳘नोपद᳘धाति ना᳘ना सादयति ना᳘ना सू᳘ददोहसा᳘ ऽधिवदति ना᳘ना हि दि᳘शः॥  
अ᳘थ पञ्चमीं दि᳘श्यामु᳘पदधाति॥  
ऊर्ध्वा᳘ ह सा दिक्सा या सो᳘र्ध्वा दि᳘गसौ स᳘ आदित्यो᳘ ऽमु᳘मेवै᳘त᳘दादित्यमु᳘पदधाति ताम᳘न्तरेण दक्षिणां दि᳘श्यामु᳘पदधात्यमुं त᳘दादित्यम᳘न्तरेण द᳘क्षिणां दि᳘शं दधाति त᳘स्मादेषो᳘ ऽन्तरेण द᳘क्षिणां दि᳘शमेति॥  
अ᳘दित्यास्त्वा पृष्ठे सादयामी᳘ति॥  
इयं वा अ᳘दितिरस्या᳘मेवै᳘नमेत᳘त्प्रतिष्ठा᳘याम् प्र᳘तिष्ठापयत्यन्त᳘रिक्षस्य धर्त्रीं᳘ विष्ट᳘म्भनीं दिशाम᳘धिपत्नीम् भु᳘वनानामि᳘त्यन्त᳘रिक्षस्य ह्ये᳘ष᳘ धर्ता᳘ विष्ट᳘म्भनो दिशाम᳘धिपतिर्भु᳘वनानामूर्मि᳘र्द्रप्सो᳘ अपा᳘मसी᳘ति र᳘सो वा᳘ ऊर्मि᳘र्विश्व᳘कर्मा त ऋ᳘षिरि᳘ति प्रजा᳘पतिर्वै᳘ विश्व᳘कर्मा प्रजा᳘पतिसृष्टासी᳘त्येत᳘दश्वि᳘नाध्वर्यू᳘ सादयतामिह त्वे᳘त्यश्वि᳘नौ ह्य᳘ध्वर्यू᳘ उपा᳘धत्ताम्॥  
य᳘द्वेवै᳘ता᳘ आश्विनी᳘रुपद᳘धाति॥  
प्रजा᳘पतिं वि᳘स्रस्तं देव᳘ता आदा᳘य व्यु᳘दक्रामंस्त᳘स्य य᳘दूर्ध्व᳘म् प्रतिष्ठा᳘या अवाची᳘नम् म᳘ध्यात्त᳘दस्याश्वि᳘नावादा᳘योत्क्र᳘म्यातिष्ठताम्॥  
ता᳘वब्रवीत्॥  
उ᳘प मे᳘तम् प्र᳘ति म एत᳘द्धत्तं ये᳘न मे युव᳘मुद !क्रमिष्टमि᳘ति किं᳘ नौ त᳘तो भविष्यती᳘ति युवद्देव᳘त्यमेव᳘ म एत᳘दात्म᳘नो भविष्यती᳘ति तथे᳘ति त᳘दस्मिन्नेत᳘दश्वि᳘नौ प्र᳘त्यधत्ताम्॥  
तद्या᳘ एताः प᳘ञ्चाश्विन्यः᳘॥  
एत᳘दस्य त᳘दात्म᳘नस्तद्य᳘देता अ᳘त्रोपद᳘धाति य᳘देवा᳘स्यैता᳘ आत्म᳘नस्तदस्मिन्नेतत्प्र᳘तिदधाति त᳘स्मादेता अत्रो᳘पदधाति॥  
ध्रुव᳘क्षितिर्ध्रुव᳘योनिर्ध्रुवा᳘सी᳘ति॥  
यद्वै᳘ स्थिरं यत्प्र᳘तिष्ठितं त᳘द्ध्रुवम᳘थ वा᳘ अस्यैतद᳘स्थिरमिवा᳘ध्रुवमिवात्म᳘न आसीत्त᳘देवै᳘त᳘त्स्थिरं᳘ ध्रुवं᳘ कृत्वा प्र᳘त्यधत्ताम्॥  
कुलायि᳘नी घृत᳘वती पु᳘रन्धिरि᳘ति॥  
कुला᳘यमिव वा᳘ अस्यैत᳘दात्म᳘नः स्वैर्द᳘क्षैर्द᳘क्षपितेह᳘ सीदेत्य᳘दक्षयतामेवा᳘स्यैत᳘दात्म᳘नः पृथिव्याः पु᳘रीषमसी᳘ति पु᳘रीषसंहितमिव वा᳘ अस्यैत᳘दात्म᳘नो रेतःसि᳘चोर्वे᳘लया पृष्ट᳘यो वै᳘ रेतःसि᳘चौ पृष्टिसाचय᳘मिव वा᳘ अस्यैत᳘दात्म᳘नः सर्व᳘त उ᳘पदधाति सर्व᳘तो ह्यस्यैत᳘दश्वि᳘नावात्म᳘नः प्रत्य᳘धत्ताम्॥  
अ᳘थ ऽर्तव्ये᳘ उ᳘पदधाति॥  
ऋत᳘व एते य᳘दृतव्ये᳘ ऋतू᳘नेवै᳘तदु᳘पदधाति शुक्र᳘श्च शु᳘चिश्च ग्रै᳘ष्मावृतू इ᳘ति ना᳘मनी एनयोरेते ना᳘मभ्यामेवै᳘ने एतदु᳘पदधाति द्वे इष्टके भवतो द्वौ हि मा᳘सावृतुः सकृ᳘त्सादयत्ये᳘कं त᳘दृतुं᳘ करोति॥  
तद्य᳘देते अ᳘त्रोपद᳘धाति॥  
संवत्सर᳘ एषो᳘ ऽग्नि᳘रिम᳘ उ लोकाः᳘ संवत्सरस्त᳘स्य य᳘दूर्ध्व᳘म् पृथिव्या अर्वाची᳘नमन्त᳘रिक्षात्त᳘दस्यैषा᳘ द्विती᳘यां चि᳘तिस्त᳘द्वस्य ग्रीष्म᳘ ऋतुस्तद्य᳘देते अ᳘त्रोपद᳘धाति॥  
य᳘द्वेवै᳘ते अ᳘त्रोपद᳘धाति॥  
प्रजा᳘पतिरेषो᳘ ऽग्निः᳘ संवत्सर᳘ उ प्रजा᳘पतिस्त᳘स्य य᳘दूर्ध्व᳘म् प्रतिष्ठा᳘या अवाची᳘नम् म᳘ध्यात्त᳘दस्यैषा᳘ द्विती᳘या चि᳘तिस्त᳘द्वस्य ग्रीष्म᳘ ऋतुस्तद्य᳘देते अ᳘त्रोपद᳘धाति य᳘देवा᳘स्यैते᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेते अत्रो᳘पदधाति॥  
अ᳘थ वैश्वदेवीरु᳘पदधाति॥  
एषा वै सा᳘ द्वीती᳘या चि᳘तिर्या᳘मेभ्यस्त᳘दश्वि᳘ना उपा᳘धत्तां ता᳘मुपधा᳘येदं स᳘र्वमभवतां य᳘दिदं किं᳘ च॥  
ते᳘ देवा᳘ अब्रुवन्॥  
अश्वि᳘नौ वा᳘ इदं स᳘र्वमभूतामु᳘प त᳘ज्जानीत य᳘था व्य᳘मिहा᳘प्य᳘सामे᳘ति ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्त᳘दिच्छत य᳘था वय᳘मिहा᳘प्य᳘सामे᳘ति ते᳘ चेत᳘यमाना एता इ᳘ष्टका अपश्यन्वैश्वदेवीः॥  
ते ऽब्रुवन्॥  
अश्वि᳘नौ वा᳘ इदं सर्वमभूतामश्वि᳘भ्यामेवा᳘श्वि᳘नोश्चितिमनू᳘पदधामहा इ᳘ति ते᳘ ऽश्वि᳘भ्यामेवा᳘श्वि᳘नोश्चि᳘तिमनू᳘पादधत त᳘स्मादेता᳘माश्विनी चि᳘तिरित्या᳘चक्षते त᳘स्माद्य᳘थैव पू᳘र्वासामुदर्क᳘ एव᳘मेता᳘सामिश्वि᳘भ्यां ह्ये᳘वा᳘श्वि᳘नोश्चि᳘तिमनूपा᳘दधत॥  
य᳘द्वेव᳘ वैश्वदेवी᳘रुपद᳘धाति॥  
ये वै ते वि᳘श्वे देवा᳘ एतां᳘ द्विती᳘यां चि᳘तिम᳘पश्यन्ये त᳘ एते᳘न र᳘सेनोपा᳘यंस्त᳘ एते ता᳘नेवै᳘तदु᳘पदधाति ता᳘ एताः स᳘र्वाः प्रजास्ता᳘ रेतःसि᳘चोर्वे᳘लयो᳘पदधातीमे वै᳘ रेतःसिचा᳘वन᳘योस्त᳘त्प्रजा᳘ दधाति त᳘स्मादन᳘योः प्रजाः᳘ सर्व᳘त उ᳘पदधाति सर्व᳘तस्त᳘त्प्रजा᳘ दधाति त᳘स्मात्सर्व᳘तः प्रजा दि᳘श्या अनू᳘पदधाति दिक्षु त᳘त्प्रजा᳘ दधाति त᳘स्मात्स᳘र्वासु दिक्षु᳘ प्रजाः᳘॥  
य᳘द्वेव᳘ वैश्वदेवी᳘रुपद᳘धाति॥  
प्रजा᳘पतेर्वि᳘स्रस्तात्स᳘र्वाः प्रजा᳘ मध्यत उ᳘दक्रामन्नेत᳘स्या अ᳘धि यो᳘नेस्ता᳘ एनमेत᳘स्मिन्न्:त्म᳘नः प्र᳘तिहिते प्रा᳘पद्यन्त॥  
स यः स᳘ प्रजा᳘पतिर्व्य᳘स्रंसत॥  
अय᳘मेव स यो᳘ ऽय᳘मग्नि᳘श्चीयते᳘ ऽथ या᳘ अस्मात्ताः᳘ प्रजा᳘ मध्य᳘त उद᳘क्रामन्नेतास्ता᳘ वैश्वदेव्य᳘ इ᳘ष्टकास्तद्य᳘देता᳘ उपद᳘धाति या᳘ एवा᳘स्मात्ताः᳘ प्रजा᳘ मध्यत᳘ उद᳘क्रामंस्ता᳘ अस्मिन्नेतत्प्र᳘पादयति रेतःसि᳘चोर्वे᳘लया पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ एवा᳘स्मिन्नेताः᳘ प्रजाः प्र᳘पादयति सर्व᳘त उ᳘पदधाति सर्व᳘त एवा᳘स्मिन्नेताः᳘ प्रजाः प्र᳘पादयति॥  
य᳘द्वेव᳘ वैश्वदेवी᳘रुपद᳘धाति॥  
एतद्वै᳘ प्रजा᳘पतिरेत᳘स्मिन्नात्म᳘नः प्र᳘तिहिते ऽकामयत प्रजाः᳘ सृजेय प्र᳘जायेये᳘ति स᳘ ऋतु᳘भिरद्भिः᳘ प्राणैः᳘ संवत्सरे᳘णाश्वि᳘भ्यां सयु᳘ग्भूत्वै᳘ताः᳘ प्रजाः प्रा᳘जनयत्त᳘थैवै᳘तद्य᳘जमान एता᳘भिर्देव᳘ताभिः सयु᳘ग्भूत्वै᳘ताः᳘ प्रजाः प्र᳘जनयति त᳘स्मादु स᳘र्वास्वे᳘व सजूः᳘-सजूरित्य᳘नुवर्तते॥  
सजू᳘रृतु᳘भिरि᳘ति॥  
त᳘दृतून्प्रा᳘जनयदृतु᳘भिर्वै᳘ सयु᳘ग्भूत्वा प्रा᳘जनयत्सजू᳘र्विधा᳘भिरित्या᳘पो वै᳘ विधा᳘ अद्भिर्ही᳘दं स᳘र्वं वि᳘हितमद्भिर्वै᳘ सयु᳘ग्भूत्वा प्रा᳘जनयत्सजू᳘र्देवैरि᳘ति त᳘द्देवान्प्रा᳘जनयद्य᳘द्देवा इ᳘त्याच᳘क्षते सजू᳘र्देवै᳘र्वयोनाधैरि᳘ति प्राणा वै᳘ देवा᳘ वयोनाधाः᳘ प्राणैर्ही᳘दं स᳘र्वं वयु᳘नं नद्धम᳘थो छ᳘न्दांसि वै᳘ देवा᳘ वयोनाधाश्छ᳘न्दोभिर्ही᳘दं स᳘र्वं वयु᳘नं नद्ध᳘म् प्राणैर्वै᳘ सयु᳘ग्भूत्वा प्रा᳘जनयदग्न᳘ये त्वा वैश्वानराये᳘ति संवत्सरो वा᳘ अग्नि᳘र्वैश्वानरः᳘ संवत्सरे᳘ण वै᳘ सयु᳘ग्भूत्वा प्रा᳘जनयदश्वि᳘नाध्वर्यू᳘ सादयतामिह त्वे᳘त्यश्वि᳘भ्यां वै᳘ सयु᳘ग्भूत्वा प्रा᳘जनयत्॥  
सजूर्व᳘सुभिरि᳘ति दक्षिणतः᳘॥  
तद्व᳘सून्प्रा᳘जनयत्सजू᳘ रुद्रैरि᳘ति पश्चात्त᳘द्रुद्रान्प्रा᳘जनयत्सजू᳘रादित्यैरि᳘त्युत्तरतस्त᳘दादित्यान्प्रा᳘जनयत्सजूर्वि᳘श्वैर्देवैरि᳘त्युपरिष्टात्तद्वि᳘श्वान्देवान्प्रा᳘जनयत्ता वै᳘ समान᳘प्रभृतयः समानो᳘दर्का ना᳘ना मध्यतस्ता य᳘त्समान᳘प्रभृतयः समानी᳘भिर्हि᳘ देव᳘ताभिः पुर᳘स्ताच्चोपरिष्टाच्च सयु᳘ग्भूत्वा प्रा᳘जनयद᳘थ यन्ना᳘ना मध्यतो᳘ ऽन्या᳘-अन्या हि᳘ प्रजा᳘ मध्यतः प्रा᳘जनयत्॥  
अ᳘थ प्राणभृ᳘त उ᳘पदधाति॥  
एतद्वै᳘ देवा᳘ अब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्ते᳘ चेत᳘यमाना वायु᳘मेव चि᳘तिमपश्यंस्ता᳘मस्मिन्नदधुस्त᳘थैवा᳘स्मिन्नय᳘मेत᳘द्दधाति॥  
प्राणभृ᳘त उ᳘पदधाति॥  
प्राणो वै᳘ वायु᳘र्वायु᳘मेवा᳘स्मिन्नेत᳘द्दधाति रेतःसि᳘चोर्वे᳘लयेमे वै᳘ रेतःसि᳘चावनयो᳘स्त᳘द्वायुं᳘ दधाति त᳘स्मादन᳘योर्वायुः᳘ सर्वत उ᳘पदधाति सर्व᳘तस्त᳘द्वायुं᳘ दधाति त᳘स्मात्सर्व᳘तो वायुः᳘ सर्व᳘तः समी᳘चीः सर्व᳘तस्त᳘त्सम्य᳘ञ्चं वायुं᳘ दधाति त᳘स्मात्सर्व᳘तः सम्य᳘ङ्भूत्वा स᳘र्वाभ्यो दिग्भ्यो᳘ वाति दि᳘श्या अनू᳘पदधाति दिक्षु त᳘द्वायुं᳘ दधाति त᳘स्मात्स᳘र्वासु दिक्षु᳘ वायुः᳘॥  
य᳘द्वेव᳘ प्राणभृ᳘त उपद᳘धाति॥  
आस्वे᳘वै᳘त᳘त्प्रजा᳘सु प्राणा᳘न्दधाति ता अ᳘नन्तर्हिता वैश्वदेवी᳘भ्य उ᳘पदधात्य᳘नन्तर्हितांस्त᳘त्प्रजा᳘भ्यः प्राणा᳘न्दधाति प्राण᳘म् मे पाह्यपान᳘म् मे᳘ पाहि व्यान᳘म् मे पाहि च᳘क्षुर्म उर्व्या बि᳘भाहि श्रो᳘त्रम् मे श्लोकये᳘त्येता᳘नेवा᳘स्वेत᳘त्कॢप्ता᳘न्प्राणा᳘न्दधाति॥  
अ᳘थापस्या᳘ उ᳘पदधाति॥  
एतद्वै᳘ देवा᳘ अब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्ते᳘ चेत᳘यमाना वृ᳘ष्टिमेव चि᳘तिमपश्यंस्ता᳘मस्मिन्नदधुस्त᳘थैवा᳘स्मिन्नय᳘मेत᳘द्दधाति॥  
अपस्या᳘ उ᳘पदधाति॥  
आ᳘पो वै वृ᳘ष्टिर्वृ᳘ष्टिमेवा᳘स्मिन्नेत᳘द्दधाति रेतःसि᳘चोर्वे᳘लयेमे वै᳘ रेतःसि᳘चावन᳘योस्तद्वृ᳘ष्टिं दधाति त᳘स्मादन᳘योर्वर्षति सर्व᳘त उ᳘पदधाति सर्व᳘तस्तद्वृ᳘ष्टिं दधाति त᳘स्मात्सर्व᳘तो वर्षति सर्व᳘तः समी᳘चीः सर्व᳘तस्त᳘मी᳘चीं वृ᳘ष्टिं दधाति त᳘स्मात्सर्व᳘तः सम्य᳘ङ्भूत्वा स᳘र्वाभ्यो दिग्भ्यो᳘ वर्षति वायव्या᳘ अनू᳘पदधाति वायौ तद्वृ᳘ष्टिं दधाति त᳘स्माद्यां दि᳘शं वायुरे᳘ति तां᳘ दिशं वृ᳘ष्टिर᳘न्वेति॥  
य᳘द्वेवा᳘पस्या᳘ उपद᳘धाति॥  
एष्वे᳘वै᳘त᳘त्प्राणे᳘ष्वपो᳘ दधाति ता अ᳘न्तर्हिताः प्राणभृ᳘द्भ्य उ᳘पदधात्य᳘नन्तर्हितास्त᳘त्प्राणे᳘भ्यो ऽपो᳘ दधात्य᳘थो अ᳘न्नं वा आपो᳘ ऽनन्तर्हितं त᳘त्प्राणेभ्यो᳘ ऽन्नं दधात्यपः᳘ पिन्वौ᳘षधीर्जिन्व द्विपा᳘दव च᳘तुष्पात्पाहि दिवो वृ᳘ष्टिमे᳘रये᳘त्येता᳘ एवै᳘ष्वेत᳘त्कॢप्ता᳘ अपो᳘ दधाति॥  
अ᳘थ छन्दस्या᳘ उ᳘पदधाति॥  
एतद्वै᳘ देवा᳘ अब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्ते᳘ चेत᳘यमानाः पशू᳘नेव चि᳘तिमपश्यंस्ता᳘मस्मिन्नदधुस्त᳘थैवा᳘स्मिन्नय᳘मेत᳘द्दधाति॥  
छन्दस्या᳘ उ᳘पदधाति॥  
पश᳘वो वै छ᳘न्दांसि पशू᳘नेवा᳘स्मिन्नेत᳘द्दधाति सर्व᳘त उ᳘पदधाति सर्व᳘तस्त᳘त्पशू᳘न्दधाति त᳘स्मात्सर्व᳘तः पश᳘वो ऽपस्या᳘ अनू᳘पदधात्यप्सु त᳘त्पशून्प्र᳘तिष्ठापयति त᳘स्माद्यदा व᳘र्षत्य᳘थ पश᳘वः प्र᳘तितिष्ठन्ति॥  
य᳘द्वेव᳘ छन्दस्या᳘ उपद᳘धाति॥  
प्रजा᳘पतेर्वि᳘स्रस्तात्पश᳘व उ᳘दक्रामंश्छ᳘न्दांसि भूत्वा ता᳘न्गायत्री छ᳘न्दो भूत्वा व᳘यसाप्नोत्तद्य᳘द्गायत्र्या᳘प्नोदेतद्धि छ᳘न्द आ᳘शिष्ठं सा त᳘द्भूत्वा᳘ प्रजा᳘पतिरेता᳘न्पशून्व᳘यसाप्नोत्॥  
मूर्धा व᳘य इ᳘ति॥  
प्रजा᳘पतिर्वै᳘ मूर्धा स व᳘यो ऽभवत्प्रजा᳘पतिश्छ᳘न्द इ᳘ति प्रजा᳘पतिरेव छ᳘न्दो ऽभवत्॥  
क्षत्रं व᳘य इ᳘ति॥  
प्रजा᳘पतिर्वै᳘ क्षत्रं स व᳘यो ऽभवन्म᳘यन्दं छ᳘न्द इ᳘ति यद्वा अ᳘निरुक्तं तन्म᳘यन्दम᳘निरुक्तो वै᳘ प्रजा᳘पतिः प्रजा᳘पतिरेव छ᳘न्दो ऽभवत्॥  
विष्टम्भो व᳘य इ᳘ति॥  
प्रजा᳘पतिर्वै᳘ विष्टम्भः स व᳘यो ऽभवद᳘धिपतिश्छ᳘न्द इ᳘ति प्रजा᳘पतिर्वा अ᳘धिपतिः प्रजा᳘पतिरेव छ᳘न्दो ऽभवत्॥  
विश्व᳘कर्मा व᳘य इ᳘ति॥  
प्रजा᳘परिर्वै᳘ विश्व᳘कर्मा स व᳘यो ऽभवत्परमेष्ठी छ᳘न्द इत्या᳘पो वै᳘ प्रजा᳘पतिः परमेष्ठी ता हि᳘ परमे स्था᳘ने ति᳘ष्ठन्ति प्रजा᳘पतिरेव᳘ परमेष्ठी छ᳘न्दो ऽभवत्॥  
ता᳘नि वा᳘ एता᳘नि॥  
च᳘त्वारि व᳘यांसि च᳘त्वारि छ᳘न्दांसि त᳘दष्टा᳘वष्टा᳘क्षरा गायत्र्ये᳘षा वै सा᳘ गायत्री या त᳘द्भूत्वा᳘ प्रजा᳘पतिरेता᳘न्पशून्व᳘यसा᳘प्नोत्त᳘स्माज्जीर्ण᳘म् पशुं व᳘यसाप्त इत्या᳘चक्षते त᳘स्मादु स᳘र्वास्वेव व᳘यो व᳘य इत्य᳘मुवर्तते᳘ ऽथ ये᳘ ऽस्मात्ते᳘ पश᳘व उद᳘क्रामन्नेते ते प᳘ञ्चदशो᳘त्तरे व᳘ज्रो वै᳘ पश᳘वो व᳘ज्रः पञ्चदशस्त᳘स्माद्य᳘स्य पश᳘वो भ᳘वन्त्य᳘पैव स᳘ पाप्मा᳘नं हते व᳘ज्रो हैव त᳘स्य पाप्मा᳘नम᳘पहन्ति त᳘स्माद्यां कां᳘ च दि᳘शम् पशुमाने᳘ति व᳘ज्रविहितां हैव ताम᳘न्वेति॥  
बस्तो व᳘य इ᳘ति बस्तं व᳘यसाप्नोद्विवलं छ᳘न्द इत्ये᳘कपदा वै᳘ विवलं छ᳘न्द ए᳘कपदा ह भूत्वा᳘जा उ᳘च्चक्रमुः॥  
वृ᳘ष्णिर्व᳘य इ᳘ति॥  
वृ᳘ष्णिं व᳘यसाप्नोद्विशालं छन्द इ᳘ति द्वि᳘पदा वै᳘ विशालं च᳘न्दो द्वि᳘पदा ह भूत्वा᳘वय उ᳘च्चक्रमुः॥  
पु᳘रुषो व᳘य इ᳘ति॥  
पु᳘रुषं व᳘यसाप्नोत्तन्द्रं छ᳘न्द इ᳘ति पङ्क्तिर्वै᳘ तन्द्रं छ᳘न्दः पङ्क्ति᳘र्ह भूत्वा पु᳘रुषा उ᳘च्चक्रमुः॥  
व्याघ्रो व᳘य इ᳘ति॥  
व्याघ्रं व᳘यसाप्नोद᳘नाधृष्टं छ᳘न्द इ᳘ति विराड्वा अ᳘नाधृष्टं छन्दो᳘ ऽन्नं वै᳘ विराड᳘न्नम᳘नाधृष्टं विरा᳘डृ भूत्वा᳘ व्याघ्रा उ᳘च्चक्रमुः॥  
सिंहो व᳘य इ᳘ति॥  
सिंहं व᳘यसाप्नोच्छदिश्छ᳘न्द इत्य᳘तिच्छन्दा वै᳘ छदिश्छ᳘न्दः सा हि स᳘र्वाणि छ᳘न्दांसि छाद᳘यत्य᳘तिच्छन्दा ह भूत्वा᳘ सिंहा उ᳘च्चक्रमुरथा᳘तो नि᳘रुक्तानेव᳘ पशून्नि᳘रुक्तानि छ᳘न्दांस्यु᳘पदधाति॥  
पष्ठवाड्व᳘य इ᳘ति॥  
पष्ठवा᳘हं व᳘यसाप्नोद्बृहती छ᳘न्द इ᳘ति बृहती᳘ ह भूत्वा᳘ पष्ठवा᳘ह उ᳘च्चक्रमुः॥  
उक्षा व᳘य इ᳘ति॥  
उक्षा᳘णं व᳘यसाप्नोत्ककुप्छ᳘न्द इ᳘ति ककु᳘ब्भ भूत्वो᳘क्षा᳘ण उ᳘च्चक्रमुः॥  
ऋषभो व᳘य इ᳘ति॥  
ऋषभं व᳘यसाप्नोत्सतो᳘बृहती छ᳘न्द इ᳘ति सतो᳘बृहती ह भूत्व᳘ ऽर्षभा उ᳘च्चक्रमुः॥  
अनड्वान्व᳘य इ᳘ति॥  
अनड्वा᳘हं व᳘यसाप्नोत्पङ्क्तिश्छ᳘न्द इ᳘ति पङ्क्ति᳘र्ह भूत्वा᳘नड्वा᳘ह उच्चक्रमुः॥  
धेनुर्व᳘य इ᳘ति॥  
धेनुं व᳘यसाप्नोज्ज᳘गती छ᳘न्द इ᳘ति ज᳘गती ह भूत्वा᳘ धेन᳘व उ᳘च्चक्रमुः॥  
त्र्य᳘विर्व᳘य इ᳘ति॥  
त्र्य᳘विं व᳘यसाप्नोत्त्रिष्टुप्छ᳘न्द इ᳘ति त्रिष्टु᳘ब्भ भूत्वा त्र्य᳘वय उ᳘च्चक्रमुः॥  
दिव्यवाड्व᳘य इ᳘ति॥  
दित्यवा᳘हं व᳘यसाप्नोद्विराट् छ᳘न्द इ᳘ति विरा᳘ड भूत्वा᳘ दित्यवा᳘ह उ᳘च्चक्रमुः॥  
प᳘ञ्चाविर्व᳘य इ᳘ति॥  
प᳘ञ्चाविं व᳘यसाप्नोद्गायत्री छ᳘न्द इ᳘ति गायत्री᳘ ह भूत्वा प᳘ञ्चावय उ᳘च्चक्रमुः॥  
त्रिवत्सो व᳘य इ᳘ति॥  
त्रिवत्सं व᳘यसाप्नोदुष्णिक्छ᳘न्द इ᳘त्युष्णि᳘ग्घ भूत्वा᳘ त्रिवत्सा उ᳘च्चक्रमुः॥  
तुर्यवाड्व᳘य इ᳘ति॥  
तुर्यवा᳘हं व᳘यसाप्तोदनुष्टुप्छ᳘न्द इ᳘त्यनुष्टुब्भ भूत्वा᳘ तुर्यवा᳘ह उ᳘च्चक्रमुः॥  
एते वै ते᳘ पश᳘वः॥  
यांस्त᳘त्प्रजा᳘पतिर्व᳘यसा᳘प्नोत्स वै पशु᳘म् प्रथम᳘माहा᳘थ वयो᳘ ऽथ छ᳘न्दो व᳘यसा च ह्ये᳘नांश्छ᳘न्दसा च परिग᳘त्यात्म᳘न्नधत्तात्म᳘न्नकुरुत त᳘थैवै᳘नानय᳘मेतद्व᳘यसा चैव छ᳘न्दसा च परिग᳘त्यात्म᳘न्धत्त आत्म᳘न्कुरुते॥  
स᳘ एष᳘ पशुर्य᳘दग्निः᳘॥  
सो᳘ ऽत्रैव स᳘र्वः कृत्स्नः सं᳘स्कृतस्त᳘स्य याः᳘ पुर᳘स्तादुपद᳘धाति शि᳘रो ऽस्य ता अ᳘थ या᳘ दक्षिणत᳘श्चोत्तरत᳘श्च स᳘ आत्मा᳘थ याः᳘ पश्चात्तत्पु᳘छम्॥  
स वै᳘ पुर᳘स्तादेवा᳘ग्र उ᳘पदधाति॥  
शि᳘रो हि᳘ प्रथमं जा᳘यमानस्य जा᳘यते᳘ ऽथ दक्षिणत᳘ उपधा᳘योत्तरत उ᳘पदधाति सार्ध᳘मय᳘मात्मा᳘ जायाता इत्य᳘थ पश्चात्पु᳘छं ह्य᳘न्ततो जा᳘यमानस्य जा᳘यते॥  
तद्या᳘नि व᳘र्षिष्ठानि छ᳘न्दांसि॥  
ये स्थ᳘विष्ठाः पश᳘वस्तान्म᳘ध्य उ᳘पदधाति म᳘ध्यं तत्प्र᳘ति पशुं व᳘रिष्ठं करोति त᳘स्मान्म᳘ध्यम् प्र᳘ति पशुर्व᳘रिष्ठो᳘ ऽथ ये᳘ वीर्य᳘वत्तमाः पश᳘वस्ता᳘न्दक्षिणत उ᳘पदधाति द᳘क्षिणं तद᳘र्धम् पशो᳘र्वीर्य᳘वत्तरं करोति त᳘स्माद्द᳘क्षिणो᳘ ऽर्धः पशो᳘र्वीय᳘त्तरः॥  
पूर्वार्धं᳘ च जघनार्धं चा᳘णिष्ठौ करोति॥  
यद᳘हामूश्च᳘तस्रस्ते᳘नैना अ᳘णिष्ठा अ᳘थ य᳘दिह ह्र᳘सिष्ठान्पशू᳘नुपद᳘धाति ते᳘नो एता अ᳘णिष्ठाः पूर्वार्धं᳘ च त᳘ज्जघनार्धं᳘ च पशोर᳘णिष्ठौ करोति त᳘स्मात्पूर्वार्ध᳘श्च जघनार्ध᳘श्च पशोर᳘णिष्ठौ त᳘स्मात्पूर्वार्धे᳘न च जघनार्धे᳘न च पशुरु᳘च्च ति᳘ष्ठति सं᳘ च विशत्य᳘थ लोकम्पृणे उ᳘पदधात्यस्यां᳘ स्रक्त्यां त᳘योरुप᳘रि ब᳘न्धुः पु᳘रीषं नि᳘वपति त᳘स्योप᳘रि ब᳘न्धुः॥  
