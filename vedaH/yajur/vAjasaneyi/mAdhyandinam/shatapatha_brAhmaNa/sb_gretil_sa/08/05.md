
पञ्चमीं चि᳘तिमु᳘पदधाति॥  
एतद्वै᳘ देवा᳘श्चतुर्थीं चि᳘तिं चित्वा᳘ समा᳘रोहन्य᳘दूर्ध्व᳘मन्त᳘रिक्षादर्वाची᳘नं दिवस्त᳘देव त᳘त्संस्कृ᳘त्य समा᳘रोहन्॥  
ते ऽब्रुवन्॥  
चेत᳘यध्वमि᳘ति चि᳘तिमिच्छते᳘ति वाव त᳘दब्रुवन्नित᳘ ऊर्ध्व᳘मिच्छते᳘ति ते᳘ चेत᳘यमाना दि᳘वमेव᳘ विरा᳘जम् पञ्चमीं चि᳘तिमपश्यंस्ते᳘भ्य एष᳘ लोको᳘ ऽछन्दयत्॥  
ते ऽकामयन्त॥  
असपत्न᳘मिमं᳘ लोक᳘मनुपबाधं᳘ कुर्वीमही᳘ति ते᳘ ऽब्रुवन्नु᳘प त᳘ज्जानीत य᳘थेमं᳘ लोक᳘मसपत्न᳘मनुपबाधं᳘ कर᳘वामहा इ᳘ति ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्त᳘दिच्छत य᳘थेमं लोक᳘मसपत्न᳘मनुपबाधं᳘ कर᳘वामहा इ᳘ति॥  
ते᳘ चेत᳘यमानाः॥  
एता इ᳘ष्टका अपश्यन्नसपत्नास्ता उ᳘पादधत ता᳘भिरेतं᳘ लोक᳘मसपत्न᳘मनुपबाध᳘मकुर्वत तद्य᳘देता᳘भिरिमं᳘ लोक᳘मसपत्न᳘मनुपबाधम᳘कुर्वत त᳘स्मादेता᳘ असपत्नास्त᳘थेवै᳘तद्य᳘जमानो य᳘देता᳘ उपद᳘धात᳘मेवै᳘त᳘ल्लोक᳘मसपत्न᳘मनुपबाधं᳘ कुरुते सर्व᳘त उ᳘पदधाति सर्व᳘त एवै᳘त᳘देतं᳘ लोक᳘मसपत्न᳘मनुपबाधं᳘ कुरुते परार्ध उ᳘पदधाति स᳘र्वमेवै᳘त᳘देतं᳘ लोक᳘मसपत्न᳘मनुपवाधं᳘ कुरुते॥  
अ᳘थ विरा᳘ज उ᳘पदधाति॥  
एषा वै सा᳘ विराड्यां त᳘द्देवा᳘ विरा᳘जम् पञ्चमीं चि᳘तिम᳘पश्यंस्ता द᳘श-दशो᳘पदधाति द᳘शाक्षरा विरा᳘ड्विरा᳘डेषा चि᳘विः सर्व᳘त उ᳘पदधाति यो वा ए᳘कस्यां दिशि᳘ विरा᳘जति न वै स वि᳘राजति यो वाव स᳘र्वासु दिक्षु᳘ विरा᳘जति स᳘ एव वि᳘राजति॥  
य᳘द्वेवै᳘ता᳘ असपत्ना᳘ उपद᳘धाति॥  
एतद्वै᳘ प्रजा᳘पतिमेत᳘स्मिन्नात्म᳘नः प्र᳘तिहिते सर्व᳘तः पाप्मो᳘पायतत स᳘ एता इ᳘ष्टका अपश्यदसपत्नास्ता उ᳘पाधत्त ता᳘भिस्त᳘म् पाप्मा᳘नम᳘पाहत पाप्मा वै᳘ सप᳘त्नस्तद्य᳘देता᳘भिः पाप्मा᳘नं सप᳘त्नमपा᳘हत त᳘स्मादेता᳘ असपत्नाः᳘॥  
तद्वा᳘ एत᳘त्क्रियते॥  
य᳘द्देवा अ᳘कुर्वन्निदं न्वि᳘मं स᳘ पाप्मा नो᳘पयतते यत्त्वे᳘त᳘त्करो᳘ति य᳘द्देवा अ᳘कुर्वंस्त᳘त्करवाणीत्य᳘थो य᳘ एव᳘ पाप्मा यः᳘ सप᳘त्नस्त᳘मेता᳘भिर᳘पहते तद्य᳘देता᳘भिः पाप्मा᳘नं सप᳘त्नमपहते त᳘स्मादेता᳘ असपत्नाः᳘ सर्व᳘त उ᳘पदधाति सर्व᳘त एवै᳘त᳘त्पाप्मा᳘नं सप᳘त्नम᳘पहते परार्ध उ᳘पदधाति स᳘र्वस्मादेवै᳘त᳘दात्म᳘नः पाप्मा᳘नं सप᳘त्नम᳘पहते॥  
स᳘ पुर᳘स्तादु᳘पदधाति॥  
अ᳘ग्ने जातान्प्र᳘णुदा नः सप᳘त्नानि᳘ति य᳘थैव य᳘जुस्त᳘था ब᳘न्धुर᳘थ पश्चात्स᳘हसा जातान्प्र᳘णुदा नः सप᳘त्नानि᳘ति य᳘थैव य᳘जुस्त᳘था ब᳘न्धुः॥  
सा या᳘ पुर᳘स्तादग्निः सा᳘॥  
या᳘ पश्चा᳘दग्निः सा᳘ग्नि᳘नैव त᳘त्पुर᳘स्तात्पाप्मा᳘नमपा᳘हताग्नि᳘ना पश्चात्त᳘थैवै᳘तद्य᳘जमानो ऽग्नि᳘नैव᳘ पुर᳘स्तात्पाप्मा᳘नमपहते᳘ ऽग्नि᳘ना पश्चा᳘त्॥  
अ᳘थ दक्षिणतः᳘॥  
षोडशी स्तो᳘म ओ᳘जो द्र᳘विणमित्ये᳘कादशाक्षरा वै᳘ त्रिष्टुप्त्रै᳘ष्टुभमन्त᳘रिक्षं च᳘तस्रो दि᳘श एष᳘ एव व᳘ज्रः पञ्चदशस्त᳘स्यासा᳘वेवा᳘दित्यः᳘ षोडशी व᳘ज्रस्य भर्ता स᳘ एते᳘न पञ्चदशे᳘न व᳘ज्रेणैत᳘या त्रिष्टु᳘भा दक्षिणतः᳘ पाप्मा᳘नम᳘पाहत त᳘थैवै᳘तद्य᳘जमान एते᳘न पञ्चदशे᳘न व᳘ज्रेणैत᳘या त्रिष्टु᳘भा दक्षिणतः᳘ पाप्मा᳘नम᳘पहते॥  
अ᳘थोत्तरतः᳘॥  
चतुश्चत्वारिंश स्तो᳘मो व᳘र्चो द्र᳘विणमि᳘ति च᳘तुश्चत्वारिंशदक्षरा वै᳘ त्रिष्टुप्त्रै᳘ष्टुभो व᳘ज्रः स᳘ एते᳘न चतुश्चत्वारिंशे᳘न व᳘ज्रेणैत᳘या त्रिष्टु᳘भोत्तरतः᳘ पाप्मा᳘नम᳘पाहत त᳘थैवै᳘तद्य᳘जमान एते᳘न चतुश्चत्वारिंशे᳘न व᳘ज्रेणैत᳘या त्रिष्टु᳘भोत्तरतः᳘ पाप्मा᳘नम᳘पहते॥  
अ᳘थ मध्ये॥  
अग्नेः पु᳘रीषमसी᳘ति ब्र᳘ह्म वै᳘ चतुर्थी चि᳘तिरग्नि᳘रु वै ब्र᳘ह्म त᳘स्या एतत्पु᳘रीषमिव य᳘त्पञ्चम्य᳘प्सो नामे᳘ति त᳘स्योक्तो ब᳘न्धुः॥  
ताम् प्रा᳘चीं तिर᳘श्चीमु᳘पदधाति॥  
एत᳘द्धैत᳘या प्रजा᳘पतिः पाप्म᳘नो मू᳘लमवृश्चत्त᳘थैवै᳘नयाय᳘मेत᳘त्पाप्म᳘नो मू᳘लं वृश्चति दक्षिणतो᳘ दक्षिणत᳘उद्यामो हि वज्रो᳘ ऽन्तरेण द᳘क्षिणां दि᳘श्यामुद्यामा᳘य ह त᳘मवकाशं᳘ करोति॥  
सा या᳘ पुर᳘स्तात्प्राणः सा᳘॥  
या᳘ पश्चा᳘दपानः सा᳘ प्राणे᳘नैव त᳘त्पुर᳘स्तात्पाप्मा᳘नमपा᳘हतापाने᳘न पश्चात्त᳘थैवै᳘तद्य᳘जमानः प्राणे᳘नैव पुर᳘स्तात्पाप्मा᳘नम᳘पहते ऽपाने᳘न पश्चा᳘त्॥  
अ᳘थ ये᳘ अभि᳘तः॥  
तौ᳘ बाहू स यो᳘ ऽस्याभि᳘तः पाप्मा᳘सीद्बाहु᳘भ्यां तम᳘पाहत त᳘थैवै᳘तद्य᳘जमानो यो᳘ ऽस्याभि᳘तः पाप्मा भ᳘वति बाहु᳘भ्यामेव तम᳘पहते॥  
अ᳘न्नम् पु᳘रीषवती॥  
स यो᳘ ऽस्योप᳘रिष्ठात्पाप्मा᳘सीद᳘न्नेन तम᳘पाहात त᳘थैवै᳘तद्य᳘जमानो यो᳘ ऽस्योप᳘रिष्टात्पाप्मा भ᳘वत्य᳘न्नेनैव तम᳘पहते॥  
स य᳘द्ध वा᳘ एवंवित्प्रा᳘णिति॥  
यो᳘ ऽस्य पुर᳘स्तात्पाप्मा भ᳘वति तं तेना᳘पहते᳘ ऽथ य᳘दपा᳘निति ते᳘न तं यः᳘ पश्चाद᳘थ य᳘द्बाहु᳘भ्यां क᳘र्म कुरुते ते᳘न तं यो᳘ ऽभितो᳘ ऽथ यद᳘न्नम᳘त्ति ते᳘न तं य᳘ उप᳘रिष्टात्सर्वदा᳘ ह वा᳘ एवंवि᳘त्पाप्मा᳘नम᳘पहते᳘ ऽपि स्व᳘पंस्त᳘स्मादेवं᳘ विदु᳘षः पापं न᳘ कीर्तयेन्ने᳘दस्य पाप्मा᳘सानी᳘ति॥  
अ᳘थ छन्दस्या᳘ उ᳘पदधाति॥  
एतद्वै᳘ प्रजा᳘पतिः पाप्म᳘नो मृत्यो᳘र्मुक्त्वा᳘न्नमैछत्त᳘स्मादु हैत᳘दुपतापी व᳘सीयान्भूत्वा᳘न्नमिच्छति त᳘स्मिन्ना᳘शंसन्ते᳘ ऽन्नमिच्छति जीविष्यती᳘ति त᳘स्मै देवा᳘ एतद᳘न्नम् प्रा᳘यछन्नेता᳘श्छन्दस्याः᳘ पश᳘वो वै᳘ छन्दांस्य᳘न्नम् पश᳘वस्ता᳘न्यस्मा अछदयंस्ता᳘नि य᳘दस्मा अ᳘छदयंस्त᳘स्माच्छ᳘न्दांसि॥  
ता द᳘श-दशो᳘पदधाति॥  
द᳘शाक्षरा विरा᳘ड्विरा᳘डु कृत्स्नम᳘न्नं स᳘र्वमेवा᳘स्मिन्नेत᳘त्कृत्स्नम᳘न्नं दधाति सर्व᳘त उ᳘पदधाति सर्व᳘त एवा᳘स्मिन्नेत᳘त्कृत्स्न᳘मन्नं दधाति॥  
ए᳘वश्छ᳘न्द इ᳘ति॥  
अयं वै᳘ लोक ए᳘वश्छ᳘न्दो व᳘रिवश्छ᳘न्द इ᳘त्यन्त᳘रिक्षं वै व᳘रिवश्छ᳘न्दः शम्भूश्छ᳘न्द इ᳘ति द्यौर्वै᳘ शम्भूश्छ᳘न्दः परिभूश्छ᳘न्द इ᳘ति दि᳘शो वै᳘ परिभूश्छ᳘न्द आछच्छ᳘न्द इत्य᳘न्नं वा᳘ आछच्छ᳘न्दो म᳘नश्छ᳘न्द इ᳘ति प् रजा᳘पतिर्वै म᳘नश्छ᳘न्दो व्य᳘चश्छ᳘न्द इ᳘त्यसौ वा᳘ आदित्यो व्य᳘चश्छ᳘न्दः॥  
सि᳘न्धुश्छ᳘न्द इ᳘ति॥  
प्राणो वै सि᳘न्धुश्छ᳘न्दः समुद्रश्छ᳘न्द इ᳘ति म᳘नो वै᳘ समुद्रश्छ᳘न्दः सरिरं छ᳘न्द इ᳘ति वाग्वै᳘ सरिरं छ᳘न्दः ककुप्छ᳘न्द इ᳘ति प्राणो वै᳘ ककुप्छ᳘न्दस्त्रिककुप्छ᳘न्द इ᳘त्युदानो वै᳘ त्रिककुप्छ᳘न्दः काव्यं छ᳘न्द इ᳘ति त्रयी वै᳘ विद्या᳘ काव्यं छ᳘न्दो ऽङ्कुपं छ᳘न्द इत्या᳘पो वा᳘ अङ्कुपं छ᳘न्दो ऽक्ष᳘रपङ्क्तिश्छ᳘न्द इ᳘त्यसौ वै᳘ लोको᳘ ऽक्ष᳘रपङ्क्तिश्च᳘न्दः पद᳘पङ्क्तिश्छ᳘न्द इ᳘त्ययं वै᳘ लोकः᳘ पद᳘पङ्क्तिश्छ᳘न्दो विष्टार᳘पङ्क्तिश्छ᳘न्द इ᳘ति दि᳘शो वै᳘ विष्टार᳘पङ्क्तिश्छ᳘न्दः क्षुरो भ्र᳘जश्छ᳘न्द इ᳘त्यसौ वा᳘ आदित्यः᳘ क्षुरो भ्र᳘जश्छ᳘न्द आछच्छ᳘न्दः प्रछच्छ᳘न्द इत्य᳘न्नं वा᳘ आछच्छन्दो᳘ ऽन्नम् प्रछच्छ᳘न्दः॥  
संयच्छ᳘न्द इ᳘ति॥  
रा᳘त्रिर्वै᳘ संयच्छ᳘न्दो वियच्छ᳘न्द इत्य᳘हर्वै᳘ वियच्छ᳘न्दो बृहच्छ᳘न्द इ᳘त्यसौ वै᳘ लोको᳘ बृहच्छ᳘न्दो रथन्तरं छ᳘न्द इ᳘त्ययं वै᳘ लोको᳘ रथन्तरं छ᳘न्दो निकायश्छ᳘न्द इ᳘ति वायुर्वै᳘ निकायश्छ᳘न्दो वि᳘वधश्छ᳘न्द इ᳘त्यन्त᳘रिक्षं वै वि᳘वधश्छ᳘न्दो गि᳘रश्छ᳘न्द इत्य᳘न्नं वै गि᳘रश्छ᳘न्दो भ्र᳘जश्छ᳘न्द इ᳘त्यग्निर्वै भ्र᳘जश्छ᳘न्दः संस्तुप्छ᳘न्दो ऽनुष्टुप्छ᳘न्द इ᳘ति वा᳘गेव संस्तुप्छ᳘न्दो वा᳘गनुष्टुप्छ᳘न्द ए᳘वस्=छ᳘न्दो व᳘रिवश्छ᳘न्द इ᳘ति त᳘स्योक्तो ब᳘न्धुः॥  
व᳘यश्छ᳘न्द इ᳘ति॥  
अ᳘न्नं वै व᳘यश्छ᳘न्दो वयस्कृच्छ᳘न्द इ᳘त्यग्निर्वै᳘ वयस्कृच्छ᳘न्दो वि᳘ष्पर्धाश्छ᳘न्द इ᳘त्यसौ वै᳘ लोको वि᳘ष्पर्धाश्छ᳘न्दो विशालं छ᳘न्द इ᳘त्ययं᳘ वै᳘ लोको᳘ विशालं छ᳘न्दश्छदिश्छ᳘न्द इ᳘त्यन्त᳘रिक्षं वै᳘ छदिश्छ᳘न्दो दूरोहणं छ᳘न्द इ᳘त्यसौ वा᳘ आदित्यो᳘ दूरोहणं छ᳘न्दस्तन्द्रं छ᳘न्द इ᳘ति पङ्क्तिर्वै᳘ तन्द्रं छ᳘न्दो ऽङ्काङ्कं छ᳘न्द इत्या᳘पो वा᳘ अङ्काङ्कं छ᳘न्दः॥  
तद्याः᳘ पुर᳘स्तादुपद᳘धाति॥  
प्राणस्ता᳘साम् प्रथमा᳘ व्यानो᳘ द्विती᳘योदान᳘स्तृती᳘योदा᳘नश्चतुर्थी᳘ व्यानः᳘ पञ्चमी᳘ प्राणः᳘ षष्ठी᳘ प्राणः᳘ सप्तमी᳘ व्यानो᳘ ऽष्टम्यु᳘दानो᳘ नवमी य᳘जमान एवा᳘त्र दशमी स᳘ एष य᳘जमान एत᳘स्यां विराज्य᳘ध्यूढः प्र᳘तिष्ठितः प्राणम᳘य्यामर्वा᳘चीश्च प᳘राचीश्चो᳘पदधाति त᳘स्मादिमे᳘ प्राणा᳘ अर्वा᳘ञ्चश्च प᳘राञ्चश्च॥  
अ᳘थ या᳘ दक्षिणतो᳘॥  
ऽग्निस्ता᳘साम् प्रथमा᳘ वायु᳘र्द्विती᳘यादित्य᳘स्तृती᳘यादित्य᳘श्चतुर्थी᳘ वायुः᳘ पञ्चम्य᳘ग्निः᳘ षष्ठ्य᳘ग्निः᳘ सप्तमी᳘ वायु᳘रष्टम्या᳘दित्यो᳘ नवमी य᳘जमान एवात्र दशमी स᳘ एष य᳘जमान एत᳘स्यां विराज्य᳘धूढः प्र᳘तिष्ठितो देवताम᳘य्यामर्वा᳘चीश्च प᳘राचीश्चो᳘पदधाति त᳘स्मादेते᳘ देवा᳘ अर्वा᳘ञ्चश्च प᳘राञ्चश्च॥  
अ᳘थ याः᳘ पश्चा᳘त्॥  
अयं᳘ लोकस्ता᳘साम् प्रथमा᳘न्त᳘रिक्षं द्विती᳘या द्यौ᳘स्तृती᳘या द्यौ᳘श्चतुर्थ्यन्त᳘रिक्षम् पञ्चम्य᳘यं᳘ लोकः᳘ षष्ठ्य᳘यं᳘ लोकः᳘ सप्तम्य᳘न्त᳘रिक्षमष्टमी द्यौ᳘र्नवमी य᳘जमान एवा᳘त्र दशमी स᳘ एष य᳘जमान एत᳘स्यां विराज्य᳘ध्यूढः प्र᳘तिष्ठितो लोकम᳘य्यामर्वा᳘चीश्च प᳘राचीश्चो᳘पदधाति त᳘स्मादिमे᳘ लोका᳘ अर्वा᳘ञ्चश्च प᳘राञ्चश्च॥  
अ᳘थ या उत्तरतः᳘॥  
ग्रीष्मस्ता᳘साम् प्रथमा᳘ वर्षा᳘ द्विती᳘या हेमन्त᳘स्तृती᳘या हेमन्त᳘श्चतुर्थी᳘ वर्षाः᳘ पञ्चमी᳘ ग्रीष्मः᳘ षष्ठी᳘ ग्रीष्मः᳘ सप्तमी᳘ वर्षा᳘ अष्टमी᳘ हेमन्तो᳘ नवमी य᳘जमान एवा᳘त्र दशमी स᳘ एष य᳘जमान एत᳘स्यां विराज्य᳘ध्यूढः प्र᳘तिष्ठित ऋतुम᳘य्यामर्वा᳘चीश्च प᳘राचीश्चो᳘पदधाति त᳘स्मादेत᳘ ऋत᳘वो ऽर्वा᳘ञ्चश्च प᳘राञ्चश्च॥  
अ᳘थ पु᳘नरेव᳘॥  
याः᳘ पुर᳘स्तादुपद᳘धाति प्राणास्ते ता द᳘श भवन्ति द᳘श वै᳘ प्राणाः᳘ पूर्वार्ध उ᳘पदधाति पुर᳘स्ताद्धी᳘मे᳘ प्राणाः᳘॥  
अ᳘थ या᳘ दक्षिणतः᳘॥  
एतास्ता᳘ देव᳘ता अग्नि᳘श्च पृथिवी᳘ च वायु᳘श्चान्त᳘रिक्षं चादित्य᳘श्च द्यौ᳘श्च चन्द्र᳘माश्च न᳘क्षत्राणि चा᳘न्नं चा᳘पश्च॥  
अ᳘थ याः᳘ पश्चा᳘त्॥  
दि᳘शस्ताश्च᳘तस्रो दि᳘शश्च᳘तस्रो ऽवान्तरदि᳘श ऊर्ध्वा᳘ चेयं᳘ च॥  
अ᳘थ या᳘ उत्तरतः᳘॥  
मा᳘सास्ते वा᳘सन्तिकौ द्वौ ग्रै᳘ष्मौ द्वौ वा᳘र्षिकौ द्वौ᳘ शारदौ द्वौ है᳘मन्तिकौ द्वौ᳘॥  
अ᳘थ पु᳘नरेव᳘॥  
या᳘ प्रथमा᳘ दश᳘दयं स᳘ लोको या᳘ द्विती᳘यान्त᳘रिक्षं तद्या᳘ तृती᳘या द्यौः से᳘म᳘मेव᳘ लोक᳘म् प्रथम᳘या दशता᳘रोहन्नन्त᳘रिक्षं द्विती᳘यया दि᳘वं तृती᳘यया त᳘थैवै᳘तद्य᳘जमान इम᳘मेव᳘ लोक᳘म् प्रथम᳘या दश᳘ता रो᳘हत्यन्त᳘रिक्षं द्विती᳘यया दि᳘वं तृती᳘यया॥  
स स प᳘राङिव रो᳘हः॥  
इय᳘मु वै᳘ प्रतिष्ठा ते᳘ देवा᳘ इमा᳘म् प्रतिष्ठा᳘मभिप्रत्या᳘यंस्त᳘थैवै᳘तद्य᳘जमान इमा᳘म् प्रतिष्ठा᳘मभिप्रत्यैत्य᳘थ यो᳘त्तमा᳘ दश᳘दयं स᳘ लोकस्त᳘स्माद्य᳘थैव᳘ प्रथमा᳘यै दश᳘तः प्र᳘भृतिरेव᳘मुत्तमा᳘यै समानं ह्ये᳘तद्य᳘देते᳘ दश᳘तावय᳘मेव᳘ लोकः᳘॥  
ता वा᳘ एताः᳘॥  
चत्वारिंशदि᳘ष्टकाश्चत्वारिंशद्य᳘जूंषि त᳘दशीतिर᳘न्नमशीतिस्तद्य᳘द्यदेतदा᳘ह त᳘दस्मा अ᳘न्नमशीतिं᳘ कृत्वा प्र᳘यछति ते᳘नैनम् प्रीणाति॥  
अ᳘थ स्तो᳘मभागा उ᳘पदधाति॥  
एतद्वै᳘ प्रजापतेरेतद᳘न्नमि᳘न्द्रो ऽभ्य᳘ध्यायत्सो᳘ ऽस्मादु᳘दचिक्रमिषत्त᳘मब्रवीत्कथो᳘त्क्रामसि कथा᳘ मा जहासी᳘ति स वै᳘ मे ऽस्या᳘न्नस्य र᳘सम् प्र᳘यछे᳘ति ते᳘न वै᳘ मा सह प्र᳘पद्यस्वे᳘ति तथे᳘ति त᳘स्मा एतस्या᳘न्नस्य र᳘सम् प्रा᳘यछत्ते᳘नैनं सह प्रा᳘पद्यत॥  
स यः स᳘ प्रजा᳘पतिः॥  
अय᳘मेव स यो᳘ ऽय᳘मग्नि᳘श्चीयते᳘ ऽथ यत्तद᳘न्नमेतास्ता᳘श्छन्दस्या᳘ अ᳘थ यः सो᳘ ऽन्नस्य र᳘स एतास्ता स्तो᳘मभागा अ᳘थ यः स इ᳘न्द्रो ऽसौ स᳘ आदित्यः स᳘ एष᳘ एव स्तो᳘मो यद्धि किं᳘ च स्तुव᳘त एत᳘मेव ते᳘न स्तुवन्ति त᳘स्मा एत᳘स्मै स्तो᳘मायैत᳘म् भागम् प्रा᳘यछत्तद्य᳘देत᳘स्मै स्तो᳘मायैत᳘म् भागम् प्रा᳘यछत्त᳘स्मात्स्तो᳘मभागाः॥  
रश्मि᳘ना सत्या᳘य सत्यं᳘ जिन्वे᳘ति॥  
एष वै᳘ रश्मिर᳘न्नं रश्मि᳘रेतं᳘ च तद्र᳘सं च सन्धा᳘यात्मन्प्र᳘पादयते प्रे᳘तिना ध᳘र्मणा ध᳘र्मं जिन्वे᳘त्येष वै प्रे᳘तिर᳘न्नम् प्रे᳘तिरेतं᳘ च तद्र᳘सं च सन्धा᳘यात्मन्प्र᳘पादयते᳘ ऽन्वित्या दिवा दि᳘वं जिन्वे᳘त्येष वा अ᳘न्वितिर᳘न्नम᳘न्वितिरेतं᳘ च तद्र᳘सं च सन्धा᳘यात्मन्प्र᳘पादयते तद्य᳘द्यदेतदा᳘ह त᳘च्च तद्र᳘सं च सन्धा᳘यात्मन्प्र᳘पादयते ऽमु᳘नादो᳘ जिन्वा᳘दो ऽस्यमु᳘ष्मै त्वा᳘धिपतिनोर्जो᳘र्जं जिन्वे᳘ति त्रेधाविहिता᳘स्त्रेधाविहितं ह्य᳘न्नम्॥  
य᳘द्वेव स्तो᳘मभागा उपद᳘धाति॥  
एतद्वै᳘ देवा᳘ विरा᳘जं चि᳘तिं चित्वा᳘ समा᳘रोहंस्ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्ते᳘ चेत᳘यमाना ना᳘कमेव᳘ स्वर्गं᳘ लोक᳘मपश्यंस्तमु᳘पादधत स यः स ना᳘कः स्वर्गो᳘ लोक᳘ एतास्ता स्तो᳘मभागास्तद्य᳘देता᳘ उपद᳘धाति ना᳘कमेवै᳘त᳘त्स्वर्गं᳘ लोकमु᳘पधत्ते॥  
तद्या᳘स्तिस्रः᳘ प्रथमाः᳘॥  
अयं स᳘ लोको या᳘ द्विती᳘या अन्त᳘रिक्षं तद्या᳘स्तृती᳘या द्यौः सा या᳘श्चतुर्थ्यः᳘ प्रा᳘ची सा दिग्याः᳘ पञ्चम्यो᳘ दक्षिणा सा याः᳘ षष्ठ्यः᳘ प्रती᳘ची सा याः᳘ सप्तम्य᳘ उ᳘दीची सा᳘॥  
ता वा᳘ एताः᳘॥  
ए᳘कविंशतिरि᳘ष्टका इमे᳘ च लोका दि᳘शश्चेमे᳘ च वै᳘ लोका दि᳘शश्च प्रतिष्ठे᳘मे᳘ च लोका दि᳘शश्चैकविंशस्त᳘स्मादाहुः प्रतिष्ठै᳘कविंश इ᳘ति॥  
अ᳘थ या᳘ अष्टावि᳘ष्टका अतिय᳘न्ति॥  
सा᳘ष्टा᳘क्षरा गायत्री ब्र᳘ह्म गायत्री तद्यत्तद्ब्र᳘ह्मैतत्तद्य᳘देतन्म᳘ण्डलं त᳘पति त᳘देत᳘स्मिन्नेकविंशे᳘ प्रतिष्ठाया᳘म् प्र᳘तिष्ठितं तपति त᳘स्मान्ना᳘वपद्यते॥  
तद्धै᳘के॥  
वे᳘षश्रीः क्षत्रा᳘य क्षत्रं᳘ जिन्वे᳘ति त्रिंशत्तमीमु᳘पदधति त्रिंश᳘दक्षरा विरा᳘ड्विरा᳘डेषा चि᳘तिरि᳘ति न त᳘था कुर्याद᳘ति ते᳘ रेचयन्त्येकविंशसम्प᳘दम᳘थो गायत्रीसम्प᳘दम᳘थो इन्द्रलोको᳘ हैष यै᳘षा᳘न्यूना विराडि᳘न्द्राय ह त᳘ इन्द्रलोके᳘ द्विष᳘न्तम् भ्रा᳘तृव्यम् प्रत्युद्यामि᳘नं कुर्वन्ती᳘न्द्रमिन्द्रलोका᳘न्नुदन्ते य᳘जमानो वै स्वे᳘ यज्ञ इ᳘न्द्रो य᳘जमानाय ह ते᳘ यजमानलोके᳘ द्विष᳘न्तम् भ्रा᳘तृव्यम् प्रत्युद्यामि᳘नं कुर्वन्ति य᳘जमानं यजमानलोका᳘न्नुदन्ते यं वा᳘ एत᳘मग्नि᳘माह᳘रन्त्येष᳘ एव य᳘जमान आय᳘तनेनैष᳘ उ एवा᳘त्र त्रिंशत्तमी᳘॥  
ता अ᳘षाढायै वे᳘लयो᳘पदधाति॥  
वाग्वा अ᳘षाढा र᳘स एष᳘ वाचि तद्र᳘सं दधाति त᳘स्मात्स᳘र्वेषाम᳘ङ्गानां वाचै᳘वा᳘न्नस्य र᳘सं वि᳘जानाति॥  
य᳘द्वेवा᳘षाढायै॥  
इयं वा अ᳘षाढासा᳘वादित्य स्तो᳘मभागा अमुं त᳘दादित्य᳘मस्या᳘म् प्रतिष्ठा᳘याम् प्र᳘तिष्ठापयति॥  
य᳘द्वेवा᳘षाढायै॥  
इयं वा अ᳘षाढा हृ᳘दयं स्तो᳘मभागा अस्यां तद्धृ᳘दयम् म᳘नो दधाति त᳘स्मादस्यां हृ᳘दयेन म᳘नसा चेतयते सर्व᳘त उ᳘पदधाति सर्व᳘तस्तद्धृ᳘दयम् म᳘नो दधाति त᳘स्मादस्यां᳘ सर्व᳘तो हृ᳘दयेन म᳘नसा चेतयते᳘ ऽथो पु᳘ण्या हैता᳘ लक्ष्म्य᳘स्ता᳘ एत᳘त्सर्व᳘तो धत्ते त᳘स्माद्य᳘स्य सर्व᳘तो ल᳘क्ष्म भ᳘वति तम् पु᳘ण्यलक्ष्मीक इत्या᳘चक्षते॥  
अ᳘थैनाः पु᳘रीषेण प्र᳘छादयति॥  
अ᳘न्नं वै पु᳘रीषं र᳘स एष त᳘मेत᳘त्तिरः᳘ करोति त᳘स्मात्तिर᳘ इवा᳘न्नस्य र᳘सः॥  
य᳘द्वेव पु᳘रीषेण॥  
अ᳘न्नं वै पु᳘रीषं र᳘स एषो᳘ ऽन्नं च तद्र᳘सं च सं᳘तनोति सं᳘दधाति॥  
य᳘द्वेव पु᳘रीषेण॥  
हृदयं वै स्तो᳘मभागाः पुरीतत्पु᳘रीषं हृ᳘दयं त᳘त्पुरीत᳘ता प्र᳘छादयति॥  
य᳘द्वेव पु᳘रीषेण॥  
संवत्सर᳘ एषो᳘ ऽग्निस्त᳘मेत᳘च्चितिपुरीषैर्व्या᳘वर्तयति तद्याश्च᳘तस्रः प्रथमाश्चि᳘तयस्ते᳘ चत्वा᳘र ऋतवो᳘ ऽथ स्तो᳘मभागा उपधा᳘य पु᳘रीषं निवपति सा᳘ पञ्चमी चि᳘तिः स᳘ पञ्चम᳘ ऋतुः᳘॥  
त᳘दाहुः॥  
य᳘ल्लोकम्पृणा᳘न्ता अन्याश्चि᳘तयो भ᳘वन्ति ना᳘त्र लोकम्पृणा᳘मुपद᳘धाति का᳘त्र लोकम्पृणे᳘त्यसौ वा᳘ आदित्यो᳘ लोकम्पृ᳘णै᳘ष᳘ उ एषा चि᳘तिः सै᳘षा᳘ स्वयं᳘ लोकम्पृणा चि᳘तिर᳘थ यद᳘त ऊर्ध्वमा पु᳘रीषात्सा᳘ षष्ठी चि᳘तिः स᳘ षष्ठ᳘ ऋतुः᳘॥  
अ᳘थ पु᳘रीषं नि᳘वपति॥  
त᳘त्र विकर्णीं चो᳘पदधाति हिरण्यशकलैः प्रो᳘क्षत्यग्नि᳘मभ्या᳘दधाति सा᳘ सप्तमी चि᳘तिः स᳘ सप्तम᳘ ऋतुः᳘॥  
ता᳘ उ वै ष᳘डेव᳘॥  
यद्धि᳘ विकर्णी᳘ च स्वयमातृणा᳘ च षष्ठ्या᳘ एव तच्चि᳘तेः॥  
ता᳘ उ वै प᳘ञ्चैव᳘॥  
य᳘जुषान्या᳘सु पु᳘रीषं निव᳘पति तूष्णीम᳘त्र ते᳘नैषा न चि᳘तिर᳘थो लोकम्पृणा᳘न्ता अन्याश्चि᳘तयो भवन्ति ना᳘त्र लोकन्पृणामु᳘पधाति ते᳘नो एवै᳘षा न चि᳘तिः॥  
ता᳘ उ वै᳘ तिस्र᳘ एव᳘॥  
अय᳘मेव᳘ लोकः᳘ प्रथमा चि᳘तिर्द्यौ᳘रुत्तमा᳘थ या᳘ एता᳘स्तिस्रस्त᳘दन्त᳘रिक्षं तद्वा᳘ इदमे᳘कमिवैवा᳘न्त᳘रिक्षं ता᳘ एवं᳘ तिस्र᳘ एवम् प᳘ञ्चैवं ष᳘डेवं᳘ सप्त᳘॥  
