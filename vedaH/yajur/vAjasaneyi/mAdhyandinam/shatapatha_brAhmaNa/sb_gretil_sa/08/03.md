
तृती᳘यां चि᳘तिमु᳘पदधाति॥  
एतद्वै᳘ देवा᳘ द्विती᳘यां चि᳘तिं चित्वा᳘ समा᳘रोहन्य᳘दूर्ध्व᳘म् पृथिव्या᳘ अर्वाची᳘नमन्त᳘रिक्षात्त᳘देव त᳘त्संस्कृ᳘त्य समा᳘रोहन्॥  
ते ऽब्रुवन्॥  
चेत᳘यध्वमि᳘ति चि᳘तिमिच्छते᳘ति वाव त᳘दब्रुवन्नित᳘ ऊर्ध्व᳘मिच्छते᳘ति ते᳘ चेत᳘यमाना अन्त᳘रिक्षमेव᳘ बृहतीं᳘ तृती᳘यां चि᳘तिमपश्यंस्ते᳘भ्य एष᳘ लोको᳘ ऽछन्दयत्॥  
त᳘ इन्द्राग्नी᳘ अब्रुवन्॥  
युवं᳘ न इमां᳘ तृती᳘यां चि᳘तिमु᳘पधत्तमि᳘ति किं᳘ नौ त᳘तो भविष्यती᳘ति युव᳘मेव᳘ नः श्रे᳘ष्ठौ भविष्यथ इ᳘ति तथे᳘ति ते᳘भ्य एता᳘मिन्द्राग्नी᳘ तृती᳘यां चि᳘तिमु᳘पाधत्तां त᳘स्मादाहुरिन्द्राग्नी᳘ एव᳘ देवा᳘नां श्रे᳘ष्ठावि᳘ति॥  
स वा᳘ इन्द्राग्नि᳘भ्यामुपद᳘धाति॥  
विश्व᳘कर्मणा सादयतीन्द्राग्नी᳘ च वै᳘ विश्व᳘कर्मा चैतां᳘ तृती᳘यां चि᳘तिमपश्यंस्त᳘स्मादिन्द्राग्नि᳘भ्यामु᳘पदधाति विश्व᳘कर्मणा सादयति॥  
य᳘द्वेवे᳘न्द्राग्नि᳘भ्यामुपद᳘धाति॥  
विश्व᳘कर्मणा साद᳘यति प्रजा᳘पतिं वि᳘स्रस्तं देव᳘ता आदा᳘य व्यु᳘दक्रामंस्तस्येन्द्राग्नी᳘ च विश्व᳘कर्मा च म᳘ध्यमादा᳘योत्क᳘म्यातिष्ठन्॥  
ता᳘नब्रवीत्॥  
उ᳘प मे᳘त प्र᳘ति म एत᳘द्धत्त ये᳘न मे यूय᳘मुद᳘क्रमिष्टे᳘ति किं᳘ नस्त᳘तो भविष्यती᳘ति युष्मद्देव᳘त्यमेव᳘ म एत᳘दात्म᳘नो भविष्यती᳘ति तथे᳘ति त᳘दस्मिन्नेत᳘दिन्द्राग्नी च विश्व᳘कर्मा च प्र᳘त्यदधुः॥  
तद्यै᳘षा᳘ मध्यमा᳘ स्वयमातृ᳘णा॥  
एत᳘दस्य त᳘दात्म᳘नस्तद्य᳘देताम᳘त्रोपद᳘धाति य᳘देवा᳘स्यैषा᳘त्म᳘नस्त᳘दस्मिन्नेतत्प्र᳘तिदधाति त᳘स्मादेतामत्रो᳘पदधाति॥  
इन्द्राग्नी अ᳘व्यथमानाम्॥  
इ᳘ष्टकां दृंहतं युवमि᳘ति य᳘थैव य᳘जुस्त᳘था ब᳘न्धुः पृष्ठे᳘न द्या᳘वापृथिवी᳘ अन्त᳘रिक्षं च वि᳘बाधस इ᳘ति पृष्ठे᳘न ह्ये᳘षा द्या᳘वापृथिवी᳘ अन्त᳘रिक्षं च विबा᳘धते॥  
विश्व᳘कर्मा त्वा सादयत्वि᳘ति॥  
विश्व᳘कर्मा ह्ये᳘तां᳘ तृती᳘यां चि᳘तिम᳘पश्यदन्त᳘रिक्षस्य पृष्ठे व्य᳘चस्वतीम् प्र᳘थस्व तीमि᳘त्यन्त᳘रिक्षस्य ह्ये᳘त᳘त्पृष्ठं व्यचस्वत्प्र᳘थस्वदन्त᳘रिक्षं यछान्त᳘रिक्षं दृंहान्त᳘रिक्षम् मा᳘ हिंसीरि᳘त्यात्मा᳘नं यछात्मा᳘नं दृंहात्मा᳘नम् मा᳘ हिंसीरि᳘त्येत᳘त्॥  
वि᳘श्वस्मै प्राणा᳘यापाना᳘य॥  
व्याना᳘योदानाये᳘ति प्राणो वै स्वयमातृणा स᳘र्वस्मा उ वा᳘ एत᳘स्मै प्राणः᳘ प्रतिष्ठा᳘यै चरि᳘त्राये᳘तीमे वै᳘ लोकाः᳘ स्वयमातृणा᳘ इम᳘ उ लोकाः᳘ प्रतिष्ठा᳘ चरि᳘त्रं वायु᳘ष्ट्वाभि᳘पात्वि᳘ति वायु᳘ष्ट्वाभि᳘गोपायत्वि᳘त्येत᳘न्मह्या᳘ स्वस्त्ये᳘ति महत्या स्वस्त्ये᳘त्येत᳘च्छर्दि᳘षा शं᳘तमेने᳘ति य᳘च्छर्दिः शं᳘तमं तेने᳘त्येत᳘त्सादयित्वा सू᳘ददोहसा᳘धिवदति त᳘स्योक्तो ब᳘न्धुर᳘थ सा᳘म गायति त᳘स्योप᳘रि ब᳘न्धुः॥  
अ᳘थ दि᳘श्या उ᳘पदधाति॥  
दि᳘शो वै दि᳘श्या दि᳘श एवै᳘तदु᳘पदधाति तद्या᳘भिरदो᳘ वायु᳘र्दिग्भिर᳘नन्तर्हिताभिरुपैत्ता᳘ एतास्ता᳘ एवै᳘तदु᳘पदधाति ता᳘ उ एवा᳘मूः᳘ पुर᳘स्ताद्दर्भस्तम्बं᳘ च लोगेष्टकाश्चो᳘पदधात्यसौ वा᳘ आदित्य᳘ एता᳘ अमुं त᳘दादित्यं᳘ दिक्ष्व᳘ध्यू᳘हति दिक्षु᳘ चिनोति ता यत्त᳘त्रैव स्यु᳘र्बहिर्धा त᳘त्स्युर्बहिर्धो᳘ वा᳘ एतद्यो᳘नेरग्निकर्म य᳘त्पुरा᳘ पुष्करपर्णात्ता य᳘दिहा᳘हृ᳘त्योपद᳘धाति त᳘देना यो᳘नौ पुष्करपर्णे प्र᳘तिष्ठापयति त᳘थो हैता अ᳘बहिर्धा भवन्ति ता अ᳘नन्तर्हिताः स्वयमातृणा᳘या उ᳘पदधात्यन्त᳘रिक्षं वै᳘ मध्यमा᳘ स्वयमातृणा᳘नन्तर्हितास्त᳘दन्त᳘रिक्षाद्दि᳘शो दधात्यु᳘त्तरा उ᳘त्तरास्त᳘दन्त᳘रिक्षाद्दि᳘शो दधाति रेतःसि᳘चोर्वे᳘लयेमे वै᳘ रेतःसि᳘चावन᳘योस्तद्दि᳘शो दधाति त᳘स्मादन᳘योर्दि᳘शः सर्व᳘त उ᳘पदधाति सर्व᳘तस्तद्दि᳘शो दधाति त᳘स्मात्सर्व᳘तो दि᳘शः समी᳘चीः सर्व᳘तस्त᳘त्समी᳘चीर्दि᳘शो दधाति त᳘स्मात्सर्व᳘तः समी᳘च्यो दि᳘शः॥  
य᳘द्वेव दि᳘श्या उपद᳘धाति॥  
छ᳘न्दांसि वै दि᳘शो गायत्री वै प्रा᳘ची दि᳘क्त्रष्टुब्द᳘क्षिणा ज᳘गती प्रती᳘च्यनुष्टुबु᳘दीची पङ्क्ति᳘रूर्ध्वा᳘ पश᳘वो वै छ᳘न्दांस्यन्त᳘रिक्षम् मध्यमा चि᳘तिरन्त᳘रिक्षे त᳘त्पशू᳘न्दधाति त᳘स्मादन्त᳘रिक्षायतनाः पश᳘वः॥  
य᳘द्वेव दि᳘श्या उपद᳘धाति॥  
छ᳘न्दांसि वै दि᳘शः पश᳘वो वै छ᳘न्दांस्य᳘न्नम् पश᳘वो म᳘ध्यम् मध्यमा चि᳘तिर्मध्यतस्तद᳘न्नं दधाति ता अ᳘नन्तर्हिताः स्वयमातृणा᳘या उ᳘पदधाति प्राणो वै᳘ स्वयमातृणा᳘नन्तर्हितं त᳘त्प्राणाद᳘न्नं दधात्यु᳘त्तरा उ᳘त्तरं त᳘त्प्राणाद᳘न्नं दधाति रेतःसि᳘चोर्वे᳘लया पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ एवा᳘स्मिन्नेतद᳘न्नं दधाति सर्व᳘त उ᳘पदधाति सर्व᳘त एवा᳘स्मिन्नतद᳘न्नं दधाति॥  
रा᳘ञ्यसि प्रा᳘ची दि᳘क्॥  
विरा᳘डसि द᳘क्षिणा दि᳘क्सम्रा᳘डसि प्रती᳘ची दि᳘क्स्वरा᳘डस्यु᳘दीची दिग᳘धिपत्न्यसि बृहती दिगि᳘ति ना᳘मान्यासामेता᳘नि नामग्रा᳘हमेवै᳘ना एतदु᳘पदधाति ता ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘ना हि दि᳘शः॥  
अ᳘थ विश्व᳘ज्योतिषमु᳘पदधाति॥  
वायुर्वै᳘ मध्यमा᳘ विश्व᳘ज्योतिर्वायुर्ह्ये᳘वा᳘न्तरिक्षलोके वि᳘श्वं ज्यो᳘तिर्वायु᳘मेवै᳘तदु᳘पदधाति ताम᳘नन्तर्हितां दि᳘श्याभ्य उ᳘पदधाति दिक्षु त᳘द्वायुं᳘ दधाति त᳘स्मात्स᳘र्वासु दिक्षु᳘ वायुः᳘॥  
य᳘द्वेव᳘ विश्व᳘ज्योतिषमुपद᳘धाति॥  
प्रजा वै᳘ विश्व᳘ज्योतिः प्रजा ह्ये᳘व वि᳘श्वं ज्यो᳘तिः प्रज᳘ननमेवै᳘त᳘दुपदधाति ताम᳘नन्तर्हितां दि᳘श्याभ्या उ᳘पदधाति दिक्षु त᳘त्प्रजा᳘ दधाति त᳘स्मात्स᳘र्वासु दिक्षु᳘ प्रजाः᳘॥  
विश्व᳘कर्मा त्वा सादयत्वि᳘ति॥  
विश्व᳘कर्मा ह्ये᳘तां᳘ तृती᳘यां चि᳘तिम᳘पश्यदन्त᳘रिक्षस्य पृष्ठे ज्यो᳘तिष्मतीमि᳘त्यन्त᳘रिक्षस्य ह्य᳘य᳘म् पृष्ठे ज्यो᳘तिष्मान्वायुः᳘॥  
वि᳘श्वस्मै प्राणा᳘यापाना᳘य॥  
व्यानाये᳘ति प्राणो वै᳘ विश्व᳘ज्योतिः स᳘र्वस्मा उ वा एत᳘स्मै प्राणो वि᳘श्वं ज्यो᳘तिर्यछे᳘ति स᳘र्वं ज्यो᳘तिर्यछे᳘त्येत᳘द्वायुष्टे᳘ ऽधिपतिरि᳘ति वायु᳘मवा᳘स्या अ᳘धिपतिं करोति सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
अ᳘थ ऽर्तव्या᳘ उ᳘पदधाति॥  
ऋत᳘व एते य᳘दृतव्या᳘ ऋतू᳘नेवै᳘तदु᳘पदधाति न᳘भश्च नभस्य᳘श्च वा᳘र्षिकावृतू इ᳘ति ना᳘मनी एनयोरेते ना᳘मभ्यामेवै᳘ने एतदु᳘पदधाति द्वे इ᳘ष्टके भवतो द्वौ हि मा᳘सावृतुः᳘ सकृ᳘त्सादयत्ये᳘कं त᳘दृतुं᳘ करोत्य᳘वकासू᳘पदधात्य᳘वकाभिः प्र᳘छादयत्या᳘पो वा अ᳘वका अपस्त᳘देत᳘स्मिन्नृतौ᳘ दधाति त᳘स्मादेत᳘स्मिन्नृतौ भू᳘यिष्ठं वर्षति॥  
अथो᳘त्तरे॥  
इष᳘श्चोर्ज᳘श्च शारदा᳘वृतू इ᳘ति ना᳘मनी एनयोरेते ना᳘मभ्यामेवै᳘ने एतदु᳘पदधाति द्वे इ᳘ष्टके भवतो द्वौ हि मा᳘सावृतुः᳘ सकृ᳘त्सादयत्ये᳘कं त᳘दृतुं᳘ करोत्य᳘वकासू᳘पदधात्या᳘पो वा अ᳘वका अपस्त᳘देत᳘स्य ऽर्तोः᳘ पुर᳘स्ताद्दधाति त᳘स्मादेत᳘स्य ऽर्तोः᳘ पुर᳘स्ताद्वर्षति नो᳘प᳘रिष्टात्प्र᳘छादयति त᳘स्मान्न त᳘थेवोप᳘रिष्टाद्वर्षति॥  
तद्य᳘देता॥  
अ᳘त्रोपद᳘धाति संवत्सर᳘ एषो᳘ ऽग्नि᳘रिम᳘ उ लोकाः᳘ संवत्सरस्त᳘स्यान्त᳘रिक्षमेव᳘ मध्यमा चि᳘तिरन्त᳘रिक्षमस्य वर्षाशर᳘दावृत् तद्य᳘देता अ᳘त्रोपद᳘धाति य᳘देवा᳘स्यैता᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेता अत्रो᳘पदधाति॥  
य᳘द्वेवै᳘ता अ᳘त्रोपद᳘धाति॥  
प्रजा᳘पतिरेषो᳘ ऽग्निः᳘ संवत्सर᳘ उ प्रजा᳘पतिस्त᳘स्य म᳘ध्यमेव᳘ मध्यमा चि᳘तिर्म᳘ध्यमस्य वर्षाशर᳘दावृतू तद्य᳘देता अ᳘त्रोपद᳘धाति य᳘देवा᳘स्यैता᳘ आत्म᳘नस्त᳘दस्मिन्नेतत्प्र᳘तिदधाति त᳘स्मादेता अत्रो᳘पदधाति॥  
ता वा᳘ एताः᳘॥  
च᳘तस्र ऋतव्या᳘ मध्यमा᳘यां चि᳘ता उ᳘पदधाति द्वे᳘-द्वे इ᳘तरासु चि᳘तिषु च᳘तुष्पादा वै᳘ पश᳘वो ऽन्त᳘रिक्षम् मध्यमा चि᳘तिरन्त᳘रिक्षे त᳘त्पशू᳘न्दधाति त᳘स्मादन्त᳘रिक्षायतनाः पश᳘वः॥  
य᳘द्वेव च᳘तस्रः च᳘तुष्पादा वै᳘ पशवो᳘ ऽन्नम् पश᳘वो म᳘ध्यम् मध्यमा चि᳘तिर्मध्यतस्तद᳘न्नं दधाति॥  
य᳘द्वेव च᳘तस्रः॥  
च᳘तुरक्षरं वा᳘ अन्त᳘रिक्षं द्व्य᳘क्षरा इ᳘तराश्चि᳘तयस्तद्या᳘वदन्त᳘रिक्षं ता᳘वत्त᳘त्कृत्वो᳘पदधाति॥  
य᳘द्वेव चतस्रः॥  
पशु᳘रेष य᳘दग्निर्म᳘ध्यं तत्प्र᳘ति पशुं व᳘रिष्ठं करोति त᳘स्मान्म᳘ध्यम् प्र᳘ति पशुर्व᳘रिष्ठः॥  
ता वा᳘ एताः᳘॥  
च᳘तस्र ऋतव्या᳘स्ता᳘सां विश्व᳘ज्योतिः पञ्चमी प᳘ञ्च दि᳘श्यास्तद्द᳘श द᳘शाक्षरा विराड᳘न्नं विराण्म᳘ध्यम् मध्यमा चि᳘तिर्मध्यतस्तद᳘न्नं दधाति ता अ᳘नन्तर्हिताः स्वयमातृणा᳘या उ᳘पदधाति प्राणो वै᳘ स्वयमातृणा᳘नन्तर्हितं त᳘त्प्राणाद᳘न्नं दधात्यु᳘त्तरा उ᳘त्तरं त᳘त्प्राणाद᳘न्नं दधाति॥  
अ᳘थ प्राणभृ᳘त उ᳘पदधाति॥  
प्राणा वै᳘ प्राणभृ᳘तः प्राणा᳘नेवै᳘तदु᳘पदधाति ता द᳘श भवन्ति द᳘श वै᳘ प्राणाः᳘ पूर्वार्ध उ᳘पदधाति पुर᳘स्ताद्धी᳘मे प्राणा आ᳘युर्मे पाहि ज्यो᳘तिर्मे यछे᳘ति प्राणो वै ज्यो᳘तिः प्राण᳘म् मे यछे᳘त्येवै᳘त᳘दाह ता अ᳘नन्तर्हिता ऋतव्या᳘भ्य उ᳘पदधाति प्राणो वै᳘ वायु᳘रृतु᳘षु त᳘द्वायुम् प्र᳘तिष्ठापयति॥  
अ᳘थ छन्दस्या᳘ उ᳘पदधाति॥  
पश᳘वो वै छ᳘न्दांस्यन्त᳘रिक्षम् मध्यमा चि᳘तिरन्त᳘रिक्षे त᳘त्पशुं᳘ दधाति त᳘स्मादन्त᳘रिक्षायतनाः पश᳘वः॥  
य᳘द्वेव᳘ छन्दस्या᳘ उपद᳘धाति॥  
पश᳘वो वै छ᳘न्दांस्य᳘न्न्म् पश᳘वो म᳘ध्यम् मध्यमा चि᳘तिर्मध्यतस्तद᳘न्नं दधाति॥  
ता द्वा᳘दश-द्वादशो᳘पदधाति॥  
द्वा᳘दशाक्षरा वै ज᳘गती पश᳘वो ज᳘गत्यन्त᳘रिक्षम् मध्यमा चि᳘तिरन्त᳘रिक्षे त᳘त्पशू᳘न्दधाति त᳘स्मादन्त᳘रिक्षायतनाः पश᳘वः॥  
य᳘द्वेव द्वा᳘दश-द्वादश॥  
द्वा᳘दशाक्षरा वै ज᳘गती पश᳘वो वै ज᳘गत्य᳘न्नम् पश᳘वो म᳘ध्यम् मध्यमा चि᳘तिर्मध्यतस्तद᳘न्न दधाति ता अ᳘नन्तर्हिताः प्राणभृ᳘द्भ्य उ᳘पदधात्य᳘नन्तर्हितं त᳘त्प्राणेभ्यो᳘ ऽन्नं दधात्यु᳘त्तरा उ᳘त्तरं त᳘त्प्राणेभ्यो᳘ ऽन्नं दधाति॥  
मा छ᳘न्द इ᳘ति॥  
अयं वै᳘ लोको मा᳘यं हि᳘ लोको᳘ मित᳘ इव प्रमा छ᳘न्द इ᳘त्यन्तरिक्षलोको वै᳘ प्रमा᳘न्तरिक्षलोको᳘ ह्यस्मा᳘ल्लोकात्प्र᳘मित इव प्रतिमा छ᳘न्द इ᳘त्यसौ वै᳘ लोकः᳘ प्रतिमै᳘ष ह्य᳘न्तरिक्षलोके प्र᳘तिमित इवास्रीव᳘यश्छ᳘न्द इत्य᳘न्नमस्रीव᳘यस्तद्य᳘देषु᳘ लोकेष्व᳘न्नं त᳘दस्रीवयो᳘ ऽथो य᳘देभ्यो᳘ लोकेभ्यो᳘ ऽन्नं स्र᳘वति त᳘दस्रीवयो ऽथा᳘तो नि᳘रुक्तान्येव छ᳘न्दांस्यु᳘पदधाति॥  
पङ्क्तिश्छ᳘न्दः॥  
उष्णिक्छ᳘न्दो बृहती छ᳘न्दो ऽनुष्टुप्छ᳘न्दो विराट् छ᳘न्दो गायत्री छ᳘न्दस्त्रिष्टुप्छ᳘न्दो ज᳘गती छ᳘न्द इ᳘त्येता᳘नि नि᳘रुक्तानि विरा᳘डष्टमानि छ᳘न्दांस्यु᳘पदधाति पृथिवी छ᳘न्दो ऽन्त᳘रिक्षं छ᳘न्द इ᳘ति या᳘न्येतद्देव᳘त्यानि छ᳘न्दांसि ता᳘न्येवै᳘तदु᳘पदधात्यग्निर्देव᳘ता वा᳘तो देवते᳘त्येता वै᳘ देव᳘ताश्छ᳘न्दांसि ता᳘न्येवै᳘तदु᳘पदधाति॥  
स वै नि᳘रुक्तानि चा᳘निरुक्तानि चो᳘पदधाति॥  
स यत्स᳘र्वाणि नि᳘रुक्तान्युपा᳘धास्यद᳘न्तवद्धा᳘न्नमभविष्यद᳘क्षेष्यत हा᳘थ यत्स᳘र्वाण्य᳘निरुक्तानि परो᳘ ऽक्षं हा᳘न्नमभविष्यन्न᳘ हैनद᳘द्रक्ष्यंश्चन नि᳘रुक्तानि चा᳘निरुक्तानि चो᳘पदधाति त᳘स्मान्नि᳘रुक्तम᳘न्नमद्य᳘मानं न᳘ क्षीयते॥  
ता᳘नि वा᳘ एता᳘नि॥  
त्री᳘णि द्वादशान्यु᳘पदधाति तत्ष᳘ट्त्रिंशत्ष᳘ट्त्रिंशदक्षरा बृहत्ये᳘षा वै सा बृहती यां त᳘द्देवा᳘ अन्त᳘रिक्षम् बृहतीं᳘ तृती᳘यां चि᳘तिमपश्यंस्त᳘स्या एत᳘स्यै देवा᳘ उत्तमाः᳘॥  
य᳘द्वेवै᳘ता इ᳘ष्टका उपद᳘धाति॥  
प्रजा᳘पतेर्विस्रस्तात्स᳘र्वाणि भूता᳘नि स᳘र्वा दिशो᳘ ऽनु व्यु᳘दक्रामन्॥  
स यः स᳘ प्रजा᳘पतिर्व्य᳘स्रंसत॥  
अय᳘मेव स यो᳘ ऽय᳘मग्नि᳘श्चीयते᳘ ऽथ या᳘न्यस्मात्ता᳘नि भूता᳘नि व्युद᳘क्रामन्नेतास्ता इ᳘ष्टकास्तद्य᳘देता᳘ उपद᳘धाति या᳘न्येवा᳘स्मात्ता᳘नि भूता᳘नि व्युद᳘क्रामंस्ता᳘न्यस्मिन्नेतत्प्र᳘तिदधाति॥  
तद्या द᳘श प्रथमा᳘ उपद᳘धाति॥  
स᳘ चन्द्र᳘मास्ता द᳘श भवन्ति द᳘शाक्षरा विराड᳘न्नं विराड᳘न्नमु चन्द्र᳘मा अ᳘थ या उ᳘त्तराः ष᳘ट्त्रिंशदर्धमासा᳘श्च ते मा᳘साश्च च᳘तुर्विंशतिरर्धमासा द्वा᳘दश मा᳘साश्चन्द्र᳘मा वै᳘ संवत्सरः स᳘र्वाणि भूता᳘नि॥  
तं य᳘त्र देवाः᳘ सम᳘स्कुर्वन्॥  
त᳘दस्मिन्नेता᳘नि स᳘र्वाणि भूता᳘नि मध्यतो᳘ ऽदधुस्त᳘थैवा᳘स्मिन्नय᳘मेत᳘द्दधाति ता अ᳘नन्तर्हिता ऋतव्या᳘भ्य उ᳘पदधात्यृतु᳘षु तत्स᳘र्वाणि भूता᳘नि प्र᳘तिष्ठापयति॥  
अ᳘थ वा᳘लखिल्या उ᳘पदधाति॥  
प्राणा वै वा᳘लखिल्याः प्राणा᳘नेवै᳘तदु᳘पदधाति ता यद्वा᳘लखिल्या नाम यद्वा᳘ उर्व᳘रयोर᳘सम्भिन्नम् भ᳘वति खिल इ᳘ति वै तदा᳘चक्षते वालमात्रा᳘दु हेमे᳘ प्राणा अ᳘सम्भिन्नास्ते य᳘द्वालसात्राद᳘सम्भिन्नास्त᳘स्माद्वा᳘लखिल्याः॥  
स वै᳘ सप्त᳘ पुर᳘स्तादुपद᳘धाति॥  
सप्त᳘ पश्चात्तद्याः᳘ सप्त᳘ पुर᳘स्तादुपद᳘धाति य᳘ एवे᳘मे᳘ सप्त᳘ पुर᳘स्तात्प्राणास्ता᳘नस्मिन्नेत᳘द्दधाति॥  
अ᳘थ याः᳘ सप्त᳘ पश्चा᳘त्॥  
एषा᳘मेवै᳘त᳘त्प्राणा᳘नामेता᳘न्प्राणा᳘न्प्रती᳘न्करोति त᳘स्माद्य᳘देभिर᳘न्नम᳘त्ति त᳘देतैर᳘त्येति॥  
य᳘द्वेव᳘ सप्त᳘ पुर᳘स्तादुपद᳘धाति॥  
सप्त वा᳘ इमे᳘ पुर᳘स्तात्प्राणा᳘श्चत्वा᳘रि दोर्बाहवा᳘णि शि᳘रो ग्रीवा य᳘दूर्ध्वं ना᳘भेस्त᳘त्सप्तमम᳘ङ्गे ऽङ्गे हि᳘ प्राण᳘ एते वै᳘ सप्त᳘ पुर᳘स्तात्प्राणास्ता᳘नस्मिन्नेत᳘द्दधाति॥  
अ᳘थ याः᳘ सप्त᳘ पश्चा᳘त्॥  
सप्त वा᳘ इमे᳘ पश्चा᳘त्प्राणा᳘श्चत्वा᳘र्यूर्वष्ठीवा᳘नि द्वै᳘ प्रतिष्ठे यद᳘वाङ्ना᳘भेस्त᳘त्सप्तमम᳘ङ्गे ऽङ्गे हि᳘ प्राण एते वै᳘ सप्त᳘ पश्चा᳘त्प्राणास्ता᳘नस्मिन्नेत᳘द्दधाति॥  
मूर्धा᳘सि रा᳘ट्॥  
ध्रुवा᳘सि धरु᳘णा धर्त्र्य᳘सि ध᳘रणी य᳘न्त्री रा᳘ड्यन्त्र्य᳘सि य᳘मनी ध्रुवा᳘सि ध᳘रित्री᳘त्येता᳘नेवा᳘स्मिन्नेत᳘द्ध्रुवा᳘न्प्राणा᳘न्यछति॥  
य᳘द्वेव वा᳘लखिल्या उपद᳘धाति॥  
एतद्वै᳘ देवा वा᳘लखिल्याभिरेवे᳘मां᳘लोकान्त्स᳘मयुरित᳘श्चोर्ध्वा᳘नमु᳘तश्चार्वा᳘चस्त᳘थैवै᳘तद्य᳘जमानो वा᳘लखिल्याभिरेवे᳘मां᳘लोकान्त्सं᳘यातीत᳘श्चोर्ध्वा᳘नमु᳘तश्चार्वा᳘चः॥  
मूर्धा᳘सि राडि᳘तीमं लोक᳘मरोहन्॥  
ध्रुवा᳘सि धरुणे᳘त्यन्तरिक्षलोकं᳘ धर्त्र्य᳘सि ध᳘रणी᳘त्यमुं᳘ ध᳘रणी᳘त्यमुं᳘ लोकमा᳘युषे त्वा व᳘र्चसे त्वा कृष्यै᳘ त्वा क्षे᳘माय त्वे᳘ति चत्वा᳘रश्चतुष्पादाः पशवो᳘ ऽन्नम् पश᳘वस्त᳘ एतै᳘श्चतु᳘र्भिश्च᳘तुष्पादैः पशु᳘भिरेतेना᳘न्नेनामु᳘ष्मिंलोके प्र᳘त्यतिष्ठंस्त᳘थैवै᳘तद्य᳘जमान एतै᳘श्चतु᳘र्भिश्च᳘तुष्पादैः पशु᳘भिरेतेना᳘न्नेनामु᳘ष्मिंलोके प्र᳘तितिष्ठति॥  
स स प᳘राङिव रो᳘हः॥  
इय᳘मु वै᳘ प्रतिष्ठा ते᳘ देवा᳘ इमा᳘म् प्रतिष्ठा᳘मभिप्रत्या᳘यंस्त᳘थै᳘वैतद्य᳘जमान इमा᳘म् प्रति ष्हा᳘मभिप्रत्यै᳘ति॥  
य᳘न्त्रि राडि᳘त्यमुं᳘ लोक᳘मरोहन्॥  
यन्त्र्य᳘सि य᳘मनी᳘त्यन्तरिक्षलोकं᳘ ध्रुवा᳘सि ध᳘रित्री᳘तीमं᳘ लोक᳘मिषे᳘ त्वोर्जे᳘ त्वा रय्यै᳘ त्वा पो᳘षाय त्वे᳘ति चत्वा᳘रश्च᳘तुष्पादाः पशवो᳘ ऽन्नम् पशवस्त᳘ एतै᳘श्चतु᳘र्भिश्च᳘तुष्पादैः पशु᳘भिरेतेना᳘न्नेनास्मिं᳘लोके प्र᳘त्यतिष्ठंस्त᳘थैवै᳘तद्य᳘जमान एतै᳘श्चतु᳘र्भिश्च᳘तुष्पादैः पशु᳘भिरेतेना᳘न्नेनास्मिं᳘लोके प्र᳘तितिष्ठति॥  
अथा᳘तः सं᳘स्कृतिरेव᳘॥  
या अमूरे᳘कादशे᳘ष्टका उपद᳘धाति यो᳘ ऽसौ᳘ प्रथमो᳘ ऽनुवाकस्त᳘दन्त᳘रिक्षं स᳘ आत्मा तद्यत्ता ए᳘कादश भ᳘वन्त्ये᳘कादशाक्षरा वै᳘ त्रिष्टुप्त्रै᳘ष्टुभमन्त᳘रिक्षम᳘थ या उ᳘त्तराः षष्टिः स᳘ वायुः स᳘ प्रजा᳘पतिः सो᳘ ऽग्निः स य᳘जमानः॥  
तद्याः᳘ पुर᳘स्तादुपद᳘धाति॥  
शि᳘रो ऽस्य तास्ता द᳘श भवन्ति द᳘श वै᳘ प्राणाः᳘ प्राणा᳘ उ वै शि᳘रः पूर्वार्ध उ᳘पदधाति पुर᳘स्ताद्धी᳘दं शि᳘रः॥  
अ᳘थ या᳘ दक्षिणतः᳘॥  
य᳘दूर्ध्वम् म᳘ध्यादवाची᳘नं शीर्ष्णस्त᳘दस्य ता अ᳘थ याः᳘ पश्चाद्य᳘दूर्ध्व᳘म् प्रतिष्ठा᳘या अवाची᳘नम् म᳘ध्यात्त᳘दस्य ताः᳘ प्रतिष्ठै᳘वो᳘त्तरतः᳘॥  
तद्याः᳘ सप्त᳘ पुर᳘स्ताद्वा᳘लखिल्या उपद᳘धाति॥  
य᳘ एवे᳘मे᳘ सप्त᳘ पुर᳘स्तात्प्राणास्ता᳘नस्मिन्नेत᳘द्दधाति ता अ᳘नन्तर्हिता एता᳘भ्यो दश᳘भ्य उ᳘पदधात्य᳘नन्तर्हितांस्त᳘छीर्ष्णः᳘ प्राणा᳘न्दधाति॥  
अ᳘थ याः᳘ सप्त᳘ पश्चा᳘त्॥  
य᳘ एवे᳘मे᳘ सप्त᳘ पश्चा᳘त्प्राणास्ता᳘नस्मिन्नेत᳘द्दधाति ता अ᳘नन्तर्हिता एता᳘भ्यो द्वादश᳘भ्य उ᳘पदधात्य᳘नन्तर्हितांस्त᳘दात्म᳘नः प्राणा᳘न्दधाति स᳘ एष᳘ वायुः᳘ प्रजा᳘पतिरस्मिंस्त्रै᳘ष्टुभे ऽन्त᳘रिक्षे समन्तम् प᳘र्यक्नस्तद्य᳘त्तृती᳘यां चि᳘तिमुपद᳘धाति वायुं᳘ चैव त᳘दन्त᳘रिक्षं च सङ्क्कृत्यो᳘पधत्ते᳘ ऽथ लोकम्पृणे उ᳘पदधात्यस्यां᳘ स्रक्त्यां त᳘योरुप᳘रि ब᳘न्धुः पु᳘रीषं नि᳘वपति त᳘स्योप᳘रि ब᳘न्धुः॥  
