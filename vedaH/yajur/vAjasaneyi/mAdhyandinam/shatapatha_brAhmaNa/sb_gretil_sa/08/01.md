
प्राणभृ᳘त उ᳘पदधाति॥  
प्राणा वै᳘ प्राणभृ᳘तः प्राणा᳘नेवैतदु᳘पदधाति ताः᳘ प्रथमा᳘यां चि᳘ता उ᳘पदधाति पूर्वार्ध᳘ एषो᳘ ऽग्नेर्य᳘त्प्रथमा चि᳘तिः पुर᳘स्तात्त᳘त्प्राणा᳘न्दधाति त᳘स्मादिमे᳘ पुर᳘स्तात्प्राणाः᳘॥  
ता द᳘श-दशो᳘पदधाति॥  
द᳘श वै᳘ प्राणा य᳘दु वा अ᳘पि बहु कृ᳘त्वो द᳘श-दश द᳘शैव तृत्प᳘ञ्च कृ᳘त्वो द᳘श-दशो᳘पदधाति प᳘ञ्च वा᳘ एता᳘न्पशूनु᳘पदधाति द᳘श-दश वा ए᳘कैकस्मिन्पशौ᳘ प्राणास्तदेषु स᳘र्वेषु प्राणा᳘न्दधात्य᳘नन्तर्हिताः पशु᳘भ्य उ᳘पदधात्य᳘नन्तर्हितांस्त᳘त्पशु᳘भ्यः प्राणा᳘न्दधाति सर्व᳘त उ᳘पदधाति सर्व᳘त एवै᳘ष्वेत᳘त्प्राणा᳘न्दधाति॥  
य᳘द्वेव᳘ प्राणभृ᳘त उपद᳘धाति॥  
प्रजा᳘पतेर्वि᳘स्रस्तात्प्राणा उ᳘दक्रामन्देव᳘ता भूत्वा ता᳘नब्रवीदु᳘प मे᳘त प्र᳘ति म एत᳘द्धत्त ये᳘न मे यूय᳘मुद᳘क्रमिष्टे᳘ति स वै तद᳘न्नं सृजस्व य᳘त्ते वयम् प᳘श्यन्त उपव᳘सामे᳘ति ते वा᳘ उभ᳘ये सृजामहा इ᳘ति तथे᳘ति ते᳘ प्राणा᳘श्च प्रजा᳘पतिश्चैतद᳘न्नमसृजन्तैताः᳘ प्राणभृ᳘तः॥  
स᳘ पुर᳘स्तादु᳘पदधाति॥  
अय᳘म् पुरो भु᳘व इ᳘त्यग्निर्वै᳘ पुरस्तद्यत्तमा᳘ह पुर इ᳘ति प्रा᳘ञ्चं ह्य᳘ग्नि᳘मुद्ध᳘रन्ति प्रा᳘ञ्चमुपच᳘रन्त्य᳘थ यद्भु᳘व इत्या᳘हाग्निर्वै भु᳘वो ऽग्नेर्ही᳘दं स᳘र्वम् भ᳘वति प्राणो᳘ हाग्नि᳘र्भूत्वा᳘ पुर᳘स्तात्तस्थौ त᳘देव त᳘द्रूपमु᳘पदधाति॥  
त᳘स्य प्राणो᳘ भौवायन इ᳘ति॥  
प्राणं त᳘स्माद्रूपा᳘दग्नेर्नि᳘रमिमीत वसन्तः᳘ प्राणायन इ᳘ति वसन्त᳘मृतु᳘म् प्राणान्नि᳘रमिमीत गायत्री᳘ वासन्ती᳘ति गायत्रीं छ᳘न्दो वसन्ता᳘दृतोर्नि᳘रमिमीत गायत्र्यै᳘ गायत्रमि᳘ति गायत्र्यै छ᳘न्दसो गायत्रं सा᳘म नि᳘रमिमीत गायत्रा᳘दुपांशुरि᳘ति गायत्रात्सा᳘म्न उपांशुं ग्र᳘हं नि᳘रमिमीतोपांशो᳘स्त्रिवृदि᳘त्युपांशोर्ग्र᳘हात्त्रिवृ᳘तं स्तो᳘मं नि᳘रमिमीत त्रिवृ᳘तो रथन्तरमि᳘ति त्रिवृ᳘त स्तो᳘माद्रथन्तर᳘म् पृष्ठं नि᳘रमिमीत॥  
व᳘सिष्ठ ऋ᳘षिरि᳘ति॥  
प्राणो वै व᳘सिष्ठ ऋ᳘षिर्यद्वै नु श्रे᳘ष्ठस्ते᳘न व᳘सिष्ठो᳘ ऽथो यद्व᳘स्तृतमो व᳘सति ते᳘नो एव व᳘सिष्ठः प्रजा᳘पतिगृहीतया त्वये᳘ति प्रजा᳘पतिसृष्टया त्वये᳘त्येत᳘त्प्राणं᳘ गृह्णामि प्रजा᳘भ्य इ᳘ति प्राण᳘म् पुर᳘स्तात्प्रा᳘पादयत नानो᳘पदधाति ये᳘ नानाकामाः᳘ प्राणे तांस्त᳘द्दधाति सकृ᳘त्सादयत्ये᳘कं त᳘त्प्राणं᳘ करोत्य᳘थ यन्ना᳘ना साद᳘येत्प्राणं ह वि᳘छिन्द्यात्सै᳘षा᳘ त्रिवृदि᳘ष्टका य᳘जुः सा᳘दनं सू᳘ददोहास्त᳘त्त्रिवृ᳘त्त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वत्त᳘त्कृत्वो᳘पदधाति॥  
अ᳘थ दक्षिणतः᳘॥  
अयं᳘ दक्षिणा᳘ विश्व᳘कर्मे᳘त्ययं वै᳘ वायु᳘र्विश्व᳘कर्मा यो᳘ ऽयम् प᳘वत एष ही᳘दं स᳘र्वं करो᳘ति तद्यत्तमा᳘ह दक्षिणे᳘ति त᳘स्मादेष᳘ दक्षिणै᳘व भू᳘यिष्ठं वाति म᳘नो ह वायु᳘र्भूत्वा᳘ दक्षिणत᳘स्तस्थौ त᳘देव त᳘द्रूपमु᳘पदधाति॥  
त᳘स्य म᳘नो वैश्वकर्मणमि᳘ति॥  
म᳘नस्त᳘स्माद्रूपा᳘द्वायोर्नि᳘रमिमीत ग्रीष्मो᳘ मानस इ᳘ति ग्रीष्म᳘मृतुम् म᳘नसो नि᳘रमिमीत त्रिष्टुब्ग्रैष्मी᳘ति त्रिष्टु᳘भं छ᳘न्दो ग्रीष्मा᳘दृतोर्नि᳘रमिमीत त्रिष्टु᳘भः स्वारमि᳘ति त्रिष्टु᳘भश्छ᳘न्दसः स्वारं सा᳘म नि᳘रमिमीत स्वारा᳘दन्तर्याम इ᳘ति स्वारात्सा᳘म्नो ऽन्तर्यामं ग्र᳘हं नि᳘रमिमीतान्तर्यामा᳘त्पञ्चदश इ᳘त्यन्तर्यामाद्ग्र᳘हात्पञ्चदशं स्तो᳘मं नि᳘रमिमीत पञ्चदशा᳘द्बृहदि᳘ति पञ्चदशात्स्तो᳘माद्बृह᳘त्पृष्ठं नि᳘रमिमीत॥  
भर᳘द्वाज ऋ᳘षिरि᳘ति॥  
म᳘नो वै᳘ भर᳘द्वाज ऋ᳘षिर᳘न्नं वाजो यो वै म᳘नो बिभ᳘र्ति सो᳘ ऽन्नं वा᳘जम् भरति त᳘स्मान्म᳘नो भर᳘द्वाज ऋ᳘षिः प्रजा᳘पतिगृहीतया त्वये᳘ति प्रजा᳘पतिसृष्टया त्वये᳘त्येतन्म᳘नो गृह्णामि प्रजा᳘भ्य इ᳘ति म᳘नो दक्षिणतः प्रा᳘पादयत नानो᳘पदधाति ये᳘ नानाकामा म᳘नसि तांस्त᳘द्दधाति सकृ᳘त्सादयत्ये᳘कं तन्म᳘नः करोत्य᳘थ यन्ना᳘ना साद᳘येन्म᳘नो ह वि᳘छिन्द्यात्सै᳘षा᳘ त्रिवृदि᳘ष्टका त᳘स्योक्तो ब᳘न्धुः॥  
अ᳘थ पश्चा᳘त्॥  
अय᳘म् पश्चा᳘द्विश्व᳘व्यचा इ᳘त्यसौ वा᳘ आदित्यो᳘ विश्व᳘व्यचा यदा ह्ये᳘वैष᳘ उदेत्य᳘थेदं स᳘र्वं व्य᳘चो भवति तद्यत्तमा᳘ह पश्चादि᳘ति त᳘स्मादेत᳘म् प्रत्य᳘ञ्चमेव य᳘न्तम् पश्यन्ति च᳘क्षुर्हादित्यो᳘ भूत्वा᳘ पश्चा᳘त्तस्थौ त᳘देव त᳘द्रूपमु᳘पदधाति॥  
त᳘स्य च᳘क्षुर्वैश्वव्यचसमि᳘ति॥  
च᳘क्षुस्त᳘स्माद्रूपा᳘दादित्यान्नि᳘रमिमीत वर्षा᳘श्चाक्षुष्य᳘ इ᳘ति वर्षा᳘ ऋतुं च᳘क्षुषो नि᳘रमिमीत ज᳘गती वार्षी᳘ति ज᳘गतीं छ᳘न्दो वर्षा᳘भ्य ऋतोर्नि᳘रमिमीत ज᳘गत्या ऋ᳘क्सममि᳘ति ज᳘गत्यै छ᳘न्दस ऋ᳘क्समं सा᳘म नि᳘रमिमीत᳘ ऽर्क्समाछुक्र इत्यृ᳘क्समात्सा᳘म्नः शुक्रं ग्र᳘हं नि᳘रमिमीत शुक्रा᳘त्सप्तदश इ᳘ति शुक्राद्ग्र᳘हात्सप्तदशं स्तो᳘मं नि᳘रमिमीत सप्तदशा᳘द्वैरूपमि᳘ति सप्तदशात्स्तो᳘माद्वैरु:प᳘म् पृष्ठं नि᳘रमिमीत॥  
जम᳘दग्निरृ᳘षिरि᳘ति॥  
च᳘क्षुर्वै᳘ जम᳘दग्निरृ᳘षिर्य᳘देनेन ज᳘गत्प᳘श्यत्य᳘थो मनुते त᳘स्माच्च᳘क्षुर्जम᳘दग्निरृ᳘षिः प्रजा᳘पतिगृहीतया त्वये᳘ति प्रजा᳘पतिसृष्टया त्वये᳘त्येतच्च᳘क्षुर्गृह्णामि प्रजा᳘भ्य इ᳘ति च᳘क्षुः पश्चात्प्रा᳘पादयत नानो᳘पदधाति ये᳘ नानाकामाश्च᳘क्षुषि तांस्त᳘द्दधाति सकृ᳘त्सादयत्ये᳘कं तच्च᳘क्षुः करोत्य᳘थ यन्ना᳘ना साद᳘येच्च᳘क्षुर्ह वि᳘छिन्द्यात्सै᳘षा त्रिवृदि᳘ष्टका त᳘स्योक्तो ब᳘न्धुः॥  
अ᳘थोत्तरतः᳘॥  
इद᳘मुत्तरात्स्व᳘रि᳘ति दि᳘शो वा᳘ उत्तरात्तद्यत्ता आ᳘होत्तरादित्यु᳘त्तरा ह्य᳘स्मात्स᳘र्वस्माद्दिशो᳘ ऽथ यत्स्व᳘रित्या᳘ह स्वर्गो हि᳘ लोको दि᳘शः श्रो᳘त्रं ह दि᳘शो भूत्वो᳘त्तरत᳘स्तस्थौ त᳘देव त᳘द्रूपमु᳘पदधाति॥  
त᳘स्य श्रो᳘त्रं सौवमि᳘ति॥  
श्रो᳘त्रं त᳘स्माद्रूपा᳘द्दिग्भ्यो नि᳘रमिमीत शर᳘छ्रौत्री᳘ति शर᳘दमृतुं श्रो᳘त्रान्नि᳘रमिमीतानुष्टु᳘प्शारदी᳘त्यनुष्टु᳘भं छ᳘न्दः शर᳘द ऋतोर्नि᳘रमिमीतानुष्टु᳘भ ऐडमि᳘त्यनुष्टु᳘भश्छ᳘न्दस ऐडं सा᳘म नि᳘रमिमीतैडा᳘न्मन्थी᳘त्यैडात्सा᳘म्नो मन्थि᳘नं ग्र᳘हं नि᳘रमिमीत मन्थि᳘न एकविंश इ᳘ति मन्थि᳘नो ग्र᳘हादेकविंशं स्तो᳘मं नि᳘रमिमीतैकविंशा᳘द्वैराजमि᳘त्येकविंशात्स्तो᳘माद्वैराज᳘म् पृष्ठं नि᳘रमिमीत॥  
विश्वा᳘मित्र ऋ᳘षिरि᳘ति॥  
श्रो᳘त्रं वै᳘ विश्वा᳘मित्र ऋ᳘षिर्य᳘देनेन सर्व᳘तः शृणोत्य᳘थो य᳘दस्मै सर्व᳘तो मित्रम् भ᳘वति त᳘स्माछ्रो᳘त्रं विश्वा᳘मित्र ऋ᳘षिः प्रजा᳘पतिगृहीतया त्वये᳘ति प्रजा᳘पतिसृष्टया त्वये᳘त्येतछ्रो᳘त्रं गृह्णामि प्रजा᳘भ्य इ᳘ति श्रो᳘त्रमुत्तरतः प्रा᳘पादयत नानो᳘पदधाति ये᳘ नानाकामाः श्रो᳘त्रे तांस्त᳘द्दधाति सकृ᳘त्सादयत्ये᳘कं तछ्रो᳘त्रं करोत्य᳘थ यन्ना᳘ना साद᳘येछ्रो᳘त्रं ह वि᳘छिन्द्यात्सै᳘षा त्रिवृदि᳘ष्टक: त᳘स्योक्तो ब᳘न्धुः॥  
अ᳘थ म᳘ध्ये॥  
इय᳘मुप᳘रि मतिरि᳘ति चन्द्र᳘मा वा᳘ उप᳘रि तद्यत्तमा᳘होपरो᳘त्युप᳘रि हि᳘ चन्द्र᳘मा अ᳘थ य᳘न्मतिरित्या᳘ह वाग्वै᳘ मति᳘र्वाचा ही᳘दं स᳘र्वम् मनुते वा᳘ग्घ चन्द्र᳘मा भूत्वो᳘प᳘रिष्टात्तस्थौ त᳘देव त᳘द्रूपमु᳘पदधाति॥  
त᳘स्यै वा᳘ङ्नात्ये᳘ति॥  
वा᳘चं त᳘स्माद्रूपा᳘च्चन्द्र᳘मसो नि᳘रमिमीत हेमन्तो᳘ वाच्य इ᳘ति हेमन्त᳘मृतुं᳘ वाचो नि᳘रमिमीत पङ्क्ति᳘र्हैमन्ती᳘ति पङ्क्तिं छ᳘न्दो हेमन्ता᳘दृतोर्नि᳘रमिमीत पङ्क्त्यै᳘ निध᳘नवदि᳘ति पङ्क्त्यै छ᳘न्दसो निध᳘नवत्सा᳘म नि᳘रमिमीत निध᳘नवत आग्रयण इ᳘ति निध᳘नवतः सा᳘म्न आग्रयणं ग्र᳘हं नि᳘रमिमीताग्रयणा᳘त्त्रिणवत्रयस्त्रिंशावि᳘त्याग्रयणाद्ग्र᳘हात्त्रिणवत्रयस्त्रिंशौ स्तो᳘मौ नि᳘रमिमीत त्रिणवत्रयस्त्रिंश:!भ्यां शाक्वररैवते इ᳘ति त्रिणवत्रयस्त्रिंशा᳘भ्यां स्तो᳘माभ्यां शाक्वररैवते᳘ पृष्ठे नि᳘रमिमीत॥  
विश्व᳘कर्म ऋ᳘षिरि᳘ति॥  
वाग्वै᳘ विश्व᳘कर्म᳘ ऽर्षिर्वाचा ही᳘दं स᳘र्वं कृतं त᳘स्माद्वा᳘ग्विश्व᳘कर्म᳘ ऽर्षिः प्रजा᳘पतिगृहीतया त्वये᳘ति प्रजा᳘पतिसृष्टया त्वये᳘त्येतद्वा᳘चं गृह्णामि प्रजा᳘भ्य इ᳘ति वा᳘चमुप᳘रिष्टात्प्रा᳘पादयत नानो᳘पदधाति ये᳘ नानाकामा᳘ वाचि तांस्त᳘द्दधाति सकृ᳘त्सादयत्ये᳘कां तद्वा᳘चं करोत्य᳘थ यन्ना᳘ना साद᳘येद्वा᳘चं ह वि᳘छिन्द्या᳘त्सैषा᳘ त्रिवृदि᳘ष्टका त᳘स्योक्तो ब᳘न्धुः॥  
एतद्वै तद᳘न्नम्॥  
यत्त᳘त्प्राणा᳘श्च प्रजा᳘पतिश्चा᳘सृजन्तैता᳘वान्वै स᳘र्वो यज्ञो᳘ यज्ञ᳘ उ देवा᳘नाम᳘न्नम्॥  
ता द᳘श-द्शो᳘पदधाति॥  
द᳘शाक्षरा विरा᳘ड्विरा᳘डु कृत्स्नम᳘न्नं स᳘र्वमेवा᳘स्मिन्नेत᳘त्कृत्स्नम᳘न्नं दधाति सर्व᳘त उ᳘पदधाति सर्व᳘त एवा᳘स्मिन्नेत᳘त्कृत्स्नम᳘न्नं दधाति ता᳘ हैता᳘ विरा᳘ज एता᳘न्प्राणा᳘न्बिभ्रति य᳘त्प्राणान्बि᳘भ्रति त᳘स्मात्प्राणभृ᳘तः॥  
त᳘दाहुः॥  
कि᳘म् प्राणाः कि᳘म् प्राणभृ᳘त इ᳘ति प्राणा᳘ एव᳘ प्राणा अ᳘ङ्गानि प्राणभृन्त्य᳘ङ्गानि हि᳘ प्राणान्बि᳘भ्रति प्राणास्त्वे᳘व᳘ प्राणा अ᳘न्नम् प्राणभृद᳘न्नं हि᳘ प्राणा᳘न्बिभ᳘र्ति॥  
त᳘दाहुः॥  
कथ᳘मस्यैताः स᳘र्वाः प्राजापत्या᳘ भवन्ती᳘ति य᳘देव स᳘र्वास्वा᳘ह प्रजा᳘पतिगृहीतया त्वये᳘त्येव᳘मु हास्यैताः स᳘र्वाः प्राजापत्या᳘ भवन्ति॥  
त᳘दाहुः॥  
यद्ग्र᳘हाय गृहीता᳘य स्तुवते᳘ ऽथ शं᳘सत्य᳘थ क᳘स्मात्पुर᳘स्ताद्ग्र᳘हाणामृ᳘चश्च सा᳘मानि चो᳘पदधाती᳘ति संस्था वै क᳘र्मणो ऽन्वीक्षित᳘व्य ऽर्चा वै᳘ प्रतिप᳘दा ग्र᳘हो गृह्यत ऋचि सा᳘म गीयते त᳘दस्यैतद्य᳘त्पुर᳘स्ताद्ग्र᳘हाणामृ᳘चश्च सा᳘मानि चोपद᳘धात्य᳘थ य᳘दुप᳘रिष्टाद्ग्र᳘हाणां स्तुतशस्त्रे भ᳘वतस्त᳘द्वस्यैतद्य᳘दुप᳘रिष्टाद्ग्र᳘हाणां स्तो᳘मांश्च पृष्ठा᳘नि चोपद᳘धाति॥  
त᳘दाहुः॥  
य᳘देत᳘त्त्रयं सह᳘ क्रिय᳘ते ग्र᳘ह स्तोत्रं᳘ शस्त्रमथा᳘त्र ग्र᳘हं चैव᳘ स्तोत्रं᳘ चोपद᳘धाति कथ᳘मस्यात्रा᳘पि शस्रमु᳘पहितं यद्वाव᳘ स्तोत्रं त᳘छस्त्रं या᳘सु ह्येव᳘ स्तुव᳘ते ता᳘ उ एवा᳘नुशंसत्येव᳘मु हास्यात्रा᳘पि शस्त्रमु᳘पहितम् भवति॥  
त᳘दाहुः॥  
यद्य᳘था पितुः᳘ पुत्र᳘मेवं त्री᳘णि प्रथमान्याहा᳘थ क᳘स्मादृक्साम᳘योः सं᳘क्रामती᳘ति सा᳘म वा᳘ ऋचः प᳘तिस्तद्यत्तत्रा᳘पि य᳘था पितुः᳘ पुत्र᳘मेव᳘म् ब्रूयाद्य᳘था प᳘तिं स᳘न्तम् पुत्र᳘म् ब्रूया᳘त्तादृक्तत्त᳘स्मादृक्साम᳘योः सं᳘क्रामति क᳘स्मादु त्रिः सं᳘तनोती᳘ति पित᳘रम् पुत्रम् पौ᳘त्रं तांस्तत्सं᳘तनोति त᳘स्मादु ते᳘भ्य ए᳘क एव᳘ ददाति॥  
तद्याः᳘ पुर᳘स्तादुपद᳘धाति॥  
ताः᳘ प्राणभृतो᳘ ऽथ याः᳘ पश्चात्ता᳘श्चक्षुर्भृ᳘तस्ता᳘ अपानभृतो᳘ ऽथ या᳘ दक्षिणतस्ता᳘ मनोभृ᳘तस्ता᳘ उ व्यानभृतो᳘ ऽथ या उत्तरतस्ताः᳘ श्रोत्रभृ᳘तस्ता᳘ उदानभृतो᳘ ऽथ या म᳘ध्ये ता᳘ वाग्भृ᳘तस्ता᳘ उ समानभृ᳘तः॥  
त᳘दु ह च᳘रकाध्वर्यवः॥  
अन्या᳘ एवा᳘पानभृ᳘तो व्यानभृ᳘त उदानभृ᳘तः समानभृ᳘तश्चक्षुर्भृ᳘तो मनोभृ᳘तः श्रोत्रभृ᳘तो वाग्भृ᳘त इत्यु᳘पदधति न त᳘था कुर्यादत्य᳘हैव᳘ रोच᳘यन्त्य᳘त्रो एवै᳘ता᳘नि स᳘र्वाणि रूपाण्यु᳘पधीयन्ते॥  
स वै᳘ पुर᳘स्तादुपधा᳘य पश्चादु᳘पदधाति॥  
प्राणो᳘ हापानो᳘ भूत्वा᳘ङ्गुल्यग्रे᳘भ्य इ᳘ति सं᳘चरत्यपान᳘ उ ह प्राणो᳘ भूत्वा᳘ङ्गुल्यग्रे᳘भ्य इ᳘ति सं᳘चरति तद्य᳘त्पुर᳘स्तादुपधा᳘य पश्चा᳘दुपद᳘धात्येना᳘वेवै᳘त᳘त्प्राणौ सं᳘तनोति सं᳘दधाति त᳘स्मादेतौ᳘ प्राणौ सं᳘ततौ सं᳘हितौ॥  
अ᳘थ दक्षिणत᳘ उपधा᳘योत्तरत उ᳘पदधाति॥  
व्यानो᳘ होदानो᳘ भूत्वा᳘ङ्गुल्यग्रे᳘भ्य इ᳘ति सं᳘चरत्युदान᳘ उ ह व्यानो᳘ भूत्वा᳘ङ्गुल्यग्रे᳘भ्य इ᳘ति सं᳘चरति तद्य᳘द्दक्षिणत᳘ उपधा᳘योत्तरत᳘ उपद᳘धात्येता᳘वेवै᳘त᳘त्प्राणौ सं᳘तनोति सं᳘दधाति त᳘स्मादेतौ᳘ प्राणौ सं᳘ततौ सं᳘हितौ॥  
अ᳘थ या म᳘ध्य उपद᳘धाति॥  
स᳘ प्राणस्ता᳘ रेतःसि᳘चोर्वे᳘लयो᳘पदधाति पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ एवा᳘स्मिन्नेत᳘त्प्राणं᳘ दधाति सर्व᳘त उ᳘पदधाति सर्व᳘त एवा᳘स्मिन्नेत᳘त्प्राणं᳘ दधात्य᳘थो एवं᳘ हैष᳘ गुदः᳘ प्राणः᳘ समन्तं ना᳘भिम् प᳘र्यक्नो नू᳘चीश्च तिरश्चीश्चो᳘पदधाति त᳘स्मादिमे᳘ ऽन्व᳘ञ्चश्च तिर्य᳘ञ्चश्चात्म᳘न्प्राणाः सं᳘स्पृष्टा उ᳘पदधाति प्राणा᳘नेवै᳘तत्सं᳘तनोति सं᳘दधाति त᳘स्मादिमे᳘ प्राणाः सं᳘तताः सं᳘हिताः॥  
ता है᳘के पु᳘रुषमुपार्प्यो᳘पदधति॥  
एष वै᳘ प्राणस्त᳘मेता᳘ बिभ्रति य᳘त्प्राणम् बि᳘भ्रति त᳘स्मात्प्राणभृ᳘त इ᳘ति न त᳘था कुर्यादेषो᳘ ऽहैव᳘ प्राणो य᳘ एष᳘ हिरण्म᳘यः पु᳘रुषस्त᳘स्य त्व᳘य᳘मात्मा या᳘वदिद᳘मभ्य᳘य᳘मग्निर्वि᳘हितस्तद्य᳘द्धास्यैता अ᳘ङ्ग ना᳘भिप्राप्नुयुः᳘ प्राणो᳘ हास्य तद᳘ङ्गं ना᳘भिप्रा᳘प्नुयाद्य᳘दु वै᳘ प्राणो᳘ ऽङ्गं ना᳘भिप्राप्नो᳘ति शु᳘ष्यति वा वै तन्म्ला᳘यति वा त᳘स्मादेनाः परिश्रि᳘त्स्वेवो᳘पार्प्यो᳘पदध्याद᳘थ य: म᳘ध्य उपद᳘धाति ता᳘भिरस्यैष᳘ आत्मा᳘ पूर्णस्ता᳘ उ एवै᳘त᳘स्माद᳘नन्तर्हिताः॥  
त᳘दाहुः॥  
य᳘दय᳘म् पुरो भु᳘वो ऽयं᳘ दक्षिणा᳘ विश्व᳘कर्माय᳘म् पश्चा᳘द्विश्व᳘व्यचा इद᳘मुत्तरात्स्वरिय᳘मुप᳘रि मतिरि᳘ति सम्प्रति दि᳘शो ऽभ्यनूच्यन्ते᳘ ऽथ क᳘स्मादेना अक्ष्णयादेशेषू᳘पदधाती᳘ति प्राणा वै᳘ प्राणभृ᳘तस्ता य᳘त्सम्प्रति दि᳘श उपदध्या᳘त्प्रागपं᳘ हैवा᳘य᳘म् प्राणः सं᳘चरेद᳘थ य᳘देना एवमभ्यनूक्ताः᳘ सती᳘रक्ष्णयादेशे᳘षूपद᳘धाति त᳘स्मादय᳘म् प्रागप᳘म् प्राणः स᳘न्नक्ष्णया स᳘र्वाण्यङ्गानि स᳘र्वमात्मा᳘नमनुसं᳘चरति॥  
स᳘ एष᳘ पशुर्य᳘दग्निः᳘॥  
सो᳘ ऽत्रैव स᳘र्वः कृत्स्नः सं᳘स्कृतस्त᳘स्य याः᳘ पुर᳘स्तादुपद᳘धाति तौ᳘ बाहू अ᳘थ याः᳘ पश्चात्ते᳘ सक्थय्:!वथ या म᳘ध्य उपद᳘धाति स᳘ आत्मा ता᳘ रेतःसि᳘चोर्वे᳘लयो᳘पदधाति पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यतो ह्य᳘य᳘मात्मा᳘ सर्व᳘त उ᳘पदधाति सर्व᳘तो ह्यय᳘मात्मा᳘॥  
त᳘दाहुः॥  
यत्पू᳘र्वेषु गणेष्वे᳘कैकं स्तो᳘ममे᳘कैकम् पृष्ठ᳘मुपद᳘धात्य᳘थ क᳘स्माद᳘त्र द्वौ स्तो᳘मौ द्वे᳘ पृष्ठे उ᳘पदधाती᳘त्यात्मा वा᳘ अस्यैष᳘ आत्मा᳘नं तद᳘ङ्गानां ज्ये᳘ष्ठं व᳘रिष्ठं वीर्य᳘वत्तमं करोति त᳘स्मादय᳘मात्मा᳘ङ्गानां ज्येष्ठो व᳘रिष्ठो वीर्य᳘वत्तमः॥  
त᳘दाहुः॥  
कथ᳘मस्यैषो᳘ ऽग्निः स᳘र्वः कृत्स्न इ᳘ष्टकायामिष्टकायां सं᳘स्कृतो भवती᳘ति मज्जा य᳘जुरस्थी᳘ष्टका मांसं सा᳘दनं त्वक्सू᳘ददोहा लो᳘म पु᳘रीषस्य य᳘जुर᳘न्नम् पु᳘रीषमेव᳘मु हास्यैषो᳘ ऽग्निः स᳘र्वः कृत्स्न इ᳘ष्टकायामिष्टकायां सं᳘स्कृतो भवति॥  
स᳘ एष᳘ सार्वायुषो᳘ ऽग्निः᳘॥  
स यो᳘ हैत᳘मेवं सार्वायुष᳘मग्निं वे᳘द स᳘र्वं हैवा᳘युरेति॥  
अथा᳘तः समञ्चनप्रसारण᳘स्यैव᳘॥  
सं᳘चितं है᳘के समञ्चनप्रसारणेने᳘त्यभि᳘मृशन्ति पशु᳘रेष य᳘दग्नि᳘र्यदा वै पशुर᳘ङ्गानि सं चा᳘ञ्चति प्र᳘ च सार᳘यत्य᳘थ स तैर्वी᳘र्यं करोति॥  
संवत्सरो᳘ ऽसि परिवत्सरो᳘ ऽसि॥  
इदावत्सरो᳘ ऽसीद्वत्सरो᳘ ऽसि वत्सरो᳘ ऽसि उष᳘सस्ते कल्पन्तामहोरात्रा᳘स्ते कल्पन्तामर्धमासा᳘स्ते कल्पन्ताम् मा᳘सास्ते कल्पन्तामृत᳘वस्ते कल्पन्तां संवत्सर᳘स्ते कल्पताम् प्रे᳘त्या ए᳘त्यै सं चा᳘ञ्च प्र᳘ च सारय सुपर्णाचि᳘दसि त᳘या देवत᳘याङ्गिरस्व᳘द्ध्रुवः᳘ सीदे᳘ति॥  
अ᳘पि ह स्माह शा᳘ट्यायनिः॥  
स्फो᳘टतोर्है᳘कः पक्ष᳘योरु᳘पशुश्रावैते᳘नाभि᳘मृष्टस्य त᳘स्मादेनमेते᳘नाभ्ये᳘व᳘ मृशेदि᳘ति॥  
अ᳘थ ह स्माह स्वर्हि᳘न्नाग्नजितः᳘॥  
नग्नजि᳘द्वा गा᳘न्धारः प्राणो वै᳘ समञ्चनप्रसारणं य᳘स्मिन्वा अ᳘ङ्गे प्राणो भ᳘वति तत्सं चाञ्चति प्र᳘ च सारयति सं᳘चितमेवै᳘नम् बहि᳘ष्टादभ्य᳘न्यात्त᳘दस्मिन्प्राणं᳘ समञ्चनप्रसारणं᳘ दधाति त᳘था सं चा᳘ञ्चति प्र᳘ च सार᳘यती᳘ति तद᳘हैव᳘ समञ्चनप्रसारणं यत्स त᳘दुवा᳘च राजन्य᳘बन्धुरिव त्वे᳘व त᳘दुवाच यन्नु᳘ शतं कृत्वो᳘ ऽथो सह᳘स्रम् बहि᳘ष्टादभ्यन्युर्न वै᳘ त᳘स्मिंस्ते᳘ प्राणं᳘ दध्युर्यो वा᳘ आत्म᳘न्प्राणः स᳘ एव᳘ प्राणस्तद्य᳘त्प्राणभृ᳘त उपद᳘धाति त᳘दस्मिन्प्राणं᳘ समञ्चनप्रसारणं᳘ दधाति त᳘था सं चा᳘ञ्चति प्र᳘ च सारयत्य᳘थ लोकम्पृणे उ᳘पदधात्यस्यां᳘ स्रक्त्यां त᳘योरुप᳘रि ब᳘न्धुः पु᳘रीषं नि᳘वपति त᳘स्योप᳘रि ब᳘न्धुः॥  
