
नाकस᳘द उ᳘पदधाति॥  
देवा वै᳘ नाकसदो᳘ ऽत्रैष स᳘र्वो ऽग्निः सं᳘स्कृतः स᳘ एषो᳘ ऽत्र ना᳘कः स्वर्गो᳘ लोकस्त᳘स्मिन्देवा᳘ असीदंस्तद्य᳘देत᳘स्मिन्ना᳘के स्वर्गे᳘ लोके᳘ देवा अ᳘सीदंस्त᳘स्माद्देवा᳘ नाकस᳘दस्त᳘थैवै᳘तद्य᳘जमानो य᳘देता᳘ उपद᳘धात्येत᳘स्मिन्नेवै᳘तन्ना᳘के स्वर्गे᳘ लोके᳘ सीदति॥  
य᳘द्वेव᳘ नाकस᳘द उपद᳘धाति॥  
एतद्वै᳘ देवा᳘ एतं ना᳘कं स्वर्गं᳘ लोक᳘मपश्यन्नेता स्तो᳘मभागास्ते᳘ ऽब्रुवन्नु᳘प त᳘ज्जानीत य᳘थास्मिन्ना᳘के स्वर्गे᳘ लोके सी᳘दामे᳘ति ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्त᳘दिच्छत य᳘थास्मिन्ना᳘के स्वर्गे᳘ लोके सी᳘दामे᳘ति॥  
ते᳘ चेत᳘यमानाः॥  
एता इ᳘ष्टका अपश्यन्नाकस᳘दस्ता उ᳘पादधत ता᳘भिरेत᳘स्मिन्ना᳘के स्वर्गे᳘ लोके᳘ ऽसीदंस्तद्य᳘देता᳘भिरेत᳘स्मिन्ना᳘के स्वर्गे᳘ लोके᳘ ऽसीदंस्त᳘स्मादेता᳘ नाकस᳘दस्त᳘थैवै᳘कद्य᳘जमानो य᳘देता᳘ उपद᳘धात्येत᳘स्मिन्नेवै᳘तन्ना᳘के स्वर्गे᳘ लोके᳘ सीदति॥  
दिक्षू᳘पदधाति॥  
दि᳘शो वै स ना᳘कः स्वर्गो᳘ लोकः᳘ स्वर्ग᳘ एवै᳘ना एत᳘ल्लोके᳘ सादयत्यृतव्या᳘नां वे᳘लया संवत्सरो वा᳘ ऋतव्याः᳘ संवत्सरः᳘ स्वर्गो᳘ लोकः᳘ स्वर्ग᳘ एवै᳘ना एत᳘ल्लोके᳘ सादयत्यन्तस्तोमभाग᳘मेष वै स ना᳘कः स्वर्गो᳘ लोकस्त᳘स्मिन्ने᳘वैना एतत्प्र᳘तिष्ठा᳘पयति॥  
स᳘ पुर᳘स्तादु᳘पदधाति॥  
रा᳘ज्ञ्यति प्रा᳘ची दिगि᳘ति रा᳘ज्ञी ह ना᳘मैषा प्रा᳘ची दिग्व᳘सवस्ते देवा अ᳘धिपतय इ᳘ति व᳘सवो हैत᳘स्य दिशो᳘ देवा अ᳘धिपतयो ऽग्नि᳘र्हेतीना᳘म् प्रतिधर्ते᳘त्यग्नि᳘र्हैवा᳘त्र हैतीना᳘म् प्रतिधर्ता᳘ त्रिवृ᳘त्त्वा स्तो᳘मः पृथिव्यां᳘ श्रयत्वि᳘ति त्रिवृ᳘ता हैषा स्तो᳘मेन पृथिव्यां᳘ श्रिता᳘ज्यमुक्थम᳘व्यथायै स्तभ्नात्वित्या᳘ज्येन हैषो᳘क्थेना᳘व्यथायै पृथिव्यां᳘ स्तब्धा᳘ रथन्तरं सा᳘म प्र᳘तिष्ठित्या अन्त᳘रिक्ष इ᳘ति रथन्तरे᳘ण हैषा सा᳘म्ना प्र᳘तिष्ठितान्त᳘रिक्ष ऋ᳘षयस्त्वा प्रथमजा᳘ देवेष्वि᳘ति प्राणा वा ऋ᳘षयः प्रथमजास्तद्धि ब्र᳘ह्म प्रथमजं᳘ दिवो मा᳘त्रया वरिम्णा᳘ प्रथन्त्वि᳘ति या᳘वती द्यौस्ता᳘वतीं वरिम्णा᳘ प्रथन्त्वि᳘त्येत᳘द्विधर्ता᳘ चायम᳘धिपतिश्चे᳘ति वा᳘क्च तौ म᳘नश्च तौ ही᳘दं स᳘र्वं विधार᳘यतस्ते᳘ त्वा स᳘र्वे संविदाना ना᳘कस्य पृष्ठे᳘ स्वर्गे᳘ लोके य᳘जमानं च सादयन्त्वि᳘ति य᳘थैव य᳘जुस्त᳘था ब᳘न्धुः॥  
अ᳘थ दक्षिणतः᳘॥  
विरा᳘डसि द᳘क्षिणा दिगि᳘ति विरा᳘ड्ढ ना᳘मैषा द᳘क्षिणा दि᳘ग्रुद्रा᳘स्ते देवा अ᳘धिपतय इ᳘ति रुद्रा᳘ हैत᳘स्य दिशो᳘ देवा अ᳘धिपतय इ᳘न्द्रो हेतीना᳘म् प्रतिधर्तेती᳘न्द्रो हैवा᳘त्र हेतीना᳘म् प्रतिधर्ता᳘ पञ्चदश᳘स्त्वा स्तो᳘मः पृथिव्यां᳘ श्रयत्वि᳘ति पञ्चदशे᳘न हैषा स्तो᳘मेन पृथिव्यां᳘ श्रिता प्र᳘उगमुक्थम᳘व्यथायै स्तभ्नात्वि᳘ति प्र᳘उगेण हैषो᳘क्थेना᳘व्यथायै पृथिव्यां᳘ स्तब्धा᳘ बृहत्सा᳘म प्र᳘तिष्ठित्या अन्त᳘रिक्ष इ᳘ति बृहता᳘ हैषा सा᳘म्ना प्र᳘तिष्ठितान्त᳘रिक्ष ऋ᳘षयस्त्वा प्रथमजा᳘ देवेष्वि᳘ति त᳘स्योक्तो ब᳘न्धुः॥  
अ᳘थ पश्चा᳘त्॥  
सम्रा᳘डसि प्रती᳘ची दिगि᳘ति सम्रा᳘ड्ढ ना᳘मैषा᳘ प्रती᳘चि दि᳘गादित्या᳘स्ते देवा अ᳘धिपतय इ᳘त्यादित्या᳘ हैत᳘स्यै दिशो᳘ देवा अ᳘धिपतयो व᳘रुणो हेतीना᳘म् प्रतिधर्ते᳘ति व᳘रुणो हैवा᳘त्र हेतीना᳘म् प्रतिधर्ता᳘ सप्तदश᳘स्त्वा स्तो᳘मः पृथिव्यां᳘ श्रयत्वि᳘ति सप्तदशे᳘न हैषा स्तो᳘मेन पृथिव्यां᳘ श्रिता᳘ मरुत्वती᳘यमुक्थम᳘व्यथायै स्तभ्नात्वि᳘ति मरुत्वतीयेन है᳘षोक्थेनाव्यथायै पृथिव्यां᳘ स्तब्धा᳘ वैरूपं साम᳘ प्र᳘तिष्ठित्या अन्त᳘रिक्ष इ᳘ति वैरूपे᳘ण हैषा सा᳘म्ना प्र᳘तिष्ठितान्त᳘रिक्ष ऋ᳘षयस्त्वा प्रथमजा᳘ देवेष्वि᳘ति त᳘स्योक्तो ब᳘न्धुः॥  
अ᳘थोत्तरतः᳘ स्वरा᳘डस्यु᳘दीची दिगि᳘ति स्वरा᳘ड्ढ ना᳘मैषो᳘दीची दि᳘ङ्मरु᳘तस्ते देवा अ᳘धिपतय इ᳘ति मरु᳘तो हैत᳘स्यै दिशो᳘ देवा अ᳘धिपतयः सो᳘मो हेतीना᳘म् प्रतिधर्ते᳘ति सो᳘मो हैवा᳘त्र हेतीना᳘म् प्रतिधर्तै᳘कविंश᳘स्त्वा स्तो᳘मः पृथिव्यां᳘ श्रयत्वि᳘त्येकविंशे᳘न हैषा स्तो᳘मेन पृथिव्यां᳘ श्रिता नि᳘ष्केवल्यमुक्थम᳘व्यथायै स्तभ्नात्वि᳘ति नि᳘ष्केवल्येन हैषो᳘क्थेना᳘व्यथायै पृथिव्यां᳘ स्तब्धा᳘ वै राजं सा᳘म प्र᳘तिष्ठित्या अन्त᳘रिक्ष इ᳘ति वैराजे᳘न हैषा सा᳘म्ना प्र᳘तिष्ठितान्त᳘रिक्ष ऋ᳘षयस्त्वा प्रथमजा᳘ देवेष्वि᳘ति त᳘स्योक्तो ब᳘न्धुः॥  
अ᳘थ म᳘ध्ये॥  
अ᳘धिपत्न्यसि बृहती दिगित्य᳘धिपत्नी ह ना᳘मैषा᳘ बृहती दिग्वि᳘श्वे ते देवा अ᳘धिपतय इ᳘ति वि᳘श्वे हैत᳘स्यै दिशो᳘ देवा अ᳘धिपतयो बृ᳘हस्प᳘तिर्हेतीना᳘ प्रतिधर्ते᳘ति बृ᳘हस्प᳘तिर्हैवा᳘त्र हेतीना᳘म् प्रतिधर्ता᳘ त्रिणवत्रयस्त्रिंशौ᳘ त्वा स्तो᳘मौ पृथिव्यां᳘ श्रयतामि᳘ति त्रिणवत्रयस्त्रिंशा᳘भ्यां हैषा स्तो᳘माभ्याम् पृथिव्यां᳘ श्रिता᳘ वैश्वदेवाग्निमारुते᳘ उक्थे अ᳘व्यथायै स्तभ्नीतामि᳘ति वैश्वदेवाग्निमारुता᳘भ्यां हैषो᳘क्था᳘भ्याम᳘व्यथायै पृथिव्यां᳘ स्तब्धा᳘ शाक्वररैवते सा᳘मनी प्र᳘तिष्ठित्या अन्त᳘रिक्ष इ᳘ति शाक्वररैवता᳘भ्यां हैषा सा᳘मभ्याम् प्र᳘तिष्ठितान्त᳘रिक्ष ऋ᳘षयस्त्वा प्रथमजा᳘ देवेष्वि᳘ति त᳘स्योक्तो ब᳘न्धुः॥  
एता᳘वान्वै स᳘र्वो यज्ञः᳘॥  
यज्ञ᳘ उ देवा᳘नामात्मा᳘ यज्ञ᳘मेव त᳘द्देवा᳘ आत्मा᳘नं कृत्वै᳘त᳘स्मिन्ना᳘के स्वर्गे᳘ लोके᳘ ऽसीदंस्त᳘थैवै᳘तद्य᳘जमानो यज्ञ᳘मेवा᳘त्मा᳘नं कृत्वै᳘तस्मिन्ना᳘के स्वर्गे᳘ लोके᳘ सीदति॥  
अ᳘थ प᳘ञ्चचूडा उ᳘पदधाति॥  
यज्ञो वै᳘ नाकस᳘दो यज्ञ᳘ उ एव प᳘ञ्चचूडास्तद्य᳘ इमे᳘ चत्वा᳘र ऋत्वि᳘जो गृहपतिपञ्चमास्ते᳘ नाकस᳘दो हो᳘त्राः प᳘ञ्चचूडा अ᳘तिरिक्तं वै तद्यद्धो᳘त्रा य᳘दु वा अ᳘तिरिक्तं चू᳘डः स तद्यत्पञ्चा᳘तिरिक्ता त᳘स्मात्प᳘ञ्चचूडाः॥  
य᳘द्वेव᳘ नाकसत्पञ्चचूडा᳘ उपद᳘धाति॥  
आत्मा वै᳘ नाकस᳘दो मिथुनम् प᳘ञ्चचूडा अर्ध᳘मु हैत᳘दात्म᳘नो य᳘न्मिथुनं यदा वै सह᳘ मिथुनेना᳘थ सर्वो᳘ ऽथ कृत्स्नः᳘ कृत्स्न᳘तायै॥  
य᳘द्वेव᳘ नाकसत्पञ्चचूडा उपद᳘धाति॥  
आत्मा वै᳘ नाकस᳘दः प्रजा प᳘ञ्चचूडा अ᳘तिरिक्तं वै त᳘दात्म᳘नो य᳘त्प्रजा य᳘दु वा अ᳘तिरिक्तं चू᳘डः स तद्यत्पञ्चा᳘तिरिक्तास्त᳘स्मात्प᳘ञ्चचूडाः॥  
य᳘द्वेव᳘ नाकसत्पञ्चचूडा᳘ उपद᳘धाति॥  
दि᳘शो वै᳘ नाकस᳘दो दि᳘श उ एव प᳘ञ्चचूडास्तद्या᳘ अमु᳘ष्मादादित्या᳘दर्वा᳘च्यः प᳘ञ्च दि᳘शस्ता᳘ नाकस᳘दो याः प᳘राच्यस्ताः प᳘ञ्चचूडा अ᳘तिरिक्ता वै ता दि᳘शो या᳘ अमु᳘ष्मादादित्यात्प᳘राच्यो य᳘दु वा अ᳘तिरिक्तं चू᳘डः स तद्यत्पञ्चा᳘तिरिक्तास्त᳘स्मात्प᳘ञ्चचूडाः॥  
य᳘द्वेव प᳘ञ्चचूडा उपद᳘धाति॥  
एतद्वै᳘ देवा᳘ अबिभयुर्यद्वै᳘ न इमां᳘लोका᳘नुप᳘रिष्टाद्र᳘क्षांसि नाष्ट्रा न᳘ हन्युरि᳘ति त᳘ एता᳘नेषां लोका᳘नामुप᳘रिष्टाद्गोप्तॄ᳘नकुर्वत य᳘ एते᳘ हेत᳘यश्च प्र᳘हेतयश्च त᳘थैवै᳘तद्य᳘जमान एता᳘नेषां लोका᳘नामुप᳘रिष्टाद्गोप्तॄ᳘न्कुरुते य᳘ एते᳘ हेत᳘यश्च प्र᳘हेतयश्च॥  
स᳘ पुर᳘स्तादु᳘पदधाति॥  
अय᳘म् पुरो ह᳘रिकेश इ᳘त्यग्निर्वै᳘ पुरस्तद्यत्तमा᳘ह पुर इ᳘ति प्रा᳘ञ्चं ह्य᳘ग्नि᳘मुद्ध᳘रन्ति प्रा᳘ञ्चमुपच᳘रन्त्य᳘थ यद्ध᳘रिकेश इत्या᳘ह ह᳘रिरिव ह्य᳘ग्निः सू᳘र्यरश्मिरि᳘ति सू᳘र्यस्येव ह्य᳘ग्ने᳘ रश्म᳘यस्त᳘स्य रथगृत्स᳘श्च र᳘थौजाश्च सेनानीग्रामण्या᳘वि᳘ति वा᳘सन्तिकौ ता᳘वृतू᳘ पुञ्जिकस्थला᳘ च क्रतुस्थला᳘ चाप्सर᳘सावि᳘ति दि᳘क्चोपदिशा चे᳘ति ह स्माह मा᳘हित्थिः से᳘ना च तु ते स᳘मितिश्च दङ्क्ष्ण᳘वः पश᳘वो हेतिः पौ᳘रुषेयो वधः प्र᳘हेतिरि᳘ति यद्वै से᳘नायां च स᳘मितौ चऽर्तीय᳘न्ते दङ्क्ष्ण᳘वः पश᳘वो हेतिः पौ᳘रुषेयो वधः प्र᳘हेतिरि᳘ति य᳘दन्यो᳘ ऽन्यं घ्न᳘न्ति स पौ᳘रुषेयो वधः प्रहेतिस्ते᳘भ्यो न᳘मो अस्त्वि᳘ति ते᳘भ्य एव न᳘मस्करोति ते᳘नो मृडयन्त्वि᳘ति त᳘ एवा᳘स्मै मृडयन्ति ते यं᳘ द्विष्मो य᳘श्च नो द्वे᳘ष्टि त᳘मेषां ज᳘म्भे दध्म इ᳘ति य᳘मेव द्वे᳘ष्टि य᳘श्चैनं द्वे᳘ष्टि त᳘मेषां ज᳘म्भे दधात्यमु᳘मेषां ज᳘म्भे दधामी᳘ति ह ब्रूयाद्यं᳘ द्विष्यात्ततो᳘ ऽह त᳘स्मिन्न पु᳘नरस्त्य᳘पि तन्ना᳘द्रियेत स्वयन्निर्दिष्टो ह्ये᳘व स य᳘मेवंविद्द्वे᳘ष्टि॥  
अ᳘थ दक्षिणतः᳘॥  
अयं᳘ दक्षिणा᳘ विश्व᳘कर्मे᳘त्ययं वै᳘ वायु᳘र्विश्व᳘कर्मा यो᳘ ऽयम् प᳘वत एष ही᳘दं स᳘र्वं करो᳘ति तद्यत्तमा᳘ह दक्षिणे᳘ति त᳘स्मादेष᳘ दक्षिणै᳘व भू᳘यिष्ठं वाति त᳘स्य रथस्वन᳘श्च र᳘थेचित्रश्च सेनानीग्रामण्या᳘वि᳘ति ग्रै᳘ष्मौ ता᳘वृतू᳘ मेनका᳘ च सहजन्या᳘ चाप्सर᳘सावि᳘ति दि᳘क्चोपदिशा चे᳘ति ह स्माह मा᳘हित्थिरिमे तु ते द्या᳘वापृथिवी᳘ यातुधा᳘ना हेती र᳘क्षांसि प्र᳘हेतिरि᳘ति यातुधा᳘ना हैवा᳘त्र हेति: र᳘क्षांसि प्र᳘हेतिस्ते᳘भ्यो न᳘मो अस्त्वि᳘ति त᳘स्योक्तो ब᳘न्धुः॥  
अ᳘थ पश्चा᳘त्॥  
अय᳘म् पश्चा᳘द्विश्व᳘व्यचा इ᳘त्यसौ वा᳘ आदित्यो विश्व᳘व्यचा यदा ह्ये᳘वै᳘ष᳘ उदेत्य᳘थेदं सर्वं᳘ व्य᳘चो भवति तद्यत्तमा᳘ह पश्चादि᳘ति त᳘स्मादेत᳘म् प्रत्य᳘ञ्चमेव य᳘न्तम् पश्यन्ति त᳘स्य र᳘थप्रोतश्चा᳘समरथश्च सेनानीग्रामण्या᳘वि᳘ति वा᳘र्षिकौ ता᳘वृतू᳘ प्रम्लो᳘चन्ती चानुम्लो᳘चन्ती चाप्सर᳘सावि᳘ति दि᳘क्चोपदिशा चे᳘ति ह स्माह मा᳘हित्थिरहोरात्रे तु ते ते हि प्र᳘ च म्लो᳘चतो᳘ ऽनु च म्लोचतो व्याघ्रा᳘ हेतिः᳘ सर्पाः प्र᳘हेतिरि᳘ति व्याघ्रा᳘ हैवा᳘त्र हेतिः᳘ सर्पाः प्र᳘हेतिस्ते᳘भ्यो न᳘मो अस्त्वि᳘तित᳘स्योक्तो ब᳘न्धुः॥  
अ᳘थोत्तरतः᳘॥  
अय᳘मुत्तरा᳘त्संय᳘द्वसुरि᳘ति यज्ञो वा᳘ उत्तरात्तद्यत्तमा᳘होत्तरादि᳘त्युत्तरत᳘उपचारो हि यज्ञो᳘ ऽथ य᳘त्संय᳘द्वसुरित्या᳘ह यज्ञं हि᳘ संयन्ती᳘तीदं वस्वि᳘ति त᳘स्य ता᳘र्क्ष्यश्चा᳘रिष्टनेमिश्च सेनानीग्रामण्या᳘वि᳘ति शारदौ ता᳘वृतू᳘विश्वा᳘ची च घृता᳘ची चाप्सर᳘सावि᳘ति दि᳘क्चोपदिशा चे᳘ति ह स् माह मा᳘हित्थिर्वे᳘दिश्च तु ते स्रु᳘क्च वे᳘दिरेव᳘ विश्वा᳘ची स्रु᳘ग्घृताच्या᳘पो हेतिर्वा᳘तः प्र᳘हेतिरित्या᳘पो हैवा᳘त्र हेतिर्वा᳘तः प्र᳘हेतिरतो ह्ये᳘वो᳘ष्णो वात्य᳘तः शीतस्ते᳘भ्यो न᳘मो अस्त्वि᳘ति त᳘स्योक्तो ब᳘न्धुः॥  
अ᳘थ म᳘ध्ये॥  
अय᳘मुप᳘र्यर्वा᳘ग्वसुरि᳘ति पर्जन्यो वा᳘ उप᳘रि तद्यत्तमा᳘होपरी᳘त्युप᳘रि हि पर्जन्यो᳘ ऽथ य᳘दर्वा᳘ग्वसुरित्याहा᳘तो ह्य᳘र्वाग्व᳘सु वृ᳘ष्टिर᳘न्नम् प्रजा᳘भ्यः प्रदीय᳘ते त᳘स्य सेनजि᳘च्च सुषे᳘णश्च सेनानीग्रामण्या᳘वि᳘ति है᳘मन्तिकौ ता᳘वृतू᳘ उर्व᳘शी च पूर्व᳘चित्तिश्चाप्सर᳘सावि᳘ति दि᳘क्चोपदिशा चे᳘ति ह स्माह मा᳘हित्थिरा᳘हुतिश्च तु ते द᳘क्षिणा चावस्फू᳘र्जन्हेति᳘र्विद्युत्प्र᳘हेतिरि᳘त्यवस्फू᳘र्जन्हैवा᳘त्र हेति᳘र्विद्युत्प्र᳘हेतिस्ते᳘भ्यो न᳘मो अस्त्वि᳘ति त᳘स्योक्तो ब᳘न्धुः॥  
एते वै ते᳘ हेत᳘यश्च प्र᳘हेतश्च॥  
यांस्त᳘द्देवा᳘ एषां᳘ लोका᳘नामुप᳘रिष्टाद्गोप्तॄ᳘न᳘कुर्वता᳘थ यास्ताः᳘ प्रजा᳘ एते ते᳘ सेनानीग्रामण्यो᳘ ऽथ यत्त᳘न्मिथुन᳘मेतास्ता᳘ अप्सर᳘सः स᳘र्व एव त᳘द्देवाः᳘ कृत्स्ना᳘ भूत्वा᳘ सह᳘ प्रज᳘या सह᳘ मिथुने᳘नैत᳘स्मिन्ना᳘के स्वर्गे᳘ लोके᳘ ऽसीदंस्त᳘थैवै᳘तद्य᳘जमानः सर्व᳘ एव᳘ कृत्स्नो᳘ भूत्वा᳘ सह᳘ प्रज᳘या सह᳘ मिथुने᳘नैत᳘स्मिन्ना᳘के स्वर्गे᳘ लोके᳘ सीदति॥  
ता वा᳘ एताः᳘॥  
दशे᳘ष्टका उ᳘पदधाति द᳘शाक्षरा विरा᳘ड्विरा᳘डेषा चि᳘तिस्ता᳘ उ वै प᳘ञ्चैव द्वे᳘-द्वे ह्यु᳘पद᳘धाति ता᳘ हैता᳘ अग्ने᳘राशिषस्ता᳘ उत्तमायां चि᳘ता उ᳘पदधात्यन्त एषो᳘ ऽग्नेर्य᳘दुत्तमा चि᳘तिरन्ततस्त᳘दग्ने᳘राशि᳘षो नि᳘राह प᳘ञ्च भवन्ति प᳘ञ्च हि᳘ यज्ञ᳘ आशिषो᳘ ऽथैने अन्तरा पु᳘रीषं नि᳘वपत्यग्नी᳘ हैतौ य᳘देते इ᳘ष्टके ने᳘दिमा᳘वग्नी᳘ संशो᳘चात इत्य᳘थो अ᳘न्नं वै पु᳘रीषम᳘न्नेनैवा᳘भ्यामेत᳘त्सञ्ज्ञां᳘ करोति॥  
अथा᳘तो ऽन्वावृत᳘म्॥  
पुर᳘स्तादुपधा᳘य दक्षिणतः᳘ पश्चा᳘दुत्तरतो म᳘ध्य उ᳘पदधात्यथो᳘त्तराः पुर᳘स्तादेवा᳘ग्र उपधा᳘य दक्षिणत᳘ उत्तरतो म᳘ध्ये पश्चादु᳘पदधात्यव᳘स्तात्प्रपदनो ह स्वर्गो᳘ लोक᳘ एतद्वै᳘ देवा᳘ इमां᳘लोका᳘न्त्सर्व᳘तः समपिधा᳘याव᳘स्तात्स्वर्गं᳘ लोकम् प्रा᳘पद्यन्त त᳘थैवै᳘तद्य᳘जमान इमां᳘लोकान्त्सर्व᳘तः समपिधा᳘याव᳘स्तात्स्वर्गं᳘ लोकम् प्र᳘पद्यते॥  
छन्दस्या᳘ उ᳘पदधाति॥  
अ᳘त्रैष स᳘र्वो ऽग्निः सं᳘स्कृतः स᳘ एषो᳘ ऽत्र श्रि᳘यमैछन्नो᳘ हैषो᳘ ऽतः पुरा त᳘स्मा अ᳘लमास यछ्रि᳘यम᳘धारयिष्यत्त᳘स्मादिदम᳘प्येत᳘र्ह्याहुर्न वा᳘ एषो᳘ ऽलं श्रियै धा᳘रणाय राज्या᳘य वा ग्रा᳘मणीथ्याय वे᳘ति त᳘स्मै देवा᳘ एतां श्रि᳘यम् प्रा᳘यछन्नेता᳘श्छन्दस्याः᳘ पश᳘वो छ᳘न्दांस्य᳘न्नम् पशवो᳘ ऽन्नमु श्रीः᳘॥  
त्रिचान्युपदधाति॥  
त्रिवृद्वै᳘ पशुः᳘ पिता᳘ माता᳘ पुत्रो᳘ ऽथो ग᳘र्भ उ᳘ल्बं जरायुअ᳘थो त्रिवृद्वा अ᳘न्नं कृषिर्वृ᳘ष्टिर्वी᳘जमे᳘कैवा᳘तिच्छन्दा भवत्ये᳘का ह्ये᳘व सा स᳘र्वाणि छ᳘न्दांस्य᳘ति सा या सा श्री᳘र्महत्त᳘दुक्थं तद्यत्त᳘न्महदुक्थ᳘मेतास्ता᳘श्छन्दस्याः᳘॥  
त᳘स्य शि᳘रो गायत्र्यः᳘॥  
आत्मा᳘ त्रिष्टुभो᳘ ऽनूकं ज᳘गत्यः पक्षौ᳘ पङ्क्तयो᳘ ऽथैता᳘सां ककु᳘भां चत्वा᳘रि चत्वार्यक्ष᳘राण्यादायातिच्छन्दस्यु᳘पदधाति सा सा᳘तिच्छन्दा एव भ᳘वति गायत्र्य᳘ इ᳘तराः स᳘म्पद्यन्ते सै᳘व᳘ गायत्र्यशीतिर्या᳘ बृहत्यः᳘ सा बा᳘र्हती या᳘ उष्णि᳘हः सौ᳘ष्णिह्य᳘थ यद्व᳘शो य᳘दर्धर्चौ य᳘दैन्द्राग्नं य᳘दाव᳘पनं तद᳘तिच्छन्दा अ᳘थ य᳘न्नदो यत्सू᳘ददोहा य᳘त्पदनुषङ्गा यत्किञ्चा᳘त्रानुष्टुप्कर्मी᳘णं त᳘दनुष्टु᳘भः॥  
प्रतिष्ठा द्वि᳘पदाः॥  
एता᳘वद्वै᳘ मह᳘दुक्थ᳘म् मह᳘दुक्थं श्रीः स᳘र्वामेवा᳘स्मा एतां᳘ देवाः प्रा᳘यछंस्त᳘थैवा᳘स्मा अय᳘मेतां स᳘र्वां श्रि᳘यम् प्र᳘यछति॥  
य᳘द्वेव᳘ छन्दस्या᳘ उ᳘पदधाति॥  
एतद्वै᳘ देवा᳘ एतं ना᳘कं स्वर्गं᳘ लोक᳘मपश्यन्नेता स्तो᳘मभागास्त᳘स्मिन्नविशंस्ते᳘षां विशताम् प्रजा᳘पतिरुत्तमो᳘ ऽविशत्स यः स᳘ प्रजा᳘पतिरेतास्ता᳘श्छन्दस्याः᳘॥  
त᳘स्य शि᳘रो गायत्र्यः᳘॥  
ता य᳘द्गायत्र्यो᳘ भ᳘वन्ति गायत्रं हिशि᳘रस्तिस्रो᳘ भवन्ति त्रिवृद्धि शि᳘रः पूर्वार्ध उ᳘पदधाति पुर᳘स्ताद्धी᳘दं शि᳘रः॥  
उ᳘रस्त्रिष्टु᳘भः॥  
ता᳘ रेतःसि᳘चोर्वे᳘लयो᳘पदधाति पृष्ट᳘यो वै᳘ रेतःसि᳘चा उ᳘रो वै प्र᳘ति पृष्ट᳘यः॥  
श्रो᳘णी ज᳘गत्यः॥  
स या᳘वति पुर᳘स्तात्स्वयमातृणा᳘यै त्रिष्टु᳘भ उपद᳘धाति ता᳘वति पश्चाज्ज᳘गतीर्यो वा᳘ अयम् म᳘ध्ये प्राणस्त᳘देषा᳘ स्वयमातृणा या᳘वत्यु वा᳘ एत᳘स्मात्प्राणा᳘त्पुर᳘स्तादु᳘रस्ता᳘वति पश्चाछ्रो᳘णी॥  
सक्थ्या᳘वनुष्टु᳘भः॥  
ता अ᳘नन्तर्हिता ज᳘गतीभ्य उ᳘पदधात्य᳘नन्तर्हिते तछ्रो᳘णिभ्यं सक्थ्यो᳘ दधाति॥  
प᳘र्शवो बृहत्यः᳘॥  
की᳘कसाः ककु᳘भः सो᳘ ऽन्तरेण त्रिष्टु᳘भश्च ककु᳘भश्च बृहतीरु᳘पदधाति त᳘स्मादिमा᳘ उभय᳘त्र प᳘र्शवो बद्धाः की᳘कसासु च जत्रु᳘षु च॥  
ग्रीवा᳘ उष्णि᳘हः॥  
ता अ᳘नन्तर्हिता गायत्री᳘भ्य उ᳘पदधात्य᳘नन्तर्हितास्त᳘छीर्ष्णो᳘ ग्रीवा᳘ दधाति॥  
पक्षौ᳘ पङ्क्त᳘यः॥  
ता य᳘त्पङ्क्त᳘यो भ᳘वन्ति पा᳘ङ्क्तौ हि᳘ पक्षौ᳘ पार्श्वत उ᳘पदधाति पार्श्वतो ही᳘मौ᳘ पक्षौ यद्व᳘र्षीयश्छ᳘न्दस्त᳘द्दक्षिणत उ᳘पदधाति द᳘क्षिणं तद᳘र्धम् पशो᳘र्वीर्य᳘वत्तरं करोति त᳘स्माद्द᳘क्षिणो᳘ ऽर्धः पशो᳘वीर्य᳘वत्तरः॥  
उद᳘रम᳘तिच्छन्दाः॥  
पश᳘वो वै छ᳘न्दांस्य᳘न्नम् पश᳘व उद᳘रं वा अ᳘न्नमत्त्युदरं᳘ हि वा अ᳘न्नम᳘त्ति त᳘स्माद्यदो᳘द᳘रम᳘न्नम् प्राप्नोत्य᳘थ त᳘ज्जग्धं᳘ यातयामरूपम् भवति तद्य᳘देषा᳘ पशूंश्छ᳘न्दांस्य᳘त्ति त᳘स्माद᳘त्तिच्छन्दा अ᳘त्तिच्छन्दा ह वै ताम᳘तिच्छन्दा इत्या᳘चक्षते परो᳘ ऽक्षम् परो᳘ ऽक्षकामा हि देवाः᳘॥  
यो᳘निः पु᳘रीषवती॥  
ते सं᳘सोऋष्टे उ᳘पदधाति सं᳘स्पृष्टे ह्यु᳘द᳘रं च यो᳘निश्च पु᳘रीशसंहिते भवतो मांसं वै पु᳘रीषम् मांसे᳘न वा᳘ उद᳘रं च यो᳘निश्च सं᳘हिते पूर्वा᳘तिच्छन्दा भ᳘वत्य᳘परा पु᳘रीषवत्यु᳘त्तरं ह्यु᳘द᳘रम᳘धरा यो᳘निः॥  
ते प्रा᳘च्या उ᳘पदधाति॥  
प्राङ् ह्ये᳘षो᳘ ऽग्नि᳘श्चीयते᳘ ऽथो प्राग्वै प्रा᳘च उद᳘रम् प्रा᳘ची यो᳘निर्बहिस्तोमभागं हृ᳘दयं वै स्तो᳘मभागा हृ᳘दयमु वा᳘ उत्तम᳘थोद᳘रम᳘थ यो᳘निः॥  
ते᳘ दक्षिणतः᳘ स्वयमातृणा᳘या उ᳘पदधाति॥  
अ᳘थ प्रथमा᳘यां चि᳘ता उत्तररः᳘ स्वयमातृणा᳘या उद᳘रं च यो᳘निं चो᳘पदधाति यो वा᳘ अयम् म᳘ध्ये प्राणस्त᳘देषा᳘ स्वयमातृणै᳘त᳘स्य त᳘त्प्राण᳘स्योभय᳘त उद᳘रं च यो᳘निं च दधाति त᳘स्मादेत᳘स्य प्राण᳘स्योभय᳘त उद᳘रं च यो᳘निश्च॥  
प्रतिष्ठा द्वि᳘पदाः॥  
ता यद्द्वि᳘पदा भ᳘वन्ति द्वन्द्वं हि᳘ प्रतिष्ठा᳘ तिस्रो᳘ भवन्ति त्रिवृद्धि᳘ प्रतिष्ठा᳘ पश्चादु᳘पदधाति पश्चाधी᳘य᳘म् प्रतिष्ठा॥  
सो᳘ ऽस्यैष सु᳘कृत आत्मा᳘॥  
तद्य᳘स्य हैत᳘मेवं सु᳘कृतमात्मा᳘नं कुर्व᳘न्त्येतं ह स सु᳘कृतमात्मा᳘नमभिस᳘म्भवत्य᳘थ य᳘स्य हैतम᳘तो ऽन्य᳘था कुर्व᳘न्ति दु᳘ष्कृतं ह त᳘स्यात्मा᳘नं कुर्वन्ति स᳘ ह स दु᳘ष्कृतमेवा᳘त्मा᳘नमभिस᳘म्भवति॥  
त᳘देते᳘ सामनिधने᳘ अभ्यु᳘क्ते॥  
अर्को᳘ देवा᳘नाम् परमे व्यो᳘मन्नर्क᳘स्य देवाः᳘ परमे व्यो᳘मन्नि᳘त्येतद्वै᳘ देवा᳘नां विशता᳘म् प्रजा᳘पतिरुत्तमो᳘ ऽविशत्त᳘स्मादाहार्को᳘ देवा᳘नाम् परमे व्यो᳘मन्नित्य᳘थ यदा᳘हार्क᳘स्य देवाः᳘ परमे व्यो᳘मन्नि᳘त्ययं वा᳘ अग्नि᳘रर्कस्त᳘स्यैत᳘दुत्तमा᳘यां चि᳘तौ स᳘र्वे देवा᳘ विष्टास्त᳘स्मादाहार्क᳘स्य देवाः᳘ परमे व्यो᳘मन्नि᳘ति॥  
गा᳘र्हपत्यमु᳘पदधाति॥  
एतद्वै᳘ देवाः प्रा᳘प्य राद्ध्वे᳘वामन्यन्त᳘ ते ऽब्रुवन्के᳘नेद᳘मरात्स्मे᳘ति गा᳘र्हपत्येनैवे᳘त्यव्रुवन्गा᳘र्हपत्यं वै᳘ चित्वा᳘ समारु᳘ह्य प्रथमां चि᳘तिमपश्याम प्रथमा᳘यै द्विती᳘यां द्विती᳘यायै तृती᳘यां तृती᳘यायै चतुर्थीं᳘ चतुर्थ्यै᳘ पञ्चमी᳘म् पञ्चम्या᳘ इद᳘मिति॥  
त ऽब्रुवन्॥  
उ᳘प त᳘ज्जानीत य᳘थेय᳘मस्मा᳘स्वेव रा᳘द्धिर᳘सदि᳘ति ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्तदिच्छत य᳘थेय᳘मस्मा᳘स्वेव रा᳘द्धिर᳘सदि᳘ति॥  
ते᳘ चेत᳘यमानाः॥  
एत᳘दपश्यन्निहे᳘म᳘माहृत्यो᳘पदधामहा इ᳘ति त᳘मिहा᳘हृत्यो᳘पादधत त᳘स्मिन्व्य᳘वदन्त व᳘सवः पुर᳘स्ताद्रुद्रा᳘ दक्षिणत᳘ आदित्याः᳘ पश्चा᳘न्मरु᳘त उत्तरतो वि᳘श्वे देवा᳘ उप᳘रिष्टादिहो᳘पदधामेहो᳘पदधामे᳘ति॥  
ते ऽब्रुवन्॥  
म᳘ध्य एवो᳘पदधामहै स᳘ नो म᳘ध्य उ᳘पहितः स᳘र्वेषाम् भविष्यती᳘ति तं म᳘ध्य उ᳘पादधत त᳘देतां रा᳘द्धिमात्म᳘न्नदधत मध्यतो᳘ मध्यत᳘ एवै᳘त᳘देतां रा᳘द्धिमात्म᳘न्नदधत त᳘थैवै᳘तद्य᳘जमानो यद्गा᳘र्हपत्यमुपद᳘धात्येता᳘मेवै᳘तद्रा᳘द्धिमात्म᳘न्धत्ते मध्यतो᳘ मध्यत᳘ एवै᳘त᳘देतां रा᳘द्धिमात्म᳘न्धत्ते॥  
य᳘द्वेव गा᳘र्हपत्यमुपद᳘धाति॥  
अ᳘न्नं वै गा᳘र्हपत्यो ऽत्ता᳘य᳘मग्नि᳘श्चितो᳘ ऽत्त्र᳘ एवै᳘तद᳘न्नम᳘पिदधाति मध्यतो᳘ मध्यत᳘ एवा᳘स्मिन्नेतद᳘न्नं दधाति॥  
य᳘द्वेव गा᳘र्हपत्यमुपद᳘धाति॥  
वे᳘दिर्वै᳘ देवलोको᳘ ऽथ वा᳘ एष᳘ बहिर्वेदि᳘ चितो᳘ भवति तं य᳘दिहा᳘हृ᳘त्योपद᳘धाति त᳘देनं वे᳘दौ देवलोके प्र᳘तिष्ठापयति॥  
य᳘द्वेव गा᳘र्हपत्यमुपद᳘धाति॥  
यो᳘निर्वै᳘ पुष्करपर्णम᳘थ वा᳘ एष᳘ बहिर्योनि᳘ चितो᳘ भवति बहिर्धो᳘ वा᳘ एतद्यो᳘नेरग्निकर्म य᳘त्पुरा᳘ पुष्करपर्णात्तं य᳘दिहा᳘हृत्यो᳘पद᳘धाति त᳘देनं यो᳘नौ पुष्करपर्णे प्र᳘तिष्ठापयति त᳘थो हैषो᳘ ऽबहिर्धा भवत्यष्टावि᳘ष्टका उ᳘पदधाति त᳘स्योक्तो ब᳘न्धुस्तं वा᳘ एतै᳘रेव य᳘जुर्भिरेत᳘यावृ᳘ता चिनोति यो ह्ये᳘वा᳘सौ स᳘ एवा᳘यं त᳘मेवै᳘त᳘दाहृ᳘त्येहो᳘पदधाति॥  
अ᳘थ पुनश्चितिमु᳘पदधाति॥  
एतद्वै᳘ देवा गा᳘र्हपत्यं चित्वा त᳘स्मिन्राद्धिं ना᳘पश्यन्यो᳘निर्वै गा᳘र्हपत्या चि᳘तिरेषो᳘ वै यो᳘ने रा᳘द्धिर्यद्रे᳘तः प्र᳘जाति᳘स्त᳘स्यामेत᳘स्यां यो᳘नौ रेतः प्र᳘जातिं ना᳘पश्यन्॥  
ते ऽब्रुवन्॥  
उ᳘प त᳘ज्जानीत य᳘थास्यां यो᳘नौ रे᳘तः प्र᳘जातिं द᳘धामे᳘ति ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्त᳘दिच्छत य᳘थास्यां यो᳘नौ रे᳘तः प्र᳘जातिं दधामे᳘ति॥  
ते᳘ चेतयमानाः॥  
एता᳘म् पुनश्चिति᳘मपश्यंस्तामु᳘पादधत त᳘देत᳘स्यां यो᳘नौ रे᳘तः प्र᳘जातिमदधुर्मध्यतो᳘ मध्यत᳘ एवैत᳘देत᳘स्यां यो᳘नौ रे᳘तः प्र᳘जातिमदधुस्त᳘थैवै᳘तद्य᳘जमानो य᳘त्पुनश्चिति᳘मुपद᳘धात्येत᳘स्यामेवै᳘तद्यो᳘नौ रे᳘तः प्र᳘जातिं दधाति मध्यतो᳘ मध्यत᳘ एवै᳘त᳘देत᳘स्यां यो᳘नौ रे᳘तः प्र᳘जातिं दधाति॥  
तां है᳘के जघनार्ध उ᳘पदधति॥  
जघनार्धाद्वै रे᳘तः सिच्यते पुछसन्धौ पु᳘छाद्वै रे᳘तः सिच्यत इ᳘ति न त᳘था कुर्याद्बहिर्धा᳘ ह ते यो᳘ने रे᳘तः प्र᳘जातिं दधति ये त᳘था कुर्व᳘न्ति म᳘ध्य एवो᳘पदध्यात्त᳘त्सम्प्रति यो᳘नौ रे᳘तः प्र᳘जातिं दधाति॥  
अष्टावि᳘ष्टका उ᳘पदधाति॥  
अष्टा᳘क्षरा गायत्री᳘ गायत्रो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चति प᳘ञ्च कृ᳘त्वः सादयति प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चत्यष्टावि᳘ष्टकाः प᳘ञ्च कृ᳘त्वः सादयति तत्त्रयोदश त्र᳘योदश मा᳘साः संवत्सरस्त्र᳘योदशाग्ने᳘श्चितिपुरीषा᳘णि या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
य᳘द्वेव᳘ पुनश्चिति᳘मुपद᳘धाति॥  
एतद्वा᳘ एतद᳘यथायथं करो᳘ति य᳘दाहवनी᳘याद्गा᳘र्हपत्यमु᳘त्तरं चिनो᳘ति तद्य᳘त्पुनश्चिति᳘मुपद᳘धाति य᳘ एवा᳘य᳘मग्निश्चितस्त᳘मेवै᳘त᳘दाहृ᳘त्यास्यो᳘प᳘रिष्टात्पु᳘नश्चिनोति तद्य᳘च्चितं स᳘न्तम् पु᳘नश्चिनो᳘ति त᳘स्मात्पुनश्चितिः᳘॥  
तद्धै᳘के॥  
जघनार्धे गा᳘र्हपत्यमुपद᳘धति पूर्वार्धे᳘ पुनश्चिति᳘माहवनी᳘यश्च वा᳘ एतौ गा᳘र्हपत्यश्चैवं वा᳘ एता᳘वग्नी इ᳘ति न त᳘था कुर्यादयं वै᳘ लोको गा᳘र्हपत्यो द्यौ᳘राहवनी᳘य उ᳘त्तरो वा᳘ असा᳘वस्यै त᳘स्मादेनामु᳘त्तरामेवो᳘पदध्यात्॥  
य᳘द्वेव गा᳘र्हपत्यं च पुनश्चितिं᳘ चोपद᳘धाति॥  
वे᳘दिश्च हैते᳘ अग्ने᳘रुत्तरवेदिश्चा᳘थ ये अमू पू᳘र्वे निव᳘पत्यध्वर᳘स्य ते अ᳘थ हैते᳘ अग्नेस्तद्य᳘देते᳘ उपधा᳘याग्निं᳘ निद᳘धाति वे᳘दौ चैवै᳘नमेत᳘दुत्तरवेदौ᳘ च प्र᳘तिष्ठापयति॥  
य᳘द्वेव᳘ पुनश्चिति᳘मुपद᳘धाति॥  
पुनर्यज्ञो᳘ हैष उ᳘त्तरा हैषा᳘ देवयज्या᳘ पुनर्यज्ञ᳘मेवै᳘तदु᳘पधत्त उ᳘त्तरामेव᳘ देवयज्यामु᳘प हैनम् पुनर्यज्ञो᳘ नमति॥  
य᳘द्वेव᳘ पुनश्चिति᳘मुपद᳘धाति॥  
यं वै त᳘म् प्राणा ऋ᳘षयो᳘ ऽग्रे ऽग्निं᳘ सम᳘स्कुर्वन्त्स᳘ एष त᳘मेवै᳘तत्पु᳘नश्चिनोति तद्य᳘च्चितं स᳘न्तम् पु᳘नश्चिनो᳘ति त᳘स्माद्वेव᳘ पुनश्चितिः᳘॥  
ये᳘न ऋ᳘षयस्त᳘पसा सत्त्रमा᳘यन्नि᳘ति॥  
अमू᳘नेतदृ᳘षीनाहे᳘न्धाना अग्निं स्व᳘राभ᳘रन्त इती᳘न्धाना अग्निं᳘ स्वर्गं᳘ लोक᳘माह᳘रन्त इ᳘त्येतत्त᳘स्मिन्नहं नि᳘दधे ना᳘के अग्निमि᳘ति स्वर्गो वै᳘ लोको ना᳘को य᳘माहुर्म᳘नव स्तीर्ण᳘बर्हिषमि᳘ति ये᳘ विद्वां᳘सस्ते म᳘नव स्तीर्ण᳘बर्हिषमि᳘ति सर्वदा᳘ हैव स᳘ स्तीर्ण᳘बर्हिः॥  
तम् प᳘त्नीभिर᳘नुगच्छेम देवाः॥  
पुत्रैर्भ्रा᳘तृभिरुत᳘ वा हि᳘रण्यैरि᳘त्येते᳘नैनं स᳘र्वेणा᳘नुगच्छेमे᳘त्येतन्ना᳘कं गृभ्णानाः᳘ सुकृत᳘स्य लोक इ᳘ति स्वर्गो वै᳘ लोको ना᳘कः स्वर्गं᳘ लोकं᳘ गृह्णानाः᳘ सुकृत᳘स्य लोक इ᳘त्येत᳘त्तृती᳘ये पृष्ठे अ᳘धि रोचने᳘ दिव इ᳘त्येत᳘द्ध तृती᳘यम् पृष्ठं᳘ रोचनं᳘ दिवो य᳘त्रैष᳘ एतत्त᳘पति॥  
आ᳘ वाचो म᳘ध्यमरुहद्भुरण्युरि᳘ति॥  
एत᳘द्ध वाचो मध्यं य᳘त्रैष᳘ एत᳘च्चीय᳘ते भुरण्युरि᳘ति भर्तै᳘त्येत᳘दय᳘मग्निः स᳘त्पतिश्चे᳘कितान इ᳘त्यय᳘मग्निः᳘ सताम् प्र᳘तिश्चेत᳘यमान इ᳘त्येत᳘त्पृष्ठे᳘ पृथिव्या नि᳘हितो द᳘विद्युतदि᳘ति पृष्ठे᳘ पृथिव्या नि᳘हितो दी᳘प्यमान इ᳘त्येत᳘दधस्पदं᳘ कृणुतां ये᳘ पृतन्य᳘व इ᳘त्यधस्पदं᳘ कुरुतां स᳘र्वान्पाप्म᳘न इ᳘त्येत᳘त्॥  
अय᳘मग्नि᳘र्वीर᳘तमो वयोधा इ᳘ति॥  
अय᳘मग्नि᳘र्वीर्य᳘वत्तमो वयोधा इ᳘त्येत᳘त्सहस्रि᳘यो द्योतताम᳘प्रयुछन्नि᳘ति सहस्रि᳘यो दीप्यताम᳘प्रमत्त इ᳘त्येत᳘द्विभ्रा᳘जमानः सरिर᳘स्य म᳘ध्य इ᳘तीमे वै᳘ लोकाः᳘ सरिरं दी᳘प्यमान एषु᳘ लोकेष्वि᳘त्येतदु᳘प प्र᳘त्याहि दिव्या᳘नि धामेत्यु᳘प प्र᳘याहि स्वर्गं᳘ लोकमि᳘त्येत᳘त्॥  
सम्प्र᳘च्यवध्वमु᳘प सम्प्र᳘याते᳘ति॥  
अमू᳘नेतदृ᳘षीनाह स᳘मेनम् प्र᳘च्यवध्वमु᳘प चैनं सम्प्र᳘यातेत्य᳘ग्ने पथो᳘ देवया᳘नान्कृणुध्वमि᳘ति य᳘थैव य᳘जुस्त᳘था ब᳘न्धुः पु᳘नः कृण्वाना᳘ पित᳘रा यु᳘वाने᳘ति वा᳘क्च वै म᳘नश्च पित᳘रा यु᳘वाना वा᳘क्च म᳘नश्चैता᳘वग्नी᳘ अन्वा᳘तांसीत्त्व᳘यि त᳘न्तुमेतमि᳘ति यो᳘ ऽसावृ᳘षिभिस्त᳘न्तुस्ततस्त᳘मेत᳘दाह॥  
उ᳘द्बुध्यस्वाग्ने प्र᳘तिजागृहि त्वमि᳘ति॥  
इ᳘ममेत᳘दग्नि᳘माहो᳘च्चैनम् बु᳘ध्यस्व प्र᳘ति चैनं जागृही᳘तीष्टापूर्ते सं᳘सृजेथामयं चे᳘ति य᳘थैव य᳘जुस्त᳘था ब᳘न्धुरस्मि᳘न्त्सध᳘स्थे अध्यु᳘त्तरस्मिन्नि᳘ति द्यौर्वा उ᳘त्तरं सध᳘स्थं वि᳘श्वे देवा य᳘जमानश्च सीदते᳘ति तद्वि᳘श्वैर्देवैः᳘ सह य᳘जमानं सादयति॥  
ये᳘न व᳘हसि सह᳘स्रम्॥  
ये᳘नाग्ने सर्ववेदसमि᳘त्येत᳘द्धास्य प्र᳘तिज्ञाततमं धा᳘म ये᳘न सह᳘स्रं व᳘हति ये᳘न सर्ववेदसं ते᳘नेमं᳘ यज्ञं᳘ नो नय स्व᳘र्देवे᳘षु ग᳘न्तव इ᳘ति ते᳘न न इमं᳘ यज्ञं᳘ नय स्वर्गं᳘ लोकं᳘ देवे᳘षु ग᳘न्तव इ᳘त्येत᳘दयं᳘ ते यो᳘निरृत्वि᳘य इ᳘ति त᳘स्योक्तो ब᳘न्धुरष्टावि᳘ष्टका उ᳘पदधाति त᳘स्यो एवो᳘क्तः᳘॥  
