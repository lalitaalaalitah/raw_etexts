
हिङ्कृत्या᳘न्वाह॥  
नासामा᳘ यज्ञो᳘ ऽस्ती᳘ति वा᳘ आहुर्न वा अ᳘हिङ्कृत्य सा᳘म गीयते म य᳘द्धिङ्करो᳘ति त᳘द्धिङ्कार᳘स्य रूपं᳘ क्रियते प्रणवे᳘नैव सा᳘म्नो रूपमु᳘पगच्छत्यो३ं ओ३मि᳘त्येते᳘नो हास्यैष स᳘र्व एव स᳘सामा यज्ञो᳘ भवति॥  
य᳘द्वेव᳘ हिङ्करो᳘ति॥  
प्राणो वै᳘ हिङ्कारः᳘ प्राणो हि वै᳘ हिङ्कारस्त᳘स्मादपिगृ᳘ह्य ना᳘सिके न हिं᳘कर्तुं शक्नोति वाचा वा ऋ᳘चम᳘न्वाह वा᳘क्च वै᳘ प्राण᳘श्च मिथुनं त᳘देत᳘त्पुर᳘स्तान्मिथुन᳘म् प्रज᳘ननं क्रियते सामिधेनी᳘नां त᳘स्माद्वै᳘ हिङ्कृत्या᳘न्वाह॥  
स वा᳘ उपांशु हिं᳘करोति॥  
अ᳘थ य᳘दुच्चै᳘र्हिङ्कुर्या᳘दन्यतर᳘देव᳘ कुर्याद्वा᳘चमेव त᳘स्मादुपांशु हिं᳘करोति॥  
स वा ए᳘ति च प्रे᳘ति चा᳘न्वाह॥  
गायत्री᳘मेवै᳘त᳘दर्वा᳘चीं च प᳘राचीं च युनक्ति प᳘राच्य᳘ह देवे᳘भ्यो यज्ञं व᳘हत्यर्वा᳘ची मनुष्या᳘नवति तस्माद्वा ए᳘ति च प्रे᳘ति चा᳘न्वाह॥  
य᳘द्वेवे᳘ति च प्रे᳘ति चान्वा᳘ह॥  
प्रे᳘ति वै᳘ प्राण ए᳘त्युदा᳘नः प्राणोदाना᳘वेवै᳘त᳘द्दधाति त᳘स्माद्वा ए᳘ति च प्रे᳘ति चा᳘न्वाह॥  
य᳘द्वेवे᳘ति च प्रे᳘ति चान्वा᳘ह॥  
प्रे᳘ति वै रे᳘तः सिच्य᳘त ए᳘ति प्र᳘जायते प्रे᳘ति पश᳘वो विति᳘ष्टन्त ए᳘ति समा᳘वर्तन्ते स᳘र्वं वा᳘ इदमे᳘ति च प्रे᳘ति च त᳘स्माद्वा ए᳘ति च प्रे᳘ति चा᳘न्वाह॥  
सो᳘ ऽन्वाह॥  
प्र᳘ वो वा᳘जा अभि᳘द्यव इ᳘ति तन्नु प्रे᳘ति भवत्य᳘ग्न आ᳘याहिवी᳘तय इ᳘ति तद्वे᳘ति भवति॥  
त᳘दु है᳘क आहुः॥  
उभ᳘यं वा᳘ एतत्प्रे᳘ति स᳘म्पद्यत इ᳘ति त᳘दु तदा᳘तिविज्ञान्यमिव प्र᳘ वो वा᳘जा अभि᳘द्यव इ᳘ति तन्नु प्रेत्य᳘ग्न आ᳘याहि वीत᳘य इ᳘ति तद्वे᳘ति॥  
सो᳘ ऽन्वाह॥  
प्र᳘ वो वा᳘जा अभि᳘द्यव इ᳘ति तन्नु प्रे᳘ति भवति वा᳘जा इत्य᳘न्नं वै वा᳘जा अ᳘न्नमेवै᳘त᳘दभ्य᳘नूक्तमभि᳘द्यव इ᳘त्यर्धमासा वा᳘ अभि᳘द्यवो ऽर्धमासा᳘नेवै᳘त᳘दभ्य᳘नूक्तं हवि᳘ष्मन्त इ᳘ति पश᳘वो वै᳘ हवि᳘ष्मन्तः पशू᳘नेवै᳘त᳘दभ्य᳘नूक्तम्॥  
घृताच्ये᳘ति॥  
विदेघो᳘ ह माथवो᳘ ऽग्निं᳘ वैश्वानरम् मु᳘खे बभार त᳘स्य गो᳘तमो राहूगण ऋ᳘षिः पुरो᳘हित आस त᳘स्मै ह स्मामन्त्र्य᳘माणो न प्र᳘तिशृणोति ने᳘न्मे ऽग्नि᳘र्वैश्वानरो मु᳘खान्निष्प᳘द्याता इ᳘ति॥  
त᳘मृग्भिर्ह्व᳘यितुं दध्रे॥  
वीति᳘होत्रं त्वा कवे द्युम᳘न्तं स᳘मिधीमहि अ᳘ग्ने बृह᳘न्तमध्वरे᳘ विदेघे᳘ति॥  
स न प्र᳘तिशुश्राव॥  
उ᳘दग्ने शु᳘चयस्त᳘व शुक्रा भ्रा᳘जन्त ईरते त᳘व ज्यो᳘तींष्यर्च᳘यो विदेघा३ इ᳘ति॥  
स᳘ ह नै᳘व प्र᳘तिशुश्राव॥  
तं᳘ त्वा घृतस्नवीमह इ᳘त्येवा᳘भिव्या᳘हरद᳘थास्य घृतकीर्ता᳘वेवा᳘ग्नि᳘र्वैश्वानरो मु᳘खादुज्जज्वाल तम् न᳘ शशाक धा᳘रयितुं सो᳘ ऽस्य मु᳘खान्नि᳘ष्पेदे स᳘इमा᳘म् पृथिवीम् प्रा᳘पादः᳘॥  
त᳘र्हि विदेघो᳘ माथव᳘ आस॥  
स᳘रस्वत्यां स त᳘त एव प्राङ्दहन्नभी᳘यायेमा᳘म् पृथिवीं तं गो᳘तमश्च राहूगणो᳘ विदेघ᳘श्च माथवः᳘ पश्चाद्द᳘हन्तम᳘न्वीयतुः स᳘ इमाः स᳘र्वा नदीर᳘तिददाह सदानीरेत्यु᳘त्तराद्गिरेर्नि᳘र्घावति तां᳘ हैव ना᳘तिददाह तां᳘ ह स्म ता᳘म् पुरा᳘ ब्राह्मणा न᳘ तरन्त्य᳘नतिदग्धाग्नि᳘ना वैश्वानरेणे᳘ति॥  
त᳘त एत᳘र्हि॥  
प्राची᳘नम् बह᳘वो ब्राह्मणास्तद्धाक्षेत्रतरमिवास स्रावि᳘तरमिवा᳘स्वदितमग्नि᳘ना वैश्वानरेणे᳘ति॥  
त᳘दु हैत᳘र्हि॥  
क्षे᳘त्रतरमिव ब्राह्मणा᳘ उ हि᳘ नून᳘मेनद्यज्ञैर᳘सिष्वदन्त्सा᳘पि जघन्ये᳘ नैदाघे स᳘मिवैव᳘ कोपयति ता᳘वछीता᳘नतिदग्धा ह्य᳘ग्नि᳘ना वैश्वानरे᳘ण॥  
स᳘ होवाच॥  
विदेघो᳘ माथवः क्वा᳘ह᳘म् भवानीत्य᳘त एव᳘ ते प्राची᳘नम् भु᳘वनमि᳘ति होवाच सै᳘षा᳘प्येत᳘र्हि कोसलविदेहा᳘नाम् मर्या᳘दा ते हि᳘ माथवाः᳘॥  
अ᳘थ होवाच॥  
गो᳘तमो राहूगणः᳘ कथं नु᳘ न आमन्त्र्य᳘माणो न प्र᳘त्यश्रौषीरि᳘ति स᳘ होवाचाग्नि᳘र्मे वैश्वानरो मु᳘खे ऽभुत्स ने᳘न्मे मु᳘खान्निष्प᳘द्यातै त᳘स्मात्ते न प्र᳘तिश्रौषमि᳘ति॥  
त᳘दु कथ᳘मभूदि᳘ति॥  
य᳘त्रैव त्वं᳘ घृतस्नवीमह इ᳘त्यभिव्या᳘हार्षीस्त᳘देव᳘ मे घृतकीर्ता᳘वग्नि᳘र्वैश्वानरो मु᳘खादु᳘दज्वालीत्तं ना᳘शकं धा᳘रयितुं स᳘ मे मु᳘खान्नि᳘रपादी᳘ति॥  
स᳘ य᳘त्सामिधेनी᳘षु घृत᳘वत्॥  
सामिधेन᳘मेव तत्स᳘मेवै᳘नं ते᳘नेन्धे वीर्य᳘मेवा᳘स्मिन्दधाति॥  
त᳘दु घृताच्ये᳘ति॥  
देवा᳘ञ्जिगाति सुम्नयुरि᳘ति य᳘जमानो वै᳘ सुम्नयुः स हि᳘ देवाञ्जि᳘गीषति स हि᳘ देवाञ्जि᳘घांसति त᳘स्मादाह देवा᳘ञ्जिगाति सुम्नयुरि᳘ति सै᳘षा᳘ग्नेयी᳘ सत्य᳘निरुक्ता स᳘र्वं वा अ᳘निरुक्तं स᳘र्वेणैवै᳘तत्प्र᳘तिपद्यते॥  
अ᳘ग्न आ᳘याहि वीत᳘य इ᳘ति॥  
तद्वे᳘ति भवति वीत᳘य इ᳘ति स᳘मन्तिकमिव हवा᳘ इमे᳘ ऽग्रे लोका᳘ आसुरित्युन्मृ᳘श्या हैव द्यौ᳘रास॥  
ते᳘ देवा᳘ अकामयन्त॥  
कथं नु᳘ न इमे᳘ लोका᳘ वितरां स्युः᳘ कथं᳘ न इदं व᳘रीय इव स्यादि᳘ति ता᳘नेतै᳘रेव᳘ त्रिभि᳘रक्ष᳘रैर्व्य᳘नयन्वीत᳘य इ᳘ति त᳘ इमे वि᳘टूरं लोकास्त᳘तो देवे᳘भ्यो व᳘रीयो ऽभवद्व᳘रीयो ह वा᳘ अस्य भवति य᳘स्यैवं᳘ विदु᳘ष एता᳘मन्वाहु᳘र्वीत᳘य इ᳘ति॥  
गृणानो᳘ हव्य᳘दातय इ᳘ति॥  
य᳘जमानो वै᳘ हव्य᳘दातिर्गृणानो य᳘जमनाये᳘त्येवै᳘त᳘दाह नि हो᳘ता सत्सि बर्हिषी᳘त्यग्निर्वै हो᳘तायं᳘ लोको᳘ बर्हि᳘रस्मि᳘न्नेवै᳘तल्लोके᳘ ऽग्निं᳘ दधाति सो᳘ ऽय᳘मस्मिं᳘ल्लोके᳘ ऽग्नि᳘र्हितः सै᳘षे᳘म᳘मेव᳘ लोक᳘मभ्य᳘नूक्तेम᳘मेवै᳘त᳘या लोकं᳘ जयति य᳘स्यैवं᳘ विदु᳘ष एता᳘मन्वाहुः᳘॥  
तं᳘ त्वा समि᳘द्भिरङ्गिर इ᳘ति॥  
समि᳘द्भिर्ह्ये᳘तम᳘ङ्गिरस ऐ᳘न्धताङ्गिर इत्य᳘ङ्गिरा उ ह्य᳘ग्नि᳘र्घृते᳘न वर्धयामसी᳘ति त᳘त्सामिधेन᳘म् पदं स᳘मेवै᳘नं ते᳘नेन्धे वीर्य᳘मेवा᳘स्मिन्दधाति॥  
बृह᳘छोचा यविष्ट्ये᳘ति॥  
बृहदु ह्ये᳘ष षो᳘चति स᳘मिद्धो यविष्ट्ये᳘ति य᳘विष्ठो ह्य᳘ग्निस्त᳘स्मादाह यविष्ठ्ये᳘ति सै᳘षि᳘त᳘मेव᳘ लोक᳘मभ्य᳘नूक्तान्तरिक्षलोक᳘मेव त᳘स्मादाग्नेयी᳘ सत्य᳘निरुक्ता᳘निरुक्तो ह्ये᳘ष᳘ लोक᳘ एत᳘मेवै᳘त᳘या लोकं᳘ जयति य᳘स्यैवं᳘ विदु᳘ष एता᳘मन्वाहुः॥  
स᳘ नः पृथु᳘ श्रवा᳘य्यमि᳘ति॥  
अदो वै᳘ पृथु य᳘स्मिन्देवा᳘ एत᳘छ्रवा᳘य्यं य᳘स्मिन्देवा अ᳘छा देव विवाससीत्य᳘छ देव विवासस्येत᳘न्नो गमये᳘त्येवै᳘त᳘दाह॥  
बृह᳘दग्ने सुवी᳘र्यामि᳘ति॥  
अदो वै᳘ बृहद्य᳘स्मिन्देवा᳘ एत᳘त्सुवी᳘र्यं य᳘स्मिन्देवाः᳘ सै᳘षि᳘त᳘मेव᳘ लोक᳘मभ्य᳘नूक्ता दि᳘वमेवै᳘त᳘मेवै᳘त᳘या लोकं᳘ जयति य᳘स्यैवं᳘ विदु᳘ष एता᳘मन्वाहुः॥  
सो᳘ न्वाह॥  
इडे᳘न्यो नमस्य᳘ इ᳘तीडे᳘न्यो ह्ये᳘ष᳘ नमस्यो᳘ ह्ये᳘ष᳘तिरस्त᳘मांसि दर्षत इ᳘ति तिर᳘ इव ह्ये᳘ष त᳘मांसि स᳘मिद्धो ददृशे स᳘मग्नि᳘रिध्यते वृषे᳘ति सं ही᳘ध्य᳘ते वृ᳘षा वृ᳘षो अग्निः स᳘मिध्यत इ᳘ति सं ही᳘ध्यते॥  
अ᳘श्वो न᳘ देववा᳘हन इ᳘ति॥  
अ᳘श्वो ह वा᳘ एष᳘ भूत्वा᳘ देवे᳘भ्यो यज्ञं᳘ वहति यद्वै ने᳘त्यृच्योमि᳘ति तत्त᳘स्मादाहा᳘श्वो न᳘ देववा᳘हन इ᳘ति॥  
तं᳘ हवि᳘ष्मन्त ईदत इ᳘ति॥  
हवि᳘ष्मन्तो ह्ये᳘तं᳘ मनुष्या᳘ ई᳘दते त᳘स्मादाह तं᳘ हवि᳘ष्मन्त ईडत इ᳘ति॥  
वृ᳘षणं त्वा वयं᳘ वृषन्वृ᳘षणः स᳘मिधीमही᳘ति॥  
सं᳘ ह्येनमिन्धते᳘ ऽग्ने दी᳘द्यतं बृहदि᳘ति दीद᳘येव ह्ये᳘ष᳘ बृहत्स᳘मिद्धः॥  
तं वा᳘ एतम्॥  
वृ᳘षण्वन्तं त्रि᳘चम᳘न्वाहाग्नेय्यो᳘ वा᳘ एताः स᳘र्वाः सामिधेन्यो᳘ भवन्ती᳘न्द्रो वै᳘ यज्ञ᳘स्य देवते᳘न्द्रो वृ᳘षैते᳘नो हास्यैताः से᳘न्द्राः सामिधेन्यो᳘ भवन्ति त᳘स्माद्वृ᳘षण्वन्तं त्रि᳘चम᳘न्वाह॥  
सो᳘ ऽन्वाह॥  
अग्निं᳘ दूतं᳘ वृणीमह इ᳘ति देवा᳘श्च वा अ᳘सुराश्चोभ᳘ये प्राजापत्याः᳘ पस्पृधिरे तान्त्स्प᳘र्धमानाङ्गायत्र्य᳘न्तरा᳘ तस्थौ या वै सा᳘ गायत्र्या᳘सीदियं वै सा᳘ पृथिवी᳘यं᳘ हैव त᳘दन्तरा᳘ तस्थौ त᳘ उभ᳘य एव᳘ विदां᳘ चक्रुर्यतरान्वै᳘ न इय᳘मुपावर्त्स्य᳘ति ते᳘ भविष्य᳘न्ति परे᳘तरे भविष्यन्तीति ता᳘मुभ᳘य एवो᳘पमन्त्रयां᳘ चक्रिरे ऽग्नि᳘रेव᳘ देवा᳘नां दूत आ᳘स सह᳘रक्षा इ᳘त्यसुररक्शसम᳘सुराणां सा᳘ग्नि᳘मेवा᳘नुप्रे᳘याय त᳘स्माद᳘न्वाहाग्निं᳘ दूतं᳘ वृणीमह इ᳘ति स हि᳘ देवा᳘नां दूत आ᳘सीद्धो᳘तारं विश्व᳘वेदसमि᳘ति॥  
त᳘दु हैके᳘ ऽन्वाहुः॥  
हो᳘ता यो᳘ विश्व᳘वेदस इ᳘ति ने᳘दरमि᳘त्यात्मा᳘न ब्र᳘वाणी᳘ति तदु त᳘था न᳘ ब्रूयान्मानुषं᳘ ह ते यज्ञे᳘ कुर्वन्ति व्यृद्धं वै त᳘द्यज्ञ᳘स्य य᳘न्मानुषं नेद्व्यृ᳘द्धम् यज्ञे᳘ कर᳘वाणी᳘ति त᳘स्माद्य᳘थैव᳘र्चा᳘नूक्तमेवा᳘नुब्रूयाद्धो᳘तारं विश्व᳘वेदसमि᳘त्येवा᳘स्य᳘ यज्ञ᳘स्य सुक्र᳘तुमि᳘त्येष हि᳘यज्ञ᳘स्यसुक्र᳘तुर्य᳘दग्निस्त᳘स्मादाहास्य᳘ यज्ञ᳘स्य सुक्र᳘तुमि᳘ति से᳘यं᳘ देवा᳘नुपा᳘ववर्त त᳘तो देवा अ᳘भवन्परा᳘सुरा भ᳘वति ह वा᳘ आत्म᳘ना प᳘रास्य सप᳘त्ना भवन्ति य᳘स्यैवं᳘ विदु᳘ष एता᳘मन्वाहुः॥  
तां वा᳘ अष्टमीम᳘नुब्रूयात्॥  
गायत्री वा᳘ एषा᳘ निदा᳘नेनाष्टा᳘क्षरा वै᳘ गायत्री त᳘स्मादष्टमीम᳘नुब्रूयात्॥  
तद्धै᳘के॥  
पुर᳘स्ताद्धाय्ये᳘ दधत्य᳘न्नं धा᳘य्ये मुखत᳘ इद᳘मन्ना᳘द्यं दध्म इ᳘ति व᳘दन्तस्त᳘दु त᳘था न᳘ कुर्या᳘दनवकॢप्तात᳘स्यैषा᳘ भवति यः᳘ पुर᳘स्ताद्धाय्ये᳘ द᳘धाति दशमी᳘ वाहि त᳘र्ह्येकादशी᳘ वा सम्प᳘द्यते त᳘स्यो हैवै᳘षा᳘वकॢप्ता भवति य᳘स्यैता᳘मष्टमी᳘मन्वाहुस्त᳘स्मादुप᳘रिष्टादेव᳘ धाय्ये᳘ दध्यात्॥  
समिध्य᳘मानो अध्वर इ᳘ति॥  
अध्वरो वै᳘ यज्ञः᳘ समिध्य᳘मानो यज्ञ इ᳘त्येवै᳘त᳘दाहाग्निः᳘ पावक ई᳘ड्य इ᳘ति पावको ह्ये᳘ष ई᳘ड्यो ह्ये᳘ष᳘ शोचि᳘ष्केशस्त᳘मीमह इ᳘ति शो᳘चन्तीव ह्ये᳘त᳘स्य के᳘शाः स᳘मिद्धस्य स᳘मिद्धो अग्न आहुतेत्य᳘तः प्राची᳘नं स᳘र्वमिध्म᳘मभ्या᳘दध्याद्य᳘दन्यत्समि᳘धो ऽपवृङ्क्त इव ह्ये᳘तद्धो᳘तायद्वा᳘ अन्य᳘त्समि᳘ध इध्म᳘स्यातिरिच्यते᳘ ऽतिरिक्तं तद्यद्वै᳘ यज्ञस्या᳘तिरिक्तं द्विष᳘न्तं हास्य तद्भ्रा᳘तृव्यमभ्य᳘तिरिच्यते त᳘स्माद᳘तः प्राची᳘नं स᳘र्वमिध्म᳘मभ्या᳘दध्याद्य᳘दन्य᳘त्समि᳘धः॥  
देवा᳘न्यक्षि स्वध्वरे᳘ति॥  
अध्वरो वै᳘ यज्ञो᳘ देवा᳘न्यक्षि सुयज्ञिये᳘त्येवै᳘त᳘दाह त्वां हि᳘ हव्यवाडसी᳘त्येष हि हव्यवाड्य᳘दग्निस्त᳘स्मादाह त्वं हि᳘ हव्यवाडसीत्या᳘ जुहोता दुवस्य᳘ताग्नि᳘म् प्रयत्य᳘ध्वरे᳘ वृणीध्वं᳘ हव्यवा᳘हनमि᳘ति सम्प्रे᳘ष्यत्येवै᳘तया᳘जुहुत च य᳘जत च य᳘स्मै का᳘माय समै᳘न्धिढ्वं त᳘त्कुरुते᳘त्येवै᳘त᳘दाहाग्नि᳘म् प्रयत्य᳘ध्वर इ᳘त्यध्वरो वै᳘ यज्ञो᳘ ऽग्नि᳘म् प्रयति᳘ यज्ञ इ᳘त्येवै᳘त᳘दाह वृणीध्वं᳘ हव्यवा᳘हनमि᳘त्येष हि हव्यवा᳘हनो य᳘दग्निस्त᳘स्मादाह वृणीध्वं᳘ हव्यवा᳘हनमि᳘ति॥  
तं वा᳘ एत᳘म्॥  
अध्वर᳘वन्तं त्रिचम᳘न्वाह देवा᳘न्ह वै᳘ यज्ञे᳘न य᳘जमानान्त्सप᳘त्ना अ᳘सुरा दुधूर्षां᳘ चक्रुस्ते दु᳘धूर्षन्त एव न᳘ शेकुर्धू᳘र्वितुं ते प᳘राबभूवुस्त᳘स्माद्यज्ञो᳘ ऽध्वरो ना᳘म दु᳘धूर्षन्ह वा᳘ एनं सप᳘त्नः प᳘राभवति य᳘स्यैवं᳘ विदु᳘षो ऽध्वर᳘वन्तं त्रिच᳘मन्वाहुर्या᳘वद्वेव᳘ सौम्ये᳘नाध्वरे᳘णेष्ट्वा ज᳘यति ता᳘वज्जयति॥  
एत᳘द्ध वै᳘ देवा᳘ अग्निं ग᳘रिष्ठे ऽयुञ्जन्॥  
य᳘द्धोतृत्व᳘ इदं᳘ नो हव्यं᳘ वहे᳘ति त᳘मेतद्ग᳘रिष्ठे युक्त्वो᳘पामदन्वीर्य᳘वान्वै त्व᳘मस्य᳘लं वै त्व᳘मेत᳘स्मा असी᳘ति वीर्ये᳘ समाद᳘धतो य᳘थेदम᳘ष्येत᳘र्हि ज्ञातीनां यं ग᳘रिष्ठे युञ्ज᳘न्ति त᳘मुपम᳘दन्ति वीर्य᳘वान्वै त्व᳘मस्य᳘लं वै त्व᳘मेत᳘स्मा असी᳘ति वीर्ये᳘ समाद᳘धतः स यद᳘मेवा᳘स्मिन्दधाति॥  
अ᳘ग्ने महां᳘ असि ब्राह्मण भारते᳘ति॥  
ब्र᳘ह्म ह्य᳘ग्निस्त᳘स्मादाह ब्राह्मणे᳘ति भारते᳘त्येष हि᳘ देवे᳘भ्यो हव्यं भ᳘रति त᳘स्माद्भरतो᳘ ऽग्निरि᳘त्याहुरेष᳘ उ वा᳘ इमाः᳘ प्रजाः᳘ प्राणो᳘ भूत्वा᳘ बिभर्ति त᳘स्माद्वेवा᳘ह भारते᳘ति॥  
अ᳘थार्षेयम् प्र᳘वणीते॥  
ऋ᳘षिभ्यश्चैवै᳘नमेत᳘द्देवे᳘भ्यश्च नि᳘वेदयत्यय᳘म् महा᳘वीर्यो यो᳘ यज्ञम् प्रा᳘पदि᳘ति त᳘स्मादार्षेयम् प्र᳘वृणीते॥  
पर᳘स्तादर्वाक्प्र᳘वृणीते॥  
पर᳘स्ताद्ध्य᳘र्वा᳘च्यः प्रजाः᳘ प्रजा᳘यन्ते ज्या᳘यसस्प᳘तय उ चैवै᳘तं नि᳘ह्नुत इदं हि᳘ पितै᳘वाग्रे᳘ ऽथ पुत्रो᳘ ऽथ पौ᳘त्रस्त᳘स्मात्पर᳘स्तादर्वाक्प्र᳘वृणीते॥  
स᳘ आर्षेय᳘मुक्त्वा᳘ह॥  
देवे᳘द्धो म᳘न्विद्ध इ᳘ति देवा ह्ये᳘तम᳘ग्र ऐ᳘न्धत त᳘स्मादाह देवे᳘द्ध इ᳘ति म᳘न्विद्ध इ᳘ति म᳘नुर्ह्ये᳘तम᳘ग्र ऐ᳘न्द्ध त᳘स्मादाह म᳘न्विद्ध इति॥  
ऋ᳘षिष्टुत इ᳘ति॥  
ऋ᳘षयो ह्ये᳘तमग्रे᳘ स्तुवंस्त᳘स्मादाह᳘र्षिष्टुत इ᳘ति॥  
विप्रानुमदित इ᳘ति॥  
एते वै वि᳘प्रा यदृ᳘षय एते ह्ये᳘त᳘मन्व᳘मदंस्त᳘स्मादाह वि᳘प्रानुमदित इ᳘ति॥  
कवि᳘शस्त इ᳘ति॥  
एते वै᳘ कवयो यदृ᳘षय एते ह्ये᳘तम᳘शंसंस्त᳘स्मादाह कवि᳘शस्त इ᳘ति॥  
ब्र᳘ह्मसंशित इ᳘ति ब्र᳘ह्मसंशितो ह्ये᳘ष᳘ घृता᳘हवन इ᳘ति घृता᳘हवनो ह्ये᳘षः᳘॥  
प्रणी᳘र्यज्ञा᳘नां रथी᳘रध्वरा᳘णामि᳘ति॥  
एते᳘न वै स᳘र्वान्यज्ञान्प्र᳘णयन्ति ये᳘ च पाकयज्ञा ये चे᳘तरे त᳘स्मादाह प्रणी᳘र्यज्ञा᳘नामि᳘ति॥  
रथी᳘रध्वरा᳘णामि᳘ति॥  
र᳘थो ह वा᳘ एष᳘ भूत्वा᳘ देवे᳘भ्यो यज्ञं᳘ वहति त᳘स्मादाह रथी᳘रध्वरा᳘णामि᳘ति॥  
अतू᳘र्तो हो᳘ता तू᳘र्णिर्हव्यवाडि᳘ति॥  
न ह्ये᳘तं र᳘क्षांसि त᳘रन्ति त᳘स्मादाहातू᳘र्तो होते᳘ति तू᳘र्णिर्हव्यवाडि᳘ति स᳘र्वं ह्ये᳘ष᳘ पाप्मा᳘नं तरति त᳘स्मादाह तू᳘र्णिर्हव्यवाडि᳘ति॥  
आस्पा᳘त्रं जुहू᳘र्देवा᳘नामि᳘ति॥  
देवपात्रं वा᳘ एष य᳘दग्निस्त᳘स्मादग्नौ स᳘र्वेभ्यो देवे᳘भ्यो जुह्वति देवपात्रं ह्ये᳘ष प्रा᳘प्नोति ह वै त᳘स्य पा᳘त्रं य᳘स्य पा᳘त्रम् प्रे᳘प्स्यति य एव᳘मेतद्वे᳘द॥  
चमसो᳘ देवपा᳘न इ᳘ति॥  
चमसे᳘न ह वा᳘ एते᳘न भूते᳘न देवा᳘ भक्षयन्ति त᳘स्मादाह चमसो᳘ देवपा᳘न इ᳘ति॥  
अरां᳘ इवाग्ने नेमि᳘र्देवांस्त्वं᳘ परिभू᳘रसी᳘ति॥  
य᳘था᳘रान्नेमिः᳘ सर्व᳘तः परिभू᳘रेवं त्वं᳘ देवां᳘त्सर्व᳘तः परिभू᳘रसी᳘त्येवै᳘त᳘दाह॥  
आ᳘वह देवान्य᳘जमानाये᳘ति॥  
त᳘दस्मै᳘ यज्ञा᳘य देवा᳘ना᳘वोढवा᳘ आहाग्नि᳘मग्न आ᳘वहे᳘ति त᳘दाग्नेया᳘याज्यभागायाग्निमा᳘वोढ्वा᳘ आह सो᳘ममा᳘वहे᳘ति तत्सौम्याया᳘ज्यभागाय सोममा᳘वोढवा᳘ आहाग्निमा᳘वहे᳘ति तद्य᳘ एष᳘ उभय᳘त्राच्युत᳘ आग्नेयः᳘ पुरोडाशो भ᳘वति त᳘स्मा अग्निमा᳘वोढवा᳘ आह॥  
अ᳘थ यथादेवत᳘म्॥  
देवां᳘ आज्यपां आ᳘वहे᳘ति त᳘त्प्रयाजानुयाजाना᳘वोढवा᳘ आह प्रयाजानुयाजा वै᳘ देवा᳘ आज्यपा᳘ अग्निं᳘ होत्राया᳘वहे᳘ति त᳘दग्निं᳘ होत्राया᳘वोढवा᳘ आह स्वं᳘ महिमा᳘नमा᳘वहे᳘ति तत्स्व᳘म् महिमा᳘नमा᳘वोढवा᳘ आह वाग्वा᳘ अस्य स्वो᳘ महिमा तद्वा᳘चमा᳘वोढवा᳘ आहा᳘ च व᳘ह जातवेदः सुय᳘जा च यजे᳘ति तद्या᳘ एवै᳘त᳘द्देव᳘ता आ᳘वोढवा आ᳘ह ता᳘ एवै᳘त᳘दाहा᳘ चैना व᳘हानुष्ठ्या᳘ च यजे᳘ति यदा᳘ह सुय᳘जा च यजे᳘ति॥  
स वै ति᳘ष्ठन्न᳘न्वाह॥  
अन्वा᳘ह ह्ये᳘त᳘दसौ ह्य᳘नुवाक्या᳘ त᳘दसा᳘वेवै᳘त᳘द्भूत्वा᳘न्वाह त᳘स्मात्ति᳘ष्ठन्न᳘न्वाह॥  
आ᳘सीनो याज्यां᳘ यजति॥  
इयं हि᳘ याज्या᳘ त᳘स्मन्न क᳘श्चन ति᳘ष्ठन्याज्यां᳘ यजतीयं हि᳘ याज्या᳘ त᳘दिय᳘मेवै᳘त᳘द्भूत्वा᳘ यजति त᳘स्मादा᳘सीना याज्यां᳘ यजति॥  
यो᳘ ह वा᳘ अग्निः᳘ सामिधेनी᳘भिः स᳘मिद्धः॥  
अतितरां᳘ ह वै स इ᳘तरस्मादग्ने᳘स्तपत्यनवधृष्यो हि भ᳘वत्यनवमृश्यः॥  
स य᳘था हैवा᳘ग्निः᳘॥  
सामिधेनी᳘भिः स᳘मिद्धस्त᳘पत्येवं᳘ हैव᳘ ब्राह्मणः᳘ सामिधेनी᳘र्विद्वा᳘ननुब्रुवंस्तपत्यनवधृष्यो हि भ᳘वत्यनवमृश्यः॥  
सो᳘ ऽन्वाह॥  
प्र᳘व इ᳘ति प्राणो वै प्र᳘वान्प्राण᳘मेवै᳘त᳘या स᳘मिन्द्धे᳘ ऽग्न आ᳘याहि वीत᳘य इ᳘त्यपानो वा ए᳘तवानपान᳘मेवै᳘त᳘ स᳘मिन्द्धे बृह᳘छोचा यविष्ठ्ये᳘त्युदानो वै᳘ बृह᳘छोचा उदान᳘मेवै᳘त᳘या स᳘मिन्द्धे॥  
स᳘ नः पृथु᳘ श्रवा᳘य्यमि᳘ति॥  
श्रो᳘त्रं वै᳘ पृथु᳘ श्रवा᳘य्यं श्रो᳘त्रेण ही᳘द᳘मुरु᳘ पृथु᳘ शृणो᳘ति श्रो᳘त्रमेवै᳘त᳘या स᳘मिन्द्धे॥  
ईडे᳘न्यो नमस्य᳘ इ᳘ति॥  
वाग्वा᳘ ईडे᳘न्या वाग्घी᳘दं स᳘र्वमी᳘ट्टे वाचे᳘दं स᳘र्वमीडितं वा᳘चमेवै᳘त᳘या स᳘मिन्द्धे॥  
अ᳘श्वो न᳘ देववा᳘हन इ᳘ति॥  
म᳘नो वै᳘ देववा᳘हनम् म᳘नो ही᳘द᳘म् मनस्वि᳘नं भू᳘यिष्ठं वनीवाह्य᳘ते म᳘न एवै᳘त᳘या स᳘मिन्द्धे॥  
अ᳘ग्ने दी᳘द्यतम् बृहदि᳘ति॥  
च᳘क्षुर्वै᳘ दीद᳘येव च᳘क्षुरेवै᳘त᳘या स᳘मिन्द्धे॥  
अ᳘ग्निं᳘ दूतं᳘ वृणीमह इ᳘ति॥  
य᳘ एवा᳘य᳘म् मध्यमः᳘ प्राण᳘एत᳘मेवै᳘त᳘या स᳘मिन्धे सा᳘ हैषा᳘न्तस्था᳘ प्राणा᳘नाम᳘तो ह्य᳘न्य᳘ ऊर्ध्वाः᳘प्राणा अ᳘तो ऽन्ये᳘ ऽवाञ्चो ऽन्तस्था᳘ ह भवत्यन्तस्ता᳘मेनम् मन्यन्ते य᳘ एव᳘मेता᳘मन्तस्था᳘म् प्राणा᳘नां वे᳘द॥  
शोचि᳘ष्केशस्त᳘मीमह इ᳘ति॥  
शिश्नं वै᳘ शोचि᳘ष्केशं शिश्नं ही᳘दं᳘ शिश्न᳘म् भू᳘यिष्ठं शोच᳘यति शिश्न᳘मेवै᳘त᳘यास᳘मिन्द्धे॥  
स᳘मिद्धो अग्न आहुते᳘ति॥  
य᳘ एवा᳘यम᳘वाङ्प्राण᳘ एत᳘मेवै᳘त᳘या स᳘मिन्द्ध आ᳘ जुहोता दुवस्यते᳘ति स᳘र्वमात्मा᳘नं स᳘मिन्द्ध आ᳘ नखेभ्यो᳘ ऽथो लो᳘मभ्यः॥  
स य᳘द्येनम् प्रथमा᳘यां सामिधेन्या᳘मनुव्याह᳘रेत्॥  
तम् प्र᳘ति ब्रूयात्प्राणं वा᳘ एत᳘दात्म᳘नो ऽग्नावा᳘धाः प्राणे᳘नात्म᳘न आर्त्तिमा᳘रिष्यसी᳘ति त᳘था हैव᳘ स्यात्॥  
य᳘दि द्वितीयस्यामनुव्याह᳘रेत्॥  
तम् प्र᳘ति ब्रूयादपानं वा᳘ एत᳘दात्म᳘नो ऽग्नावा᳘धा अपाने᳘नात्म᳘न आ᳘र्त्तिमा᳘रिष्यसी᳘ति त᳘था हैव᳘ स्यात्॥  
य᳘दि तृती᳘यस्यामनुव्याह᳘रेत्॥  
तम् प्र᳘ति ब्रूयादुदानं वा᳘ ॥। उदाने᳘ना ॥। स्यात्॥  
य᳘दि चतुर्थ्या᳘मनुव्याह᳘रेत्॥  
तम् प्र᳘तिब्रूयाछ्रो᳘त्रं वा᳘ एत᳘दात्म᳘नो ऽग्नावा᳘धाः श्रो᳘त्रेणात्म᳘न आ᳘र्त्तिमा᳘रिष्यसि बधिरो᳘ भविष्यसी᳘ति त᳘था हैव᳘ स्यात्॥  
य᳘दि पञ्चम्या᳘मनुव्याह᳘रेत्॥  
तम् प्र᳘ति ब्रूयाद्वा᳘चं वा᳘ एत᳘दात्म᳘नो ऽग्नावा᳘धा वाचा᳘त्म᳘न आ᳘र्त्तिमा᳘रिष्यसि मूको᳘ भवि ॥। स्यात्॥  
य᳘दि षष्ठ्या᳘मनुव्याह᳘रेत्॥  
तम् प्र᳘ति ब्रूयान्म᳘नो वा᳘ एत᳘दात्म᳘नो ऽग्नावा᳘धा म᳘नसात्म᳘न आ᳘र्त्तिमा᳘रिष्यसि मनोमु᳘षिगृहीतो मोमुघ᳘श्चरिष्यसी᳘ति त᳘था हैव᳘ स्यात्॥  
य᳘दि सप्तम्यां᳘ ॥। याच्च᳘क्षुर्वा᳘ एत᳘दात्म᳘नो ऽग्नावा᳘धाश्च᳘क्षुषात्म᳘न आ᳘र्त्तिमा᳘रिष्यस्यन्धो᳘ भवि ॥। स्यात्॥  
य᳘द्यष्टम्या᳘म् ॥। यान्म᳘ध्यं वा᳘ एत᳘त्प्राण᳘मात्म᳘नो ऽग्नावा᳘धा म᳘ध्येन प्राणे᳘नात्म᳘न आ᳘र्त्तिमा᳘रिष्यस्युद्ध्मा᳘य मरिष्यसी᳘ति त᳘था हैव᳘ स्यात्॥  
य᳘दि नवम्यां᳘ ॥। याछिश्नं वा᳘ एत᳘दात्म᳘नो ऽग्नावा᳘धाः शिश्ने᳘नात्म᳘न आ᳘र्त्तिमा᳘रिष्यसि क्लीबो᳘ भवि ॥। स्यात्॥  
य᳘दि दशम्यामनु ॥। याद᳘वाञ्चं वा᳘ एत᳘त्प्राण᳘मात्म᳘नो ऽग्नावा᳘धा᳘ अ᳘वाचा प्राणे᳘नात्म᳘न आ᳘र्त्तिमा᳘रिष्यस्य᳘पिनद्धो मरिष्यसी᳘ति त᳘था हैव᳘ स्यात्॥  
य᳘द्येकादश्या᳘म ॥।  
यात्स᳘र्वं वा᳘ एत᳘दात्मा᳘नमग्नावा᳘धाः स᳘र्वेणात्मना᳘र्त्तिर्मा᳘रिष्यसि क्षिप्रे᳘ ऽमुं᳘ लोक᳘मेष्यसी᳘ति त᳘था हैव᳘ स्यात्॥  
स य᳘था हैवा᳘ग्नि᳘म्॥  
सामिधेनी᳘बिः स᳘मिद्धमापद्या᳘र्त्तिं न्ये᳘त्येवं᳘ हैव᳘ ब्राह्मणं᳘ सामिधेनी᳘र्विद्वां᳘सं समनुब्रुव᳘न्तमनुव्याहृत्या᳘र्त्तिं न्ये᳘ति॥  
तं वा᳘ एत᳘मग्निं स᳘मैन्धिषत॥  
स᳘मिद्धे देवे᳘भ्यो जुहवामे᳘ति त᳘स्मिन्नेते᳘ एव᳘ प्रथमे आ᳘हुती जुहोती म᳘नसे चैव᳘ वाचे᳘ च म᳘नश्च हैव वा᳘क्च यु᳘जौ देवे᳘भ्यो यज्ञं᳘ वहतः॥  
स य᳘दुपांशु᳘ क्रिय᳘ते॥  
तन्म᳘नो देवे᳘भ्यो यज्ञं᳘ वहत्यथ य᳘द्वाचा नि᳘रुक्तं क्रिय᳘ते तद्वा᳘ग्देवे᳘भ्यो यज्ञं᳘ वहत्येतद्वा᳘ इदं᳘ द्वयं᳘ क्रियते त᳘देते᳘ एवै᳘तत्सं᳘तर्पयति तृप्ते᳘ प्रीते᳘ देवे᳘भ्यो यज्ञं᳘ वहात इ᳘ति॥  
स्रुवे᳘ण तमा᳘घारयति॥  
यं म᳘नस आघार᳘यति वृ᳘षा हि म᳘नो वृ᳘षा हि स्रुवः᳘॥  
स्रुचा तमा᳘घारयति॥  
यं᳘ वाच आघार᳘यति यो᳘षा हि वाग्यो᳘षा हि स्रु᳘क्॥  
तूष्णीं तमा᳘घारयति॥  
यं म᳘नस आघार᳘यति न स्वाहे᳘ति चना᳘निरुक्तं हि मनो᳘ ऽनिरुक्तं ह्ये᳘तद्य᳘त्तूष्णीम्॥  
म᳘न्त्रेण तमा᳘घारयति॥  
यं᳘ वाच᳘ आघार᳘यति नि᳘रुक्ता हि वाङ्नि᳘रुक्तो हि म᳘न्त्रः॥  
आ᳘सीनस्तमा᳘घारयति॥  
यम् म᳘नस आघार᳘यति ति᳘ष्ठ्ंस्तं यं᳘ वाचे म᳘नश्च ह वै वा᳘क्च यु᳘जौ देवे᳘भ्यो यज्ञं᳘ वहतो यतरो वै᳘ युजोर्ह्र᳘सीयान्भ᳘वत्युपवहं वै त᳘स्मै कुर्वन्ति वाग्वै म᳘नसो ह्र᳘सीयस्य᳘परिमिततरमिव हि म᳘नः प᳘रिमिततरेव हि वाक्त᳘द्वाच᳘ एवै᳘त᳘दुपवहं᳘ करोति ते᳘ सयु᳘जौ देवे᳘भ्यो यज्ञं᳘ वहतस्त᳘स्मात्ति᳘ष्ठन्वाच आ᳘घारयति॥  
देवा᳘ ह वै᳘ यज्ञं᳘ तन्वानाः॥  
ते᳘ ऽसुररक्षसे᳘भ्य आसङ्गा᳘द्बिभयां᳘ चक्रुस्त᳘ एतद्दक्षिणतः᳘ प्रत्यु᳘दश्रयन्नु᳘छ्रितमिव हि᳘ वीर्यं᳘ त᳘स्माद्दक्षिणतस्ति᳘ष्ठन्ना᳘घारयति स य᳘दुभय᳘त आघार᳘यति त᳘स्मादिदम् म᳘नश्च वा᳘क्च समान᳘मेव सन्ना᳘नेव शि᳘रो ह वै᳘ यज्ञ᳘स्यैत᳘योरन्यतर᳘ आघार᳘योर्मू᳘लमन्यतरः᳘॥  
स्रुवे᳘ण तमा᳘घारयति॥  
यो मू᳘लं यज्ञ᳘स्य स्रुचा तमा᳘घारयति यः शि᳘रो यज्ञ᳘स्य॥  
तूष्णीं᳘ तमा᳘घारयति॥  
यो मू᳘लम् यज्ञ᳘स्य तूष्णी᳘मिव ही᳘दम्मू᳘लं नो᳘ ह्य᳘त्र वाग्व᳘दति॥  
म᳘न्त्रेण तमा᳘घारयति॥  
यः शि᳘रो यज्ञ᳘स्य वाग्घि म᳘न्त्रः शीर्ष्णो ही᳘यम᳘धि वाग्व᳘दति॥  
आ᳘सीनस्तमा᳘घारयति॥  
यो मू᳘लं यज्ञ᳘स्य नि᳘षणमिव ही᳘दम् मू᳘लं ति᳘ष्ठंस्तमा᳘घारयति यः शि᳘रो यज्ञ᳘स्य ति᳘ष्ठतीव ही᳘दं शि᳘रः॥  
स᳘ स्रुवे᳘ण पू᳘र्वमाघार᳘माघा᳘र्याह॥  
अग्नि᳘मग्नीत्स᳘म्मृड्ढी᳘ति य᳘था धु᳘रमध्यू᳘हेदेवं तद्यत्पू᳘र्वमाघार᳘माघार᳘य्३अत्यध्यु᳘ह्य हि धु᳘रं युञ्ज᳘न्ति॥  
अ᳘थ स᳘म्मार्ष्टि॥  
युन᳘क्त्येवै᳘नमेत᳘द्युक्तो᳘ देवे᳘भ्यो यज्ञं᳘ वहादि᳘ति त᳘स्मात्स᳘म्मार्ष्टि परिक्रा᳘मं स᳘म्मार्ष्टि परिक्रा᳘मं हि यो᳘ग्यं युञ्ज᳘न्ति त्रि᳘स्त्रिः स᳘म्मार्ष्टि त्रिवृद्धि᳘ यज्ञः᳘॥  
स᳘ स᳘म्मार्ष्टि॥  
अ᳘ग्ने वाजजिद्वा᳘जं त्वा सरिष्य᳘न्तं त्वा वाजजि᳘तं स᳘म्मार्ज्मी᳘ति यज्ञं᳘ त्वा वक्ष्य᳘न्तं यज्ञि᳘यं स᳘म्मार्ज्मी᳘त्येवै᳘त᳘दाहा᳘थोप᳘रिष्टात्तूष्णीं त्रिस्तद्य᳘था युक्त्वा प्रा᳘जेत्प्रेहि वहे᳘त्येव᳘मेवै᳘तत्क᳘शयो᳘पक्षिपति प्रे᳘हि देवे᳘भ्यो यज्ञं᳘ वहे᳘ति त᳘स्मादुप᳘रिष्टात्तूष्णीं त्रिस्तद्य᳘देतद᳘न्तरेण क᳘र्म क्रिय᳘ते त᳘स्मादिदम् म᳘नश्च वा᳘क्च समान᳘मेव सन्ना᳘नेव॥  
स᳘ स्रुचो᳘त्तरमाघार᳘माघारयिष्य᳘न्॥  
पू᳘र्वेण स्रु᳘चावञ्जलिं नि᳘दधाति न᳘मो देवे᳘भ्यः स्वधा᳘ पितृ᳘भ्य इ᳘ति त᳘द्देवे᳘भ्यश्चैवै᳘त᳘त्पितृ᳘भ्यश्चा᳘र्त्विज्यं करिष्यन्नि᳘ह्नुते सुय᳘मे मे भूयास्तमि᳘ति स्रु᳘चावा᳘दत्ते सुभ᳘रे मे भूयास्तम् भ᳘र्तुं वां शकेयमि᳘त्येवै᳘त᳘दाहा᳘स्कन्नमद्य᳘ देवे᳘भ्य आ᳘ज्यं स᳘म्भ्रियासमित्य᳘विक्षुब्धमद्य᳘ देवे᳘भ्यो यज्ञं᳘ तनवा इ᳘त्येवै᳘त᳘दाह॥  
अ᳘ङ्घ्रिणा विष्णो मा त्वा᳘वक्रमिषमि᳘ति॥  
यज्ञो वै वि᳘ष्णुस्त᳘स्मा एवै᳘त᳘न्नि᳘ह्नुते मा त्वा᳘वक्रमिषमि᳘ति व᳘सुमतीमग्ने ते छायामु᳘पस्थेषमि᳘ति साध्वी᳘मग्ने ते छायामु᳘पस्थेषमि᳘त्येवै᳘त᳘दाह॥  
वि᳘ष्णो स्था᳘नमसी᳘ति॥  
यज्ञो वै वि᳘ष्णुस्त᳘स्येव ह्ये᳘त᳘दन्तिक ति᳘ष्ठति त᳘स्मादाह वि᳘ष्णो स्था᳘नमसी᳘तीत इ᳘न्द्रो वीर्य᳘मकृणोदित्य᳘तो ही᳘न्द्रस्ति᳘ष्ठन्दक्षिणतो᳘ नाष्ट्रा र᳘क्षांस्यपा᳘हंस्त᳘स्मादाहेत इ᳘न्द्रो वीर्य᳘मकृणोदि᳘त्यूर्ध्वो᳘ ऽध्वर आ᳘स्थादि᳘त्यध्वरो वै᳘ यज्ञ᳘ ऊर्ध्वो᳘ यज्ञ आ᳘स्थादि᳘त्येवै᳘त᳘दाह॥  
अ᳘ग्ने वे᳘र्होत्रं वे᳘र्दूत्य᳘मि᳘ति॥  
उभ᳘यं वा᳘ एत᳘दग्नि᳘र्देवा᳘नां हो᳘ता च दूत᳘श्च त᳘दुभ᳘यं विद्धि य᳘द्देवा᳘नामसी᳘त्येवै᳘त᳘दाहा᳘वतां त्वां द्या᳘वापृथिवी अ᳘व त्वं द्या᳘वापृथिवी इ᳘ति ना᳘त्र तिरो᳘हितमिवास्ति स्विष्टकृ᳘द्देवे᳘भ्य इ᳘न्द्र आ᳘ज्येन हवि᳘षाभूत्स्वाहेती᳘न्द्रो वै᳘ यज्ञ᳘स्य देव᳘ता त᳘स्मादाहे᳘न्द्र आ᳘ज्येने᳘ति वाचे वा᳘ एत᳘माघारमा᳘घारयती᳘न्द्रो वागि᳘त्यु वा᳘ आहुस्त᳘स्माद्वेवा᳘हे᳘न्द्र आ᳘ज्येने᳘ति॥  
अथा᳘संस्पर्शयन्त्स्रु᳘चौ पर्ये᳘त्य॥  
ध्रुव᳘या स᳘मनक्ति शि᳘रो वै᳘ यज्ञस्यो᳘त्तर आघार᳘ आत्मा वै᳘ ध्रुवा त᳘दात्म᳘न्येवै᳘तछि᳘रः प्र᳘तिदधाति शि᳘रो वै᳘ यज्ञस्यो᳘त्तर आघारः श्रीर्वै शि᳘रः श्रीर्हि वै शि᳘रस्त᳘स्माद्यो᳘ ऽर्धस्य श्रे᳘ष्ठो भ᳘वत्यसा᳘वमुष्या᳘र्धस्य शि᳘र इ᳘त्याहुः॥  
य᳘जमान एव᳘ ध्रुवाम᳘नु॥  
यो᳘ ऽस्मा अरातीय᳘ति स᳘ उपभृ᳘तम᳘नु स य᳘द्धोपभृ᳘ता समण्ज्याद्यो य᳘जमानायारातीय᳘ति त᳘स्मिञ्छ्रि᳘यं दध्यात्तद्य᳘जमान एवै᳘तछ्रि᳘यं दधाति त᳘स्माद्ध्रुव᳘या स᳘मनक्ति॥  
स स᳘मनक्ति॥  
सं ज्यो᳘तिषा ज्यो᳘तिरि᳘ति ज्यो᳘तिर्वा इ᳘तरस्यामा᳘ज्यम् भ᳘वति ज्यो᳘तिरि᳘तरस्यां ते ह्ये᳘त᳘दुभे ज्यो᳘तिषी सङ्ग᳘च्छेते त᳘स्मादेवं स᳘मनक्ति॥  
अथा᳘तो म᳘नसश्चैव᳘ वाच᳘श्च॥  
अहम्भद्र᳘ उदितम् म᳘नश्च ह वै वा᳘क्चाहम्भद्र᳘ ऊदाते॥  
त᳘द्ध म᳘न उवाच॥  
अह᳘मेव त्वछ्रे᳘यो ऽस्मि न वै म᳘या त्वं किं᳘ चना᳘नभिगतं वदसि सा यन्म᳘म त्वं᳘ कृतानुकरा᳘नुवर्त्मा᳘स्यह᳘मेव त्वछ्रे᳘यो ऽस्मी᳘ति॥  
अ᳘थ ह वा᳘गुवाच॥  
अह᳘मेव त्वछ्रे᳘यस्यस्मि यद्वै त्वं वे᳘त्थाहं तद्वि᳘ज्ञपयाम्यहं सं᳘ज्ञपयामी᳘ति॥  
ते᳘ प्रजा᳘पतिं प्रतिप्रश्नमे᳘यतुः॥  
स᳘ प्रजा᳘पतिर्म᳘नस एवा᳘नूवाच म᳘न एव त्वछ्रे᳘यो म᳘नसो वै त्वं᳘ कृतानुकरा᳘नुवर्त्मासि श्रे᳘यसो वै पा᳘पीयाङ्कृतानुकरो᳘ ऽनुवर्त्मा भवती᳘ति॥  
सा᳘ ह वाक्प᳘रोक्ता वि᳘सिष्मिये॥  
त᳘स्यै ग᳘र्भः पपात सा᳘ ह वा᳘क्प्रजा᳘पतिमुवाचा᳘हव्यवाडेवा᳘हं तु᳘भ्यम् भूयासं यां᳘ मा परा᳘वोच इ᳘ति त᳘स्माद्यत्किं᳘ च प्राजापत्यं᳘ यज्ञे क्रिय᳘त उपांश्वे᳘व त᳘त्क्रियते᳘ हव्यवाढि वा᳘क्प्रजा᳘पतय आसीत्॥  
त᳘द्धैत᳘द्देवाः᳘॥  
रे᳘तश्च᳘र्मन्वा य᳘स्मिन्वा बभ्रुस्त᳘द्ध स्मपृछन्त्य᳘त्रेव त्यादि᳘ति त᳘तो त्रिः स᳘म्बभूव त᳘स्माद᳘प्यात्रेय्या᳘ योषि᳘तैनस्व्ये᳘त᳘स्यै हि यो᳘षायै वाचो᳘ देव᳘ताया एते स᳘म्भूताः॥  
