
म᳘नवे ह वै᳘ प्रातः᳘॥  
अवने᳘ग्यमुदकमा᳘जह्रुर्य᳘थेद᳘म् पाणि᳘भ्यामवने᳘जनायाह᳘रन्त्येवं त᳘स्यावने᳘निजानस्य म᳘त्स्यः पाणी आ᳘पेदे॥  
स᳘ हास्मै वा᳘चमुवाद॥  
बिभृहि᳘ मा पारयिष्या᳘मि त्वे᳘ति क᳘स्मान्मा पा᳘रयिष्यसी᳘त्यौघ᳘ इमाः स᳘र्वाः प्रजा᳘ निर्वोढा त᳘तस्त्वा पारयितास्मी᳘ति क᳘थं ते भृ᳘तिरि᳘ति॥  
स᳘ होवाच॥  
या᳘वद्वै᳘ क्षुल्लका भ᳘वामो बह्वी वै᳘ नस्ता᳘वन्नाष्ट्रा᳘ भवत्युत म᳘त्स्य एव म᳘त्स्यं गिलति कुम्भ्याम् मा᳘ग्रे बिभरासि स᳘ यदा ता᳘मतिव᳘र्धा अ᳘थ कर्षूं᳘ खात्वा त᳘स्याम् मा बिभरासि स य᳘दा ता᳘मतिव᳘र्धा अ᳘थ मा समुद्र᳘मभ्य᳘वहरासि त᳘र्हि वा᳘ अतिनाष्ट्रो᳘ भवितास्मी᳘ति॥  
श᳘श्वद्ध कष᳘ आस॥  
स हि ज्ये᳘ष्ठं व᳘र्धते᳘ ऽथेतिथीं स᳘मां त᳘दौघ᳘ आगन्ता त᳘न्मा ना᳘वमुपकल्प्यो᳘पासासै स᳘ औघ उ᳘त्थिते ना᳘वमा᳘पद्यासै त᳘तस्त्वा पारयितास्मी᳘ति॥  
त᳘मेव᳘म् भृत्वा᳘ समुद्र᳘मभ्य᳘वजहार॥  
स᳘ यतिथीं तत्स᳘माम् परिदिदे᳘ष ततिथीं स᳘मां ना᳘वमुपक᳘ल्प्योपासां᳘ चक्रे स᳘ औघ उ᳘त्थिते ना᳘वमा᳘पेदे तं स म᳘त्स्य उपन्या᳘पुप्लुवे त᳘स्य शृ᳘ङ्गे नावः पा᳘शम् प्र᳘तिमुमोच ते᳘नैतमु᳘त्तरं गिरिम᳘तिदुद्राव॥  
स᳘ होवाच॥  
अ᳘पीपरं वै᳘ त्वा वृक्षे ना᳘वम् प्र᳘तिबघ्नीष्व तं तु᳘ त्वा मा᳘ गिरौ स᳘न्तमुदक᳘मन्त᳘श्छैत्सीद्या᳘वदुदकं᳘ समवा᳘यात्तावत्ता᳘वदन्व᳘वसर्पासी᳘ति स᳘ ह ता᳘वत्तावदेवा᳘न्व᳘वससर्प तद᳘प्येतदु᳘त्तरस्य गिरेर्म᳘नोरवस᳘र्पणमि᳘त्यौघो᳘ ह ताः स᳘र्वाः प्रजा᳘ निरुवाहा᳘थेह म᳘नुरेवै᳘कः प᳘रिशिशिषे॥  
सो᳘र्चञ्छ्रा᳘म्यंश्चचार प्रजा᳘कामः॥  
तत्रा᳘पि पाकयज्ञे᳘नेजे स᳘ घृतं द᳘धि म᳘स्त्वामिक्षामि᳘त्यप्सु᳘ जुहवां᳘ चकार त᳘तः संवत्सरे᳘ योषित्स᳘म्बभूव सा᳘ ह पि᳘ब्दमानेवोदे᳘याय त᳘स्यै ह स्म घृत᳘म् पदे सं᳘तिष्ठते त᳘या मित्राव᳘रुणौ सं᳘जग्माते॥  
तां᳘ होचतुः᳘ कासी᳘ति॥  
म᳘नोर्दुहिते᳘त्याव᳘योर्ब्रूष्वे᳘ति ने᳘ति होवाच य᳘ एव माम᳘जीजनत त᳘स्यैवा᳘ह᳘मस्मी᳘ति त᳘स्यामपित्व᳘मीषाते त᳘द्वा जज्ञौ त᳘द्वा न᳘ जज्ञाव᳘ति त्वे᳘वे᳘याय सा म᳘नुमा᳘जगाम॥  
तां᳘ ह म᳘नुरुवाच का᳘सी᳘ति॥  
त᳘व दुहिते᳘ति कथ᳘म् भगवति म᳘म दुहिते᳘ति या᳘ अमू᳘रप्स्वा᳘हुतीर᳘हौषीर्घृतं द᳘धि म᳘स्त्वामि᳘क्षां त᳘तो मा᳘मजीजनथाः सा᳘शी᳘रस्मि ता᳘म् मा यज्ञे᳘ ऽवकल्पय यज्ञे चेद्वै᳘ मावकल्पयिष्य᳘सि बहुः᳘ प्रज᳘या पशु᳘भिर्भविष्यसि या᳘ममु᳘या कां᳘ चाशि᳘षमाशासिष्य᳘से सा᳘ ते स᳘र्वा स᳘मर्धिष्यत इ᳘ति ता᳘मेतन्म᳘ध्ये यज्ञस्या᳘वाकल्पयन्म᳘ध्यं ह्ये᳘त᳘द्यज्ञ᳘स्य य᳘दन्तरा᳘ प्रयाजानुयाजा᳘न्॥  
तया᳘र्चञ्छ्रा᳘म्यंश्चचार प्रजा᳘कामः॥  
त᳘येमाम् प्र᳘जातिम् प्र᳘जज्ञे ये᳘यम् म᳘नोः प्र᳘जातिर्या᳘म्वेनया कां᳘ चाशि᳘षमा᳘शास्त सा᳘स्मै स᳘र्वा स᳘मार्ध्यत॥  
सै᳘षा᳘ निदा᳘नेना यदि᳘डा॥  
स यो᳘ हैवं᳘ विद्वानि᳘डया च᳘रत्येतां᳘ हैव प्र᳘जातिम् प्र᳘जायते याम् म᳘नुः प्रा᳘जायत या᳘म्वेनया कां᳘ चाशि᳘षमाशा᳘स्ते सा᳘स्मै स᳘र्वा स᳘मृध्यते॥  
सा वै᳘ पञ्चावत्ता᳘ भवति॥  
पश᳘वो वा इ᳘डा पा᳘ङ्ता वै᳘ पश᳘वस्त᳘स्मात्पञ्चावत्ता᳘ भवति॥  
स᳘ समवदायेडाम्॥  
पूर्वा᳘र्ध᳘म् पुरोडा᳘शस्य प्रशी᳘र्य पुर᳘स्ताद्ध्रुवा᳘यै नि᳘दधाति तां हो᳘त्रे प्रदा᳘य दक्षिणा᳘त्येति॥  
स हो᳘तुरिह नि᳘लिम्पति॥  
तद्धोतौ᳘ष्ठयोर्नि᳘लिम्पते म᳘नसस्प᳘तिना ते हुत᳘स्याश्नामीषे᳘ प्राणाये᳘ति॥  
अ᳘थ हो᳘तुरिह नि᳘लिम्पति॥  
तद्धोतौ᳘ष्ठयोर्नि᳘लिम्पते वाचस्प᳘तिना ते हु᳘तस्याश्नाम्यूर्ज᳘ उदानाये᳘ति॥  
एत᳘द्ध वै म᳘नुर्बिभयां᳘ चकार॥  
इदं वै᳘ मे त᳘निष्ठं यज्ञ᳘स्य य᳘दियमि᳘डा पाकयज्ञि᳘या यद्वै᳘ म इह र᳘क्षांसि यज्ञं न᳘ हिंस्युरि᳘ति ता᳘मेत᳘त्पुरा र᳘क्षोभ्यः पुरा र᳘क्षोभ्य इ᳘त्येव प्रा᳘पयत त᳘थो एवै᳘नामेष᳘ एत᳘त्पुरा र᳘क्षोभ्यः पुरा र᳘क्षोभ्य इ᳘त्येव प्रा᳘पयते᳘ ऽथ य᳘त्प्रत्य᳘क्षं न᳘ प्राश्ना᳘ति नेद᳘नुपहूताम् प्रा᳘श्नामी᳘त्येत᳘देवै᳘नां प्रा᳘पयते यदो᳘ष्ठयोर्निलिम्प᳘ते॥  
अ᳘थ हो᳘तुः पाणौ᳘ सम᳘वद्यति॥  
सम᳘वत्तमेव᳘ सतीं त᳘देनां प्रत्य᳘क्षं हो᳘तरि श्रयति त᳘यात्मं᳘छूत᳘या हो᳘ता य᳘जमानायाशि᳘षमा᳘शास्ते त᳘स्माद्धो᳘तुः पाणौ᳘ सम᳘वद्यति॥  
अ᳘थोपांशू᳘पह्वयते॥  
एत᳘द्ध वै म᳘नुर्बिभयां᳘ चकारेदं वै᳘ मे तनिष्ठं यज्ञ᳘स्य य᳘दियमि᳘डा पाकयज्ञि᳘या यद्वै᳘ म इह र᳘क्षांसि यज्ञं न᳘ हन्युरि᳘ति ता᳘मेत᳘त्पुरा र᳘क्षोभ्यः पुरा र᳘क्षोभ्य इ᳘त्येवो᳘पांशू᳘पाह्वयत त᳘थो एवै᳘नामेष एत᳘त्पुरा र᳘क्षोभ्यः पुरा र᳘क्षोभ्य इ᳘त्येवो᳘पांशू᳘पह्वयते॥  
स उ᳘पह्वयते॥  
उ᳘पहूतं रथन्तरं᳘ सह᳘ पृथिव्यो᳘प मां᳘ रथन्तरं᳘ सह᳘ पृथिव्या᳘ ह्वयतामु᳘पहूतं वामदेव्यं᳘ सहा᳘न्त᳘रिक्षेणो᳘प मां वामदेव्यं᳘ सहा᳘न्त᳘रिक्षेण ह्वयतामु᳘पहूतम् बृह᳘त्सह᳘ दिवो᳘प मा᳘म् बृह᳘त्सह᳘ दिवा᳘ ह्वयतामि᳘ति त᳘देता᳘मेवै᳘त᳘दुपह्व᳘यमान इमां᳘श्च लोका᳘नुपह्व᳘यत एता᳘नि च सा᳘मानि॥  
उ᳘पहूता गा᳘वः सह᳘र्षभा इ᳘ति॥  
पश᳘वो वा इ᳘डा त᳘देनाम् परो᳘ ऽक्षमु᳘पह्वयते सह᳘र्षभा इ᳘ति स᳘मिथुनामेवै᳘नामेतदु᳘पह्वयते॥  
उ᳘पहूता सप्त᳘होत्रे᳘ति॥  
त᳘देनां सप्त᳘होत्रा सौम्ये᳘नाध्वरेणो᳘पह्वयते॥  
उ᳘पहूते᳘डा त᳘तुरिरि᳘ति॥  
त᳘देनाम् प्रत्य᳘क्षमु᳘पह्वयते त᳘तुरिरि᳘ति स᳘र्वं ह्ये᳘षा᳘ पाप्मा᳘नं त᳘रति त᳘स्मादाह त᳘तुरिरि᳘ति॥  
उ᳘पहूतः स᳘खा भक्ष इ᳘ति॥  
प्राणौ वै स᳘खा भक्षस्त᳘त्प्राणमु᳘पह्वयत उ᳘पहूतं हेगि᳘ति त᳘छरीरमु᳘पह्वयते तत्स᳘र्वामु᳘पह्वयते॥  
अ᳘थ प्रतिपद्यते॥  
इडो᳘पहूतो᳘पहूतेडो᳘पो अस्मां इ᳘डा ह्वयतामिडो᳘पहूते᳘ति तदु᳘पहूतामेवै᳘नामेत᳘त्सती᳘म् प्रत्य᳘क्षमु᳘पह्वयते या वै सा᳘सीद्गोर्वै सा᳘सीच्च᳘तुष्पदी वै गौस्त᳘स्माच्चतुरु᳘पह्वयते॥  
स वै᳘ चतु᳘रुपह्व᳘यमानः॥  
अथ ना᳘नेवो᳘पह्वयते᳘ ऽजामितायै जामि᳘ ह कुर्याद्यदिडो᳘पहूतेडो᳘पहूते᳘त्येवो᳘पह्वयेतो᳘पहूतेडे᳘ति वेडो᳘पहूते᳘ति त᳘दर्वा᳘चीमु᳘पह्वयत उ᳘पहूतेडे᳘ति तत्प᳘राचीमु᳘पो अस्मां इ᳘डा ह्वयतामिति त᳘दात्मा᳘नं चैवै᳘तन्ना᳘न्तरे᳘त्यन्य᳘थेव च भवतीडो᳘पहूते᳘ति तत्पु᳘नरर्वा᳘चीमु᳘पह्वयते त᳘दर्वा᳘चीं चैवै᳘नामेतत्प᳘राचीं चो᳘पह्वयते॥  
मानवी᳘ घृत᳘पदी᳘ति॥  
म᳘नुर्ह्ये᳘तामग्रे᳘ ऽजनयत त᳘स्मादाह मानवी᳘ति घृत᳘पदी᳘ति य᳘देवा᳘स्यै गृत᳘म् पदे᳘ सम᳘तिष्ठत त᳘स्मादाह घृत᳘पदी᳘ति॥  
उत᳘ मैत्रावरुणी᳘ति॥  
य᳘देव᳘ मित्राव᳘रुणाभ्यां सम᳘गच्छत स᳘ एव᳘ मैत्रावरुणो᳘ न्यङ्गो᳘ ब्रह्मा᳘ देव᳘कृतो᳘पहूते᳘ति ब्रह्मा ह्ये᳘षां᳘ देव᳘कृतो᳘पहूतो᳘पहूता दै᳘व्या अध्वर्य᳘व उ᳘पहूता मनुष्या᳘ इ᳘ति तद्दै᳘वांश्चैवा᳘ध्वर्यू᳘नुपह्व᳘यते ये᳘ च मानुषा᳘ वत्सा वै दै᳘व्या अध्वर्यवो᳘ ऽथ य इ᳘तरे ते᳘ मानुषाः᳘॥  
य᳘ इमं᳘ यज्ञम᳘वान्ये᳘ च यज्ञ᳘पतिं वर्धानि᳘ति॥  
एते वै᳘ यज्ञ᳘मवन्ति ये᳘ ब्राह्मणाः᳘ शुश्रुवां᳘सो ऽनूचाना᳘ एते ह्ये᳘नं तन्व᳘त एत᳘ एनं जन᳘यन्ति त᳘दु ते᳘भ्यो नि᳘ह्नुते वत्सा᳘ उ वै᳘ यज्ञ᳘पतिं वर्धन्ति य᳘स्य ह्ये᳘ते भू᳘यिष्ठा भ᳘वन्ति स हि᳘ यज्ञ᳘पतिर्वर्धते त᳘स्मादाह ये᳘ च यज्ञ᳘पतिं व᳘र्धानिति॥  
उ᳘पहूते द्या᳘वापृथिवी᳘ पूर्वजे᳘ ऋता᳘वरी देवी᳘ देव᳘पुत्रे इ᳘ति त᳘दिमे द्या᳘वापृथिवी उ᳘पह्वयते य᳘योरिदं स᳘र्वमध्यु᳘पहूतो ऽयं य᳘जमान इ᳘ति तद्य᳘जमानमु᳘पह्वयते तद्यद᳘त्र ना᳘म न गृह्णा᳘ति प्रो᳘ ऽक्ष्ं ह्य᳘त्राशीर्यदि᳘डायाम् मानुषं᳘ ह कुर्याद्यन्ना᳘म गृह्णीयाद्व्यृ᳘द्धं वै त᳘द्यज्ञ᳘स्य य᳘न्मानुषं नेद्व्यृ᳘द्धं यज्ञे᳘ कर᳘वाणी᳘ति त᳘स्मान्न ना᳘म गृह्णाति॥  
उ᳘त्तरस्यां देवयज्या᳘यामु᳘पहूत इ᳘ति॥  
त᳘दस्मा एत᳘ज्जीवा᳘तुमेव᳘ परो᳘ ऽक्षमा᳘शास्ते जी᳘वन्हि पू᳘र्वमिष्ट्वाथा᳘परं यजते॥  
त᳘दस्मा एत᳘त्प्रजा᳘मेव᳘ परो᳘ ऽक्षमा᳘शास्ते॥  
य᳘स्य हि᳘ प्रजा भ᳘वत्यमुं᳘ लोक᳘मात्मनैत्य᳘थास्मिं᳘लोके᳘ प्रजा᳘ यजते त᳘स्मात्प्रजो᳘त्तरा देवयज्या᳘॥  
त᳘दस्मा एत᳘त्पशू᳘नेव᳘ परो᳘ ऽक्षमा᳘शास्ते य᳘स्य हि᳘ पश᳘वो भ᳘वन्ति स पू᳘र्वमिष्ट्वाथा᳘परं यजते॥  
भू᳘यसि हविष्क᳘रण उ᳘पहूत इ᳘ति॥  
त᳘दस्मा एत᳘ज्जीवा᳘तुमेव᳘ परो᳘ ऽक्षमा᳘शास्ते जी᳘वन्हि पू᳘र्वमिष्ट्वा᳘थ भू᳘योभूय एव᳘ हवि᳘ष्करो᳘ति॥  
त᳘दस्मा एत᳘त्प्रजा᳘मेव᳘ परो᳘ ऽक्षमा᳘शास्ते य᳘स्य हि᳘ प्रजा भ᳘वत्ये᳘क आत्म᳘ना भवत्य᳘थोत᳘ दशधा᳘ प्रज᳘या हवि᳘ष्क्रियते त᳘स्मात्प्रजा भू᳘यो हविष्क᳘रणम्॥  
त᳘दस्मा एत᳘त्पशू᳘नेव᳘ परो᳘ ऽक्षमा᳘शास्ते॥  
य᳘स्य हि᳘ पश᳘वो भ᳘वन्ति स पू᳘र्वमिष्ट्वा᳘थ भू᳘योभूय एव᳘ हविष्करोति॥  
एषा वा᳘ आशीः᳘ जी᳘वेयम् प्रजा᳘ मे स्याछ्रि᳘यं गच्छेयमि᳘ति तद्य᳘त्पशू᳘नाशा᳘स्ते तछ्रि᳘यमा᳘शास्ते श्रीर्हि᳘ पश᳘वस्त᳘देता᳘भ्यामेवै᳘त᳘दाशी᳘र्भ्यां स᳘र्वमाप्तं त᳘स्माद्वा᳘ एते अ᳘त्र द्वे᳘ आशि᳘षौ क्रियते॥  
देवा᳘ म इदं᳘ हवि᳘र्जुषन्तामि᳘ति॥  
त᳘स्मिन्नु᳘पहूत इ᳘ति त᳘द्यज्ञ᳘स्यैवैत᳘त्स᳘मृद्धिमा᳘शास्ते यद्धि᳘ देवा᳘ हवि᳘र्जुष᳘न्ते ते᳘न हि᳘ महज्ज᳘यति त᳘स्मादाह जुषन्तामि᳘ति॥  
तां वै प्रा᳘श्नन्त्येव॥  
ना᳘ग्नौ᳘ जुह्वति पश᳘वो वा इ᳘डा ने᳘त्पशू᳘नग्नौ᳘ प्रवृण᳘जामे᳘ति त᳘स्मान्ना᳘ग्नौ᳘ जुह्वति॥  
प्राणे᳘ष्वेव᳘ हूयते॥  
हो᳘तरि त्वद्य᳘जमाने त्वदध्वर्यौ᳘ त्वद᳘थ य᳘त्पूर्वार्ध᳘म् पुरोडा᳘शस्य प्रशी᳘र्य पुर᳘स्ताद्ध्रुवा᳘यै निद᳘धाति य᳘जमानो वै᳘ ध्रुवा तद्य᳘जमानस्य प्रा᳘शितम् भवत्य᳘थ य᳘त्प्रत्य᳘क्षं न᳘ प्राश्ना᳘ति नेद᳘संस्थिते यज्ञे᳘ प्राश्नानी᳘त्येत᳘देवा᳘स्य प्रा᳘शितम् भवति स᳘र्वे प्रा᳘श्नन्ति स᳘र्वेषु मे हु᳘तासदि᳘ति प᳘ञ्च प्रा᳘श्नन्ति पश᳘वो वा इ᳘डा पा᳘ङ्क्ता वै᳘ पश᳘वस्त᳘स्मात्प᳘ञ्च प्रा᳘श्नन्ति॥  
अ᳘थ य᳘त्र प्रतिप᳘द्यते॥  
त᳘च्चतुर्धा᳘ पुरोडा᳘शं कृत्वा᳘ बर्हिष᳘दं करोति तद᳘त्र पितृणां भा᳘जनेन च᳘तस्रो वा᳘ अवान्तरदि᳘शो ऽवान्तरदि᳘शो वै᳘ पित᳘रस्त᳘स्माच्चतुर्धा᳘ पुरोडा᳘शं कृत्वा᳘ बर्हिष᳘दं करोति॥  
अ᳘थ यत्राहो᳘पहूते द्या᳘वापृथिवी इ᳘ति॥  
त᳘दग्नी᳘ध आ᳘दधाति त᳘दग्नीत्प्रा᳘श्नात्यु᳘पहूता पृथिवी᳘ मातो᳘प मा᳘म् पृथिवी᳘ माता᳘ ह्वयतामग्निरा᳘ग्नीध्रात्स्वाहो᳘पहूतो द्यौ᳘ष्पितो᳘प मां द्यौ᳘ष्पिता᳘ ह्वयतामग्निरा᳘ग्नीध्रात्स्वाहे᳘ति द्यावापृथिव्यो᳘ वा᳘ एष यदा᳘ग्नीध्रस्त᳘स्मादेवम् प्रा᳘श्नाति॥  
अ᳘थ य᳘त्राशि᳘षमाशा᳘स्ते॥  
त᳘ज्जपति म᳘यीदमि᳘न्द्र इन्द्रि᳘यं दधात्वस्मान्रा᳘यो मघ᳘वानः सचन्ताम् अस्मा᳘कं सन्त्वाशि᳘षः सत्या᳘ नः सन्त्वाशि᳘ष इ᳘त्याशि᳘षामेवै᳘ष᳘ प्रतिग्रहस्तद्या᳘ एवा᳘त्रर्त्वि᳘जो य᳘जमानायाशि᳘ष आशा᳘सते ता᳘ एवै᳘त᳘त्प्रतिगृ᳘ह्यात्म᳘न्कुरुते॥  
अ᳘थ पवित्रयोर्मार्जयन्ते॥  
पाकयज्ञिय᳘येव वा᳘ एतदि᳘डयाचारिषुः पवि᳘त्रपूता यद᳘त ऊर्ध्वम᳘संस्थितं यज्ञ᳘स्य त᳘त्तनवामहा इ᳘ति त᳘स्मात्पवि᳘त्रयोर्मार्जयन्ते॥  
अ᳘थ ते᳘ पवि᳘त्रे प्रस्तरे᳘ ऽपिसृजति॥  
य᳘जमानो वै᳘ प्रस्तरः᳘ प्राणोदानौ᳘ पवि᳘त्रे य᳘जमाने त᳘त्प्राणोदानौ᳘ दधाति त᳘स्मात्ते᳘ पवि᳘त्रे प्रस्तरे᳘ ऽपिसृजति॥  
ते वा᳘ एते उ᳘ल्मुके उ᳘दूहन्ति॥  
अनुयाजे᳘भ्यो यात᳘यामेव वा᳘ एत᳘दग्नि᳘र्भवति देवे᳘भ्यो हि᳘ यज्ञ᳘मूहिवान्भ᳘वत्य᳘यातयाम्न्यनुयाजां᳘स्तनवामहा इ᳘ति त᳘स्माद्वा᳘ एते उ᳘ल्मुके उ᳘दूहन्ति॥  
ते पु᳘नरनुसं᳘स्पर्शयन्ति॥  
पु᳘नरेवै᳘त᳘दग्निमा᳘प्याययन्त्य᳘यातयामानं कुर्वन्त्य᳘यातयाम्नि यदत उर्ध्वम᳘संस्थितं यज्ञ᳘स्य त᳘त्तनवामा इ᳘ति त᳘स्मात्पु᳘नरनुसं᳘स्पर्शयन्ति॥  
अ᳘थ समि᳘धमभ्या᳘दधाति॥  
स᳘मिन्द्ध एवै᳘नमेतत्स᳘मिद्धे यद᳘त ऊर्ध्वम᳘संस्थितं यज्ञ᳘स्य त᳘त्तनवामहा इ᳘ति त᳘स्मात्समि᳘धमभ्या᳘दधाति॥  
तां होता᳘नुमन्त्रयते॥  
एषा᳘ ते अग्ने समित्त᳘या व᳘र्धस्व चा᳘ च प्यायस्व वर्धिषीम᳘हि च वयमा᳘ च प्यासिषीमही᳘ति तद्य᳘थैवा᳘दः᳘ समिध्य᳘मानायान्वा᳘हैव᳘मेवै᳘तद᳘न्वाह त᳘देतद्धो᳘तुः क᳘र्म स य᳘दि म᳘न्येत न हो᳘ता वेदेत्य᳘पि स्वय᳘मेव य᳘जमानो᳘ ऽनुमन्त्रयेत॥  
अ᳘थ स᳘म्मार्ष्टि॥  
युन᳘क्त्येवै᳘नमेत᳘द्युक्तो यद᳘त ऊर्ध्वम᳘संस्थितं यज्ञ᳘स्य त᳘द्वहादि᳘ति त᳘स्मात्स᳘म्मार्ष्टि सकृ᳘त्सकृत्स᳘म्मार्ष्टि त्रि᳘स्त्रिर्वा अ᳘ग्रे देवे᳘भ्यः स᳘म्मृजन्ति नेत्त᳘था कर᳘वाम य᳘था देवे᳘भ्य इ᳘ति त᳘स्मात्सकृ᳘त्सकृत्स᳘म्मार्ष्ट्य᳘जामितायै जामि᳘ ह कुर्याद्यत्त्रिः पू᳘र्वं त्रिर᳘परं त᳘स्मात्सकृ᳘त्सकृत्स᳘म्मार्ष्टि॥  
स स᳘म्मार्ष्टि॥  
अ᳘ग्ने वाजजिद्वा᳘जं त्वा ससृवां᳘सं वाजजि᳘तं स᳘म्मार्ज्मी᳘ति सरिष्य᳘न्तमि᳘ति वा अ᳘ग्र आह सरिष्य᳘न्निव हि तर्हि भ᳘वत्यथा᳘त्र ससृवां᳘समि᳘ति ससृवे᳘व ह्य᳘त्र भवति त᳘स्मादाह ससृवां᳘समि᳘ति॥  
अ᳘थानुयाजा᳘न्यजति॥  
या वा᳘ एते᳘न यज्ञे᳘न देव᳘ता ह्व᳘यति या᳘भ्य एष᳘ यज्ञ᳘स्ताय᳘ते स᳘र्वा वै तत्ता᳘ इष्टा᳘ भवन्ति तद्यत्ता᳘सु स᳘र्वास्विष्टास्व᳘थैत᳘त्पश्चे᳘वानुय᳘जति त᳘स्मादनुयाजा ना᳘म॥  
अ᳘थ य᳘दनुयाजान्य᳘जति॥  
छ᳘न्दांसि वा᳘ अनुयाजाः᳘ पश᳘वो वै᳘ देवा᳘नां छ᳘न्दांसि तद्य᳘थेदं᳘ पश᳘वो युक्ता᳘ मनुष्ये᳘भ्यो व᳘हन्त्येवं छ᳘न्दांसि युक्ता᳘नि देवे᳘भ्यो यज्ञं᳘ वहन्ति तद्य᳘त्र छ᳘न्दांसि देवा᳘न्त्सम᳘तर्पयन्न᳘थ छ᳘न्दांसि देवाः स᳘मतर्पयंस्तद᳘तस्तत्प्रा᳘गभूद्यच्छ᳘न्दांसि युक्ता᳘नि देवे᳘भ्यो यज्ञम᳘वाक्षुर्य᳘देनान्त्सम᳘तीतृपन्॥  
अ᳘थ य᳘दनुयाजान्य᳘जति॥  
छ᳘न्दांसि वा᳘ अनुयाजाश्छ᳘न्दांस्येवै᳘तत्सं᳘तर्पयति त᳘स्मादनुयाजा᳘न्यजति त᳘स्माद्ये᳘न वा᳘हनेन धाव᳘येत्त᳘द्विमु᳘च्य ब्रूया᳘त्पा᳘ययतैनत्सु᳘हितं कुरुते᳘त्येष᳘ उ वा᳘हनस्यापह्नवः॥  
स वै ख᳘लु बर्हिः᳘ प्रथमं᳘ यजति॥  
तद्वै क᳘निष्ठं छ᳘न्दः स᳘द्गायत्री᳘ प्रथमा छ᳘न्दसां यु᳘ज्यते त᳘दु त᳘द्वीर्ये᳘णैव य᳘छ्येनो᳘ भूत्वा दिवः सो᳘ममा᳘हरत्तद᳘यथायथम् मन्यन्ते यत्क᳘निष्ठं छ᳘न्दः स᳘द्गायत्री᳘ प्रथमा छ᳘न्दसां यु᳘ज्यते ऽथा᳘त्र यथायथं᳘ देवाश्छ᳘न्दांस्यकल्पयन्ननुयाजे᳘षु ने᳘त्पापवस्यसम᳘सदि᳘ति॥  
स वै ख᳘लु बर्हिः᳘ प्रथमं᳘ यजति॥  
अयं वै᳘ लोको᳘ बर्हिरो᳘षधयो बर्हि᳘रस्मि᳘न्नेवै᳘त᳘ल्लोक ओ᳘षधीर्दधाति ता᳘ इमा᳘ अस्मिं᳘लोक ओ᳘षधयः प्र᳘तिष्ठितास्त᳘दिदं स᳘र्वं ज᳘गदस्यां ते᳘नेयं ज᳘गती तज्ज᳘गतीम् प्रथमा᳘मकुर्वन्॥  
अ᳘थ न᳘राशं᳘सं द्विती᳘यं यजति॥  
अन्त᳘रिक्षं वै न᳘राशं᳘सः प्रजा वै न᳘रस्ता᳘ इमा᳘ अन्त᳘रिक्षम᳘नु वावद्य᳘मानाः प्रजा᳘श्चरन्ति यद्वै व᳘दति शं᳘सती᳘ति वै त᳘दाहुस्त᳘स्मादन्त᳘रिक्षं न᳘राशं᳘सो ऽन्त᳘रिक्षमु वै᳘ त्रिष्टुप्त᳘त्त्रिष्टु᳘भं द्विती᳘यामकुर्वन्॥  
अ᳘थाग्नि᳘रुत्तमः॥  
गायत्री वा᳘ अग्निस्त᳘द्गायत्री᳘मुत्तमा᳘मकुर्वन्नेवं᳘ यथायथे᳘न कॢप्ते᳘न छ᳘न्दांसि प्र᳘त्यतिष्ठंस्त᳘स्मादिदम᳘पापवस्यसम्॥  
देवा᳘न्यजे᳘त्येवा᳘ध्वर्युरा᳘ह॥  
देवं᳘-देवमि᳘ति स᳘र्वेषु हो᳘ता देवा᳘नां वै᳘ देवाः᳘ सन्ति छ᳘न्दांस्येव᳘ पश᳘वो ह्ये᳘षां गृहा हि पश᳘वः प्रतिष्ठो᳘ हि᳘ गृहाश्छ᳘न्दांसि वा᳘ अनुयाजास्त᳘स्माद्देवा᳘न्यजे᳘त्येवा᳘ध्वर्युरा᳘ह देवं᳘-देवमि᳘ति स᳘र्वेषु हो᳘ता॥  
वसुव᳘ने वसुधे᳘यस्ये᳘ति॥  
देव᳘ताया एव᳘ वषट्क्रिय᳘ते देव᳘तायै हूयते न वा अ᳘त्र देव᳘तास्त्यनुयाजे᳘षु देव᳘म् बर्हिरि᳘ति त᳘त्र नाग्निर्ने᳘न्द्रो न सो᳘मो देवो न᳘राशं᳘स इ᳘ति ऋ᳘त ए᳘कं चन यो वा अ᳘त्राग्नि᳘र्गायत्री स᳘ निदा᳘नेन॥  
अ᳘थ य᳘द्वसुव᳘ने वसुधे᳘यस्ये᳘ति य᳘जति॥  
अग्निर्वै᳘ वसुव᳘निरि᳘न्द्रो वसुधेयो᳘ ऽस्ति वै छ᳘न्दसां देव᳘तेन्द्राग्नी᳘ एवै᳘व᳘मु हैत᳘द्देव᳘ताया एव᳘ वषट्क्रिय᳘ते देव᳘तायै हूयते॥  
अ᳘थोत्तम᳘मनुयाज᳘मिष्ट्वा᳘ समानी᳘य जुहोति॥  
प्रयाजानुयाजा वा᳘ एते तद्य᳘थैवा᳘दः᳘ प्रयाजे᳘षु य᳘जमानाय द्विष᳘न्तम् भ्रा᳘तृव्यम् बलिं᳘ हार᳘यत्यत्त्र᳘ आद्य᳘म् बलिं᳘ हार᳘यत्येव᳘मेवै᳘त᳘दनुयाजे᳘षु बलिं᳘ हारयति॥  
स वै स्रु᳘चौ व्यू᳘हति॥  
अग्नीषो᳘मयोरु᳘ज्जितिमनू᳘ज्जेषं वा᳘जस्य मा प्रसवे᳘न प्रो᳘हामी᳘ति जुहूम् प्रा᳘चीं दक्षिणे᳘न पाणि᳘नाग्नीषो᳘मौ त᳘मपनुदतां यो᳘ स्मान्द्वे᳘ष्टि यं᳘ च वयं᳘ द्विष्मो वा᳘जस्यैनं प्रसवेना᳘पोहामी᳘त्युपभृ᳘तम् प्रती᳘चीं सव्ये᳘न पाणि᳘ना य᳘दि स्वयं य᳘जमानः॥  
य᳘द्यु अध्वर्युः᳘॥  
अग्नीषो᳘मयोरु᳘ज्जितिमनू᳘ज्जयत्वयं य᳘जमानो वा᳘जस्यैनम् प्रसवे᳘न प्रो᳘हाम्यग्नीषो᳘मौ तम᳘पनुदतां य᳘मयं य᳘जमानो द्वे᳘ष्टि य᳘श्चैनं द्वे᳘ष्टि वा᳘जस्यैनम् प्रसवेना᳘पोहामी᳘ति पौर्णमास्या᳘मग्नीषोमी᳘यं हि᳘ पौर्णमासं᳘ हविर्भ᳘वति॥  
अ᳘थामावा᳘स्यायाम्॥  
इन्द्राग्न्योरु᳘ज्जितिमनू᳘ज्जेषं वा᳘जस्य मा प्रसवे᳘न प्रो᳘हामीन्द्राग्नी तम᳘पनुदतां यो᳘ ऽस्मान्द्वे᳘ष्टि यं᳘ च वयं᳘ द्विष्मो वा᳘जस्यैनम् प्रसवेना᳘पोहामी᳘ति य᳘दि स्वयं य᳘जमानः॥  
य᳘द्यु अध्वर्युः᳘॥  
इन्द्राग्न्योरु᳘ज्जितिमनू᳘ज्जयत्वयं य᳘जमानो वा᳘जस्यैनम् प्रसवे᳘न प्रो᳘हामीन्द्राग्नी तम᳘पनुदतां य᳘मयं य᳘जमानो द्वे᳘ष्टि य᳘श्चैनं द्वे᳘ष्टि वा᳘जस्यैनम् प्रसवेना᳘पोहामी᳘त्यमावा᳘स्यायामैन्द्राग्नं ह्या᳘मावास्यं᳘ हविर्भ᳘वत्येवं᳘ यथादेवतं व्यू᳘हति तद्य᳘देवं व्यू᳘हति॥  
य᳘जमान एव᳘ जुहूम᳘नु॥  
यो ऽस्मा अरातीय᳘ति स᳘ उपभृ᳘तम᳘नु प्रा᳘ञ्चमेवै᳘तद्य᳘जमानमुदू᳘हत्य᳘पाञ्चं तम᳘पोहति यो᳘ ऽस्मा अरातीय᳘त्यत्तै᳘व᳘ जुहूम᳘न्वाद्य᳘ उपभृ᳘तम᳘नु प्रा᳘ञ्चमेवै᳘त᳘दत्ता᳘रमुदू᳘हत्य᳘पाञ्चमाद्य᳘म᳘पोहति॥  
तद्वा᳘ एत᳘त्॥  
समान᳘ एव क᳘र्मन्व्या᳘क्रियते त᳘स्मादु समाना᳘देव पु᳘रुषादत्ता᳘ चाद्य᳘श्च जायते इदं हि᳘ चतुर्थे पु᳘रुषे तृती᳘ये सं᳘गच्छामह इ᳘ति विदेवं दी᳘व्यमाना जा᳘त्या आ᳘सत एत᳘स्मादु त᳘त्॥  
अ᳘थ जुह्वा᳘ परिधीन्त्स᳘मनक्ति॥  
य᳘या देवेभ्यो᳘ ऽहौषीद्य᳘या यज्ञं᳘ सम᳘तिष्ठपत्त᳘यैवै᳘त᳘त्परिधी᳘न्प्रीणाति त᳘स्माज्जुह्वा᳘ परिधीन्त्स᳘मनक्ति॥  
स स᳘मनक्ति वसु᳘भ्यस्त्वा रुद्रे᳘भ्यस्त्वादित्ये᳘भ्यस्त्वे᳘त्येते वै᳘ त्रया᳘ देवा यद्व᳘सवो रुद्रा᳘ आदित्या᳘ एते᳘भ्यस्त्वे᳘त्येवै᳘त᳘दाह॥  
अ᳘थ परिधि᳘मभिपद्या᳘श्रावयति॥  
परिधि᳘भ्यो ह्ये᳘त᳘दाश्राव᳘यति यज्ञो वा᳘ आश्रा᳘वणं यज्ञे᳘नैवै᳘त᳘त्प्रत्य᳘क्षम् परिधी᳘न्प्रीणाति त᳘स्मात्परिधि᳘मभिपद्या᳘श्रावयति॥  
स᳘ आश्रा᳘व्याह॥  
इषिता दै᳘व्या हो᳘तार इ᳘ति दै᳘व्या वा᳘ एते हो᳘तारो य᳘त्परिध᳘यो ऽग्न᳘यो ही᳘ष्टा दै᳘व्या हो᳘तार इ᳘त्येवै᳘त᳘दाह यदा᳘हेषिता दै᳘व्या हो᳘तार इ᳘ति भद्रवा᳘च्याये᳘ति स्वयं वा᳘ एत᳘स्मै देवा᳘ युक्ता᳘ भवन्ति य᳘त्साधु व᳘देयुर्य᳘त्साधु᳘ कुर्युस्त᳘स्मादाह भद्रवा᳘च्याये᳘ति प्रे᳘षितो मा᳘नुषः सूक्तवाकाये᳘ति त᳘दिमम् मा᳘नुषं हो᳘तारं सूक्तवाका᳘य प्र᳘सौति॥  
अ᳘थ प्रस्तरमा᳘दत्ते॥  
य᳘जमानो वै᳘ प्रस्तरस्तद्य᳘त्रास्य यज्ञो᳘ ऽगंस्त᳘देवै᳘तद्य᳘जमानं स्वगा᳘करोति देवलोकं वा᳘ अस्य यज्ञो᳘ ऽगन्देवलोक᳘मेवै᳘तद्य᳘जमानम᳘पिनयति॥  
स य᳘दि वृ᳘ष्टिकामः स्या᳘त्॥  
एते᳘नैवा᳘ददीत सं᳘जानाथां द्या᳘वापृथिवी इ᳘ति यदा वै द्या᳘वापृथिवी᳘ सञ्जाना᳘थे अ᳘थ वर्षति त᳘स्मादाह सं᳘जानाथां द्या᳘वापृथिवी इ᳘ति मित्राव᳘रुणौ त्वा वृ᳘ष्ट्यावतामि᳘ति तद्यो᳘ वर्षस्ये᳘ष्टे स᳘ त्वा वृ᳘ष्ट्यावत्वि᳘त्येवै᳘त᳘दाहायं वै᳘ वर्ष᳘स्येष्टे यो᳘ ऽयम् प᳘वते सो᳘ ऽयमे᳘क इवैव᳘ पवते सो᳘ ऽयम् पु᳘रुषे ऽन्तः प्र᳘विष्टः प्रा᳘ञ्च प्रत्य᳘ञ्च ता᳘विमौ᳘ प्राणोदानौ᳘ प्राणोदानौ वै᳘ मित्राव᳘रुणौ तद्य᳘ एव᳘ वर्षस्ये᳘ष्टे स᳘ त्वा वृ᳘ष्ट्यावत्वि᳘त्येवै᳘त᳘दाह त᳘मेते᳘नैवा᳘ददीत यदा ह्ये᳘व᳘ कदा᳘ च वृ᳘ष्टिः स᳘मिव त᳘मनक्त्या᳘हुतिमेवै᳘त᳘त्करोत्या᳘हुतिर्भूत्वा᳘ देवलोकं᳘गच्छादि᳘ति॥  
स वा अ᳘ग्रं जुह्वा᳘मन᳘क्ति॥  
म᳘ध्यमुपभृ᳘ति मू᳘लं ध्रुवा᳘याम᳘ग्रमिव हि᳘ जुहूर्म᳘ध्यमिवोपभृन्मू᳘लमिव ध्रुवा॥  
सो᳘ ऽनक्ति॥  
व्य᳘न्तु व᳘यो ऽक्तं रि᳘हाणा इ᳘ति व᳘य ए᳘वैनमेत᳘द्भूत᳘मस्मा᳘न्मनुष्यलोका᳘द्देवलोक᳘मभ्यु᳘त्पातयति त᳘न्नीचै᳘रिव हरति द्वयं तद्य᳘स्मान्नीचै᳘रिव ह᳘रेद्य᳘जमानो वै᳘ प्रस्तरो᳘ ऽस्या᳘ एवै᳘नमेत᳘त्प्रतिष्ठा᳘यै नो᳘द्धन्तीहो᳘ एव वृ᳘ष्टिं नि᳘यछति॥  
स᳘ हरति॥  
मरु᳘ताम् पृ᳘षतीर्गच्छे᳘ति देवलोकं᳘ गच्छे᳘त्येवै᳘त᳘दाह यदा᳘ह मरु᳘ताम् पृ᳘षतीर्गच्छे᳘ति वशा पृ᳘श्निर्भूत्वा दि᳘वं गच्छ त᳘तो नो वृ᳘ष्टिमावहे᳘तीयं वै᳘ वशा पृ᳘श्निर्य᳘दिद᳘मस्या᳘म् मूलि᳘ चामूलं᳘ चान्ना᳘द्यम् प्र᳘तिष्ठितं ते᳘नेयं᳘ वशा पृ᳘श्निरिय᳘म् भूत्वा दि᳘वं गच्छे᳘त्येवै᳘त᳘दाह त᳘तो नो वृ᳘ष्टिमा᳘वहे᳘ति वृष्टाद्वा ऊर्ग्र᳘सः सुभू᳘तं जायते त᳘स्मादाह त᳘तो नो वृ᳘ष्टिमा᳘वहे᳘ति॥  
अथैकं तृ᳘णम᳘पगृह्णाति॥  
य᳘जमानो वै᳘ प्रस्तरः स य᳘त्कृत्स्न᳘म् प्रस्तर᳘मनुप्रह᳘रेत्क्षिप्रे᳘ ह य᳘जमानो ऽमुं᳘ लोक᳘मियात्त᳘थो ह य᳘जमानो ज्यो᳘ग्जीवति या᳘वद्वेवा᳘स्येह᳘ मानुषमा᳘युस्त᳘स्मा एवै᳘तद᳘पगृह्णाति॥  
त᳘न्मुहूर्तं᳘ धारयित्वा᳘नुप्र᳘हरति॥  
तद्य᳘त्रास्ये᳘तर आत्मा᳘गंस्त᳘देवा᳘स्यैत᳘द्गमयत्य᳘थ यन्ना᳘नुप्रह᳘रेदन्त᳘रियाद्ध य᳘जमानं लोकात्त᳘थो ह य᳘जमानं लोकान्ना᳘न्त᳘रेति॥  
तम् प्रा᳘ञ्चमनुस᳘मस्यति॥  
प्रा᳘ची हि᳘ देवा᳘नां दिग᳘थो उ᳘दञ्चमु᳘दीची हि᳘ मनुष्या᳘णां दिक्त᳘मङ्गु᳘लिभिरेव᳘ योयुप्ये᳘रन्न᳘ काष्ठैर्दा᳘रुभिर्वा इ᳘तरं श᳘वं व्यृ᳘षन्ति नेत्त᳘था कर᳘वाम यथे᳘तरं श᳘वमि᳘ति त᳘स्मादङ्गु᳘लिभिरेव᳘ योयुप्ये᳘रन्न᳘ काष्ठै᳘र्यदा हो᳘ता सूक्तवाकमाह॥  
अ᳘थाग्नी᳘दाहानुप्र᳘हरे᳘ति॥  
तद्य᳘त्रास्ये᳘तर आत्मा᳘गंस्त᳘देवा᳘स्यैत᳘द्गमये᳘त्येवै᳘त᳘दाह तूष्णी᳘मेवा᳘नुप्रहृ᳘त्य चक्षुष्पा᳘ अग्ने ऽसि च᳘क्षुर्मे पाही᳘त्यात्मा᳘नमु᳘पस्पृशति ते᳘नो अ᳘प्यात्मा᳘नं ना᳘नुप्र᳘वृणक्ति॥  
अ᳘थाह सं᳘वदस्वे᳘ति॥  
सं᳘वादयैनं देवैरि᳘त्येवै᳘त᳘दाहा᳘गानग्नीदित्य᳘गङ्खल्वि᳘त्येवै᳘त᳘दाहा᳘गन्निती᳘तरः प्र᳘त्याह श्रावये᳘ति तं वै᳘ देवैः᳘ श्रावय तम᳘नुबोधये᳘त्येवै᳘त᳘दाह श्रौषडि᳘ति विदुर्वा᳘ एनम᳘नु वा᳘ एनमभुत्सते᳘त्येवै᳘त᳘दाहैव᳘मध्वर्यु᳘श्चाग्नी᳘च्च देवलोकं य᳘जमानम᳘पिनयतः॥  
अ᳘थाह स्वगा दै᳘व्या हो᳘तृभ्य इ᳘ति दै᳘व्या वा᳘ एते हो᳘तारो य᳘त्परिध᳘यो ऽग्न᳘यो हि ता᳘नेवै᳘त᳘त्स्वगा᳘करोति त᳘स्मादाह स्वगा दै᳘व्या हो᳘तृभ्य इ᳘ति स्वस्तिर्मा᳘नुषेभ्य इ᳘ति त᳘दस्मै᳘ मानुषा᳘य होत्रे᳘ ह्वलामा᳘शास्ते॥  
अ᳘थ परिधी᳘ननुप्र᳘हरति स᳘ मध्यम᳘मेवा᳘ग्रे परिधि᳘मनुप्र᳘हरति य᳘म् परिधिं᳘ पर्य᳘धत्था अ᳘ग्ने देव पणि᳘भिर्गुह्य᳘मानः तं᳘ त एतम᳘नु जो᳘षं भराम्येष नेत्त्व᳘दपचेत᳘याता इ᳘त्यग्नेः᳘ प्रियम् पाथो᳘ ऽपीतमिती᳘तरावनुस᳘मस्यति॥  
अ᳘थ जुहूं᳘ चोपभृ᳘तं च सम्प्र᳘गृह्णाति॥  
अदो᳘ हैवा᳘हुतिं करो᳘ति य᳘दनक्त्या᳘हुतिर्भूत्वा᳘ देवलोकं᳘ गच्छादि᳘ति त᳘स्माज्जुहूं᳘ चोपभृ᳘तं च सम्प्र᳘गृह्णाति॥  
स वै वि᳘श्वेभ्यो देवे᳘भ्यः सम्प्र᳘गृह्णाति॥  
यद्वा अ᳘नादिष्टं देव᳘तायै हवि᳘र्गृह्य᳘ते स᳘र्वा वै त᳘स्मिन्देव᳘ता अपित्वि᳘न्यो मन्यन्ते न वा᳘ एतत्क᳘स्यै चन᳘ देव᳘तायै हवि᳘र्गृह्णन्ना᳘दिषति यदा᳘ज्यं त᳘स्माद्वि᳘श्वेभ्यो देवे᳘भ्यः सम्प्र᳘गृह्णात्येत᳘दु वैश्वदेवं᳘ हविर्यज्ञे᳘॥  
स᳘ सम्प्र᳘गृह्णाति॥  
संस्रव᳘भागा स्थेषा᳘ बृह᳘न्त इ᳘ति संस्रवो ह्ये᳘व ख᳘लु प᳘रिशिष्टो भ᳘वति प्रस्तरेष्ठाः᳘ परिधे᳘याश्च देवा इ᳘ति प्रस्तर᳘श्च हि᳘ परिध᳘यश्चानुप्र᳘हृता भ᳘वन्तीमां वा᳘चमभि वि᳘श्वे गृण᳘न्त इ᳘त्येत᳘दु वैश्वदेवं᳘ करोत्यास᳘द्यास्मि᳘न्बर्हि᳘षि मादयध्वं स्वा᳘हा वाडि᳘ति तद्य᳘था व᳘ष्ट्कृतं हुत᳘मेव᳘मस्यैत᳘द्भवति॥  
स यस्या᳘नसो हवि᳘र्गृह्णन्ति॥  
अ᳘नसस्त᳘स्य धुरि वि᳘मुञ्चन्ति य᳘तो युनजाम त᳘तो वि᳘मुञ्चामे᳘ति य᳘तो ह्ये᳘व᳘ युञ्ज᳘न्ति त᳘तो वि᳘मुञ्चन्ति य᳘स्यो पात्र्यै स्फ्ये त᳘स्य य᳘तो युन᳘जाम त᳘तो वि᳘मुञ्चामे᳘ति य᳘तो ह्ये᳘वं᳘ युञ्ज᳘न्ति त᳘तो वि᳘मुञ्चन्ति॥  
यु᳘जौ ह वा᳘ एते᳘ यज्ञ᳘स्य यत्स्रु᳘चौ॥  
ते᳘ एत᳘द्युङ्क्ते य᳘त्प्रच᳘रति स यं᳘ निधा᳘यावद्येद्य᳘था वा᳘हनमवार्छे᳘वं तत्ते᳘ एत᳘त्स्विष्टकृ᳘ति विमो᳘चनमा᳘गच्छतस्ते त᳘त्सादयति तद्वि᳘मुञ्चति ते᳘ एतत्पु᳘नः प्र᳘युङ्क्ते ऽनुयाजे᳘षु सो᳘ ऽनुयाजै᳘श्चरित्वै᳘त᳘द्विमो᳘चनमा᳘गच्छति ते त᳘त्सादयति तद्वि᳘मुञ्चति ते᳘ एतत्पु᳘नः प्र᳘युङ्क्ते य᳘त्सम्प्रगृह्णा᳘ति तद्यां ग᳘तिमभियुङ्क्ते तां ग᳘तिं गत्वा वि᳘मुञ्चते यज्ञं वा अ᳘नु प्रजास्त᳘स्मादयम् पु᳘रुषो युङ्क्ते ऽथ वि᳘मुञ्चते᳘ ऽथ युङ्क्ते तद्यां ग᳘तिमभियुङ्क्ते तां गतिं गत्वान्ततो वि᳘मुञ्चते स᳘ सादयति घृता᳘ची स्थो धु᳘र्यौ पातंसुम्ने᳘ स्थः सुम्ने᳘ मा धत्तमि᳘ति साध्व्यौ᳘ स्थः साधौ᳘ मा धत्तमि᳘त्येवै᳘त᳘दाह॥  
