
स यत्रा᳘ह॥  
इषिता दै᳘व्या हो᳘तारो भद्रवा᳘च्याय प्रे᳘षितो मा᳘नुषः सूक्तवाकाये᳘ति यद᳘तो हो᳘तान्वा᳘ह सू᳘क्त इव त᳘दाह य᳘जमानायैवै᳘त᳘दाशि᳘षमा᳘शास्ते तद्वा᳘ एत᳘दुप᳘रिष्टाद्यज्ञ᳘स्याशि᳘षमा᳘शास्ते द्वयं तद्य᳘स्मादुप᳘रिष्टाद्यज्ञ᳘स्याशि᳘षमाशा᳘स्ते॥  
यज्ञं वा᳘ एष᳘ जनयति॥  
यो य᳘जत एते᳘न ह्यु᳘क्ता᳘ ऋत्वि᳘जस्तन्व᳘ते तं᳘ जन᳘यन्त्य᳘थाशि᳘षमा᳘शास्ते ता᳘मस्मै यज्ञ᳘ आशि᳘षं सं᳘नमयति या᳘माशि᳘षमाशा᳘स्ते यो मा᳘जीजनते᳘ति त᳘स्माद्वा᳘ उ᳘परिष्टाद्यज्ञ᳘स्याशि᳘षमा᳘शास्ते॥  
देवान्वा᳘ एष᳘ प्रीणाति॥  
यो य᳘जत एते᳘न यज्ञे᳘नर्ग्भि᳘रिव त्वद्य᳘जुर्भिरिव त्वदा᳘हुतिभिरिव त्वत्स᳘ देवा᳘न्प्रीत्वा ते᳘ष्वपित्वी᳘ भवति ते᳘ष्वपित्वी᳘ भूत्वा᳘थाशि᳘षमा᳘शास्ते ता᳘मस्मै देवा᳘ आशि᳘षं सं᳘नमयन्ति या᳘माशि᳘षमाशा᳘स्ते यो नो᳘ ऽप्रैषीदिति त᳘स्माद्वा᳘ उप᳘रिष्टाद्यज्ञ᳘स्याशि᳘षमा᳘शास्ते॥  
अ᳘थ प्र᳘तिपद्यते॥  
इदं᳘ द्यावापृथिवी भद्र᳘मभूदिति भद्रं ह्य᳘भूद्यो᳘ यज्ञ᳘स्य संस्थाम᳘गन्ना᳘र्ध्म सूक्तवाक᳘मुत᳘ नमोवाकमि᳘त्युभ᳘यं वा᳘ एत᳘द्यज्ञ᳘ एव य᳘त्सूक्तवाक᳘श्च नमोवाकश्चा᳘रात्स्म यज्ञम᳘विदाम यज्ञमि᳘त्येवै᳘त᳘दाहा᳘ग्ने त्वं᳘ सूक्तवा᳘गस्यु᳘पश्रुती दिव᳘स्पृथिव्योरि᳘त्यग्नि᳘मेवै᳘त᳘दाह त्वं᳘ सूक्तवा᳘गस्युपशृण्वत्यो᳘रन᳘योर्द्या᳘वापृथिव्योरित्यो᳘मन्वती ते ऽस्मि᳘न्यज्ञे᳘ यजमान द्या᳘वापृथिवी᳘ स्तामित्य᳘न्नवत्यौ ते ऽस्मि᳘न्यज्ञे᳘ यजमान द्या᳘वापृथिवी᳘ स्तामि᳘त्येवै᳘त᳘दाह॥  
शं᳘गवी जीव᳘दानू इ᳘ति॥  
शङ्ग᳘वी ते जीव᳘दानू स्तामि᳘त्येवै᳘त᳘दाहा᳘त्रस्नू अ᳘प्रवेदे इ᳘ति मा᳘ह क᳘स्माच्चन प्र᳘त्रासीर्मो᳘ त इ᳘दम् पुष्टं क᳘श्चन प्र᳘विदते᳘त्येवै᳘त᳘दाह॥  
उरु᳘गव्यूती अभयङ्कृ᳘तावि᳘ति॥  
उरु᳘गयूती ते᳘ ऽभये स्तामि᳘त्येवै᳘त᳘दाह वृष्टि᳘द्यावा री᳘त्यापे᳘ति वृ᳘ष्टिमत्यौ ते स्तामि᳘त्येवै᳘त᳘दाह॥  
शम्भु᳘वौ मयोभु᳘वावि᳘ति॥  
शम्भु᳘वौ ते मयोभु᳘वौ स्तामि᳘त्येवै᳘त᳘दाहो᳘र्जस्वती च प᳘यस्वती चे᳘ति र᳘सवत्यौ त उपजीवनी᳘ये स्तामि᳘त्येवै᳘त᳘दाह॥  
सूपचरणा᳘ च स्वधिचरणाचे᳘ति॥  
सूपचरणा᳘ह ते ऽसाव᳘स्तु यामध᳘स्तादुपच᳘रसि स्वधिचरणो᳘ त इय᳘मस्तु या᳘मुप᳘रिष्टादधिच᳘रसी᳘त्येवै᳘त᳘दाह त᳘योराविदी᳘ति त᳘योरनोम᳘न्यमानयोरि᳘त्येवै᳘त᳘दाह॥  
अग्नि᳘रिदं᳘ हविः᳘ अजुषता᳘वीवृधत म᳘हो ज्या᳘यो ऽकृते᳘ति त᳘दाग्नेयमा᳘ज्यभागमाह सो᳘म इदं᳘ हवि᳘रजुषता᳘वीवृधत म᳘हो ज्या᳘यो ऽकृते᳘ति त᳘त्सौम्यमा᳘ज्यभागमाहाग्नि᳘रिदं᳘ हवि᳘रजुषता᳘वीवृधत म᳘हो ज्या᳘यो ऽकृते᳘ति तद्य᳘ एष᳘ उभय᳘त्राच्युत᳘ आग्नेयः᳘ पुरोडा᳘शो भ᳘वति त᳘माह॥  
अ᳘थ यथादेवतं᳘॥  
देवा᳘ आज्यपा आ᳘ज्यमजुषन्ता᳘वीवृधन्त म᳘हो ज्या᳘यो ऽक्रते᳘ति त᳘त्प्रयाजानुयाजा᳘नाह प्रयाजानुयाजा वै᳘ देवा᳘ आज्यपा᳘ अग्नि᳘र्होत्रे᳘णेदं᳘ हवि᳘रजुषता᳘वीवृधत म᳘हो ज्या᳘यो ऽकृते᳘ति त᳘दग्निं᳘ होत्रे᳘णाहाजुषते᳘त्येवं या᳘ इष्टा᳘ देव᳘ता भ᳘वन्ति ताः स᳘म्पश्यत्यसौ᳘ हवि᳘रजुषतासौ᳘ हवि᳘रजुषते᳘ति त᳘द्यज्ञ᳘स्यैवै᳘तत्स᳘मृद्धिमा᳘शास्ते यद्धि᳘ देवा᳘ हवि᳘र्जुष᳘न्ते ते᳘न हि᳘ महज्ज᳘यति त᳘स्मादाहाजुषतेत्य᳘वीवृधते᳘ति यद्वै᳘ देवा᳘ हवि᳘र्जोष᳘यन्ते तद᳘पि गिरिमात्रं᳘ कुर्वते त᳘स्मादाहा᳘वीवृधते᳘ति॥  
म᳘हो ज्या᳘यो ऽक्रते᳘ति॥  
यज्ञो वै᳘ देवा᳘नाम् म᳘हस्तं ह्ये᳘तज्ज्या᳘यांसमिव कुर्वते त᳘स्मादाह म᳘हो ज्या᳘यो ऽक्रते᳘ति॥  
अस्या᳘मृधेद्धो᳘त्रायां देवङ्गमा᳘यामि᳘ति॥  
अस्यां᳘ राध्नोतु हो᳘त्रायां देवङ्गमा᳘यामि᳘त्येवै᳘त᳘दाहा᳘शास्ते ऽयं य᳘जमानो ऽसावि᳘ति ना᳘म गृह्णाति त᳘देनम् प्रत्य᳘क्षमाशि᳘षा स᳘म्पादयति॥  
दीर्घायुत्वमा᳘शास्त इ᳘ति॥  
सा या᳘मुत्रो᳘त्तरा देवयज्या त᳘दिह᳘ प्रत्य᳘क्ष्ं दीर्घायुत्व᳘म्॥  
सुप्रजास्त्वमा᳘शास्त इ᳘ति॥  
तद्य᳘दमु᳘त्र भू᳘यो हविष्क᳘रणं त᳘दिह᳘ प्रत्य᳘क्ष्ं सुप्रजास्त्व᳘म् प्रशा᳘सनं स᳘ कुर्याद्य᳘ एवं᳘ कुर्यादु᳘त्तरां देवयज्यामा᳘शास्त इ᳘ति त्वे᳘व᳘ ब्रूयात्त᳘देव᳘ जीवा᳘तुं त᳘त्प्रजां त᳘त्पशू᳘न्॥  
भू᳘यो हविष्क᳘रणमा᳘शास्त इ᳘ति त᳘द्वेव त᳘त्सजातवनस्यामाशास्त इ᳘ति प्राणा वै᳘ सजाताः᳘ प्राणौर्हि᳘ सह जा᳘यते त᳘त्प्राणाना᳘शास्ते॥  
दिव्यं धामा᳘शास्त इ᳘ति॥  
देवलोके मे᳘ ऽप्यसदि᳘ति वै᳘ यजते यो य᳘जते त᳘द्देवलोक᳘ एवै᳘नमेत᳘दपित्वि᳘नं करोति य᳘दने᳘न हवि᳘षाशा᳘स्ते त᳘दश्यात्त᳘दृध्यादि᳘ति य᳘दने᳘न हवि᳘षाशा᳘स्ते त᳘दस्मै स᳘र्वं स᳘मृध्यतामि᳘त्येवै᳘त᳘दाह॥  
ता वा᳘ एताः᳘॥  
प᳘ञ्चाशि᳘षः करोति तिस्र इ᳘डायां ता᳘ अष्टा᳘वष्टा᳘क्षरा वै᳘ गायत्री᳘ वीर्यं᳘ गायत्री᳘ वीर्य᳘मेवै᳘त᳘दाशि᳘षो ऽभिसं᳘पादयति॥  
ना᳘तो भू᳘यसीः कुर्यात्॥  
अ᳘तिरिक्तं ह कुर्याद्यद᳘तो भू᳘यसीः कुर्याद्यद्वै᳘ यज्ञस्या᳘तिरिक्तं द्विष᳘न्तं हास्य तद्भ्रा᳘तृव्यमभ्य᳘तिरिच्यते त᳘स्मान्ना᳘तो भू᳘यसीः कुर्यात्॥  
अपीद्वै क᳘नीयसीः सप्त॥  
त᳘दस्मै देवा᳘ रासन्तामि᳘ति त᳘दस्मै देवा अ᳘नुमन्यन्तामि᳘त्येवै᳘त᳘दाह त᳘दाग्नि᳘र्देवो᳘ देवे᳘भ्यो वनुतां वय᳘मग्नेः प᳘रि मा᳘नुषा इति त᳘दग्नि᳘र्देवो᳘ देवे᳘भ्यो वनुतां वय᳘मग्नेर᳘ध्यस्मा एत᳘द्वनवामहा इ᳘त्येवै᳘त᳘दाह॥  
इष्टं᳘ च वित्तं चे᳘ति॥  
ऐ᳘षिषुरिव वा᳘ एत᳘द्यज्ञं त᳘मविदंस्त᳘स्मादाहेष्टं᳘ च वित्तं चे᳘त्युभे᳘ चैनं द्या᳘वापृथिवी अं᳘हसस्पातामि᳘त्युभे᳘ चैनं द्या᳘वापृथिवी आ᳘त्तेर्गोपायतामि᳘त्येवै᳘त᳘दाह॥  
त᳘दु है᳘क आहुः॥  
उभे᳘ च मे᳘ति त᳘था हो᳘ताशि᳘ष आत्मा᳘नं ना᳘न्तरेती᳘ति त᳘दु त᳘था न᳘ ब्रूयाद्य᳘जमानस्य वै᳘ यज्ञ᳘ आशीः᳘ किं नु त᳘त्रर्त्वि᳘जां यां वै कां᳘ च यज्ञ᳘ ऋत्वि᳘ज आशि᳘षमाशा᳘सते य᳘जमानस्यैव सा न᳘ ह स᳘ एतां क्व᳘ च᳘नाशि᳘षम् प्र᳘तिष्ठापयति य᳘ आहोभे᳘ च मे᳘ति त᳘स्मादु ब्रूयादुभे᳘ छैनमि᳘त्येव॥  
इह ग᳘तिर्वामस्ये᳘ति॥  
तद्य᳘देव᳘ यज्ञ᳘स्य साधु त᳘देवा᳘स्मिन्नेत᳘द्दधाति त᳘स्मादाहेह ग᳘तिर्वामस्ये᳘ति॥  
इदं᳘ च न᳘मो देवे᳘भ्य इ᳘ति त᳘द्यज्ञ᳘स्यैवै᳘त᳘त्संस्थां᳘ गत्वा न᳘मो देवे᳘भ्यः करोति त᳘स्मादाहेदं᳘ च न᳘मो देवे᳘भ्य इ᳘ति॥  
अ᳘थ शम्यो᳘राह॥  
शम्यु᳘र्ह वै᳘ बार्हस्पत्यो᳘ ऽञ्जसा यज्ञ᳘स्य संस्थां᳘ विदां᳘ चकार स᳘ देवलोकम᳘पीयाय तत्त᳘दन्त᳘र्हितमिव मनुष्ये᳘भ्य आस॥  
तद्वा ऋ᳘षीणामनुश्रुतमास॥  
शम्यु᳘र्ह वै᳘ बार्हस्पत्यो᳘ ऽञ्जसा यज्ञ᳘स्य संस्थां᳘ विदां᳘ चकार स देवलोकम᳘पीयाये᳘ति ते ता᳘मेव᳘ यज्ञ᳘स्य संस्थामु᳘पायन्यां᳘ शम्यु᳘र्बार्हस्पत्यो᳘ ऽवेद्य᳘छम्योर᳘ब्रुवंस्ता᳘म्वेवै᳘ष᳘ एत᳘द्यज्ञ᳘स्य संस्थामु᳘पैति यां᳘ शम्यु᳘र्बार्हस्पत्यो᳘ ऽवेद्य᳘छम्योरा᳘ह त᳘स्माद्वै᳘ शम्यो᳘राह॥  
स प्र᳘तिपद्यते॥  
त᳘छंयोरा᳘वृणीमह इ᳘ति तां᳘ यज्ञ᳘स्य संस्थामा᳘वृणीमहे यां᳘ शम्यु᳘र्बार्हस्पत्यो᳘ ऽवेदि᳘त्येवै᳘त᳘दाह॥  
गातुं᳘ यज्ञा᳘य गातुं᳘ यज्ञ᳘पतय इ᳘ति॥  
गातुं ह्ये᳘ष᳘ यज्ञा᳘येछ᳘ति गातुं᳘ यज्ञ᳘पतये यो᳘ यज्ञ᳘स्य संस्थां दै᳘वी स्वस्ति᳘रस्तु नः स्वस्तिर्मा᳘नुषेभ्य इ᳘ति स्वस्ति᳘ नो देवत्रा᳘स्तु स्वस्ति᳘ मनुष्यत्रे᳘त्येवै᳘त᳘दाहोर्ध्वं᳘ जिगातु भेषजमि᳘त्यूर्ध्वं᳘ नो ऽयं᳘ यज्ञो᳘ देवलोकं᳘ जयत्वि᳘त्येवै᳘त᳘दाह॥  
शं᳘ नो अस्तु द्विप᳘दे शं च᳘तुष्पद इ᳘ति॥  
एता᳘वद्वा᳘ इदं स᳘र्वं या᳘वद्द्विपा᳘च्चैव च᳘तुष्पाच्च त᳘स्मा एवै᳘त᳘द्यज्ञ᳘स्य संस्थां᳘ गत्वा शं करोति त᳘स्मादाह शं᳘ नो अस्तु द्विप᳘दे शं च᳘तुष्पद इ᳘ति॥  
अ᳘थानयेत्यु᳘पस्पृशति॥  
अ᳘मानुष इव वा᳘ एत᳘द्भवति यदा᳘र्त्विज्ये प्र᳘वृत इयं वै᳘ पृथिवी᳘ प्रतिष्ठा त᳘दस्या᳘मेवै᳘त᳘त्प्रतिष्ठा᳘याम् प्र᳘तिष्ठति त᳘दु ख᳘लु पु᳘नर्मानुषो᳘ भवति त᳘स्मादनयेत्यु᳘पस्पृशति॥  
ते वै प᳘त्नीः संयाजयिष्य᳘न्तः प्रतिपरायन्ति॥  
जुहूं᳘ च स्रुवं᳘ चाध्वर्यु᳘रादत्ते᳘ वेदं हो᳘ताज्यविला᳘पनीमग्नीत्॥  
तद्धै᳘केषामध्वर्युः॥  
पू᳘र्वेणाहवनी᳘यम् प᳘र्येति त᳘दु त᳘था न᳘ कुर्याद्बहिर्धा᳘ ह यज्ञा᳘त्स्याद्यत्ते᳘नेया᳘त्॥  
जघ᳘नेनो हैव प᳘त्नीं॥  
ए᳘केषामध्वर्यु᳘रेति नो᳘ एव त᳘था कुर्यात्पूर्वार्धो वै᳘ यज्ञ᳘स्याध्वर्यु᳘र्जघनार्धः प᳘त्नी य᳘था भसत्तः शि᳘रः प्रतिदध्या᳘देवं त᳘द्बहिर्धा᳘ हैव᳘ यज्ञा᳘त्स्याद्यत्ते᳘नेयात्॥  
अ᳘न्तरेणो हैव प᳘त्नीं॥  
ए᳘केषामध्वर्यु᳘रेति नो᳘ एव त᳘था कुर्यादन्त᳘रियाद्ध यज्ञात्प᳘त्नीं यत्ते᳘नेयात्त᳘स्मादु पू᳘र्वेणैव गा᳘र्हपत्यम᳘न्तरेणाहवनी᳘यं चैति त᳘था ह न᳘ बहिर्धा᳘ यज्ञाद्भ᳘वति य᳘थो एवा᳘दः᳘ प्रच᳘रन्न᳘न्तरेण सञ्च᳘रति स᳘ उ एवा᳘स्यैष᳘ सञ्चरो᳘ भवति॥  
अ᳘थ प᳘त्नीः सं᳘याजयन्ति॥  
यज्ञाद्वै᳘ प्रजाः प्र᳘जायन्ते यज्ञा᳘त्प्रजा᳘यमाना मिथुनात्प्र᳘जायन्ते मिथुना᳘त्प्रजा᳘यमाना अन्ततो᳘ यज्ञ᳘स्य प्र᳘जायन्ते त᳘देना एत᳘दन्ततो᳘ यज्ञ᳘स्य मिथुना᳘त्प्रज᳘ननात्प्र᳘जनयति त᳘स्मान्मिथुना᳘त्प्रज᳘ननादन्ततो᳘ यज्ञ᳘स्येमाः᳘ प्रजाः प्र᳘जायन्ते त᳘स्मात्प᳘त्नीः सं᳘याजयन्ति॥  
च᳘तस्रो देव᳘ता यजति॥  
च᳘तस्रो वै᳘ मिथुनं᳘ द्वन्द्वं वै᳘ मिथुनं द्वे द्वे हि ख᳘लु भ᳘वतो मिथुन᳘मेवै᳘त᳘त्प्रज᳘नने क्रियते त᳘स्माच्च᳘तस्रो देव᳘ता यजति॥  
ता वा आ᳘ज्यहविषो भवन्ति॥  
रे᳘तो वा आ᳘ज्यं रे᳘त एवै᳘त᳘त्सिञ्चति त᳘स्मादा᳘ज्यहविषो भवन्ति॥  
ते᳘नोपांशु᳘ चरन्ति॥  
तिर इव वै मिथुने᳘न चर्यते तिर᳘ इवैतद्य᳘दुपांशु त᳘स्मादुपांशु᳘ चरन्ति॥  
अ᳘थ सो᳘मं यजति॥  
रे᳘तो वै सो᳘मो रे᳘त एवै᳘त᳘त्सिञ्चति त᳘स्मात्सो᳘मं यजति॥  
अ᳘थ त्व᳘ष्टारं यजति॥  
त्व᳘ष्टा वै᳘ सिक्तं रे᳘तो वि᳘करोति त᳘स्मात्त्व᳘ष्टारं यजति॥  
अ᳘थ देवा᳘नाम् प᳘त्नीर्यजति॥  
प᳘त्नीषु वै यो᳘नौ रे᳘तः प्र᳘तिष्ठितं तत्त᳘तः प्र᳘जायते तत्प᳘त्नीष्वैवै᳘तद्यो᳘नौ रे᳘तः सिक्तम् प्र᳘तिष्ठापयति तत्त᳘तः प्र᳘जायते त᳘स्माद्देवा᳘नाम् प᳘त्नीर्यजति॥  
स य᳘त्र देवा᳘नाम् प᳘त्नीर्य᳘जति॥  
त᳘त्पुर᳘स्तात्तिरः᳘ करोत्यु᳘प ह वै ता᳘वद्देव᳘ता आसते या᳘वन्न᳘ समिष्टयजुर्जु᳘ह्वतीदं नु᳘ नो जुह्वत्वि᳘ति ता᳘भ्य एवै᳘त᳘त्तिरः᳘ करोति त᳘स्मादिमा᳘ मानुष्य᳘ स्त्रि᳘यस्तिर᳘ इवैव᳘ पुंसो᳘ जिघत्मन्ति या᳘ इव तु ता᳘ इवे᳘ति ह स्माह या᳘ज्ञवल्क्यः॥  
अ᳘थाग्निं᳘ गृह᳘पतिं यजति॥  
अयं वा᳘ अग्नि᳘र्लोक᳘ इम᳘मेवै᳘त᳘ल्लोक᳘मिमाः᳘ प्रजा᳘ अभिप्र᳘जनयति ता᳘ इमं᳘ लोक᳘मिमाः᳘ प्रजा᳘ अभिप्र᳘जायन्ते त᳘स्मादग्निं᳘ गृह᳘पतिं यजति॥  
तदि᳘डान्तम् भवति॥  
न ह्य᳘त्र परिध᳘यो भ᳘वन्ति न᳘ प्रस्तरो यत्र वा᳘ अदः᳘ प्रस्तरे᳘ण य᳘जमानं स्वगाकरो᳘ति प᳘तिं वा अ᳘नु जाया त᳘देवा᳘स्या᳘पि प᳘त्नी स्वगा᳘कृता भवतीयसि तं᳘ ह कुर्याद्य᳘त्प्रस्तर᳘स्य रूपं᳘ कुर्यात्त᳘स्मादि᳘डान्तमेव᳘ स्यादुतो᳘ प्रस्तर᳘स्यैव᳘ रूपं᳘ क्रियते॥  
स य᳘दि प्रस्तर᳘स्य रूपं᳘ कुर्यात्॥  
य᳘थैवा᳘दः प्रस्तरे᳘ण य᳘जमानं स्वगाकरो᳘त्येव᳘मेवै᳘तत्प᳘त्नीं स्वगा᳘करोति॥  
स यदि प्रस्तर᳘स्य रूपं᳘ कुर्या᳘त्॥  
वेदस्यै᳘कं तृ᳘णमाछिद्या᳘ग्रं जुह्वा᳘मन᳘क्ति म᳘ध्यं स्रुवे बु᳘ध्नं स्थाल्याम्॥  
अ᳘थाग्नी᳘दाहानुप्र᳘हरे᳘ति॥  
तूष्णी᳘मेवा᳘नुप्रहृ᳘त्य चक्षुष्पा᳘ अग्ने ऽसि च᳘क्षुर्मे पाही᳘त्यात्मा᳘नमु᳘पस्पृशाते त᳘नो अ᳘प्यात्मा᳘नं ना᳘नुप्र᳘वृणक्ति॥  
अ᳘थाह सं᳘वदस्वेति॥  
अ᳘गानग्नीद᳘गञ्छ्राव᳘य औ᳘षट् स्वगा दै᳘व्या हो᳘तृभ्यः स्वस्तिर्मा᳘नुषेभ्यः शंयो᳘र्ब्रूहीति॥  
अ᳘थ जुहूं᳘ च स्रुवं᳘ च सम्प्र᳘गृह्णाति॥  
अदो᳘ हैवा᳘हुतिं करो᳘ति य᳘दनक्त्या᳘हुतिर्भूत्वा᳘ देवलोकं᳘ गच्छादि᳘ति त᳘स्माज्जुहूं᳘ च स्रुवं᳘ च सम्प्र᳘गृह्णाति॥  
स वा᳘ अग्न᳘ये सम्प्र᳘गृह्णाति॥  
अ᳘ग्ने ऽदब्धायो ऽशीतमे᳘त्यमृ᳘तो ह्य᳘ग्निस्त᳘स्मादाहादब्धायवि᳘त्यशीतमेत्य᳘शिष्ठो ह्य᳘ग्निस्त᳘स्मादाहाशीतमे᳘ति पाहि᳘ मा दिद्योः᳘ पाहि प्र᳘सित्यै पाहि दु᳘रिष्ट्यै पाहि᳘ दुरद्मन्या इ᳘ति स᳘र्वाभ्यो मा᳘र्त्तिभ्यो गोपाये᳘त्येवै᳘त᳘दाहाविषं᳘ नः पितुं᳘ कृण्वित्य᳘न्नं वै᳘ पितु᳘रनमीवं᳘ न इद᳘मकिल्विषम᳘न्नं कुर्वि᳘त्येवै᳘त᳘दाह सुष᳘दा यो᳘नावि᳘त्यात्म᳘न्येत᳘दाह स्वा᳘हा वाडि᳘ति तद्य᳘था व᳘षट्कृतं हुत᳘म् एव᳘मस्यैत᳘द्भवति॥  
अ᳘थ वेदम् प᳘त्नी वि᳘स्रंसयति॥  
यो᳘षा वै वे᳘दिर्वृ᳘षा वेदो᳘ मिथुना᳘य वै᳘ वेद्!अः क्रियते᳘ ऽथ य᳘देनेन यज्ञ᳘ उपाल᳘भते मिथुन᳘मेवै᳘त᳘त्प्रज᳘ननं क्रियते॥  
अ᳘थ यत्प᳘त्नी विस्रंस᳘यति॥  
यो᳘षा वै प᳘त्नी वृ᳘षा वेदो᳘ मिथुन᳘मे᳘वैत᳘त्प्रज᳘ननं क्रियते त᳘स्माद्वेदं प᳘त्नी वि᳘स्रंसयति॥  
सा वि᳘स्रंसयति॥  
वेदो᳘ ऽसि ये᳘न त्वं᳘ देव वेद देवे᳘भ्यो वेदो᳘ ऽभवस्ते᳘न म᳘ह्यं वेदो᳘ भूया इ᳘ति य᳘दि य᳘जुषा चि᳘कीर्षेदेते᳘नैव᳘ कुर्यात्॥  
तमा वे᳘देः सं᳘स्तृणाति॥  
यो᳘षा वै वे᳘दिर्वृ᳘षा वेदः᳘ पश्चाद्वै᳘ परी᳘त्य वृ᳘षा यो᳘षाम᳘धिद्रवति पश्चा᳘देवै᳘नामेत᳘त्परी᳘त्य वृ᳘ष्णा वेदेना᳘धिद्रावयति त᳘स्मादा वे᳘देः सं᳘स्तृणाति॥  
अ᳘थ समिष्टयजु᳘र्जुहोति॥  
प्रा᳘ङ्ने यज्ञो᳘ ऽनुसं᳘तिष्ठाता इत्य᳘थ य᳘द्धुत्वा᳘ समिष्टयजुः प᳘त्नीः संयाज᳘येत्प्रत्य᳘ङ्ङु हैवा᳘स्यैष᳘ यज्ञः सं᳘तिष्ठेत त᳘स्माद्वा᳘ एत᳘र्हि समिष्टयजु᳘र्जुहोति प्रा᳘ङ्ने यज्ञो᳘ ऽनुसं᳘तिष्ठाता इति॥  
अ᳘थ य᳘स्मात्समिष्टयजुर्ना᳘म॥  
या वा᳘ एते᳘न यज्ञे᳘न देव᳘ता ह्व᳘यति या᳘भ्य एष᳘ यज्ञ᳘स्ताय᳘ते स᳘र्वा वै तत्ताः स᳘मिष्टा भवन्ति तद्यत्ता᳘सु स᳘र्वासु स᳘मिष्टास्व᳘थैत᳘ज्जुहो᳘ति त᳘स्मात्समिष्टयजुर्नाम॥  
अ᳘थ य᳘स्मात्समिष्टयजु᳘र्जुहो᳘ति॥  
या वा᳘ एते᳘न यज्ञे᳘न देव᳘ता ह्व᳘यति या᳘भ्य एष᳘ यज्ञ᳘स्ताय᳘त उ᳘प ह वै ता᳘ आसते या᳘वन्न᳘ समिष्टयजुर्जुह्वतीदं नु᳘ नो जुह्वत्वि᳘ति ता᳘ एवै᳘त᳘द्यथायथं व्य᳘वसृजति य᳘त्र यत्रासां च᳘रणं तद᳘नु यज्ञं वा᳘ एत᳘दजीजनत य᳘देनम᳘तत तं᳘ जनयित्वा य᳘त्रास्य प्रतिष्ठा तत्प्र᳘तिष्ठापयति त᳘स्मात्समिष्टयजु᳘र्जुहोति॥  
स᳘ जुहोति॥  
दे᳘वा गातुवि᳘द इ᳘ति गातुवि᳘दो हि᳘ देवा᳘ गातुं᳘ वित्त्वे᳘ति यज्ञं᳘ वित्त्वे᳘त्येवै᳘त᳘दाह गातु᳘मिते᳘ति त᳘देते᳘न यथायथं व्य᳘वसृजति म᳘नसस्पत इमं᳘ देव यज्ञं स्वा᳘हा वा᳘त्ते धा इ᳘त्ययं वै᳘ यज्ञो यो᳘ ऽयम् प᳘वते त᳘दिमं᳘ यज्ञं᳘ सम्भृ᳘त्यैत᳘स्मिन्यज्ञे प्र᳘तिष्ठापयति यज्ञे᳘न यज्ञं सं᳘दधाति त᳘स्मादाह स्वा᳘हा वा᳘ते धा इति॥  
अ᳘थ बर्हि᳘र्जुहोति॥  
अयं वै᳘ लोको᳘ बर्हिरो᳘षधयो बर्हि᳘रस्मि᳘न्नेवै᳘त᳘ल्लोक ओ᳘षधीर्दधति ता᳘ इमा᳘ अस्मिं᳘लोक ओ᳘षधयः प्र᳘तिष्ठितास्त᳘स्माद्बर्हि᳘र्जुहोति॥  
तां वा अ᳘तिरिक्तां जुहोति॥  
समिष्टयजुर्ह्ये᳘वान्तो यज्ञ᳘स्य यद्ध्यू᳘र्ध्वं᳘ समिष्टयजुषो᳘ ऽतिरिक्तं त᳘द्यदा हि᳘ समिष्टयजु᳘र्जुहोत्य᳘थैता᳘भ्यो जुहोति त᳘स्मादिमा अ᳘तिरिक्ता अ᳘सम्मिता ओ᳘षधयः प्र᳘जायन्ते॥  
स᳘ जुहोति॥  
स᳘म् बर्हि᳘रङ्क्तां हवि᳘षा घृते᳘न स᳘मादित्यैर्व᳘!सुभिः स᳘म् मरु᳘द्भिः समि᳘न्द्रो विश्व᳘देवेभिरङ्क्तां दिव्यं न᳘भो गच्छतु यत्स्वाहेति॥  
अ᳘थ प्र᳘णीता दक्षिणतः᳘ परी᳘त्य नि᳘नयति॥  
युङ्क्ते वा᳘ एत᳘द्यज्ञं य᳘देनं तनुते स यन्न᳘ निन᳘येत्प᳘राङु हा᳘विमुक्त एव᳘ यज्ञो य᳘जमानम् प्र᳘क्षिणीयात्त᳘थो ह यज्ञो य᳘जमानं न प्र᳘क्षिणाति त᳘स्मात्प्र᳘णीता दक्षिणतः᳘ परी᳘त्य नि᳘नयति॥  
स नि᳘नयति॥  
क᳘स्त्वा वि᳘मुञ्चति स᳘ त्वा वि᳘मुञ्चति क᳘स्मै त्वा वि᳘मुञ्चति त᳘स्मै त्वा वि᳘मुञ्चति पो᳘षाये᳘ति तत्पु᳘ष्टिमुत्तमां य᳘जमानाया नि᳘राह स ये᳘नैव᳘ प्रण᳘यति ते᳘न नि᳘नयति ये᳘न ह्ये᳘व यो᳘ग्यं युञ्ज᳘न्ति ते᳘न वि᳘मुञ्चन्ति यो᳘क्त्रेण हि यो᳘ग्यं युञ्जन्ति यो᳘क्त्रेण वि᳘मुञ्चन्त्य᳘थ फलीक᳘रणाङ्कप᳘:लेना᳘धो᳘ ऽधः कृष्णाजिनमु᳘पास्यति र᳘क्षसाम् भागो᳘ ऽसी᳘ति॥  
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिर एत᳘स्मिन्यज्ञे᳘ प्रजा᳘पतौ पित᳘रि संवत्सरे᳘ ऽस्मा᳘कमय᳘म् भविष्यत्यस्मा᳘कमय᳘म् भविष्यती᳘ति॥  
त᳘तो देवाः॥  
स᳘र्वं यज्ञं᳘ संवृज्या᳘थ यत्पा᳘पिष्ठं यज्ञ᳘स्य भागधे᳘यमा᳘सीत्ते᳘नैनान्नि᳘रभजन्नस्ना᳘ पशोः᳘ फलीक᳘रणैर्हविर्यज्ञात्सु᳘निर्भक्ता असन्नि᳘त्येष वै सु᳘निर्भक्तो य᳘म् भागि᳘नं निर्भ᳘जन्त्य᳘थ य᳘मभागं᳘ निर्भ᳘जन्त्यै᳘व स ता᳘वछंसत उत हि व᳘शो लब्ध्वा᳘ह कि᳘म् मा बभक्थे᳘ति स य᳘मेवै᳘भ्यो देवा᳘ भागम᳘कल्पयंस्त᳘मेवै᳘भ्य एष एत᳘द्भागं᳘ करोत्य᳘थ य᳘दधो᳘ ऽधः कृष्णाजिन᳘मुपा᳘स्यत्यनग्ना᳘वेवै᳘भ्य एत᳘दन्धे त᳘मसि प्र᳘वेशयति त᳘थो एवा᳘सृक्पशो र᳘क्षसाम् भागो᳘ ऽसी᳘त्यनग्ना᳘वन्धे त᳘मसि प्र᳘वेशयति त᳘स्मात्पशो᳘स्तेदनीं न᳘ कुर्वन्ति र᳘क्षसां हि स᳘ भगः॥  
सं᳘स्थिते यज्ञे᳘॥  
दक्षिणतः᳘ परी᳘त्य पूर्णपात्रं नि᳘नयति त᳘था ह्यु᳘दग्भ᳘वति त᳘स्माद्दक्षिणतः᳘ परी᳘त्य पूर्णपात्रं नि᳘नयति देवलोके मे᳘ ऽप्यसदि᳘ति वै᳘ यजते यो य᳘जते सो᳘ ऽस्यैष᳘ यज्ञो᳘ देवलोक᳘मेवा᳘भिप्रै᳘ति त᳘दनू᳘ची द᳘क्षिणा यां द᳘दाति सै᳘ति द᳘क्षिणामन्वार᳘भ्य य᳘जमानः॥  
स᳘ एष᳘ देवया᳘नो वा पितृया᳘णो वा प᳘न्थाः॥  
त᳘दुभय᳘तो ऽग्निशिखे᳘ समो᳘षन्त्यौ तिष्ठतः प्र᳘ति त᳘मोषतो यः᳘ प्रत्युष्यो᳘ ऽत्यु तं᳘ सृजते यो᳘ ऽतिसृं᳘ज्यः शा᳘न्तिरा᳘पस्त᳘देत᳘मेवै᳘तत्प᳘न्थानं शमयति॥  
पूर्णं नि᳘नयति स᳘र्वं वै᳘ पूर्णं स᳘र्वेणैवै᳘नमेत᳘छमयति सन्ततम᳘व्यवछिन्नं नि᳘नयति सं᳘ततेनै᳘वैनमेतद᳘व्यवछिन्नेन षमयति॥  
य᳘द्वेव᳘ पूर्णपात्रं᳘ निन᳘यति॥  
यद्वै᳘ यज्ञ᳘स्य मिथ्या᳘ क्रिय᳘ते व्य᳘स्य त᳘द्वृहन्ति क्षण्वन्ति शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः सं᳘दधाति॥  
पूर्णं नि᳘नयति॥  
स᳘र्वं वै᳘ पूर्णं स᳘र्वेणैवै᳘तत्सं᳘दधाति सं᳘ततम᳘व्यवछिन्नं नि᳘नयति सं᳘ततेनैवै᳘तद᳘व्यवछिन्नेन सं᳘दधाति॥  
त᳘दञ्जलि᳘ना प्र᳘तिगृह्णाति॥  
सं व᳘र्चसा प᳘यसा सं᳘ तनू᳘भिर᳘गन्महि म᳘नसा सं᳘ शिवे᳘न त्व᳘ष्टा सुद᳘त्रो वि᳘दधातु रायो᳘ ऽनुमार्ष्टु त᳘न्नो यद्वि᳘लिष्टमि᳘ति यद्वि᳘वृढं तत्सं᳘दधाति॥  
अ᳘थ मु᳘खमु᳘पस्पृशते॥  
द्वयं तद्यस्मान्मु᳘खमुपस्पृश᳘ते ऽमृ᳘तं वा आ᳘पो ऽमृ᳘तेनैवै᳘तत्सं᳘स्पृशत एत᳘दु चैवै᳘तत्क᳘र्मात्म᳘ङ्कुरुते त᳘स्मान्मु᳘खमु᳘पस्पृशते॥  
अ᳘थ विष्णुक्रमा᳘न् क्रमते॥  
देवान्वा᳘ एष᳘ प्रीणाति यो य᳘जत एते᳘न यज्ञे᳘न ऽर्ग्भि᳘रिव त्वद्य᳘जुर्भिरिव त्वदा᳘हुतिभिरिव त्वत्स᳘ देवा᳘न्प्रीत्वा ते᳘ष्वपित्वी᳘ भवति ते᳘ष्वपित्वी᳘ भूत्वा ता᳘नेवाभिप्र᳘क्रामति॥  
य᳘द्वेव᳘ विष्णुक्रमान् क्र᳘मते॥  
यज्ञो वै वि᳘ष्णुः स देवे᳘भ्य इमां वि᳘क्रान्तिं वि᳘चक्रमे यै᳘षामियं वि᳘क्रान्तिरिद᳘मेव᳘ प्रथमे᳘न पदे᳘न पस्पारा᳘थेद᳘मन्त᳘रिक्षं द्विती᳘येन दि᳘वमुत्तमे᳘नैता᳘म्वेवै᳘ष᳘ एत᳘स्मै वि᳘ष्णुर्यज्ञो वि᳘क्रान्तिं वि᳘क्रमते त᳘स्माद्विष्णुक्रमा᳘न् क्रमते तद्वा᳘ इत᳘ एव᳘ पराची᳘नम् भू᳘यिष्ठा इव क्रमन्ते॥  
त᳘दु त᳘त्पृथिव्यां वि᳘ष्णुर्व्य᳘क्रंस्त॥  
गायत्रे᳘ण छ᳘न्दसा त᳘तो नि᳘र्भक्तो यो᳘ ऽस्मान्द्वे᳘ष्टि यं᳘ च वयं᳘ द्विष्मो᳘ ऽन्त᳘रिक्षे वि᳘ष्णुर्व्य᳘क्रंस्त त्रै᳘ष्टुभेन छ᳘न्दसा त᳘तो नि᳘र्भक्तो यो᳘ ऽस्मान्द्वे᳘ष्टि यं᳘ च वयं᳘ द्विष्मो दि᳘वि वि᳘ष्णुर्व्य᳘क्रंस्त जा᳘गतेन छ᳘न्दसा त᳘तो नि᳘र्भक्तो यो᳘ ऽस्मान्द्वे᳘ष्टि यं᳘ च वयं᳘ द्विष्म इ᳘त्येव᳘मिमां᳘ल्लोका᳘न्त्समारुह्या᳘थैषा ग᳘तिरेषा᳘ प्रतिष्ठा य᳘ एष त᳘पति त᳘स्य ये᳘ रश्म᳘यस्ते᳘ सुकृतो᳘ऽथ यत्प᳘रम् भाः᳘ प्रजा᳘पतिर्वा स᳘ स्वर्गो᳘ वा लोकस्त᳘देव᳘मिमां᳘ल्लोका᳘न्त्समारुह्या᳘थैतां ग᳘तिमेतां᳘ प्रतिष्ठां᳘ गच्छति पर᳘स्तात्त्वे᳘वा᳘र्वाङ् क्र᳘मेत य᳘ इतो᳘ ऽनुशा᳘सनं चि᳘कीर्षेद्दूयं तद्य᳘स्मात्पर᳘स्तादर्वाङ् क्र᳘मते॥  
अपसरणतो᳘ ह वा अ᳘ग्रे देवा ज᳘यन्तो ऽजयन्॥  
दि᳘वमेवाग्रे᳘ ऽथेद᳘मन्त᳘रिक्षम᳘थेतो᳘ ऽनपसरणा᳘त्सप᳘त्नाननुदन्त त᳘थो एवै᳘ष एत᳘दपसरणत᳘ एवा᳘ग्रे ज᳘यञ्जयति᳘ दि᳘वमेवाग्रे᳘ ऽथेद᳘मन्त᳘रिक्षम᳘थेतो᳘ ऽनपसरणा᳘त्सप᳘त्नान्नुदत इयं वै᳘ पृथिवी᳘ प्रतिष्ठा त᳘दस्या᳘मेवै᳘त᳘त्प्रतिष्ठा᳘यां प्र᳘तितिष्ठति॥  
त᳘दु तद्दि᳘वि वि᳘ष्णु᳘र्व्यक्रंस्त॥  
जा᳘गतेन छ᳘न्दसा त᳘तो नि᳘र्भक्तो यो᳘ ऽस्मान्द्वे᳘ष्टि यं᳘ च वयं᳘ द्विष्मो᳘ ऽन्त᳘रिक्षे वि᳘ष्णुर्व्यक्रंस्त त्रै᳘ष्टुभेन छ᳘न्दसा त᳘तो नि᳘र्भक्तो यो᳘ ऽस्मान्द्वे᳘ष्टि यं᳘ च वयं᳘ द्विष्मः᳘ पृथिव्यां वि᳘ष्णुर्व्य᳘क्रंस्त गायत्रे᳘ण छ᳘न्दसा त᳘तो नि᳘र्भक्तो यो᳘ ऽस्मान्द्वे᳘ष्टि यं᳘ च वयं᳘ द्विष्मो᳘ ऽस्माद᳘न्नादस्यै᳘ प्रतिष्ठा᳘या इ᳘त्यस्यां ही᳘दं स᳘र्वमन्ना᳘द्यम् प्र᳘तिष्ठित त᳘स्मादाहास्माद᳘न्नादस्यै᳘ प्रतिष्ठा᳘या इति॥  
अ᳘थ प्राङ् प्रे᳘क्षते॥  
प्रा᳘ची हि᳘ देवा᳘नां दिक्त᳘स्मात्प्राङ् प्रे᳘क्षते॥  
स प्रे᳘क्षते॥  
अ᳘गन्म स्व᳘रि᳘ति देवा वै स्व᳘र᳘गन्म देवानि᳘त्येवै᳘त᳘दाह सं ज्यो᳘तिषाभूमे᳘ति सं᳘ देवै᳘रभूमे᳘त्येवै᳘त᳘दाह॥  
अ᳘थ सू᳘र्यमु᳘दीक्षते॥  
सैषा ग᳘तिरेषा᳘प्रतिष्ठा त᳘देतां ग᳘तिमेता᳘म् प्रतिष्ठां गच्छति त᳘स्मात्सू᳘र्यमु᳘दीक्षते॥  
स उ᳘दीक्षते॥  
स्वयम्भू᳘रसि श्रे᳘ष्ठो रश्मिरि᳘त्येष वै श्रे᳘ष्ठो रश्मिर्यत्सू᳘र्यस्त᳘स्मादाह स्वयम्भूरसि श्रे᳘ष्ठो रश्मिरि᳘ति वर्चोदा असि व᳘र्चो मे देही᳘ति त्वे᳘वा᳘हं᳘ ब्रवीमी᳘ति ह स्माह या᳘ज्ञवल्क्यस्तद्ध्ये᳘व ब्राह्मणे᳘नैष्ठ᳘व्यं य᳘द्ब्रह्मवर्चसी स्यादि᳘त्यु᳘तो ह स्माहौपोदितेय᳘ एष वाव म᳘ह्यं गा᳘ दास्यति गोदा गा᳘ मे देही᳘त्येवं यं का᳘मं काम᳘यते सो᳘ ऽस्मै का᳘मः स᳘मृध्यते॥  
अथा᳘वर्तते॥  
सू᳘र्यस्यावृ᳘तमन᳘वावर्त इ᳘ति त᳘देतां ग᳘तिमेता᳘म् प्रतिष्ठां᳘ गत्वै᳘त᳘स्यैवा᳘वृ᳘तमन्वावर्तते॥  
अ᳘थ गा᳘र्हपत्यमु᳘पतिष्ठते॥  
द्वयं तद्य᳘स्माद्गा᳘र्हपत्यमुपति᳘ष्ठते गृहा वै गा᳘र्हपत्यो गृहा वै᳘ प्रतिष्ठा त᳘द्गृहे᳘ष्वेवै᳘त᳘त्प्रतिष्ठा᳘याम् प्र᳘तितिष्ठति या᳘वद्वेवा᳘स्येह᳘ मानुषमा᳘युस्त᳘स्मा एवै᳘तदु᳘पतिष्ठते त᳘स्माद्गा᳘र्हपत्यमु᳘पतिष्ठते॥  
स उ᳘पतिष्ठते॥  
अ᳘ग्ने गृहपते सुगृहपतिस्त्व᳘याग्ने ऽहं᳘ गृह᳘पतिना भूयासं सुगृहपतिस्त्वं म᳘याग्ने गृह᳘पतिना भूया इ᳘ति ना᳘त्र तिरो᳘हितमिवास्त्यस्थूरि᳘ नौ᳘ गा᳘र्हपत्यानि सन्त्वित्य᳘नार्त्तानि नौ गार्ह᳘पत्यानि सन्त्वि᳘त्येवै᳘त᳘दाह शतं हि᳘मा इ᳘ति श᳘तं वर्षा᳘णि जीव्यासमि᳘त्येवै᳘तदाह तद᳘प्येत᳘द्ब्रुवन्ना᳘द्रियेता᳘पि हि भू᳘यांसि शता᳘द्वर्षे᳘भ्यः पु᳘रुषो जी᳘वति त᳘स्माद᳘प्येत᳘द्ब्रुवन्ना᳘द्रियेत॥  
अथा᳘वर्तते॥  
सू᳘र्यस्यावृ᳘तमन्वा᳘वर्त इ᳘ति त᳘देतां ग᳘तिमेता᳘म् प्रतिष्ठां गत्वै᳘त᳘स्यैवा᳘वृ᳘तमन्वा᳘वर्तते॥  
अ᳘थ पुत्र᳘स्य ना᳘म गृह्णाति॥  
इद᳘म् मे ऽयं᳘ वीर्य᳘म् पुत्रो᳘ ऽनुसं᳘तनवदि᳘ति य᳘दि पुत्रो न स्याद᳘प्यात्म᳘न एव ना᳘म गृह्णीयात्॥  
अ᳘थाहवनी᳘यमु᳘पतिष्ठते॥  
प्रा᳘ङ्ने यज्ञो᳘ ऽनुसं᳘तिष्ठाता इ᳘ति तूष्णीमु᳘पतिष्ठतेअ᳘थ व्रतं वि᳘सृजते॥  
इद᳘महं य᳘ एवा᳘स्मि सो᳘ ऽस्मीत्य᳘मानुष इव वा᳘ एत᳘द्भवति य᳘द्व्रत᳘मुपै᳘ति न हि त᳘दवक᳘ल्पते य᳘द्ब्रूया᳘दिद᳘महं᳘ सत्याद᳘नृतमु᳘पैमी᳘ति त᳘दु ख᳘लु पु᳘नर्मानुषो᳘ भवति त᳘स्मादिद᳘महं᳘ य᳘ एवा᳘स्मि सा᳘ ऽस्मी᳘त्येवं᳘ व्रतं वि᳘सृजेत॥  
