
स वै᳘ प्रवराया᳘श्रावयति॥  
तद्य᳘त्प्रवरा᳘याश्राव᳘यति यज्ञो वा᳘ आश्रा᳘वणं यज्ञ᳘मभिव्याहृत्या᳘थ हो᳘तारम् प्र᳘वृणा इ᳘ति त᳘स्मात्प्रवराया᳘श्रावयति॥  
स᳘ इध्मसन्न᳘हनान्येवा᳘भिपद्या᳘श्रावयति॥  
स यद्वा᳘नारभ्य यज्ञ᳘मध्वर्यु᳘राश्राव᳘येद्वेपनो᳘ वा ह स्या᳘दन्यां वा᳘र्त्तिमा᳘र्छेत्॥  
तद्धै᳘के॥  
वे᳘दे स्तीर्णा᳘यै बर्हि᳘रभिपद्या᳘श्रावयन्तीध्म᳘स्य वा श᳘कलमपछि᳘द्याभिपद्या᳘श्रावयन्तीदं वै किं᳘चिद्यज्ञ᳘स्येदं᳘ यज्ञ᳘मभिपद्या᳘श्रावयाम इ᳘ति व᳘दन्तस्त᳘दु त᳘था न᳘ कुर्यादेतद्वै किं᳘चिद्यज्ञ᳘स्य यै᳘रिध्मः सं᳘नद्धो भ᳘वत्यग्निं᳘ सम्मृज᳘न्ति त᳘द्वेव ख᳘लु यज्ञ᳘मभिपद्या᳘श्रावयति त᳘स्मादिध्मसन्न᳘हनान्येवा᳘भिपद्या᳘श्रावयेत्॥  
स᳘ आश्रा᳘व्य॥  
य᳘ एव᳘ देवा᳘नां हो᳘ता त᳘मेवा᳘ग्रे प्र᳘वृणिते ऽग्नि᳘मेव त᳘दग्न᳘ये चैवै᳘त᳘द्देवे᳘भ्यश्च नि᳘ह्नुते यदहा᳘ग्रे ऽग्नि᳘म् प्रवृणीते त᳘दग्न᳘ये निह्नुते᳘ ऽथ यो᳘ देवा᳘नां हो᳘ता तम᳘ग्रे प्र᳘वृणीते त᳘दुदेवे᳘भ्यो नि᳘ह्नुते॥  
स᳘ आह॥  
अग्नि᳘र्देवो दै᳘व्यो होते᳘त्यग्निर्हि᳘ देवा᳘नां हो᳘ता त᳘स्मादाहाग्नि᳘र्देवो दै᳘व्यो होते᳘ति त᳘दग्न᳘ये चैव᳘ देवे᳘भ्यश्च नि᳘ह्नुते यदहा᳘ग्रे ऽग्निमा᳘ह त᳘दग्न᳘ये निह्नुते᳘ ऽथ यो᳘ देवा᳘नांहो᳘ता तम᳘ग्र आह त᳘दु देवे᳘भ्यो नि᳘ह्नुते॥  
देवा᳘न्यक्षद्विद्वां᳘श्चिकित्वानि᳘ति॥  
एष वै᳘ देवा᳘ननुविद्वान्य᳘दग्निः स᳘ एनाननुविद्वा᳘ननुष्ठ्या᳘ यक्षदि᳘त्येवै᳘त᳘दाह॥  
मनुष्व᳘द्भरतवदि᳘ति॥  
म᳘नुर्ह वा अ᳘ग्रे यज्ञे᳘नेजे त᳘दनुकृ᳘त्येमाः᳘ प्रजा᳘ यजन्ते त᳘स्मादाह मनुष्वदि᳘ति म᳘नोर्यज्ञ इ᳘त्यु वा᳘ आहुस्त᳘स्माद्वेवा᳘ह म᳘नुष्वदि᳘ति॥  
भरतवदि᳘ति॥  
एष हि᳘ देवे᳘भ्यो हव्यम् भ᳘रति त᳘स्माद्भरतो᳘ ऽग्निरि᳘त्याहुरेष᳘ उ वा᳘ इमाः᳘ प्रजाः᳘ प्राणो᳘ भूत्वा᳘ बिभर्ति त᳘स्माद्वेवा᳘ह भरतवदि᳘ति॥  
अ᳘थार्षेयम् प्र᳘वृणीते॥  
ऋ᳘षिभ्यश्चैवै᳘नमेत᳘द्देवे᳘भ्यश्च नि᳘वेदयत्यय᳘म् महा᳘वीर्यो यो᳘ यज्ञम् प्रा᳘पदि᳘ति त᳘स्मादार्षेयम् प्र᳘वृणीते॥  
पर᳘स्तादर्वाक्प्र᳘वृणीते॥  
पर᳘स्ताद्ध्य᳘र्वा᳘च्यः प्रजाः᳘ प्रजा᳘यन्ते ज्या᳘यसस्प᳘तय उ चैवै᳘तन्नि᳘ह्नुत इदं हि᳘ पितै᳘वाग्रे᳘ ऽथ पुत्रो᳘ ऽथ पौ᳘त्रस्त᳘स्मात्पर᳘स्तादर्वाक्प्र᳘वृणिते॥  
स᳘ आर्षेय᳘मुक्त्वा᳘ह॥  
ब्रह्मण्वदि᳘ति ब्र᳘ह्म ह्य᳘ग्निस्त᳘स्मादाह ब्रह्मण्वदित्या᳘ च वक्षदि᳘ति तद्या᳘ एवै᳘त᳘द्देव᳘ता आ᳘वोढवा आ᳘ह ता᳘ एवै᳘त᳘दाहा᳘ च वक्षदि᳘ति॥  
ब्राह्मणा᳘ अस्य᳘ यज्ञ᳘स्य प्राविता᳘र इ᳘ति॥  
एते वै᳘ ब्राह्मणा᳘ यज्ञ᳘स्यप्राविता᳘रो ये᳘ ऽनूचाना᳘ एते ह्ये᳘नं तन्व᳘त एत᳘ एनं जन᳘यन्ति त᳘दु ते᳘भ्यो नि᳘ह्नुते त᳘स्मादाह ब्राह्मणा᳘ अस्य᳘ यज्ञ᳘स्य प्राविता᳘र इ᳘ति॥  
असौ मा᳘नुष इ᳘ति॥  
त᳘दिमम् मा᳘नुषं हो᳘तारं प्र᳘वृणीते᳘ होता हैष᳘ पुरा᳘थैत᳘र्हि हो᳘ता॥  
स प्र᳘वृतो हो᳘ता॥  
जपति देव᳘ता उ᳘पधावति य᳘थानुष्ठ्या᳘ देवे᳘भ्यो वषट्कुर्याद्य᳘थानुष्ठ्या᳘ देवे᳘भ्यो हव्यं व᳘हेद्य᳘था न ह्व᳘लेदेवं᳘ देव᳘ता उ᳘पधावति॥  
त᳘त्र जपति एत᳘तत्त्वा देव सवितर्वृणत इ᳘ति त᳘त्सविता᳘रम् प्रसवायो᳘पधावति स हि᳘ देवा᳘नाम् प्रसविता᳘ग्निं᳘ होत्राये᳘ति त᳘दग्न᳘ये चैवै᳘त᳘द्देवे᳘भ्यश्च नि᳘ह्नुते यदहा᳘ग्रे ऽग्निमा᳘ह त᳘दग्न᳘ये निह्नुते᳘ ऽथ यो᳘ देवा᳘नां हो᳘ता तम᳘ग्र आह त᳘दु देवे᳘भ्यो नि᳘ह्नुते॥  
सह᳘ पित्रा᳘ वैश्वानरेणे᳘ति॥  
सम्\वत्सरो वै᳘ पिता᳘ वैश्वानरः᳘ प्रजा᳘पतिस्त᳘त्संवत्सरा᳘यैवै᳘त᳘त्प्रजा᳘पतये नि᳘ह्नुते᳘ ऽग्ने पू᳘षन्बृ᳘हस्पते प्र᳘ च वद प्र᳘ च यजे᳘त्यनुवक्ष्यन्वा᳘ एत᳘द्यक्ष्य᳘न्भवति त᳘दैता᳘भ्य एवै᳘त᳘द्देव᳘ताभ्यो नि᳘ह्नुते यूयम᳘नुब्रूत यूयं᳘ यजते᳘ति॥  
व᳘सूनां रातौ᳘ स्याम॥  
रुद्रा᳘णामुर्व्या᳘यां स्वादित्या अ᳘दितये स्यामानेह᳘स इ᳘त्येते वै᳘ त्रया᳘ देवा यद्व᳘सवो रुद्रा᳘ आदित्या᳘ एते᳘षामभि᳘गुप्तौ स्यामे᳘त्येवै᳘त᳘दाह॥  
जु᳘ष्टामद्य᳘ देवे᳘भ्यो वा᳘चमुद्यासमि᳘ति॥  
जु᳘ष्टमद्य᳘ देवे᳘भ्यो᳘ ऽनूच्यासमि᳘त्येवै᳘त᳘दाह तद्धि स᳘मृद्धं यो जु᳘ष्टं देवे᳘भ्यो ऽनुब्र᳘वत्॥  
जु᳘ष्टाम् ब्रह्म᳘भ्य इ᳘ति॥  
जु᳘ष्टमद्य᳘ ब्राह्मणेभ्यो᳘ ऽनूच्यासमि᳘त्येवै᳘त᳘दाह तद्धि स᳘मृद्धम् यो जुष्टम् ब्राह्मणे᳘भ्यो ऽनुब्र᳘वत्॥  
जु᳘ष्टां नराशं᳘साये᳘ति॥  
प्रजा वै न᳘रस्तत्स᳘र्वाभ्यः प्रजा᳘भ्य आह तद्धि स᳘मृद्धं य᳘श्च वे᳘द य᳘श्च न᳘ साध्व᳘न्ववोचत्साध्व᳘न्ववोचदि᳘त्येव वि᳘सृज्यन्ते य᳘दद्य᳘ होतृव᳘र्ये जिह्मञ्च᳘क्षुः परा᳘पतत् अग्निष्टत्पु᳘नरा᳘भ्रियाज्जात᳘वेदा वि᳘चर्षणिरि᳘ति य᳘था यान᳘ग्रे ऽग्नी᳘न्होत्रा᳘य प्रा᳘वृणत ते प्रा᳘धन्वन्नेवं यन्मे᳘ ऽत्र प्रवरेणा᳘मायि त᳘न्मे पु᳘नरा᳘प्यायये᳘त्येवै᳘त᳘दाह त᳘थो हास्यैतत्पु᳘नरा᳘प्यायते॥  
अ᳘थाध्वर्युं᳘ चाग्नी᳘धं च स᳘म्मृशति॥  
म᳘नो वा᳘ अध्वर्युर्वाग्घो᳘ता तन्म᳘नश्चैवै᳘तद्वा᳘चं च सं᳘दधाति॥  
त᳘त्र जपति॥  
ष᳘ण्मोर्वीरं᳘हसस्पान्त्वग्नि᳘श्च पृथिवी चा᳘पश्च वा᳘जश्चा᳘हश्च रा᳘त्रिश्चे᳘त्येता᳘ मा देव᳘ता आ᳘र्त्तेर्गोपायन्त्वि᳘त्येवै᳘त᳘दाह त᳘स्यो हि न᳘ ह्वला᳘स्ति य᳘मेता᳘ देव᳘ता आ᳘र्त्तेर्गोपाये᳘युः॥  
अ᳘थ होतृष᳘दनमुपा᳘वर्तते॥  
स᳘ होतृष᳘दनादे᳘कं तृ᳘णं नि᳘रस्यति नि᳘रस्तः पराव᳘सुरि᳘ति पुराव᳘सुर्ह वै नामा᳘सुराणां हो᳘ता स त᳘मेवै᳘त᳘द्धोतृष᳘दनान्नि᳘रस्यति॥  
अ᳘थ होतृष᳘दन उ᳘पविशति॥  
इद᳘मह᳘मर्वाव᳘सोः स᳘दने सीदामी᳘त्यर्वाव᳘सुर्वै ना᳘म देवा᳘नां हो᳘ता त᳘स्यैवै᳘तत्स᳘दने सीदति॥  
त᳘त्र जपति विश्वकर्मस्तनूपा᳘ असि मा मो᳘ दोषिष्टम् मा᳘ मा हिंसिष्टमेष᳘ वां लोक इत्यु᳘दङ्ङेजत्यन्तरा वा᳘ एत᳘दाहवनि᳘यं च गा᳘र्हपत्यं चास्ते त᳘दु ता᳘भ्यां नि᳘ह्नुते मा मो᳘ दोषिष्टम् मा᳘ मा हिंसिष्टमि᳘ति त᳘था हैनमेतौ न᳘ हिंस्तः᳘॥  
अ᳘थाग्निमी᳘क्षमाणो जपति॥  
वि᳘श्वे देवाः शास्त᳘न मा यथे᳘ह हो᳘ता वृतो᳘ मन᳘वै य᳘न्निष᳘द्य प्र᳘ मे ब्रूत भागधे᳘यं य᳘था वो ये᳘न पथा᳘ हव्यमा᳘ वो व᳘हानी᳘ति य᳘था ये᳘भ्यः पक्वं स्यात्ता᳘न्ब्रूयाद्व᳘नु मा शास्त य᳘था व आहरि᳘ष्यामि य᳘था वः परिवेक्ष्यामी᳘त्येव᳘मेवै᳘त᳘द्देवे᳘षु प्रशा᳘सनमिच्छते᳘ ऽनु मा शास्त य᳘था वो ऽनुष्ठ्या᳘ वषट्कुर्या᳘मनुष्ट्या᳘ हव्यं व᳘हेयमि᳘ति त᳘स्मादेवं᳘ जपति॥  
अग्निर्हो᳘ता वेत्त्वग्ने᳘र्होत्रमि᳘ति अग्नि᳘रिदं हो᳘ता वेत्त्वि᳘त्येवै᳘त᳘दाहाग्ने᳘र्होत्रमि᳘ति त᳘स्यो हि᳘ होत्रं वे᳘त्तु प्रावित्रमि᳘ति यज्ञो वै᳘ प्रावित्रं वे᳘त्तु यज्ञमि᳘त्येवै᳘त᳘दाह साधु᳘ ते यजमान देवतेति साधु᳘ ते यजमान देव᳘ता य᳘स्य ते ऽग्निर्होते᳘त्येवै᳘त᳘दाह घृत᳘वतीमध्वर्यो स्रु᳘चमा᳘स्यस्वे᳘ति त᳘दध्वर्यु प्र᳘सौति स यदे᳘कामिवा᳘ह॥  
य᳘जमान एव᳘ जुहूम᳘नु॥  
यो᳘ स्मा अरातीय᳘ति स᳘ उपभृ᳘तम᳘नु स यद्द्वे᳘ इव ब्रूयाद्य᳘जमानाय द्विष᳘न्तम् भ्रा᳘तृव्यम् प्रत्युद्यामि᳘नं कुर्यादत्तै᳘व᳘ जुहूम᳘न्वाद्य᳘ उपभृ᳘तम᳘नु स यद्द्वे᳘ इव ब्रूया᳘दत्त्र᳘ आद्य᳘म् प्रत्युद्यामि᳘नं कुर्यात्त᳘स्मादे᳘कामिवैवा᳘ह॥  
देव᳘युवं विश्ववारामि᳘ति॥  
उ᳘पस्तौत्येवै᳘नामेत᳘न्मह᳘यत्येव यदा᳘ह देव᳘युवं विश्ववारामिती᳘डामहै देवां᳘ ईडे᳘न्यान्नमस्या᳘म नमस्या᳘न्य᳘जाम यज्ञि᳘यानिती᳘डामहै ता᳘न्देवान्य᳘ ईडे᳘न्या नमस्या᳘म तान्ये᳘ नमस्या᳘ य᳘जाम यज्ञि᳘यानि᳘ति मनुष्या᳘ वा᳘ ईडे᳘न्याः पित᳘रो नमस्या᳘ देवा᳘ यज्ञि᳘याः॥  
या वै᳘ प्रजा᳘ यज्ञे᳘ ऽनन्वाभक्ताः॥  
प᳘राभूता वै ता᳘ एव᳘मेवै᳘तद्या᳘ इमाः᳘ प्रजा अ᳘पराभूतत्स्ता᳘ यज्ञ आ᳘भजति मनुष्या᳘न᳘नु पश᳘वो देवान᳘नु व᳘यांस्यो᳘षधयो व᳘नस्प᳘तयो य᳘दिदं कि᳘ञ्चैव᳘मु तत्स᳘र्वं यज्ञ आ᳘भक्तम्॥  
ता वा᳘ एताः᳘॥  
न᳘व व्या᳘हृतयो भवन्ति न᳘वेमे पु᳘रुषे प्राणा᳘ एता᳘नेवा᳘स्मिन्नेत᳘द्दधाति त᳘स्मान्न᳘व व्या᳘हृतयो भवन्ति॥  
यज्ञो᳘ ह देवेभ्यो᳘ ऽपचक्राम॥  
तं᳘ देवा अ᳘न्वमन्त्रयन्ता᳘ नःशृणू᳘प न आ᳘वर्तस्वे᳘ति सो᳘ ऽस्तु तथे᳘त्येव᳘ देवा᳘नुपा᳘ववर्त ते᳘नोपा᳘वृत्तेन देवा᳘ अयजन्त ते᳘नेष्ट्वै᳘त᳘दभवन्य᳘दिदं᳘ देवाः᳘॥  
स य᳘दाश्राव᳘यति॥  
यज्ञ᳘मेवै᳘तद᳘नुमन्त्रयत आ᳘ नः शृनू᳘प न आ᳘वर्तस्वेत्य᳘थ य᳘त्प्रत्याश्राव᳘यति यज्ञ᳘ एवै᳘त᳘दुपा᳘वर्तते᳘ ऽस्तु तथे᳘ति ते᳘नोपा᳘वृत्तेन रे᳘तसा भूते᳘नर्त्वि᳘जः सम्प्रदा᳘यं चरन्ति य᳘जमानेन परो᳘ ऽक्ष्ं य᳘था पूर्णपात्रे᳘ण सम्प्रदा᳘यं च᳘रेयुरेव᳘मनेनर्त्वि᳘जः सम्प्रदा᳘यं चर᳘न्ति त᳘द्वाचै᳘वै᳘त᳘त्सम्प्रदा᳘यं चरन्ति वाग्घि᳘ यज्ञो वा᳘गु हि रे᳘तस्त᳘देते᳘नैवै᳘त᳘त्सम्प्रदा᳘यं चरन्ति॥  
सो᳘ ऽनुब्रूही᳘त्येवो᳘क्त्वा᳘ध्वर्युः॥  
ना᳘पव्या᳘हरेन्नो᳘ एव हो᳘तापव्या᳘हरेदा᳘श्रावयत्यध्वर्युस्त᳘दग्नी᳘धं यज्ञ᳘ उपा᳘वर्तते॥  
सो᳘ ऽग्निन्ना᳘पव्या᳘हरेत्॥  
आ᳘ प्रत्याश्रा᳘वणात्प्रत्या᳘श्रावयत्यग्नीत्तत्पुनरध्वर्युं यज्ञ᳘ उपा᳘वर्तते॥  
सो ऽध्वर्यु᳘र्नापव्याहरेत्॥  
आ यजे᳘ति व᳘क्तोर्यजे᳘त्येवा᳘ध्वर्युर्हो᳘त्रे यज्ञं᳘ सम्प्र᳘यछति॥  
स हो᳘ता ना᳘पव्या᳘हरेत्॥  
आ᳘ वषट्कारात्तं᳘ वषट्कारे᳘णाग्ना᳘वेव यो᳘नौ रे᳘तो भूतं᳘ सिञ्चत्यग्निर्वै यो᳘निर्यज्ञ᳘स्य स त᳘तः प्र᳘जायत इ᳘ति नु᳘ हविर्यज्ञे᳘ ऽथ सौम्ये᳘ ऽध्वरे᳘॥  
स वै ग्र᳘हं गृहीत्वा᳘ध्वर्युः॥  
ना᳘पव्या᳘हरेदो᳘पाक᳘रणादुपा᳘वर्तध्वमि᳘त्येवा᳘ध्वर्यु᳘रुद्गातृ᳘भ्यो यज्ञं᳘ सम्प्र᳘यछति॥  
त᳘ उद्गाता᳘रो ना᳘पव्या᳘हरेयुः॥  
ओ᳘त्तमा᳘या एषो᳘त्तमे᳘त्येवो᳘द्गाता᳘रो हो᳘त्रे यज्ञं᳘ सम्प्र᳘यछन्ति॥  
स हो᳘ता ना᳘पव्या᳘हरेत्॥  
आ᳘ वषट्कारात्तं᳘ वषट्कारेणाग्ना᳘वेव यो᳘नौ रे᳘तो भूतं᳘ सिञ्चत्यग्निर्वै यो᳘निर्यज्ञ᳘स्य स त᳘तः प्र᳘जायते॥  
स य᳘द्ध सो᳘ ऽपव्याह᳘रेत्॥  
यं᳘ यज्ञ᳘ उपाव᳘र्तते य᳘था पूर्णपात्र᳘म् परासिञ्चे᳘देवं᳘ ह स य᳘जमानम् प᳘रासिञ्चेत्स य᳘त्र हैव᳘मृत्वि᳘जः संविदाना᳘ यज्ञे᳘न च᳘रन्ति स᳘र्वमेव त᳘त्र कल्पते न मुह्यति त᳘स्मादेव᳘मेव᳘ यज्ञो᳘ भर्त᳘व्यः॥  
ता वा᳘ एताः᳘॥  
प᳘ञ्च व्या᳘हृतयो भवन्त्यो᳘ श्रावया᳘स्तु श्रौ᳘षड्य᳘ज ये य᳘जामहे वौ᳘षडि᳘ति पा᳘ङ्क्तो यज्ञः पा᳘ङ्क्तःपशुः प᳘ञ्चर्त᳘वः संवत्सर᳘स्यैषै᳘का यज्ञ᳘स्य मात्रै᳘षा᳘ सम्प᳘त्॥  
ता᳘सां सप्त᳘दशाक्ष᳘राणि॥  
सप्तदशो वै᳘ प्रजा᳘पतिः प्रजा᳘पतिर्यज्ञ᳘ एषै᳘का यज्ञ᳘स्य मात्रै᳘षा᳘ सम्पत्॥  
ओ᳘ श्रावये᳘ति वै᳘ देवाः᳘॥  
पुरोवातं᳘ ससृजिरे᳘ ऽस्तु श्रौ᳘षडि᳘त्यभ्रा᳘णि स᳘मप्लावयन्यजे᳘ति विद्यु᳘तं ये य᳘जामह इ᳘ति स्तनयित्नुं᳘ वषट्कारे᳘णैव प्रा᳘वर्षयन्॥  
स य᳘दि वृ᳘ष्टिकामः स्या᳘त्॥  
यदी᳘ष्ट्या वा य᳘जेत दर्शपूर्णमास᳘योर्वैव᳘ ब्रूयाद्वृ᳘ष्टिकामो वा᳘ अस्मी᳘ति त᳘त्रो अध्वर्युं᳘ ब्रूयात्पुरोवातं᳘ च विद्यु᳘तं च म᳘नसा ध्याये᳘त्यभ्रा᳘णि म᳘नसा ध्याये᳘त्यग्नी᳘धं स्तनयित्नुं᳘ च वर्षं᳘ च म᳘नसा ध्याये᳘ति हो᳘तारं स᳘र्वाण्येता᳘नि म᳘नसा ध्याये᳘ति ब्रह्मा᳘णं व᳘र्षति हैव त᳘त्र य᳘त्रैव᳘मृत्वि᳘जः संविदाना᳘ यज्ञे᳘न च᳘रन्ति॥  
ओ श्रावये᳘ति वै᳘ देवाः᳘॥  
विरा᳘जमभ्या᳘जुहुवुर᳘स्तु श्रौषडि᳘ति वत्स᳘मुपा᳘वासृजन्यजेत्यु᳘दजयन्ये य᳘जामह इत्यु᳘पासीदन्वषट्कारे᳘णैव᳘ विरा᳘जमदुहतेयं वै᳘ विरा᳘डस्यै वा᳘ एष दो᳘ह एवं᳘ ह वा᳘ अस्मा इयं᳘ विराट्स᳘र्वाङ्का᳘मान्दुहे य᳘ एव᳘मेतं᳘ विरा᳘जो दोहं वे᳘द॥  
ऋत᳘वो ह वै᳘ प्रयाजाः᳘॥  
त᳘स्मात्प᳘ञ्च भवन्ति प᳘ञ्च ह्यृ᳘त᳘वः॥  
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिर एत᳘स्मिन्यज्ञे᳘ प्रजा᳘पतौ पित᳘रि संवत्स᳘रे ऽस्मा᳘कमयं᳘ भविष्यत्यस्मा᳘कमय᳘म् भविष्यती᳘ति॥  
त᳘तो देवाः᳘॥  
अ᳘र्चन्तः श्रा᳘म्यन्तश्चेरुरस्त᳘ एता᳘न्प्रयाजा᳘न्ददृशुस्तै᳘रयजन्त तै᳘रृतू᳘न्त्संवत्सरम् प्रा᳘जयन्नृतु᳘भ्यः संवत्सरा᳘त्सपत्नानन्त᳘रायंस्त᳘स्मात्प्रजयाः᳘ प्रजया᳘ ह वै ना᳘मैतद्य᳘त्प्रयाजा इ᳘ति त᳘थो एवै᳘ष᳘ एतै᳘रृतू᳘न्त्संवत्सरम् प्र᳘यजत्यृतु᳘भ्यः संवत्सरा᳘त्सप᳘त्नानन्त᳘रेति त᳘स्मात्प्रयाजै᳘र्यजते॥  
ते वा आ᳘ज्यहविषो भवन्ति॥  
व᳘ज्रो वा आ᳘ज्यमेते᳘न वै᳘ देवा व᳘ज्रेणा᳘ज्येनर्तू᳘न्त्संवत्सरम् प्रा᳘जयन्नृतु᳘भ्यः संवत्सरा᳘त्सप᳘त्नानन्त᳘रायंस्त᳘थो एवै᳘ष᳘ एते᳘न व᳘ज्रेणा᳘ज्येनर्तू᳘न्त्संवत्सरम् प्र᳘जयत्यृतु᳘भ्यः संवत्सरा᳘त्सप᳘त्नानन्त᳘रेति त᳘स्मादा᳘ज्यहविषो भवन्ति॥  
एतद्वै᳘ संवत्सर᳘स्य स्वम् प᳘यः॥  
यदा᳘ज्यं तत्स्वे᳘नैवै᳘नमेतत्प᳘यसा देवाः स्व्य᳘कुर्वत त᳘थो एवै᳘नमेष᳘ एतत्स्वे᳘नैव प᳘यसा स्वी᳘कुरुते त᳘स्मादा᳘ज्यहविषो भवन्ति॥  
स य᳘त्रैव ति᳘ष्ठन्प्रयाजे᳘भ्य आश्राव᳘येत्॥  
त᳘त एव ना᳘पक्रामेत्सङ्ग्रामो वा᳘ एष᳘ सन्नि᳘धीयते यः᳘ प्रयाजैर्य᳘जते यतरो वै सं᳘यत्तयोः पराज᳘यते᳘ ऽप वै सं᳘क्रामत्यभितरा᳘मु वै ज᳘यङ्क्रामति त᳘स्मादभितरा᳘मभितरा᳘मेव क्रा᳘मेदभितरा᳘मभितरामा᳘हुतीर्जुहुयात्॥  
त᳘दु त᳘था न᳘ कुर्यात्॥  
य᳘त्रैव ति᳘ष्ठन्प्रयाजे᳘भ्य आश्राव᳘येत्त᳘त एव ना᳘पक्रामेद्य᳘त्रो एव स᳘मिद्धतमम् म᳘न्येत तदा᳘हुतीर्जुहुयात्समिद्धहोमे᳘न ह्ये᳘व स᳘मृद्धा आ᳘हुतयः॥  
स᳘ आश्रा᳘व्याह॥  
समि᳘धो यजे᳘ति त᳘द्वसन्तं स᳘मिन्द्धे स᳘ वसन्तः स᳘मिद्धो ऽन्या᳘नृतून्त्स᳘मिन्द्ध ऋत᳘वः स᳘मिद्धाः प्रजा᳘श्च प्रजना᳘यन्त्यो᳘षधीश्च पचन्ति त᳘द्वेव ख᳘लु स᳘र्वानृतून्नि᳘राहा᳘थ य᳘जयजे᳘त्येवो᳘त्तरानाहा᳘जामितायै जामि᳘ ह कुर्याद्यत्त᳘नून᳘पातं यजे᳘डो यजे᳘ति ब्रूयात्त᳘स्माद्य᳘जयजे᳘त्येवो᳘त्तरानाह॥  
स वै᳘ समि᳘धो यजति॥  
वसन्तो वै᳘ समि᳘द्वसन्त᳘मेव त᳘द्देवा अ᳘वृञ्जत वसन्ता᳘त्सप᳘त्नानन्त᳘रायन्वसन्त᳘मेवै᳘ष᳘ एत᳘द्वृङ्क्ते᳘ वसन्ता᳘त्सप᳘त्नानन्त᳘रेति त᳘स्मात्समि᳘धो यजति॥  
अ᳘थ त᳘नून᳘पातं यजति॥  
ग्रीष्मो वै त᳘नून᳘पाद्ग्रीष्मो ह्या᳘सा᳘म् प्रजा᳘नां तनूस्त᳘पति ग्रीष्म᳘मेव त᳘द्देवा अ᳘वृञ्जत ग्रीष्मा᳘त्सप᳘त्नानन्त᳘रायङ्ग्रीष्म᳘मेवैष एत᳘द्वृङ्क्ते᳘ ग्रीष्मा᳘त्सप᳘त्नानन्त᳘रेति त᳘स्मात्त᳘नून᳘पातं यजति॥  
अथे᳘डो यजति॥  
वर्षा वा इ᳘ड इ᳘ति हि᳘ वर्षा इ᳘डो य᳘दिदं᳘ क्षुद्रं᳘ सरीसृपं᳘ ग्रीष्महेमन्ता᳘भ्यां नि᳘त्यक्तम् भवति त᳘द्वर्षा᳘ ईडित᳘मिवा᳘न्नमिच्छ᳘मानं चरति त᳘स्माद्वर्षा इ᳘डो वर्षा᳘ एव तद्देवा अ᳘वृञ्जत वर्षा᳘भ्यः सप᳘त्नानन्त᳘रायन्वर्षा᳘ उ एवै᳘ष᳘ एत᳘द्वृङ्क्ते᳘ वर्षा᳘भ्यः सप᳘त्नानन्त᳘रेति त᳘स्मादि᳘डो यजति॥  
अ᳘थ बर्हि᳘र्यजति॥  
शरद्वै᳘ बर्हिरि᳘ति हि᳘ शर᳘द्बर्हिर्या᳘ इमाओ᳘षधयो ग्रीष्महेमन्ता᳘भ्यां नि᳘त्यक्ता भ᳘वन्ति ता᳘ वर्षा᳘ वर्धन्ते ताः शर᳘दि बर्हि᳘षो रूपं प्र᳘स्तीर्णाः शेरे त᳘!स्माछर᳘द्बर्हिः᳘ शर᳘दमेव त᳘द्देवा अ᳘वृञ्जत शर᳘दः सप᳘त्नान्त᳘रायञ्छर᳘दमेवै᳘ष᳘ एत᳘द्वृङ्क्ते᳘ शर᳘दः सप᳘त्नानन्त᳘रेति त᳘स्माद्बर्हि᳘र्यजति॥  
अ᳘थ स्वा᳘हास्वाहे᳘ति यजति॥  
अ᳘न्तो वै᳘ यज्ञ᳘स्य स्वाहाकारो᳘ ऽन्त ऋतू᳘नां हेमन्तो᳘ वसन्ताद्धि᳘ परार्द्ध्यो᳘ ऽन्तेनैव त᳘द᳘न्तं देवा अ᳘वृञ्जता᳘न्तेना᳘न्तात्सप᳘त्नानन्त᳘रायन्न᳘न्तेनो एवै᳘ष᳘ एतद᳘न्तं वृङ्क्ते᳘ ऽन्तेना᳘न्तात्सप᳘त्नानन्त᳘रेति त᳘स्मात्स्वा᳘हे᳘ति यजति॥  
तद्वा᳘ एत᳘त्॥  
वसन्त᳘ एव᳘ हेमन्ता᳘त्पुनरसु᳘रेत᳘स्माद्ध्ये᳘ष पु᳘न्र्भ᳘वति पु᳘नर्ह वा᳘ अस्मिं᳘लोके᳘ भवति य᳘ एव᳘मेतद्वे᳘द॥  
स वै᳘ व्यत्तु वेत्वि᳘ति यजति॥  
अ᳘जामितायै जामि᳘ ह कुर्याद्य᳘द्व्यन्तुव्य्न्त्वि᳘ति वैव य᳘जेद्वेतुवेत्त्वि᳘ति वा व्यन्त्वि᳘ति वै यो᳘षा वेत्वि᳘ति वृ᳘षा मिथुन᳘मेवै᳘त᳘त्प्रज᳘ननं क्रियते त᳘स्माद्व्यन्तु वेत्वि᳘ति यजति॥  
अ᳘थ चतुर्थे᳘ प्रयाजे᳘ समा᳘नयति बर्हि᳘षि॥  
प्रजा वै᳘ ब्रहीरे᳘त आ᳘ज्यं त᳘त्प्रजा᳘स्वेवै᳘तद्रे᳘तः सिच्यते ते᳘न रे᳘तसा सिक्ते᳘नेमाः᳘ प्रजाः पु᳘नरभ्याव᳘र्तम् प्र᳘जायन्ते त᳘स्माच्चतुर्थे᳘प्रयाजे᳘ समा᳘नयति बर्हि᳘षि॥  
सङ्ग्रामो वा᳘ एष सं᳘निधीयते॥  
यः᳘ प्रयाजैर्य᳘जते यतरं वै सं᳘यत्तयोर्मित्र᳘माग᳘च्छति स᳘ जयति त᳘देत᳘दुपभृतो᳘ ऽधि जुहू᳘म् मित्रमा᳘गच्छति ते᳘न प्र᳘जयति त᳘स्माच्चतुर्थे᳘ प्रयाजे᳘ समा᳘नयति बर्हि᳘षि॥  
य᳘जमान एव᳘ जुहूम᳘नु॥  
यो᳘ स्मा अरातीय᳘ति स᳘ उपभृ᳘तम᳘नुय᳘जमानायैवै᳘त᳘द्द्विष᳘न्तम् भ्रा᳘तृव्यम् बलिं᳘ हारयत्यत्तै᳘व᳘ जुहूम᳘न्वाद्य᳘ उपभृ᳘तम᳘न्वत्त्र᳘ एवै᳘त᳘दाद्य᳘म् बलिं᳘ हारयति त᳘स्माच्चतुर्थे᳘ प्रयाजे᳘ समा᳘नयति॥  
स वा अ᳘नवमृशन्त्समा᳘नयति॥  
स य᳘द्धावमृषेद्य᳘जमानं द्विषता भ्रा᳘तृव्येना᳘वमृशेदत्ता᳘रमाद्ये᳘ना᳘वमृशेत्त᳘स्माद᳘नवमृशन्त्समा᳘नयति॥  
अथो᳘त्तरां जुहूम᳘ध्यूहति॥  
य᳘जमानमेवै᳘त᳘द्विषति भ्रा᳘तृव्ये᳘ ऽध्यूहत्यत्ता᳘रमाद्ये᳘ ऽध्यूहति त᳘स्मादु᳘त्तरां जुहूम᳘ध्यूहति॥  
देवा᳘ ह वा᳘ ऊचुः॥  
ह᳘न्त वि᳘जितमेवा᳘नु स᳘र्वं यज्ञं᳘ संस्थाप᳘याम य᳘दि नो ऽसुररक्षसा᳘न्यास᳘जेयुः सं᳘स्थित एव᳘ नो यज्ञं᳘ स्यादि᳘ति॥  
त᳘ उत्तमे᳘ प्रयाजे᳘॥  
स्वाहाकारे᳘णैव स᳘र्वं य᳘ज्ञं स᳘मस्थापयन्त्स्वा᳘हाग्निमि᳘ति त᳘दाग्नेयमा᳘ज्यभागं स᳘मस्थापयन्त्स्वा᳘हा सो᳘ममि᳘ति त᳘त्सौम्यमा᳘ज्यभागं स᳘मस्थापयन्त्स्वा᳘हाग्निमि᳘ति तद्य᳘ एष᳘ उभय᳘त्राच्युत᳘ आग्नेयः᳘ पुरोडा᳘शो भ᳘वति तं स᳘मस्थापयन्॥  
अ᳘थ यथादेवतं॥  
स्वा᳘हा देवा᳘ आज्यपा इ᳘ति त᳘त्प्रयाजानुयाजान्त्स᳘मस्थापयन्प्रयाजानुयाजा वै᳘ देवा᳘ आज्यपा᳘ जुषाणो᳘ अग्निरा᳘ज्यस्य वेत्वि᳘ति त᳘दग्निं᳘ स्विष्टकृ᳘तं स᳘मस्थापयन्नग्निर्हि᳘ स्विष्टकृत्स᳘ एषो᳘ ऽव्येत᳘र्हि त᳘थैव᳘ यज्ञं सं᳘तिष्टते य᳘थैवै᳘नं देवाः᳘ सम᳘स्थापयंस्त᳘स्मादुत्तमे᳘ प्रयाजे स्वा᳘हास्वाहे᳘ति यजति या᳘वन्ति हवीं᳘षि भ᳘वन्ति विजितमेवै᳘तद᳘नु स᳘र्वं यज्ञं सं᳘स्थापयति त᳘स्माद्यद᳘त ऊर्ध्वं वि᳘लोम यज्ञे᳘ क्रिये᳘त न तदा᳘द्रियेत सं᳘स्थितो मे यज्ञ इ᳘ति ह विद्यात्स᳘ हैष᳘ यज्ञो᳘ यात᳘यामेवास य᳘था व᳘षट्कृतं हुतं स्वा᳘हाकृतं॥  
ते᳘ देवा᳘ अकामयन्त॥  
कथं न्वि᳘मं᳘ यज्ञम् पु᳘नरा᳘प्याययेमा᳘यातयामानं कुर्याम तेना᳘यातयाम्ना प्र᳘चरेमेति॥  
स य᳘ज्जुह्वामा᳘ज्यम् प᳘रिशिष्टमा᳘सीत्॥  
ये᳘न यज्ञं᳘ सम᳘स्थापयंस्ते᳘नैव᳘ यथापूर्वं᳘ हवीं᳘ष्यभ्य᳘घारयन्पु᳘नरेवै᳘नानि तदाप्याययन्न᳘यातयामान्यकुर्वन्न᳘यातयाम ह्या᳘ज्यं त᳘स्मादुत्तम᳘म् प्रयाज᳘मिष्ट्वा᳘ यथापूर्वं᳘ हवीं᳘ष्यभि᳘घारयति पु᳘नरेवै᳘नानि तदा᳘प्याययत्य᳘यातयामानि करोत्य᳘यातयाम ह्या᳘ज्यं त᳘स्माद्य᳘स्य क᳘स्य च हवि᳘षो ऽवद्य᳘ति पु᳘नरेव त᳘दभि᳘घारयति स्विष्टकृ᳘त एव तत्पु᳘नरा᳘प्यायत्य᳘यातयाम करोत्य᳘थ यदा᳘ स्विष्टकृ᳘ते ऽवद्य᳘ति न त᳘तः पु᳘नरभि᳘घारयति नो᳘ हि त᳘तः कां᳘ चन᳘ हवि᳘षो ऽग्नावा᳘हुतिं होष्यन्भ᳘वति॥  
स वै᳘ समि᳘धो यजति॥  
प्राणा वै᳘ समि᳘धः प्राणा᳘नेवै᳘तत्स᳘मिन्द्धे प्राणैर्ह्य᳘यम् पु᳘रुषः स᳘मिद्धस्त᳘स्मादभि᳘मृषे᳘ति ब्रूयाद्य᳘द्युपतापी स्यात्स य᳘द्युष्णः स्यादै᳘व ता᳘वछंसेत स᳘मिद्धो हि स ता᳘वद्भ᳘वति य᳘द्यु शीतः स्यान्ना᳘शंसेत त᳘त्प्राणा᳘नेवा᳘स्मिन्नेत᳘द्दधाति त᳘स्मात्समि᳘धो यजति॥  
अ᳘थ त᳘नून᳘पातं यजति॥  
रे᳘तो वै त᳘नून᳘पाद्रे᳘त एवै᳘त᳘त्सिञ्चति त᳘स्मात्त᳘नून᳘पातं यजति॥  
अथे᳘डो यजति॥  
प्रजा घा इ᳘डो यदा वै रे᳘तः सिक्तं᳘ प्रजा᳘यते᳘ ऽथ त᳘दीडित᳘मिवा᳘न्नमिच्छ᳘मानं चरति तत्प्रै᳘वै᳘त᳘ज्जनयति त᳘स्मादि᳘डो यजति॥  
अ᳘थ बर्हि᳘र्यजति॥  
भूमा वै᳘ बर्हि᳘र्भूमा᳘नमेवै᳘तत्प्र᳘जनयति त᳘स्माद्बर्हि᳘र्यजति॥  
अ᳘थ स्वा᳘हास्वाहे᳘ति यजति॥  
हेमन्तो वा᳘ ऋतूनां᳘ स्वाहाकारो᳘ हेमन्तो ही᳘माः᳘ प्रजाः स्वं व᳘शमुपन᳘यते त᳘स्माद्धे᳘मन्म्ला᳘यन्त्यो᳘षधयः प्र व᳘नस्प᳘तीनाम् पलाशा᳘नि मुच्यन्ते प्रतितिरा᳘मिव व᳘यांसि भवन्त्यधस्तरा᳘मिव व᳘यांसि पतन्ति विपतितलोमेव पापः पु᳘रुषो भवति हेमन्तो ही᳘माः᳘ प्रजाः स्वं व᳘शमुपन᳘यते स्वा᳘ह वै तम᳘र्धं कुरुते श्रिये᳘ ऽन्ना᳘द्याय य᳘स्मिन्न᳘र्धे भ᳘वति य᳘ एव᳘मेतद्वे᳘द॥  
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिरे ते᳘ दण्डैर्ध᳘नुर्भिर्न व्य᳘जयन्त ते हा᳘विजयमाना ऊचुर्ह᳘न्त वाच्ये᳘व ब्र᳘ह्मन्विजि᳘गीषामहै स यो᳘ नो वा᳘चं व्या᳘हृताम् मिथुने᳘न ना᳘नुनिक्रा᳘मात्स स᳘र्वम् प᳘राजयाता अ᳘थ स᳘र्वमि᳘तरे जयानि᳘ति तथेति देवा᳘ अब्रुवंस्ते᳘ देवा इ᳘न्द्रमब्रुवन्व्या᳘हरे᳘ति॥  
स इ᳘न्द्रो ऽब्रवीत्॥  
ए᳘को ममत्य᳘थास्मा᳘कमेकेती᳘तरे ऽब्रुवंस्त᳘दु त᳘न्मिथुन᳘मेवा᳘विन्दन्मिथुनं ह्ये᳘कश्चै᳘का च॥  
द्वौ᳘ ममेती᳘न्द्रो ऽब्रवीत्॥  
अ᳘थास्मा᳘कं द्वे इती᳘तरे ऽब्रुवंस्त᳘दु त᳘न्मिथुन᳘मेवा᳘विन्दन्मिथुनंहि द्वौ᳘ च द्वे᳘ च॥  
त्र᳘यो ममेती᳘न्द्रो ऽब्रवीत्॥  
अ᳘थास्मा᳘कं तिस्र इती᳘तरे ऽब्रुवंस्त᳘दु त᳘न्मिथुन᳘मेवा᳘विन्दन्मिथुनं हि त्र᳘यश्च तिस्र᳘श्च॥  
चत्वा᳘रो ममेती᳘न्द्रो ऽब्रवीत्॥  
अ᳘थास्मा᳘कं च᳘तस्र इती᳘तरे ऽब्रुवंस्त᳘दु त᳘न्मिथुन᳘मेवा᳘विन्दन्मिथुनं हि᳘ चत्वा᳘रश्च च᳘तस्रश्च॥  
प᳘ञ्च ममेती᳘न्द्रो ऽब्रवीत्॥  
त᳘त इ᳘तरे मिथुनं ना᳘विन्दन्नो᳘ ह्य᳘त ऊर्ध्वं᳘ मिथुनम᳘स्ति प᳘ञ्च पञ्चे᳘ति ह्ये᳘वै᳘त᳘दुभ᳘यम् भ᳘वति ततो᳘ ऽसुराः स᳘र्वम् प᳘राजयन्त स᳘र्वस्माद्देवा अ᳘सुरानजयन्त्स᳘र्वस्मात्सप᳘त्नान᳘सुरान्नि᳘रभजन्॥  
त᳘स्मात्प्रथमे प्रयाज᳘ इष्टे᳘ ब्रूयात्॥  
ए᳘को ममेत्ये᳘का त᳘स्य य᳘महं द्वेष्मी᳘ति य᳘द्यु न᳘ द्विष्याद्यो᳘ ऽस्मान्द्वे᳘ष्टि यं᳘ च वयं᳘ द्विष्म इ᳘ति ब्रूयात्॥  
द्वौ ममे᳘ति द्विती᳘ये प्रयाजे᳘॥  
द्वे त᳘स्य यो᳘ ऽस्मान्द्वे᳘ष्टि यं᳘ च वयं᳘ द्विष्म इ᳘ति॥  
त्र᳘यो ममे᳘ति तृती᳘ये प्रयाजे᳘॥  
तिस्रस्त᳘स्य यो᳘ ऽस्मान्द्वे᳘ष्टि यं᳘ च वयं᳘ द्विष्म इ᳘ति॥  
चत्वा᳘रो ममे᳘ति चतुर्थे᳘ प्रयाजे᳘॥  
च᳘तस्रस्त᳘स्य यो᳘ ऽस्मान्द्वेस्टि यं᳘च वयं᳘ द्विष्म इ᳘ति॥  
प᳘ञ्च ममे᳘ति पञ्चमे प्रयाजे᳘॥  
न त᳘स्य किं᳘ चन यो᳘ ऽस्मान्द्वे᳘ष्टि यं᳘ च वयं᳘ द्विष्म इ᳘ति स प᳘ञ्च पञ्चे᳘त्येव भ᳘वन्प᳘राभवति त᳘थास्य स᳘र्वं सं᳘वृङ्क्ते स᳘र्वस्मात्सप᳘त्नान्नि᳘र्भजति य᳘ एव᳘मेतद्वे᳘द॥  
