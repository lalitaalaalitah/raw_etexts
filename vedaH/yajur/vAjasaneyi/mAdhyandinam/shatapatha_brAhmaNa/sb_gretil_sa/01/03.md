
स वै स्रु᳘चः स᳘म्मार्ष्टि॥  
तद्यत्स्रु᳘चः सम्मा᳘र्ष्टि य᳘था वै᳘ देवा᳘नां च᳘रणं तद्वा अ᳘नु मनुष्या᳘णां त᳘स्माद्यदा᳘मनुष्या᳘णाम् परिवे᳘षणमु᳘पकॢप्तम् भवति॥  
अ᳘थ पा᳘त्राणि नि᳘र्णेनिजति॥  
तै᳘र्निर्णित्य प᳘रिवेविषत्येवं वा᳘ एष᳘ देवा᳘नां यज्ञो᳘ भवति य᳘छूता᳘नि हवीं᳘षि कॢप्तावे᳘दिस्ते᳘षामेता᳘न्येव पा᳘त्राणि यत्स्रु᳘चः॥  
स य᳘त्सम्मा᳘र्ष्टि॥  
नि᳘र्णेनेक्त्येवै᳘ना एतन्नि᳘र्णिक्ताभिः प्र᳘चराणी᳘ति तद्वै᳘ द्वये᳘नैव᳘ देवे᳘भ्यो निर्णे᳘निजत्ये᳘केन मनुष्ये᳘भ्यो ऽद्भि᳘श्च ब्र᳘ह्मणा च देवे᳘भ्य आ᳘पो हि᳘ कुशा ब्र᳘ह्म य᳘जुरे᳘केनैव᳘ मनुष्ये᳘भ्यो ऽद्भि᳘रेवै᳘व᳘म्वेतन्ना᳘ना भवति॥  
अ᳘थ स्रुवमा᳘दत्ते॥  
तम् प्र᳘तपति प्र᳘त्युष्टं र᳘क्षः प्र᳘त्युष्टा अ᳘रातयो नि᳘ष्टप्तं र᳘क्षो नि᳘ष्टप्ता अ᳘रातय इ᳘ति वा॥  
देवा᳘ ह वै᳘ यज्ञं᳘ तन्वानाः॥  
ते ऽसुररक्षसेभ्य आसङ्गा᳘द्बिभयां᳘चक्रुस्त᳘द्यज्ञमुखा᳘देवै᳘त᳘न्नाष्ट्रा र᳘क्षांस्यतो᳘ ऽपहन्ति॥  
स वा इत्य᳘ग्रैरन्तरतः स᳘म्मार्ष्टि॥  
अ᳘निशितो ऽसि सपत्नक्षिदि᳘ति यथा᳘नुपरतो य᳘जमानस्य सप᳘त्नान्क्षिणुया᳘देव᳘मेत᳘दाह वाजि᳘नं त्वा वाजेध्या᳘यै स᳘म्मार्ज्मी᳘ति यज्ञि᳘यं त्वा यज्ञा᳘य स᳘म्मार्ज्मी᳘त्येवै᳘त᳘दाहैते᳘नैव स᳘र्वाः स्रु᳘चः स᳘म्मार्ष्टि वाजि᳘नीं त्वे᳘ति स्रु᳘चं तूष्णी᳘म् प्राशित्रह᳘रणं॥  
स वा इत्य᳘ग्रैरन्तरतः᳘ सम्मार्ष्टी᳘ति॥  
मू᳘लैर्बाह्यत इ᳘तीव वा᳘ अय᳘म् प्राण इ᳘तीवोदानः᳘ प्राणोदाना᳘वेवै᳘त᳘द्दधाति त᳘स्मादि᳘तीवेमा᳘नि लो᳘मानी᳘तीवेमा᳘नि॥  
स वै᳘ सम्मृ᳘ज्यसम्मृज्य प्रत᳘प्य प्रतप्य प्र᳘यछति॥  
य᳘थावम᳘र्शं निर्णिज्या᳘नवमर्शमुत्तम᳘म् परिक्षाल᳘येदेवं तत्त᳘स्मात्प्रत᳘प्य प्रतप्य प्र᳘यछति॥  
स वै᳘ स्रुव᳘मेवा᳘ग्रे स᳘म्मार्ष्टि॥  
अथे᳘तराः स्रु᳘चो यो᳘षा वै स्रुग्वृ᳘षा स्रुवस्त᳘स्माद्यद्य᳘पि बह्व्य इव स्त्रि᳘यः सार्धं य᳘न्ति य᳘ एव तास्व᳘पि कुमारक᳘ इव पु᳘मान्भ᳘वति स᳘ एव त᳘त्र प्रथम᳘ एत्यनूच्य᳘ इ᳘तरास्त᳘स्मात्स्रुव᳘मेवा᳘ग्रे स᳘म्मार्ष्ट्यथे᳘तराः स्रु᳘चः॥  
स वै त᳘थैव स᳘म्मृज्यात्॥  
य᳘थाग्निं नाभिव्युक्षेद्य᳘था य᳘स्मा अ᳘शनमाहरिष्यन्त्स्यात्त᳘म् पात्रनिर्णे᳘जनेनाभिव्युक्षे᳘देवं तत्त᳘स्मादु त᳘थैव स᳘म्मृज्याद्य᳘थाग्निं ना᳘भिव्युक्षेत्प्रा᳘ङिवैवो᳘त्क्र᳘म्य॥  
तद्धै᳘के॥  
स्रुक्सम्मा᳘र्जनान्यग्ना᳘वभ्या᳘दधति वेदस्याहा᳘भूवन्त्स्रु᳘च एभिः स᳘ममार्जिषुरिदं वै किं᳘चिद्यज्ञ᳘स्य ने᳘दिद᳘म् बह्मा अ᳘शनमाह᳘रेत्त᳘म् पात्रनिर्णे᳘जनम् पाय᳘येदेवं तत्त᳘स्मादु प᳘रास्येदेवै᳘तानि॥  
अ᳘थ प᳘त्नीं सं᳘नह्यति॥  
जघनार्धो वा᳘ एष᳘ यज्ञ᳘स्य यत्प᳘त्नी प्रा᳘ङ्मे यज्ञ᳘स्ताय᳘मानो यादि᳘ति युन᳘क्त्येवै᳘नामेत᳘द्युक्ता᳘ मे यज्ञम᳘न्वासाता इ᳘ति॥  
यो᳘क्त्रेण सं᳘नह्यति॥  
यो᳘क्त्रेण हि यो᳘ग्यं युञ्जन्त्य᳘स्ति वै प᳘त्न्या अमेध्यं य᳘दवाची᳘नं ना᳘भेर᳘थैतदा᳘ज्यमवेक्षिष्य᳘माणा भवति त᳘देवा᳘स्या एतद्यो᳘क्त्रेणान्त᳘र्दधात्य᳘थ मे᳘ध्येनैवो᳘त्तरार्धना᳘ज्यम᳘वेक्षते त᳘स्मात्प᳘त्नीं सं᳘नह्यति॥  
स वा᳘ अभिवा᳘सः सं᳘नह्यति॥  
ओ᳘षधयो वै वा᳘सो वरुण्या᳘ र᳘ज्जुस्तदो᳘षधीरेवै᳘त᳘दन्त᳘र्दधाति त᳘थो हैनामेषा वरुण्या᳘ र᳘ज्जुर्न᳘ हिनस्ति त᳘स्मादभिवा᳘सः सं᳘नह्यति॥  
स सं᳘नह्यति॥  
अ᳘दित्यै रा᳘स्नासी᳘तीयं वै᳘ पृथिव्य᳘दितिः से᳘यं᳘ देवा᳘नाम् पत्न्येसा वा᳘ एत᳘स्य प᳘त्नी भवति त᳘दस्या एतद्रा᳘स्नामेव᳘ करो᳘ति न र᳘ज्जुं हि᳘रो वै रा᳘स्ना ता᳘मेवा᳘स्या एतत्करोति॥  
स वै न᳘ ग्रन्थि᳘म् कुर्यात्॥  
वरुण्यो᳘ वै᳘ ग्रन्थिर्व᳘रुणो ह प᳘त्नीं गृह्णीयाद्य᳘द्ग्रन्थिं᳘ कुर्यात्त᳘स्मान्न᳘ ग्रन्थिं᳘ करोति॥  
ऊर्ध्व᳘मेवो᳘द्गूहति॥  
वि᳘ष्णोर्वेष्यो᳘ ऽसी᳘ति सा वै न᳘ पश्चात्प्रा᳘ची देवा᳘नां यज्ञम᳘न्वासीतेयं वै᳘ पृथिव्य᳘दितिः से᳘यं᳘ देवा᳘नाम् प᳘त्नी सा पश्चात्प्रा᳘ची देवा᳘नां यज्ञम᳘न्वास्ते त᳘द्धेमा᳘मभ्या᳘रोहेत्सा प᳘त्नी क्षिप्रे᳘ ऽमुं᳘ लोक᳘मियात्त᳘थो ह प᳘त्नी ज्यो᳘ग्जीवति त᳘दस्या᳘ एवै᳘तन्नि᳘ह्नुते त᳘थो हैनामियं न᳘ हिनस्ति त᳘स्मादु दक्षिणत इवैवा᳘न्वासीत॥  
अथा᳘ज्यम᳘वेक्षते॥  
योषा वै प᳘त्नी रे᳘त आ᳘ज्यम् मिथुन᳘मेवै᳘त᳘त्प्रज᳘ननं क्रियते त᳘स्मादा᳘ज्यम᳘वेक्सते॥  
सावेक्षते᳘॥  
ऽदब्धेन त्वा च᳘क्षुषावपश्यामीत्यनार्त्तेन त्वाचक्षुषा᳘वपश्यामी᳘त्येवै᳘त᳘दाहाग्ने᳘र्जिह्वा᳘सी᳘ति यदा वा᳘एत᳘दग्नौ जु᳘ह्वत्य᳘थाग्ने᳘र्जिह्वा᳘ इवो᳘त्तिष्ठन्ति त᳘स्मादाहाग्ने᳘र्जिह्व᳘सी᳘ति सुहू᳘र्देवे᳘भ्य इ᳘ति साधु᳘ देवे᳘भ्य इ᳘त्येवै᳘त᳘दाह धा᳘म्ने धाम्ने मे भव य᳘जुषे यजुष इ᳘ति स᳘र्वस्मै᳘ मे यज्ञा᳘यैधी᳘त्येवै᳘तदाह॥  
अथा᳘ज्यमादा᳘य प्रा᳘ङुदा᳘हरति॥  
त᳘दाहवनीये᳘ ऽधिश्रयति य᳘स्याहवनी᳘ये हवींषि श्रप᳘यन्ति स᳘र्वो मे यज्ञ᳘ आहवनी᳘ये शृतो᳘ ऽसदित्य᳘थ य᳘दमुत्रा᳘ग्रे ऽधिश्र᳘यति प᳘त्नीं ह्यवकाशयिष्यन्भ᳘वति न हि त᳘दवक᳘ल्पते य᳘त्सामि᳘ प्रत्य्ग्घ᳘रेत्प᳘त्नीम᳘वकाशयिष्यामीत्य᳘थ यत्प᳘त्नीं ना᳘वकाश᳘येदन्त᳘रियाद्ध यज्ञात्प᳘त्नीं त᳘थो ह यज्ञात्प᳘त्नीं ना᳘न्त᳘रेति त᳘स्मादु सार्ध᳘मेव᳘ विला᳘प्य प्रा᳘गुदा᳘हरत्यवका᳘श्य प᳘त्नीं य᳘स्यो प᳘त्नी न भ᳘वत्य᳘ग्र एव त᳘स्याहवनीये᳘ ऽधिश्रयति तत्त᳘त आ᳘दत्ते तदन्तर्वेद्या᳘सादयति॥  
त᳘दाहुः॥  
ना᳘न्तर्वेद्या᳘सादयेद᳘तो वै᳘ देवा᳘नाम् प᳘त्नीः स᳘म्याजयन्त्य᳘वसभा अ᳘ह देवा᳘नाम् प᳘त्नीः करो᳘ति परःपुं᳘सो हास्य प᳘त्नी भवती᳘ति त᳘दु होवाच या᳘ज्ञवल्क्यो यथादिष्टम् प᳘त्न्या अस्तु कस्तदा᳘द्रियेत य᳘त्परःपुंसा᳘ वा प᳘त्नी स्याद्य᳘था वा यज्ञो वे᳘दिर्यज्ञ आ᳘ज्यं यज्ञा᳘द्यज्ञ नि᳘र्मिमा इ᳘ति त᳘स्मादन्तर्वे᳘द्येवा᳘सादयेत्॥  
प्रो᳘क्षणीषु पवि᳘त्रे भवतः॥  
ते त᳘त आ᳘दत्ते ता᳘भ्यामा᳘ज्यमु᳘त्पुनात्ये᳘को वा᳘ उत्प᳘वनस्य ब᳘न्धुर्मे᳘ध्यमेवै᳘त᳘त्करोति॥  
स उ᳘त्पुनाति॥  
सवितु᳘स्त्वा प्रसव उ᳘त्पुनाम्य᳘छिद्रेण पवि᳘त्रेण सू᳘र्यस्य रश्मि᳘भिरि᳘ति᳘ सो सा᳘वेव ब᳘न्धुः॥  
अथा᳘ज्यलिप्ताभ्याम् पवित्राभ्यम्॥  
प्रो᳘क्षणीरु᳘त्पुनाति सवितु᳘र्वः प्रसव उ᳘त्पु ॥। ब᳘न्धुःतद्यदा᳘ज्यलिप्ताभ्याम् पवि᳘त्राभ्याम्॥  
प्रो᳘क्षनीरुत्पुनाति त᳘दप्सु प᳘यो दधाति त᳘दिद᳘मप्सु प᳘यो हित᳘मिदं हि यदा व᳘र्षत्यथौ᳘षधयो जायन्त ओ᳘षधीर्जग्ध्वा᳘पः᳘ पीत्वा त᳘त एष र᳘सः स᳘म्भवति त᳘स्मादु र᳘सस्यो चैव᳘ सर्वत्वाय॥  
अथा᳘ज्यम᳘वेक्षते॥  
तद्धै᳘के य᳘जमानम᳘वख्यापयन्ति त᳘दु होवाच या᳘ज्ञवक्ल्यः कथं नु न᳘ स्वय᳘मध्वर्य᳘वो भ᳘वन्ति कथं᳘ स्वयं ना᳘न्वाहुर्य᳘त्र भू᳘यस्य इवाशि᳘षः क्रिय᳘न्ते कथं न्वेषाम᳘त्रैव᳘ श्रद्धा᳘ भवती᳘ति यां वै कां᳘ च यज्ञ᳘ ऋत्वि᳘ज आशि᳘षमाशा᳘सते य᳘जमानस्यैव सा त᳘स्मादध्वर्यु᳘रेवा᳘वेक्षेत॥  
सो᳘ ऽवेक्षते॥  
सत्यमृ वै च᳘क्षुः सत्यं हि वै च᳘क्षुस्त᳘स्माद्य᳘दिदानीं द्वौ᳘ विव᳘दमानावेया᳘तामह᳘मदर्शमह᳘मश्रौषमि᳘ति य᳘ एव᳘ ब्रूया᳘दह᳘मदर्शमि᳘ति त᳘स्मा एव श्र᳘द्दध्याम त᳘त्सत्ये᳘नैवै᳘तत्स᳘मर्धयति॥  
सो᳘ ऽवेक्षते॥  
ते᳘जो ऽसि शुक्र᳘मस्यमृ᳘तमसी᳘ति स᳘ एष᳘ सत्य᳘ एव म᳘न्त्रस्ते᳘जा ह्ये᳘त᳘छुक्रं ह्ये᳘त᳘दमृ᳘तं ह्ये᳘तत्त᳘त्सत्ये᳘नैवै᳘तत्स᳘मर्धयति॥  
पु᳘रुषो वै᳘ यज्ञः॥  
पु᳘रुषस्ते᳘न यज्ञो य᳘देनम् पु᳘रुषस्तनुत᳘ एष वै᳘ ताय᳘मानो यावानेव पु᳘रुषस्तावान्वि᳘धीयते त᳘स्मात्पु᳘रुषो यज्ञः॥  
त᳘स्येयमेव᳘ जुहूः᳘॥  
इय᳘मुपभृ᳘दात्मै᳘व᳘ ध्रुवा तद्वा᳘ आत्म᳘न एवे᳘मा᳘नि स᳘र्वाण्य᳘ङ्गानि प्र᳘भवन्ति त᳘स्मादु ध्रुवा᳘या एव स᳘र्वो यज्ञः प्र᳘भवति॥  
प्राण᳘ एव᳘ स्रुवः॥  
सो᳘ ऽय᳘म् प्राणः स᳘र्वाण्यङ्गान्यनुसं᳘चरति त᳘स्मादु स्रुवः स᳘र्वा अ᳘नु स्रुचः सं᳘चरति॥  
त᳘स्यासा᳘वेव द्यौ᳘र्जुहूः॥  
अ᳘थेद᳘मन्त᳘रिक्षमुपभृ᳘दिय᳘मेव᳘ध्रुवा तद्वा᳘ अस्या᳘ एवे᳘मे स᳘र्वे लोकाः प्र᳘भवन्ति त᳘स्मादु ध्रुवा᳘या एव स᳘र्वो यज्ञः प्र᳘भवति॥  
अय᳘मेव᳘ स्रुवो यो᳘ ऽयम् प᳘वते॥  
सो᳘ ऽय᳘मिमान्त्स᳘र्वांल्लोकान᳘नुपवते त᳘स्मादु स्रुवः स᳘र्वा अ᳘नु स्रु᳘चः सं᳘चरति॥  
स᳘ एष᳘ यज्ञस्ताय᳘मानो॥  
देवेभ्यस्तायत ऋतु᳘भ्यश्छ᳘न्दोभ्यो य᳘द्धविस्त᳘द्देवा᳘नां यत्सो᳘मो राजा य᳘त्पुरोडा᳘शस्तत्त᳘दादि᳘श्य गृह्णात्यमु᳘ष्मे त्वा जु᳘ष्टं गृह्णामी᳘त्येव᳘मु हैते᳘षाम्॥  
अ᳘थ यान्या᳘ज्यानि गृह्य᳘न्ते॥  
ऋतु᳘भ्यश्चैव ता᳘नि छ᳘न्दोभ्यश्च गृह्यन्ते तत्तद᳘नादिश्या᳘ज्यस्यैव᳘ रूपे᳘ण गृह्णाति स वै चतु᳘र्जुह्वा᳘म् गृह्णात्यष्टौ कृ᳘त्व उपभृ᳘ति॥  
स य᳘च्चतु᳘र्जुह्वां᳘ गृह्णाति॥  
ऋतु᳘भ्यस्त᳘द्गृह्णाति प्रयाजे᳘भ्यो हि त᳘द्गृह्णा᳘त्यृत᳘वो हि᳘ प्रयाजास्तत्तद᳘नादिश्या᳘ज्यस्यैव᳘ रूपेण गृह्णात्य᳘जामितायै जामि᳘ ह कुर्याद्य᳘द्वसन्ता᳘य त्वा ग्रीष्मा᳘य त्वे᳘ति गृह्णीयात्त᳘स्माद᳘नादिश्या᳘ज्यस्यैव᳘ रूपे᳘ण गृह्णाति॥  
अ᳘थ य᳘दष्टौ कृ᳘त्व उपभृ᳘ति गृह्णाति॥  
छ᳘न्दोभ्यस्त᳘द्गृह्णात्यनुयाजे᳘भ्यो हि तद्गृह्णा᳘ति छ᳘न्दांसि ह्य᳘नुयाजास्तत्तद᳘नादिश्या᳘ज्यस्यैव᳘ रूपेण गृह्णात्य᳘जामितायै जामि᳘ ह कुर्याद्य᳘द्गायत्र्यै᳘ त्वा त्रि᳘ष्टुभे त्वे᳘ति गृह्णीयात्त᳘स्माद᳘नादिश्या᳘ज्यस्यैव᳘ रूपेण गृह्णाति॥  
अ᳘थ य᳘च्चतु᳘र्ध्रुवा᳘यां गृह्णाति॥  
स᳘र्वस्मै त᳘द्यज्ञा᳘य गृह्णाति तत्तद᳘नादिश्या᳘ज्यस्यैव᳘ रूपे᳘ण गृह्णाति क᳘स्मा उ ह्या᳘दिशेद्य᳘तः स᳘र्वाभ्य एव᳘ देव᳘ताभ्यो ऽवद्य᳘ति त᳘स्माद᳘नादिश्या᳘ज्यस्यैव᳘ रूपे᳘ण गृह्णाति॥  
य᳘जमान एव᳘ जुहूम᳘नु॥  
यो᳘ ऽस्मा अरातीय᳘ति स᳘ उपभृ᳘तम᳘न्वत्तै᳘व᳘ जुहूम᳘न्वाद्य उपभृ᳘तम᳘न्वत्तै᳘व᳘ जुहू᳘राद्य᳘ उपभृत्स वै᳘ चतु᳘र्जुह्वां᳘ गृह्णा᳘त्यष्टौ कृ᳘त्व उपभृ᳘ति॥  
स य᳘च्चतु᳘र्जुह्वां᳘ गृह्णाति॥  
अत्ता᳘रमेवै᳘तत्प᳘रिमिततरं क᳘नीयांसं करोत्य᳘थ य᳘दष्टौ कृ᳘त्व उपभृ᳘ति गृह्णा᳘त्याद्य᳘मेवै᳘तद᳘परिमिततरम् भूयांसं करोति तद्धि स᳘मृद्धं य᳘त्रात्ता क᳘नीयानाद्यो᳘ भू᳘यान्॥  
स वै᳘ चतु᳘र्जुह्वां᳘ गृह्णन्॥  
भूय आ᳘ज्यं गृह्णात्यष्टौ कृ᳘त्व उपभृ᳘ति गृह्णन्क᳘नीय आ᳘ज्यं गृह्णाति॥  
स य᳘च्चतु᳘र्जुह्वां᳘ गृह्णन्॥  
भू᳘य आ᳘ज्यं गृह्णात्यत्ता᳘रमेवै᳘तत्प᳘रिमिततरं क᳘नीयांसं कुर्वंस्त᳘स्मिन्वीर्य᳘म् ब᳘लं दधात्य᳘थ य᳘दष्टौ कृ᳘त्व उपभृति गृह्णन्क᳘नीय आ᳘ज्यं गृह्णा᳘त्याद्य᳘मेवै᳘तदपरिमिततरम् भू᳘यांसं कुर्वंस्त᳘मवीर्यम᳘बलीयांसं करोति त᳘स्मादुत रा᳘जापारां वि᳘शम् प्रावसाया᳘प्येकवेश्म᳘नैव᳘ जिना᳘ति त्वद्य᳘था त्वत्काम᳘यते त᳘था सचत एते᳘नो ह त᳘द्वीर्ये᳘ण य᳘ज्जुह्वाम् भू᳘य आ᳘ज्यं गृह्णा᳘ति स य᳘ज्जुह्वां᳘ गृह्णाति जुह्वै᳘व त᳘ज्जुहोति य᳘दुपभृ᳘ति गृह्णाति जुह्वैव त᳘ज्जुहोति॥  
त᳘दाहुः॥  
क᳘स्मा उ त᳘र्ह्युपभृ᳘ति गृह्णीयाद्य᳘दुपभृ᳘ता न᳘ जुहोती᳘ति स य᳘द्धोपभृता जुहुयात्पृ᳘थग्घैवे᳘माः᳘ प्रजाः᳘ स्युर्नै᳘वा᳘त्ता स्यान्ना᳘द्यः᳘ स्याद᳘थ यत्त᳘ज्जुह्वे᳘व᳘ समानीय जुहो᳘ति त᳘स्मादिमा वि᳘शः क्षत्रि᳘यस्यैव व᳘शे सति वै᳘श्यम् पश᳘व उ᳘पतिष्टन्ते᳘ ऽथ यत्त᳘ज्जुह्वे᳘व समानी᳘य जुहो᳘ति तस्माद्यदो᳘त᳘ क्सत्रि᳘यः काम᳘यते᳘ ऽथाह वै᳘श्य म᳘यि य᳘त्ते परो नि᳘हितं तदा᳘हरे᳘ति तं᳘ जिना᳘ति त्वद्य᳘था त्वत्काम᳘यते त᳘था सचत एते᳘नो हत᳘द्वीर्ये᳘ण॥  
ता᳘नि वा᳘ एता᳘नि॥  
छ᳘न्दोभ्य आ᳘ज्यानि गृह्यन्ते स य᳘च्चतु᳘र्जुह्वां᳘ गृह्णा᳘ति गायत्र्यै त᳘द्गृह्णात्य᳘थ य᳘दष्टौ कृ᳘त्व उपभृ᳘ति गृह्णाति त्रिष्टुब्जगती᳘भ्यां त᳘द्गृह्णात्य᳘थ य᳘च्चतु᳘र्ध्रुवा᳘यां गृह्णा᳘त्यनुष्टु᳘भे त᳘द्गृह्णाति वाग्वा᳘ अनुष्टु᳘ब्वाचो वा᳘ इदं स᳘र्वम् प्र᳘भवति त᳘स्मादु ध्रुवा᳘य एव स᳘र्वा यज्ञः प्र᳘भवतीयम् वा᳘ अनुष्टु᳘बस्यै वा᳘ इदं स᳘र्वम् प्र᳘भवति त᳘स्मादु ध्रुवा᳘या एव स᳘र्वो यज्ञः प्र᳘भवति॥  
स᳘ गृह्णाति॥  
धां᳘ ना᳘मासि प्रियं᳘ देवा᳘नामि᳘त्येतद्वै᳘ देवा᳘नाम् प्रिय᳘तमं धा᳘म यदा᳘ज्यं त᳘स्मादाह धा᳘म नामासि प्रियं᳘ देवा᳘नामित्य᳘नाधृष्टं देवय᳘जनमसी᳘ति व᳘ज्रो ह्या᳘ज्यं त᳘स्मादाहा᳘नाधृष्टं देवय᳘जनमसी᳘ति॥  
स᳘ एते᳘न य᳘जुषा॥  
सकृ᳘ज्जुह्वां᳘ गृह्णाति त्रि᳘स्तूष्णी᳘मेते᳘नैव य᳘जुषा सकृ᳘दुपभृ᳘ति गृह्णा᳘ति सप्त कृ᳘त्वस्तूष्णी᳘मेते᳘नैव य᳘जुषा सकृ᳘द्ध्रुव्:!यां गृह्णाति त्रि᳘स्तूस्णीं त᳘दाहुस्त्रि᳘स्त्रिरेव य᳘जुषा गृह्णीयात्रिवृद्धि᳘ यज्ञ इ᳘ति त᳘दु नु᳘ सकृ᳘त्सकृदेवा᳘त्रो ह्ये᳘व त्रि᳘र्गृहीतं᳘ सम्प᳘द्यते॥  
प्रो᳘क्षणीरध्वर्युरा᳘दत्ते॥  
स᳘ इध्म᳘मेवा᳘ग्रे प्रो᳘क्षति कृ᳘ष्णो ऽस्याखरेष्ठो᳘ ऽग्नये त्वा जु᳘ष्टम् प्रो᳘क्षामी᳘ति तन्मे᳘ध्यमेवै᳘त᳘दग्न᳘ये करोति॥  
अ᳘थ वे᳘दिम् प्रो᳘क्षति॥  
वे᳘दिरसि बर्हि᳘षे त्वा जु᳘ष्टाम् प्रो᳘क्षामि तन्मेध्यामेवै᳘त᳘द्बर्हि᳘षे करोति॥  
अ᳘थास्मै बर्हिः प्र᳘यछति॥  
त᳘त्पुर᳘स्ताद्ग्रन्थ्या᳘सादयति तत्प्रो᳘क्षति बर्हि᳘रसि स्रुग्भ्य᳘स्त्वा जु᳘ष्टम् प्रो᳘क्षामि तन्मे᳘ध्यमेवै᳘त᳘त्स्रुग्भ्यः᳘ करोति॥  
अ᳘थ याः प्रो᳘क्षण्यः परिशिष्य᳘न्ते॥  
ता᳘भिरो᳘षधीनाम् मू᳘लान्युपनि᳘नयत्य᳘दित्यै व्यु᳘न्दनमसी᳘तीयं वै᳘ पृथिव्य᳘दितिस्त᳘दस्या᳘ एवै᳘तदो᳘षधीनाम् मू᳘लान्यु᳘पोनत्ति ता᳘ इमा᳘ आर्द्र᳘मूला ओ᳘षधयस्त᳘स्माद्यद्य᳘पि शु᳘ष्काण्य᳘ग्राणि भ᳘वन्त्यार्द्रा᳘ण्येव मू᳘लानि भवन्ति॥  
अ᳘थ विस्रं᳘स्य ग्रन्थि᳘म्॥  
पुर᳘स्तात्प्रस्तरं᳘ गृह्णाति वि᳘ष्णो स्तुपो᳘ ऽसीति यज्ञो वै वि᳘ष्णुस्त᳘स्येय᳘मेव शि᳘खा स्तुप᳘ एता᳘मेवा᳘स्मिन्नेत᳘द्दधाति पुर᳘स्ताद्गृह्णाति पुर᳘स्ताद्ध्य᳘यं स्तुपस्त᳘स्मात्पुर᳘स्ताद्गृह्णाति॥  
अ᳘थ सन्न᳘हनं वि᳘स्रंसयति॥  
प्र᳘कॢप्तं हैवा᳘स्य स्त्री वि᳘जायत इ᳘ति त᳘स्मात्सन्न᳘हनं वि᳘स्रंसयति तद्द᳘क्षिणायां श्रो᳘णौ नि᳘दधाति नीवि᳘र्हैवा᳘स्यैषा᳘ दक्षिणत᳘ इव ही᳘यं᳘ नीविस्त᳘स्माद्द᳘क्षिणायां श्रो᳘णौ नि᳘दधाति तत्पु᳘नरभि᳘छादयत्यभि᳘छन्नेव ही᳘यं᳘ नीविस्त᳘स्मात्पु᳘नरभि᳘छादयति॥  
अ᳘थ बर्हि᳘ स्तृणाति॥  
अयं वै᳘ स्तुपः᳘ प्रस्तरो᳘ ऽथ यान्य᳘वाञ्चि लो᳘मानि ता᳘न्येवा᳘स्य यदि᳘तरम् बर्हिस्ता᳘न्येवा᳘स्मिन्नेत᳘द्दधाति त᳘स्माद्बर्हि᳘ स्तृणाति॥  
यो᳘षा वै वे᳘दिः॥  
ता᳘मेत᳘द्देवा᳘श्च पर्या᳘सते ये᳘ चेमे᳘ ब्राह्मणाः᳘ शुश्रुवां᳘सो ऽनूचानास्ते᳘ष्वेवै᳘नामेत᳘त्पर्या᳘सीनेष्व᳘नग्नां करोत्यनग्न᳘ताया एव त᳘स्माद्बर्हि᳘ स्तृणाति॥  
या᳘वती वै वे᳘दिः॥  
ता᳘वती पृथिव्यो᳘षधयो बर्हिस्त᳘दस्या᳘मेवै᳘त᳘त्पृथिव्यामो᳘षधीर्दधाति ता᳘ इमा᳘ अस्या᳘म् पृथिव्यामो᳘षधयः प्र᳘तिष्ठितास्त᳘स्माद्बर्हि᳘ स्तृणाति॥  
तद्वै᳘ बहुलं᳘ स्तृणीयादि᳘त्याहुः य᳘त्र वा᳘ अस्यै᳘ बहुल᳘तमा ओ᳘षधयस्त᳘दस्या उपजीवनी᳘यतमं त᳘स्माद्बहुलं᳘ स्तृणीयादि᳘ति तद्वै त᳘दाहर्त᳘र्येवा᳘धि त्रिवृ᳘त्स्तृणाति त्रिवृद्धि᳘ यज्ञो᳘ ऽथो अ᳘पि प्रव᳘र्हं स्तृणीयात्स्तृण᳘न्ति बर्हि᳘रानुषगि᳘ति तृ᳘षिणाभ्य᳘नूक्तम᳘धरमूलं स्तृणात्य᳘धरमूला इव ही᳘मा᳘ अस्या᳘म् पृथिव्यामो᳘षधयः प्र᳘तिष्ठितास्त᳘स्माद᳘धरमूलं स्तृणाति॥  
स᳘ स्तृणाति॥  
ऊ᳘र्णम्रदसं त्वा स्तृणामि स्वासस्थां᳘ देवे᳘भ्य इ᳘ति साध्वीं᳘ देवे᳘भ्य इ᳘त्येवै᳘त᳘दाह यदाहो᳘र्णम्रदसं त्वे᳘ति स्वासस्थां᳘ देवे᳘भ्य इ᳘ति स्वास᳘दां देवे᳘भ्य इ᳘त्येवै᳘त᳘दाह॥  
अ᳘थाग्निं᳘ कल्पयति॥  
शि᳘रो वै᳘ यज्ञ᳘स्याहवनी᳘यः पूर्वो᳘ ऽर्धो वै शि᳘रः पूर्वार्ध᳘मेवै᳘त᳘द्यज्ञ᳘स्य कल्पयत्युप᳘र्युपरि प्रस्तरं᳘ धार᳘यङ्कल्पयत्ययं वै᳘ स्तुपः᳘ प्रस्तर᳘ एत᳘मेवा᳘स्मिन्नेतत्प्र᳘तिदधाति त᳘स्मादुप᳘र्युपरि प्रस्तरं᳘ धार᳘यङ्कल्पयति॥  
अ᳘थ परिधीन्प᳘रिदधाति॥  
तद्य᳘त्परिधी᳘न्परिद᳘धाति य᳘त्र वै᳘ देवा अ᳘ग्रे ऽग्निं᳘ होत्रा᳘य प्रा᳘वृणत त᳘द्धोवाच न वा᳘ अह᳘मिदमु᳘त्सहे य᳘द्वो हो᳘ता स्यां य᳘द्वो हव्यं व᳘हेयं त्रीन्पू᳘र्वान्प्रा᳘वृढ्वं ते प्राधन्विषुस्तान्नु मे᳘ ऽवकल्पयता᳘थ वा᳘अहमेतदु᳘त्साक्ष्ये य᳘द्वो हो᳘ता स्यां य᳘द्वो हव्यं व᳘हेयमिति तथे᳘ति ता᳘नस्मा एतान᳘वाकल्पयंस्त᳘ एते परिध᳘यः॥  
स᳘ होवाच॥  
व᳘ज्रो वै ता᳘न्वषट्कारः प्रा᳘वृणग्व᳘ज्राद्वै᳘ वषट्कारा᳘द्बिभेमि य᳘न्मा व᳘ज्रो वषट्कारो न᳘ प्रवृञ्ज्या᳘देतै᳘रेव᳘ माप᳘रिधत्त त᳘था मा व᳘ज्रो वषट्कारो न प्र᳘वर्क्ष्यती᳘ति तथे᳘ति त᳘मेतैः प᳘र्यदधुस्तं न व᳘ज्रो वषट्कारः प्रा᳘वृणक्त᳘द्वर्मै᳘वै᳘त᳘दग्न᳘ये नह्यति य᳘देतैः᳘ परिद᳘धाति॥  
त᳘ उ हैत᳘ ऊचुः॥  
इद᳘मु चे᳘दस्मा᳘न्यज्ञे युङ्क्था᳘स्त्वेवा᳘स्मा᳘कम᳘पि यज्ञे᳘ भाग इ᳘ति॥  
तथे᳘ति देवा᳘ अब्रुवन्॥  
य᳘द्बहिष्परिधि᳘ स्कन्त्स्य᳘ति त᳘द्युष्मा᳘सु हुतम᳘थ य᳘द्व उप᳘र्युपरि होष्य᳘न्ति त᳘द्वो ऽविष्यती᳘ति स य᳘दग्नौ जु᳘ह्वति त᳘देनानवत्य᳘थ य᳘देनानुप᳘र्युपरि जु᳘ह्वति त᳘देनानवत्य᳘थम् य᳘द्बहिष्परिधि स्क᳘न्दति त᳘देतेषु हुतं त᳘स्मादु ह ना᳘ग इव स्कन्नं᳘ स्यादिमां वै ते प्रा᳘विशन्यद्वा᳘ इदङ्किं᳘च स्क᳘न्दत्यस्या᳘मेव तत्स᳘र्वम् प्र᳘तितिष्ठति॥  
स᳘ स्कन्न᳘मभि᳘मृशति॥  
भु᳘वपतये स्वा᳘हा भु᳘वनपतये स्वा᳘हा भूता᳘नाम् पतये स्वाहे᳘त्येता᳘नि वै ते᳘षामग्नी᳘नां ना᳘मानि यद्भु᳘वपतिर्भु᳘वनपतिर्भूता᳘नाम् प᳘तिस्तद्य᳘था व᳘षट्कृतं हुत᳘मेव᳘मस्यैते᳘ष्वग्नि᳘षु भवति॥  
तद्धै᳘के॥  
इध्म᳘स्यैवै᳘ता᳘न्परिधीन्प᳘रिदधाति त᳘दु त᳘था न᳘ कुर्याद᳘नवकॢप्ता ह त᳘स्यैते᳘ भवन्ति या᳘निध्म᳘स्य परिद᳘धात्यभ्याधा᳘नाय ह्ये᳘वे᳘ध्मः क्रिय᳘ते त᳘स्यो हैवै᳘ते᳘ ऽवकॢप्ता भवन्ति य᳘स्यैता᳘नन्या᳘नाह᳘रन्ति परिध᳘य इ᳘ति त᳘स्मादन्या᳘नेवा᳘हरेयुः॥  
ते वै पालाशाः स्युः॥  
ब्रह्म वै पलाशो ब्रह्माग्निरग्नयो हि तस्मात्पालाशाः स्युः॥  
य᳘दि पा᳘लाशान्न᳘ विन्देत्॥  
अ᳘थो अ᳘पि वै᳘कङ्कता स्युर्य᳘दि वै᳘कङ्कतान्न᳘ विन्देद᳘थो अ᳘पि कार्ष्मर्यम᳘याः स्युर्य᳘दि कार्ष्मर्यम᳘यान्न᳘ विन्देद᳘थो अ᳘पि वैल्वाः᳘ स्युर᳘थो खादिरा अ᳘थो औ᳘दुम्बरा एते हि᳘ वृक्षा᳘ यज्ञि᳘यास्त᳘स्मादेते᳘षां वृक्षा᳘णाम् भवन्ति॥  
ते वा᳘ आर्द्राः᳘ स्युः॥  
एतद्ध्ये᳘षां जीव᳘मेते᳘न स᳘तेजस एते᳘न वीर्य᳘वन्तस्त᳘स्मादार्द्राः᳘ स्युः॥  
स᳘ मध्यम᳘मेवा᳘ग्रे॥  
परिधिं प᳘रिदधाति गन्धर्व᳘स्त्वा विश्वा᳘वसुः प᳘रिदधातु वि᳘श्वस्या᳘रिष्ट्यै य᳘जमानस्य परिधि᳘रस्यग्नि᳘रिड᳘ ईडित इ᳘ति॥  
अ᳘थ द᳘क्षिणाम् प᳘रिदधाति॥  
इ᳘न्द्रस्य बाहु᳘रसि द᳘क्षिणो वि᳘श्वस्य अ᳘रिष्ट्यै य᳘जमानस्य परिधिरस्यग्नि᳘रिड᳘ ईडित इ᳘ति॥  
अथो᳘त्तरम् प᳘रिदधाति॥  
मित्राव᳘रुणौ त्वोत्तरतः प᳘रिधत्तां ध्रुवे᳘ण ध᳘र्मणा वि᳘श्वस्या᳘रिष्ट्यै य᳘जमानस्य परिधि᳘रस्यग्नि᳘रिड᳘ ईडित इत्यग्न᳘यो हि त᳘स्मादाहाग्नि᳘रिड ईडित इ᳘ति॥  
अ᳘थ समि᳘धमभ्या᳘दधाति॥  
स᳘ मध्यम᳘मेवा᳘ग्रे परिधिमु᳘पस्पृषति ते᳘नैतान᳘ग्रे स᳘मिन्धे᳘ ऽथाग्ना᳘वभ्या᳘दधाति ते᳘नो अग्नि᳘म् प्रत्य᳘क्षं स᳘मिन्धे᳘॥  
सो ऽभ्या᳘दधाति॥  
वीति᳘होत्रं त्वा कवे द्युम᳘न्तं स᳘मिधीमहि अ᳘ग्ने बृह᳘न्तमध्वर इ᳘त्येत᳘या गायत्र्या᳘ गायत्री᳘मेवै᳘तत्स᳘मिन्धे सा᳘ गायत्री स᳘मिद्धान्या᳘नि छ᳘न्दांसि स᳘मिन्धे छ᳘न्दांसि स᳘मिद्धानिदेवे᳘भ्यो यज्ञं᳘ वहन्ति॥  
अ᳘थ यां᳘ द्विती᳘यां समि᳘धमभ्या᳘दधाति॥  
वसन्त᳘मेव त᳘या स᳘मिन्धे स᳘ वसन्तः स᳘मिद्धो ऽन्या᳘नृतून्त्स᳘मिन्ध ऋत᳘वः स᳘मिद्धाः प्रजा᳘श्च प्रजन᳘यन्त्यो᳘षधीश्च पचन्ति सो᳘ ऽभ्यादधाति समि᳘दसी᳘ति समिद्धि᳘ वसन्तः᳘॥  
अ᳘थाभ्याधा᳘य जपति॥  
सू᳘र्यस्त्वा᳘ पुर᳘स्तात्पातु क᳘स्याश्चिदभि᳘शस्त्या इ᳘ति गु᳘प्त्यै वा᳘ अभि᳘तः परिध᳘यो भ᳘वन्त्य᳘थैतत्सू᳘र्यमेव᳘ पुर᳘स्ताद्गोप्ता᳘रं करोति ने᳘त्पुर᳘स्तान्नाष्ट्रा र᳘क्षाम्\स्यभ्यवच᳘रानि᳘ति सू᳘र्यो हि᳘ नाष्ट्रा᳘णां र᳘क्षसामपहन्ता᳘॥  
अथ यामेवामृं तृतीयां समिधमभ्यादधाति॥  
अनुयाजेषु ब्राह्मणमेव तया समिन्धे स ब्राह्मणः समिद्धो देवेभ्यो यज्ञंवहति॥  
अ᳘थ स्तीर्णां वे᳘दिमुपा᳘वर्तते॥  
स द्वे तृ᳘णे आदा᳘य तिर᳘श्ची नि᳘दधाति सवितु᳘र्बा᳘हू स्थ इ᳘त्ययं वै᳘ स्तुपः᳘ प्रस्तरो᳘ऽथा᳘स्यैते भ्रु᳘वावेव᳘ तिर᳘श्ची नि᳘दधाति त᳘स्मादिमे᳘ तिर᳘श्च्यौ भ्रु᳘वौ क्षत्रं वै᳘ प्रस्तरो वि᳘श इ᳘तरम् बर्हिः᳘ क्षत्र᳘स्य चैव᳘ विश᳘श्च वि᳘धृत्यै त᳘स्मात्तिरश्ची नि᳘दधाति त᳘स्माद्वेव वि᳘धृती ना᳘म॥  
त᳘त्प्रस्तरं᳘ स्तृणाति॥  
ऊ᳘र्णम्रदसं त्वा स्तृणामि स्वासस्थं᳘ देवे᳘भ्य इ᳘ति साधुं᳘ देवे᳘भ्य इ᳘त्येवै᳘त᳘दाह यदाहो᳘र्णम्रदसं त्वे᳘ति स्वासस्थं᳘ देवे᳘भ्य इ᳘ति स्वास᳘दं देवे᳘भ्य इ᳘त्येवै᳘त᳘दाह॥  
त᳘मभिनि᳘दधाति॥  
आ᳘ त्वा व᳘सवो रुद्रा᳘ आदित्याः᳘ सदन्त्वि᳘त्येते वै᳘ त्रया᳘ देवा यद्व᳘सवो रुद्रा᳘ आदित्या᳘ एते त्वा᳘सीदन्त्वि᳘त्येवै᳘त᳘दाहाभिनि᳘हित एव᳘ सव्ये᳘न पाणि᳘ना भ᳘वति॥  
अ᳘थ दक्षिणे᳘न जुहूम् प्र᳘तिगृह्णाति॥  
ने᳘दिह᳘ पुरा᳘ नाष्ट्रार᳘क्षांस्याविशानि᳘ति ब्राह्मणो हि र᳘क्षसामपहन्ता त᳘स्मादभिनि᳘हित एव᳘ सव्ये᳘न पाणि᳘ना भ᳘वति॥  
अ᳘थ जुहूम् प्र᳘तिगृह्णाति॥  
घृता᳘च्यसि जुहूर्नाम्ने᳘ति घृता᳘चीहि᳘ जुहूर्हि ना᳘म्ना से᳘द᳘म् प्रिये᳘ण धा᳘म्ना प्रियं स᳘द आ᳘सीदे᳘ति घृता᳘च्यस्युपभृन्नाम्ने᳘त्युपभृ᳘तं घृता᳘ची ह्यु᳘पभृद्धि नाम्ना से᳘द᳘म् प्रिये᳘ण धा᳘म्ना प्रियं स᳘द आ᳘सीदे᳘ति घृता᳘च्यसि ध्रुवा नाम्ने᳘ति ध्रुवां᳘ घृता᳘ची हि᳘ ध्रुवा हि ना᳘म्नासे᳘द᳘म् प्रिये᳘ण धा᳘म्ना प्रियं स᳘द आ᳘सीदे᳘ति प्रिये᳘ण धा᳘म्ना प्रियं स᳘द आ᳘सीदे᳘ति य᳘दन्य᳘द्धविः᳘॥  
स वा᳘ उप᳘रि जुहूं᳘ साद᳘यति॥  
अध इ᳘तराः स्रु᳘चः क्षत्रंवै᳘ जुहूर्वि᳘श इ᳘तराः स्रु᳘चः क्ष᳘त्रमे᳘वैत᳘द्विश उ᳘त्तरं करोति त᳘स्मादुपर्या᳘सीनं क्षत्रि᳘यमध᳘स्तादिमाः᳘ प्रजा उ᳘पासते त᳘स्मादुप᳘रिजुहूं᳘ साद᳘यत्यध इ᳘तराः स्रु᳘चः॥  
सो ऽभि᳘मृशति॥  
ध्रुवा᳘ असदन्नि᳘ति ध्रुवा ह्य᳘सदन्नृत᳘स्य यो᳘नावि᳘ति यज्ञो वा᳘ ऋत᳘स्य यो᳘निर्यज्ञे ह्य᳘सदंस्ता᳘ विष्णो पाहि पाहि᳘ यज्ञ᳘म् पाहि᳘ यज्ञ᳘पतिमि᳘ति तद्य᳘जमानमाह पाहि मां᳘ यज्ञन्य᳘मि᳘ति तद᳘प्यात्मा᳘नं यज्ञान्ना᳘न्त᳘रेति यज्ञो वै वि᳘ष्णोस्त᳘द्यज्ञा᳘यैवै᳘तत्स᳘र्वम् प᳘रिददाति गु᳘प्त्यै त᳘स्मादाह ता᳘ विष्णो पाही᳘ति॥  
इन्धे᳘ ह वा᳘ एत᳘दध्वर्युः॥  
इध्मे᳘नाग्निं त᳘स्मादिध्मो ना᳘म स᳘मिन्धेसामिधेनी᳘भिर्हो᳘ता त᳘स्मात्सामिधेन्यो᳘ ना᳘म॥  
स᳘ आह॥  
अग्न᳘ये समिध्य᳘मानाया᳘नुब्रूही᳘त्यग्न᳘ये ह्ये᳘त᳘त्समिध्य᳘मानायान्वा᳘ह॥  
त᳘दु है᳘क आहुः॥  
अग्न᳘ये समिध्य᳘मानाय होतर᳘नुब्रूही᳘ति त᳘दु त᳘था न᳘ ब्रूयाद᳘होता वा᳘ एष᳘ पुरा᳘ भवति यदै᳘वै᳘नम् प्रवृणीते᳘ ऽथ हो᳘ता त᳘स्मादु ब्रूयादग्न᳘ये समिध्य᳘मानाया᳘नुब्रू᳘हीत्येव॥  
आ᳘ग्नेयीर᳘न्वाह॥  
स्व᳘यैवै᳘नमेताद्देव᳘ताया स᳘मिन्धे गायत्रीर᳘न्वाह गायत्रं वा᳘ अग्नेश्छ᳘न्दः स्वे᳘नैवै᳘नमेतछ᳘न्दसास᳘मिन्धे वीर्यं᳘ गायत्री ब्र᳘ह्म गायत्री᳘ वीर्ये᳘णैवै᳘नमेतत्स᳘मिन्धे॥  
ए᳘कादशा᳘न्वाह॥  
ए᳘कादशाक्षरा वै᳘ त्रिष्टुब्ब्र᳘ह्म गायत्री᳘ क्षत्रं᳘ त्रिष्टु᳘बेता᳘भ्यामेवै᳘नमेत᳘दुभा᳘भ्यां वी᳘र्याभ्यां स᳘मिन्धे त᳘स्मादे᳘कादशा᳘न्वाह॥  
स वै त्रिः᳘ प्रथमा᳘मन्वा᳘ह॥  
त्रि᳘रुत्तमां᳘ त्रिवृ᳘त्प्रायणा हि᳘ यज्ञा᳘स्त्रिवृ᳘दुदयनास्त᳘स्मात्त्रिः᳘ प्रथमा᳘मन्वा᳘ह त्रि᳘रुत्तमां॥  
ताः प᳘ञ्चदश सामिधेन्यः᳘ सं᳘पद्यन्ते पञ्चदशो वै व᳘ज्रो वीर्यं᳘ व᳘ज्रो वीर्य᳘मेवै᳘त᳘त्सामिधेनी᳘रभिसं᳘पादयति त᳘स्मादेता᳘स्वनूच्य᳘मानासु यं᳘ द्विष्यात्त᳘मन्गु᳘ष्ठाभ्याम᳘वबाधेतेद᳘मह᳘ममुम᳘वबाध इ᳘ति त᳘देनमेते᳘न व᳘ज्रेणा᳘वबाधते॥  
प᳘ञ्चदष वा᳘ अर्धमास्य रा᳘त्रयः॥  
अर्धमासशो वै᳘ संवत्सरो भ᳘वन्नेति तद्रा᳘त्रीराप्नोति॥  
पञ्चदशाना᳘मु वै᳘ गायत्री᳘णाम्॥  
त्री᳘णि च शता᳘नि षस्टि᳘श्चाक्ष᳘राणि त्री᳘णि च वै᳘ शता᳘नि षष्टि᳘ष्च संवत्सरस्या᳘हानि तद᳘हान्याप्नोति त᳘द्वेव᳘ संवत्सर᳘माप्नोति॥  
सप्त᳘दश सामिधेनीः॥  
इ᳘ष्ट्य अ᳘नुब्रूयादुपांशु त᳘स्यै देव᳘तायै यजति य᳘स्या इ᳘ष्टं निर्व᳘पति द्वा᳘दश वै मा᳘साः संवत्सर᳘स्य प᳘ञ्चर्त᳘व एष᳘ एव᳘ प्रजा᳘पतिः सप्तदशः स᳘र्वं वै᳘ प्रजा᳘पतिस्तत्सर्वेणैव तं का᳘मम᳘नपराधं राध्नोति य᳘स्मै का᳘माये᳘ष्टिं निर्व᳘पत्युपांशु᳘ देव᳘ताम् यजत्य᳘निरुक्तं वा᳘ उपांशु स᳘र्वं वा अ᳘निरुक्तं तत्स᳘र्वेणैव तं का᳘मम᳘नपराधं राध्नो᳘ति ष्व᳘स्मै का᳘माये᳘ष्ठिं निर्व᳘पत्येष इ᳘ष्टेरुपचारः॥  
ए᳘कविंशतिं सामिधेनी॥  
अ᳘पि दर्शपूर्णमास᳘योर᳘नुब्रूयादि᳘त्याहुर्द्वा᳘दश वै मा᳘साः संवत्सर᳘स्य प᳘ञ्चर्त᳘वस्त्र᳘यो लोकास्त᳘द्विंशति᳘रेष᳘ एवै᳘कविंशो य᳘ एष त᳘पति सै᳘षा ग᳘तिरेषा᳘ प्रतिष्ठा त᳘देतां ग᳘तिमेता᳘म् प्रतिष्ठां᳘ गच्छति त᳘स्मादे᳘कविंशतिम᳘नुब्रूयात्॥  
ता᳘ हैता᳘ गत᳘श्रेरेवा᳘नुब्रूयात्॥  
य᳘ इछेन्न श्रे᳘यान्त्स्यान्न पा᳘पीयानि᳘ति यादृ᳘शाय हैव᳘ सते᳘ ऽन्वाहु᳘स्तादृ᳘ङ्वा हैव᳘ भवति पा᳘पीयान्वा य᳘स्यैवं᳘ विदु᳘ष एता᳘ अन्वाहुः सो᳘ एषा᳘ मीमांसै᳘व न त्वे᳘वै᳘ता अ᳘नूच्यन्ते॥  
त्रि᳘रेव᳘ प्रथमां त्रि᳘रुत्तमाम᳘नवानन्न᳘नुब्रूयात्॥  
त्र᳘यो वा᳘ इमे᳘ लोकास्त᳘दिमा᳘नेवै᳘त᳘ल्लोकां᳘त्सन्तनो᳘तीमां᳘ल्लोकां᳘त्स्पृणुते त्र᳘य इमे पु᳘रुषे प्राणा᳘ एत᳘मेवा᳘स्मिन्नेतत्सं᳘ततम᳘व्यवछिन्नं दधात्येत᳘दनुव᳘चनम्॥  
स या᳘वदस्य व᳘चः स्या᳘त्॥  
एव᳘मेवा᳘नुविवक्षेत्त᳘स्यैत᳘स्य परिचक्षीत᳘ साम्य᳘वान्याद᳘नवानन्ननुवि᳘वक्षंस्तत्क᳘र्म वि᳘वृह्येत सा᳘ परिचक्षा॥  
स य᳘द्येतन्नो᳘दाशं᳘सेत॥  
अप्ये᳘कैकामेवा᳘नवानन्न᳘नुब्रूयात्तदे᳘कैकयैवे᳘मां᳘ल्लोकां᳘त्सन्तनोत्ये᳘कैकयेमां᳘ल्लोकां᳘त्स्पृणुते᳘ ऽथ य᳘त्प्राणं द᳘धाति गायत्री वै᳘ प्राणः स य᳘त्कृत्स्नां गायत्री᳘मन्वा᳘ह त᳘त्कृत्स्नं᳘ प्राणं᳘ दधाति त᳘स्मादे᳘कैकामेवा᳘नवानन्न᳘नुब्रूयात्॥  
ता वै सं᳘तता अ᳘व्यवछिन्ना अ᳘न्वाह॥  
संवत्सर᳘स्यैवै᳘त᳘दहोरात्रा᳘णि सं᳘तनोति ता᳘नीमा᳘नि संवत्सर᳘स्याहोरात्रा᳘णि सं᳘ततान्य᳘व्यवछिन्नानि प᳘रिप्लवन्ते द्विषत᳘ उ चैवै᳘तद्भ्रा᳘तृव्याय नो᳘पस्था᳘नं करोत्युपस्था᳘नं ह कुर्याद्यद᳘सन्तताअनुब्रूयात्त᳘स्माद्वै सं᳘तता अ᳘व्यवछिन्ना अ᳘न्वाह॥  
