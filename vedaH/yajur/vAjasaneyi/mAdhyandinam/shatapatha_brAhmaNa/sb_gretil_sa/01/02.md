
स वै᳘ कपा᳘लान्येवा᳘न्यतर᳘ उपद᳘धाति॥  
दृषदुपले᳘ अन्यतरस्तद्वा᳘ एत᳘दुभ᳘यं सह᳘ क्रियते तद्य᳘देत᳘दुभ᳘यं सह᳘ क्रिय᳘ते॥  
शि᳘रो ह वा᳘ एत᳘द्यज्ञ᳘स्य य᳘त्पुरोडा᳘शः स गा᳘न्येवे᳘मा᳘नि शीर्ष्णः᳘ कपा᳘लान्येता᳘न्येवा᳘स्य कपा᳘लानि मस्ति᳘ष्क एव᳘ पिष्टा᳘नि तद्वा᳘ एतदे᳘कम᳘ङ्गमे᳘कं सह करवाव समानं᳘ करवावे᳘ति त᳘स्माद्वा᳘ एत᳘दुभ᳘यं सह᳘ क्रियते॥  
स यः᳘ कपा᳘लान्युपद᳘धाति॥  
स᳘ उपवेषमा᳘दत्ते धृष्टिरसी᳘ति स य᳘देनेनाग्निं᳘ धृ᳘ष्णि᳘वोपच᳘रति ते᳘न धृ᳘ष्टिर᳘थ य᳘देनेन यज्ञ᳘ उपाल᳘भत उ᳘पेव वा᳘ एनेनैत᳘द्वेष्टि त᳘स्मादुपवेषो ना᳘म॥  
ते᳘न प्राचो᳘ ऽङ्गारानु᳘दूहति॥  
अ᳘पाग्ने अग्नि᳘मामा᳘दं जहि नि᳘ष्क्रव्या᳘दं सेधे᳘त्ययं वा᳘ आमाद्ये᳘नेद᳘म् मनुष्याः᳘ पक्त्वा᳘श्नन्त्य᳘थ ये᳘न पु᳘रुषं द᳘हन्ति स᳘ क्रव्या᳘देता᳘वेवै᳘त᳘दुभा᳘वतो᳘ ऽपहन्ति॥  
अथा᳘ङ्गारमा᳘स्कौति॥  
आ᳘ देवय᳘जं वहे᳘ति यो᳘ देवयाट् तस्मिन् हवीं᳘षि श्रपयाम त᳘स्मिन्यज्ञं᳘ तनवामहा इ᳘ति त᳘स्माद्वाआ᳘स्कौति॥  
त᳘म् मध्यमे᳘न कपा᳘लेनाभ्यु᳘पदधाति॥  
देवा᳘ ह वै᳘ यज्ञं᳘तन्वानास्ते᳘ ऽसुररक्षसे᳘भ्य आसङ्गा᳘द्बिभयां᳘चक्रुर्नेन्नो ऽध᳘स्तान्नाष्ट्रा र᳘क्षांस्युपोत्ति᳘ष्ठानि᳘त्य᳘ग्निर्हि र᳘क्षसामपहन्ता त᳘स्मादेवमु᳘पदधाति तद्य᳘देष᳘ एव भ᳘वति ना᳘न्य᳘ एष हि य᳘जुष्कृतो मे᳘ध्यस्त᳘स्मान्मध्यमे᳘न कपा᳘लेनाभ्यु᳘पदधाति॥  
स उ᳘पदधाति॥  
ध्रुव᳘मसि पृथिवीं᳘ दृंहे᳘ति पृथिव्या᳘ एव᳘ रूपे᳘णैत᳘देव᳘ दृंहत्येते᳘नैव द्विष᳘न्तम् भ्रा᳘तृव्यम᳘वबाधते ब्रह्मव᳘नि त्वा क्षत्रव᳘नि सजातवन्यु᳘पदधामि भ्रा᳘तृव्यस्य वधाये᳘ति बह्वी वै य᳘जुःस्वाशीस्तद्ब्र᳘ह्म च क्षत्रं चा᳘शास्त उभे᳘ वीर्य᳘ सजातवनी᳘ति भूमा वै᳘ सजातास्त᳘द्भूमा᳘नमा᳘शास्त उप᳘दधामि भ्रा᳘तृव्यस्य बधाये᳘ति य᳘दि ना᳘भिच᳘रेद्य᳘द्य अभिच᳘रेदमु᳘ष्य बधाये᳘ति ब्रूयादभिनि᳘हितमेव᳘ सव्य᳘स्य पाणे᳘रङ्गु᳘ल्या भ᳘वति॥  
अथा᳘ङ्गारमा᳘स्कौति॥  
ने᳘दिह᳘ पुरा᳘ नाष्ट्रा र᳘क्षांस्याविशानि᳘ति ब्राह्मणो हि र᳘क्ससामपहन्ता त᳘स्मादभिनि᳘हितमेव सव्य᳘स्य पाणे᳘रङ्गु᳘ल्या भ᳘वति॥  
अथा᳘ङ्गारम᳘ध्यूहति॥  
अ᳘ग्ने ब्र᳘ह्म गृभ्णीष्वे᳘ति ने᳘दिह᳘ पुरा᳘ नाष्ट्रा र᳘क्षांस्याविशानि᳘त्यग्निर्हि र᳘क्षसामपहन्ता त᳘स्मादेनम᳘ध्यूह᳘ति॥  
अ᳘थ य᳘त्पश्चात्तदु᳘पदधाति॥  
धरु᳘णमस्यन्त᳘रिक्षं दृंहे᳘त्यन्त᳘रिक्षस्यैव᳘ रूपे᳘णैत᳘देव᳘ दृंहत्येते᳘नैव᳘ द्विष᳘न्तम् भ्रा᳘तृव्यम᳘वबाधते ब्रह्मव᳘नि त्वा क्षत्रव᳘नि सजातवन्यु᳘पदधामि भ्रा᳘तृव्यस्य बधायेति॥  
अ᳘थ य᳘त्पुर᳘स्तात्तदु᳘पदधाति॥  
धर्त्र᳘मसि दि᳘वं दृंहे᳘ति दिव᳘ एव᳘ रूपे᳘णैत᳘देव᳘ दृंहत्येते᳘नैव᳘ ॥। बधायेति॥  
अ᳘थ य᳘द्दक्षिणतस्तदु᳘पपधाति॥  
वि᳘श्वाभ्यस्त्वा᳘शाभ्य उ᳘पदधामी᳘ति स य᳘दिमां᳘ल्लोकान᳘ति चतुर्थम᳘स्ति वा न᳘ वा ते᳘नैवै᳘त᳘द्द्विष᳘न्तम् भ्रा᳘तृव्यम᳘वबाधते᳘ ऽनद्धा वै तद्य᳘दिमां᳘ल्लोकान᳘ति चतुर्थम᳘स्ति वा न वा᳘नद्धो तद्यद्वि᳘श्वा आ᳘शास्त᳘स्मादाह वि᳘श्वाभ्यस्त्वा᳘शाभ्य उ᳘पदधामी᳘ति तूष्णीं᳘ वैवेतराणि कपा᳘लान्युपद᳘धाति चि᳘त स्थोर्ध्वचि᳘त इ᳘ति वा॥  
अथा᳘ङ्गारैरभ्यू᳘हति॥  
भृ᳘गूणाम᳘ङ्गिरसां त᳘पसा तप्यध्वमि᳘त्येतद्वै ते᳘जिष्ठम्! ते᳘जो य᳘द्भृग्वङ्गिर᳘सां सु᳘तप्तान्यसन्नि᳘ति त᳘स्मादेन᳘मभ्यू᳘हति॥  
अ᳘थ यो᳘ दृषदुपले᳘ उपद᳘धाति॥  
स᳘ कृष्णाजिनमा᳘दत्ते श᳘र्मासी᳘ति तद᳘वधूनोत्य᳘वधूतं रक्षो᳘ ऽवधूता अ᳘रातय इ᳘ति सो᳘ ऽसा᳘वेव ब᳘न्धुस्त᳘त्प्रतीची᳘नग्रीवमु᳘पस्तृणात्य᳘दित्यास्त्व᳘गसि प्र᳘ति त्वा᳘दितिर्वेत्त्वि᳘ति सो᳘ ऽसा᳘वेव ब᳘न्धुः॥  
अ᳘थ दृष᳘दमु᳘पदधाति॥  
धिष᳘णासि पर्वती प्र᳘ति त्वा᳘दित्यास्त्व᳘ग्वेत्त्विति धिष᳘णा हि᳘ पर्वती हि प्र᳘ति त्वा᳘दित्यास्त्व᳘ग्वेत्त्वि᳘ति त᳘त्सञ्ज्ञा᳘मेवै᳘त᳘त्कृष्णाजिना᳘य च वदति ने᳘दन्यो᳘ ऽन्यं᳘ हि᳘नसाव इ᳘तीय᳘मेवै᳘षा᳘ पृथिवी᳘ रूपेण॥  
अ᳘थ श᳘म्यामुदी᳘चीनाग्रामु᳘पदधाति॥  
दिव᳘ स्कम्भनी᳘रसी᳘त्यन्त᳘रिक्षमेव᳘ रूपे᳘णान्त᳘रिक्षेण ही᳘मे द्या᳘वापृथिवी वि᳘ष्टब्धे त᳘स्मादाह दिव᳘ स्कम्भनी᳘रसीति॥  
अथो᳘पलामु᳘पदधाति॥  
धिष᳘णासि पार्वते᳘यी प्र᳘ति त्वा पर्वती वेत्त्वि᳘ति क᳘नीयसी ह्ये᳘षा दुहिते᳘व भ᳘वति त᳘स्मादाह पार्वतेयी᳘ति प्र᳘ति त्वा पर्वती᳘ वेत्त्वि᳘ति प्र᳘ति हि स्वः सं᳘जानीते त᳘त्सञ्ज्ञा᳘मेवै᳘त᳘द्दृषदुपला᳘भ्यां वदति ने᳘दन्यो᳘ ऽन्यं᳘ हिन᳘सात इ᳘ति द्यौ᳘रेवै᳘षा रूपे᳘ण ह᳘नू एव᳘ दृषदुपले᳘जिह्वै᳘व श᳘म्या त᳘स्माछम्यया समा᳘हन्ति जिह्व᳘या हि व᳘दति॥  
अ᳘थ हविर᳘धिवपति॥  
धान्य᳘मसि धिनुहि᳘ देवानि᳘ति धान्यं᳘ हि᳘ देवा᳘न्धिन᳘वदि᳘त्यु हि᳘ हवि᳘र्गृह्यते॥  
अ᳘थ पिनष्टि॥  
प्राणा᳘य त्वोदाना᳘य त्वा व्याना᳘य त्वा दीर्घाम᳘नु प्र᳘सितिमा᳘युषे धामि᳘ति प्रो᳘हति देवो᳘ वः सविता हि᳘रण्यपाणिः प्र᳘तिगृभ्णात्व᳘छिद्रेण पाणि᳘ना च᳘क्षुषे त्वे᳘ति॥  
तद्य᳘देव᳘म् पिन᳘ष्टि॥  
जीवं वै᳘ देवा᳘नां हवि᳘रमृ᳘तममृ᳘तानाम᳘थैत᳘दुलूखलमुसला᳘भ्यां दृषदुपला᳘भ्यां हविर्यज्ञं᳘ घ्नन्ति॥  
स यदा᳘ह॥  
प्राणा᳘य त्वोदाना᳘य त्वे᳘ति तत्प्राणोदानौ᳘ दधाति व्याना᳘य त्वे᳘ति त᳘द्व्यानं᳘ दधाति दीर्घाम᳘नु प्र᳘सितिमा᳘युषे धामिति तदा᳘युर्दधाति देवो᳘ वः सविता हि᳘रण्यपाणिः प्र᳘तिगृभ्णात्वछिद्रेण पाणि᳘ना सु᳘प्रतिगृहीतान्यसन्नि᳘ति च᳘क्षुषे त्वे᳘ति तच्च᳘क्षुर्दधात्येता᳘नि वै जी᳘वतो भवन्त्येव᳘मु हैत᳘ज्जीव᳘मेव᳘ देवा᳘नां हविर्भ᳘वत्यमृ᳘तममृ᳘तानां त᳘स्मादेव᳘म् पिनष्टि पिंषन्ति पिष्टा᳘न्यभी᳘न्धते कपा᳘लानि॥  
अथै᳘क आज्यं नि᳘र्वपति॥  
यद्वा आ᳘दिष्टं देव᳘तायै हवि᳘र्गृह्य᳘ते यावद्देव᳘त्यं त᳘द्भवति तदितरेण य᳘जुषा गृह्णाति न वा᳘ एतत्क᳘स्यै चन᳘ देव᳘तायै हवि᳘र्गृह्णन्ना᳘दिशति यदा᳘ज्यं त᳘स्माद᳘निरुक्तेन यजुषा गृह्णाति मही᳘नाम् प᳘यो ऽसीति मह्य᳘ इ᳘ति ह वा एता᳘सामे᳘के नाम यद्ग᳘वां ता᳘सां वा᳘ एतत्प᳘यो भवति त᳘स्मादाह मही᳘नाम् प᳘यो ऽसी᳘त्येव᳘मु हास्यैतत्ख᳘लु य᳘जुषैव᳘ गृहीत᳘म् भवति त᳘स्माद्वेवा᳘ह मही᳘नाम् प᳘यो ऽसी᳘ति॥  
पवि᳘त्रवति स᳘म्वपति॥  
पात्र्या᳘म् पवि᳘त्रे अवधा᳘य देव᳘स्य त्वासवितुः᳘ प्रसवे᳘ ऽश्विनोर्बाहु᳘भ्याम् पूष्णो ह᳘स्ताभ्यां स᳘म्वपामी᳘ति सो᳘ ऽसा᳘वेवै᳘तस्य य᳘जुषो ब᳘न्धुः॥  
अ᳘थान्तर्वेद्यु᳘पविशति॥  
अथै᳘क उपस᳘र्जनीभिरै᳘ति ता आ᳘नयति ताः पवि᳘त्राभ्याम् प्र᳘तिगृह्णाति समा᳘प ओ᳘षधीभिरि᳘ति संह्ये᳘तदा᳘प ओषधीभिरेता᳘भिः पिष्टा᳘भिः सम्ग᳘च्छन्ते समो᳘षधयो र᳘सेने᳘ति संह्ये᳘तदो᳘षधयो र᳘सेनैताः᳘ पिष्टा᳘ अद्भिः᳘ सङ्ग᳘च्छन्त आ᳘पो ह्ये᳘ता᳘सां र्!असः सं᳘ रेव᳘तीर्जगतीभिः पृच्यन्तामि᳘ति रेव᳘त्य आपो ज᳘गत्य ओ᳘षधयस्ता᳘ उ ह्ये᳘त᳘दुभ᳘य्यः सम्पृच्य᳘न्ते सम् म᳘धुमतीर्म᳘धुमतीभिः पृच्यन्तामि᳘ति सं र᳘सवत्यो र᳘सवतीभिः पृच्यन्तामि᳘त्ये᳘वैत᳘दाह॥  
अ᳘थ सं᳘यौति॥  
ज᳘नयत्यै त्वा सं᳘यौमी᳘ति य᳘था वा अ᳘धिवृक्तो ऽग्नेर᳘धि जा᳘येतैवं वै तत्सं᳘यौति॥  
अ᳘थ द्वेधा᳘ करोति॥  
य᳘दि द्वे᳘ हवि᳘षी भ᳘वतः पौर्णमास्यां वै द्वे᳘ हविषी भवतः स य᳘त्र पु᳘नर्न संहविष्यन्त्स्यात्त᳘दभि᳘मृशतीद᳘मग्ने᳘रिद᳘मग्नीषो᳘मयोरि᳘ति ना᳘ना वा एतद᳘ग्रे हवि᳘र्गृह्णन्ति त᳘त्सहा᳘वघ्नन्ति त᳘त्सह᳘ पिंषन्ति तत्पु᳘नर्ना᳘ना करोति त᳘स्मादेव᳘मभि᳘मृशत्यधिवृण᳘क्त्येवै᳘ष᳘ पुरोडा᳘शमधिश्रयत्यसावा᳘ज्यम्॥  
तद्वा᳘ एत᳘त्॥  
उभ᳘यं सह᳘ क्रियते तद्य᳘देत᳘दुभ᳘यं सह᳘ क्रिय᳘ते ऽर्धो᳘ ह वा᳘ एष᳘ आत्म᳘नो यज्ञस्य यदा᳘ज्यमर्धो य᳘दिह᳘ हविर्भ᳘वति स य᳘श्चासा᳘वर्धो य᳘ उ चाय᳘मर्धस्ता᳘ उभा᳘वग्निं गमयावे᳘ति त᳘स्माद्वा᳘ एत᳘दुभ᳘यं सह᳘ क्रियत एव᳘मु ह᳘इष आत्मा᳘ यज्ञ᳘स्य सं᳘धीयते॥  
सो ऽसावा᳘ज्यम᳘धिश्रयति॥  
इषे त्वे᳘ति वृ᳘ष्ट्यै त᳘दाह यदा᳘हेषे त्वे᳘ति तत्पु᳘नरु᳘द्वासयत्यूर्जे त्वे᳘ति यो वृष्टादूर्ग्र᳘सो जा᳘यते त᳘स्मै त᳘दाह॥  
अ᳘थ पुरोडा᳘शम᳘धिवृणक्ति॥  
धर्मो᳘ ऽसी᳘ति यज्ञ᳘मेवै᳘त᳘त्करोति य᳘था घर्म᳘म् प्रवृञ्ज्या᳘देवम् प्र᳘वृणक्ति विश्वा᳘युरि᳘ति तदा᳘युर्दधाति॥  
त᳘म् प्रथयति॥  
उरु᳘प्रथा उरु᳘ प्रथस्वे᳘ति प्रथ᳘यत्येवै᳘नमेत᳘दुर्!उ ते यज्ञ᳘पतिः प्रथतामि᳘ति य᳘जमानो वै᳘ यज्ञ᳘पतिस्तद्य᳘जमानायैवै᳘तदाशि᳘षमा᳘शास्ते॥  
तं न᳘ सत्रा᳘ पृथु᳘ कुर्यात्॥  
मानुषं᳘ ह कुर्याद्य᳘त्पृथुं᳘ कुर्याद्व्यृ᳘द्धं वै त᳘द्यज्ञ᳘स्य य᳘न्मानुषं नेद्व्यृ᳘द्धं यज्ञो᳘ कर᳘वाणी᳘ति त᳘स्मान्न᳘ सत्रा᳘ पृथुं᳘ कुर्यात्॥  
अश्वशफमात्रं᳘ कुर्यादि᳘त्यु है᳘क आहुः॥  
कस्त᳘द्वेद या᳘वानश्वशफो या᳘वन्तमेव᳘ स्वयम् म᳘नसा न᳘ सत्रा᳘ पृथुम् म᳘न्येतैवं᳘ कुर्यात्॥  
त᳘मद्भि᳘रभि᳘मृशति॥  
सकृद्वा त्रि᳘र्वा तद्य᳘देवा᳘स्या᳘त्रावघ्न᳘न्तो वा पिंषन्तो वा क्षिण्व᳘न्ति वा वि᳘ वा वृह᳘न्ति शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः सं᳘दधाति त᳘स्मादद्भि᳘रभि᳘मृशति॥  
सो ऽभि᳘मृशति॥  
अग्नि᳘ष्टे त्व᳘चम् मा᳘ हिं सीदि᳘त्यग्नि᳘ना वा᳘ एनमेत᳘दभितप्स्य᳘न्भवत्येष᳘ ते त्व᳘चम् मा᳘ हिंसीदि᳘त्येवै᳘तदाह॥  
तम् प᳘र्यग्निं करोति॥  
अ᳘छिद्रमेवै᳘नमेत᳘दग्नि᳘ना प᳘रिगृह्णाति ने᳘देनं नाष्ट्रा र᳘क्षांसि प्रमृशानि᳘त्यग्निर्हि र᳘क्षसामपहन्ता त᳘स्मात्पर्यग्निं करोति॥  
तं᳘ श्रपयति॥  
देव᳘स्त्वा सविता᳘ श्रपयत्वि᳘ति न वा᳘ एत᳘स्य मनुष्यः᳘ श्रपयिता᳘ देवो ह्ये᳘ष त᳘देनं देव᳘ ए᳘व सविता श्रपयति व᳘र्षिष्टे᳘ ऽधि ना᳘क इ᳘ति देवत्रो᳘ एत᳘दाह यदा᳘ह व᳘र्षिष्टे᳘ ऽधि ना᳘क इ᳘ति त᳘मभि᳘मृशति पृतं᳘ वेदानी᳘ति त᳘स्माद्वा᳘ अभि᳘मृशति॥  
सो ऽभि᳘मृशति॥  
मा᳘ भेर्मा सं᳘विक्था इ᳘ति मा त्व᳘म् भेषीर्मासं᳘विक्था य᳘त्त्वाहम᳘मानुषं स᳘न्तम् मानु᳘षो ऽभिमृशामी᳘त्येवै᳘त᳘दाह॥  
यदा᳘ शृतो᳘ ऽथाभि᳘वासयति॥  
ने᳘देनमुप᳘रिष्टान्नाष्ट्रा र᳘क्षांस्यवप᳘श्यानि᳘ति ने᳘द्वेव᳘ नग्न᳘ इव मुषित᳘ इव श᳘याताइ᳘त्यु चैव त᳘स्माद्वा᳘ अभि᳘वासयति॥  
सो ऽभि᳘वासयति॥  
अ᳘तमेरुर्यज्ञो᳘ ऽतमेरुर्य᳘जमानस्य प्रजा᳘ भूयादि᳘ति ने᳘देतद᳘नु यज्ञो᳘ वा य᳘जमानो वा ता᳘म्याद्य᳘दिद᳘मभिवास᳘यामी᳘ति त᳘स्मादेव᳘मभि᳘वासयति॥  
अ᳘थ पात्रीनिर्णे᳘जनम्॥  
अङ्गुलिप्रणे᳘जनमाप्त्ये᳘भ्यो नि᳘नयति तद्य᳘दाप्त्ये᳘भ्यो निन᳘यति॥  
चतुर्धाविहितो᳘ ह वा अ᳘ग्रे ऽग्नि᳘रास॥  
स यम᳘ग्रे ऽग्निं᳘ होत्रा᳘य प्रा᳘वृणत स प्रा᳘धन्वद्यं᳘ द्विती᳘यम् प्रा᳘वृणत स प्रै᳘वाधन्वद्यं᳘ तृती᳘यम् प्रा᳘वृणत स प्रै᳘वाधन्वद᳘थ यो᳘ ऽय᳘मेत᳘र्ह्यग्निं स᳘ भीषा नि᳘लिल्ये सो᳘ ऽपः प्र᳘विवेश तं᳘ देवा᳘ अनुवि᳘द्य स᳘हसैवा᳘द्भ्य आ᳘निन्युः सो᳘ ऽपो᳘ ऽभि᳘तिष्ठेवा᳘वष्ठ्यूता स्थ या अ᳘प्रपदनं स्थ या᳘भ्यो वो मा᳘मकामं न᳘यन्ती᳘ति त᳘त आप्त्याः स᳘म्बभूवुस्त्रितो᳘ द्वित᳘ एकतः॥  
त इ᳘न्द्रेण सह᳘ चेरुः॥  
य᳘थेद᳘म् ब्राह्मणो राजानमनुच᳘रति स य᳘त्र त्रि᳘शीर्षाणं त्वाष्ट्रं विश्व᳘रूपं जघान त᳘स्य हैते᳘ ऽपि ब᳘ध्यस्य विदा᳘ञ्चक्रुः श᳘श्वद्धैनं त्रित᳘ एव᳘जघानात्य᳘ह तदिन्द्रो᳘ ऽमुच्यत देवो हि सः॥  
त᳘ उ हैत᳘ ऊचुः॥  
उ᳘पैवे᳘म ए᳘नो गच्छन्तु ये᳘ ऽस्य ब᳘ध्यस्या᳘वेदिषुरि᳘ति किमि᳘ति यज्ञ᳘ एवै᳘षु मृष्टामि᳘ति त᳘देष्वेत᳘द्यज्ञो᳘मृष्टे य᳘देभ्यः पात्रीनिर्णे᳘जनमङ्गुलिप्रणे᳘जनं निन᳘यन्ति॥  
त᳘ उ हाप्त्या᳘ ऊचुः॥  
अ᳘त्येव᳘ वय᳘मिद᳘मस्म᳘त्परो᳘ नयामे᳘ति कम᳘भी᳘ति य᳘ एवा᳘दक्षिणे᳘न हविषा य᳘जातो: इ᳘ति त᳘स्मान्ना᳘दक्षिणेन हविषा यजेताप्त्ये᳘षु ह यज्ञो᳘ मृष्ट आप्त्या᳘ उ ह त᳘स्मिन्मृजते यो᳘ ऽदक्षिणे᳘न हवि᳘षा य᳘जते॥  
त᳘तो देवाः᳘॥  
एता᳘म् दर्शपूर्णमास᳘योर्द᳘क्षिणामकल्पन्य᳘दन्वाहार्यं᳘ ने᳘ददक्षिणं᳘ हविर᳘सदि᳘ति तन्ना᳘ना नि᳘नयति त᳘थैभ्यो᳘ ऽसमदं करोति त᳘दभि᳘तपति त᳘थैषां शृत᳘म् भवति स नि᳘नयति त्रिता᳘य त्वा द्विता᳘य त्वैकता᳘य त्वे᳘ति पशुर्ह᳘ वा᳘ एष आ᳘लभ्यते य᳘त्पुरोडाशः॥  
पु᳘रुषं ह वै᳘ देवाः॥  
अ᳘ग्रे पशुमा᳘लेभिरे तस्या᳘लब्धस्य मेधो᳘ ऽपचक्राम सो᳘ ऽश्व प्र᳘विवेश ते᳘ ऽश्वमा᳘लभन्त तस्या᳘लब्धस्य मेधो᳘ ऽपचक्राम स गाम् प्र᳘विवेश ते गामा᳘ ॥। सो᳘ ऽविम् प्रविवेश ते᳘ ऽविमा᳘ ॥। म सो᳘ ऽजम् प्र᳘विवेश ते᳘ ऽजमालभन्त तस्या᳘लब्धस्य मेधो᳘ ऽपचक्राम॥  
स᳘ इम᳘म् पृथिवीम् प्र᳘विवेश॥  
तं ख᳘नन्तैवा᳘न्वीषुस्तम᳘न्वविन्दंस्ता᳘विमौ᳘ व्रीहियवौ त᳘स्माद᳘प्येतावेत᳘र्हि ख᳘नन्त इवैवा᳘नुविन्दन्ति स या᳘वद्वीर्यवद्ध वा᳘ अस्यैते स᳘र्वे पश᳘व आ᳘लब्धाः स्युस्ता᳘वद्वीर्यवद्धास्य हवि᳘रेव᳘ भवति य᳘ एव᳘मेतद्वेदा᳘त्रो सा᳘ सम्पद्य᳘दाहुः पा᳘ङ्क्तः पशुरि᳘ति॥  
यदा᳘ पिष्टान्य᳘थ लो᳘मानि भवन्ति॥  
य᳘दाप᳘ आनयत्य᳘थ त्व᳘ग्भवति यदा᳘ संयौत्य᳘थ मांस᳘म् भवति सं᳘तत इव हि स त᳘र्हि भ᳘वति सं᳘ततमिव हि᳘ मांसं᳘ यदा᳘ शृतो ऽथास्थि भवति दारु᳘ण इव हि स त᳘र्हि भ᳘वति दारु᳘णमित्यस्थ्य᳘थ यदुद्वासयिष्य᳘न्नभिघारयति त᳘म् मज्जा᳘नं दधात्येषो᳘ सा᳘ सम्पद्य᳘दाहुः पाङ्क्तः पशुरि᳘ति॥  
स यम् पु᳘रुषमा᳘लभन्त॥  
स᳘ किम्पु᳘रुषो ऽभवद्याव᳘श्वं च गां᳘ च तौ᳘ गौर᳘श्च गवय᳘श्चाभवतां यम᳘विमा᳘लभन्त स उ᳘ष्ट्रो ऽभवद्य᳘मजमा᳘लभन्त स᳘ शरभो᳘ ऽभवत्त᳘स्मादेते᳘षाम् पशूनां ना᳘शित᳘व्यम᳘पक्रान्तमेधा हैते पश᳘वः॥  
इ᳘न्द्रो ह य᳘त्र वृत्रा᳘य व᳘ज्रम् प्रजहा᳘र॥  
स प्र᳘हृतश्चतुर्धा᳘ ऽभवत्त᳘स्य स्फ्यस्तृ᳘तीयं वा या᳘वद्वा यू᳘पस्तृ᳘तीयं वाया᳘वद्वा र᳘थस्तृ᳘तीयं वा या᳘वद्वा᳘थ य᳘त्र प्रा᳘हरत्तछ᳘कलो ऽशीर्यत स᳘ पतित्वा᳘ शरा᳘ ऽभवत्त᳘स्माछरो नाम यद᳘र्शार्यतैव᳘मु स᳘ चतुर्धा व᳘ज्रो ऽभवत्॥  
त᳘तो द्वा᳘भ्याम् ब्राह्मणा᳘ यज्ञे च᳘रन्ति द्वा᳘भ्यां राजन्य᳘बन्धवः संव्याधे यू᳘पेन च स्फ्ये᳘न च ब्राह्मणा र᳘थेन च शरे᳘ण च राजन्य᳘बन्धवः॥  
स यत्स्फ्य᳘मादत्ते॥  
य᳘थैव तदि᳘न्द्रो वृत्रा᳘य व᳘ज्रमुद᳘यछदेव᳘मेवै᳘ष एत᳘म् पाप्म᳘ने द्विषते भ्रा᳘तृव्याय व᳘ज्रमु᳘द्यछति त᳘स्माद्वै स्फ्यमा᳘दत्ते॥  
तमा᳘दत्ते॥  
देव᳘स्य त्वा सवितुः᳘ प्रसवे᳘ ऽश्वि᳘नोर्बाहु᳘भ्याम् पू᳘ष्णो ह᳘स्ताभ्यामा᳘ददे ऽध्वरकृ᳘तं देवे᳘भ्य इ᳘ति सविता वै᳘ देवा᳘नाम् प्रसविता त᳘त्सवितृ᳘प्रसूत एवै᳘नमेतदा᳘दत्ते ऽश्वि᳘नोर्बाहु᳘भ्यामि᳘त्यश्वि᳘नावध्वर्यूतत्त᳘योरेव᳘ बाहु᳘भ्यामादत्ते न स्वा᳘भ्यां व᳘ज्रो वा᳘ एष त᳘स्य न᳘ ममुष्यो᳘ भर्ता त᳘मेता᳘भिर्देव᳘ताभिरादत्ते॥  
आ᳘ददे ऽध्वरकृ᳘तं देवे᳘भ्य इ᳘ति॥  
अध्वरो वै᳘ यज्ञो᳘ यज्ञकृ᳘तं देवे᳘भ्य इ᳘त्येवै᳘त᳘दाह तं᳘ सव्ये᳘ पाण᳘उ कृत्वा᳘ दक्षिणेनाभिमृष्य जपति सं᳘श्यत्येवै᳘नमेतद्यज्ज᳘पति॥  
स᳘ जपति॥  
इ᳘न्द्रस्य बाहु᳘रसि द᳘क्षिण इ᳘त्येष वै᳘ वीर्य᳘वत्तमो य इ᳘न्द्रस्य बाहुर्द᳘क्षिणस्त᳘स्मादाहे᳘न्द्रस्य बाहु᳘रसि द᳘क्षिण इति सह᳘स्रभृष्टिः शत᳘तेजा इ᳘ति सह᳘स्रभृष्टिर्वै स व᳘ज्र आसीछत᳘तेजा यं तं᳘ वृत्रा᳘य प्रा᳘हरत्त᳘मेवै᳘त᳘त्करोति॥  
वायु᳘रसि तिग्म᳘तेजा इ᳘ति॥  
एतद्वै ते᳘जिष्ठं ते᳘जो य᳘दयं यो᳘ ऽयम् प᳘वत एष ही᳘मां᳘ल्लोकां᳘स्तिर्य᳘ङ्ङनुप᳘वते सं᳘श्यत्येवै᳘नमेत᳘द्द्विषतो᳘ बध इ᳘ति य᳘दि ना᳘भिच᳘रेद्य᳘द्यु अभिच᳘रेदमु᳘ष्य बध इ᳘ति ब्रूयात्ते᳘न सं᳘शितेन ना᳘त्मा᳘नमुपस्पृश᳘ति न᳘ पृथिवीं ने᳘दने᳘न व᳘ज्रेण सं᳘शितेनात्मा᳘नं वा पृथिवीं᳘ वा हिन᳘सानी᳘ति त᳘स्मान्ना᳘त्मा᳘नमुपस्पृश᳘ति न᳘ पृथिवी᳘म्॥  
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिरे ते᳘ ह स्म य᳘द्देवा अ᳘सुराञ्ज᳘यन्ति त᳘तो ह स्मैवै᳘नान्पु᳘नरुपो᳘त्तिष्ठन्ति॥  
ते᳘ ह देवा᳘ ऊचुः॥  
ज᳘यामो वा अ᳘सुरांस्त᳘तस्त्वे᳘व᳘ नः पु᳘नरुपो᳘त्तिष्ठन्ति कथं न्वे᳘नाननपजय्यं᳘ जयेमे᳘ति॥  
स᳘ हाग्नि᳘रुवाच॥  
उ᳘दञ्चो वै᳘ नः पला᳘य्य मुच्यन्त इत्यु᳘दञ्चो ह स्मैवै᳘षाम् पला᳘य्य मुच्यन्ते॥  
स᳘ हाग्नि᳘रुवाच॥  
अह᳘मुत्तरतः प᳘र्येष्याम्य᳘थ यू᳘यमित उपसं᳘रोत्स्यथ ता᳘न्त्संरु᳘ध्यैभि᳘श्च लोकै᳘रभिनिधास्या᳘मो यदु चेमां᳘ल्लोकान᳘ति चतुर्थ त᳘तः पु᳘नर्न सं᳘हास्यन्त इ᳘ति॥  
सो ऽग्नि᳘रुत्तरतः प᳘र्यैत्॥  
अ᳘थेम᳘ इत᳘ उपस᳘मरुन्धंस्ता᳘न्त्संरु᳘ध्यैभि᳘श्च लोकै᳘रभिन्य᳘दधुर्य᳘दु चेमां᳘ल्लोकान᳘ति चतुर्थ त᳘तः पु᳘नर्न स᳘मजिहत त᳘देत᳘न्निदा᳘नेन य᳘त्स्तम्बयजुः॥  
स यो᳘ ऽसा᳘वग्नी᳘दुत्तरतः᳘ प᳘र्ये᳘ति॥  
अग्नि᳘रेवै᳘ष᳘ निदा᳘नेन ता᳘नध्वर्यु᳘रेवे᳘त᳘ उपसं᳘रुणद्धि ता᳘न्त्संरु᳘ध्यैभिश्च लोकै᳘रभिनिद᳘धाति य᳘दु चेमां᳘ल्लोकान᳘ति चतुर्थ त᳘तः पु᳘नर्न सं᳘जिहते त᳘स्माद᳘प्येतर्ह्य᳘सुरा न सं᳘जिहते ये᳘न ह्ये᳘वैनान्देवा᳘ अवा᳘बाधन्त ते᳘नैवै᳘नान᳘प्येत᳘र्हि ब्रह्मणा यज्ञे ऽवबाधन्ते॥  
य᳘ उ एव य᳘जमानायारातीय᳘ति॥  
य᳘श्चैनं द्वे᳘ष्टि त᳘मेवै᳘त᳘देभि᳘श्च लोकै᳘रभिनिद᳘धाति य᳘दु चेमां᳘ल्लोकान᳘ति चतुर्थ᳘मस्या᳘ एव स᳘र्वं हरत्यस्यां ही᳘मे स᳘र्वे लोकाः प्र᳘तिष्ठिताः किं हि ह᳘रद्य᳘दन्त᳘रिक्षं हरामि दि᳘वं हरामी᳘ति ह᳘रेत्त᳘स्मादस्या᳘ एव सर्वं हरति॥  
अ᳘थ तृ᳘णमन्तर्धा᳘य प्र᳘हरति॥  
ने᳘दने᳘न व᳘ज्रेण सं᳘शितेन पृथिवीं᳘ हिनसानी᳘ति त᳘स्मात्तृ᳘णमन्तर्धा᳘य प्र᳘हरति॥  
स प्र᳘हरति॥  
पृ᳘थिवि देवयजन्यो᳘षध्यास्ते मू᳘लम् मा᳘ हिंसिषमित्यु᳘त्तरमूलामिव वा᳘ एनामेत᳘त्करोत्याद᳘दानस्ता᳘मेत᳘दाहौ᳘षधीनां ते मू᳘लानि मा᳘ हिंसिषमि᳘ति व्रजं᳘ गच्छ गोष्ठा᳘नमि᳘त्यभिनिधास्य᳘न्नेवै᳘तद᳘नपक्रमि कुरुते तद्ध्य᳘नपक्रमि य᳘द्व्रजे᳘ ऽन्तस्त᳘स्मादाह व्रजं᳘ गच्छ गोष्ठा᳘नमि᳘ति व᳘र्षतु ते द्यौरि᳘ति य᳘त्र वा᳘ अस्यै ख᳘नन्तः क्रूरीकुर्व᳘न्त्यपघ्न᳘न्ति शा᳘न्तिरा᳘पस्त᳘दद्भिः शा᳘न्त्या शमयति त᳘दद्भिः सं᳘दधाति त᳘स्मादाह व᳘र्षतु ते द्यौरि᳘ति बधान᳘ देव सवितः परम᳘स्याम् पृथिव्यामि᳘ति देव᳘मेवै᳘त᳘त्सविता᳘रमाहान्धे त᳘मसि बधाने᳘ति यदा᳘ह परम᳘स्याम् पृथिव्यामि᳘ति षते᳘न पा᳘शैरि᳘त्यमु᳘चे त᳘दाह यो᳘ ऽस्मान्द्वे᳘ष्टि यं᳘ च वयं᳘ द्विष्मस्तम᳘तो मा᳘ मौगि᳘ति य᳘दि ना᳘भिच᳘रेद्य᳘द्यु अभिच᳘रेदमुम᳘तो मा᳘ मौगि᳘ति ब्रूयात्॥  
अ᳘थ द्विती᳘यम् प्र᳘हरति॥  
अ᳘पार᳘रुम् पृथिव्यै᳘ देवय᳘जनाद्बध्यासमि᳘त्यर᳘रुर्ह वै ना᳘मासुररक्षस᳘मास तं᳘ देवा᳘ अस्या अ᳘पाघ्नन्त त᳘थो एवै᳘नमेत᳘देषो᳘ ऽस्या अ᳘पहते व्रजं᳘ गच्छ गोष्ठानं व᳘र्षतु ते द्यौ᳘र्बधान᳘ देव सवितः परम᳘स्याम् पृथिव्यां᳘ शते᳘न पा᳘शैर्यो᳘ ऽस्मान्द्वे᳘ष्टि यं᳘ च वयं᳘ द्विष्मस्तम᳘तो मा᳘ मौगि᳘ति॥  
त᳘मग्नी᳘दभिनिदधाति॥  
अ᳘ररो दि᳘वम् मा᳘ पप्त इ᳘ति य᳘त्र वै᳘ देवा᳘ अर᳘रुमसुररक्षस᳘मपा᳘घ्नत स दि᳘वमपिपतिषत्त᳘मग्नि᳘रभिन्य᳘दधाद᳘ररो दि᳘वम् मा᳘ पप्त इ᳘ति स न दि᳘वमपत्त᳘थो एवै᳘नमेत᳘दध्वर्यु᳘रेवा᳘स्माल्लोका᳘दन्तरे᳘ति दिवो᳘ ऽध्यग्नीत्त᳘स्मादेवं᳘ करोति॥  
अ᳘थ तृती᳘यम् प्र᳘हरति॥  
द्रप्स᳘स्ते द्याम् मा᳘ स्कन्नि᳘त्ययं वा᳘अस्यै द्रप्सो य᳘मस्या इमं र᳘स प्रजा᳘ उपजी᳘वन्त्येष᳘ ते दि᳘वम् मा᳘ पप्तदि᳘त्येवै᳘त᳘दाह व्रजं᳘ गच्छ गो ॥। मौगि᳘ति॥  
स वै त्रिर्य᳘जुषा हरति॥  
त्र᳘यो वा᳘ इमे᳘ लोका᳘ एभि᳘रेवै᳘नमे त᳘ल्लोकै᳘रभिनि᳘दधात्यद्धा वै तद्य᳘दिमे᳘ लोका᳘ अद्धो᳘ तद्यद्य᳘जुस्त᳘स्मात्त्रिर्य᳘जुषा हरति॥  
तूष्णीं᳘ चतुर्थम्॥  
स य᳘दिमां᳘ल्लोकान᳘ति चतुर्थम᳘स्ति वा न᳘ वा ते᳘नैवै᳘त᳘द्द्विषन्तम् भ्रा᳘तृव्यम᳘वबाधते᳘ ऽनद्धा वै तद्य᳘दिमां᳘ल्लोकान᳘ति चतुर्थम᳘स्ति वा न वा᳘नद्धो तद्य᳘त्तूष्णीं त᳘स्मात्तूष्णीं᳘ चतुर्थम्॥  
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिरे ततो देवा᳘ अनुव्य᳘मिवासुर᳘थ हा᳘सुरा मेनिरे ऽस्मा᳘कमेवे᳘दं ख᳘लु भु᳘वनमिति॥  
ते᳘ होचुः॥  
ह᳘न्तेमा᳘म् पृथिवीं᳘ विभ᳘जामहै तां᳘ विभज्यो᳘पजीवामे᳘ति तामौ᳘क्ष्णैश्च᳘र्मभिः पश्चात्प्राञ्चो विभ᳘जमाना अभी᳘युः॥  
तद्वै᳘ देवाः᳘ शुश्रुवुः॥  
वि᳘भजन्ते ह वा᳘ इमाम᳘सुराः पृथिवीम् प्रे᳘त त᳘देष्या᳘मो य᳘त्रेमाम᳘सुरा विभ᳘जन्ते के त᳘तः स्याम य᳘दस्यै न भ᳘जेमही᳘ति ते᳘ यज्ञ᳘मेव वि᳘ष्णुम् पुरस्कृत्ये᳘युः॥  
ते᳘ होचुः॥  
अ᳘नु नो ऽस्या᳘म् पृथिव्यामा᳘भजता᳘स्त्वेव नो᳘ ऽप्यस्याम् भाग इ᳘ति ते हा᳘सुरा असूय᳘न्त इवोचुर्या᳘वदेवै᳘ष वि᳘ष्नुरभिशे᳘ते ता᳘वद्वो दद्म इ᳘ति॥  
वामनो᳘ ह वि᳘ष्नुरास॥  
त᳘द्देवा न᳘ जिहीडिरे महद्वै᳘ नो ऽदुर्ये᳘ नो यज्ञसम्मितम᳘दुरि᳘ति॥  
ते प्रा᳘ञ्चं वि᳘ष्णुं निपा᳘द्य॥  
छ᳘न्दोभिरभि᳘तः प᳘र्यगृह्णन्गायत्रे᳘ण त्वा छ᳘न्दसा प᳘रिगृह्णामी᳘ति दक्षिणतस्त्रै᳘ष्टुभेन त्वा छ᳘न्दसा प᳘रिगृह्णामी᳘ति पश्चाज्जा᳘गतेन त्वा छ᳘न्दसा प᳘रिगृह्णामी᳘त्युत्तरतः॥  
तं छ᳘न्दोभिरभि᳘तः परिगृ᳘ह्य॥  
अग्नि᳘म् पुर᳘स्तात्समाधा᳘य तेना᳘र्चन्तः श्रा᳘म्यन्तश्चेरुस्ते᳘नेमां स᳘र्वाम् पृथिवीं स᳘मविन्दन्त तद्य᳘देनेनेमां स᳘र्वां सम᳘विन्दन्त त᳘स्माद्वे᳘दिर्ना᳘म त᳘स्मादाहुर्या᳘वती वे᳘दिस्ता᳘वती पृथिवी᳘त्येत᳘या ही᳘मां स᳘र्वां सम᳘विन्दन्तैवं᳘ ह वा᳘ इमां स᳘र्वां सप᳘त्नानां स᳘म्वृङ्क्ते नि᳘र्भजत्यस्यै᳘ सप᳘त्नान्य᳘ एव᳘मेतद्वे᳘द॥  
सो ऽयं वि᳘ष्णुर्ग्लानः॥  
छ᳘न्दोभिरभि᳘तः प᳘रिगृहीतो ऽग्निः᳘पुर᳘स्तान्ना᳘पक्र᳘मणमास स त᳘त एवौ᳘षधीनाम् मूलान्यु᳘पमुम्लोच॥  
ते᳘ ह देवा᳘ ऊचुः॥  
क्व नु वि᳘ष्णुरभूत्क्व᳘ नु᳘ यज्ञो᳘ ऽभूदि᳘ति ते होचुश्छ᳘न्दोभिरभि᳘तः प᳘रिगृहीतो ऽग्निः᳘ पुर᳘स्तान्ना᳘पक्र᳘मणमस्त्य᳘त्रैवा᳘न्विच्छते᳘ति तं ख᳘नन्त इवा᳘न्वीषुस्तन्त्र्य᳘ङ्गुले᳘ ऽन्वविन्दंस्त᳘म्मात्त्र्य᳘ङ्गुला वे᳘दिः स्यात्त᳘दु हा᳘पि पा᳘ञ्चिस्त्र्य᳘ङ्गुलामेव᳘ सौम्य᳘स्यध्वर᳘स्य वे᳘दिं चक्रे॥  
त᳘दु त᳘थ न᳘ कुर्यात्॥  
ओ᳘षधीनां वै स मू᳘लान्यु᳘पांलोचत्त᳘स्मादो᳘षधीनामेव मू᳘लान्यु᳘छेत्तवै᳘ ब्रूयाद्यन्न्वे᳘वा᳘त्र वि᳘ष्णुमन्व᳘विन्दंस्त᳘स्माद्वे᳘दिर्ना᳘म॥  
त᳘मनुविद्यो᳘त्तरेण परिग्रहे᳘ण प᳘र्यगृह्णन्॥  
सुक्ष्मा चा᳘सि शिवा᳘ चासी᳘ति दक्सिणत᳘ इमा᳘मेवै᳘त᳘त्पृथिवीं᳘ संवि᳘द्य सुक्ष्मां᳘ शिवा᳘मकुर्वत स्योना चा᳘सि सुष᳘दा चासी᳘ति पश्चा᳘दिमा᳘मेवै᳘त᳘त्पृथिवीं᳘ संवि᳘द्य स्योनां᳘ सुष᳘दामकुर्वतो᳘र्जस्वती चा᳘सि प᳘यस्वती चे᳘त्युत्तरत᳘ इमा᳘मेवै᳘तत्पृथिवीं᳘ संवि᳘द्य र᳘सवतीमुपजीवनी᳘यामकुर्वत॥  
स वै त्रिः पू᳘र्वम् परिग्रह᳘म् परिगृह्णा᳘ति॥  
त्रिरु᳘त्तरं तत्षट् कृ᳘त्वः षड्वा᳘ ऋत᳘वः संवत्सर᳘स्य संवत्सरो᳘ यज्ञः प्रजा᳘पतिः स या᳘वानेव᳘ यज्ञो या᳘वत्यस्य मा᳘त्रा ता᳘वतमेवै᳘तत्प᳘रिगृह्णाति॥  
षड्भिर्व्या᳘हृतिभिः॥  
पू᳘र्वम् परिग्रह᳘ परिगृह्णा᳘ति षड्भिरुत्तरं तद्द्वा᳘दश कृत्वो द्वा᳘दश वै मा᳘साः संवत्सर᳘स्य संवत्सरो᳘ यज्ञः᳘ प्रजा᳘पतिः स या᳘वानेव᳘ यज्ञो या᳘वत्यस्य मा᳘त्रा ता᳘वतमेवै᳘तत्प᳘रिगृह्णाति॥  
व्याममात्री᳘ पश्चा᳘त्स्यादि᳘त्याहुः॥  
एता᳘वान्वै पु᳘रुषह्\ पु᳘रुषसम्मित हि त्र्यरत्निः प्रा᳘ची त्रिवृद्धि᳘ यज्ञो ना᳘त्र मा᳘त्रास्ति या᳘वतीमेव स्वयम् म᳘नसा मन्येत ता᳘वतीं कुर्यात्॥  
अभि᳘तो ऽग्निमं᳘सा उ᳘न्नयति॥  
यो᳘षा वै वे᳘दिर्वृषाग्निः᳘ परिगृ᳘ह्य वै यो᳘षा वृ᳘षाणं शेते मिथुन᳘मेवै᳘तत्प्रजननं क्रियते त᳘स्मादभि᳘तो ऽग्निमं᳘सा उ᳘न्नयति॥  
सा वै᳘ पश्चाद्व᳘रीयसी स्यात्॥  
म᳘ध्ये सं᳘ह्वारिता पु᳘नः पुर᳘स्तादुर्व्ये᳘व᳘मिव हि यो᳘षाम् प्रशं᳘सन्ति पृथु᳘श्रोणिर्वि᳘मृष्टान्तरांसा म᳘ध्ये सङ्ग्राःये᳘ति जु᳘ष्टामेवै᳘नामेत᳘द्देवे᳘भ्यः करोति॥  
सा वै प्रा᳘क्प्रवणा स्यात्॥  
प्रा᳘ची हि᳘ देवा᳘नां दिग᳘थो उ᳘दक्प्रवणो᳘दीची हि᳘ मनुष्या᳘णां दि᳘ग्दक्षिणतः पु᳘रीषम् प्रत्यु᳘दूहत्येषा वै दि᳘क्पितॄणां सा य᳘द्दक्षिणा᳘प्रवणा स्या᳘त् क्षिप्रे᳘ ह य᳘जमानो ऽमुं᳘ लोक᳘मियात्त᳘थो ह य᳘जमानो ज्यो᳘ग्जीवति त᳘स्माद्दक्षिणतः पु᳘रीषम् प्रत्यु᳘दूहति पु᳘रीषवतीं कुर्वीत पश᳘वो वै पु᳘रीषम् पशु᳘मतीमेवै᳘नामेत᳘त्कुरुते॥  
ताम् प्र᳘तिमार्ष्टि॥  
देवा᳘ ह वै᳘ सङ्ग्रामं᳘ सन्निधास्य᳘न्त स्ते᳘ होचुर्ह᳘न्त य᳘दस्यै᳘ पृथिव्या अ᳘नामृतं देवय᳘जनं त᳘च्चन्द्र᳘मसि निद᳘धामहै स य᳘दि न इतो᳘ ऽसुरा ज᳘येयुस्त᳘त एवा᳘र्चन्तः श्रा᳘म्यन्तः पु᳘नरभि᳘भवेमे᳘ति स य᳘दस्यै᳘ पृथिव्या अ᳘नामृतं देवय᳘जनमा᳘सीत्त᳘च्चन्द्र᳘मसि न्य᳘दधत त᳘देत᳘च्चन्द्र᳘मसि कृष्णं त᳘स्मादाहुश्चन्द्र᳘मस्यस्यै᳘ पृथिव्यै देवय᳘जनमित्य᳘पि ह वा᳘ अस्यैत᳘स्मिन्देवय᳘जन इष्टम् भवति त᳘स्माद्वै प्र᳘तिमार्ष्टि॥  
स प्र᳘तिमार्ष्टि॥  
पुरा᳘ क्रूर᳘स्य विसृ᳘पो विरप्शिन्नि᳘ति सङ्ग्रामो वै᳘ क्रूरं᳘ सङ्ग्रामे हि᳘ क्रूरं᳘ क्रिय᳘ते हतः पु᳘रुषो हतो᳘ ऽश्वः शेते पुरा ह्ये᳘त᳘त्सङ्ग्रामान्न्य᳘दधत त᳘स्मादाह पुरा᳘ क्रूर᳘स्य विसृ᳘पो विरप्शिन्नि᳘त्युदादा᳘य पृथिवीं᳘ जीव᳘दानुमि᳘त्युदादा᳘य हि य᳘दस्यै᳘ पृथिव्यै᳘ जीवमा᳘सीत्त᳘च्चन्द्र᳘मसि न्य᳘दधत त᳘स्मादाहोदादा᳘य पृथिवीं᳘ जीव᳘दानुमि᳘ति यामै᳘रयंश्चन्द्र᳘मसि स्वधा᳘भिरि᳘ति यां᳘ चन्द्र᳘मसि ब्र᳘ह्मणा᳘दधुरि᳘त्येवै᳘त᳘दाह ता᳘मु धी᳘रासो अनुदि᳘श्य यजन्त इ᳘त्येते᳘नो ह ता᳘मनुदि᳘श्य यजन्ते᳘ ऽपि ह वा᳘ अस्यैता᳘स्मिन्देवय᳘जन इष्ट᳘म् भवति य᳘ एव᳘मेतद्वे᳘द॥  
अ᳘थाह प्रो᳘क्षणीरासाद᳘ये᳘ति॥  
व᳘ज्रो वै स्फ्यो᳘ ब्राह्मण᳘श्चेम᳘म् पुरा᳘ यज्ञ᳘मभ्य᳘जूगुपतां व᳘ज्रो वा आ᳘पस्तद्व᳘ज्रमेवै᳘त᳘दभि᳘गुप्त्या आ᳘सादयति स वा᳘ उप᳘र्युपर्येव प्रो᳘क्षणीषु धार्य᳘माणास्व᳘थ स्फ्यमु᳘द्यछत्य᳘थ यन्नि᳘हित एव स्फ्यो प्रो᳘क्षणीरासाद᳘येद्व᳘ज्रो ह स᳘मृछेयातां त᳘थो ह व᳘ज्रो न समृछेते त᳘स्मादुप᳘र्युपर्येव प्रो᳘क्षनीषु धार्य᳘माणास्व᳘थ स्फ्यमु᳘द्यछति॥  
अ᳘थैतां वा᳘चं वदति॥  
प्रो᳘क्षणीरा᳘सादयेध्म᳘म् बर्हिरु᳘पसादय स्रु᳘चः स᳘म्मृड्ढि प᳘त्नीं सं᳘नह्या᳘ज्येनोदेही᳘ति सम्प्रैष᳘ एवै᳘ष स य᳘दि काम᳘येत ब्रूया᳘देतद्य᳘द्यु काम᳘येता᳘पि ना᳘द्रियेत स्वय᳘मु ह्ये᳘वै᳘तद्वे᳘देदम᳘तः क᳘र्म कर्त᳘व्यमिति॥  
अथो᳘दञ्चं स्फ्यम् प्र᳘हरति॥  
अमु᳘ष्मै त्वा व᳘ज्रम् प्र᳘हरामी᳘ति य᳘द्यभिच᳘रेद्व᳘ज्रो वै स्फ्य᳘ स्तृणुते᳘ हैवै᳘नेन॥  
अ᳘थ पाणी अ᳘वनेनिक्ते॥  
यद्ध्य᳘स्यै क्रूरम᳘भूत्तद्ध्यस्या एतद᳘हार्षीत्त᳘स्मात्पाणी अ᳘वनेनिक्ते॥  
स ये हा᳘ग्र ईजिरे॥  
ते᳘ ह स्मावम᳘र्श यजन्ते ते पा᳘पीयांस आसुर᳘थ ये ने᳘जिरे ते श्रे᳘यांस आसुस्ततो᳘ ऽश्रद्धा मनुष्यान्विवेद ये य᳘जन्ते पा᳘पीयांसस्ते᳘ भवन्ति य᳘ उ न य᳘जन्ते श्रे᳘यांसस्ते᳘ भवन्ती᳘ति त᳘त इतो᳘ देवा᳘न्हविर्न᳘ जगामेतः᳘ प्रदानाद्धि᳘ देवा᳘ उपजी᳘वन्ति॥  
ते᳘ ह देवा᳘ ऊचुः॥  
बृ᳘हस्प᳘तिमाङ्गिरसम᳘श्रद्धा वै᳘ मनुष्या᳘नबिदत्ते᳘भ्यो वि᳘धेहि यज्ञमि᳘ति स हे᳘त्योवाच बृ᳘हस्प᳘तिराङ्गिरसः᳘ कथा न᳘ यजध्व इ᳘ति ते᳘ होचुः किं काम्या᳘ यजेमहि ये य᳘जन्ते पा᳘पीयांसस्ते᳘ भवन्ति य᳘ उ न य᳘जन्ते श्रे᳘यांसस्ते᳘ भवन्ती᳘ति॥  
स होवाच॥  
बृ᳘हस्प᳘तिराङ्गिरसो यद्वै᳘ शुश्रुम᳘ देवा᳘नाम् परिषूतं त᳘देष᳘ यज्ञो᳘ भवति य᳘छूता᳘नि हवीं᳘षि कॢप्ता वे᳘दिस्ते᳘नावम᳘र्शमचारिष्ट त᳘स्मात्पा᳘पीयांसो ऽभूत् तेना᳘नवमर्श यजध्वं त᳘था श्रे᳘यांसो भविष्यथेत्या कि᳘यत इत्या᳘ बर्हि᳘ष स्त᳘रणादि᳘ति बर्हि᳘षा ह वै ख᳘ल्वेषा᳘ शाम्यति स य᳘दि पुरा᳘ बर्हि᳘ह्ष स्त᳘रणात्किं᳘चिदापद्येत बर्हि᳘रेव त᳘त्स्तृणन्न᳘पास्येद᳘थ यदा᳘ बर्हि᳘ स्तृणन्त्य᳘पि प᳘दाभि᳘तिष्ठन्ति स यो᳘ हैवं᳘ विद्वान᳘नवमर्शं य᳘जते श्रे᳘यान्हैव᳘ भवति तस्माद᳘नवमर्शमेव᳘ यजेत॥  
