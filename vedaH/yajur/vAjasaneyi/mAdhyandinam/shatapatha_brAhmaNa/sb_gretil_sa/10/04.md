
प्रजा᳘पतिं वि᳘स्रस्तम्॥  
य᳘त्र देवाः᳘ सम᳘स्कुर्वंस्त᳘मुखा᳘यां यो᳘नौ रे᳘तो भूत᳘मसिञ्चन्यो᳘निर्वा᳘ उखा त᳘स्मा एत᳘त्संवत्सरे᳘ऽन्नं स᳘मस्कुर्वन्यो᳘ऽय᳘मग्नि᳘श्चितस्त᳘दात्म᳘ना प᳘र्यदधुस्त᳘दात्म᳘ना प᳘रिहितमात्मै᳘वा᳘भवत्त᳘स्माद᳘न्नमात्म᳘ना प᳘रिहितमात्मै᳘व᳘ भवति॥  
त᳘थैवै᳘तद्य᳘जमानः॥  
आत्मा᳘नमुखा᳘यां यो᳘नौ रे᳘तो भूतं᳘ सिञ्चति यो᳘निर्वा᳘ उखा त᳘स्मा एत᳘त्संवत्सरे᳘ऽन्नं सं᳘स्करोति यो᳘ऽय᳘मग्नि᳘श्चितस्त᳘दात्म᳘ना प᳘रिदधाति त᳘दात्म᳘ना प᳘रिहितमात्मै᳘व᳘ भवति त᳘स्माद᳘न्नमात्म᳘ना प᳘रिहितमात्मै᳘व᳘ भवति॥  
तं नि᳘दधाति॥  
वौ᳘षडि᳘ति वौगि᳘ति वा᳘ एष᳘ षडि᳘तीदं ष᳘ट्चितिकम᳘न्नं कृत्वास्मा अ᳘पिदधात्यात्म᳘सम्मितं य᳘दु वा᳘ आत्म᳘सम्मितम᳘न्नं त᳘दवति तन्न᳘ हिनस्ति यद्भू᳘यो हिन᳘स्ति तद्यत्क᳘नीयो न त᳘दवति॥  
स᳘ एष᳘ एवा᳘र्कः᳘॥  
य᳘मेतम᳘त्राग्नि᳘माह᳘रन्ति त᳘स्यैतद᳘न्नङ्क्यं᳘ यो᳘ऽय᳘मग्नि᳘श्चितस्त᳘दर्क्यं᳘ यजुष्ट᳘ एष᳘ एव᳘ महांस्त᳘स्यैतद᳘न्नं व्रतं त᳘न्महाव्रतं᳘ सामत᳘ एष᳘ उ एवोक्त᳘स्यैतद᳘न्नं थं त᳘दुक्थ᳘मृक्तस्त᳘देतदे᳘कं स᳘त्रेधा᳘ख्यायते॥  
अ᳘थेन्द्राग्नी वा᳘ असृज्येताम्॥  
ब्र᳘ह्म च क्षत्रं᳘ चाग्नि᳘रेव ब्रह्मे᳘न्द्रः क्षत्रं तौ᳘ सृष्टौ ना᳘नैवा᳘स्तां ता᳘वब्रूतां न वा᳘ इत्थं स᳘न्तौ शक्ष्यावः प्रजाः प्र᳘जनयितुमे᳘कं रूप᳘मुभा᳘वसावे᳘ति तावे᳘कं रूप᳘मुभा᳘वभवताम्॥  
तौ यौ ता᳘विन्द्राग्नी᳘॥  
एतौ तौ᳘ रुक्म᳘श्च पु᳘रुषश्च रुक्म᳘ एवे᳘न्द्रः पु᳘रुषोऽग्निस्तौ᳘ हिरण्म᳘यौ भवतो ज्यो᳘तिर्वै हि᳘रण्यं ज्यो᳘तिरिन्द्राग्नि᳘! अमृ᳘तं हि᳘रण्वममृ᳘तमिन्द्राग्नी᳘॥  
ता᳘वेता᳘विन्द्राग्नी᳘ एव᳘ चिन्वन्ति॥  
यद्धि किं᳘ चैष्टक᳘मग्नि᳘रेव तत्त᳘स्मात्त᳘दग्नि᳘ना पचन्ति यद्धि किं᳘ चाग्नि᳘ना प᳘चन्त्यग्नि᳘रेव तद᳘थ य᳘त्पु᳘रीषं स इ᳘न्द्रस्त᳘स्मात्त᳘दग्नि᳘ना न᳘ पचन्ति ने᳘दग्नि᳘रेवा᳘सन्ने᳘न्द्र इ᳘ति त᳘स्मादेता᳘विन्द्राग्नी᳘ एव᳘ चितौ᳘॥  
अ᳘थ य᳘श्चिते᳘ऽग्नि᳘र्निधीय᳘ते॥  
तदे᳘कं रूप᳘मुभौ᳘ भवतस्त᳘स्मात्ता᳘वेते᳘नैव᳘ रूपे᳘णेमाः᳘ प्रजाः प्र᳘जनयतः सै᳘षै᳘कैवे᳘ष्टकाग्नि᳘रेव ता᳘मेष स᳘र्वोऽग्नि᳘रभिस᳘म्पद्यते सै᳘वेष्टकासम्पत्त᳘देतदे᳘कमेवा᳘क्ष᳘रं वौगि᳘ति त᳘देष स᳘र्वोऽग्नि᳘रभिस᳘म्पद्यते सै᳘वा᳘क्षरसम्प᳘त्॥  
त᳘द्धैतत्प᳘श्यन्नृ᳘षिरभ्य᳘नूवाद॥  
भूत᳘म् भविष्यत्प्र᳘स्तौमि महद्ब्रह्मै᳘कमक्ष᳘रम् बहु ब्रह्मै᳘कमक्ष᳘रमि᳘त्येतद्ध्ये᳘वा᳘क्ष᳘रं स᳘र्वे देवाः स᳘र्वाणि भूता᳘न्यभिस᳘म्पद्यन्ते त᳘देतद्ब्र᳘ह्म च क्षत्रं᳘ चाग्नि᳘रेव ब्रह्मे᳘न्द्रः क्षत्र᳘मिन्द्राग्नी वै वि᳘श्वे देवा वि᳘डु वि᳘श्वे देवास्त᳘देतद्ब्र᳘ह्म क्षत्रं वि᳘ट्॥  
एत᳘द्ध स्म वै त᳘द्विद्वाञ्छ्या᳘पर्णः सायकायन᳘ आह॥  
यद्वै᳘ म इदं क᳘र्म समा᳘प्स्यत म᳘मैव᳘ प्रजा स᳘ल्वानां राजानो᳘ऽभविष्यन्म᳘म ब्राह्मणा म᳘म वै᳘श्या यत्तु᳘ म एता᳘वत्क᳘र्मणः समा᳘पि ते᳘न म उभय᳘था स᳘ल्वान्प्रजा᳘तिरेक्ष्यत इ᳘ति स᳘ एष᳘ एव श्री᳘रेष य᳘श एषो᳘ऽन्नादः᳘॥  
एत᳘द्ध वै तछा᳘ण्डिल्यः॥  
वा᳘मकक्षायणाय प्रो᳘च्योवाच श्री᳘मान्यशस्व्य᳘न्नादो᳘ भविष्यसी᳘ति श्री᳘मान्ह वै᳘ यशस्व्य᳘न्नादो᳘ भवति य᳘ एवं᳘ वे᳘द॥  
स᳘ एषो᳘ऽग्निः᳘ प्रजा᳘पतिरेव᳘॥  
त᳘ देवा᳘ एत᳘मग्नि᳘म् प्रजा᳘पतिं संस्कृत्या᳘थास्मा एत᳘त्संवत्सरे᳘ऽन्नं स᳘मस्कुर्वन्य᳘ एष᳘ महाव्रती᳘यो ग्र᳘हः॥  
त᳘मध्वर्युर्ग्र᳘हेण गृह्णाति॥  
य᳘द्गृह्णा᳘ति त᳘स्माद्ग्र᳘हस्त᳘स्मिन्नुद्गाता᳘ महाव्रते᳘न र᳘सं दधाति स᳘र्वाणि हैता᳘नि सा᳘मानि य᳘न्महाव्रतं त᳘दस्मिन्त्स᳘र्वैः सा᳘मभी र᳘सं दधाति त᳘स्मिन्हो᳘ता महतो᳘क्थे᳘न र᳘सं दधाति स᳘र्वा हैता ऋ᳘चो य᳘न्मह᳘दुक्थं त᳘दस्मिन्त्स᳘र्वाभिरृग्भी र᳘सं दधाति॥  
ते᳘ यदा᳘ स्तुव᳘ते यदा᳘नुशं᳘सति॥  
अ᳘थास्मिन्नेतं व᳘षट्कृते जुहोति वौगि᳘ति वा᳘ एष षडि᳘तीदं ष᳘ड्विधम᳘न्नं कृत्वा᳘स्मा अ᳘पिदधात्यात्म᳘सम्मितं य᳘दु वा᳘ आत्म᳘सम्मितम᳘न्नं त᳘दवति तन्न᳘ हिनस्ति यद्भू᳘यो हिन᳘स्ति तद्यत्क᳘नीयो न त᳘दवति॥  
स᳘ एष᳘ एवा᳘र्कः॥  
यो᳘ऽय᳘मग्नि᳘श्चितस्त᳘स्यैतद᳘न्नं क्य᳘मेष᳘ महाव्रती᳘यो ग्र᳘हस्त᳘दर्क्यं᳘ यजुष्ट᳘ एष᳘ एव᳘ महांस्त᳘स्यैतद᳘न्नं व्रतं त᳘न्महाव्रतं᳘ सामत᳘ एष᳘ उ एवोक्तद᳘न्नं थं त᳘दुक्थ᳘मृक्तस्त᳘देतदे᳘कं स᳘त्त्रेधा᳘ख्यायते॥  
स᳘ एष᳘ संवत्सरः᳘ प्राजा᳘पतिरग्निः᳘॥  
त᳘स्यार्ध᳘मेव᳘ सावित्रा᳘ण्यर्धं᳘ वैश्वकर्मणा᳘न्यष्टा᳘वेवा᳘स्य कलाः᳘ सावित्रा᳘ण्यष्टौ᳘ वैश्वकर्मणान्य᳘थ य᳘देतद᳘न्तरेण क᳘र्म क्रिय᳘ते स᳘ एव᳘ सप्तदशः᳘ प्रजा᳘पतिर्यो᳘ वै᳘ कला᳘ मनुष्या᳘णामक्ष᳘रं त᳘द्देवा᳘नाम्॥  
तद्वै लोमे᳘ति द्वे᳘ अक्ष᳘रे॥  
त्वगि᳘ति द्वे अ᳘सृगि᳘ति द्वे मे᳘द इ᳘ति द्वे᳘ मांसमि᳘ति द्वे᳘ स्नावे᳘ति द्वे अस्थी᳘ति द्वे᳘ मज्जे᳘ति द्वे ताः षो᳘डश कला अ᳘थ य᳘ एतद᳘न्तरेण प्राणः᳘ सञ्च᳘रति स᳘ एव᳘ सप्तदशः᳘ प्रजा᳘पतिः॥  
त᳘स्मा एत᳘स्मै प्राणा᳘य॥  
एताः षो᳘डश कला अ᳘न्नमभि᳘हरन्ति ता᳘ यदा᳘नभिहर्तुं ध्रियन्ते᳘ऽथैता᳘ एव᳘ जग्ध्वो᳘त्क्रामति त᳘स्मादु हैतद᳘शिशिषतस्तृप्र᳘मिव भवति प्राणै᳘रद्य᳘मानस्य त᳘स्मादु हैत᳘दुपतापी᳘ कृश᳘-इव भवति प्राणैर्हि᳘ जग्धो भ᳘वति॥  
त᳘स्मा एत᳘स्मै सप्तदशा᳘य प्रजा᳘पतये॥  
एत᳘त्सप्तदशम᳘न्नं स᳘मस्कुर्वन्य᳘ एष᳘ सौम्यो᳘ऽध्वरो᳘ऽथ या᳘ अस्य ताः षो᳘डश कला᳘ एते ते षो᳘डशर्त्वि᳘जस्त᳘स्मान्न᳘ सप्तदश᳘मृत्वि᳘जं कुर्वीत ने᳘दतिरेच᳘यानीत्य᳘थ य᳘ एवा᳘त्र र᳘सो या आ᳘हुतयो हूय᳘न्ते त᳘देव᳘ सप्तदशम᳘न्नम्॥  
ते᳘ यदा᳘ स्तुव᳘ते यदा᳘नुशं᳘सति॥  
अ᳘थास्मिन्नेतं व᳘षट्कृते जुहोति वौगि᳘ति वा᳘ एष षडि᳘तीदं ष᳘ड्विधम᳘न्नं कृत्वा᳘स्मा अ᳘पिदधात्यात्म᳘सम्मितं य᳘दु वा᳘ आत्म᳘सम्मितम᳘न्नं त᳘दवति तन्न᳘ हिनस्ति यद्भू᳘यो हिन᳘स्ति तद्यत्क᳘नीयो न त᳘दवति॥  
स᳘ एष᳘ एवा᳘र्कः॥  
यो᳘ऽय᳘मग्नि᳘श्चितस्त᳘स्यैतद᳘न्नं क्य᳘मेष᳘ सौम्यो᳘ऽध्वरस्त᳘दर्क्यं᳘ यजुष्ट᳘ एष᳘ एव᳘ महांस्त᳘स्यैतद᳘न्नं व्रतं त᳘न्महाव्रतं᳘ सामत᳘ एष᳘ उ एवोक्त᳘स्यैतद᳘न्नं थं त᳘दुक्थ᳘मृक्तस्त᳘देतदे᳘कं सत्त्रेधा᳘ख्यायते स᳘ एतेना᳘न्नेन सहो᳘र्ध्व उ᳘दक्रामत्स यः स᳘ उद᳘क्रामदसौ स᳘ आदित्यो᳘ऽथ ये᳘न तेना᳘न्नेन सहो᳘द᳘क्रामदेष स᳘ चन्द्र᳘माः॥  
स᳘ एष᳘ एवा᳘र्को य᳘ एष त᳘पति॥  
त᳘स्यैतद᳘न्नं क्य᳘मेष᳘ चन्द्र᳘मास्त᳘दर्क्यं᳘ यजुष्ट᳘ एष᳘ एव᳘ महांस्त᳘स्यैतद᳘न्नं व्रतं त᳘न्महाव्रतं᳘ सामत᳘ एष उ एवोक्त᳘स्यैतद᳘न्नं थं त᳘दुक्थ᳘मृक्तस्त᳘देतदे᳘कं स᳘त्त्रेधा᳘ख्यायत इ᳘त्यधिदेवत᳘म्॥  
अ᳘थाध्यात्म᳘म्॥  
प्राणो वा᳘ अर्कस्तस्या᳘न्नमेव क्यं᳘ त᳘दर्क्यं᳘ यजुष्टः᳘ प्राण᳘ एव᳘ माहांस्तस्या᳘न्नमेव᳘ व्रतं त᳘न्महाव्रतं᳘ सामतः᳘ प्राण᳘ उ एवोक्तस्या᳘न्नमेव थं त᳘दुक्थ᳘मृक्तस्त᳘देतदे᳘कं स᳘त्त्रेधा᳘ख्यायते स᳘ एष᳘ एवै᳘षो᳘ऽधिदेवत᳘मय᳘मध्यात्म᳘म्॥  
संवत्सरो वै᳘ प्रजा᳘पतिरग्निः᳘॥  
सो᳘मो रा᳘जा चन्द्र᳘माः स᳘ ह स्वय᳘मेवा᳘त्मा᳘नम् प्रो᳘चे यज्ञ᳘वचसे राजस्तम्बायना᳘य या᳘वन्ति वाव᳘ मे ज्यो᳘तींषि ता᳘वत्यो म इ᳘ष्टका इ᳘ति॥  
त᳘स्य वा᳘ एत᳘स्य संवत्सर᳘स्य प्रजा᳘पतेः॥  
सप्त᳘ च शता᳘नि विंशति᳘श्चाहोरात्रा᳘णि ज्यो᳘तींषि ता इ᳘ष्टकाः षष्टि᳘श्च त्री᳘णि च शता᳘णि परिश्रि᳘तः षष्टि᳘श्च त्री᳘णि च शता᳘नि य᳘जुष्मत्यः सो᳘ऽयं᳘ संवत्सरः᳘ प्रजा᳘पतिः स᳘र्वाणि भूता᳘नि ससृजे य᳘च्च प्राणि य᳘च्चाप्राण᳘मुभ᳘यान्देवमनुष्यान्त्स स᳘र्वाणि भूता᳘नि सृष्ट्वा᳘ रिरिचान᳘-इव मेने स᳘ मृत्यो᳘र्बिभयां᳘ चकार॥  
स᳘ हेक्षां᳘ चक्रे॥  
कथं न्व᳘ह᳘मिना᳘नि स᳘र्वाणि भूता᳘नि पु᳘नरात्मन्ना᳘वपेय पु᳘नरात्म᳘न्दधीय कथं न्व᳘ह᳘मेवै᳘षां स᳘र्वेषाम् भूता᳘नाम् पु᳘नरात्मा᳘ स्यामि᳘ति॥  
स᳘ द्वेधा᳘त्मा᳘नं व्यौ᳘हत्॥  
षष्टि᳘श्च त्री᳘णि च शता᳘न्यन्यतरस्ये᳘ष्टका अभवन्नेव᳘मन्यतर᳘स्य स न व्या᳘प्नोत्॥  
त्री᳘नात्म᳘नोऽकुरुत॥  
तिस्र᳘स्तिस्रो᳘ऽशीत᳘य ए᳘कैकस्ये᳘ष्टका अभवन्त्स नै᳘व व्या᳘प्नोत्॥  
चतु᳘र आत्म᳘नोऽकुरुत॥  
अशीति᳘शतेष्टकान्त्स नै᳘व व्या᳘प्नोत्॥  
प᳘ञ्चात्म᳘नोऽकुरुत॥  
चतुश्चत्वारिंशं᳘ शतमे᳘कैकस्ये᳘ष्टका अभवन्त्स नै᳘व व्या᳘प्नोत्॥  
ष᳘डात्म᳘नोऽकुरुत॥  
विंशति᳘शतेष्टकान्त्स नै᳘व व्या᳘प्नोन्न᳘ सप्तधा व्य᳘भवत्॥  
अष्टा᳘वात्म᳘नोऽकुरुत॥  
नवती᳘ष्टकान्त्स नै᳘व व्या᳘प्नोत्॥  
न᳘वात्म᳘नोऽकुरुत॥  
अशीती᳘ष्टकान्त्स नै᳘व व्या᳘प्नोत्॥  
द᳘शात्म᳘नोऽकुरुत॥  
द्वा᳘सप्ततीष्टकान्स नै᳘व व्या᳘प्नोन्नै᳘कादशधा व्य᳘भवत्॥  
द्वा᳘दशात्मनोऽकुरुत॥  
षष्टी᳘ष्टकान्त्स नै᳘व व्याप्नोन्न᳘ त्रयोदशधा व्य᳘भवन्न᳘ चतुर्दशधा᳘॥  
प᳘ञ्चदशात्म᳘नोऽकुरुत॥  
अष्टा᳘चत्वारिंशदिष्टकान्त्स नै᳘व व्या᳘प्नोत्॥  
षो᳘डशात्म᳘नोऽकुरुत॥  
प᳘ञ्चचत्वारिंशदिष्टकान्त्स नै᳘व व्या᳘प्नोन्न᳘ सप्तदशधा व्य᳘भवत्॥  
अष्टा᳘दशात्म᳘नोऽकुरुत॥  
चत्वारिंश᳘दिष्टकान्त्स नै᳘व व्या᳘श्नोन्नै᳘कां न विंशतिधा व्य᳘भवत्॥  
विंशति᳘मात्म᳘नोऽकुरुत॥  
ष᳘ट्त्रिंशदिष्टकान्त्स नै᳘व व्या᳘प्नोन्नै᳘कविंशतिधा व्य᳘भवन्न᳘ द्वाविंशतिधा न᳘ त्रयोविंशतिधा᳘॥  
च᳘तुर्विंशतिमात्म᳘नोऽकुरुत॥  
त्रिंश᳘दिष्टकान्त्सो᳘ऽत्रातिष्ठत पञ्चदशे᳘ व्यूहे तद्य᳘त्पञ्चदशे᳘ व्यूहे᳘ऽतिष्ठत त᳘स्मात्प᳘ञ्चदशापूर्य᳘माणस्य रूपा᳘णि प᳘ञ्चदशापक्षीय᳘माणस्य॥  
अ᳘थ यच्च᳘तुर्विंशतिमात्म᳘नोऽकुरुत॥  
त᳘स्माच्च᳘तुर्विंशत्यर्धमासः संवत्सरः स᳘ एतैश्च᳘तुर्विंशत्या त्रिंश᳘दिष्टकैरात्म᳘भिर्न व्य᳘भवत्स प᳘ञ्चदशा᳘ह्नो रूपा᳘ण्यपश्यदात्म᳘नस्तन्वो᳘ मुहूर्ता᳘लोकम्पृणाः प᳘ञ्चदशैव रा᳘त्रेस्तद्य᳘न्मुहु त्रा᳘यन्ते त᳘स्मान्मुहुर्ता अ᳘थ य᳘त्क्षुद्राः स᳘न्त इमां᳘लोका᳘नापूर᳘यन्ति त᳘स्माल्लोकम्पृणाः᳘॥  
एष वा᳘ इदं स᳘र्वम् पचति॥  
अहोरात्रै᳘रर्धमासैर्मा᳘सैरृतु᳘भिः संवत्सरे᳘ण त᳘दमु᳘ना पक्व᳘मय᳘म् पचति पक्व᳘स्य पक्ते᳘ति ह स्माह भा᳘रद्वाजोऽग्नि᳘ममु᳘ना हि᳘ पक्व᳘मयम् प᳘चती᳘ति॥  
ता᳘नि संवत्सरे᳘॥  
द᳘श च सह᳘स्राण्यष्टौ᳘ च शता᳘नि स᳘मपद्यन्त सो᳘ऽत्रातिष्ठत दश᳘सु च सह᳘स्रेष्वष्टासु᳘ च शते᳘षु॥  
अ᳘थ स᳘र्वाणि भूता᳘नि प᳘र्यैक्षत्॥  
स᳘ त्रय्या᳘मेव᳘ विद्या᳘यां स᳘र्वाणि भूता᳘न्यपश्यद᳘त्र हि स᳘र्वेषां छ᳘न्दसामात्मा स᳘र्वेषां स्तो᳘मानां स᳘र्वेषाम् प्राणा᳘नां स᳘र्वेषां देवा᳘नामेतद्वा᳘ अस्त्येतद्ध्य᳘मृ᳘तं यद्ध्य᳘मृ᳘तं तद्ध्य᳘स्त्येत᳘दु तद्यन्म᳘र्त्यम्॥  
स᳘ ऐक्षत प्रजा᳘पतिः॥  
त्रय्यां वाव᳘ विद्या᳘यां स᳘र्वाणि भूता᳘नि ह᳘न्त त्रयो᳘मेव विद्या᳘मात्मा᳘नमभिसंस्कर᳘वा इ᳘ति॥  
स ऋ᳘चो व्यौ᳘हत्॥  
द्वा᳘दश बृहतीसहस्रा᳘ण्येता᳘वत्यो ह᳘र्चो याः᳘ प्रजा᳘पतिसृष्टास्ता᳘स्त्रिंशत्तमे᳘ व्यूहे᳘ पङ्क्ति᳘ष्वतिष्ठन्त ता य᳘त्त्रिंशत्तमे᳘ व्यूहे᳘ऽतिष्ठन्त त᳘स्मात्त्रिंशन्मा᳘सस्य रा᳘त्रयो᳘ऽथ य᳘त्पङ्क्ति᳘षु त᳘स्मात्पा᳘ङ्क्तः प्रजा᳘पतिस्ता᳘ अष्टा᳘शतं शता᳘नि पङ्क्त᳘योऽभवन्॥  
अथे᳘तरौ वे᳘दौ व्यौ᳘हत्॥  
द्वा᳘दशैव᳘ बृहतीसहस्रा᳘ण्यष्टौ य᳘जुषां चत्वा᳘रि सा᳘म्नामेता᳘वद्धैत᳘योर्वे᳘दयोर्य᳘त्प्रजा᳘पतिसृष्टं तौ᳘ त्रिंशत्तमे᳘ व्यूहे᳘ पङ्क्ति᳘ष्वतिष्ठेतां तौ य᳘त्त्रिंशत्तमे᳘ व्यूहे᳘ऽतिष्ठेतां त᳘स्मात्त्रिंशन्मा᳘सस्य रा᳘त्रयो᳘ऽथ य᳘त्पङ्क्ति᳘षु त᳘स्मात्पा᳘ङ्क्तः प्रजा᳘पतिस्ता᳘ अष्टा᳘शतमेव᳘ शता᳘नि पङ्क्त᳘योऽभवन्॥  
ते स᳘र्वे त्र᳘यो वे᳘दाः॥  
द᳘श च सह᳘स्राण्यष्टौ᳘ च शता᳘न्यशीतोना᳘मभवन्त्स᳘ मुहूर्ते᳘न-मुहूर्तेनाशीति᳘माप्नोन्मुहूर्ते᳘न-मुहूर्तेनाशीतिः स᳘मपद्यत॥  
स᳘ एस्-उ᳘ त्रिषु᳘ लोके᳘षूखा᳘याम्॥  
यो᳘नौ रे᳘तो भूत᳘मात्मा᳘नमसिञ्चच्छन्दोम᳘यं स्तोमम᳘यम् प्राणम᳘यं देवताम᳘यं त᳘स्यार्धमासे᳘ प्रथम᳘ आत्मा स᳘मस्क्रियत द᳘वीयसि प᳘रो द᳘वीयसि प᳘रः संवत्सर᳘ एव स᳘र्वः कृत्स्नः स᳘मस्क्रियत॥  
तद्य᳘त्परिश्रि᳘तमुपा᳘धत्त॥  
तद्रा᳘त्रिमु᳘पाधत्त तद᳘नु प᳘ञ्चदश मुहूर्ता᳘न्मुहूर्तान᳘नु प᳘ञ्चदशाशीतीर᳘थ यद्य᳘जुष्मतीमुपा᳘धत्त तद᳘हरु᳘पाधत्त तद᳘नु प᳘ञ्चदश मुहूर्ता᳘न्मुहूर्तान᳘नु प᳘ञ्चदशाशीती᳘रेव᳘मेतां᳘ त्रयीं᳘ विद्या᳘मात्मन्ना᳘वपतात्म᳘न्नकुरुत सो᳘ऽत्रैव स᳘र्वेषाम् भूता᳘नामात्मा᳘भवच्छन्दोम᳘य स्तोमम᳘यः प्राणम᳘यो देवताम᳘यः स᳘ एतन्म᳘य एव᳘ भूत्वो᳘र्ध्व उ᳘दक्रामत्स यः स᳘ उद᳘क्रामदेष स᳘ चन्द्र᳘माः॥  
त᳘स्यैषा᳘ प्रतिष्ठा᳘॥  
य᳘ एष त᳘पत्येत᳘स्मादेवा᳘ध्यचीयतैत᳘स्मिन्न᳘ध्यचीयतात्म᳘न एवै᳘नं तन्नि᳘रमिमीतात्म᳘नः प्रा᳘जनयत्॥  
स य᳘दग्निं᳘ चेष्य᳘माणो दी᳘क्षते॥  
य᳘थैव त᳘त्प्रजा᳘पतिरेषु᳘ त्रिषु᳘ लोके᳘षूखा᳘यां यो᳘नौ रे᳘तो भूत᳘मात्मा᳘नम᳘सिञ्चदेव᳘मेवै᳘ष᳘ एत᳘दात्मा᳘नमुखा᳘यां यो᳘नौ रे᳘तो भूतं᳘ सिञ्चति छन्दोम᳘यं स्तोमम᳘यम् प्राणम᳘यं देवताम᳘यं त᳘स्यार्धमासे प्रथम᳘ आत्मा सं᳘स्क्रियते द᳘वीयसि प᳘रो द᳘वीयसि प᳘रः संवत्सर᳘ एव स᳘र्वः कृत्स्नः सं᳘स्क्रियते॥  
तद्य᳘त्परिश्रि᳘तमुपधत्ते᳘॥  
तद्रा᳘त्रिमु᳘पधत्ते तद᳘नु प᳘ञ्चदश मुहूर्ता᳘न्मुहूर्तान᳘नु प᳘ञ्चदशाशीतीर᳘थ यद्य᳘जुष्मतीमुपधत्ते तद᳘हरु᳘पधत्ते तद᳘नु प᳘ञ्चदश मूहूर्ता᳘न्मुहूर्तान᳘नु प᳘ञ्चदशाशीती᳘रेव᳘मेतां᳘ त्रयीं᳘ विद्या᳘मात्मन्ना᳘वपत आत्म᳘न्कुरुते सो᳘ऽत्रैव स᳘र्वेषाम् भूता᳘नामात्मा᳘ भवति छन्दोम᳘य स्तोमम᳘यः प्राणम᳘यो देवताम᳘यः स᳘ एतन्म᳘य एव᳘ भूत्वो᳘र्ध्व उ᳘त्क्रामति॥  
त᳘स्यैषा᳘ प्रतिष्ठा᳘॥  
य᳘ एष त᳘पत्येत᳘स्माद्वेवा᳘धिचीयत एत᳘स्मिन्न᳘धिचीयत आत्म᳘न एवै᳘नं तन्नि᳘र्मिमीत आत्म᳘नः प्र᳘जनयति स᳘ यदै᳘वंवि᳘दस्मा᳘ल्लोकात्प्रैत्य᳘थैत᳘मेवा᳘त्मा᳘नमभिस᳘म्भवति छन्दोम᳘यम् प्राणम᳘यं देवताम᳘यं स᳘ एतन्म᳘य एव᳘ भूत्वो᳘र्ध्व उ᳘त्क्रामति य᳘ एवं᳘ विद्वा᳘नेतत्क᳘र्म कुरुते यो᳘ वैत᳘देवं वे᳘द॥  
एष वै᳘ मृत्युर्य᳘त्संवत्सरः᳘॥  
एष हि म᳘र्त्यानामहोरात्रा᳘भ्यामा᳘युः क्षिणोत्य᳘थ म्रियन्ते त᳘स्मादेष᳘ एव᳘ मृत्युः स यो᳘ हैत᳘म् मृत्युं᳘ संवत्सरं वे᳘द न᳘ हास्यैष᳘ पुरा᳘ जर᳘सोऽहोरात्रा᳘भ्यामा᳘युः क्षिणो᳘ति स᳘र्वं हैवा᳘युरेति॥  
एष᳘ उ एवा᳘न्तकः॥  
एष हि म᳘र्त्यानामहोरात्रा᳘भ्यामा᳘युषो᳘ऽन्तं ग᳘च्छत्य᳘थ म्रियन्ते त᳘स्मादेष᳘ एवा᳘न्तकः स यो हैतम᳘न्तकम् मृत्युं᳘ संवत्सरं वे᳘द न᳘ हास्यैष᳘ पुरा᳘ जर᳘सोऽहोरात्रा᳘भ्यामा᳘युषो᳘ऽन्तं ग᳘च्छति स᳘र्वं हैवा᳘युरेति॥  
ते᳘ देवाः᳘॥  
एत᳘स्माद᳘न्तकान्मृत्योः᳘ संवत्सरा᳘त्प्रजा᳘पतेर्बिभयां᳘ चक्रुर्यद्वै᳘ नोऽय᳘महोरात्रा᳘भ्यामा᳘युषो᳘ऽन्तं न ग᳘च्छेदि᳘ति॥  
त᳘ एता᳘न्यज्ञक्रतूं᳘स्तेनिरे॥  
अग्निहोत्रं᳘ दर्शपूर्णमासौ᳘ चातुर्मास्या᳘नि पशुबन्धं᳘ सौम्य᳘मध्वरं त᳘ ए᳘तैर्यज्ञक्रतु᳘भिर्य᳘जमाना ना᳘मृतत्व᳘मानशिरे॥  
ते हा᳘प्यग्निं᳘ चिक्यिरे॥  
ते᳘ऽपरिमिता एव᳘ परिश्रि᳘त उ᳘पदधुर᳘परिमिता य᳘जुष्मतीर᳘परिमिता लोकम्पृणा य᳘थेदम᳘प्येतर्ह्ये᳘क उपद᳘धती᳘ति देवा᳘ अकुर्वन्नि᳘ति ते᳘ ह नै᳘वा᳘मृतत्व᳘मानशिरे॥  
ते᳘ऽर्चन्तः श्रा᳘म्यन्तश्चेरुः॥  
अमृतत्व᳘मवरु᳘रुत्समानास्ता᳘न्ह प्रजा᳘पतिरुवाच न वै᳘ मे स᳘र्वाणि रूपाण्यु᳘पधत्था᳘ति वैव᳘ रेच᳘यथ न᳘ वाभ्या᳘पयथ त᳘स्मान्ना᳘मृ᳘ता भवथे᳘ति॥  
ते᳘ होचुः॥  
ते᳘भ्यो वै᳘ नस्त्व᳘मेव त᳘द्ब्रूहि य᳘था ते स᳘र्वाणि रूपा᳘ण्युपद᳘धामे᳘ति॥  
स᳘ होवाच॥  
षष्टिं᳘ च त्री᳘णि च शता᳘नि परिश्रि᳘त उ᳘पधत्त षष्टिं᳘ च त्री᳘णि च शता᳘नि य᳘जुष्मतीर᳘धि ष᳘ट्त्रिंशतम᳘थ लोकम्पृणा द᳘श च सह᳘स्राण्यष्टौ᳘ च शतान्यु᳘पधत्ता᳘थ मे स᳘र्वाणि रूपाण्यु᳘पधास्यथा᳘थामृ᳘ता भविष्यथे᳘ति ते᳘ ह त᳘था देवा उ᳘पदधुस्त᳘तो देवा᳘ अमृ᳘ता आसुः॥  
स᳘ मृत्यु᳘र्देवा᳘नब्रवीत्॥  
इत्थ᳘मेव स᳘र्वे मनुष्या᳘ अमृ᳘ता भविष्यन्त्य᳘थ को म᳘ह्यम् भागो᳘ भविष्यती᳘ति ते᳘ होचुर्नातो᳘ऽपरः क᳘श्चन᳘ सह श᳘रीरेणामृ᳘तोऽसद्यदै᳘व त्व᳘मेत᳘म् भागं ह᳘रासा अ᳘थ व्यावृ᳘त्य श᳘रीरेणामृ᳘तोऽसद्यो᳘ऽमृतो᳘ऽसद्विद्य᳘या वा क᳘र्मणा वे᳘ति यद्वै तद᳘ब्रुवन्विद्य᳘या वा क᳘र्मणा वे᳘त्येषा᳘ हैव सा᳘ विद्या य᳘दग्नि᳘रेत᳘दु हैव तत्क᳘र्म य᳘दग्निः॥  
ते य᳘ एव᳘मेत᳘द्विदुः᳘॥  
ये᳘ वैतत्क᳘र्म कुर्व᳘ते मृत्वा पु᳘नः स᳘म्भवन्ति ते᳘ सम्भ᳘वन्त एवा᳘मृतत्व᳘मभिस᳘म्भवन्त्य᳘थ य᳘ एवं न᳘ विदुर्ये᳘ वैतत्क᳘र्म न᳘ कुर्व᳘ते मृत्वा पु᳘नः स᳘म्भवन्ति त᳘ एत᳘स्यैवा᳘न्नम् पु᳘नः-पुनर्भवन्ति॥  
स य᳘दग्निं᳘ चिनुते᳘॥  
एत᳘मेव तद᳘न्तकम् मृत्युं᳘ संवत्सर᳘म् प्रजा᳘पतिमग्नि᳘माप्नोति यं᳘ देवा आ᳘प्नुवन्नेतमु᳘पधत्ते य᳘थैवै᳘नमदो᳘ देवा᳘ उपा᳘दधत॥  
परिश्रि᳘द्भिरेवा᳘स्य रा᳘त्रीराप्नोति॥  
य᳘जुष्मतीभिर᳘हान्यर्धमासान्मा᳘सानृतूं᳘लोकमृणा᳘भिर्मुहूर्ता᳘न्॥  
तद्याः᳘ परिष्रि᳘तः॥  
रा᳘त्रिलोकास्ता रा᳘त्रीणामेव सा᳘प्तिः क्रिय᳘ते रा᳘त्रीणाम् प्रतिमा ताः᳘ षष्टि᳘श्च त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘नि संवत्सर᳘स्य रा᳘त्रयस्ता᳘सामे᳘कविंशतिं गा᳘र्हपत्ये परिश्र᳘यति द्वा᳘भ्यां ना᳘शीतिं धि᳘ष्ण्येषु द्वे᳘ एकषष्टे शते᳘ आहवनी᳘ये॥  
अ᳘थ य᳘जुष्मत्यः॥  
दर्भस्तम्बो᳘ लोगेष्टकाः᳘ पुष्करपर्णं᳘ रुक्मपुरुषौ स्रु᳘चौ स्वयमातृणा᳘ दूर्वेष्टका द्वि᳘यजू रेतःसि᳘चौ विश्व᳘ज्योतिरृतव्ये᳘ अ᳘षाढा कूर्म᳘ उलूखलमुसले᳘ उखा प᳘ञ्च पशुशीर्ष᳘णि प᳘ञ्चदशापस्याः᳘ प᳘ञ्च छन्दस्याः᳘ः॥  
अ᳘थ द्विती᳘या॥  
प᳘ञ्चाश्विन्यो᳘ द्वे᳘ ऋतव्ये᳘ प᳘ञ्च वैश्वदेव्यः᳘ प᳘ञ्च प्राणभृ᳘तः प᳘ञ्चापस्या᳘ ए᳘कया न᳘ विंशति᳘र्वयस्या᳘स्ता ए᳘कचत्वारिंशद्द्विती᳘या चि᳘तिः॥  
अ᳘थ तृती᳘या॥  
स्वयमातृणा प᳘ञ्च दि᳘श्या विश्व᳘ज्योतिश्च᳘तस्र ऋतव्या᳘ द᳘श प्राणभृ᳘तः ष᳘ट्त्रिंशच्छन्दस्या᳘श्च᳘तुर्दश वा᳘लखिल्यास्ता ए᳘कसप्ततिस्तृती᳘या चि᳘तिः॥  
अ᳘थ चतुर्थी᳘॥  
अष्टा᳘दश प्रथमा अ᳘थ द्वा᳘दशा᳘थ सप्त᳘दश ताः᳘ सप्त᳘चत्वारिंशच्चतुर्थी चि᳘तिः॥  
अ᳘थ पञ्चमी॥  
प᳘ञ्चासपत्ना᳘श्चत्वारिंश᳘द्विरा᳘ज ए᳘कया न᳘ त्रिंशत्स्तो᳘मभागाः प᳘ञ्च नाकस᳘दः प᳘ञ्च प᳘ञ्चचूडा ए᳘कत्रिंशच्छन्दस्या᳘ अष्टौ गा᳘र्हपत्यो चि᳘तिरष्टौ᳘ पुनश्चिति᳘रृतव्ये᳘ विश्व᳘ज्योतिर्विकर्णी᳘ च स्वयमातृणा चा᳘श्मा पृ᳘श्निर्य᳘श्चिते᳘ऽग्नि᳘र्निधीय᳘ते ता᳘ अष्टात्रिंशं᳘ शत᳘म् पञ्चमी चि᳘तिः॥  
ताः स᳘र्वाः पञ्च᳘भिर्न᳘ चत्वा᳘रि शता᳘नि॥  
त᳘यो याः᳘ षष्टि᳘श्च त्री᳘णि च शतान्य᳘हर्लोकास्ता अ᳘ह्नामेव सा᳘प्तिः क्रियते᳘ऽह्नाम् प्रतिमा ताः᳘ षष्टि᳘श्च त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘नि संवत्सरस्या᳘हान्य᳘थ याः ष᳘ट्त्रिंशत्पु᳘रीषं ता᳘सां षट्त्रिंशी त᳘तो याश्च᳘तुर्विंशतिरर्धमास᳘लोकास्ता᳘ अर्धमासा᳘नामेव सा᳘प्तिः क्रिय᳘तेऽर्धमासा᳘नाम् प्रतिमा᳘थ या द्वा᳘दश मा᳘सलोकास्ता मा᳘सानामेव सा᳘प्तिः क्रिय᳘ते मा᳘सानाम् प्रतिमा ता᳘ उ द्व᳘-द्वे सह᳘र्तु᳘लोका ऋतूना᳘मशून्य᳘तायै॥  
अ᳘थ या᳘ लोकम्पृणाः᳘॥  
मुहुर्त᳘लोकास्ता᳘ मुहूर्ता᳘नामेव सा᳘प्तिः क्रिय᳘ते मुहूर्ता᳘नाम् प्रतिमा ता द᳘श च सह᳘स्राण्यष्टौ᳘ च शता᳘नि भवन्त्येता᳘वन्तो हि᳘ संवत्सर᳘स्य मुहूर्तास्ता᳘सामे᳘कविह्+शतिं गा᳘र्हपत्य उपद᳘धाति द्वा᳘भ्यां ना᳘शीतिं धि᳘ष्ण्येष्वाहवनी᳘य इ᳘तरा एता᳘वन्ति वै᳘ संवत्सर᳘स्य रूपा᳘णि ता᳘न्यस्या᳘त्राप्तान्युपहितानि भवन्ति॥  
तद्धै᳘के॥  
आहवनी᳘य एवै᳘तां᳘ सम्प᳘दमापिपयिषन्त्यन्ये वा᳘ एते᳘ऽग्न᳘यश्चिताः कि᳘मन्यत्रो᳘पहिता इह स᳘म्पश्येमे᳘ति न त᳘था कुर्याद्द᳘श वा᳘ एता᳘नग्नीं᳘श्चिनुते᳘ऽष्टौ धि᳘ष्ण्यानाहवनी᳘यं च गा᳘र्हपत्यं च त᳘स्मादाहुर्विरा᳘डग्निरि᳘ति द᳘शाक्षरा हि᳘ विराट् तान्नु स᳘र्वाने᳘कमिवैवा᳘चक्षतेऽग्निरि᳘त्येत᳘स्य ह्ये᳘वै᳘ता᳘नि स᳘र्वाणि रूपा᳘णि य᳘था संवत्सर᳘स्याहोरात्रा᳘ण्यर्धमासा मा᳘सा ऋत᳘व एव᳘मस्यैता᳘नि स᳘र्वाणि रूपा᳘णि॥  
ते ये᳘ ह त᳘था कुर्व᳘न्ति॥  
एता᳘नि हास्य ते᳘ रूपा᳘णि बहिर्धा᳘ कुर्वन्त्य᳘थो पापवस्यसं᳘ कुर्वन्ति क्षत्रा᳘य वि᳘शम् प्रतिप्रति᳘नीम् प्रत्युद्यामि᳘नीमाग्नीध्री᳘ये वा अ᳘श्मानम् पृ᳘श्निमु᳘पदधात्य᳘थ तं स᳘म्पश्यति कि᳘मु तं᳘ सम्प᳘श्यन्नि᳘तरा न स᳘म्पश्येद्ये᳘नैव नि᳘रृतिम् पाप्मा᳘नमपहते स᳘ एकादशः᳘॥  
त᳘दाहुः॥  
कथ᳘मु ता अ᳘त्र न स᳘म्पश्यती᳘ति न ह्ये᳘ना अभिजुहोत्या᳘हुत्या वा इ᳘ष्टका स᳘र्वा कृत्स्ना भ᳘वती᳘ति॥  
त᳘दाहुः॥  
कथ᳘मस्यैता अ᳘नतिरिक्ता उ᳘पहिता भवन्ती᳘ति वीर्यं᳘ वा᳘ अस्यैता अ᳘नतिरिक्तं वै पु᳘रुषं वीर्यं᳘ स᳘ ह वा᳘ एतं स᳘र्वं कृत्स्नम् प्रजा᳘पतिं सं᳘स्करोति य᳘ एवं᳘ विद्वा᳘नेतत्क᳘र्म कुरुते यो᳘ वैत᳘देवं वे᳘द॥  
प्रजा᳘पतिं वै᳘ प्रजाः᳘ सृज᳘मानम्॥  
पाप्मा᳘ मृत्यु᳘रभिप᳘रिजघान स त᳘पोऽतप्यत सह᳘स्रं संवत्सरा᳘न्पाप्मा᳘नं विजि᳘हासन्॥  
त᳘स्य त᳘पस्तेपान᳘स्य॥  
एभ्यो᳘ लोमगर्ते᳘भ्य ऊर्ध्वा᳘नि ज्यो᳘तींष्यायंस्तद्या᳘नि ता᳘नि ज्यो᳘तींष्येता᳘नि ता᳘नि न᳘क्षत्राणि या᳘वन्त्येता᳘नि न᳘क्षत्राणि ता᳘वन्तो लोमगर्ता या᳘वन्तो लोमगर्तास्ता᳘वन्तः सह᳘स्रसंवत्सरस्य मुहूर्ताः᳘॥  
स᳘ सहस्रतमे᳘ संवत्सरे᳘॥  
सर्वो᳘ऽत्यपवत स यः सो᳘ऽत्य᳘पवताय᳘मेव स᳘ वायुर्यो᳘ऽयम् प᳘वते᳘ऽथ यं त᳘म् पाप्मा᳘नमत्य᳘पवतेदं तछ᳘रीरं क᳘ उ त᳘स्मै मनुष्यो᳘ यः᳘ सह᳘स्रसंवत्सरमवरुन्धीत᳘ विद्य᳘या ह वा᳘ एवंवि᳘त्सह᳘स्रसंवत्सरम᳘वरुन्द्धे॥  
स᳘र्वा एवै᳘ता इ᳘ष्टकाः साहस्रीरु᳘पासीत॥  
रात्रिसहस्रे᳘ण रात्रिसहस्रेणै᳘कैकाम् परिश्रि᳘तं स᳘म्पन्नामु᳘पासीताहःसहस्रे᳘णाहःसहस्रेणै᳘कैकामहर्भा᳘जमर्धमाससहस्रे᳘णार्धमाससहस्रेणै᳘कैकामर्धमासभा᳘जम् माससहस्रे᳘ण-माससहस्रेणै᳘कैकाम् मासभा᳘जमृतुसहस्रे᳘णर्तृसहस्रेणै᳘कैकामृतुभा᳘जम् मुहूर्तसहस्रे᳘ण-मुहूर्तसहस्रेणै᳘कैकाम् मुहूर्तभा᳘जं संवत्सरसहस्रे᳘ण संवत्सरं ते य᳘ एत᳘मेव᳘मग्निं᳘ संवत्सरे᳘ण स᳘म्पन्नं विदुः᳘ सहस्रतमीं᳘ हास्य ते᳘ कलां᳘ विदुर᳘थ य᳘ एनमेवं न᳘ विदुर्न᳘ हास्य ते᳘ सहस्रतमीं᳘ चन᳘ कलां᳘ विदुर᳘थ य᳘ एवै᳘वं वे᳘द यो᳘ वैतत्क᳘र्म कुरुते स᳘ हैवै᳘तं स᳘र्वं कृत्स्न᳘म् प्राजापत्य᳘मग्नि᳘माप्नोति य᳘म् प्रजा᳘पतिरा᳘प्नोत्त᳘स्मादेवंवित्त᳘प एव᳘ तप्येत य᳘दु ह वा᳘ एवंवित्त᳘प तप्य᳘त आ᳘ मैथुनात्स᳘र्वं हास्य त᳘त्स्वर्गं᳘ लोक᳘मभिस᳘म्भवति॥  
त᳘देत᳘दृचा᳘भ्यु᳘क्तम्॥  
न मृ᳘षा श्रान्तं यद᳘वन्ति देवा इ᳘ति न᳘ हैवै᳘वं᳘ विदु᳘षः किं᳘ चन मृ᳘षा श्रान्त᳘म् भवति त᳘थो हास्यैतत्स᳘र्वं देवा᳘ अवन्ति॥  
अ᳘थादेशा᳘ उपनिष᳘दाम्॥  
वायु᳘रग्निरि᳘ति ह शाकायनि᳘न उ᳘पासत आदित्यो᳘ऽग्निरि᳘त्यु है᳘क आहुर᳘थ ह स्माह श्रौ᳘मत्यो वा हा᳘लिङ्गवो वा वायु᳘रेवा᳘ग्निस्त᳘स्माद्यदै᳘वा᳘ध्वर्यु᳘रुत्तमं क᳘र्म करोत्य᳘थैत᳘मेवा᳘प्येती᳘ति॥  
शा᳘ट्यायनिरु ह स्माह॥  
संवत्सर᳘ एवा᳘ग्निस्त᳘स्य वसन्तः शि᳘रो ग्रीष्मो द᳘क्षिणः पक्षो᳘ वर्षा उ᳘त्तरः शर᳘दृतुर्म᳘ध्यमात्मा᳘ हेमन्तशिशिरा᳘वृतू पु᳘छम् प्रतिष्ठा वा᳘गग्निः᳘ प्राणो᳘ वायुश्च᳘क्षुरादित्यो म᳘नश्चन्द्र᳘माः श्रो᳘त्रं दि᳘श आ᳘पो मिथुनं त᳘पः प्रतिष्ठा मा᳘साः प᳘र्वाण्यर्धमासा᳘ नाड्यो᳘ऽहोरात्रा᳘णि रजतसुवर्णा᳘नि प᳘त्राणि स᳘ एवं᳘ देवान᳘प्येती᳘ति संवत्सरो᳘ऽग्निरि᳘त्यु हैव᳘ विद्यादेतन्म᳘यो भवती᳘ति त्वे᳘व᳘ विद्यात्॥  
चे᳘लक उ ह स्माह शाण्डिल्यायनः᳘॥  
इम᳘ एव᳘ लोका᳘स्तिस्रः᳘ स्वयमातृण᳘वत्यश्चि᳘तयो य᳘जमानश्चतुर्थी स᳘र्वे का᳘माः पञ्चमी᳘मां᳘श्च लोका᳘न्त्संस्कुर्व᳘ आत्मा᳘नं च स᳘र्वांश्च का᳘मानि᳘त्येव᳘ विद्यादि᳘ति॥  
