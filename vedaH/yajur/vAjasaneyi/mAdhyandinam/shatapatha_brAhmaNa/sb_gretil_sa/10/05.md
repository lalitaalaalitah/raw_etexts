
त᳘स्य वा᳘ एत᳘स्याग्नेः᳘॥  
वा᳘गेवो᳘पनिष᳘द्वाचा हि᳘ चीय᳘त ऋचा य᳘जुषा साम्ने᳘ति नु दैव्या᳘थ य᳘न्मानुष्या᳘ वाचाहे᳘तीदं᳘ कुरुते᳘तीदं᳘ कुरुते᳘ति त᳘दु ह त᳘या चीयते॥  
सा वा᳘ एषा वा᳘क्त्रेधाविहिता᳘॥  
ऋ᳘चो य᳘जूंषि सा᳘मानि ते᳘नाग्नि᳘स्त्रेधाविहित᳘ एते᳘न हि᳘ त्रये᳘ण चीयतेऽप्य᳘हैवं᳘ त्रेधाविहित᳘ इत्थं᳘ ह त्वे᳘वा᳘पि त्रेधाविहितो य᳘दस्मिंस्त्रेधाविहिता इ᳘ष्टका उपधीय᳘न्ते पुं᳘नाम्न्य स्त्री᳘नाम्न्यो न᳘पुंसकनाम्न्यस्त्रेधाविहिता᳘न्यु एवे᳘मा᳘नि पु᳘रुषस्या᳘ङ्गानि पुं᳘नामानि स्त्री᳘नामानि न᳘पुंसकनामानि॥  
सो᳘ऽय᳘मात्मा᳘ त्रेधाविहित᳘ एव॥  
सो᳘ऽने᳘न त्रे᳘धाविहिते᳘नात्म᳘नैतं᳘ त्रेधाविहितं दै᳘वममृ᳘तमाप्नोति ता᳘ उ स᳘र्वा इ᳘ष्टका इ᳘त्येवा᳘चक्षते ने᳘ष्टक इ᳘ति ने᳘ष्टकमि᳘ति वाचो᳘ रूपे᳘ण वाग्घ्ये᳘वै᳘तत्स᳘र्वं यत्स्त्री पु᳘नान्न᳘पुंसकं वाचा ह्ये᳘वै᳘तत्स᳘र्वमाप्तं त᳘स्मादेना अङ्गिरस्व᳘द्ध्रुवा᳘ सीदे᳘त्येव स᳘र्वाः साद᳘यति ना᳘ङ्गिरस्व᳘द्ध्रुवः᳘ सीदे᳘ति ना᳘ङ्गिरस्व᳘द्ध्रुवं᳘ सीदे᳘ति वा᳘चं ह्ये᳘वै᳘तां᳘ संस्कुरुते॥  
सा या सा वा᳘गसौ स᳘ आदित्यः᳘॥  
स᳘ एष᳘ मृत्युस्तद्यकिं᳘ चार्वाची᳘नमादित्यात्स᳘र्वं त᳘न्मृत्यु᳘नाप्तं स यो᳘ हैनम᳘तोऽर्वाची᳘नं चिनुते᳘ मृत्यु᳘ना हैनं स᳘ आप्तं᳘ चिनुते मृत्य᳘वे ह स᳘ आत्मा᳘नम᳘पिदधात्य᳘थ य᳘ एनम᳘त ऊर्ध्वं᳘ चिनुते स᳘ पुनर्मृत्युम᳘पजयति विद्य᳘या ह वा᳘ अस्यैषो᳘ऽत ऊर्ध्वं᳘ चितो᳘ भवति॥  
सा वा᳘ एषा वा᳘क्त्रेधाविहिता᳘॥  
ऋ᳘चो य᳘जूंषि सा᳘मानि म᳘ण्डलमेव᳘र्चोऽर्चिः सा᳘मानि पु᳘रुषो य᳘जूंष्य᳘थैत᳘दमृ᳘तं य᳘देत᳘दर्चिर्दी᳘प्यत इदं त᳘त्पुष्करपर्णं तद्य᳘त्पुष्करपर्ण᳘मुपधा᳘याग्निं᳘ चिनो᳘त्येत᳘स्मिन्नेवै᳘त᳘दमृ᳘त ऋङ्म᳘यं यजुर्म᳘यं सामम᳘यमात्मा᳘नं सं᳘स्कुरुते सो᳘ऽमृ᳘तो भवति॥  
य᳘देतन्म᳘ण्डलं त᳘पति॥  
त᳘न्मह᳘दुक्थं ता ।!चः स᳘ ऋचां᳘ लोको᳘ऽथ य᳘देत᳘दर्चिर्दी᳘प्यते त᳘न्महाव्रतं ता᳘नि सा᳘मानि स सा᳘म्नां लोको᳘ऽथ य᳘ एष᳘ एत᳘स्मिन्म᳘ण्डले पु᳘रुषः सो᳘ऽग्निस्ता᳘नि य᳘जूंषि स य᳘जुषां लोकः॥  
सैषा᳘ त्रय्ये᳘व᳘ विद्या᳘ तपति॥  
त᳘द्धैतदप्य᳘विद्वांस आहुस्त्रयी वा᳘ एषा᳘ विद्या त᳘पती᳘ति वा᳘ग्घैव तत्प᳘श्यन्ती वदति॥  
स᳘ एष᳘ एत᳘स्मिन्म᳘ण्डले पु᳘रुषो᳘ऽथैत᳘दमृ᳘तं य᳘देत᳘दर्चिर्दी᳘प्यते त᳘स्मान्मृत्युर्न᳘ म्रियतेऽमृ᳘ते ह्य᳘न्तस्त᳘स्मादु न᳘ दृश्यतेऽमृ᳘ते ह्य᳘न्तः᳘॥  
त᳘देष श्लो᳘को भवति॥  
अ᳘न्तरम् मृत्यो᳘रमृ᳘तमित्य᳘वरं ह्येत᳘न्मृत्यो᳘रमृ᳘तम् मृत्या᳘वमृ᳘तमा᳘हितमि᳘त्येत᳘स्मिन्हि पु᳘रुष एतन्म᳘ण्डलम् प्र᳘तिष्ठितं त᳘पति मृत्युर्वि᳘वस्वन्तं वस्त इ᳘त्यसौ वा᳘ आदित्यो वि᳘वस्वानेष ह्य᳘होरात्रे᳘ विव᳘स्ते त᳘मेष᳘ वस्ते सर्व᳘तो ह्ये᳘नेन प᳘रिवृतो मृत्यो᳘रात्मा वि᳘वस्वती᳘त्येत᳘स्मिन्हि म᳘ण्डल एत᳘स्य पु᳘रुषस्यात्मै᳘त᳘देष श्लो᳘को भवति॥  
त᳘योर्वा᳘ एत᳘योः॥  
उभ᳘योरेत᳘स्य चार्चि᳘ष एत᳘स्य च पु᳘रुषस्यैतन्म᳘ण्डलम् प्रतिष्ठा त᳘स्मान्मह᳘दुक्थम् प᳘रस्मै न᳘ शंसेन्ने᳘देता᳘म् प्रतिष्ठां᳘ छिन᳘दा इ᳘त्येतां᳘ ह स᳘ प्रतिष्ठां᳘ छिन्त्ते यो᳘ मह᳘दुक्थम् प᳘रस्मै शं᳘सति त᳘स्मादुक्थशसम् भू᳘यिष्ठम् प᳘रिचक्षते प्रतिष्ठाछिन्नो हि भ᳘वती᳘त्यधिदेवत᳘म्॥  
अ᳘थाधियज्ञ᳘म्॥  
य᳘दे तन्म᳘ण्डलं त᳘पत्ययं स᳘ रुक्मो᳘ऽथ य᳘देत᳘दर्चिर्दी᳘प्यत इदं त᳘त्पुष्करपर्णमा᳘पो ह्ये᳘ता आ᳘पः पुष्करपर्णम᳘थ य᳘ एष᳘ एत᳘स्मिन्म᳘ण्डले पु᳘रुषोऽय᳘मेव स यो᳘ऽयं᳘ हिरण्म᳘यः पु᳘रुषस्त᳘देत᳘देवै᳘त᳘त्त्रयं᳘ संस्कृ᳘त्येहो᳘पधत्ते त᳘द्यज्ञ᳘स्यैवा᳘नु संस्था᳘मूर्ध्वमु᳘त्क्रामति त᳘देतम᳘प्येति य᳘ एष त᳘पति त᳘स्मादग्निं ना᳘द्रियेत प᳘रिहन्तुममु᳘त्र ह्ये᳘ष᳘ तदा᳘ भवतीत्यु एवा᳘धियज्ञ᳘म्॥  
अ᳘थाध्यात्म᳘म्॥  
य᳘देतन्म᳘ण्डलं त᳘पति य᳘श्चैष᳘ रुक्म᳘ इदं त᳘छुक्ल᳘मक्षन्न᳘थ य᳘देत᳘दर्चिर्दी᳘प्यते य᳘च्चैत᳘त्पुष्करपर्ण᳘मिदं त᳘त्कृष्ण᳘मक्षन्न᳘थ य᳘ एष᳘ एत᳘स्मिन्मण्डले पु᳘रुषो य᳘श्चैष᳘ हिरण्म᳘यः पु᳘रुषोऽय᳘मेव स यो᳘ऽयं᳘ दक्षिणे᳘ऽक्षन्पु᳘रुषः॥  
स᳘ एष᳘ एव᳘ लोकम्पृणा᳘॥  
ता᳘मेष स᳘र्वोऽग्नि᳘रभिस᳘म्पद्यते त᳘स्यैत᳘न्मिथुनं यो᳘ऽयं᳘ सव्ये᳘ऽक्षन्पु᳘रुषोऽर्ध᳘मु हैत᳘दात्म᳘नो य᳘न्मिथुनं᳘ यदा वै᳘ सह᳘ मिथुनेना᳘थ सर्वो᳘ऽथ कृत्स्नः᳘ कृत्स्न᳘तायै तद्यत्ते द्वे भ᳘वतो द्वन्द्वं हि मिथुन᳘म् प्रज᳘ननं त᳘स्माद्द्वे᳘-द्वे लोकम्पृणे उ᳘पधीयेते त᳘स्मादु द्वा᳘भ्यां चि᳘तिम् प्र᳘णयन्ति॥  
स᳘ एष᳘ एवे᳘न्द्रः॥  
यो᳘ऽयं᳘ दक्षिणे᳘ऽक्षन्पु᳘रुषो᳘ऽथेयमिन्द्राणी ता᳘भ्यां देवा᳘ एतां वि᳘धृतिमकुर्वन्ना᳘सिकां त᳘स्माज्जाया᳘या अ᳘न्ते ना᳘श्नीयाद्वीर्य᳘वान्हास्माज्जायते वीर्य᳘वन्तमु ह सा᳘ जनयति य᳘स्या अ᳘न्ते ना᳘श्ना᳘ति॥  
त᳘देत᳘द्देवव्रतं᳘॥  
राजन्य᳘बन्धवो मनुष्या᳘णामनुतमां᳘ गोपायन्ति त᳘स्मादु ते᳘षु वीर्य᳘वान्जायतेऽमृतवा᳘का व᳘यसां सा᳘ क्षिप्रश्येनं᳘ जनयति॥  
तौ हृ᳘दयस्याकाश᳘म् प्रत्यवे᳘त्य॥  
मिथुनी᳘भवतस्तौ᳘ यदा᳘ मिथुनस्या᳘न्तं ग᳘च्छतो᳘ऽथ हैतत्पु᳘रुषः स्वपिति तद्य᳘था हैवे᳘द᳘म् मानुष᳘स्य मिथुनस्या᳘न्तं गत्वा᳘संविद᳘ इव भ᳘वत्येवं᳘ हैवै᳘त᳘दसंविद᳘-इव भवति दै᳘वं ह्ये᳘त᳘न्मिथुन᳘म् परमो᳘ ह्येष᳘ आनन्दः᳘॥  
त᳘स्मादेवंवि᳘त्स्वप्यात्॥  
लोक्यं᳘ हैते᳘ एव त᳘द्देव᳘ते मिथुने᳘न प्रिये᳘ण धा᳘म्ना स᳘मर्धयति त᳘स्मादु ह स्व᳘पन्तं धुरे᳘व न᳘ बोधयेन्ने᳘देते᳘ देव᳘ते मिथुनोभ᳘वन्त्यौ हिन᳘सानी᳘ति त᳘स्मादु हैत᳘त्सुषुपु᳘षः श्लेष्मण᳘मिव मु᳘खम् भवत्येते᳘ एव त᳘द्देव᳘ते रे᳘तः सिञ्चतस्त᳘स्माद्रे᳘तस इदं स᳘र्वं स᳘म्भवति य᳘दिदं किं᳘ च॥  
स᳘ एष᳘ एव᳘ मृत्युः᳘॥  
य᳘ एष᳘ एत᳘स्मिन्म᳘ण्डले पु᳘रुषो य᳘श्चायं᳘ दक्षिणे᳘ऽक्षन्पु᳘रुषस्त᳘स्य हैत᳘स्य हृ᳘दये पा᳘दाव᳘तिहतौ तौ᳘ हैत᳘दाछिद्यो᳘त्क्रामति स᳘ यदो᳘त्क्रा᳘मत्य᳘थ हैतत्पु᳘रुषो म्रियते त᳘स्मादु हैतत्प्रे᳘तमाहुरा᳘छेद्यस्ये᳘ति॥  
एष᳘ उ एव᳘ प्राणः᳘॥  
एष ही᳘माः स᳘र्वाः प्रजा᳘ प्रण᳘यति त᳘स्यैते᳘ प्राणाः स्वाः स᳘ यदा स्व᳘पित्य᳘थैनमेते᳘ प्राणाः स्वा अ᳘पियन्ति त᳘स्मात्स्वाप्ययः᳘ स्वाप्ययो᳘ ह वै तं स्व᳘प्न इत्या᳘चक्षते परो᳘ऽक्षम् परो᳘ऽक्षकामा हि᳘ देवाः᳘॥  
स᳘ एतैः᳘ सुप्तः᳘॥  
न क᳘स्य चन᳘ वेद न म᳘नसा सं᳘कल्पयति न᳘ वाचा᳘न्नस्य र᳘सं वि᳘जानाति न᳘ प्राणे᳘न गन्धं वि᳘जानाति न च᳘क्षुषा पश्यति न श्रो᳘त्रेण शृणो᳘त्येतं ह्ये᳘ते᳘ तदा᳘पीता भ᳘वन्ति स᳘ एष ए᳘कः स᳘न्प्रजा᳘सु बहुधा व्या᳘विष्टस्त᳘स्मादे᳘का सती᳘ लोकम्पृणा स᳘र्वमग्नि᳘मनुवि᳘भवत्य᳘थ यदे᳘क एव त᳘स्मादे᳘का॥  
त᳘दाहुः॥  
ए᳘को मृत्यु᳘र्बह᳘वा३ इत्ये᳘कश्च बह᳘वश्चे᳘ति ह ब्रूयाद्यद᳘हासा᳘वमु᳘त्र तेनैको᳘ऽथ य᳘दिह᳘ प्रजा᳘सु बहुधा व्या᳘विष्टस्ते᳘नो बह᳘वः॥  
त᳘दाहुः॥  
अन्तिके᳘ मृत्यु᳘र्दूरा इ᳘त्यन्तिके᳘ च दूरे चे᳘ति ह ब्रूयाद्यद᳘हाय᳘मिहा᳘ध्यात्मं ते᳘नान्तिके᳘ऽथ य᳘दसा᳘वमु᳘त्र ते᳘नो दूरे᳘॥  
त᳘देष श्लो᳘को भवति॥  
अ᳘न्ने भात्य᳘पश्रितो र᳘सानां सङ्क्ष᳘रेऽमृ᳘त इ᳘ति य᳘देत᳘न्म᳘ण्डलं त᳘पति तद᳘न्नम᳘थ य᳘ एष᳘ एत᳘स्मिन्म᳘ण्डले पु᳘रुषः सो᳘ऽत्ता स᳘ एत᳘स्मिन्नन्ने᳘ऽपश्रितो भाती᳘त्यधिदेवत᳘म्॥  
अ᳘थाध्यात्म᳘म्॥  
इद᳘मेव श᳘रीरम᳘न्नम᳘थ यो᳘ऽयं᳘ दक्षिणे᳘ऽक्षन्पु᳘रुषः सो᳘ऽत्ता स᳘ एत᳘स्मिन्नन्ने᳘ऽपश्रितो भाति॥  
त᳘मेत᳘मग्निरि᳘त्यध्वर्य᳘व उ᳘पासते॥  
य᳘जुरि᳘त्येष ही᳘दं स᳘र्वं युन᳘क्ति सामे᳘ति छन्दोगा᳘ एत᳘स्मिन्ही᳘दं स᳘र्वं समान᳘मुक्थमि᳘ति बह्वृचा᳘ एष ही᳘दं स᳘र्वमुत्थाप᳘यति यातुरि᳘ति यातुवि᳘द एते᳘न ही᳘दं स᳘र्वं यतं᳘ विषमि᳘ति सर्पाः᳘ सर्प इ᳘ति सर्पवि᳘द ऊर्गि᳘ति देवा᳘ रयिरि᳘ति मनुष्या᳘ मायेत्य᳘सुराः स्वधे᳘ति पित᳘रो देवजन इ᳘ति देवजनवि᳘दो रूपमि᳘ति गन्धर्वा᳘ गन्ध इ᳘त्यप्सर᳘सस्तं य᳘था-यथोपा᳘सते त᳘देव᳘ भवति त᳘द्धैनान्भूत्वा᳘वति त᳘स्मादेत᳘मेवंवित्स᳘र्वैरेवै᳘तैरु᳘पासीत स᳘र्वं हैत᳘द्भवति स᳘र्वं हैनमेत᳘द्भूत्वा᳘वति॥  
स᳘ एष᳘ त्रीष्टको᳘ऽग्निः᳘॥  
ऋगे᳘का य᳘जुरे᳘का सामै᳘का तद्यां कां चा᳘त्रर्चो᳘पद᳘धाति रुक्म᳘ एव त᳘स्या आय᳘तनम᳘थ यां य᳘जुषा पु᳘रुष एव त᳘स्या आय᳘तनम᳘थ यां सा᳘म्ना पुष्करपर्ण᳘मेव त᳘स्या आय᳘तनमेवं᳘ त्रीष्टकः᳘॥  
ते वा᳘ एते᳘॥  
उभे᳘ एष᳘ च रुक्म᳘ एत᳘च्च पुष्करपर्ण᳘मेतम् पु᳘रुषम᳘पीत उभे ह्यृ᳘क्सामे य᳘जुरपीत᳘ एवम्वे᳘केष्टकः॥  
स᳘ एष᳘ एव᳘ मृत्युः᳘॥  
य᳘ एष᳘ एत᳘स्मिन्म᳘ण्डले पु᳘रुषो य᳘श्चायं᳘ दक्षिणे᳘ऽक्षन्पु᳘रुषः स᳘ एष᳘ एवंवि᳘द आत्मा᳘ भवति स᳘ यदै᳘वंवि᳘दस्मा᳘ल्लोकात्प्रैत्य᳘थैत᳘मेवा᳘त्मा᳘नमभिस᳘म्भवति सो᳘ऽमृतो भवति मृत्युर्ह्य᳘स्यात्मा भ᳘वति॥  
नेव वा᳘ इदमग्रे᳘ऽसदासीन्ने᳘व स᳘दासीत्॥  
आ᳘सीदिव वा᳘ इदम᳘ग्रे ने᳘वासीत्त᳘द्ध तन्म᳘न एवा᳘स॥  
त᳘स्मादेतदृ᳘षिणाभ्य᳘नूक्तम्॥  
ना᳘सदासीन्नो᳘ स᳘दासीत्तदा᳘नीमि᳘ति ने᳘व हि सन्म᳘नो ने᳘वा᳘सत्॥  
त᳘दिदम् म᳘नः सृष्ट᳘मावि᳘रबुभूषत्॥  
नि᳘रुक्ततरम् मूर्त᳘तरं त᳘दात्मा᳘नम᳘न्वैछत्तत्त᳘पोऽतप्यत तत्प्रा᳘मूर्छत्तत्ष᳘ट्त्रिंशतं सह᳘स्राण्यपश्यदात्म᳘नोऽग्नी᳘नर्का᳘न्मनोम᳘यान्मनश्चि᳘तस्ते म᳘नसैवा᳘धीयन्त म᳘नसाचीयन्त म᳘नसैषु ग्र᳘हा अगृह्यन्त म᳘नसास्तुवत म᳘नसाशंसन्यत्किं᳘ च यज्ञे क᳘र्म क्रिय᳘ते यत्किं᳘ च यज्ञि᳘यं क᳘र्म म᳘नसैव ते᳘षु त᳘न्मनोम᳘येषु मनश्चि᳘त्सु मनोम᳘यमक्रियत तद्यत्किं᳘ चेमा᳘नि भूता᳘नि म᳘नसा सङ्कल्प᳘यन्ति ते᳘षामेव सा कृ᳘तिस्ता᳘नेवा᳘दधति तां᳘श्चिन्वन्ति ते᳘षु ग्र᳘हान्गृह्णन्ति ते᳘षु स्तुवते ते᳘षु शंसन्त्येता᳘वती वै म᳘नसो वि᳘भूतिरेता᳘वती वि᳘सृष्टिरेता᳘वन्म᳘नः ष᳘ट्त्रिंशत्सह᳘स्राण्यग्न᳘योऽर्कास्ते᳘षामे᳘कैक एव ता᳘वान्या᳘वानसौ पू᳘र्वः॥  
तन्म᳘नो वा᳘चमसृजत॥  
से᳘यं वा᳘क्सृष्टा᳘वि᳘रबुभूषन्नि᳘रुक्ततरा मूर्त᳘तरा सात्मा᳘नम᳘न्वैछत्सा त᳘पोऽतप्यत सा प्रा᳘मूर्छत्सा ष᳘ट्त्रिंशतं सह᳘स्राण्यपश्यदात्म᳘नोऽग्नी᳘नर्का᳘न्वाङ्म᳘यान्वाक्चि᳘तस्ते᳘ वा᳘चै᳘वाधीयन्त वाचै᳘षु ग्र᳘हा अगृह्यन्त वाचा᳘स्तुवत वाचा᳘शंसन्यत्किं᳘ च यज्ञे क᳘र्म क्रिय᳘ते यत्किं च यज्ञि᳘यं क᳘र्म वाचै᳘व ते᳘षु त᳘द्वाङ्म᳘येषु वाक्चि᳘त्सु वाङ्म᳘यमक्रियत तद्यत्किं᳘ चेमा᳘नि भूता᳘नि वाचा व᳘दन्ति ते᳘षामेव सा कृ᳘तिस्ता᳘नेवा᳘दधति तां᳘श्चिन्वन्ति ते᳘षु ग्र᳘हान्गृह्णन्ति ते᳘षु स्तुवते ते᳘षु शंसन्त्येता᳘वती वै᳘ वाचो वि᳘भूतिरेता᳘वती वि᳘सृष्टिरेता᳘वती वाक्ष᳘ट्त्रिंशत्सह᳘स्राण्यग्न᳘योऽर्कास्ते᳘षामे᳘कैक एव ता᳘वान्या᳘वानसौ पू᳘र्वः॥  
सा वा᳘क्प्राण᳘मसृजत॥  
सो᳘ऽय᳘म् प्राणः᳘ सृष्ट᳘ आवि᳘रबुभूषन्नि᳘रुक्ततरो मूर्त᳘तरः स᳘ आत्मा᳘नम᳘न्वैछत्स त᳘पोऽतप्यत स प्रा᳘मूर्छत्स ष᳘ट्त्रिंशतं सह᳘स्राण्यपश्यदात्म᳘नोऽग्नी᳘नर्का᳘न्प्राणम᳘यान्प्राणचि᳘तस्ते᳘ प्राणे᳘नैवा᳘धीयन्त प्राणे᳘नाचीयन्त प्राणे᳘नैषु ग्र᳘हा अगृह्यन्त प्राणे᳘नास्तुवत प्राणे᳘नाशंसन्यत्किं᳘ च यज्ञे क᳘र्म क्रिय᳘ते यत्किं᳘ च यज्ञि᳘यं क᳘र्म प्राणे᳘नैव ते᳘षु त᳘त्प्राणम᳘येषु प्राणचि᳘त्सु प्राणम᳘यमक्रियत तद्यत्किं᳘ चेमा᳘नि भूता᳘नि प्राणे᳘न प्राण᳘न्ति ते᳘षामेव सा कृतिस्ता᳘नेवा᳘दधति तां᳘ष्चिन्वन्ति ते᳘षु ग्र᳘हान्गृह्णन्ति ते᳘षु स्तुवते ते᳘षु शंसन्त्येता᳘वती वै᳘ प्राण᳘स्य वि᳘भूतिरेता᳘वती वि᳘सृष्टिरेता᳘वान्प्राणः षट्त्रिंश॥  
स᳘ प्राणश्च᳘क्षुरसृजत॥  
त᳘दिदं च᳘क्षुः सृष्ट᳘मावि᳘रबुभूषन्नि᳘रुक्ततरम् मूर्त᳘तरं त᳘दात्मा᳘नम᳘न्वैछत्तत्त᳘पोऽतप्यत तत्प्रा᳘मूर्छत्तत्ष᳘ट्त्रिंशतं सह᳘स्राण्यपश्यदात्म᳘नोऽग्नी᳘नर्का᳘श्चक्षुर्म᳘यांश्चक्षुश्चि᳘तस्ते च᳘क्षुषैवा᳘धीयन्त च᳘क्षुषाचीयन्त च᳘क्षुषैषु ग्र᳘हा अग्रृह्यन्त च᳘क्षुषास्तुवत च᳘क्षुषाशंसन्यत्किं᳘ च यज्ञे क᳘र्म क्रिय᳘ते यत्किं᳘ च यज्ञि᳘यं कर्म च᳘क्षुषैव ते᳘षु त᳘च्चक्षुर्म᳘येषु चक्षुश्चि᳘त्सु चक्षुर्म᳘यमक्रियत तद्यत्किं᳘ चेमा᳘नि भूता᳘नि च᳘क्षुषा पश्य᳘न्ति ते᳘षामेव सा कृ᳘तिस्ता᳘नेवा᳘दधति तां᳘श्चिन्वन्ति ते᳘षु ग्र᳘हान्गृह्णन्ति ते᳘षु स्तुवते ते᳘षु शंसन्त्येता᳘वती वै च᳘क्षुषो वि᳘भूतिरेता᳘वती वि᳘सृष्टिरेता᳘वच्च᳘क्षुः ष᳘ट्त्रिंश॥  
तच्च᳘क्षुः श्रो᳘त्रमसृजत॥  
त᳘दिदं श्रो᳘त्रं सृष्ट᳘मावि᳘रबुभूषन्नि᳘रुक्ततरम् मूर्त᳘तरं त᳘दात्मा᳘नम᳘न्वैछत्तत्त᳘पोऽतप्यत तत्प्रा᳘मूर्छत्तत्ष᳘ट्त्रिंशतं सह᳘स्राण्यपश्यदात्म᳘नोऽग्नी᳘नर्का᳘ण्छ्रोत्रम᳘याञ्छ्रोत्रचि᳘तस्ते श्रो᳘त्रेणैवा᳘धीयन्त श्रो᳘त्रेणाचीयन्त श्रो᳘त्रेणैषु ग्र᳘हा अगृह्यन्त श्रो᳘त्रेणास्तुवत श्रो᳘त्रेणाशंसन्यत्किं᳘ च यज्ञे क᳘र्म क्रिय᳘ते यत्किं᳘ च यज्ञि᳘यं क᳘र्म श्रो᳘त्रेणैव ते᳘षु त᳘छ्रोत्रम᳘येषु श्रोत्रचि᳘त्सु श्रोत्रम᳘यमक्रियत तद्यत्किं᳘ चेमा᳘नि भूता᳘नि श्रो᳘त्रेण शृण्व᳘न्ति ते᳘षामेव सा कृ᳘तिस्ता᳘नेवा᳘दधति तां᳘श्चिन्वन्ति ते᳘षु ग्र᳘हान्गृह्णन्ति ते᳘षु स्तुवते ते᳘षु शंसन्त्येता᳘वती वै श्रो᳘त्रस्य वि᳘भूतिरेता᳘वती वि᳘सृष्टिरेता᳘वछ्रो᳘त्रं ष᳘ट्त्रिंश॥  
तछ्रो᳘त्रं क᳘र्मासृजत॥  
त᳘त्प्राणा᳘नभिस᳘ममूर्छदिमं᳘ सन्देघ᳘मन्न᳘सन्देहम᳘कृत्स्नं वै क᳘र्मर्ते᳘ प्राणेभ्यो᳘ऽकृत्स्ना उवै᳘ प्राणा᳘ ऋते क᳘र्मणः॥  
त᳘दिदं क᳘र्म सृष्ट᳘मावि᳘रबुभूषत्॥  
नि᳘रुक्ततरम् मूर्त᳘तरं त᳘दात्मा᳘नम᳘न्वैछत्तत्त᳘पोऽतप्यत तत्प्रा᳘मूर्छत्तत्ष᳘ट्त्रिंशतं सह᳘स्राण्यपश्यदात्म᳘नोऽग्नी᳘नर्का᳘न्कर्मम᳘यान्कर्मचि᳘तस्ते क᳘र्मणैवा᳘धीयन्त क᳘र्मणाचीयन्त क᳘र्मणैषु ग्र᳘हा अगृह्यन्त क᳘र्मणास्तुवत क᳘र्मणाशंसन्यत्किं᳘ च यज्ञे क᳘र्म क्रिय᳘ते यत्किं᳘ च यज्ञि᳘यं क᳘र्म क᳘र्मणैव ते᳘षु त᳘त्कर्मम᳘येषु कर्मचि᳘त्सु कर्मम᳘यमक्रियत तद्यत्किं᳘ चेमा᳘नि भूता᳘नि क᳘र्म कुर्व᳘ते ते᳘षामेव सा कृ᳘तिस्ता᳘नेवा᳘दधति तां᳘श्चिन्वन्ति ते᳘षु ग्र᳘हान्गृह्णन्ति ते᳘षु स्तुवते ते᳘षु शंसन्त्येता᳘वती वै क᳘र्मणो वि᳘भूतिरेता᳘वती वि᳘सृष्टिरेता᳘वत्क᳘र्म ष᳘ट्त्रिंश॥  
तत्क᳘र्माग्नि᳘मसृजत॥  
आविस्तरां वा᳘ अग्निः क᳘र्मणः क᳘र्मणा ह्ये᳘नं जन᳘यन्ति क᳘र्मणेन्ध᳘ते॥  
सोऽय᳘मग्निः᳘ सृष्ट᳘ आवि᳘रबुभूषत्॥  
नि᳘रुक्ततरो मूर्त᳘तरः स᳘ आत्मा᳘नम᳘न्वैछत्स त᳘पोऽतप्यत स प्रा᳘मूर्छत्स ष᳘ट्त्रिंशतं सह᳘स्राण्यपश्यदात्म᳘नोऽग्नी᳘नर्का᳘नग्निम᳘यानग्निचि᳘तस्ते᳘ऽग्नि᳘नैवा᳘धीयन्ताग्नि᳘नाचीयन्ताग्नि᳘नैषु ग्र᳘हा अगृह्यन्ताग्नि᳘नास्तुवताग्नि᳘नाशंसन्यत्किं᳘ च यज्ञे क᳘र्म क्रिय᳘ते यत्किं᳘ च यज्ञि᳘यं क᳘र्माग्नि᳘नैव ते᳘षु त᳘दग्निम᳘येष्वग्निचि᳘त्स्वग्निम᳘यमक्रियत तद्यत्किं᳘ चेमा᳘नि भूता᳘न्यग्नि᳘मिन्ध᳘ते ते᳘षामेव सा कृ᳘तिस्ता᳘नेवा᳘दधति तां᳘श्चिन्वन्ति ते᳘षु ग्र᳘हान्गृह्णन्ति ते᳘षु स्तुवते ते᳘षु शंसन्त्येता᳘वती वा᳘ अग्नेर्वि᳘भूतिरेता᳘वती वि᳘सृष्टिरेता᳘वानग्निः ष᳘ट्त्रिंशत्सह᳘स्राण्यग्न᳘यो=र्कास्ते᳘षामे᳘कैक एव ता᳘वान्या᳘वानसौ पू᳘र्वः॥  
ते᳘ हैते᳘ विद्याचि᳘त एव॥  
ता᳘न्हैता᳘नेवंवि᳘दे सर्वदा स᳘र्वाणि भूता᳘नि चिन्वन्त्य᳘पि स्व᳘पते विद्य᳘या हैवै᳘त᳘ एवंवि᳘दश्चिता᳘ भवन्ति॥  
अयं वाव᳘ लोक᳘ एषो᳘ऽग्नि᳘श्चितः᳘॥  
तस्या᳘प एव᳘ परिश्रि᳘तो मनुष्या᳘ य᳘जुष्मत्य इ᳘ष्टकाः सू᳘ददोहा ओ᳘षधयश्च व᳘नस्प᳘तयश्च पु᳘रीषमा᳘हुतयः समि᳘धोऽग्नि᳘र्लोकम्पृणा तद्वा᳘ एतत्स᳘र्वमग्नि᳘मेवा᳘भिस᳘म्पद्यते तत्स᳘र्वोऽग्नि᳘र्लोकम्पृणा᳘मभिस᳘म्पद्यते स यो᳘ हैत᳘देवं वे᳘द लोकम्पृणा᳘मेनम् भूत᳘मेतत्स᳘र्वमभिस᳘म्पद्यते॥  
अन्त᳘रिक्षं ह त्वे᳘वै᳘षो᳘ऽग्नि᳘श्चितः᳘॥  
त᳘स्य द्या᳘वापृथिव्यो᳘रेव᳘ सन्धिः᳘ परिश्रि᳘तः प᳘रेण हान्त᳘रिक्षं द्या᳘वापृथिवी सं᳘धत्तस्ताः᳘ परिश्रि᳘तो व᳘यांसि य᳘जुष्मत्य इ᳘ष्टका वर्षं सू᳘ददोहा म᳘रीचयः पु᳘रीषमा᳘हुतयः समि᳘धो वायु᳘र्लोकम्पृणा तद्वा᳘ एतत्स᳘र्वं वायु᳘मेवा᳘भिस᳘म्पद्यते तत्स᳘र्वोऽग्नि᳘र्लो॥  
द्यौ᳘र्ह त्वे᳘वै᳘षो᳘ऽग्नि᳘श्चितः᳘॥  
तस्या᳘प एव᳘ परिश्रि᳘तो य᳘था ह वा᳘ इदं को᳘शः स᳘मुब्जित एव᳘मिमे᳘ लोका᳘ अप्स्व᳘न्तस्तद्या᳘ इमां᳘लोकान्प᳘रेणा᳘पस्ताः परिश्रि᳘तो देवा य᳘जुष्मत्य इ᳘ष्टका य᳘देवै᳘त᳘स्मिंलोके᳘ऽन्नं तत्सू᳘ददोहा न᳘क्षत्राणि पु᳘रीषमा᳘हुतयः समि᳘ध आदित्यो᳘ लोकम्पृणा तद्वा᳘ एतत्स᳘र्वमादित्य᳘मेवा᳘भिस᳘म्पद्यते तत्स᳘र्वोऽग्नि᳘र्लो॥  
आदित्यो᳘ ह त्वे᳘वै᳘षो᳘ऽग्नि᳘श्चितः᳘॥  
त᳘स्य दि᳘श एव᳘ परिश्रि᳘तस्ताः᳘ षष्टि᳘श्च त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘न्यादित्यं दि᳘शः समन्तम् प᳘रियन्ति रश्म᳘यो य᳘जुष्मत्य इ᳘ष्टकास्ताः᳘ षष्टि᳘श्चैव त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘न्यादित्य᳘स्य रश्म᳘यस्तद्य᳘त्परिश्रि᳘त्सु य᳘जुष्मतीः प्रत्यर्प᳘यति रश्मींस्त᳘द्दिक्षु प्र᳘त्यर्पयत्य᳘थ य᳘दन्तरा दि᳘शश्च रश्मीं᳘श्च तत्सू᳘ददोहा अ᳘थ य᳘द्दिक्षु᳘ च रश्मि᳘षु चा᳘न्नं तत्पु᳘रीषं ता आ᳘हुतयस्ताः᳘ समिधो᳘ऽथ यद्दि᳘श इ᳘ति च रश्म᳘य इ᳘ति चाख्याय᳘ते त᳘ल्लोकम्पृणा तद्वा᳘ एतत्स᳘र्वं दि᳘श इ᳘ति चैव᳘ रश्म᳘य इ᳘ति चा᳘ख्यायते तत्स᳘र्वोऽग्नि᳘र्लो॥  
न᳘क्षत्राणि ह त्वे᳘वै᳘षो᳘ऽग्नि᳘श्चि᳘तः॥  
ता᳘नि वा᳘ एता᳘नि सप्त᳘विंशतिर्न᳘क्षत्राणि सप्त᳘विंशतिः सप्तविंशतिर्होपनक्षत्राण्ये᳘कैकं न᳘क्षत्रमनू᳘पतिष्ठन्ते ता᳘नि सप्त᳘ च शता᳘नि विंशतिश्चा᳘धि ष᳘ट्त्रिंशत्त᳘तो या᳘नि सप्त᳘ च शता᳘नि विंशतिश्चे᳘ष्टका एव ताः᳘ षष्टि᳘श्च त्री᳘णि च शता᳘नि परिश्रि᳘तः षष्टि᳘श्च त्री᳘णि च शता᳘नि य᳘जुष्मत्यो᳘ऽथ यान्य᳘धि ष᳘ट्त्रिंशत्स᳘ त्रयोदशो मा᳘सः स᳘ आत्मा᳘ त्रिंश᳘दात्मा᳘ प्रतिष्ठा द्वे᳘ शि᳘र एव᳘ षट्त्रिंश्यौ᳘ तद्यत्ते द्वे भ᳘वतो द्व्य᳘क्षरं हि शिरो᳘ऽथ य᳘दन्तरा᳘ न᳘क्षत्रे तत्सू᳘ददोहा अ᳘थ यन्न᳘क्षत्रेष्व᳘न्नं तत्पु᳘रीषं ता आ᳘हुतयस्ताः᳘ समिधो᳘ऽथ यन्न᳘क्षत्राणी᳘त्याख्याय᳘ते त᳘ल्लोकम्पृणा तद्वा᳘ एतत्स᳘र्वन्न᳘क्षत्राणी᳘त्येवाख्यायते तत्स᳘र्वोऽग्नि᳘र्लो॥  
ता वा᳘ एताः᳘॥  
ए᳘कविंशतिर्बृहत्य᳘ एकविंशो वै᳘ स्वर्गो᳘ लोको᳘ बृहती᳘ स्वर्गो᳘ लोकस्त᳘देष᳘ स्वर्गं᳘ लोक᳘मभिस᳘म्पद्यत एकविंशं᳘ च स्तो᳘मम् बृहतीं᳘ च छ᳘न्दः॥  
छ᳘न्दांसि ह त्वे᳘वै᳘षो᳘ऽग्नि᳘श्चितः᳘॥  
ता᳘नि वा᳘ एता᳘नि सप्त छ᳘न्दांसि चतुरुत्तरा᳘णि त्रिचा᳘नि ते᳘षां सप्त᳘ च शता᳘नि विंशति᳘श्चाक्ष᳘राण्य᳘धि ष᳘ट्त्रिंशत्त᳘तो या᳘नि सप्त᳘ च शता᳘नि विंशतिश्चे᳘ष्टका एव ताः᳘ षष्टि᳘श्च त्री᳘णि च शता᳘नि परिश्रि᳘तः षष्टि᳘श्च त्री᳘णि च शता᳘नि य᳘जुष्मत्यो᳘ऽथ यान्य᳘धि ष᳘ट्त्रिंशत्स᳘ त्रयोदशो मा᳘सः स᳘ आत्मा त्रिंश᳘दात्मा᳘ प्रतिष्ठा द्वे᳘ प्राणा द्वे शि᳘र एव᳘ षट्त्रिं᳘श्यौ तद्यत्ते द्वे भ᳘वतो द्व्य᳘क्षरं हि शि᳘रः॥  
त᳘स्यै वा᳘ एत᳘स्यै ष᳘ट्त्रिंशदक्षरायै बृहत्यै᳘॥  
या᳘नि द᳘श प्रथमा᳘न्यक्ष᳘राणि सा द᳘शाक्षरै᳘कपदा᳘थ या᳘नि विंशतिः सा᳘ विंशत्य᳘क्षरा द्विपदा᳘थ या᳘नि त्रिंशत्सा᳘ त्रिंश᳘दक्षरा विराड᳘थ यानि त्र᳘यस्त्रिंशत्सा त्र᳘यस्त्रिंशदक्षरा᳘थ या᳘नि च᳘तुस्त्रिंशत्सा च᳘तुस्त्रिंशदक्षरा स्वराड᳘थ यत्स᳘र्वैश्छ᳘न्दोभिरय᳘मग्नि᳘श्चितस्तद᳘तिच्छन्दास्ता᳘ उ स᳘र्वा इ᳘ष्टका एवे᳘ष्टके᳘ति त्री᳘ण्यक्ष᳘राणि त्रि᳘पदा गायत्री ते᳘नैष᳘ गायत्रो᳘ऽग्निर्मृदा᳘प इ᳘ति त्री᳘ण्यक्ष᳘राणि त्रि᳘पदा गायत्री ते᳘नो एवै᳘ष᳘ गायत्रो᳘ऽथ य᳘दन्तरा छ᳘न्दसी तत्सू᳘ददोहा अ᳘थ यच्छ᳘न्दःस्व᳘न्नं तत्पु᳘रीषं ता आ᳘हुतयस्ताः᳘ समिधो᳘ऽथ यच्छ᳘न्दांसी᳘त्याख्याय᳘ते त᳘ल्लोकम्पृणा तद्वा᳘ एतत्स᳘र्वं छ᳘न्दांसी᳘त्येवा᳘ख्यायते तत्स᳘र्वोऽग्नि᳘र्लो॥  
ता वा᳘ एताः᳘॥  
ए᳘कविंशतिर्बृहत्य᳘ एकविंशो वै᳘ स्वर्गो᳘ लोको᳘ बृहती᳘ स्वर्गो᳘ लोकस्त᳘देष᳘ स्वर्गं᳘ लोक᳘मभिस᳘म्पद्यत एकविंशं᳘ च स्तो᳘मम् बृहतीं᳘ च छ᳘न्दः॥  
संवत्सरो᳘ ह त्वे᳘वै᳘षो᳘ऽग्नि᳘श्चितः᳘॥  
त᳘स्य रा᳘त्रय एव᳘ परिश्रि᳘तस्ताः᳘ षष्टि᳘श्च त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘नि संवत्सर᳘स्य रा᳘त्रयो᳘ऽहानि य᳘जुष्मत्य इ᳘ष्टकास्ताः᳘ षष्टि᳘श्चैव त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘नि संवत्सरस्या᳘हान्य᳘थ या᳘ अमूः ष᳘ट्त्रिंशदि᳘ष्टका अतिय᳘न्ति यः स᳘ त्रयोदशो मा᳘स आत्मा᳘र्धमासा᳘श्च ते मा᳘साश्च च᳘तुर्विंशतिरर्धमासा द्वा᳘दश मा᳘सा अ᳘थ य᳘दन्तरा᳘होरात्रे तत्सू᳘ददोहा अ᳘थ य᳘दहोरात्रेष्व᳘न्नं तत्पु᳘रीषं ता आ᳘हुतयस्ताः᳘ समिधो᳘ऽथ य᳘दहोरात्राणी᳘त्याख्याय᳘ते त᳘ल्लोकम्पृणा तद्वा᳘ एतत्स᳘र्वमहोरात्राणी᳘त्ये᳘वाख्यायते तत्स᳘र्वोऽग्नि᳘र्लो॥  
ता वा᳘ एताः᳘॥  
ए᳘कविंशतिर्बृहत्य᳘ एकविंशो वै᳘ स्वर्गो᳘ लोको᳘ बृहती᳘ स्वर्गो᳘ लोकस्त᳘देष᳘ स्वर्गं᳘ लोक᳘मभिस᳘म्पद्यते एकविंशं᳘ च स्तो᳘मम् बृहतीं᳘ च छ᳘न्दः॥  
आत्मा᳘ ह त्वे᳘वै᳘षो᳘ऽग्नि᳘श्चितः᳘॥  
तस्या᳘स्थीन्येव᳘ परिश्रि᳘तस्ताः᳘ षष्टि᳘श्च त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘नि पु᳘रुषस्या᳘स्थीनि मज्जा᳘नो य᳘जुष्मत्य इ᳘ष्टकास्ताः᳘ षष्टि᳘श्चैव त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘नि पु᳘रुषस्य मज्जानो᳘ऽथ या᳘ अमूः ष᳘ट्त्रिंशदि᳘ष्टका अतिय᳘न्ति यः स᳘ त्रयोदशो मा᳘स आत्मा᳘ प्राणः स त᳘स्य त्रिंश᳘दात्म᳘न्विधाः᳘ प्रतिष्ठा᳘यां द्वे᳘ शीर्षन्द्वे तद्यत्ते द्वे भ᳘वतो द्वि᳘कपालं हि शिरो᳘ऽथ ये᳘नेमा᳘नि प᳘र्वाणि सं᳘ततानि तत्सू᳘ददोहा अ᳘थैत᳘त्त्रयं ये᳘नाय᳘मात्मा प्र᳘छन्नो लो᳘म त्व᳘ङ्मांसमि᳘ति तत्पु᳘रीषं यत्पि᳘बति ता आ᳘हुतयो य᳘दश्ना᳘ति ताः᳘ समिधो᳘ऽथ य᳘दात्मे᳘त्याख्याय᳘ते त᳘ल्लोकम्पृणा तद्वा᳘ एतत्स᳘र्वमात्मे᳘त्येवा᳘ख्यायते तत्स᳘र्वोऽग्नि᳘र्लो॥  
ता वा᳘ एताः᳘॥  
ए᳘कविंशतिर्बृह॥  
स᳘र्वाणि ह त्वे᳘व᳘ भूता᳘नि॥  
स᳘र्वे देवा᳘ एषो᳘ऽग्नि᳘श्चित आ᳘पो वै स᳘र्वे देवाः स᳘र्वाणि भूता᳘नि ता᳘ हैता आ᳘प एवै᳘षो᳘ऽग्नि᳘श्चितस्त᳘स्य ना᳘व्या एव᳘ परिश्रि᳘तस्ताः᳘ षष्टिश्च त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘न्यादित्यं ना᳘व्याः समन्तम् प᳘रियन्ति ना᳘व्या उ एव य᳘जुष्मत्य इ᳘ष्टकास्ताः᳘ षष्टि᳘श्चैव त्री᳘णि च शता᳘नि भवन्ति षष्टि᳘श्च ह वै त्री᳘णि च शता᳘न्यादित्यं ना᳘व्या अभि᳘क्षरन्त्य᳘थ य᳘दन्तरा ना᳘व्ये तत्सू᳘ददोहा अ᳘थ या᳘ अमूः ष᳘ट्त्रिंशदि᳘ष्टका अतिय᳘न्ति यः स᳘ त्रयोदशो मा᳘स आत्मा᳘य᳘मेव स यो᳘ऽयं᳘ हिरण्म᳘यः पु᳘रुषः॥  
त᳘स्यैते᳘ प्रतिष्ठे᳘॥  
रुक्म᳘श्च पुष्करपर्णं चा᳘पश्चादित्यमण्डलं᳘ च स्रु᳘चौ बाहू ता᳘विन्द्राग्नी द्वे᳘ स्वयमातृणे᳘ इयं᳘ चान्त᳘रिक्षं च तिस्रो᳘ विश्व᳘ज्योतिष एता᳘ देव᳘ता अग्नि᳘र्वायु᳘रादित्य᳘ एता ह्ये᳘व᳘ देव᳘ता वि᳘श्वं ज्यो᳘तिर्द्वा᳘दशर्तव्याः᳘ स᳘ संवत्सरः स᳘ आत्मा प᳘ञ्च प᳘ञ्चचूडाः स᳘ यज्ञस्ते᳘ देवा अ᳘थ य᳘द्विकर्णी᳘ च स्वयमातृणा चा᳘श्मा पृ᳘श्निर्य᳘श्चिते᳘ऽग्नि᳘र्निधीय᳘ते सा᳘ पञ्चत्रींशी᳘ लोकम्पृणा᳘यै य᳘जुः षट्त्रिंशी सो᳘ऽस्यैष स᳘र्वस्यान्त᳘मेवा᳘त्मा स᳘ एष स᳘र्वासामपाम् म᳘ध्ये स᳘ एष स᳘र्वैः का᳘मैः स᳘म्पन्न आ᳘पो वै स᳘र्वे का᳘माः स᳘ एषो᳘ऽकामः᳘ सर्व᳘कामो न ह्ये᳘तं क᳘स्य चन का᳘मः॥  
त᳘देष श्लो᳘को भवति॥  
विद्य᳘या तदा᳘रोहन्ति य᳘त्र का᳘माः प᳘रागताः न त᳘त्र द᳘क्षिणा य᳘न्ति ना᳘विद्वांसस्तपस्वि᳘न इ᳘ति न᳘ हैव तं᳘ लोकं द᳘क्षिणाभिर्न त᳘पसा᳘नेवंविदश्नुत एवंवि᳘दां हैव स᳘ लोकः᳘॥  
अभ्रम् पु᳘रीषम्॥  
चन्द्र᳘मा आ᳘हुतयो न᳘क्षत्राणि समि᳘धो य᳘च्चन्द्र᳘मा न᳘क्षत्रे व᳘सत्या᳘हुतिस्त᳘त्समि᳘धि वसत्येत᳘दु वा आ᳘हुतेर᳘न्नमेषा᳘ प्रतिष्ठा त᳘स्मादा᳘हुतिर्न᳘ क्षीयत एतद्ध्य᳘स्या अ᳘न्नमेषा᳘ प्रतिष्ठा᳘थ य᳘द्देवा इ᳘त्याख्याय᳘ते त᳘ल्लोकम्पृणा तद्वा᳘ एतत्स᳘र्वं देवा इ᳘त्येवा᳘ख्यायते॥  
त᳘देत᳘दृचा᳘भ्यु᳘क्तम्॥  
वि᳘श्वे देवा अ᳘नु तत्ते य᳘जुर्गुरि᳘ति स᳘र्वाणि ह्य᳘त्र भूता᳘नि स᳘र्वे देवा य᳘जुरेव भ᳘वन्ति तत्स᳘र्वोऽग्नि᳘र्लोकम्पृणा᳘मभिस᳘म्पद्यते स यो᳘ हैत᳘देवं वे᳘द लोकम्पृणा᳘मेनम् भूत᳘मेतत्स᳘र्वमभिस᳘म्पद्यते॥  
ता वा᳘ एताः᳘॥  
ए᳘कविंशतिर्बृहत्य᳘ एकविंशो वै᳘ स्वर्गो लोको᳘ बृहती᳘ स्वर्गो᳘ लोकस्त᳘देष᳘ स्वर्गं᳘ लोक᳘मभिस᳘म्पद्यत एकविंशं᳘ च स्तो᳘मम् बृहतीं᳘ च छ᳘न्दः॥  
कुश्रि᳘र्ह वाजश्रवसो᳘ऽग्निं᳘ चिक्ये॥  
तं᳘ होवाच सुश्रु᳘वाः कौ᳘ष्यो गौ᳘तम य᳘दग्निम᳘चैषीः प्रा᳘ञ्चमेनमचैषीः प्रत्य᳘ञ्चमेनमचैषीर्न्य᳘ञ्चमेनमचैषीरुत्तान᳘मेनमचैषीः॥  
यद्य᳘हैनम् प्रा᳘ञ्चम᳘चैषीः य᳘था प᳘राच आ᳘सीनाय पृष्ठतो᳘ऽन्ना᳘द्यमुपाह᳘रेत्तादृक्तन्न᳘ ते हविः प्र᳘तिग्रहीष्यति॥  
य᳘द्यु वा᳘ एनम् प्रत्य᳘ञ्चम᳘चैषीः॥  
क᳘स्मादस्य त᳘र्हि पश्चात्पु᳘छमकार्षीः॥  
य᳘द्यु वा᳘ एनं न्य᳘ञ्चम᳘चैषीः॥  
य᳘था नी᳘चः श᳘यानस्य पृष्ठे᳘ऽन्ना᳘द्यम् प्रतिष्ठाप᳘येत्तादृक्तन्नै᳘व᳘ ते हविः प्र᳘तिग्रहीस्यति॥  
य᳘द्यु वा᳘ एनमुत्तानम᳘चैषीः॥  
न वा᳘ उत्तानं व᳘यः स्वर्गं᳘ लोक᳘मभि᳘वहति न᳘ त्वा स्वर्गं᳘ लोक᳘मभि᳘वक्ष्यत्यस्वर्ग्य᳘ उ ते भविष्यती᳘ति॥  
स᳘ होवाच॥  
प्रा᳘ञ्चमेनमचैषम् प्रत्य᳘ञ्चमेनमचैषं न्य᳘ञ्चमेनमचैषमुत्तान᳘मेनमचैषं स᳘र्वा अ᳘नु दि᳘श एनमचैषमि᳘ति॥  
स यत्प्रा᳘ञ्चम् पु᳘रुषमुपद᳘धाति॥  
प्रा᳘च्यौ स्रु᳘चौ तत्प्रा᳘ङ् चीयते᳘ऽथ य᳘त्प्रत्य᳘ञ्चं कूर्म᳘मुपद᳘धाति प्रत्य᳘ञ्चि पशुशीर्षा᳘णि त᳘त्प्रत्य᳘ङ् चीयते᳘ऽथ यन्न्य᳘ञ्चं कूर्म᳘मुपद᳘धाति न्य᳘ञ्चि पशुशीर्षा᳘णि नी᳘चीरि᳘ष्टकास्तन्न्य᳘ङ् चीयते᳘ऽथ य᳘दुत्तानम् पु᳘रुषमुपद᳘धात्युत्ताने स्रु᳘चा उत्तान᳘मुलू᳘खलमुत्ताना᳘मुखां त᳘दुत्तान᳘श्चीयते᳘ऽथ यत्स᳘र्वा अ᳘नु दि᳘शः परिस᳘र्पमि᳘ष्टका उपद᳘धाति त᳘त्सर्व᳘तश्चीयते॥  
अ᳘थ ह कोषा᳘ धाव᳘यन्तः॥  
नि᳘रूढशिरसमग्नि᳘मुपाधावयां᳘ चक्रुस्ते᳘षां है᳘क उवाच श्रीर्वै शि᳘रः श्रि᳘यमस्य नि᳘रौहीत्सर्वज्यानिं᳘ ज्यास्यत इ᳘ति स᳘ ह त᳘थैवा᳘स॥  
अ᳘थ है᳘क उवाच॥  
प्राणा वै शि᳘रः प्राणा᳘नस्य नि᳘रौहीत्क्षिप्रे᳘ऽमुं᳘ लोक᳘मेष्यती᳘ति स᳘ उ ह त᳘थैवा᳘स॥  
ऊर्ध्वो वा᳘ एष᳘ एत᳘च्चीयते॥  
य᳘द्दर्भस्तम्बो᳘ लोगेष्टकाः᳘ पुष्करपर्णं᳘ रुक्मपुरुषौ स्रु᳘चौ स्वयमातृणा᳘ दूर्वेष्टका द्वि᳘यजू रेतःसि᳘चौ विश्व᳘ज्योतिरृतव्ये᳘ अ᳘षाढा कूर्मो᳘ऽथ हास्यैत᳘देव᳘ प्रत्यक्षतमां शि᳘रो य᳘श्चितेऽग्नि᳘र्निधीय᳘ते त᳘स्मान्न नि᳘रूहेत्॥  
