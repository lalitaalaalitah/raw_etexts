
अ᳘थ हैते᳘ऽरुणे᳘॥  
औ᳘पवेशौ समा᳘जग्मुः सत्य᳘यज्ञः पौ᳘लुषिर्महा᳘शालो जाबालो᳘ बुडिल आ᳘श्वतराश्विरि᳘न्द्रद्युम्नो भाल्लवेयो᳘ जनः शा᳘र्कराक्ष्यस्ते᳘ ह वैश्वानरे स᳘मासत ते᳘षां ह वैश्वानरे न स᳘मियाय॥  
ते᳘ होचुः॥  
अ᳘श्वपतिर्वा᳘ अयं कै᳘केयः सम्प्रति᳘ वैश्वानरं᳘ वेद तं᳘ गच्छामे᳘ति ते हा᳘श्वपतिं कै᳘केयमा᳘जग्मुस्ते᳘भ्यो ह पृथगावसथान्पृ᳘थग᳘पचितीः पृ᳘थक्साहस्रान्त्सो᳘मान्प्रो᳘वाच ते᳘ ह प्रातर᳘संविदाना एव᳘ समि᳘त्प्राणयः प्र᳘तिचक्रमिर उ᳘प त्वायामे᳘ति॥  
स᳘ होवाच॥  
यन्नु भ᳘गवन्तोऽनूचाना᳘ अनूचानपुत्राः कि᳘मिदमि᳘ति ते᳘ होचुर्वैश्वानरं᳘ ह भ᳘गवान्त्सम्प्रति᳘ वेद तं᳘ नो ब्रूही᳘ति स᳘ होवाच सम्प्रति ख᳘लु न्वा᳘ अहं᳘ वैश्वानरं᳘ वेदाभ्या᳘धत्त समि᳘ध उ᳘पेता स्थे᳘ति॥  
स᳘ होवाचारुणमौ᳘पवेशिं॥  
गौ᳘तम कं त्वं᳘ वैश्वानरं᳘ वेत्थे᳘ति पृथिवी᳘मेव᳘ राजन्नि᳘ति होवाचोमि᳘ति होवाचैष वै᳘ वैश्वानर᳘ एतं हि वै त्व᳘म् प्रतिष्ठां᳘ वैश्वानरं᳘ वेत्थ᳘ त᳘स्मात्त्व᳘म् प्र᳘तिष्ठितः प्रज᳘या पशु᳘भिरसि यो वा᳘ एत᳘म् प्रतिष्ठां᳘ वैश्वानरं वेदा᳘प पुनर्मृत्यु᳘ह्+ जयति स᳘र्वमा᳘युरेति पा᳘दौ त्वा᳘ एतौ᳘ वैश्वानर᳘स्य पा᳘दौ तेऽम्लास्यतां य᳘दि ह ना᳘गमिष्य इ᳘ति पा᳘दौ ते᳘ऽविदितावभविष्यतां य᳘दि ह ना᳘गमिष्य इ᳘ति वा॥  
अ᳘थ होवाच सत्य᳘यज्ञम् पौ᳘लुषिम्॥  
प्रा᳘चीनयोग्य कं त्वं᳘ वैश्वानरं᳘ वेत्थे᳘त्यप᳘ एव᳘ राजन्नि᳘ति होवाचोमि᳘ति होवाचैष वै᳘ रयि᳘र्वैश्वानर᳘ एतं हि वै त्वं᳘ रयिं᳘ वैश्वानरं वे᳘त्थ त᳘स्मात्त्वं᳘ रयिमान्पु᳘ष्टिमानसि यो वा᳘ एतं᳘ रयिं᳘ वैश्वानरं वेदा᳘प पुनर्मृत्युं᳘ जयति स᳘र्वमा᳘युरेति वस्तिस्त्वा᳘ एष᳘ वैश्वानर᳘स्य वस्ति᳘स्त्वाहास्यद्य᳘दि ह ना᳘गमिष्य इ᳘ति वस्तिस्ते᳘ऽविदितोऽभविष्यद्य᳘दि ह ना᳘गमिष्य इ᳘ति वा॥  
अ᳘थ होवाच महा᳘शालं जाबाल᳘म्॥  
औ᳘पमन्यव कं त्वं᳘ वैश्वानरं᳘ वेत्थे᳘त्याकाश᳘मेव᳘ राजन्नि᳘ति होवाचोमि᳘ति होवाचैष वै᳘ बहुलो᳘ वैश्वानर᳘ एतं हि वै त्व᳘म् बहुलं᳘ वैश्वानरं वे᳘त्थ त᳘स्मात्त्व᳘म् बहुः᳘ प्रज᳘या पशु᳘भिरसि यो वा᳘ एत᳘म् बहुलं᳘ वैश्वानरं वेदा᳘प पुनर्मृत्युं᳘ जयति स᳘र्वमा᳘युरेत्यात्मा त्वा᳘ एष᳘ वैश्वानर᳘स्यात्मा᳘ त्वाहास्यद्य᳘दि ह ना᳘गमिष्य इ᳘त्यात्मा ते᳘ऽविदितोऽभविष्यद्य᳘दि ह ना᳘गमिष्य इ᳘ति वा॥  
अ᳘थ होवाच बुडिलमा᳘श्वतराश्विम्॥  
वै᳘याघ्र᳘पद्य कं त्वं᳘ वैश्वानरं᳘ वेत्थे᳘ति वायु᳘मेव᳘ राजन्नि᳘ति होवाचोमि᳘ति होवाचैष वै पृ᳘थग्वर्त्मा वैश्वानर᳘ एतं हि वै त्वम् पृ᳘थग्वर्त्मानं वैश्वानरं वे᳘त्थ त᳘स्मात्त्वाम् पृ᳘थग्रथश्रेणयो᳘ऽनुयान्ति यो वा᳘ एतम् पृ᳘थग्वर्त्मानं वैश्वानरं वेदा᳘प पुनर्मृत्युं᳘ जयति स᳘र्वमा᳘युरेति प्राणस्त्वा᳘ एष᳘ वैश्वानर᳘स्य प्राण᳘स्त्वाहास्यद्य᳘दि ह ना᳘गमिष्य इ᳘ति प्राणस्ते᳘ऽविदितोऽभविष्यद्य᳘दि ह ना᳘गमिष्य इ᳘ति वा॥  
अ᳘थ होवाचे᳘न्द्रद्युम्नम् भाल्लवेय᳘म्॥  
वै᳘याघ्रपद्य कं त्वं᳘ वैश्वानरं᳘ वेत्थे᳘त्यादित्य᳘मेव᳘ राजन्नि᳘ति होवाचोमि᳘ति होवाचैष वै᳘ सुत᳘तेजा वैश्वानर᳘ एतं हि वै त्वं᳘ सुत᳘तेजसं वैश्वानरं वे᳘त्थ त᳘स्मात्त᳘वैष᳘ सुतो᳘ऽद्य᳘मानः पच्य᳘मानो᳘ऽक्षीयमाणो गृहे᳘षु तिष्ठति यो वा᳘ एतं᳘ सुत᳘तेजसं वैश्वानरं वेदा᳘प पुनर्मृत्युं᳘ जयति स᳘र्वमा᳘युरेति चक्षुस्त्वा᳘ एत᳘द्वैश्वानर᳘स्य च᳘क्षुस्त्वाहास्यद्य᳘दि ह ना᳘गमिष्य इ᳘ति च᳘क्षुस्ते᳘ऽविदितमभविष्यद्य᳘दि ह ना᳘गमिष्य इ᳘ति वा॥  
अ᳘थ होवाच जनं शा᳘र्कराक्ष्यम्॥  
सा᳘यवस कं त्वं᳘ वैश्वानरं᳘ वेत्थे᳘ति दिव᳘मेव᳘ राजन्नि᳘ति होवाचोमि᳘ति होवाचैष वा᳘ अतिष्ठा᳘ वैश्वानर᳘ एतं हि वै त्व᳘मतिष्ठां᳘ वैश्वानरं वे᳘त्थ त᳘स्मात्त्वं᳘ समानान᳘तितिष्ठसि यो वा᳘ एत᳘मतिष्ठां᳘ वैश्वानरं वेदा᳘प पु᳘नर्मृत्युं᳘ जयति स᳘र्वमा᳘युरेति मूर्धा त्वा᳘ एष᳘ वैश्वानर᳘स्य मूर्धा᳘ त्वाहास्यद्य᳘दि ह ना᳘गमिष्य इ᳘ति मूर्धा ते᳘ऽविदितोऽभविष्यद्य᳘दि ह ना᳘गमिष्य इ᳘ति वा॥  
ता᳘न्होवाच॥  
एते वै᳘ यूयम् पृ᳘थग्वैश्वानरा᳘न्विद्वां᳘सः पृ᳘थग᳘न्नमघस्त प्रादेशमात्र᳘मिव ह वै᳘ देवाः सु᳘विदिता अभिस᳘म्पन्नास्त᳘था तु᳘ व एनान्वक्ष्यामि य᳘था प्रादेशमात्र᳘मेवा᳘भिसम्पादयिष्यामी᳘ति॥  
स᳘ होवाच॥  
मूर्धा᳘नमुपदिश᳘न्नेष वा᳘ अतिष्ठा᳘ वैश्वानर इ᳘ति च᳘क्षुषी उपदिश᳘न्नुवाचैष वै᳘ सुत᳘तेजा वैश्वानर इ᳘ति ना᳘सिके उपदिश᳘न्नुवाचैष वै पृ᳘थग्वर्त्मा वैश्वानर इ᳘ति मु᳘ख्यमाकाश᳘मुपदिश᳘न्नुवाचैष वै᳘ बहुलो᳘ वैश्वानर इ᳘ति मु᳘ख्या अप᳘ उपदिश᳘न्नुवाचैष वै᳘ रयि᳘र्वैश्वानरो इ᳘ति छु᳘बुकमुपदिश᳘न्नुवाचैष वै᳘ प्रतिष्ठा᳘ वैश्वानर इ᳘ति स᳘ एषो᳘ऽग्नि᳘र्वैश्वानरो यत्पु᳘रुषः स यो᳘ हैत᳘मेव᳘मग्निं᳘ वैश्वानरम् पु᳘रुषविधम् पु᳘रुषेऽन्तः प्र᳘तिष्ठितं वेदा᳘प पुनर्मृत्युं᳘ जयति स᳘र्वमा᳘युरेति न᳘ हास्य ब्रुवाणं᳘ चन᳘ वैश्वानरो᳘ हिनस्ति॥  
द्वयं वा᳘ इद᳘मत्ता᳘ चैवा᳘द्यं᳘ च॥  
त᳘द्यदो᳘भ᳘यं समाग᳘च्छत्यत्तै᳘वा᳘ख्याय᳘ते ना᳘द्य᳘म्॥  
स वै यः सो᳘ऽत्ता᳘ग्नि᳘रेव सः᳘॥  
त᳘स्मिन्यत्किं᳘ चाभ्याद᳘धत्याहितय एवा᳘स्य ता᳘ आ᳘हितयो ह वै ता आ᳘हुतय इत्या᳘चक्षते परो᳘ऽक्षम् परो᳘ऽक्षकामा हि᳘ देवाः᳘॥  
आदित्यो वा᳘ अत्ता॥  
त᳘स्य चन्द्र᳘मा एवा᳘हितयश्चन्द्र᳘मसं ह्या᳘दित्य᳘ आद᳘धती᳘त्यधिदेवत᳘म्॥  
अ᳘थाध्यात्म᳘म्॥  
प्राणो वा᳘ अत्ता तस्या᳘न्नमेवा᳘हितयो᳘ऽन्नं हि᳘ प्राण᳘ आद᳘धती᳘ति न्व᳘ग्नेः᳘॥  
अ᳘थार्क᳘स्य॥  
अग्निर्वा᳘ अर्कस्तस्या᳘हुतय एव कमा᳘हुतयो ह्य᳘ग्न᳘ये क᳘म्॥  
आदित्यो वा᳘ अर्कः᳘॥  
त᳘स्य चन्द्र᳘मा एव कं᳘ चन्द्र᳘मा᳘ ह्यादित्या᳘य कमि᳘त्यधिदेवत᳘म्॥  
अ᳘थाध्यात्म᳘म्॥  
प्राणो वा᳘ अर्कस्तस्या᳘न्नमेव कम᳘न्नं हि᳘ प्राणा᳘य कमि᳘ति न्वे᳘वा᳘र्क᳘स्य॥  
अ᳘थोक्थ᳘स्य॥  
अग्निर्वा उक्तस्या᳘हुतय एव थमा᳘हुतिभिर्ह्य᳘ग्नि᳘रुत्ति᳘ष्ठति॥  
आदित्यो वा उ᳘क्॥  
त᳘स्य चन्द्र᳘मा एव थं᳘ चन्द्र᳘मसा ह्या᳘दित्य᳘ उत्ति᳘ष्ठती᳘त्यधिदेवत᳘म्॥  
अ᳘थाध्यात्म᳘म्॥  
प्राणो वा उक्तस्या᳘न्नमेव थम᳘न्नेन हि᳘ प्राण᳘ उत्ति᳘ष्ठती᳘ति न्वे᳘वोक्थ᳘स्य स᳘ एषो᳘ऽग्नि᳘विधोऽर्क᳘विध उक्थ᳘विधो यत्पु᳘रुषः स यो᳘ हैत᳘मेव᳘मग्नि᳘विधमर्क᳘विधमुक्थ᳘विधम् पु᳘रुषमुपा᳘स्ते विदु᳘षो हैवा᳘स्यैवम् भ्रा᳘तृव्यो म्लायति॥  
प्राणे᳘न वा᳘ अग्नि᳘र्दीप्यते॥  
अग्नि᳘ना वायु᳘र्वायु᳘नादित्य᳘ आदित्ये᳘न चन्द्र᳘माश्चन्द्र᳘मसा न᳘क्षत्राणि न᳘क्षत्रैर्विद्यु᳘देता᳘वती वै दी᳘प्तिरस्मिं᳘श्च लोके᳘ऽमु᳘ष्मिंश्च स᳘र्वा हैतां दी᳘प्तिं दीप्यतेऽस्मिं᳘श्च लोके᳘ऽमु᳘ष्मिंश्च य᳘ एवं वे᳘द॥  
सत्यम् ब्रह्मेत्यु᳘पासीत॥  
अ᳘थ ख᳘लु क्रतुम᳘योऽयम् पु᳘रुषः स या᳘वत्क्रतुरय᳘मस्मा᳘ल्लोकात्प्रै᳘त्येवङ्क्रतु᳘र्हामुं᳘ लोकम् प्रे᳘त्याभिस᳘म्भवति॥  
स᳘ आत्मा᳘नमु᳘पासीत॥  
मनोम᳘यम् प्राण᳘शरीरम् भा᳘रूपमाकाशा᳘त्मानं कामरूपि᳘णम् म᳘नोजवसं सत्य᳘सङ्कल्पं सत्य᳘धृतिं स᳘र्वगन्धं स᳘र्वरसं स᳘र्वा अ᳘नु दि᳘शः प्र᳘भूतं स᳘र्वमिद᳘मभ्या᳘प्त᳘मवाक्क᳘मनादरं य᳘था व्रीहि᳘र्वा य᳘वो वा श्यामा᳘को वा श्यामाकतण्डुलो᳘ वैव᳘मय᳘मन्त᳘रात्मन्पु᳘रुषो हिरण्म᳘यो य᳘था ज्यो᳘तिरधूम᳘मेवं ज्या᳘यान्दिवो ज्या᳘यानाकाशाज्ज्या᳘यानस्यै᳘ पृथिव्यै ज्या᳘यान्त्स᳘र्वेभ्यो भूते᳘भ्यः स᳘ प्राण᳘स्यात्मै᳘ष᳘ म आत्मै᳘त᳘मित᳘ आत्मा᳘नम् प्रे᳘त्याभिस᳘म्भविष्यामी᳘ति य᳘स्य स्या᳘दद्धा न᳘ विचिकित्सास्ती᳘ति ह स्माह शा᳘ण्डिल्य एव᳘मेतदि᳘ति॥  
उषा वा अ᳘श्वस्य मे᳘ध्यस्य शि᳘रः॥  
सू᳘र्यश्च᳘क्षुर्वा᳘तः प्राणो व्या᳘त्तमग्नि᳘र्वैश्वानरः᳘ संवत्सर᳘ आत्मा᳘श्वस्य मे᳘ध्यस्य द्यौ᳘ष्पृष्ठ᳘मन्त᳘रिक्षमुद᳘रम् पृथिवी᳘ पाजस्यं᳘ दि᳘शः पार्श्वे᳘ अवान्तरदि᳘शः प᳘र्शव ऋतवो᳘ऽङ्गानि मा᳘साश्चार्धमासा᳘श्च प᳘र्वाण्यहोरात्रा᳘णि प्रतिष्ठा न᳘क्षत्राण्य᳘स्थीनि न᳘भो मांसान्यू᳘वध्यं सि᳘कताः सि᳘न्धवो गु᳘दा य᳘कृच्च क्लोमा᳘नश्च प᳘र्वता ओ᳘षधयश्च व᳘नस्पतयश्च लो᳘मान्युद्य᳘न्पूर्वार्धो᳘ निम्लो᳘चन्जघनार्धो य᳘द्विजृ᳘म्भते तद्वि᳘द्योतते य᳘द्विधूनुते त᳘त्स्तनयति यन्मे᳘हति त᳘द्वर्षति वा᳘गेवा᳘स्य वाग᳘हर्वा अ᳘श्वम् पुर᳘स्तान्महिमा᳘न्वजायत त᳘स्य पू᳘र्वे समुद्रे यो᳘नीरा᳘त्रिरेनम् पश्चा᳘न्महिमा᳘न्वजायत तस्या᳘परे समुद्रे यो᳘निरेतौ वा अ᳘श्वम् महिमा᳘नावभि᳘तः स᳘म्बभूवतुर्ह᳘यो भूत्वा᳘ देवान᳘वहद्वाजी᳘ गन्धर्वानर्वा᳘सुरान᳘श्वो मनुष्या᳘न्त्समुद्र᳘ एवा᳘स्य ब᳘न्धुः समुद्रो यो᳘निः॥  
नैवे᳘ह किं᳘ चना᳘ग्र आसीत्॥  
मृत्यु᳘नैवे᳘दमा᳘वृतमासीदशनाय᳘याशनाया हि᳘ मृत्युस्तन्म᳘नोऽकुरुतात्मन्वी᳘ स्यामि᳘ति सो᳘ऽर्चन्नचरत्तस्या᳘र्चत आ᳘पोऽजायन्ता᳘र्चते वै᳘ मे क᳘मभूदि᳘ति त᳘देवा᳘र्क्य᳘स्यार्कत्वं कं᳘ ह वा अस्मै भवति य᳘ एव᳘मेत᳘दर्क्य᳘स्यार्कत्वं वे᳘द॥  
आ᳘पो वा᳘ अर्कः᳘॥  
तद्य᳘दपां श᳘र आ᳘सीत्तत्स᳘महन्यत सा᳘ पृथिव्य᳘भवत्त᳘स्यामश्राम्यत्त᳘स्य श्रान्त᳘स्य तप्त᳘स्य ते᳘जो र᳘सो नि᳘रवर्तताग्निः᳘॥  
स᳘ त्रेधा᳘त्मा᳘नं व्य᳘कुरुत॥  
आदित्यं᳘ तृती᳘यं वायुं᳘ तृती᳘यं स᳘ एष᳘ प्राण᳘स्त्रेधाविहितस्त᳘स्य प्रा᳘ची दिक्शि᳘रोऽसौ᳘ चासौ᳘ चेर्मा᳘व᳘थास्य प्रती᳘ची दिक्पु᳘छमसौ᳘ चासौ᳘ च सक्थ्यौ᳘ द᳘क्षिणा चो᳘दीची च पार्श्वे द्यौ᳘ष्पृष्ठ᳘मन्त᳘रिक्षमुद᳘रमियमु᳘रः स᳘ एषो᳘ऽप्सु प्र᳘तिष्ठितो य᳘त्र क्व᳘ चै᳘ति त᳘देव प्र᳘तितिष्ठत्येवं᳘ विद्वान्॥  
सोऽकामयत॥  
द्विती᳘यो म आत्मा᳘ जायेते᳘ति स म᳘नसा वा᳘चम् मिथुनं स᳘मभवदशनाया᳘म् मृत्युस्तद्यद्रे᳘त आ᳘सीत्स᳘ संवत्सरो᳘ऽभवन्न᳘ ह पुरा त᳘तः संवत्सर᳘ आस त᳘मेता᳘वन्तं काल᳘मबिभर्या᳘वान्त्संवत्सरस्त᳘मेता᳘वतः काल᳘स्य पर᳘स्तादसृजत तं᳘ जात᳘मभिव्या᳘ददात्स भा᳘णकरोत्सै᳘व वा᳘गभवत्॥  
स᳘ ऐक्षत॥  
य᳘दि वा᳘ इम᳘मभिमंस्ये क᳘नीयो᳘ऽन्नं करिष्य इ᳘ति स त᳘या वाचा ते᳘नात्म᳘नेदं स᳘र्वमसृजत य᳘दिदं किं च᳘र्चो य᳘जूंषि सा᳘मानि छ᳘न्दांसि यज्ञा᳘न्प्रजा᳘म् पशून्त्स य᳘द्यदेवा᳘सृजत त᳘त्तद᳘त्तुमध्रियत स᳘र्वं वा᳘ अत्ती᳘ति तद᳘दितेरदितित्वं स᳘र्वस्यात्ता᳘ भवति स᳘र्वमस्या᳘न्नम् भवति य᳘ एव᳘मेतद᳘दितेरदितित्वं वे᳘द॥  
सोऽकामयत॥  
भू᳘यसा यज्ञे᳘न भू᳘यो यजेये᳘ति सो᳘ऽश्राम्यत्स त᳘पोऽतप्यत त᳘स्य श्रान्त᳘स्य तप्त᳘स्य य᳘शो वीर्य᳘मु᳘दक्रामत्प्राणा वै य᳘शो वीर्यं᳘ त᳘त्प्राणेषू᳘त्क्रान्तेषु श᳘रीरं श्व᳘यितुमध्रियत त᳘स्य श᳘रीर एव म᳘न आसीत्॥  
सोऽकामयत॥  
मे᳘ध्यं म इदं᳘ स्यादात्मन्व्य᳘ने᳘न स्यामि᳘ति ततो᳘ऽश्वः स᳘मभवद्यद᳘श्वत्तन्मे᳘ध्यमभूदि᳘ति त᳘देवा᳘श्वमेध᳘स्याश्वमेधत्व᳘मेष᳘ ह वा᳘ अश्वमेधं वेद य᳘ एनमेवं वे᳘द॥  
तम᳘नवरुध्येवामन्यत॥  
तं᳘ संवत्सर᳘स्य पर᳘स्तादात्म᳘न आ᳘लभत पशू᳘न्देव᳘ताभ्यः प्र᳘त्यौहत्त᳘सम्:त्सर्वदे᳘वत्यम् प्रो᳘क्षितम् प्राजापत्यमा᳘लभन्त एष वा᳘ अश्वमेधो य᳘ एष त᳘पति त᳘स्य संवत्सर᳘ आत्मा᳘य᳘मग्नि᳘रर्कस्त᳘स्येमे᳘ लोका᳘ आत्मा᳘नस्ता᳘वेता᳘वर्कामेधौ सो᳘ पु᳘नरे᳘कैव᳘ देव᳘ता भवति मृत्यु᳘रेवा᳘प पुनर्मृत्युं᳘ जयति नै᳘नम् मृत्यु᳘राप्नोति मृत्युरस्यात्मा᳘ भवति स᳘र्वमा᳘युरेत्येता᳘सां देव᳘तानामे᳘को भवति य᳘ एवं वे᳘द॥  
अ᳘थ वंशः᳘॥  
समानमा सां᳘जीवीपु᳘त्रात्सां᳘जीवीपु᳘त्रो मा᳘ण्डूकायनेर्मा᳘ण्डूकायनिर्मा᳘ण्डव्यान्मा᳘ण्डव्यः कौ᳘त्सात्कौ᳘त्सो मा᳘हित्थेर्मा᳘हित्थिर्वामकक्षायणा᳘द्वामकक्षायणो वा᳘त्स्याद्वा᳘त्स्यः शा᳘ण्डिल्याछा᳘ण्डिल्यः कु᳘श्रेः कु᳘श्रिर्यज्ञ᳘वचसो राजस्तम्बा᳘यनाद्यज्ञ᳘वचा राजस्तम्बा᳘यनस्तुरात्का᳘वषेयात्तुरः का᳘वषेयः प्रजा᳘पतेः प्रजा᳘पतिर्ब्र᳘ह्मणो ब्र᳘ह्म स्वय᳘म्भु ब्र᳘ह्मणे न᳘मः॥  
