
प्राणो᳘ गायत्री᳘॥  
च᳘क्षुरुष्णिग्वा᳘गनुष्टुम्म᳘नो बृहती श्रो᳘त्रम् पङ्क्तिर्य᳘ एवा᳘य᳘म् प्रज᳘ननः प्राण᳘ एष᳘ त्रिष्टुब᳘थ यो᳘ऽयम᳘वाङ् प्राण᳘ एष ज᳘गती ता᳘नि वा᳘ एता᳘नि सप्त छ᳘न्दांसि चतुरुत्तरा᳘ण्यग्नौ᳘ क्रियन्ते॥  
प्राणो᳘ गायत्री᳘ति॥  
तद्य᳘ एव᳘ प्राण᳘स्य महिमा य᳘द्वीर्यं᳘ त᳘देत᳘त्सह᳘स्रम् प्राण᳘स्यैवै᳘त᳘द्वीर्यं᳘ यद्ध्यस्य चिन्वतः᳘ प्राण उत्क्का᳘मेत्त᳘त एवै᳘षो᳘ऽग्निर्न᳘ चीयेतैते᳘नैवा᳘स्य रूपे᳘ण सह᳘स्रमेष᳘ गायत्रीः सं᳘चितो भवति॥  
च᳘क्षुरुष्णिगि᳘ति॥  
त᳘द्य एव च᳘क्षुषो महिमा य᳘द्वीर्यं᳘ त᳘देत᳘त्सह᳘स्रं च᳘क्षुष एवै᳘त᳘द्वीर्यं᳘ यद्ध्य᳘स्य चिन्वतश्च᳘क्षुरुत्क्रा᳘मेत्त᳘त एवै᳘षो᳘ऽग्निर्न᳘ चीयेतैते᳘नैवा᳘स्य रूपे᳘ण सह᳘स्रमेष᳘ उष्णि᳘हः सं᳘चितो भवति॥  
वा᳘गनुष्टुबि᳘ति॥  
तद्य᳘ एव᳘ वाचो᳘ महिमा य᳘द्वीर्यं᳘ त᳘देत᳘त्सह᳘स्रं वाच᳘ एवै᳘त᳘द्वीर्यं᳘ यद्ध्य᳘स्य चिन्वतो वा᳘गुत्क्रा᳘मेत्त᳘त एवै᳘षो᳘ऽग्निर्न᳘ चीयेतैते᳘नैवा᳘स्य रूपे᳘ण सह᳘स्रमेषो᳘ऽनुष्टु᳘भः सं᳘चितो भवति॥  
म᳘नो बृहती᳘ति॥  
तद्य᳘ एव म᳘नसो महिमा य᳘द्वीर्यं᳘ त᳘देत᳘त्सह᳘स्रम् म᳘नस एवै᳘त᳘द्वीर्यं᳘ यद्ध्य᳘स्य चिन्वतो म᳘न उत्क्रा᳘मेत्त᳘त एवै᳘षो᳘ऽग्निर्न᳘ चीयेतैते᳘नैवा᳘स्य रूपे᳘ण सह᳘स्रमेष᳘ बृहतीः सं᳘चितो भवति॥  
श्रो᳘त्रम् पङ्क्तिरि᳘ति॥  
तद्य᳘ एव श्रो᳘त्रस्य महिमा य᳘द्वीर्यं᳘ त᳘देत᳘त्सह᳘स्रं श्रो᳘त्रस्यैवै᳘त᳘द्वीर्यं᳘ यद्ध्य᳘स्य चिन्वतः श्रो᳘त्रमुत्क्रा᳘मे᳘त्त᳘त एवै᳘षो᳘ऽग्निर्न᳘ चीयेतैते᳘नैवा᳘स्य रूपे᳘ण सह᳘स्रमेष᳘ पङ्क्तीः सं᳘चितो भवति॥  
य᳘ एवा᳘य᳘म् प्रज᳘ननः प्राणः᳘॥  
एष᳘ त्रिष्टुबि᳘ति तद्य᳘ एवै᳘त᳘स्य प्राण᳘स्य महिमा य᳘द्वीर्यं᳘ त᳘देत᳘त्सह᳘स्रमेत᳘स्यैवै᳘त᳘त्प्राण᳘स्य वीर्यं᳘ यद्ध्य᳘स्य चिन्वत᳘ एष᳘ प्राण᳘ आलु᳘भ्येत्त᳘त एवै᳘षो᳘ऽग्निर्न᳘ चीयेतै᳘तेनै᳘वास्य रूपे᳘ण सह᳘स्रमेष᳘ त्रिष्टु᳘भः सं᳘चितो भवति॥  
अ᳘थ यो᳘ऽयम᳘वाङ् प्राणः᳘॥  
एष ज᳘गती᳘ति तद्य᳘ एवै᳘त᳘स्य प्राण᳘स्य महिमा य᳘द्वीर्यं᳘ त᳘देत᳘त्सह᳘स्रमेत᳘स्यैवै᳘त᳘त्प्राण᳘स्य वीर्यं᳘ यद्ध्य᳘स्य चिन्वत᳘ एष᳘ प्रल्ण᳘ आ६उ᳘भ्येत्त᳘त एवै᳘षो᳘ऽग्निर्न᳘ चीयेतैते᳘नैवा᳘स्य रूपे᳘ण सह᳘स्रमेष᳘ जगतीः सं᳘चितो भवति॥  
ता᳘नि वा᳘ एता᳘नि॥  
सप्त छ᳘न्दांसि चतुरुत्तरा᳘ण्यन्यो᳘ऽन्य᳘स्मिन्प्र᳘तिष्ठितानि सप्ते᳘मे पु᳘रुषे प्राणा᳘ अन्यो᳘ऽन्य᳘स्मिन्प्र᳘तिष्ठितास्तद्या᳘वन्तमेवंविच्छ᳘न्दसां गण᳘मन्वा᳘ह छ᳘न्दसश्छन्दसो हैवा᳘स्य सो᳘ऽनूक्तो भवति स्तुतो᳘ वा शस्तो वो᳘पहितो वा॥  
त᳘दाहुः॥  
किं छ᳘न्दः का᳘ देव᳘ताग्नेः शि᳘र इ᳘ति गायत्री छ᳘न्दोऽग्नि᳘र्देव᳘ता शि᳘रः॥  
किं छ᳘न्दः॥  
का᳘ देव᳘ता ग्रीवा इ᳘त्युष्णिक्छ᳘न्दः सविता᳘ देव᳘ता ग्रीवाः᳘॥  
किं छ᳘न्दः॥  
का᳘ देवता᳘नूकमि᳘ति बृहती छ᳘न्दो बृ᳘हस्प᳘तिर्देवता᳘नूकम्॥  
किं छ᳘न्दः॥  
का᳘ देव᳘ता पक्षावि᳘ति बृहद्रथन्तरे छ᳘न्दो द्या᳘वापृथिवी᳘ देव᳘ते पक्षौ᳘॥  
किं छ᳘न्दः॥  
का᳘ देव᳘ता म᳘ध्यमि᳘ति त्रिष्टुप्छ᳘न्द इ᳘न्द्रो देव᳘ता म᳘ध्यम्॥  
किं छ᳘न्दः॥  
का᳘ देव᳘ता श्रो᳘णी इ᳘ति ज᳘गती छ᳘न्द आदित्यो᳘ देव᳘ता श्रो᳘ णी॥  
किं छ᳘न्दः॥  
का᳘ देव᳘ता य᳘स्मादिद᳘म् प्राणाद्रे᳘तः सिच्य᳘त इत्य᳘तिच्छन्दाश्छ᳘न्दः प्रजा᳘पतिर्देव᳘ता॥  
किं छ᳘न्दः॥  
का᳘ देव᳘ता यो᳘ऽयम᳘वाङ् प्राण इ᳘ति यज्ञायज्ञि᳘यं छ᳘न्दो वैश्वानरो᳘ देव᳘ता॥  
किं छ᳘न्दः॥  
का᳘ देव᳘तोरू इ᳘त्यनुष्टुप्छ᳘न्दो वि᳘श्वे देवा᳘ देव᳘तोरू᳘॥  
किं छ᳘न्दः॥  
का᳘ देव᳘ताष्ठीव᳘न्तावि᳘ति पङ्क्तिश्छ᳘न्दो मरु᳘तो देव᳘ताष्ठीव᳘न्तौ॥  
किं छ᳘न्दः॥  
का᳘ देव᳘ता प्रतिष्ठे इ᳘ति द्वि᳘पदा छ᳘न्दो वि᳘ष्णुर्देव᳘ता प्रतिष्ठे᳘॥  
किं छ᳘न्दः॥  
का᳘ देव᳘ता प्राणा इ᳘ति वि᳘छन्दाश्छ᳘न्दो वायु᳘र्देव᳘ता प्राणाः᳘॥  
किं छ᳘न्दः॥  
का᳘ देव᳘तोनातिरिक्तानी᳘ति न्यू᳘नाक्षरा छ᳘न्द आ᳘पो देव᳘तोनातिरिक्ता᳘नि सै᳘षा᳘त्मविद्यै᳘वै᳘तन्म᳘यो हैवै᳘ता᳘ देव᳘ता एत᳘मात्मा᳘नमभिस᳘म्भवति न हा᳘त्रान्या᳘ लोक्य᳘ताया आशी᳘रस्ति॥  
धी᳘रो ह शातपर्णेयः᳘॥  
महा᳘शालं जाबाल᳘मुपो᳘त्ससाद तं᳘ होवाच कि᳘म् मा विद्वा᳘नुपो᳘दसद इ᳘त्यग्निं᳘ वेदे᳘ति क᳘मग्निं᳘ वेत्थे᳘ति वा᳘चमि᳘ति यस्त᳘मग्निं वे᳘द किं स᳘ भवती᳘ति वाग्मी᳘ भवती᳘ति होवाच नै᳘नं वा᳘ग्जहाती᳘ति॥  
वे᳘त्थाग्निमि᳘ति होवाच॥  
कि᳘मेव᳘ मा विद्वा᳘नुपो᳘दसद इ᳘त्यग्निं᳘ वेदे᳘ति क᳘मग्निं᳘ वेत्थे᳘ति च᳘क्षुरि᳘ति यस्त᳘मग्निं वे᳘द किं स᳘ भवती᳘ति च᳘क्षुष्मान्भवती᳘ति होवाच नै᳘नं च᳘क्षुर्जहाती᳘ति॥  
वे᳘त्थाग्निमि᳘ति होवाच॥  
कि᳘मेव᳘ मा विद्वा᳘नुपो᳘दसद इ᳘त्यग्निं᳘ वेदे᳘ति क᳘मग्निं᳘ वेत्थे᳘ति म᳘न इ᳘ति यस्त᳘मग्निं वे᳘द किं स᳘ भवती᳘ति मनस्वी᳘ भवती᳘ति होवाच नै᳘नम् म᳘नो जहाती᳘ति॥  
वे᳘त्थाग्निमि᳘ति होवाच॥  
कि᳘मेव᳘ मा विद्वा᳘नुपो᳘दसद इ᳘त्यग्निं᳘ वेदे᳘ति क᳘मग्निं᳘ वेत्थे᳘ति श्रो᳘त्रमि᳘ति यस्त᳘मग्निं वे᳘द किं स᳘ भवती᳘ति श्रो᳘त्रवान्भवती᳘ति होवाच नै᳘नं श्रो᳘त्रं जहाती᳘ति॥  
वे᳘त्थाग्निमि᳘ति होवाच॥  
कि᳘मेव᳘ मा विद्वा᳘नुपो᳘दसद इ᳘त्यग्निं᳘ वेदे᳘ति क᳘मग्निं᳘ वेत्थे᳘ति य᳘ एतत्स᳘र्वमग्निस्तं᳘ वेदे᳘ति त᳘स्मिन्होक्त᳘ उपा᳘वरुरोहा᳘धीहि भोस्त᳘मग्निमि᳘ति॥  
स᳘ होवाच॥  
प्राणो वाव सो᳘ऽग्नि᳘र्यदा वै पु᳘रुषः स्व᳘पिति प्राणं त᳘र्हि वाग᳘प्येति प्राणं च᳘क्षुः प्राणम् म᳘नः प्राणं श्रो᳘त्रं यदा᳘ प्रबु᳘ध्यते प्राणा᳘देवा᳘धि पु᳘नर्जायन्त इ᳘त्यध्यात्म᳘म्॥  
अ᳘थाधिदेवत᳘म्॥  
या वै सा वा᳘गग्नि᳘रेव स यत्तच्च᳘क्षुरसौ स᳘ आदित्यो यत्तन्म᳘न एष स᳘ चन्द्र᳘मा यत्तछ्रो᳘त्रं दि᳘श एव तद᳘थ यः स᳘ प्राणो᳘ऽय᳘मेव स᳘ वायुर्यो᳘ऽयम् प᳘वते॥  
यदा वा᳘ अग्नि᳘रनुग᳘च्छति॥  
वायुं त᳘र्ह्यनू᳘द्वाति त᳘स्मादेनमु᳘दवासीदि᳘त्याहुर्वायुं ह्य᳘नूद्वा᳘ति यदा᳘दित्यो᳘ऽस्तमे᳘ति वायुं त᳘र्हि प्र᳘विशति वायुं᳘ चन्द्र᳘मा वायौ दि᳘शः प्र᳘तिष्ठिता वायो᳘रेवा᳘धि पु᳘नर्जायन्ते स᳘ यदै᳘वंवि᳘दस्मा᳘ल्लोकात्प्रै᳘ति वाचै᳘वा᳘ग्निम᳘प्येति च᳘क्षुषादित्यम् म᳘नसा चन्द्रं श्रो᳘त्रेण दि᳘शः प्राणे᳘न वायुं स᳘ एत᳘न्मय एव᳘ भूत्वै᳘ता᳘सां देव᳘तानां यां᳘-यां काम᳘यते सा᳘ भूत्वे᳘लयति॥  
श्वेत᳘केतुर्हारुणेयः᳘॥  
यक्ष्य᳘माण आस तं᳘ ह पितो᳘वाच का᳘नृत्वि᳘जोऽवृथा इ᳘ति स᳘ होवाचायं न्वे᳘व᳘ मे वै᳘श्वावसव्यो होते᳘ति तं᳘ ह पप्रछ वे᳘त्थ ब्राह्मण वैश्वावसव्य॥  
चत्वा᳘रि महा᳘न्ती३ इ᳘ति॥  
वे᳘द भो३ इ᳘ति होवाच वे᳘त्थ चत्वा᳘रि महता᳘म् महा᳘न्ती३ इ᳘ति वे᳘द भो३ इ᳘ति होवोच वे᳘त्थ चत्वा᳘रि व्रता᳘नि३ इ᳘ति वे᳘द भो३ इ᳘ति होवाच वे᳘त्थ चत्वा᳘रि व्रता᳘नां व्रता᳘नी३ इ᳘ति वे᳘द भो३ इ᳘ति होवाच वे᳘त्थ चत्वा᳘रि क्या᳘नी३ इ᳘ति वे᳘द भो३ इ᳘ति होवाच वे᳘त्थ चत्वा᳘रि क्यानां क्या᳘नी३ इ᳘ति वे᳘द भो३ इ᳘ति होवाच वे᳘त्थ चतु᳘रोऽर्का३नि᳘ति वे᳘द भो३ इ᳘ति होवाच वे᳘त्थ चतु᳘रोऽर्का᳘णामर्का३नि᳘ति वे᳘द भो३ इ᳘ति होवाच॥  
वे᳘त्थार्कमि᳘ति॥  
अ᳘थ वै᳘ नो भ᳘वान्वक्ष्यती᳘ति वे᳘त्थार्कपर्णे इत्य᳘थ वै᳘ नो भ᳘वान्वक्ष्यती᳘ति वेत्थार्कपुष्पे इत्य᳘थ वै᳘ नो भ᳘वान्वक्ष्यती᳘ति वे᳘त्थार्ककोश्यावित्य᳘थ वै᳘ नो भ᳘वान्वक्ष्यती᳘ति वे᳘त्थार्कसमुद्गावित्य᳘थ वै᳘ नो भ᳘वान्वक्ष्यती᳘ति वे᳘त्थार्कधाना इत्य᳘थ वै नो भ᳘वान्वक्ष्यती᳘ति वे᳘त्थार्काष्ठीलामित्य᳘थ वै᳘ नो भ᳘वान्वक्ष्यती᳘ति वे᳘त्थार्कमूलमित्य᳘थ वै᳘ नो भ᳘वान्वक्ष्यती᳘ति॥  
स᳘ ह वै यत्त᳘दुवा᳘च॥  
वे᳘त्थ चत्वा᳘रि महा᳘न्ति वे᳘त्थ चत्वा᳘रि महता᳘म् महान्ती᳘त्यग्नि᳘र्महांस्त᳘स्य महतो᳘ महदो᳘षधयश्च व᳘नस्प᳘तयश्च तद्ध्य᳘स्या᳘न्नं वायु᳘र्महांस्त᳘स्य महतो᳘ महदा᳘पस्तद्ध्य᳘स्या᳘न्नमादित्यो᳘ महांस्त᳘स्य महतो᳘ मह᳘च्चन्द्र᳘मास्तद्ध्य᳘स्या᳘न्नम् पु᳘रुषो महांस्त᳘स्य महतो᳘ मह᳘त्पश᳘वस्तद्ध्य᳘स्या᳘न्नमेता᳘न्येव᳘ चत्वा᳘रि महा᳘न्त्येता᳘नि चत्वा᳘रि महता᳘म् महा᳘न्त्येता᳘न्येव᳘ चत्वा᳘रि व्रता᳘न्येता᳘नि चत्वा᳘रि व्रता᳘नां व्रता᳘न्येता᳘न्येव᳘ चत्वा᳘रि क्या᳘न्येता᳘नि चत्वा᳘रि क्या᳘नां क्या᳘न्येत᳘ एव᳘ चत्वा᳘रोऽर्का᳘ एते᳘ चत्वा᳘रोऽर्का᳘णामर्काः᳘॥  
अ᳘थ ह वै यत्त᳘दुवा᳘च॥  
वे᳘त्थार्कमि᳘ति पु᳘रुषं हैव त᳘दुवाच॥  
वे᳘त्थार्कपर्णे इ᳘ति क᳘र्णौ हैव त᳘दुवाच वे᳘त्थार्कपुष्पे इत्य᳘क्षिणी हैव त᳘दुवाच वे᳘त्थार्ककोश्यावि᳘ति ना᳘सिके हैव त᳘दुवाच वे᳘त्थार्कसमुद्गावित्यो᳘ष्ठौ हैव त᳘दुवाच वे᳘त्थार्कधाना इ᳘ति द᳘न्तान्हैव त᳘दुवाच वे᳘त्थार्काष्ठीलामि᳘ति जिह्वां᳘ हैव त᳘दुवाच वे᳘त्थार्कमूलमित्य᳘न्नं हैव त᳘दुवाच स᳘ एषो᳘ऽग्नि᳘रर्को यत्पु᳘रुषः स यो᳘ हैत᳘मेव᳘मग्नि᳘मर्कम् पु᳘रुषमुपा᳘स्तेऽय᳘मह᳘मग्नि᳘रर्को᳘ऽस्मी᳘ति विद्य᳘या हैवा᳘स्यैष᳘ आत्म᳘न्नग्नि᳘रर्क᳘श्चितो᳘ भवति॥  
अयं वाव य᳘जुर्यो᳘ऽयम् प᳘वते॥  
एष हि य᳘न्नेवे᳘दं स᳘र्वं जन᳘यत्येतं य᳘न्तमिदम᳘नु प्र᳘जायते त᳘स्माद्वायु᳘रेव य᳘जुः॥  
अय᳘मेवा᳘काशो जूः᳘॥  
य᳘दिद᳘मन्त᳘रिक्षमेतं ह्या᳘काशम᳘नु ज᳘वते त᳘देतद्य᳘जुर्वायु᳘श्चान्त᳘रिक्षं च य᳘च्च जू᳘श्च त᳘स्माद्य᳘जुरेष᳘ एव य᳘देष ह्ये᳘ति त᳘देतद्य᳘जुरृक्साम᳘योः प्र᳘तिष्ठितमृक्सामे᳘ वहतस्त᳘स्मात्समानै᳘रेवा᳘ध्वयुर्ग्र᳘हैः क᳘र्म करो᳘त्यन्या᳘न्यन्यानि स्तुतशस्त्राणि भवन्ति य᳘था पू᳘र्वाभ्यां स्यन्त्त्वा᳘पराभ्यां धाव᳘येत्तादृक्त᳘त्॥  
अग्नि᳘रेव᳘ पुरः᳘॥  
अग्निं हि᳘ पुरस्कृ᳘त्येमाः᳘ प्रजा᳘ उपा᳘सत आदित्य᳘ एव च᳘रणं यदा ह्ये᳘वै᳘ष᳘ उदेत्य᳘थेदं स᳘र्वं चरति त᳘देतद्य᳘जुः स᳘पुरश्चरणमधिदेवतं᳘॥  
अ᳘थाध्यात्म᳘म्॥  
प्राण᳘ एव य᳘जुः प्राणो हि य᳘न्नेवे᳘दं स᳘र्वं जन᳘यति प्रा᳘णं य᳘न्तमिदम᳘नु प्र᳘जायते त᳘स्मात्प्राण᳘ एव य᳘जुः॥  
अय᳘मेवा᳘काशो जूः॥  
यो᳘ऽय᳘मन्त᳘रात्म᳘न्नाकाश᳘ एतं ह्या᳘काशम᳘नु ज᳘वते त᳘देतद्य᳘जुः प्राण᳘श्चाकाश᳘श्च य᳘च्च जू᳘श्च त᳘स्माद्य᳘जुः प्राण᳘ एव य᳘त्प्राणो ह्ये᳘ति॥  
अ᳘न्नमेव य᳘जुः॥  
अ᳘न्नेन हि जा᳘यते᳘ऽन्ने᳘न ज᳘वते त᳘देतद्य᳘जुर᳘न्ने प्र᳘तिष्ठितम᳘न्नं वहति त᳘स्मात्समान᳘ एव᳘ प्राणे᳘ऽन्य᳘दन्यद᳘न्नं धीयते॥  
म᳘न एव᳘ पुरः᳘॥  
म᳘नो हि᳘ प्रथम᳘म् प्राणा᳘नां च᳘क्षुरेव च᳘रणं च᳘क्षुषा ह्य᳘य᳘मात्मा च᳘रति त᳘देतद्य᳘जुः स᳘पुरश्चरणमधिदेवतं᳘ चाध्यात्मं᳘ च प्र᳘तिष्ठितं स यो᳘ हैत᳘देवं य᳘जुः स᳘पुरश्चरणमधिदेवतं᳘ चाध्यात्मं᳘ च प्रतिष्ठितं वे᳘द॥  
अ᳘रिष्टो हैवा᳘नार्तः॥  
स्वस्ति᳘ यज्ञ᳘स्योदृ᳘चमश्नुते᳘ स्वा᳘नां श्रे᳘ष्ठः पुरएता᳘ भवत्यन्नादो᳘ऽधिपतिर्य᳘ एवं वे᳘द॥  
य᳘ उ हैवंवि᳘दं॥  
स्वे᳘षु प्रतिप्रतिर्बु᳘भूषति न᳘ हैवा᳘लम् भा᳘र्येभ्यो भवत्य᳘थ य ए᳘वै᳘त᳘मनुभ᳘वति यो᳘ वै तम᳘नु भा᳘र्यान्बु᳘भूर्षति स᳘ हैवा᳘लम् भा᳘र्येभ्यो भवति॥  
त᳘देतज्ज्ये᳘ष्ठम् ब्र᳘ह्म॥  
न ह्ये᳘त᳘स्मात्किं᳘ चन ज्यायो᳘ऽस्ति ज्ये᳘ष्ठो ह वै श्रे᳘ष्ठः स्वा᳘नाम् भवति य᳘ एवं वे᳘द॥  
त᳘देतद्ब्र᳘ह्मापूर्व᳘मपरव᳘त्॥  
स यो᳘ हैत᳘देवम् ब्र᳘ह्मापूर्व᳘मपरवद्वे᳘द न᳘ हास्मात्क᳘श्चन श्रे᳘यान्त्ममाने᳘षु भवति श्रे᳘यांसः श्रेयांसो हैवा᳘स्मादपरपुरुषा᳘ जायन्ते त᳘स्माद्यो᳘ऽस्माज्ज्या᳘यान्त्स्याद्दि᳘शोऽस्मात्पू᳘र्वा इत्यु᳘पासीत त᳘थो हैनं न᳘ हिनस्ति॥  
त᳘स्य वा᳘ एत᳘स्य य᳘जुषः॥  
र᳘स एवो᳘पनिषत्त᳘स्माद्यावन्मात्रे᳘ण य᳘जुषाध्वर्युर्ग्र᳘हं गृह्णा᳘ति स᳘ उभे᳘ स्तुतशस्त्रे᳘ अनुवि᳘भवत्युभे᳘ स्तुतशस्त्रे᳘ अनुव्य᳘श्नुते त᳘स्माद्यावन्मात्र᳘ इवा᳘न्नस्य र᳘सः स᳘र्वम᳘न्नम᳘वति स᳘र्वम᳘न्नमनुव्ये᳘ति॥  
तृ᳘प्तिरेवा᳘स्य ग᳘तिः॥  
त᳘स्माद्यदा᳘न्नस्य तृ᳘प्यत्य᳘थ स᳘ गत᳘ इव मन्यत आनन्द᳘ एवा᳘स्य विज्ञा᳘नमात्मा᳘नन्दा᳘त्मानो हैव स᳘र्वे देवाः सा᳘ हैषै᳘व᳘ देवा᳘नामद्धा᳘विद्या स᳘ ह स न᳘ मनुष्यो᳘ य᳘ एवंवि᳘द्देवा᳘नां हैव स ए᳘कः॥  
एत᳘द्ध स्म वै त᳘द्विद्वा᳘न्प्रिय᳘व्रतो रौ᳘हिणायन आह॥  
वायुं वा᳘न्तमानन्द᳘स्त आत्मेतो᳘ वा वाहि᳘तो वे᳘ति स᳘ ह स्म त᳘थैव᳘ वाति त᳘स्माद्यां᳘ देवे᳘ष्वाशि᳘षमिच्छे᳘देते᳘नैवो᳘पतिष्ठेतानन्दो᳘ व आत्मा᳘सौ मे का᳘मः स᳘ मे स᳘मृध्यतामि᳘ति सं᳘ हैवा᳘स्मै स का᳘म ऋध्यते य᳘त्कामो भ᳘वत्येतां᳘ ह वै तृ᳘प्तिमेतां ग᳘तिमेत᳘मानन्द᳘मेत᳘मात्मा᳘नमभिस᳘म्भवति य᳘ एवं वे᳘द॥  
त᳘देतद्य᳘जुरुपांश्व᳘निरुक्तम्॥  
प्राणो वै य᳘जुरुपांश्वायतनो वै᳘ प्राणस्तद्य᳘ एनं निर्ब्रुव᳘न्तम् ब्रूयाद᳘निरुक्तां देव᳘तां नि᳘रवोचत्प्राण᳘ एनं हास्यती᳘ति त᳘था हैव᳘ स्यात्॥  
त᳘स्य ह यो नि᳘रुक्तमाविर्भावं वे᳘द॥  
आवि᳘र्भवति कीर्त्या य᳘शसोपांशु य᳘जुषाध्वर्युर्ग्र᳘हं गृह्णा᳘ति गृहीतः᳘ सन्न᳘ आवि᳘र्भवत्युपांशु य᳘जुषाग्निं᳘ चिनो᳘ति चितः सं᳘चित आवि᳘र्भवत्युपांशु य᳘जुषा हविर्नि᳘र्वपति शृतं नि᳘ष्ठितमावि᳘र्भवत्येवं यत्किं᳘ चोपांशु᳘ करो᳘ति कृतं नि᳘ष्ठितमावि᳘र्भवति त᳘स्य ह य᳘ एत᳘मेवं नि᳘रुक्तमाविर्भावं वे᳘दावि᳘र्भवति कीर्त्या य᳘शसा ब्रह्मवर्चसे᳘न क्षिप्र᳘ उ हैवा᳘वि᳘दं ग᳘च्छति स᳘ ह य᳘जुरेव᳘ भवति य᳘जुषैनमा᳘चक्षते॥  
