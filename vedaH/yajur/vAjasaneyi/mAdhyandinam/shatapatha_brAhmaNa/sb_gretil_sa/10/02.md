
प्रजा᳘पतिः स्वर्गं᳘ लोक᳘मजिगांसत्॥  
स᳘र्वे वै᳘ पश᳘वः प्रजा᳘पतिः पु᳘रुषो᳘ऽश्वो गौर᳘विरजः स᳘ एतै᳘ रूपैर्ना᳘शक्नोत्स᳘ एतं व᳘योविधमात्मा᳘नमपश्यदग्निं तं व्य᳘धत्त सो᳘ऽनुपसमुह्या᳘नुपाधायो᳘दपिपतिषत्स ना᳘शक्नोत्स᳘ उपसमु᳘ह्योपधायो᳘दपतत्त᳘स्माद᳘प्येत᳘र्हि व᳘यांसि यदै᳘व᳘ पक्षा᳘ उपसमू᳘हन्ते यदा प᳘त्राणि विसृजन्तेऽथो᳘त्पतितुं शक्नुवन्ति॥  
तं वा᳘ अङ्गु᳘लिभिर्मिमीते॥  
पु᳘रुषो वै᳘ यज्ञस्ते᳘नेदं स᳘र्वम् मितं त᳘स्यैषा᳘वमा मा᳘त्रा य᳘दङ्गु᳘लयस्तद्या᳘स्यावमा मा᳘त्रा ता᳘मस्य त᳘दाप्नोति त᳘यैनं त᳘न्मिमीते॥  
च᳘तुर्विंशत्याङ्गु᳘लिभिर्मिमीते॥  
च᳘तुर्विंशत्यक्षरा वै᳘ गायत्री᳘ गायत्रो᳘ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नं त᳘न्मिमीते॥  
स᳘ चतुरङ्गुल᳘मेवो᳘भय᳘तोऽन्तरत᳘ उपसमू᳘हति॥  
चतुरङ्गुल᳘मुभय᳘तो बाह्यतो व्यु᳘दूहति तद्या᳘वदेवो᳘पसमू᳘हति ता᳘वद्व्यु᳘दूहति तन्ना᳘हैवा᳘तिरेच᳘यति नो᳘ क᳘नीयः करोति त᳘था पु᳘छस्य तथो᳘त्तरस्य पक्ष᳘स्य॥  
अ᳘थ निर्णामौ᳘ पक्ष᳘योः करोति॥  
निर्णामौ हि व᳘यसः पक्ष᳘योर्भवतो वितृतीये᳘ वितृतीये हि व᳘यसः पक्ष᳘योर्निर्णामौ भ᳘वतो᳘ऽन्तरे वितृतीये᳘ऽन्तरे हि वि᳘तृतीये व᳘यसः पक्ष᳘योर्निर्णामौ भ᳘वतः स᳘ चतुरङ्गुल᳘मेव᳘ पुर᳘स्तादुदू᳘हति चतुरङ्गुल᳘म् पश्चा᳘दुपस᳘मूहति तद्या᳘वदेवो᳘दू᳘हति ता᳘वदुपस᳘मूहति तन्ना᳘हैवा᳘तिरेच᳘यति नो᳘ क᳘नीयः करोति॥  
स त᳘स्मिन्निर्णामे᳘॥  
ए᳘कामि᳘ष्टकामु᳘पदधाति तद्ये᳘यं व᳘यसः प᳘ततो निर्णामादे᳘का नाड्यु᳘पशे᳘ते तां त᳘त्करोत्य᳘थो इद᳘म्॥  
अ᳘थ वक्रौ᳘ करोति॥  
वक्रौ हि व᳘यसः पक्षौ भ᳘वतः स᳘ चतुरङ्गुल᳘मेव᳘ पश्चा᳘दुदू᳘हति चतुरङ्गुल᳘म् पुर᳘स्तादुपस᳘मूहति तद्या᳘वदेवो᳘दू᳘हति ता᳘वदुपस᳘मूहति तन्ना᳘हैवातिरेच᳘यति नो᳘ क᳘नीयः करोति॥  
अ᳘थ रूप᳘मूत्तमं᳘ करोति॥  
अ᳘त्रैष स᳘र्वोऽग्निः सं᳘स्कृतस्त᳘स्मिन्देवा᳘ एत᳘द्रूप᳘मुत्तम᳘मदधुस्त᳘थैवा᳘स्मिन्नय᳘मेत᳘द्रूप᳘मुत्तमं᳘ दधाति स᳘ सह᳘स्रमृज्वालिखिता इ᳘ष्टकाः करो᳘ति सह᳘स्रमित्यालिखिताः᳘ सह᳘स्रमित्यालिखिताः᳘॥  
अ᳘थ पञ्चमीं चि᳘तिमुपधा᳘य॥  
त्रेधा᳘ग्निं वि᳘मिमीते स᳘ मध्यमे᳘ वितृतीये᳘ सह᳘स्रमृज्वालिखिता इ᳘ष्टका उ᳘पदधाति तद्या᳘नीमा᳘नि व᳘यसः प्रत्य᳘ञ्चि शीर्ष्ण आ पु᳘छादृजू᳘नि लो᳘मानि ता᳘नि त᳘त्करोति॥  
अ᳘थ सह᳘स्रमित्यालिखिता᳘ दक्षिणत उ᳘पदधाति॥  
तद्या᳘नीमा᳘नि व᳘यसो दक्षिणतो᳘ वक्रा᳘णि लो᳘मानि ता᳘नि त᳘त्करोति॥  
अ᳘थ सह᳘स्रमित्यालिखिता᳘ उत्तरत उ᳘पदधाति॥  
तद्या᳘नीमा᳘नि व᳘यस उत्तरतो᳘ वक्रा᳘णि लो᳘मानि ता᳘नि त᳘त्करोति सह᳘स्रेण स᳘र्वं वै᳘ सह᳘स्रं स᳘र्वेणैवा᳘स्मिन्नेत᳘द्रूप᳘मुत्तमं᳘ दधाति त्रिभिः᳘ सह᳘स्रैस्त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवा᳘स्मिन्नेत᳘द्रूप᳘मुत्तमं᳘ दधाति॥  
यान्वै ता᳘न्त्सप्त पु᳘रुषान्॥  
ए᳘कम् पु᳘रुषम᳘कुर्वन्त्स᳘ प्रजा᳘पतिरभवत्स᳘ प्रजा᳘ असृजत स᳘ प्रजाः᳘ सृष्ट्वो᳘र्ध्व उ᳘दक्रामत्स᳘ एतं᳘ लोक᳘मगच्छद्य᳘त्रैष᳘ एतत्त᳘पति नो᳘ ह त᳘र्ह्यन्य᳘ एत᳘स्माद᳘त्र यज्ञि᳘य आस तं᳘ देवा᳘ यज्ञे᳘नैव य᳘ष्टुमध्रियन्त॥  
त᳘स्मादेतदृ᳘षिणाभ्य᳘नूक्तम्॥  
यज्ञे᳘न यज्ञ᳘मयजन्त देवा इ᳘ति यज्ञे᳘न हि तं᳘ यज्ञम᳘यजन्त देवास्ता᳘नि ध᳘र्माणि प्रथमा᳘न्यासन्नि᳘ति ते हि ध᳘र्माः प्रथमे᳘ऽक्रियन्त ते᳘ ह ना᳘कम् महिमा᳘नः सचन्ते᳘ति स्वर्गो वै᳘ लोको ना᳘को देवा᳘ महिमा᳘नस्ते᳘ देवाः᳘ स्वर्गं᳘ लोकं᳘ सचन्त ये᳘ तं᳘ यज्ञम᳘यजन्नि᳘त्येत᳘त्॥  
य᳘त्र पू᳘र्वे साध्याः स᳘न्ति देवा इ᳘ति॥  
प्राणा वै᳘ साध्या᳘ देवास्त᳘ एतम᳘ग्र एव᳘मसाधयन्नेत᳘देव बु᳘भूषन्तस्त᳘ उ एवा᳘प्येत᳘र्हि साधयन्ति पश्चे᳘द᳘मन्य᳘दभवद्य᳘जत्रम᳘मर्त्यस्य भु᳘वनस्य भूने᳘ति पश्चा᳘हैवे᳘द᳘मन्य᳘द्यज्ञि᳘यमास यत्किं᳘ चामृ᳘तम्॥  
सुपर्णो᳘ अङ्गं᳘ सवितु᳘र्गरु᳘त्मान्॥  
पू᳘र्वो जातः स᳘ उ अस्या᳘नु धर्मे᳘ति प्रजा᳘पतिर्वै᳘ सुपर्णो᳘ गरु᳘त्मानेष᳘ सवितै᳘त᳘स्य प्रजा᳘पतिर᳘नु ध᳘र्मनि᳘त्येत᳘त्॥  
स वै᳘ सप्तपुरुषो᳘ भवति॥  
सप्तपुरुषो ह्य᳘यम् पु᳘रुषो य᳘च्चत्वा᳘र आत्मा त्र᳘यः पक्षपुछा᳘नि चत्वा᳘रो हि त᳘स्य पु᳘रुषस्यात्मा त्र᳘यः पक्षपुछा᳘नि॥  
तं वा उ᳘द्बाहुना पु᳘रुषेण मिमीते॥  
पु᳘रुषो वै᳘ यज्ञस्ते᳘नेदं स᳘र्वम् मितं त᳘स्यैषा᳘ परमा मा᳘त्रा यदु᳘द्बाहुस्तद्या᳘स्य परमा मा᳘त्रा ता᳘मस्य त᳘दाप्नोति त᳘यैनं त᳘न्मिमीते तत्रो᳘प यत्प्र᳘पदेनाभ्यु᳘छ्रितो भ᳘वति त᳘त्परिश्रि᳘द्भिराप्नोति त᳘स्मादु बा᳘ह्येनैव ले᳘खाम् परिश्रि᳘द्भ्यः खनेत्॥  
अ᳘थ पक्ष᳘योररत्नी᳘ उपा᳘दधाति॥  
पक्ष᳘योस्त᳘द्वीर्यं᳘ दधाति बाहू वै᳘ पक्षौ᳘ बाहु᳘भ्यामु वा अ᳘न्नमद्यते᳘ऽन्नायैव त᳘मवकाशां᳘ करोति तद्य᳘त्पक्ष᳘योररत्नी᳘ उपाद᳘धात्यरत्निमात्राद्ध्य᳘न्नमद्य᳘ते॥  
अ᳘थ पु᳘छे वि᳘तस्तिमुपा᳘दधाति॥  
प्रतिष्ठा᳘यां त᳘द्वीर्यं᳘ दधाति प्रतिष्ठा वै पु᳘छं ह᳘स्तो वि᳘तस्तिर्ह᳘स्तेन वा अ᳘न्नमद्यते᳘ऽन्नायैव त᳘मवकाशं᳘ करोति तद्यत्पु᳘छे वि᳘तस्तिमुपाद᳘धात्य᳘न्न एवै᳘नं तत्प्र᳘तिष्ठापयति तद्यत्त᳘त्र क᳘नीय उपाद᳘धात्य᳘न्नेह्ये᳘वै᳘नं तत्प्र᳘तिष्ठापयत्य᳘थो एता᳘वद्वा᳘ इद᳘म् मित᳘म् भवत्येता᳘वदिदं तद्य᳘देवम् मि᳘मीत एत᳘स्यैवा᳘प्त्यै॥  
या वा᳘ इयं वे᳘दिः सप्त᳘विधस्य॥  
एषा वे᳘देर्मा᳘त्रा स᳘ देवय᳘जनमध्यवसा᳘य पू᳘र्वया द्वारा᳘ पत्नीशा᳘लम् प्रप᳘द्य गा᳘र्हपत्यायोद्धत्या᳘वोक्षति गा᳘र्हपत्यस्यो᳘द्धतात्सप्त प्रा᳘चः प्रक्रमान्प्र᳘क्रामति त᳘तः प्रा᳘ञ्चं व्यामं वि᳘मिमीते त᳘स्य म᳘ध्य आहवनी᳘यायोद्धत्या᳘वोक्षति पूर्वार्धा᳘द्व्याम᳘स्य त्रीन्प्रा᳘चः प्रक्रमान्प्र᳘क्रामति स᳘ वेद्यन्तः᳘॥  
ते वा᳘ एते᳘॥  
व्यामै᳘कादशाः प्रक्रमा᳘ अन्तरा᳘ वेद्यन्तं᳘ च गा᳘र्हपत्यं चै᳘कादशाक्षरा त्रिष्टुब्व᳘ज्रस्त्रिष्टु᳘ब्वीर्यं᳘ त्रिष्टुब्व᳘ज्रेणैवै᳘त᳘द्वीर्ये᳘ण य᳘जमानः पुर᳘स्ताद्यज्ञमुखाद्र᳘क्षांसि ना᳘ष्ट्रा अ᳘पहन्ति॥  
सैषा वे᳘देर्यो᳘निः॥  
एत᳘स्यै वै यो᳘नेर्देवा वे᳘दिम् प्रा᳘जनयन्न᳘थ य᳘ एष᳘ व्यामः सा गा᳘र्हपत्यस्य यो᳘निरेत᳘स्यै वै यो᳘नेर्देवा गा᳘र्हपत्यम् प्रा᳘जनयन्गा᳘र्हपत्यादाहवनी᳘यम्॥  
स᳘ वेद्यन्ता᳘त्॥  
ष᳘ट्त्रिंशत्प्रक्रमाम् प्रा᳘चीं वे᳘दिं वि᳘मिमीते त्रिंश᳘तम् पश्चा᳘त्तिर᳘श्चीं च᳘तुर्विंशतिम् पुर᳘स्तात्त᳘न्नवतिः सै᳘षा᳘ नवति᳘प्रक्रमा वे᳘दिस्त᳘स्यां सप्त᳘विधमग्निं वि᳘दधाति॥  
त᳘दाहुः॥  
कथ᳘मेष᳘ सप्त᳘विध एत᳘या वे᳘द्या स᳘म्पद्यत इ᳘ति द᳘श वा᳘ इमे पु᳘रुषे प्राणा᳘श्चत्वार्य᳘ङ्गान्यात्मा᳘ पञ्चदश᳘ एवं᳘ द्विती᳘य एवं᳘ तृती᳘ये षट्सु पु᳘रुषेषु नवतिरथै᳘कः पु᳘रुषो᳘ऽत्येति पा᳘ङ्क्तो वै पु᳘रुषो लो᳘म त्व᳘ङ्मांसम᳘स्थि मज्जा पा᳘ङ्क्तो इयं वे᳘दिश्च᳘तस्रो दि᳘श आत्मा᳘ पञ्चम्ये᳘व᳘मेष᳘ सप्त᳘विध एत᳘या वे᳘द्या स᳘म्पद्यते॥  
तद्धै᳘के॥  
उ᳘त्तरा विधा᳘ विधास्य᳘न्त एतां᳘श्च प्रक्रमा᳘नेतं᳘ च व्यामम᳘नुवर्धयन्ति यो᳘निम᳘नुवर्धयाम इ᳘ति न त᳘था कुर्यान्न वै᳘ जातं ग᳘र्भं यो᳘निर᳘नुवर्धते या᳘वद्वाव यो᳘नावन्तर्ग᳘र्भो भ᳘वति ता᳘वदेव यो᳘निर्वर्धत एता᳘वत्यु वा अ᳘त्र ग᳘र्भस्य वृ᳘द्धिः॥  
ते ये᳘ ह त᳘था कुर्व᳘न्ति॥  
एतं᳘ ह ते᳘ पित᳘रम् प्रजा᳘पतिं सम्प᳘दश्च्यावयन्ति त᳘ इष्ट्वा पा᳘पीयांसो भवन्ति पित᳘रं हि᳘ प्रजा᳘पतिं सम्प᳘दश्च्याव᳘यन्ति सा या᳘वत्येषा᳘ सप्त᳘विधस्य वे᳘दिस्ता᳘वतीं च᳘तुर्दश कृ᳘त्व ए᳘कशतविधस्य वे᳘दिं वि᳘मिमीते॥  
अ᳘थ ष᳘ट्त्रिंशत्प्रक्रमां र᳘ज्जुम् मिमीते॥  
तां᳘ सप्तधा स᳘मस्यति त᳘स्यै त्री᳘न्भागान्प्रा᳘च उपद᳘धाति निः᳘सृजति चतु᳘रः॥  
अ᳘थ त्रिंश᳘त्प्रक्रमाम् मिमीते॥  
तां᳘ सप्तधा स᳘मस्यति त᳘स्यै त्री᳘न्भागा᳘न्पश्चा᳘दुपद᳘धाति निः᳘सृजति चतु᳘रः॥  
अ᳘थ च᳘तुर्विंशतिप्रक्रमाम् मिमीते॥  
तां᳘ सप्तधा स᳘मस्यति त᳘स्यै त्री᳘न्भागा᳘न्पुर᳘स्तादुपद᳘धाति निः᳘सृजति चतु᳘र इ᳘ति नु᳘ वेदिविमान᳘म्॥  
अ᳘थाग्ने᳘र्विधाः᳘॥  
अष्टा᳘विंशतिः प्रा᳘ञ्चः पु᳘रुषा अष्टा᳘विंशतिस्तिर्य᳘ञ्चः स᳘ आत्मा च᳘तुर्दश पु᳘रुषा द᳘क्षिणः पक्षश्च᳘तुर्दशो᳘त्तरश्च᳘तुर्दश पु᳘छं च᳘तुर्दशारत्नीन्द᳘क्षिणे पक्ष᳘ उपद᳘धाति च᳘तुर्दशो᳘त्तरे च᳘तुर्दश वि᳘तस्तीः पु᳘छ इ᳘ति न्व᳘ष्टा᳘नवतेः पु᳘रुषाणाम् मा᳘त्रा सा᳘धिमानानाम्॥  
अ᳘थ त्रिपुरुषां र᳘ज्जुम् मिमीते॥  
तां᳘ सप्तधा स᳘मस्यति त᳘स्यै चतु᳘रो भागा᳘नात्म᳘न्नुपद᳘धाति त्री᳘न्पक्षपुछे᳘षु॥  
अ᳘थारत्निमात्री᳘म् मिमीते॥  
तां᳘ सप्तधा स᳘मस्यति त᳘स्यै त्री᳘न्भागान्द᳘क्षिणे पक्ष᳘ उपद᳘धाति त्री᳘नेवो᳘त्तरे निः᳘सृजति चतु᳘रः॥  
अ᳘थ वितस्तिमात्री᳘म् मिमीते॥  
तां᳘ सप्तधा स᳘मस्यति त᳘स्यै त्री᳘न्भागान्पु᳘छ उपद᳘धाति निः᳘सृजति चतु᳘र एव᳘मेष ए᳘कशतविध एत᳘या वेद्या स᳘म्पद्यते॥  
त᳘दाहुः॥  
यत्त्र᳘योदश पु᳘रुषा अतिय᳘न्ति कथ᳘मेते᳘ सम्प᳘दो न᳘ च्यवन्त इ᳘ति या वा᳘ एत᳘स्य सप्तम᳘स्य पु᳘रुषस्य सम्पत्सै᳘वै᳘ते᳘षां स᳘र्वेषां सम्प᳘त्॥  
अ᳘थो आहुः॥  
प्रजा᳘पतिरेवा᳘त्मा᳘नं विधा᳘य त᳘स्य य᳘त्र-यत्र न्यू᳘नमा᳘सीत्त᳘देतैः᳘ समा᳘पूरयत ते᳘नो एवा᳘पि स᳘म्पन्न इ᳘ति॥  
तद्धै᳘के॥  
ए᳘कविधम् प्रथमं वि᳘दधत्यथै᳘कोत्तरमा᳘परिमितविधान्न त᳘था कुर्यात्॥  
सप्त᳘विधो वा अ᳘ग्रे प्रजा᳘पतिरसृज्यत॥  
स᳘ आत्मा᳘नं वि᳘दधान ऐत्स ए᳘कशतविधेऽतिष्ठत स यो᳘ऽर्वाची᳘नं सप्त᳘विधाद्विधत्त᳘ एतं᳘ ह स᳘ पित᳘रम् प्रजा᳘पतिं वि᳘छिनत्ति स᳘ इष्ट्वा पा᳘पीयान्भवति य᳘था श्रे᳘यांसं हिंसित्वा᳘थ स ए᳘कशतविधमतिविधत्ते᳘ऽस्मात्स स᳘र्वस्माद्बहिर्धा नि᳘ष्पद्यते स᳘र्वमु ही᳘द᳘म् प्रजा᳘पतिस्त᳘स्मादु सप्त᳘विधमेव प्रथमं वि᳘दधीताथै᳘कोत्तरमै᳘कशतविधादे᳘कशतविधं तु ना᳘तिवि᳘दधीत ना᳘हैत᳘म् पित᳘रम् प्रजा᳘पतिं विच्छिन᳘त्ति नो᳘ अस्मात्स᳘र्वस्माद्बहिर्धा नि᳘ष्पद्यते॥  
संवत्सरो वै᳘ प्रजा᳘पतिः॥  
अग्नि᳘रु स᳘र्वे का᳘माः सो᳘ऽयं᳘ संवत्सरः᳘ प्रजा᳘पतिरकामयताग्निं स᳘र्वान्का᳘मानात्मा᳘नमभिसं᳘चिन्वीये᳘ति स᳘ एकशतधा᳘त्मा᳘नं व्य᳘धत्त स᳘ एकशतधा᳘त्मा᳘नं विधा᳘याग्निं स᳘र्वान्का᳘मानात्मा᳘नमभिस᳘मचिनुत स स᳘र्वे का᳘मा अभवत्त᳘स्मान्न क᳘श्चन᳘ बहिर्धा का᳘मोऽभवत्त᳘स्मादाहुः संवत्सरः स᳘र्वे का᳘मा इ᳘ति न᳘ ह संवत्सरात्क᳘श्चन᳘ बहिर्धा का᳘मोऽस्ति॥  
त᳘थैवै᳘तद्य᳘जमानः॥  
एकशतधात्मा᳘नं विधा᳘याग्निं स᳘र्वान्का᳘मानात्मा᳘नमभिसं᳘चिनुते स स᳘र्वे का᳘मा भवति त᳘स्मान्न क᳘श्चन᳘ बहिर्धा का᳘मो भवति॥  
स यः स᳘ संवत्सरो᳘ऽसौ स᳘ आदित्यः᳘॥  
स᳘ एष ए᳘कशतविध᳘स्त᳘स्य रश्म᳘यः शतं᳘ विधा᳘ एष᳘ एवै᳘कशततमो य᳘ एष त᳘पत्यस्मिन्त्स᳘र्वस्मिन्प्र᳘तिष्ठितस्त᳘थैवै᳘तद्य᳘जमान एकशतधा᳘त्मा᳘नं विधा᳘यास्मिन्त्स᳘र्वस्मिन्प्र᳘तितिष्ठति॥  
अ᳘थ वा ए᳘कशतविधः॥  
सप्त᳘विधमभिस᳘म्पद्यत एकशतधा वा᳘ असा᳘वादित्यो वि᳘हितः सप्त᳘सु देवलोके᳘षु प्र᳘तिष्ठितः सप्त वै᳘ देवलोकाश्च᳘तस्रो दि᳘शस्त्र᳘य इमे᳘ लोका᳘ एते वै᳘ सप्त᳘ देवलोकास्ते᳘ष्वेष प्र᳘तिष्ठितस्त᳘थैवै᳘तद्य᳘जमान एकशतधा᳘त्मा᳘नं विधा᳘य सप्त᳘सु देवलोके᳘षु प्र᳘तितिष्ठति॥  
य᳘द्वेवै᳘कशतविधः॥  
सप्त᳘विधमभिसम्प᳘द्यत एकशतधा वा असा᳘वादित्यो वि᳘हितः सप्त᳘स्वृतु᳘षु सप्त᳘सु स्तो᳘मेषु सप्त᳘सु पृष्ठे᳘षु सप्त᳘सु छ᳘न्दःसु सप्त᳘सु प्राणे᳘षु सप्त᳘सु दिक्षु प्र᳘तिष्ठितस्त᳘थैवै᳘तद्य᳘जमान एकशतधा᳘त्मा᳘नं विधा᳘यैत᳘स्मिन्त्स᳘र्वस्मिन्प्र᳘तितिष्ठति॥  
य᳘द्वेवै᳘कशतविधः सप्त᳘विधमभिसम्प᳘द्यत एकशतधा वा᳘ असा᳘वादित्यो वि᳘हितः सप्ता᳘क्षरे ब्र᳘ह्मन्प्र᳘तिष्ठितः सप्ता᳘क्षरं वै ब्रह्मर्गित्ये᳘कमक्ष᳘रं य᳘जुरि᳘ति द्वे सामे᳘ति द्वे अ᳘थ यद᳘तोऽन्यद्ब्र᳘ह्मैव तद्द्व्य᳘क्षरं वै ब्र᳘ह्म त᳘देतत्स᳘र्वं सप्ता᳘क्षरम् ब्र᳘ह्म त᳘स्मिन्नेष प्र᳘तिष्ठितस्त᳘थैवै᳘तद्य᳘जमान एकशतधा᳘त्मा᳘नं विधा᳘य सप्ता᳘क्षरे ब्र᳘ह्मन्प्र᳘तितिष्ठति॥  
त᳘स्मादु सप्त᳘भिः-सप्तभिः प᳘रिश्रयन्ति॥  
त᳘स्मादे᳘कशतविधः सप्तविधमभिस᳘म्पद्यते᳘ऽथ वै᳘ सप्त᳘विध ए᳘कशतविधमभिस᳘म्पद्यते॥  
सप्त᳘विधो वा अ᳘ग्रे प्रजा᳘पतिरसृज्यत॥  
स᳘ एत᳘मेकशतधा᳘त्मा᳘नं वि᳘हितमपश्यत्प्राणभृ᳘त्सु पञ्चाशदि᳘ष्टकाः पञ्चाशद्य᳘जूंषि त᳘छतं सा᳘दनं च सू᳘ददोहाश्चैक=\अततमे त᳘त्समानं᳘ सादयित्वा हि सू᳘ददोहसाधिव᳘दति स᳘ एतेनै᳘कशतविधेनात्म᳘नेमां जि᳘तिम᳘जयदिमां व्य᳘ष्टिं व्या᳘श्नुत त᳘थैवै᳘तद्य᳘जमान एतेनै᳘कशतविधेनात्म᳘नेमां जि᳘तिं ज᳘यतीमां व्य᳘ष्टिं व्य᳘श्नुत एव᳘मु सप्त᳘विध ए᳘कशतविधमभिस᳘म्पद्यते स य᳘ एवै᳘कशतविधः स᳘ सप्त᳘विधो यः᳘ सप्त᳘विधः स ए᳘कशतविध इ᳘ति नु᳘ विधा᳘नम्॥  
अथा᳘तश्च᳘यनस्यैव᳘॥  
अन्तरो᳘पस᳘दौ चिनोत्येतद्वै᳘ देवा᳘ अबिभयुर्यद्वै᳘ न इम᳘मिह र᳘क्षांसि नाष्ट्रा न᳘ हन्युरि᳘ति त᳘ एताः पु᳘रोऽपश्यन्नुपस᳘द इमा᳘नेव᳘ लोका᳘निमे वै᳘ लोकाः पु᳘रस्ताः प्रा᳘पद्यन्त ताः᳘ प्रपद्या᳘भयेऽनाष्ट्र᳘ एत᳘मात्मा᳘नं स᳘मस्कुर्वत त᳘थैवै᳘तद्य᳘जमान एताः पु᳘रः प्रपद्या᳘भयेऽनाष्ट्र᳘ एत᳘मात्मा᳘नं सं᳘स्कुरुते॥  
य᳘द्वेवा᳘न्तरो᳘पस᳘दौ चिनो᳘ति॥  
एतद्वै᳘ देवा᳘ अबिभयुर्यद्वै᳘ न इम᳘मिह र᳘क्षांसि नाष्ट्रा न᳘ हन्युरि᳘ति त᳘ एतान्व᳘ज्रानपश्यन्नुपस᳘दो व᳘ज्रा वा᳘ उपस᳘दस्तान्प्रा᳘पद्यन्त ता᳘न्प्रपद्या᳘भयेऽनाष्ट्र᳘ एत᳘मात्मा᳘नं स᳘मस्कुर्वत त᳘थैवै᳘तद्य᳘जमान एतान्व᳘ज्रान्प्रपद्या᳘भयेऽनाष्ट्र᳘ एत᳘मात्मा᳘नं सं᳘स्कुरुते॥  
एत᳘दु ह यज्ञे त᳘पः॥  
य᳘दुपस᳘दस्त᳘पो वा᳘ उपस᳘दस्तद्यत्त᳘पसि चीय᳘ते त᳘स्मात्तापश्चितस्तद्वै या᳘वदेवो᳘पस᳘द्भिश्च᳘रन्ति ता᳘वत्प्रव᳘र्ग्येण संवत्सर᳘मेवो᳘पस᳘द्भिश्च᳘रन्ति संवत्सर᳘म् प्रव᳘र्ग्येण॥  
अहोरात्रा᳘णि वा᳘ उपस᳘दः॥  
आदित्यः᳘ प्रव᳘र्ग्योऽमुं त᳘दादित्य᳘महोरात्रे᳘षु प्र᳘तिष्ठापयति त᳘स्मादेषो᳘ऽहोरात्रे᳘षु प्र᳘तिष्ठितः॥  
अ᳘थ य᳘दि च᳘तुर्विंशतिः॥  
च᳘तुर्विंशतिर्वा᳘ अर्धमासा᳘ अर्धमासा᳘ उपस᳘द आदित्यः᳘ प्रव᳘र्ग्योऽमुं त᳘दादित्य᳘मर्धमासे᳘षु प्र᳘तिष्ठापयति त᳘स्मादेषो᳘ऽर्धमासे᳘षु प्र᳘तिष्ठितः॥  
अ᳘थ य᳘दि द्वा᳘दश॥  
द्वा᳘दश वै मा᳘सा मा᳘सा उपस᳘द आदित्यः᳘ प्रव᳘र्ग्योऽमुं त᳘दादित्यम् मा᳘सेषु प्र᳘तिष्ठापयति त᳘स्मादेष मा᳘सेषु प्र᳘तिष्ठितः॥  
अ᳘थ य᳘दि ष᳘ट्॥  
षड्वा᳘ ऋत᳘व ऋत᳘व उपस᳘द आदित्यः᳘ प्रव᳘र्ग्योऽमुं त᳘दादित्य᳘मृतु᳘षु प्र᳘तिष्ठापयति त᳘स्मादेष᳘ ऋतु᳘षु प्र᳘तिष्ठितः॥  
अ᳘थ य᳘दि तिस्रः᳘॥  
त्र᳘यो वा इमे᳘ लोका᳘ इमे᳘ लोका᳘ उपस᳘द आदित्यः᳘ प्रव᳘र्ग्योऽमुं त᳘दादित्य᳘मेषु᳘ लोके᳘षु प्र᳘तिष्ठापयति त᳘स्मादेष᳘ एषु᳘ लोके᳘षु प्र᳘तिष्ठितः॥  
अथा᳘तश्चितिपुरीषा᳘णामेव᳘ मीमांसा᳘॥  
मा᳘सम् प्रथमा चि᳘तिर्मा᳘सम् पु᳘रीषमेता᳘वान्वा᳘सन्तिक ऋतौ का᳘मस्तद्या᳘वान्वा᳘सन्तिक ऋतौ का᳘मस्तं तत्स᳘र्वमात्मा᳘नमभिसं᳘चिनुते॥  
मा᳘सं द्विती᳘या॥  
मा᳘सम् पु᳘रीषमेता᳘वान्ग्रै᳘ष्म ऋतौ का᳘मस्तद्या᳘वान्ग्रै᳘ष्म ऋतौ का᳘मस्तं तत्स᳘र्वमात्मा᳘नमभिसं᳘चिनुते॥  
मा᳘सं तृती᳘या॥  
मा᳘सम् पु᳘रीषमेता᳘वान्वा᳘र्षिक ऋतौ का᳘मस्तद्या᳘वान्वा᳘र्षिक ऋतौ कामस्तं तत्स᳘र्वमात्मा᳘नमभिसं᳘चिनुते॥  
मा᳘सं चतुर्थी᳘॥  
मा᳘सम् पु᳘रीषमेता᳘वाञ्छारद᳘ ऋतौ का᳘मस्तद्या᳘वाञ्छारद᳘ ऋतौ का᳘मस्तं तत्स᳘र्वमात्मा᳘नमभिसं᳘चिनुते॥  
अ᳘थ पञ्चम्यै चि᳘तेः॥  
असपत्ना᳘ विरा᳘जश्च प्रथमाहमु᳘पदधाति स्तो᳘मभागा ए᳘कैकामन्वहं ताः᳘ स्कृ᳘त्साद᳘यति सकृत्सू᳘ददोहसा᳘धिवदति तूष्णीम् मा᳘सं स्तोमभागापुरीष᳘मभि᳘हरन्त्येता᳘वान्है᳘मन्तिक स्तौ का᳘मस्तद्या᳘वान्है᳘मन्तिक ऋतौ का᳘मस्तं तत्स᳘र्वमात्मा᳘नमभिसं᳘चिनुते॥  
मा᳘सं षष्ठी᳘॥  
मा᳘सम् पु᳘रीषमेता᳘वाञ्छैशिर᳘ ऋतौ का᳘मस्तद्या᳘वाञ्छैशिर᳘ ऋतौ का᳘मस्तं तत्स᳘र्वमात्मा᳘नमभिसं᳘चिनुत एता᳘वान्वै᳘ द्वादश᳘सु मा᳘सेषु का᳘मः षट्स्वृ᳘तु᳘षु तद्या᳘वान्द्वादश᳘सु मा᳘सेषु का᳘मः षट्स्वृ᳘तु᳘षु तं तत्स᳘र्वमात्मा᳘नमभिसं᳘चिनुते॥  
अ᳘थ त्रीण्य᳘हान्युपा᳘तियन्ति॥  
यद᳘हः शतरुद्रि᳘यं जुहो᳘ति यद᳘हरुपवसथो यद᳘हः प्र᳘सुतस्तद्यत्तेष्व᳘हःसूपस᳘दा च᳘रन्ति ता᳘नि त᳘स्य मा᳘सस्याहोरात्राण्य᳘थ य᳘त्प्रव᳘र्ग्येण त᳘दु त᳘स्मिन्नृता᳘वादित्यम् प्र᳘तिष्ठापयत्येता᳘वान्वै᳘ त्रयोदश᳘सु मा᳘सेषु का᳘मः सप्त᳘स्वृतु᳘षु तद्या᳘वांस्त्रयोदश᳘सु मा᳘सेषु का᳘मः सप्त᳘स्वृतु᳘षु तं तत्स᳘र्वमात्मा᳘नमभिसं᳘चिनुते॥  
स᳘ संवत्सरम् प्र᳘सुतः स्यात्॥  
स᳘र्वं वै᳘ संवत्सरः स᳘र्वमे᳘कशतविधः स᳘र्वेणैव तत्स᳘र्वमाप्नोति य᳘दि सं᳘वत्सरं न᳘ शक्नुया᳘द्विश्वजि᳘ता स᳘र्वपृष्ठेनातिरात्रे᳘ण यजेत त᳘स्मिन्त्सर्ववेदसं᳘ दद्यात्स᳘र्वं वै᳘ विश्वजित्स᳘र्वपृष्ठोऽतिरात्रः स᳘र्वं सर्ववेदसं स᳘र्वमे᳘कशतविधः स᳘र्वेणैव तत्स᳘र्वमाप्नोति॥  
संवत्सरो वै᳘ प्रजा᳘पतिरे᳘कशतविधः॥  
त᳘स्याहोरात्रा᳘ण्यर्धमासा मा᳘सा ऋत᳘वः षष्टिर्मा᳘सस्याहोरात्रा᳘णि मासि वै᳘ संवत्सर᳘स्याहोरात्रा᳘ण्याप्यन्ते च᳘तुर्विंशतिरर्धमासास्त्र᳘योदश मा᳘सास्त्र᳘य ऋत᳘वस्ताः᳘ शतं᳘ विधाः᳘ संवत्सर᳘ एवै᳘कशततमी᳘ विधा᳘॥  
स᳘ ऋतु᳘भिरेव᳘ सप्त᳘विधः॥  
ष᳘डृत᳘वः संवत्सर᳘ एव᳘ सप्तमी᳘ विधा त᳘स्यैत᳘स्य संवत्सर᳘स्यैतत्ते᳘जो य᳘ एष त᳘पति त᳘स्य रश्म᳘यः शतं᳘ विधा म᳘ण्डलमेवै᳘कशततमी᳘ विधा᳘॥  
स᳘ दिग्भि᳘रेव᳘ सप्त᳘विधः॥  
ये प्रा᳘च्यां दिशि᳘ रश्म᳘यः सै᳘का विधा ये द᳘क्षिणायां सै᳘का ये᳘ प्रती᳘च्यां सै᳘का य उ᳘दीच्यां सै᳘का य᳘ ऊर्ध्वा᳘यां सै᳘का ये᳘ऽवाच्यां सै᳘का म᳘ण्डलमेव᳘ सप्तमी᳘ विधा᳘॥  
त᳘स्यैत᳘स्य पुर᳘स्तात्कामप्रो᳘ लोकः᳘॥  
अमृ᳘तं वै कामप्र᳘ममृ᳘तमेवा᳘स्य त᳘त्पर᳘स्तात्तद्यत्त᳘दमृ᳘तमेतत्तद्य᳘देत᳘दर्चिर्दी᳘प्यते॥  
त᳘देतद्व᳘सुचित्रं रा᳘धः॥  
त᳘देष᳘ सविता᳘ विभक्ता᳘भ्यः᳘ प्रजा᳘भ्यो वि᳘भजत्यप्यो᳘षधिभ्यो᳘ऽपि व᳘नस्प᳘तिभ्यो भू᳘य-इव ह त्वे᳘काभ्यः प्रय᳘छति क᳘नीय इवै᳘काभ्यस्तद्या᳘भ्यो भू᳘यः प्रय᳘छति ता᳘ ज्योक्तमां᳘ जीवन्ति या᳘भ्यः क᳘नीयः क᳘नीयस्ताः᳘॥  
त᳘देत᳘दृचा᳘भ्यु᳘क्तं विभक्ता᳘रं हवामहे व᳘सोश्चित्र᳘स्य रा᳘धसः॥  
सविता᳘रं नृच᳘क्षसमि᳘ति त᳘देतत्स᳘र्वमा᳘युर्दीर्घ᳘मनन्तं हि तद्य᳘दिदमा᳘हुर्दीर्घं᳘ त आ᳘युरस्तु स᳘र्वमा᳘युरिही᳘त्येष᳘ ते लोक᳘ एत᳘त्तेऽस्त्वि᳘ति हैवै᳘त᳘त्॥  
प᳘श्यन्ती वा᳘ग्वदति॥  
त᳘देतदे᳘कशतविधेन वैवा᳘प्तव्यं᳘ शतायु᳘तया वा य᳘ एवै᳘कशतविधं विधत्ते यो᳘ वा शत᳘म्- वर्षा᳘णि जी᳘वति स᳘ हैवै᳘त᳘दमृ᳘तमाप्नोति त᳘स्माद्ये᳘ चैत᳘द्विदुर्ये᳘ च न᳘ लोक्या᳘ शतायुते᳘त्येवा᳘हुस्त᳘स्मादु ह न᳘ पुरा᳘युषः स्वकामी प्रे᳘यादलोक्यं᳘ हैत᳘ उ वाव᳘ लोका य᳘दहोरात्रा᳘ण्यर्धमासा मा᳘सा ऋत᳘वः संवत्सरः᳘॥  
तद्ये᳘ऽर्वाग्विंशे᳘षु वर्षे᳘षु प्रय᳘न्ति॥  
अहोरात्रे᳘षु ते लोके᳘षु सज्यन्ते᳘ऽथ ये᳘ परोविंशे᳘ष्वर्वाक्चत्वारिंशे᳘ष्वर्धमासे᳘षु ते᳘ऽथ ये᳘ परश्चत्वारिंशे᳘ष्वर्वाक्षष्टे᳘षु मा᳘सेषु ते᳘ऽथ ये᳘ परःषष्टे᳘ष्वर्वागशीते᳘ष्वृतु᳘षु ते᳘ऽथ ये᳘ परोऽशीते᳘ष्वर्वाक्शते᳘षु संवत्सरे ते᳘ऽथ य᳘ एव᳘ शतं᳘ वर्षाणि यो᳘ वा भू᳘यांसि जी᳘वति स᳘ हैवै᳘त᳘दमृ᳘तमाप्नोति॥  
बहु᳘भिर्ह वै᳘ यज्ञैः᳘॥  
ए᳘कम᳘हरे᳘का रा᳘त्रिर्मिता स य᳘ एवै᳘कशतविधं विधत्ते यो᳘ वा शतं᳘ वर्षा᳘णि जी᳘वति स᳘ हैवै᳘नदद्धातमामा᳘प्नोत्येष वा ए᳘कशतविधं वि᳘धत्ते य᳘ एनं सं᳘वत्सरं᳘ बिभ᳘र्ति त᳘स्मादेनं संवत्सर᳘भृ᳘तमेव᳘ चिन्वीते᳘त्यधिदेवत᳘म्॥  
अ᳘थाधियज्ञ᳘म्॥  
या᳘नमूने᳘कशतमु᳘द्बाहून्पु᳘रुषान्मि᳘मीते स᳘ विधै᳘कशतविधः स᳘ चिति᳘भिरेव᳘ सप्त᳘विधः ष᳘डृतव्य᳘वत्यश्चि᳘तयोऽग्नि᳘रेव᳘ सप्तमी᳘ विधा᳘॥  
स᳘ उ वा इ᳘ष्टकैकशतविधः॥  
याः᳘ पञ्चाश᳘त्प्रथमा इ᳘ष्टका या᳘श्चोत्तमास्ताः᳘ शतं᳘ विधा अ᳘थ या᳘ एत᳘दन्तरेणे᳘ष्टका उपधीय᳘न्ते सै᳘वै᳘कशततमी᳘ विधा᳘॥  
स᳘ उ एव य᳘जुस्तेजाः॥  
य᳘जुरेकशतविधो या᳘नि पञ्चाश᳘त्प्रथमा᳘नि य᳘जूंषि या᳘नि चोत्तमा᳘नि ताः᳘ शतं᳘ विधा अ᳘थ या᳘न्येत᳘दन्तरेण य᳘जूंषि क्रिय᳘न्ते सै᳘वै᳘कशततमी᳘ विधै᳘व᳘मु सप्त᳘विध ए᳘कशतविधो भवति स यः᳘ शतायु᳘तायां का᳘मो य ए᳘कशतविधे सप्त्!विधेन हैव त᳘मेवंवि᳘दाप्नोति॥  
एवं वाव स᳘र्वे यज्ञाः᳘॥  
ए᳘कशतविधा आ᳘ग्निहोत्रा᳘दृग्भिर्य᳘जुर्भिः पदै᳘रक्ष᳘रैः क᳘र्मभिः सा᳘मभिः स यः᳘ शतायु᳘तायां का᳘मो य ए᳘कशतविधे यः᳘ सप्त᳘विधे यज्ञे᳘न यज्ञे᳘न हैव त᳘मेवंवि᳘दाप्नोती᳘त्यु एवा᳘धियज्ञ᳘म्॥  
अ᳘थाध्यात्म᳘म्॥  
प᳘ञ्चेमाश्चतुर्विधा अङ्गु᳘लयो द्वे᳘ कल्कुषी दो᳘रंसफलकं चा᳘क्षश्च तत्प᳘ञ्चविंशतिरेव᳘मिमानी᳘तराण्य᳘ङ्गानि ताः᳘ शतं᳘ विधा᳘ आत्मै᳘वै᳘कशततमी᳘ विधो᳘क्तं᳘ सप्तविध᳘तायै॥  
स᳘ उ एव᳘ प्राण᳘तेजाः॥  
प्राणै᳘कशतविधोऽन्वङ्गम᳘ङ्गेऽङ्गे हि᳘ प्राणः स यः᳘ शतायु᳘तायां का᳘मो य ए᳘कशतविधे यः᳘ सप्त᳘विधे यः स᳘र्वेषु यज्ञे᳘षु विद्या᳘या हैव त᳘मेवंवि᳘दाप्नोति स᳘र्वौर्हि᳘ यज्ञै᳘रात्मा᳘नं स᳘म्पन्नं विदे᳘॥  
त्री᳘णि वा᳘ इ᳘मानि प᳘ञ्चविधानि॥  
संवत्सरो᳘ऽग्निः पु᳘रुषस्ते᳘षाम् प᳘ञ्च विधा अ᳘न्नम् पा᳘नं श्रीर्ज्यो᳘तिरमृ᳘तं य᳘देव᳘ संवत्सरे᳘ऽन्नं तद᳘न्नं या आ᳘पस्तत्पा᳘नं रा᳘त्रिरेव श्रीः᳘ श्रियां᳘ हैतद्रा᳘त्र्यां स᳘र्वाणि भूता᳘नि संव᳘सन्त्य᳘हर्ज्यो᳘तिरादित्यो᳘ऽमृ᳘तमि᳘त्यधिदेवतं᳘॥  
अ᳘थाधियज्ञ᳘म्॥  
य᳘देवा᳘ग्नाव᳘न्नमुपधीय᳘ते तद᳘न्नं या आ᳘पस्तत्पा᳘नम् परिश्रि᳘त एव श्रीस्तद्धि रा᳘त्रीणां रूपं य᳘जुष्मत्यो ज्यो᳘तिस्तद्ध्य᳘ह्नां रूप᳘मग्नि᳘रं!तं तद्ध्या᳘दित्य᳘स्य रूपमि᳘त्यु एवा᳘धियज्ञ᳘म्॥  
अ᳘थाध्यात्म᳘म्॥  
य᳘देव पु᳘रुषे᳘ऽन्नं तद᳘न्नं या आ᳘पस्तत्पा᳘नम᳘स्थीन्येव श्रीस्तद्धि᳘ परिश्रि᳘तां रूप᳘म् मज्जा᳘नो ज्यो᳘तिस्तद्धि य᳘जुष्मतीनां रूप᳘म् प्राणो᳘ऽमृ᳘तं तद्ध्य᳘ग्ने᳘ रूप᳘म् प्राणो᳘ऽग्निः᳘ प्राणो᳘ऽमृ᳘तमि᳘त्यु वा᳘ आहुः॥  
अ᳘न्नाद्वा᳘ अशनाया नि᳘वर्तते॥  
पा᳘नात्पिपासा᳘ श्रियै᳘ पाप्मा ज्यो᳘तिषस्त᳘मोऽमृ᳘तान्मृत्युर्नि᳘ ह वा᳘ अस्मादेता᳘नि स᳘र्वाणि वर्तन्ते᳘ऽप पुनर्मृत्युं᳘ जयति स᳘र्वमा᳘युरेति य᳘ एवं वे᳘द तदेतदमृ᳘तमि᳘त्येवा᳘मु᳘त्रोपा᳘सीता᳘युरि᳘तीह᳘ प्राण इ᳘ति है᳘क उ᳘पासते प्राणो᳘ऽग्निः᳘ प्राणो᳘ऽमृतमि᳘ति व᳘दन्तो न त᳘था विद्याद᳘ध्रुवं वै तद्य᳘त्प्राणस्तं᳘ ते वि᳘ष्याम्या᳘युषो न म᳘ध्यादि᳘ति ह्य᳘पि य᳘जुषाभ्यु᳘क्तं त᳘स्मादेनदमृ᳘तमि᳘त्येवा᳘मु᳘त्रोपा᳘सीता᳘युरि᳘तीह त᳘थो ह स᳘र्वमा᳘युरेति॥  
