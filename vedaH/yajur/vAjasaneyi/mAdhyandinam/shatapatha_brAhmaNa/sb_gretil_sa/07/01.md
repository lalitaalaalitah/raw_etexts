
गा᳘र्हपत्यं चेष्य᳘न्पलाशशाख᳘या व्यु᳘दूहति॥  
अ᳘वस्यति हैतद्यद्गा᳘र्हपत्यं चिनो᳘ति य᳘ उ वै के᳘ चाग्निचि᳘तो ऽस्या᳘मेव ते᳘ ऽवसितास्तद्य᳘द्व्युदू᳘हत्य᳘वसितानेव तद्व्यु᳘दूहति नेद᳘वसितानध्यवस्यानी᳘ति॥  
अ᳘पेत वी᳘त वि᳘ च सर्पता᳘त इ᳘ति॥  
अ᳘प चैवै᳘त वि᳘ चेत व्यु᳘ च सर्पता᳘त इ᳘त्येतद्य᳘ उदरसर्पि᳘णस्ता᳘नेत᳘दाह ये᳘ ऽत्र स्थ᳘ पुराण ये᳘ च नू᳘तना इ᳘ति ये᳘ ऽत्र स्थ᳘ सनात᳘ना ये᳘ चाधुनात᳘ना इ᳘त्येत᳘त्॥  
अ᳘दाद्यमो᳘ ऽवसा᳘नम् पृथिव्या इ᳘ति॥  
यमो᳘ ह वा᳘ अस्या अवसा᳘नस्येष्टे स᳘ एवा᳘स्मा अस्या᳘मवसा᳘नं ददाति॥  
अ᳘क्रन्निम᳘म् पित᳘रो लोक᳘मस्मा इ᳘ति॥  
क्षत्रं वै᳘ यमो वि᳘शः पित᳘रो य᳘स्मा उ वै᳘ क्षत्रि᳘यो विशा᳘ संविदानो᳘ ऽस्या᳘मवसा᳘नं द᳘दाति तत्सु᳘दत्तं त᳘थो हास्मै क्षत्रं᳘ यमो᳘ विशा᳘ पितृ᳘भिः संविदानो᳘ ऽस्यामवसा᳘नं ददाति॥  
पलाशशाख᳘या व्यु᳘दूहति॥  
ब्र᳘ह्म वै᳘ पलाशो ब्र᳘ह्मणैव तद᳘वसितान्व्यु᳘दूहति म᳘न्त्रेण ब्र᳘ह्म वै म᳘न्त्रो ब्र᳘ह्मणैव तद᳘वसितान्व्यु᳘दूहति तामु᳘दीचीमु᳘दस्यति॥  
अथो᳘षान्नि᳘वपति॥  
अयं वै᳘ लोको गा᳘र्हपत्यः पश᳘व ऊ᳘षा अस्मिंस्त᳘ल्लोके᳘ पशू᳘न्दधाति त᳘स्मादिमे᳘ ऽस्मिं᳘लोके᳘ पश᳘वः॥  
य᳘द्वेवो᳘षान्निव᳘पति॥  
प्रजा᳘पतिः प्रजा᳘ असृजता ता ना᳘नोल्बा असृजत ता न स᳘मजानत सो᳘ ऽकामयत सं᳘जानीरन्नि᳘ति ताः᳘ समानो᳘ल्बा अकरोत्ता᳘सामू᳘षानु᳘ल्बमकरोत्ताः स᳘मजानत त᳘स्माद᳘प्येत᳘र्हि समानो᳘ल्बाः स᳘मेव᳘ जानते देवैः᳘ समानो᳘ल्बो ऽसानी᳘त्यु वै᳘ यजते यो य᳘जते तद्यदू᳘षान्निव᳘पति देवै᳘रेव त᳘त्समानो᳘ल्बो भवति॥  
सज्ञा᳘नमसी᳘ति॥  
सम᳘जानत ह्ये᳘ते᳘न कामध᳘रणमि᳘ति पश᳘वो वा ऊ᳘षाः कामध᳘रणम् म᳘यि ते कामध᳘रणम् भूयादि᳘ति म᳘यि ते पश᳘वो भूयासुरि᳘त्येतत्तैः स᳘र्वं गा᳘र्हपत्यम् प्र᳘छादयति यो᳘निर्वै गा᳘र्हपत्या चि᳘तिरु᳘ल्बमू᳘षाः स᳘र्वां तद्यो᳘निमु᳘ल्बेन प्र᳘छादयति॥  
अ᳘थ सि᳘कता नि᳘वपति॥  
अग्ने᳘रेत᳘द्वैश्वानर᳘स्य भ᳘स्म यत्सि᳘कता अग्नि᳘मु वा᳘ एतं᳘ वैश्वानरं᳘ चेष्य᳘न्भवति न वा᳘ अग्निः स्वम् भस्मा᳘तिदहत्य᳘नतिदाहाय॥  
य᳘द्वेव सि᳘कता निव᳘पति॥  
अग्ने᳘रेत᳘द्वैश्वानर᳘स्य रे᳘तो यत्सि᳘कता अग्नि᳘मु वा᳘ एतं᳘ वैश्वानरं᳘ चेष्य᳘न्भवति न वा᳘ अरेत᳘स्कात्किं᳘ चन वि᳘क्रियते ऽस्माद्रे᳘तसो᳘ ऽधि वि᳘क्रियाता इ᳘ति॥  
अग्नेर्भ᳘स्मास्यग्नेः पु᳘रीषमसी᳘ति॥  
यात᳘याम वा᳘ अग्नेर्भस्मा᳘यातयाम्न्यः सि᳘कता अ᳘यातयाममेवै᳘नदेत᳘त्करोति ता᳘भिः स᳘र्वं गा᳘र्हपत्यम् प्र᳘छादयति यो᳘निर्वै गा᳘र्हपत्या चि᳘ती रे᳘तः सि᳘कताः स᳘र्वस्यां तद्यो᳘नौ रे᳘तो दधाति॥  
अ᳘थैनम् परिश्रि᳘द्भिः प᳘रिश्रयति॥  
यो᳘निर्वै᳘ परिश्रि᳘त इद᳘मेवै᳘तद्रे᳘तः सिक्तं यो᳘न्या प᳘रिगृह्णाति त᳘स्माद्यो᳘न्या रे᳘तः सिक्तम् प᳘रिगृह्यते॥  
य᳘द्वेवै᳘नम् परिश्रिद्भिः परिश्र᳘यति॥  
अयं वै᳘ लोको गा᳘र्हपत्य आ᳘पः परिश्रि᳘त इमं तं᳘ लोक᳘मद्भिः प᳘रितनोति समुद्रे᳘ण हैनं तत्प᳘रितनोति सर्व᳘तस्त᳘स्मादिमं᳘ लोकं᳘ सर्व᳘तः समुद्रः प᳘र्येति दक्षिणावृत्त᳘स्मादिमं᳘ लोकं᳘ दक्षिणावृ᳘त्समुद्रः प᳘र्येति खाते᳘न त᳘स्मादिमं᳘ लोकं᳘ खाते᳘न समुद्रः प᳘र्येति॥  
चि᳘त स्थे᳘ति॥  
चिनो᳘ति ह्ये᳘नाः परिचि᳘त स्थे᳘ति प᳘रि ह्ये᳘नाश्चिनो᳘त्यूर्ध्वचि᳘तः श्रयध्वमि᳘त्यूर्ध्वा᳘ उपद᳘धदाह त᳘स्मादूर्ध्व᳘ एव᳘ समुद्रो᳘ विजते᳘ ऽथ य᳘त्तिर᳘श्चीरुपदध्या᳘त्सकृ᳘द्धैवे᳘दं स᳘र्वं समुद्रो नि᳘र्मृज्यान्न᳘ सादयत्य᳘सन्ना ह्या᳘पो न सू᳘ददोहसा᳘धिवदति॥  
अ᳘स्थीनि वै᳘ परिश्रि᳘तः॥  
प्राणः सू᳘ददोहा न वा अ᳘स्थिषु प्राणो᳘ ऽस्त्ये᳘केन य᳘जुषा बह्वीरि᳘ष्टका उ᳘पदधात्ये᳘कं ह्ये᳘त᳘द्रूपं यदापो᳘ ऽथ य᳘द्बह्व्यः᳘ परिश्रि᳘तो भ᳘वन्ति बह्व्यो᳘ ह्या᳘पः॥  
तद्वै यो᳘निः परिश्रि᳘तः॥  
उ᳘ल्बमू᳘षा रे᳘तः सि᳘कता बा᳘ह्याः परिश्रि᳘तो भ᳘वन्त्य᳘न्तर ऊ᳘षा बा᳘ह्या हि यो᳘निर᳘न्तरमु᳘ल्बम् बा᳘ह्य ऊ᳘षा भ᳘वन्त्य᳘न्तराः सि᳘कता बा᳘ह्यं ह्यु᳘ल्बम᳘न्तरं रे᳘त एते᳘भ्यो वै जा᳘यमानो जायते ते᳘भ्य एवै᳘नमेत᳘ज्जनयति॥  
अ᳘थैनम᳘तश्चिनोति॥  
इद᳘मेवै᳘तद्रे᳘तः सिक्तं वि᳘करोति त᳘स्माद्यो᳘नौ रे᳘तः सिक्तं वि᳘क्रियते॥  
स च᳘तस्रः प्रा᳘चीरु᳘पदधाति॥  
द्वे᳘ पश्चा᳘त्तिर᳘श्च्यौ द्वे᳘ पुर᳘स्तात्तद्याश्च᳘तस्रः प्रा᳘चीरुपद᳘धाति स᳘ आत्मा तद्यत्ताश्च᳘तस्रो भ᳘वन्ति च᳘तुर्विधो ह्य᳘य᳘मात्मा᳘थ ये᳘ पश्चात्ते᳘ सक्थ्यौ᳘ ये᳘ पुर᳘स्तात्तौ᳘ बाहू य᳘त्र वा᳘ आत्मा त᳘देव शि᳘रः॥  
तं वा᳘ एत᳘म्॥  
अ᳘त्र पक्षपुछ᳘वन्तं वि᳘करोति यादृग्वै यो᳘नौ रे᳘तो विक्रिय᳘ते तादृ᳘ग्जायते तद्य᳘देतम᳘त्र पक्षपुछ᳘वन्तं विकरो᳘ति त᳘स्मादेषो᳘ ऽमु᳘त्र पक्षपुछ᳘वान्जायते॥  
तं वै᳘ पक्षपुछ᳘वन्तमेव स᳘न्तम्॥  
न᳘ पक्षपुछ᳘वन्तमिव पश्यन्ति त᳘स्माद्यो᳘नौ ग᳘र्भं न᳘ यथारूप᳘म् पश्यन्त्य᳘थैनममु᳘त्र पक्षपुछ᳘वन्तम् पश्यन्ति त᳘स्माज्जातं ग᳘र्भं यथारूप᳘म् पश्यन्ति॥  
स च᳘तस्रः पू᳘र्वा उ᳘पदधाति॥  
आत्मा ह्ये᳘वा᳘ग्रे सम्भ᳘वतः सम्भ᳘वति दक्षिणत उ᳘दङ्ङा᳘सीन उत्तरार्ध्या᳘म् प्रथमामु᳘पदधाति त᳘थो हास्यैषो᳘ ऽभ्यात्म᳘मेवा᳘ग्नि᳘श्चितो᳘ भवति॥  
अयं सो᳘ अग्निः᳘॥  
य᳘स्मिन्त्सो᳘ममि᳘न्द्रः सुतं᳘ दध इ᳘त्ययं वै᳘ लोको गा᳘र्हपत्य आ᳘पः सो᳘मः सुतो᳘ ऽस्मिंस्त᳘ल्लोके᳘ ऽप इ᳘न्द्रो ऽधत्त जठ᳘रे वावशान इ᳘ति म᳘ध्यं वै᳘ जठ᳘रं सहस्रि᳘यं वा᳘जम᳘त्यं न स᳘प्तिमित्या᳘पो वै᳘ सहस्रि᳘यो वा᳘जः ससवान्त्स᳘न्त्स्तूयसे जातवेद इ᳘ति चितः सं᳘श्चीयसे जातवेद इ᳘त्येत᳘त्॥  
अ᳘ग्ने य᳘त्ते दिवि व᳘र्च इ᳘ति॥  
आदित्यो वा᳘ अस्य दिवि व᳘र्चः पृथिव्यामि᳘त्यय᳘मग्निः᳘ पृथिव्यां यदो᳘षधीष्वप्स्वा᳘ यजत्रे᳘ति य᳘ एवौ᳘षधिषु चाप्सु᳘ चाग्निस्त᳘मेत᳘दाह ये᳘नान्त᳘रिक्षमुर्वा᳘ततन्थे᳘ति वायुः स᳘ त्वेषः स᳘ भानु᳘रर्णवो᳘ नृच᳘क्षा इ᳘ति महान्त्स᳘ भानु᳘रर्णवो᳘ नृच᳘क्षा इ᳘त्येत᳘त्॥  
अ᳘ग्ने दिवो अ᳘र्णम᳘छा जिगासी᳘ति॥  
आ᳘पो वा᳘ अस्य दिवो᳘ ऽर्णस्ता᳘ एष᳘ धूमेना᳘छैत्य᳘छा देवां ऊचिषे धि᳘ष्ण्या य इ᳘ति प्राणा वै᳘ देवा धि᳘ष्ण्यास्ते हि स᳘र्वा धि᳘य इष्ण᳘न्ति या᳘ रोचने᳘ पर᳘स्तात्सू᳘र्यस्य या᳘श्चाव᳘स्तादुपति᳘ष्ठन्त आ᳘प इ᳘ति रोचनो᳘ ह ना᳘मैष᳘ लोको य᳘त्रैष᳘ एतत्त᳘पति तद्या᳘श्चैतम् प᳘रेणा᳘पो याश्चा᳘वरेण ता᳘ एत᳘दाह॥  
पुरीष्या᳘सो अग्न᳘य इ᳘ति॥  
पशव्या᳘सो ऽग्न᳘य इ᳘त्येत᳘त्प्रावणे᳘भिः सजो᳘षस इ᳘ति प्रायणरूपम् प्रा᳘यणं ह्ये᳘त᳘दग्नेर्यद्गा᳘र्हपत्यो जुष᳘न्तां यज्ञ᳘मद्रु᳘हो ऽनमीवा इ᳘षो महीरि᳘ति जुष᳘न्तां यज्ञ᳘मद्रु᳘हो ऽनशनाया इ᳘षो महीरि᳘त्येत᳘त्॥  
नानो᳘पदधाति॥  
ये᳘ नानाकामा᳘ आत्मंस्तांस्त᳘द्दधाति सकृ᳘त्सादयत्ये᳘कं त᳘दात्मा᳘नं करोति सू᳘ददोहसा᳘धिवदति प्राणो वै सू᳘ददोहाः प्राणे᳘णैवै᳘नमेतत्सं᳘तनोति सं᳘दधाति॥  
अ᳘थ जघ᳘नेन परी᳘त्य॥  
उत्तरतो᳘ दक्षिणा᳘सीनो᳘ ऽपरयोर्द᳘क्षिणाम᳘ग्र उ᳘पदधाती᳘डामग्ने पुरुदं᳘सं सनिं गोरि᳘ति पश᳘वो वा इ᳘डा पशूना᳘मेवा᳘स्मा एता᳘माशि᳘षमा᳘शास्ते शश्वत्तमं ह᳘वमानाय साधे᳘ति य᳘जमानो वै ह᳘वमानः स्या᳘न्नः सूनुस्त᳘नयो विजावे᳘ति प्रजा वै᳘ सूनुर᳘ग्ने सा᳘ ते सुमति᳘र्भूत्वस्मे इ᳘त्याशि᳘षमा᳘शास्ते॥  
अथो᳘त्तराम्॥  
अयं᳘ ते यो᳘निरृत्वि᳘यो य᳘तो जातो अ᳘रोचथा इ᳘त्ययं᳘ ते यो᳘निरृतव्यः᳘ सनात᳘नो य᳘तो जातो᳘ ऽदीप्यथा इ᳘त्येतत्तं᳘ जान᳘न्नग्न आ᳘रोहा᳘था नो वर्ध᳘या रयिमि᳘ति य᳘थैव य᳘जुस्त᳘था ब᳘न्धुः॥  
सक्थ्या᳘वस्यैते᳘॥  
ते ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘ना ही᳘मे᳘ सक्थ्यौ᳘ द्वे᳘ भवतो द्वे ही᳘मे᳘ सक्थ्यौ᳘ पश्चादु᳘पदधाति पश्चाद्धी᳘मे᳘ सक्थ्या᳘व᳘ग्राभ्यां सं᳘स्पृष्टे भवत एवं ही᳘मे᳘ सक्थ्या᳘व᳘ग्राभ्यां सं᳘स्पृष्टे॥  
अ᳘थ ते᳘नैव पु᳘नः परी᳘त्य॥  
दक्षिणत उ᳘दङ्ङा᳘ सीनः पू᳘र्वयोरु᳘त्तराम᳘ग्र उ᳘पदधाति चि᳘दसि त᳘या देव᳘तयाङ्गिरस्व᳘दृद्ध्रुवा᳘ सीदेत्य᳘थ द᳘क्षिणाम् परिचि᳘दसि त᳘या देव᳘तयाङ्गिरस्व᳘द्ध्रुवा᳘ सीदे᳘ति॥  
बाहू᳘ अस्यैते᳘॥  
ते ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘ना ही᳘मौ᳘ बाहू द्वे᳘ भवतो द्वौ ही᳘मौ᳘ बाहू᳘ पूर्वार्ध᳘ उ᳘पदधाति पुर᳘स्ताद्धी᳘मौ᳘ बाहू अ᳘ग्राभ्यां सं᳘स्पृष्टे भवत एवं ही᳘मौ᳘ बाहू अ᳘ग्राभ्यां सं᳘स्पृष्टौ स वा इ᳘तीमा᳘ उपद᳘धाती᳘तीमे इ᳘तीमे त᳘द्दक्षिणावृत्तद्धि᳘ देवत्रा᳘॥  
अष्टावि᳘ष्टका उ᳘पदधाति॥  
अष्टा᳘क्षरा गायत्री᳘ गायत्रो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वन्तमेवै᳘नमेत᳘च्चिनोति प᳘ञ्च कृ᳘त्वः सादयति प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्सरो᳘ ऽग्निर्या᳘वनग्निर्या᳘वत्यस्य मा᳘त्रा ता᳘वन्तमेवै᳘नमेत᳘च्चिनोत्यष्टावि᳘ष्टकाः प᳘ञ्च कृ᳘त्वः सादयति तत्त्र᳘योदश त्र᳘योदश मा᳘साः संवत्सरस्त्र᳘योदशाग्ने᳘श्चितिपुरीषा᳘णि या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
अ᳘थ लोकम्पृणामु᳘पदधाति॥  
त᳘स्या उप᳘रि ब᳘न्धुस्तिस्रः पू᳘र्वास्त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वन्तमेवै᳘नमेत᳘च्चिनोति दशो᳘त्तरास्ता᳘सामुप᳘रि ब᳘न्धुर्द्वे वाग्रे᳘ ऽथ दशाथै᳘कामेवं हि चि᳘तिं चिन्व᳘न्ति तास्त्र᳘योदश स᳘म्पद्यन्ते त᳘स्योक्तो ब᳘न्धुः॥  
ता᳘ उभ᳘य्य ए᳘कविंशतिः स᳘म्पद्यन्ते॥  
द्वा᳘दश मा᳘साः प᳘ञ्च ऽर्त᳘वस्त्र᳘य इमे᳘ लोका᳘ असा᳘वादित्य᳘ एकविंशो᳘ ऽमुं त᳘दादित्य᳘मस्मि᳘न्नग्नौ प्र᳘तिष्ठापयति॥  
ए᳘कविंशतिर्वेव᳘ परिश्रि᳘तः॥  
द्वा᳘दश मा᳘साः प᳘ञ्च ऽर्त᳘वस्त्र᳘य इमे᳘ लोका᳘ अय᳘मग्नि᳘रमुतो᳘ ऽध्येकविंश᳘ इमं त᳘दग्नि᳘ममु᳘ष्मिन्नादित्ये प्र᳘तिष्ठापयति तद्य᳘देता᳘ एव᳘मुपद᳘धात्येता᳘वेवै᳘त᳘दन्यो᳘ ऽन्य᳘स्मिन्प्र᳘तिष्ठापयति ता᳘वेता᳘वन्यो᳘ ऽन्य᳘स्मिन्प्रतिष्ठितौ तौ वा᳘ एताव᳘त्र द्वा᳘वेकविंशौ स᳘म्पादयत्य᳘त्र ह्ये᳘वे᳘मौ᳘ तदो᳘भौ भ᳘वत आहवनी᳘यश्च गा᳘र्हपत्यश्च॥  
अ᳘थ पु᳘रीषं नि᳘वपति॥  
त᳘स्योप᳘रि ब᳘न्धुस्त᳘च्चात्वालवेला᳘या आ᳘हरत्यग्नि᳘रेष यच्चा᳘त्वालस्त᳘थो हास्यैत᳘दाग्नेय᳘मेव᳘ भवति सा᳘ समम्बिला᳘ स्यात्त᳘स्योक्तो ब᳘न्धुः॥  
व्याममात्री᳘ भवति॥  
व्याममात्रो वै पु᳘रुषः पु᳘रुषः प्रजा᳘पतिः प्रजा᳘पतिरग्नि᳘रात्म᳘सम्मितां तद्यो᳘निं करोति परिमण्डला᳘ भवति परिमण्डला हि यो᳘निर᳘थो अयं वै᳘ लोको गा᳘र्हपत्यः परिमण्डल᳘ उ वा᳘ अयं᳘ लोकः᳘॥  
अ᳘थैनौ सन्नि᳘वपति॥  
सञ्ज्ञा᳘मेवा᳘भ्यामेत᳘त्करोति स᳘मितं सं᳘कल्पेथां सं᳘ वाम् म᳘नांसि सं᳘ व्रता᳘ग्ने त्व᳘म् पुरीष्यो᳘ भ᳘वतं नः स᳘मनसावि᳘ति शम᳘यत्येवै᳘नावेतद᳘हिंसायै य᳘था नान्यो᳘ ऽन्यं᳘ हिंस्या᳘ताम्॥  
चतु᳘र्भिः सन्नि᳘वपति॥  
तद्ये च᳘तुष्पदाः पश᳘वस्तै᳘रेवा᳘भ्यामेत᳘त्सञ्ज्ञां᳘ करोत्य᳘थो अ᳘न्नं वै᳘ पशवो᳘ ऽन्नेनैवा᳘भ्यामेत᳘त्सञ्ज्ञां᳘ करोति॥  
तां न᳘ रिक्ताम᳘वेक्षेत॥  
ने᳘द्रिक्ता᳘मवे᳘क्षा इ᳘ति य᳘द्रिक्ता᳘मवे᳘क्षेत ग्र᳘सेत हैनम्॥  
अ᳘थास्यां सि᳘कता आ᳘वपति॥  
अग्ने᳘रेत᳘द्वैश्वानर᳘स्य रे᳘तो यत्सि᳘कता अग्नि᳘मेवा᳘स्यामेत᳘द्वैश्वानरं रे᳘तो भूतं᳘ सिञ्चति सा᳘ समम्बिला᳘ स्यात्त᳘स्योक्तो ब᳘न्धुः॥  
अ᳘थैनां वि᳘मुञ्चति॥  
अ᳘प्रदाहाय यद्धि᳘ युक्तं न᳘ विमुच्य᳘ते प्र त᳘द्दह्यत एतद्वा᳘ एत᳘द्युक्ता रे᳘तो ऽभार्षीदेत᳘मग्निं तम᳘त्राजीजनदथा᳘परं धत्ते यो᳘षा वा᳘ उखा त᳘स्माद्यदा यो᳘षा पू᳘र्वं रे᳘तः प्रजन᳘यत्यथा᳘परं धत्ते॥  
माते᳘व पुत्र᳘म् पृथिवी᳘ पुरीष्य᳘मि᳘ति॥  
माते᳘व पुत्र᳘म् पृथिवी᳘ पशव्य᳘मि᳘त्येत᳘दग्निं स्वे यो᳘नावभारुखे᳘त्यग्निं स्वे यो᳘नावभार्षीदुखे᳘त्येतत्तां वि᳘श्वैर्देवै᳘रृतु᳘भिः संविदानः प्रजा᳘पतिर्विश्व᳘कर्मा वि᳘मुञ्चत्वि᳘यृत᳘वो वै वि᳘श्वे देवास्त᳘देनां वि᳘श्वैर्देवै᳘रृतु᳘भिः संविदानः᳘ प्रजा᳘पतिर्विश्व᳘कर्मा वि᳘मुञ्चति ता᳘मुत्तरतो᳘ ऽग्नेर्नि᳘दधात्यरत्निमात्रे त᳘स्योक्तो ब᳘न्धुः॥  
अ᳘थास्याम् प᳘य आ᳘नयति॥  
एतद्वा᳘ एतद्रे᳘तो धत्ते᳘ ऽथ प᳘यो धत्ते यो᳘षा वा᳘ उखा त᳘स्माद्यदा यो᳘षा रे᳘तो धत्ते᳘ ऽथ प᳘यो धत्ते᳘ ऽधराः सि᳘कता भ᳘वन्त्यु᳘त्तरम् पयो᳘ ऽधरं हि रे᳘त उ᳘त्तरम् प᳘यस्तन्म᳘ध्य आ᳘नयति य᳘था तत्प्र᳘ति पुरुषशीर्ष᳘मुपदध्या᳘त्॥  
प्रजा᳘पतिः प्रजा᳘ असृजत॥  
स᳘ प्रजाः᳘ सृष्ट्वा स᳘र्वमाजि᳘मित्वा व्य᳘स्रंसत त᳘स्माद्वि᳘स्रस्तात्प्राणो᳘ मध्यत उ᳘दक्रामद᳘थास्माद्वीर्य᳘मु᳘दक्रामत्त᳘स्मिन्नु᳘त्क्रान्ते ऽपद्यत त᳘स्मात्पन्नाद᳘न्नमस्रवद्यच्च᳘क्षुरध्य᳘शेत त᳘स्मादस्या᳘न्नमस्रवन्नो हेह त᳘र्हि का चन᳘ प्रतिष्ठा᳘स॥  
ते᳘ देवा᳘ अब्रुवन्॥  
न वा᳘ इतो᳘ ऽन्या᳘ प्रतिष्ठा᳘स्तीम᳘मेव᳘ पित᳘रम् प्रजा᳘पतिं सं᳘स्करवाम सै᳘व᳘ नः प्रतिष्ठा᳘ भविष्यती᳘ति॥  
ते ऽग्नि᳘मब्रुवन्॥  
न वा᳘ इतो᳘ ऽन्या᳘ प्रतिष्ठा᳘स्ति त्व᳘यीम᳘म् पित᳘रम् प्रजा᳘पतिं सं᳘स्करवाम सै᳘व᳘ नः प्रतिष्ठा᳘ भविष्यती᳘ति कि᳘म् मे त᳘तो भविष्यती᳘ति॥  
ते ऽब्रुवन्॥  
अ᳘न्नं वा᳘ अय᳘म् प्रजा᳘पतिस्त्व᳘न्मुखा एतद᳘न्नम᳘दाम त्व᳘न्मुखानां न एषो᳘ ऽन्नमसदि᳘ति तथे᳘ति त᳘स्माद्देवा᳘ अग्नि᳘मुखा अ᳘न्नमदन्ति य᳘स्यै हि क᳘स्यै च देव᳘तायै जु᳘ह्वत्यग्ना᳘वेव᳘ जुह्वत्यग्नि᳘मुखा हि त᳘द्देवा अ᳘न्नम᳘कुर्वत॥  
स यो᳘ ऽस्मात्प्राणो᳘ मध्यत᳘ उद᳘क्रामत्॥  
अय᳘मेव स᳘ वायुर्यो᳘ ऽयम् प᳘वते᳘ ऽथ य᳘दस्माद्वीर्य᳘मुद᳘क्रामदसौ स᳘ आदित्यो᳘ ऽथ य᳘दस्माद᳘न्नम᳘स्रवद्य᳘देव᳘ संवत्सरे᳘ ऽन्नं तत्त᳘त्॥  
तं᳘ देवा᳘ अग्नौ प्रा᳘वृञ्जन्॥  
तद्य᳘ एनम् प्र᳘वृक्तमग्निरा᳘रोहद्य᳘ एवा᳘स्मात्स᳘ प्राणो᳘ मध्यत᳘ उद᳘क्रामत्स᳘ एवै᳘नं स आ᳘पद्यत त᳘मस्मिन्नदधुर᳘थ य᳘दस्माद्वीर्य᳘मुद᳘क्रामत्त᳘दस्मिन्नदधुर᳘थ य᳘दस्माद᳘न्नम᳘स्रवत्त᳘दस्मिन्नदधुस्तं स᳘र्वं कृत्स्नं᳘ संस्कृ᳘त्योर्ध्वमु᳘दश्रयंस्तद्यं त᳘मुद᳘श्रयन्निमे स᳘ लोकाः᳘॥  
त᳘स्याय᳘मेव᳘ लोकः᳘ प्रतिष्ठा᳘॥  
अ᳘थ यो᳘ ऽस्मिं᳘लोके᳘ ऽग्निः सो᳘ ऽस्या᳘वाङ् प्राणो᳘ ऽथास्यान्त᳘रिक्षमात्मा᳘थ यो᳘ ऽन्त᳘रिक्षे वायुर्य᳘ एवा᳘य᳘मात्म᳘न्प्राणः सो᳘ ऽस्य स द्यौ᳘रेवा᳘स्य शि᳘रः सूर्याचन्द्रम᳘सौ च᳘क्षुषी यच्च᳘क्षुरध्य᳘शेत स᳘ चन्द्र᳘मास्त᳘स्मात्स᳘ मीलित᳘त᳘तरो᳘ ऽन्नं हि त᳘स्माद᳘स्रवत्॥  
त᳘देषा वै सा᳘ प्रतिष्ठा᳘॥  
यां त᳘द्देवाः᳘ सम᳘स्कुर्वन्त्सै᳘वे᳘य᳘मद्या᳘पि प्रतिष्ठा सो᳘ एवाप्यतो ऽधि भविता᳘॥  
स यः स᳘ प्रजा᳘पतिर्व्य᳘स्रंसत॥  
अय᳘मेव स यो᳘ ऽय᳘मग्नि᳘श्चीयत तद्य᳘देषो᳘खा᳘ रिक्ता शे᳘ते पुरा᳘ प्रव᳘र्जनाद्य᳘थैव त᳘त्प्रजा᳘पतिरु᳘त्क्रान्ते प्राण उ᳘त्क्रान्ते वीर्ये᳘ स्रु᳘ते᳘ ऽन्ने रिक्तो᳘ ऽशयदेत᳘दस्य त᳘द्रूप᳘म्॥  
ता᳘मग्नौ प्र᳘वृणक्ति॥  
य᳘थैवै᳘नमदो᳘ देवाः प्रा᳘वृञ्जंस्तद्य᳘ एनाम् प्र᳘वृक्तामग्नि᳘रारो᳘हति य᳘ एवा᳘स्मात्स᳘ प्राणो᳘ मध्यत᳘ उद᳘क्रामत्स᳘ एवै᳘नं स आ᳘पद्यते त᳘मस्मिन्दधात्य᳘थ य᳘द्रुक्भ᳘म् प्रतिमु᳘च्य बिभ᳘र्ति य᳘देवास्माद्वीर्य᳘मुद᳘क्रामत्त᳘दस्मिन्दधात्य᳘थ याः᳘ समि᳘ध आद᳘धाति य᳘देवा᳘स्माद᳘न्नम᳘स्रवत्त᳘दस्मिन्दधाति॥  
ता वै᳘ साय᳘म् प्रातरा᳘दधाति॥  
अ᳘ह्नश्च हि तद्रा᳘त्रेश्चा᳘न्नम᳘स्रवत्ता᳘न्येता᳘नि स᳘र्वस्मिन्नेव᳘ संवत्सरे᳘ स्युः संवत्सरो हि स᳘ प्रजा᳘पतिर्य᳘स्मात्ता᳘न्युद᳘क्रामंस्त᳘दस्मिन्नेतत्स᳘र्वस्मिन्नेव स᳘र्वं दधाति य᳘स्मिन्हास्यैत᳘दतो न᳘ कुर्यान्न᳘ हास्य त᳘स्मिन्नेत᳘द्दध्यान्ना᳘संवत्सरभृतस्ये᳘क्षकेण चन᳘ भवित᳘व्यमि᳘ति ह स्माह वा᳘मकक्षायणो ने᳘दिमम् पित᳘रम् प्रजा᳘पतिं विच्छिद्य᳘मानम् प᳘श्यानीति तं᳘ संवत्सरे स᳘र्वं कृत्स्नं᳘ संस्क᳘त्योर्ध्वमु᳘छ्रयति य᳘थैवै᳘नमदो᳘ देवा᳘ उद᳘श्रयन्॥  
त᳘स्य गा᳘र्हपत्य एवा᳘यं᳘ लोकः᳘॥  
अ᳘थ यो गा᳘र्हपत्ये ऽग्निर्य᳘ एवा᳘य᳘मस्मिं᳘लोके᳘ ऽग्निः᳘ सो ऽस्य सो᳘ ऽथ य᳘दन्त᳘राहवनी᳘यं च गा᳘र्हपत्यं च त᳘दन्त᳘रिक्षम᳘थ य᳘ आग्नीध्री᳘ये ऽग्निर्य᳘ एवा᳘य᳘मन्त᳘रिक्षे वायुः सो᳘ ऽस्य᳘ स᳘ आहवनी᳘य एव द्यौर᳘थ य᳘ आहवनी᳘ये ऽग्निस्तौ᳘ सूर्याचन्द्रम᳘सौ सो᳘ ऽस्यैष᳘ आत्मै᳘व᳘॥  
त᳘स्य शि᳘र एवा᳘हवनी᳘यः॥  
अ᳘थ य᳘ आहवनी᳘ये ऽग्निर्य᳘ एवा᳘यं᳘ शीर्ष᳘न्प्राणः सो᳘ ऽस्य स तद्यत्स᳘ पक्षपुछ᳘वान्भ᳘वति पक्षपुछ᳘वान्ह्य᳘यं᳘ शीर्ष᳘न्प्राणश्च᳘क्षुः शि᳘रो द᳘क्षिणं श्रो᳘त्रं द᳘क्षिणः पक्ष उ᳘त्तरं श्रो᳘त्रमु᳘त्तरः पक्षः᳘ प्राणो म᳘ध्यमात्मा वाक्पु᳘छम् प्रतिष्ठा तद्य᳘त्प्राणा᳘ वाचा᳘न्नं जग्ध्वा᳘ प्रतिति᳘ष्ठन्ति त᳘स्माद्वाक्पु᳘छम् प्रतिष्ठा॥  
अ᳘थ य᳘दन्त᳘राहवनी᳘यं च गा᳘र्हपत्यं च॥  
स᳘ आत्मा᳘थ य᳘ आग्नीध्री᳘ये ऽग्निर्य᳘ एवा᳘य᳘मन्त᳘रात्म᳘न्प्राणः सो᳘ ऽस्य स᳘ प्रतिष्ठै᳘वा᳘स्य गा᳘र्हपत्यो᳘ ऽथ यो गा᳘र्हपत्ये ऽग्निः सो᳘ ऽस्या᳘वाङ् प्राणः᳘॥  
तं है᳘के त्रिचि᳘तं चिन्वन्ति॥  
त्र᳘यो वा᳘ इमे᳘ वाञ्चः प्राणा इ᳘ति न त᳘था कुर्याद᳘ति ते᳘ रेचयन्त्येकविंशसम्प᳘दम᳘थो अनुष्टुप्सम्प᳘दम᳘थो बृहतीसम्पदं᳘ ये त᳘था कुर्वन्त्ये᳘कं ह्येवै᳘त᳘द्रूपं यो᳘निरेव प्र᳘जातिरेव य᳘देते᳘ ऽवाञ्चः प्राणा यद्धि मू᳘त्रं करो᳘ति यत्पु᳘रीषम् प्रैव त᳘ज्जायते॥  
अथा᳘तः सम्प᳘देव᳘॥  
ए᳘कविंशतिरि᳘ष्टका न᳘व य᳘जूंषि त᳘त्त्रिंशत्सा᳘दनं च सू᳘ददोहाश्च तद्द्वा᳘त्रिन्तद्द्वा᳘त्रिंशदक्षरानुष्टुप्सै᳘षा᳘नुष्टु᳘प्॥  
ए᳘कविंशतिर्वेव᳘ परिष्रि᳘तः॥  
य᳘जुर्द्वाविंशं᳘ व्युदू᳘हनस्य य᳘जुरू᳘षाश्च य᳘जुश्च सि᳘कताश्च य᳘जुश्च पु᳘रीषं च य᳘जुश्च चतु᳘र्भिः सन्नि᳘वपति वि᳘मुञ्चति पञ्चमे᳘न त᳘तस्त्रिभि᳘रियं द्वा᳘त्रिंशदक्षरानुष्टुप्सै᳘षा᳘नुष्टु᳘प्॥  
अ᳘थैते द्वे य᳘जुषी॥  
सो अनुष्टु᳘बेव वाग्वा᳘ अनुष्टुप्तद्य᳘दिदं᳘ द्वयं᳘ वाचो᳘ रूपं दै᳘वं च मानुषं᳘ चोच्चै᳘श्च शनै᳘श्च त᳘देते द्वे᳘॥  
ता वा᳘ एता᳘स्तिस्रो᳘ ऽनुष्टु᳘भः॥  
चित᳘ एष गा᳘र्हपत्यस्तद्य᳘देता अ᳘त्र तिस्रो᳘ ऽनुष्टु᳘भः सम्पाद᳘यन्त्य᳘त्र ह्ये᳘वे᳘मे᳘ तदा स᳘र्वे लोका भ᳘वन्ति त᳘तो ऽन्यतरां द्वा᳘त्रिंशदक्षरामनुष्टु᳘भमाहवनी᳘यं हरन्ति स᳘ आहवनी᳘यः सा द्यौस्तछिरो᳘ ऽथेहा᳘न्यतरा प᳘रिशिष्यते स गा᳘र्हपत्यः सा᳘ प्रतिष्ठा स᳘ उ अयं᳘ लोकः᳘॥  
अ᳘थ ये᳘ एते द्वे य᳘जुषी॥  
एतत्तद्य᳘दन्त᳘राहवनी᳘यं च गा᳘र्हपत्यं च त᳘दन्त᳘रिक्षं स᳘ आत्मा तद्यत्ते द्वे भ᳘वतस्त᳘स्मादेतत्त᳘नीयो य᳘दन्त᳘राहवनी᳘यं च गा᳘र्हपत्यं च त᳘स्मादेषां᳘ लोका᳘नामन्तरिक्षलोकस्त᳘निष्ठः॥  
सैषा त्रे᳘धाविहिता वा᳘गनृष्टु᳘प्॥  
ता᳘मेषो᳘ ऽग्निः᳘ प्राणो᳘ भूत्वा᳘नुसं᳘चरति य᳘ आहवनी᳘ये ऽग्निः स᳘ प्राणः सो᳘ ऽसा᳘वादित्यो᳘ ऽथ य᳘ आग्नीध्री᳘ये ऽग्निः स᳘ व्यानः स᳘ उ अयं᳘ वायुर्यो᳘ ऽयम् प᳘वते᳘ ऽथ यो गा᳘र्हपत्ये ऽग्निः स᳘ उदानः स᳘ उ अयं यो᳘ ऽय᳘मस्मिं᳘लोके᳘ ऽग्नि᳘रेवंवि᳘द्ध वाव स᳘र्वां वा᳘चं स᳘र्वम् प्राणं स᳘र्वमात्मा᳘नं सं᳘स्कुरुते॥  
सैषा᳘ बृहत्ये᳘व᳘॥  
ये वै द्वे द्वा᳘त्रिंशतौ द्वा᳘त्रिंशदेव तद᳘थैते द्वे य᳘जुषी तच्च᳘तुस्त्रिंशदग्नि᳘रेव᳘ पञ्चत्रिंशो ना᳘क्ष᳘राच्छ᳘न्दो व्ये᳘त्ये᳘कस्मान्न द्वा᳘भ्यां स᳘ उ द्व्य᳘क्षरस्तत्ष᳘ट्त्रिंशत्ष᳘ट्त्रिंशदक्षरा बृहती᳘ बृहतीं वा᳘ एष सं᳘चितो ऽभिस᳘म्पद्यते यादृग्वै यो᳘नौ रे᳘तः सिच्य᳘ते तादृ᳘ग्जायते तद्य᳘देताम᳘त्र बृहतीं᳘ करो᳘ति तस्मादेष सं᳘चितो बृहती᳘मभिस᳘म्पद्यते॥  
त᳘दाहुः॥  
य᳘दयं᳘ लोको गा᳘र्हपत्यो ऽन्त᳘रिक्षं धि᳘ष्ण्या द्यौ᳘राहवनी᳘यो ऽन्तरिक्षलोक᳘ उ अस्मा᳘ल्लोकाद᳘नन्तर्हितो᳘ ऽथ क᳘स्माद्गा᳘र्हपत्यं चित्वा᳘हवनी᳘यं चिनोत्य᳘थ धि᳘ष्ण्यानि᳘ति सह᳘ हैवे᳘माव᳘ग्रे लोका᳘वासतुस्त᳘योर्वियतोर्यो᳘ ऽन्तरेणाकाश आ᳘सीत्त᳘दन्त᳘रिक्षमभवदी᳘क्षं हैतन्ना᳘म त᳘तः पुरा᳘न्तरा वा᳘ इदमी᳘क्षमभूदि᳘ति त᳘स्मादन्त᳘रिक्षं तद्यद्गा᳘र्हपत्यं चित्वा᳘हवनी᳘यं चिनो᳘त्येतौ ह्य᳘ग्रे लोकाव᳘सृज्येताम᳘थ प्रत्ये᳘त्य धि᳘ष्ण्यान्नि᳘वपति क᳘र्मण एवा᳘नन्तरयाया᳘थो अ᳘न्तयोर्वाव᳘ संस्क्रिय᳘माणयोर्म᳘ध्यं सं᳘स्क्रियते॥  
