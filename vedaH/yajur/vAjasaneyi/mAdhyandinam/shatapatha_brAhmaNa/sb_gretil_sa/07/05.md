
कूर्ममु᳘पदधाति॥  
र᳘सो वै᳘ कूर्मो र᳘समेवै᳘तदु᳘पदधाति यो वै स᳘ एषां᳘ लोका᳘नामप्सु प्र᳘विद्धानाम् प᳘राङ्र᳘सो ऽत्य᳘क्षरत्स᳘ एष᳘ कूर्मस्त᳘मेवै᳘तदु᳘पदधाति या᳘वानु वै र᳘सस्ता᳘वानात्मा स᳘ एष᳘ इम᳘ एव᳘ लोकाः᳘॥  
त᳘स्य यद᳘धरं कपा᳘लम्॥  
अयं स᳘ लोकस्तत्प्र᳘तिष्ठितमिव भवति प्र᳘तिष्ठित इव ह्य᳘यं᳘ लोको᳘ ऽथ यदु᳘त्तरं सा द्यौस्तद्ब्यवगृहीतान्तमिव भवति व्य᳘वगृहीतान्तेव हि द्यौर᳘थ य᳘दन्तरा त᳘दन्त᳘रिक्षं स᳘ एष᳘ इम᳘ एव᳘ लोका इमा᳘नेवै᳘त᳘ल्लोकानु᳘पदधाति॥  
त᳘मभ्य᳘नक्ति॥  
दध्ना म᳘धुना घृते᳘न द᳘धि हैवा᳘स्य᳘ लोक᳘स्य रूपं᳘ घृत᳘मन्त᳘रिक्षस्य म᳘ध्वमु᳘ष्य स्वे᳘नैवै᳘नमेत᳘द्रूपे᳘ण स᳘मर्धयत्य᳘थो द᳘धि हैवा᳘स्य᳘ लोक᳘स्य र᳘सो घृत᳘मन्त᳘रिक्षस्य म᳘ध्वमु᳘ष्य स्वे᳘नैवै᳘नमेतद्र᳘सेन स᳘मर्धयति॥  
म᳘धु वा᳘ता ऋतायत इ᳘ति॥  
यां वै᳘ देव᳘तामृ᳘गभ्य᳘नूक्ता यां य᳘जुः सै᳘व᳘ देव᳘ता स ऽक्सो᳘ देव᳘ता तद्य᳘जुस्त᳘द्धैतन्म᳘ध्वेवै᳘ष᳘ त्रिचो र᳘सो वै म᳘धु र᳘समेवा᳘स्मिन्नेत᳘द्दधाति गायत्री᳘भिस्तिसृ᳘भिस्त᳘स्योक्तो ब᳘न्धुः॥  
स य᳘त्कूर्मो ना᳘म॥  
एतद्वै᳘ रूपं᳘ कृत्वा᳘ प्रजा᳘पतिः प्रजा᳘ असृजत यद᳘सृजता᳘करोत्तद्यद᳘करोत्त᳘स्मात्कूर्मः᳘ कश्य᳘पो वै᳘ कूर्मस्त᳘स्मादाहुः स᳘र्वाः प्रजाः का᳘श्यप्य इ᳘ति॥  
स यः कूर्मो᳘ ऽसौ स᳘ आदित्यो᳘॥  
ऽमु᳘मेवै᳘त᳘दादित्यमु᳘पदधाति तं᳘ पुर᳘स्तात्प्रत्य᳘ञ्चमु᳘पदधात्यमुं त᳘दादित्य᳘म् पुर᳘स्तात्प्रत्य᳘ञ्चं दधाति त᳘स्मादसा᳘वादित्यः᳘ पुर᳘स्तात्प्रत्य᳘ङ् धीयते दक्षिणतो᳘ ऽषाढायै वृ᳘षा वै᳘ कूर्मो योषा᳘षाढा दक्षिणतो वै वृ᳘षा यो᳘षामु᳘पशेते ऽरत्निमात्रे᳘ ऽरत्निमात्राद्धि वृ᳘षा यो᳘षामुपशे᳘ते सै᳘षा स᳘र्वासामि᳘ष्टकानाम् म᳘हिषी यद᳘षाढैत᳘स्यै दक्षिणतः सन्त्स᳘र्वासामि᳘ष्टकान:ं दक्षिणतो᳘ भवति॥  
य᳘द्वेव᳘ कूर्म᳘मुपद᳘धाति॥  
प्राणो वै᳘ कूर्मः᳘ प्राणो ही᳘माः स᳘र्वाः प्रजाः᳘ करो᳘ति प्राण᳘मेवै᳘तदु᳘पदधाति त᳘म् पुर᳘स्तात्प्रत्य᳘ञ्चमु᳘पदधाति पुर᳘स्तात्त᳘त्प्रत्य᳘ञ्चम् प्राणं᳘ दधाति त᳘स्मात्पुर᳘स्तात्प्रत्य᳘ङ् प्राणो᳘ धीयते पु᳘रुषमभ्या᳘वृत्तं य᳘जमाने त᳘त्प्राणं᳘ दधाति दक्षिणतो᳘ ऽषाढायै प्राणो वै᳘ कूर्मो वाग᳘षाढा प्राणो वै᳘ वाचो वृ᳘षा प्राणो᳘ मिथुन᳘म्॥  
अपां ग᳘म्भन्त्स्तीदे᳘ति॥  
एत᳘द्धापां ग᳘म्भिष्ठं य᳘त्रैष᳘ एतत्त᳘पति मा᳘ त्वा सू᳘र्यो ऽभि᳘ताप्सीन्मा᳘ग्नि᳘र्वैश्वानर इ᳘ति मै᳘व᳘ त्वा सू᳘र्यो हिंसीन्मो᳘ अग्नि᳘र्वैश्वानर इ᳘त्येतद᳘छिन्नपत्राः प्रजा᳘ अनुवी᳘क्षस्वे᳘तीमा वै स᳘र्वाः प्रजा या᳘ इमा इ᳘ष्टकास्ता अ᳘रिष्टा अ᳘नार्ता अनुवी᳘क्षस्वे᳘त्येतद᳘नु त्वा दिव्या वृ᳘ष्टिः सचतामि᳘ति य᳘थैवै᳘नं दिव्या वृ᳘ष्टिरनुस᳘चेतैव᳘मेत᳘दाह॥  
अ᳘थैनमेजयति॥  
त्री᳘न्त्समुद्रान्त्स᳘मसृपत्स्वर्गानि᳘तीमे वै त्र᳘यः समुद्राः᳘ स्वर्गा᳘ लोकास्ता᳘नेष᳘ कूर्मो᳘ भूत्वा᳘नुसं᳘ससर्पापाम् प᳘तिर्वृषभ इ᳘ष्टकानामि᳘त्यपां ह्ये᳘ष प᳘तिर्वृषभ इ᳘ष्टकानाम् पु᳘रीषं व᳘सानः सुकृत᳘स्य लोक इ᳘ति पश᳘वो वै पु᳘रीषम् पशून्व᳘सानः सुकृत᳘स्य लोक इ᳘त्येतत्त᳘त्र गच्छ य᳘त्र पू᳘र्वे प᳘रेता इ᳘ति त᳘त्र गच्छ य᳘त्रैते᳘न पू᳘र्वे क᳘र्मणेयुरि᳘त्येत᳘त्॥  
मही द्यौः᳘ पृथिवी᳘ च न इ᳘ति॥  
महती द्यौः᳘ पृथिवी᳘ च न इ᳘त्येत᳘दिमं᳘ यज्ञ᳘म् मिमिक्षतामि᳘तीमं᳘ यज्ञ᳘मवतामि᳘त्येत᳘त्पिपृतां᳘ नो भ᳘रीमभिरि᳘ति बिभृतां᳘ नो भ᳘रीमभिरि᳘त्येत᳘द्द्यावापृथिव्य᳘यो᳘त्तमयो᳘पदधाति द्यावापृथिव्यो᳘ हि᳘ कूर्मः᳘॥  
त्रिभिरु᳘पदधाति॥  
त्र᳘य इमे लोका अ᳘थो त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतदु᳘पदधाति त्रिभि᳘रभ्य᳘नक्ति तत्षट्त᳘स्योक्तो ब᳘न्धुर᳘वका अध᳘स्ताद्भ᳘वन्त्य᳘वका उप᳘रिष्टादा᳘पो वा अ᳘वका अपा᳘मेवै᳘नमेत᳘न्मध्यतो᳘ दधाति सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
अ᳘थोलूखलमुसले उ᳘पदधाति॥  
वि᳘ष्णुरकामयतान्नादः᳘ स्यामि᳘ति स᳘ एते इ᳘ष्टके अपश्यदुलूखलमुसले ते उ᳘पाधत्त ते᳘ उपधा᳘यान्नादो᳘ ऽभवत्त᳘थैवै᳘तद्य᳘जमानो य᳘दुलूखलमुसले᳘ उपद᳘धाति ये᳘न रूपे᳘ण यत्क᳘र्म कृत्वा वि᳘ष्णुरन्नादो᳘ ऽभवत्ते᳘न रूपे᳘ण तत्क᳘र्म कृत्वा᳘न्नादो᳘ ऽसानी᳘ति त᳘देतत्स᳘र्वम᳘न्नं य᳘दुलूखलमुसले᳘ उलूखलमुसला᳘भ्यां ह्ये᳘वा᳘न्नं क्रिय᳘त उलूखलमुसला᳘भ्यामद्यते॥  
ते᳘ रेतःसि᳘चोर्वे᳘लयो᳘पदधाति॥  
पृष्ट᳘यो वै᳘ रेतःसि᳘चौ म᳘ध्यमु पृष्ट᳘यो मध्यत᳘ एवा᳘स्मिन्नेतद᳘न्नं दधात्यु᳘त्तरे उ᳘त्तरमेवा᳘स्मादेतद᳘न्नं दधात्यरत्निमात्रे᳘ ऽरत्निमात्राद्ध्य᳘न्नमद्य᳘ते॥  
प्रादेशमात्रे᳘ भवतः॥  
प्रादेशमात्रो वै ग᳘र्भो वि᳘ष्णुर᳘न्नमेत᳘दात्म᳘सम्मितमेवा᳘स्मिन्नेतद᳘न्नं दधाति य᳘दु वा᳘ आत्म᳘सम्मितम᳘न्नं त᳘दवति तन्न᳘ हिनस्ति यद्भू᳘यो हिन᳘स्ति तद्यत्क᳘नीयो न त᳘दवति॥  
औ᳘दुम्बरे भवतः॥  
ऊर्ग्वै र᳘स उदुम्ब᳘र ऊ᳘र्जमेवा᳘स्मिन्नेतद्र᳘सं दधात्य᳘थो स᳘र्व एते व᳘नस्प᳘तयो य᳘दुदुम्ब᳘र एते᳘ उपद᳘धत्स᳘र्वान्व᳘नस्प᳘तीनु᳘पदधाति रेतःसि᳘चोर्वे᳘लयेमे वै᳘ रेतःसि᳘चावन᳘योस्तद्व᳘नस्प᳘तीन्दधाति त᳘स्मादन᳘योर्व᳘नस्प᳘तयश्च᳘तुःस्रक्ति भवति च᳘तस्रो वै दि᳘शः स᳘र्वासु त᳘द्दिक्षु व᳘नस्प᳘तीन्दधाति त᳘स्मात्स᳘र्वासु दिक्षु व᳘नस्प᳘तयो म᳘ध्ये सं᳘गृहीतम् भवत्युलूखलरूप᳘तायै॥  
य᳘द्वेवो᳘लूखलमुसले᳘ उपद᳘धाति॥  
प्रजा᳘पतेर्वि᳘स्रस्तात्प्राणो᳘ मध्यत उ᳘दचिक्रमिषत्तम᳘न्नेनागृह्णात्त᳘स्मात्प्राणो᳘ ऽन्नेन गृहीतो यो ह्ये᳘वा᳘न्नम᳘त्ति स प्रा᳘णिति॥  
प्राणे᳘ गृहीते᳘ ऽस्मा᳘द᳘न्नमु᳘दचिक्रमिषत्त᳘त्प्राणे᳘नागृह्णात्तस्मात्प्राणेना᳘न्नं गृहीतं यो ह्ये᳘व प्रा᳘णिति सो᳘ ऽन्नमत्ति॥  
एत᳘योरुभ᳘योर्गृहीत᳘योः॥  
अस्मादूर्गु᳘दचिक्रमिषत्ता᳘मेता᳘भ्यामुभा᳘भ्यामगृह्णात्त᳘स्मादेता᳘भ्यामुभा᳘भ्यामू᳘र्ग्गृहीता यो ह्ये᳘वा᳘न्नम᳘त्ति स प्रा᳘णिति त᳘मूर्जयति॥  
ऊर्जि᳘ गृहीता᳘याम्॥  
अस्मादेते᳘ उभे उ᳘दचिक्रमिषतां ते᳘ ऊर्जा᳘गृह्णात्त᳘स्मादेते᳘ उभे᳘ ऊर्जा᳘ यं ह्ये᳘वो᳘र्ज᳘यति स प्रा᳘णिति सो᳘ ऽन्नमत्ति॥  
ता᳘न्येता᳘न्यन्यो᳘ ऽन्ये᳘न गृहीता᳘नि॥  
ता᳘न्यन्यो᳘ ऽन्ये᳘न गृहीत्वा᳘त्मन्प्रा᳘पादयत त᳘देतद᳘न्नम् प्रप᳘द्यमानं स᳘र्वे देवा᳘ अनुप्रा᳘पद्यन्ता᳘न्नजीवनं᳘ हीदं स᳘र्वम्॥  
त᳘देष श्लो᳘को ऽभ्यु᳘क्तः॥  
तद्वै स᳘ प्राणो᳘ ऽभवदि᳘ति तद्धि स᳘ प्राणो᳘ ऽभवन्महा᳘ भूत्वा᳘ प्रजा᳘पतिरि᳘ति महान्हि स तद᳘भवद्य᳘देनमेते᳘ देवाः प्रा᳘पद्यन्त भु᳘जो भुजि᳘ष्या वित्त्वे᳘ति प्राणा वै भुजो᳘ ऽन्नम् भुजि᳘ष्या एतत्स᳘र्वं वित्त्वे᳘त्ये तद्य᳘त्प्राणान्प्रा᳘णयत्पुरी᳘त्यात्मा वै पूर्यद्वै᳘ प्राणान्प्रा᳘णयत्त᳘स्मात्प्राणा᳘ देवा अ᳘थ य᳘त्प्रजा᳘पतिः प्रा᳘णयत्त᳘स्मादु प्रजा᳘पतिः प्राणो यो वै स᳘ प्राण᳘ एषा सा᳘ गायत्र्य᳘थ यत्तद᳘न्नमेष स वि᳘ष्णुर्देवता᳘थ या सो᳘ ऽर्गेष स᳘ उदुम्ब᳘रः॥  
सो ऽब्रवीत्॥  
अयं वाव᳘ मा स᳘र्वस्मात्पाप्म᳘न उ᳘दभार्षीदि᳘ति यद᳘ब्रवीदु᳘दभार्षीन्मे᳘ति त᳘स्मादुपुम्भ᳘र उदुम्भ᳘रो ह वै त᳘मुदुम्ब᳘र इत्या᳘चक्षते परो᳘ ऽक्षम् परो᳘ ऽक्षकामा हि᳘ देवा᳘ उरु᳘ मे करदि᳘ति त᳘स्मादुरु᳘करमुरु᳘करं ह वै त᳘दुलू᳘खलमित्या᳘चक्षते परो᳘ ऽक्षम् परो᳘ ऽक्षकामा हि᳘ देवाः सै᳘षा स᳘र्वेषाम् प्राणा᳘नां यो᳘निर्य᳘दुलू᳘खलं शि᳘रो वै᳘ प्राणा᳘नां यो᳘निः॥  
त᳘त्प्रादेशमात्र᳘म् भवति॥  
प्रादेशमात्र᳘मिव हि शि᳘रश्च᳘तुःस्रक्ति भवति च᳘तुःस्रक्तीव हि शि᳘रो म᳘ध्ये सङ्गृहीत᳘म् भवति म᳘ध्ये सङ्गृहीत᳘मिव हि शि᳘रः॥  
तं य᳘त्र देवाः᳘ सम᳘स्कुर्वन्॥  
त᳘दस्मिन्नेतत्स᳘र्वम् मध्यतो᳘ ऽदधुः प्राणम᳘न्नमू᳘र्जं त᳘थैवा᳘स्मिन्नय᳘मेत᳘द्दधाति रेतःसि᳘चोर्वे᳘लया पृष्ट᳘यो वै रेतःसि᳘चौ म᳘ध्यमु पृष्ट᳘यो मध्यत᳘ एवा᳘स्मिन्नेतत्स᳘र्वं दधाति॥  
वि᳘ष्णोः क᳘र्माणि पश्यते᳘ति॥  
वीर्यं᳘ वै क᳘र्म वि᳘ष्णोर्वीर्या᳘णि पश्यते᳘त्येतद्य᳘तो व्रता᳘नि पस्पश इत्य᳘न्नं वै᳘ व्रतं यतो᳘ ऽन्नं स्पाशयां᳘ चक्र इ᳘त्येतदि᳘न्द्रस्य यु᳘ज्यः सखेती᳘न्द्रस्य ह्ये᳘ष यु᳘ज्यः स᳘खा द्विदेव᳘त्ययो᳘पदधाति द्वेह्यु᳘लूखलमुमले᳘ सकृ᳘त्सादयति समानं त᳘त्करोति समानं ह्ये᳘तद᳘न्नमेव᳘ सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
अ᳘थोखामु᳘पदधाति यो᳘निर्वा उखा यो᳘निमेवै᳘तदु᳘पदधाति ता᳘मुलू᳘खल उ᳘पदधात्यन्त᳘रिक्षं वा᳘ उलू᳘खलं यद्वै किं᳘ चास्या᳘ ऊर्ध्व᳘मन्त᳘रिक्षमेव तन्म᳘ध्यं वा᳘ अन्त᳘रिक्षम् मध्यतस्तद्यो᳘निं दधाति त᳘स्मात्स᳘र्वेषाम् भूता᳘नाम् मध्यतो यो᳘निर᳘पि व᳘नस्प᳘तीनाम्॥  
य᳘द्वेवो᳘खा᳘मुपद᳘धाति॥  
यो वै स᳘ प्रजा᳘पतिर्व्य᳘स्रंससतैषा सो᳘खे᳘मे वै᳘ लोका उखे᳘मे᳘ लोकाः᳘ प्रजा᳘पतिस्ता᳘मुलू᳘खल उ᳘पदधाति त᳘देनमेत᳘स्मिन्त्स᳘र्वस्मिन्प्र᳘तिष्ठापयति प्राणे᳘ ऽन्न ऊर्ज्य᳘थो एत᳘स्मादेवै᳘नमेतत्स᳘र्वस्माद᳘नन्तर्हितं दधाति॥  
अ᳘थोपशया᳘म् पिष्ट्वा᳘॥  
लोकभा᳘जमुखां᳘ कृत्वा᳘ पुर᳘स्तादुखा᳘या उपनि᳘वपत्येष᳘ हैत᳘स्यै लोकस्त᳘थो हास्यैषा᳘नन्तरिता भवति॥  
त᳘दाहुः॥  
कथ᳘मस्यैषा᳘ पक्वा᳘ शृतो᳘पहिता भवती᳘तिं य᳘देव य᳘जुष्कृता तेना᳘थो यद्वै किं᳘ चैत᳘मग्निं᳘ वैश्वानर᳘मुपनिग᳘च्छति त᳘त एव त᳘त्पक्वं᳘ शृतमु᳘पहितम् भवति॥  
ध्रुवा᳘सि धरुणे᳘ति॥  
त᳘स्योक्तो ब᳘न्धुरितो᳘ जज्ञे प्रथम᳘मेभ्यो यो᳘निभ्यो अ᳘धि जात᳘वेदा इ᳘त्येते᳘भ्यो हि यो᳘निभ्यः प्रथमं᳘ जात᳘वेदा अ᳘जायत स᳘ गायत्र्या᳘ त्रिष्टु᳘भानुष्टु᳘भा च देवे᳘भ्यो हव्यं᳘ वहतु प्रजानन्नि᳘त्येतैर्वा᳘ एष छ᳘न्दोभिर्देवे᳘भ्यो हव्यं᳘ वहति प्रजान᳘न्॥  
इषे᳘ राये᳘ रमस्व॥  
स᳘हसे द्युम्न᳘ ऊर्जे अ᳘पत्याये᳘त्येत᳘स्मै स᳘र्वस्मै रमस्वे᳘त्येत᳘त्सम्रा᳘डसि स्वरा᳘डसी᳘ति सम्रा᳘ट्च ह्ये᳘ष᳘ स्वरा᳘ट्च सारस्वतौ त्वो᳘त्सौ प्रा᳘पवतामि᳘ति म᳘नो वै स᳘रस्वान्वाक्स᳘रस्वत्येतौ᳘ सारस्वता उ᳘त्सौ तौ᳘ त्वा प्रा᳘वतामि᳘त्येतद्द्वा᳘भ्यामु᳘पदधाति त᳘स्योक्तो ब᳘न्धुर᳘थो द्वयं ह्ये᳘वै᳘त᳘द्रूपम् मृच्चा᳘ पश्च सादयित्वा सू᳘ददोहसा᳘धिवदति त᳘स्योक्तो ब᳘न्धुः॥  
अ᳘थैनामभि᳘जुहोति॥  
एतद्वा᳘ अस्यामेतत्पू᳘र्वं रे᳘तः सिक्त᳘म् भवति सि᳘कतास्त᳘देत᳘दभि᳘करोति त᳘स्माद्यो᳘नौ रे᳘तः सिक्त᳘मभि᳘क्रियत आ᳘ज्येन जुहोति स्रुवे᳘ण स्वाहाकारे᳘ण द्वा᳘भ्यामाग्नेयी᳘भ्यां गायत्री᳘भ्यां त᳘स्योक्तो ब᳘न्धुः॥  
अ᳘ग्ने युक्ष्वा हि ये त᳘व॥  
युक्ष्वा हि᳘ देवहू᳘तमानि᳘ति युक्त᳘वतीभ्यामिद᳘मेवै᳘तद्यो᳘नौ रे᳘तो युनक्ति त᳘स्माद्यो᳘नौ रे᳘तो युक्तं न नि᳘ष्पद्यते॥  
स य᳘दि संवत्सर᳘भृतः स्या᳘त्॥  
अ᳘थाभि᳘जुहुयात्स᳘र्वं वै त् अद्य᳘त्संवत्सरभृतः स᳘र्वं तद्य᳘दभिजुहीत्य᳘थ यद्य᳘संवत्सरभृतः स्यादु᳘पैव᳘ तिष्ठेता᳘सर्वं वै तद्यद᳘संवत्सरभृतो᳘ ऽसर्वं तद्य᳘दुपति᳘ष्ठते ऽभि त्वे᳘व᳘ जुहुयात्॥  
पशु᳘रेष य᳘दग्निः᳘॥  
सो᳘ ऽत्रैव स᳘र्वः कृत्स्नः सं᳘स्कृतस्तस्या᳘वाङ् प्राणः᳘ स्वयमातृणा श्रो᳘णी द्वि᳘यजुः पृष्ट᳘यो रेतःसि᳘चौ की᳘कसा विश्व᳘ज्योतिः क᳘कुदमृतव्ये᳘ ग्रीवा अ᳘षाढा शि᳘रः कूर्मो ये᳘ कूर्मे᳘ प्राणा ये᳘ शीर्ष᳘न्प्राणास्ते ते॥  
तं वा एत᳘म्॥  
इत᳘ ऊर्ध्वम् प्रा᳘ञ्चं चिनोत्यसौ वा᳘ आदित्य᳘ एषो᳘ ऽग्नि᳘रमु त᳘दादित्य᳘मित ऊर्ध्वम् प्रा᳘ञ्चं दधाति त᳘स्मादसावादित्य᳘ इत᳘ ऊर्ध्वः प्रा᳘ङ् धीयते॥  
अ᳘थैनम् प्रसलव्या᳘वर्तयति॥  
अमुं त᳘दादित्य᳘ प्रसलव्या᳘वर्तयति त᳘स्मादसा᳘वादित्य᳘ इमां᳘लोका᳘न्प्रसलव्य᳘नुपर्यै᳘ति॥  
उद᳘रमुखा᳘॥  
यो᳘निरुलू᳘खलमु᳘त्तरोखा भ᳘वत्यधरमुलू᳘खलमु᳘त्तरं ह्यु᳘द᳘रम᳘धरा यो᳘निः शिश्नम् मु᳘सलं त᳘द्वृत्त᳘मिव भवति वृत्त᳘मिव हि᳘ शिश्नं त᳘द्दक्षिणत उ᳘पदधाति दक्षिणतो वै वृ᳘षा यो᳘षामु᳘पशेते य᳘दु पशोः सं᳘स्कृतस्या᳘न्नं त᳘द्दूर्वेष्टका त᳘स्य वा᳘ एतस्यो᳘त्तरो᳘ ऽर्ध उदा᳘हिततरो भवति पशु᳘रेष य᳘दग्निस्त᳘स्मात्पशोः सु᳘हितस्यो᳘त्तरः कुक्षिरु᳘न्नततरो भवति॥  
पशुशीर्षाण्यु᳘पदधाति॥  
पश᳘वो वै᳘ पशुशीर्षा᳘णि पशू᳘नेवै᳘तदु᳘पदधाति ता᳘न्युखा᳘यामु᳘पदधातीमे वै᳘ लोका᳘ उखा᳘ पश᳘वः पशुशीर्षा᳘ण्येषु त᳘ल्लोके᳘षु पशू᳘न्दधाति त᳘स्मादिम᳘ एषु᳘ लोके᳘षु पश᳘वः॥  
य᳘द्वेवो᳘खा᳘याम्॥  
यो᳘निर्वा᳘ उखा᳘ पश᳘वः पशुशीर्षा᳘णि यो᳘नौ त᳘त्पशून्प्र᳘तिष्ठापयति त᳘स्मादद्य᳘मानाः पच्य᳘मानाः पश᳘वो न᳘ क्षीयन्ते यो᳘नौ ह्ये᳘नान्प्रतिष्ठाप᳘यति॥  
य᳘द्वेव᳘ पशुशीर्षा᳘ण्युपद᳘धाति॥  
या वै ताः श्रि᳘य एता᳘नि ता᳘नि पशुशीर्षाण्य᳘थ या᳘नि ता᳘नि कु᳘सिन्धान्येतास्ताः प᳘ञ्च चि᳘तयस्तद्यास्ताः प᳘ञ्च चि᳘तय इमे ते᳘ लोकास्तद्ये त᳘ इमे᳘ लोका᳘ एषा सो᳘खा᳘ तद्य᳘दुखा᳘याम् पशुशीर्षा᳘ण्युपद᳘धात्येतै᳘रेव त᳘छीर्ष᳘भिरेता᳘नि कु᳘सिन्धानि सं᳘दधाति॥  
ता᳘न्पुर᳘स्तात्प्रती᳘च उ᳘पदधाति॥  
एतद्वै य᳘त्रैता᳘न्प्रजा᳘पतिः पशूना᳘लिप्सत त᳘ आलिप्स्य᳘माना उ᳘दचिक्रमिषंस्ता᳘न्प्राणे᳘षु स᳘मगृह्णात्ता᳘न्प्राणे᳘षु सङ्गृ᳘ह्य पुर᳘स्तात्प्रती᳘च आत्म᳘न्नधत्त॥  
तद्वा᳘ एत᳘त्क्रियते॥  
य᳘द्देवा अ᳘कुर्वन्निदं न्व᳘स्मात्ते᳘ पश᳘वो नो᳘च्चिक्रमिषन्ति यत्त्वे᳘त᳘त्करो᳘ति य᳘द्देवा अ᳘कुर्वंस्त᳘त्करवाणीत्य᳘थो प्राणे᳘ष्वेवै᳘नानेत᳘त्सङ्गृ᳘ह्य पुर᳘स्तात्प्रती᳘च आत्म᳘न्धत्ते॥  
य᳘द्वेव᳘ पशुशीर्षा᳘ण्युपद᳘धाति॥  
प्रजा᳘पतिर्वा᳘ इदम᳘ग्र आसीदे᳘क एव सो᳘ ऽकामयता᳘न्नं सृजेय प्र᳘जायेये᳘ति स᳘ प्राणे᳘भ्य एवा᳘धि पशून्नि᳘रमिमीत म᳘नसः पु᳘रुष च᳘क्षुषो᳘ ऽश्वम् प्राणाद्गां श्रो᳘त्राद᳘विं वाचो᳘ ऽजं तद्य᳘देनान्प्राणेभ्यो᳘ ऽधि निर᳘मिमीत त᳘स्मादाहुः प्राणाः᳘ पश᳘व इ᳘ति म᳘नो वै प्राणा᳘नाम् प्रथमं तद्यत्म᳘नसः पु᳘रुषं निर᳘मिमीत त᳘स्मादाहुः पु᳘रुषः प्रथमः᳘ पशूनां᳘ वीर्य᳘वत्तम इ᳘ति म᳘नो वै स᳘र्वे घ्राणा म᳘नसि हि स᳘र्वे प्राणाः प्र᳘तिष्ठितास्तद्यन्म᳘नसः पु᳘रुषं निर᳘मिमीत त᳘स्मादाहुः पु᳘रुषः स᳘र्वे पश᳘व इ᳘ति पु᳘रुषस्य ह्ये᳘वै᳘ते स᳘र्वे भ᳘वन्ति॥  
त᳘देतद᳘न्नं सृष्ट्वा᳘॥  
पुर᳘स्तात्प्रत्य᳘गात्म᳘न्नधत्त त᳘स्माद्यः कश्चा᳘न्नं सृज᳘ते पुर᳘स्तादेवै᳘नत्प्रत्य᳘गात्म᳘न्धत्ते तद्वा᳘ उखा᳘यामुद᳘रं वा᳘ उखो᳘द᳘रे तद᳘न्नं दधाति॥  
अ᳘थैषु हिरण्यशकलान्प्र᳘त्यस्यति॥  
प्राणो वै हि᳘रण्यम᳘थ वा᳘ एते᳘भ्यः पशु᳘भ्यः सञ्ज्ञप्य᳘मानेभ्य एव᳘ प्राणा उ᳘त्कामन्ति तद्य᳘द्धिरण्यशकला᳘न्प्रत्य᳘स्यति प्राणा᳘नेवै᳘ष्वेत᳘द्दधाति॥  
सप्त प्र᳘त्यस्यति॥  
सप्त वै᳘ शीर्ष᳘न्प्राणास्ता᳘नस्मिन्नेत᳘द्दधात्य᳘थ य᳘दि प᳘ञ्च पश᳘वः स्युः प᳘ञ्चैव कृ᳘त्वः सप्त᳘-सप्त प्र᳘त्यस्येत्प᳘ञ्च वा᳘ एता᳘न्पशूनु᳘पदधाति सप्त᳘-सप्त वा ए᳘कैकस्मिन्पशौ᳘ प्राणास्त᳘देषु स᳘र्वेषु प्राणा᳘न्दधाति॥  
तद्धैके᳘ ऽपि॥  
यद्ये᳘कः पशुर्भ᳘वति प᳘ञ्चैव कृ᳘त्वः सप्त-सप्त प्र᳘त्यस्यन्ति प᳘ञ्च वा᳘ एता᳘न्पशूनु᳘पदधाति सप्त᳘-सप्त वा ए᳘कैकस्मिन्पशौ᳘ प्राणास्त᳘देषु स᳘र्वेषु प्राणा᳘न्दध्म इ᳘ति न त᳘था कुर्यादेत᳘स्मिन्वै᳘ पशौ स᳘र्वेषाम् पशूनां᳘ रूपं तद्य᳘देत᳘स्मिन्प्रत्य᳘स्यति त᳘देवै᳘षु स᳘र्वेषु प्राणा᳘न्दधाति॥  
मु᳘खे प्रथमम् प्र᳘त्यस्यति॥  
सम्य᳘क्स्रवन्ति सरि᳘तो न धे᳘ना इत्य᳘न्नं वै धे᳘नास्त᳘दिदं᳘ सम्यङ्मु᳘खमभिसं᳘स्रवत्यन्त᳘र्हृदा म᳘नसा पूय᳘माना इ᳘त्यन्तर्वै हृ᳘दयेन म᳘नसा सता᳘न्नम् पूतं य᳘ ऋजुस्त᳘स्य घृत᳘स्य धा᳘रा अभि᳘चाकशीमी᳘ति या᳘ एवै᳘तस्मिन्नग्नावा᳘हुतीर्होष्यन्भ᳘वति ता᳘ एत᳘दाह हिरण्य᳘यो वेतसो म᳘ध्ये अग्नेरि᳘ति य᳘ एवै᳘ष᳘ हिरण्म᳘यः पु᳘रुषस्त᳘मेत᳘दाह॥  
ऋचे त्वे᳘तीह᳘॥  
प्राणो वा ऋ᳘क्प्राणे᳘न ह्य᳘र्चति रुचे त्वे᳘तीह᳘ प्राणो वै रु᳘क्प्राणे᳘न हि रो᳘चते᳘ ऽथो प्राणा᳘य ही᳘दं स᳘र्वं रो᳘चते भासे त्वे᳘तीह ज्यो᳘तिषे त्वे᳘तीह भा᳘स्वती ही᳘मे ज्यो᳘तिष्मती च᳘क्षुषी अ᳘भूदिदं वि᳘श्वस्य भु᳘वनस्य वा᳘जिनमग्ने᳘र्वैश्वानर᳘स्य चे᳘तीहा᳘ग्निर्ज्यो᳘तिषा ज्यो᳘तिष्मान्रुक्भो व᳘र्चसा व᳘र्चस्वानि᳘तीह वि᳘श्वावतीभ्यां वि᳘श्वं हि श्रो᳘त्रम्॥  
अ᳘थ पुरुषशीर्षमु᳘द्गृह्णाति॥  
मह᳘यत्येवै᳘नदेत᳘त्सहस्रदा᳘ असि सह᳘स्राय त्वे᳘ति स᳘र्वं वै᳘ सह᳘स्रं स᳘र्वस्य दाता᳘सि स᳘र्वस्मै त्वे᳘त्येत᳘त्॥  
अ᳘थैनानु᳘पदधाति॥  
पु᳘रुषम् प्रथमम् पु᳘रुषं त᳘द्वीर्ये᳘णाप्त्वा᳘ दधाति म᳘ध्ये पु᳘रुषमभि᳘त इ᳘तरान्पशून्पु᳘रुषं त᳘त्पशूना᳘म् मध्यतो᳘ ऽत्ता᳘रं दधाति त᳘स्मात्पु᳘रुष एव᳘ पशूना᳘म् मध्यतो᳘ ऽत्ता᳘॥  
अ᳘श्वं चा᳘विं चोत्तरत᳘॥  
एत᳘स्यां त᳘द्दिश्ये᳘तौ᳘ पशू दधाति त᳘स्मादेत᳘स्यां दिश्ये᳘तौ᳘ पशू भू᳘यिष्ठौ॥  
गां᳘ चाजं᳘ च दक्षिणत᳘॥  
एत᳘स्यां त᳘द्दिश्ये᳘तौ᳘ पशू᳘ दधाति त᳘स्मादेतस्यां दिश्ये᳘तौ᳘ पशू भू᳘यिष्ठौ॥  
प᳘यसि पु᳘रुषमु᳘पदधाति॥  
पश᳘वो वै प᳘यो य᳘जमानं त᳘त्पशु᳘षु प्र᳘तिष्ठापयत्यादित्यं ग᳘र्भम् प᳘यसा स᳘मङ्ग्धी᳘त्यादित्यो वा᳘ एष ग᳘र्भो यत्पु᳘रुषस्तम् प᳘यसा स᳘मङ्ग्धी᳘त्येत᳘त्सह᳘स्रस्य प्रतिमां᳘ विश्व᳘रूपमि᳘ति पु᳘रुषो वै᳘ सह᳘स्रस्य प्रतिमा पु᳘रुषस्य ह्ये᳘व᳘ सह᳘स्रम् भ᳘वति प᳘रिवृङ्ग्धि ह᳘रसा मा᳘भि᳘मंस्था इ᳘ति प᳘र्येनं वृङ्ग्ध्यर्चि᳘षा मै᳘नं हिंसीरि᳘त्येत᳘छता᳘युषं कृणुहि चीय᳘मान इ᳘ति पु᳘रुषं त᳘त्पशून:!ं शता᳘युं करोति त᳘स्मात्पु᳘रुष एव᳘ पशूनां᳘ शता᳘युः॥  
अ᳘थोत्तरतो᳘ ऽश्वम्॥  
वा᳘तस्य जूतिमि᳘ति वा᳘तस्य वा᳘ एष᳘ जूतिर्यद᳘श्वो व᳘रुणस्य ना᳘भिमि᳘ति वारुणो ह्यश्वो᳘ ऽश्वं जज्ञानं᳘ सरिर᳘स्य म᳘ध्य इत्या᳘पो वै᳘ सरिर᳘मप्सुजा᳘ उ वा अ᳘श्वः शि᳘शुं नदी᳘नां हरिम᳘द्रिबुध्नमि᳘ति गिरिर्वा अ᳘द्रिर्गिरि᳘बुध्ना उ वा आपो᳘ ऽग्ने मा᳘ हिंसीः परमे व्यो᳘मन्नि᳘तीमे वै᳘ लोकाः᳘ परमं व्यो᳘मैषु᳘ लोके᳘ष्वेनम् मा᳘ हिंसीरि᳘त्येत᳘त्॥  
अ᳘थ दक्षिणतो गा᳘म्॥  
अ᳘जस्रमि᳘न्दुमरुषमि᳘ति सो᳘मो वा इ᳘न्दुः स᳘ हैष सोमो᳘ ऽजस्रो यद्गौ᳘र्भुरण्युमि᳘ति भर्ता᳘रमित्येत᳘दग्नि᳘मीडे पूर्व᳘चित्तिं न᳘मोभिरि᳘त्याग्नेयो वै गौः᳘ पूर्व᳘चित्तिमि᳘तिमि᳘ति प्रा᳘ञ्चं ह्य᳘ग्नि᳘मुद्ध᳘रन्ति प्रा᳘ञ्चमुपच᳘रन्ति स प᳘र्वभिरृतुशः क᳘ल्पमान इ᳘ति यद्वा᳘ एष᳘ चीय᳘ते त᳘देष प᳘र्वभिरृतुशः᳘ कल्पते गाम् मा᳘ हिंसीर᳘दितिं विरा᳘जमि᳘ति विराड्वै गौर᳘न्नं वै᳘ विराड᳘न्नमु गौः᳘॥  
अ᳘थोत्तरतो᳘ ऽविम्॥  
व᳘रूत्रीं त्व᳘ष्टुर्व᳘रुणस्य ना᳘भिमि᳘ति वारुणी᳘ च हि᳘ त्वाष्ट्री चा᳘विर᳘विं जज्ञानां र᳘जसः प᳘रस्मादि᳘ति श्रो᳘त्रं वै प᳘रं र᳘जो दि᳘शो वै श्रो᳘त्रम् प᳘रं र᳘जो महीं᳘ साहस्रीम᳘सुरस्य मायामि᳘ति महतीं᳘ साहस्रीम᳘सुरस्य मायामि᳘त्येतद᳘ग्ने मा᳘ हिंसीः परमे व्यो᳘मन्नि᳘तीमे वै᳘ लोकाः᳘ परमं व्यो᳘मैषु᳘ लोके᳘ष्वेनम् मा᳘ हिंसीरि᳘त्येत᳘त्॥  
अ᳘थ दक्षिणतो᳘ ऽज᳘म्॥  
यो᳘ अग्नि᳘रग्नेरध्य᳘जायते᳘त्यग्निर्वा᳘ एषो᳘ ऽग्नेर᳘ध्यजायत शो᳘कात्पृथिव्या᳘ उ त᳘ वा दिवस्परी᳘ति यद्वै᳘ प्रजा᳘पतेः शो᳘काद᳘जायत त᳘द्दिव᳘श्च पृथिव्यै᳘ च शो᳘कादजायत ये᳘न प्रजा᳘ विश्व᳘कर्मा जजाने᳘ति वाग्वा᳘ अजो᳘ वाचो᳘ वै᳘ प्रजा᳘ विश्व᳘कर्मा जजान त᳘मग्ने हे᳘डः प᳘रि ते वृणक्त्वि᳘ति य᳘थैव य᳘जुस्त᳘था ब᳘न्धुः॥  
त᳘ एते᳘ पश᳘वः॥  
तान्ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘ना ह्ये᳘ते᳘ पश᳘वः॥  
अ᳘थ पुरुषशीर्ष᳘मभि᳘जुहोति॥  
आ᳘हुतिर्वै᳘ यज्ञः पु᳘रुषं त᳘त्पशूनां᳘ यज्ञि᳘यं करोति त᳘स्मात्पु᳘रुष एव᳘ पशूनां᳘ यजते॥  
य᳘द्वेवै᳘नदभिजुहो᳘ति॥  
शीर्षंस्त᳘द्वीर्यं᳘ दधात्या᳘ज्येन जुहोति व᳘ज्रो वा आ᳘ज्यं वीर्यं᳘ वै व᳘ज्रो वीर्य᳘मेवा᳘स्मिन्नेत᳘द्दधाति स्वाहाकारे᳘ण वृ᳘षा वै᳘ स्वाहाकारो᳘ वीर्यं᳘ वै वृ᳘षा वीर्य᳘मेवा᳘स्मिन्नेत᳘द्दधाति प्रिष्टु᳘भा व᳘ज्रो वै᳘ त्रिष्टु᳘ब्वीर्यं᳘ वै व᳘ज्रो वीर्यं᳘ त्रिष्टु᳘ब्वीर्ये᳘णैवा᳘स्मिन्नेत᳘द्वीर्यं᳘ दधाति॥  
स वा᳘ अर्धर्च᳘मनुद्रु᳘त्य स्वा᳘हाकरोति॥  
अ᳘स्थि वा ऋ᳘गिदं त᳘छीर्षकपालं᳘ विहा᳘प्य य᳘दिद᳘मन्तरतः᳘ शीर्ष्णो᳘ वीर्यं᳘ त᳘दस्मिन्दधाति॥  
अथो᳘त्तरमर्धर्च᳘मनुद्रु᳘त्य स्वा᳘हाकरोति॥  
इदं त᳘छीर्षकपालं᳘ सन्धा᳘य य᳘दिद᳘मुप᳘रिष्टाछीर्ष्णो᳘ वीर्यं᳘ त᳘दस्मिन्दधाति॥  
चित्रं᳘ देवा᳘नामु᳘दगाद᳘नीकमि᳘ति॥  
असौ वा᳘ आदित्य᳘ एष पु᳘रुषस्त᳘देत᳘च्चित्रं᳘ देवा᳘नामु᳘देत्य᳘नीकं च᳘क्षुर्मित्र᳘स्य व᳘रुणस्याग्नेरि᳘त्युभ᳘येषां हैत᳘द्देवमनुष्या᳘णां च᳘क्षुरा᳘प्रा द्या᳘वापृथिवी᳘ अन्त᳘रिक्षमि᳘त्यु᳘द्यन्वा᳘ एष᳘ इमां᳘लोकाना᳘पूरयति सू᳘र्य आत्मा ज᳘गतस्तस्थु᳘षश्चे᳘त्येष ह्य᳘स्य स᳘र्वस्यात्मा य᳘च्च ज᳘गद्य᳘च्च ति᳘ष्ठति॥  
अ᳘थोत्सर्गैरु᳘पतिष्ठत॥  
एतद्वै᳘ य᳘त्रैता᳘न्प्रजा᳘पतिः पशूना᳘लिप्सत त᳘ आलिप्स्य᳘माना अशोचंस्ते᳘षामेतै᳘रुत्सर्गैः शु᳘चम् पाप्मा᳘नम᳘पाहंस्त᳘थैवै᳘षामय᳘मेत᳘देतै᳘रुत्सर्गैः शु᳘चम् पाप्मा᳘नम᳘पहन्ति॥  
तद्धै᳘के॥  
यं᳘-यमेव᳘ पशु᳘मुपद᳘धति॥  
त᳘स्यातस्य शु᳘चमुत्सृजन्ति नेछु᳘चम् पाप्मा᳘नमभ्युपद᳘धामहा इ᳘ति ते᳘ ह ते शु᳘चम् पाप्मा᳘नमभ्यु᳘पदधति यां हि पू᳘र्वस्य शु᳘चमुत्सृज᳘न्ति तामु᳘त्तरेण सहो᳘पदधति॥  
विपरिक्रा᳘ममु है᳘क उ᳘पतिष्ठन्ते॥  
ऊर्ध्वां शु᳘चमु᳘त्सृजाम इ᳘ति ते᳘ ह ते शु᳘चम् पाप्मा᳘नमनू᳘द्यन्त्यूर्ध्वो ह्ये᳘ते᳘न क᳘र्मणैत्यूर्ध्वा᳘मु शु᳘चमु᳘त्सृजन्ति॥  
बा᳘ह्येनैवा᳘ग्निमु᳘त्सृजेत्॥  
इमे वै᳘ लोका᳘ एषो᳘ ऽग्नि᳘रेभ्यस्त᳘ल्लोके᳘भ्यो बहिर्धा शु᳘चं दधाति बहिर्वेदी᳘यं वै वे᳘दिरस्यै त᳘द्बहिर्धा शु᳘चं दधात्यु᳘दङ् ति᳘ष्ठन्नेत᳘स्यां ह दिश्ये᳘ते᳘ पश᳘वस्तद्य᳘त्रैते᳘ पश᳘वस्त᳘देवै᳘ष्वेतछु᳘चं दधाति॥  
पु᳘रुषस्य प्रथममु᳘त्सृजति॥  
तं हि᳘ प्रथम᳘मुपद᳘धातीमम् मा हिंसीर्द्विपा᳘दम् पशुमि᳘ति द्विपाद्वा᳘ एष᳘ पशुर्यत्पु᳘रुषस्तम् मा᳘ हिंसीरि᳘त्येत᳘त्सहस्राक्षो मे᳘धाय चीय᳘मान इ᳘ति हिरण्यशकलैर्वा᳘ एष᳘ सहस्राक्षो मे᳘धायेत्य᳘न्नाये᳘त्येत᳘न्मयु᳘म् पशुम् मे᳘धमग्ने जुषस्वे᳘ति किम्पुरुषो वै᳘ मयुः᳘ किम्पुरुष᳘मग्ने जुषस्वे᳘त्येतत्ते᳘न चिन्वान᳘स्तन्वो᳘ नि᳘षीदे᳘त्यात्मा वै᳘ तनूस्ते᳘न चिन्वान᳘ आत्मा᳘नं सं᳘स्कुरुष्वे᳘त्येत᳘न्मयुं᳘ ते शु᳘गृछतु यं᳘ द्विष्मस्तं᳘ ते शु᳘गृछत्वि᳘ति त᳘न्मयौ᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
अथा᳘श्वस्य॥  
इमम् मा हिंसीरे᳘कशफम् पशुमित्ये᳘कशफो वा᳘ एष᳘ पशुर्यद᳘श्वस्तम् मा हिंसीरि᳘त्येत᳘त्कनिक्रदं᳘ वाजि᳘नं वा᳘जिनेष्वि᳘ति कनिक्रदो वा᳘ एष᳘ वाज्यु᳘ वा᳘जिनेषु गौर᳘मारण्यम᳘नु ते दिशामी᳘ति त᳘दस्मै गौर᳘मारण्यम᳘नुदिशति ते᳘न चिन्वानस्तन्वो᳘ नि᳘षीदे᳘ति ते᳘न चिन्वान᳘ आत्मा᳘नं सं᳘स्कुरुष्वे᳘त्येत᳘द्गौरं᳘ ते शु᳘गृछतु यं᳘ द्विषमस्तं᳘ ते शु᳘गृछत्वि᳘ति त᳘द्गौरे᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
अ᳘थ गोः᳘॥  
इमं᳘ साहस्रं᳘ शत᳘धारमु᳘त्ममि᳘ति साहस्रो वा᳘ एष᳘ शत᳘धार उत्सो यद्गौ᳘र्व्यच्य᳘मानं सरिर᳘स्य म᳘ध्य इ᳘तीमे वै᳘ लोकाः᳘ सरिर᳘मुपजीव्य᳘मानमेषु᳘ लोकेष्वि᳘त्येत᳘द्वृतं दु᳘हानाम᳘दितिं ज᳘नाये᳘ति घृतं वा᳘ एषा᳘दितिर्ज᳘नाय दुहे᳘ ऽग्ने मा᳘ हिंसीः परमे व्योमन्नि᳘तीमे वै᳘ लोकाः᳘ परमं व्यो᳘मैषु᳘ लोके᳘ष्वेनम् मा᳘ हिंसीरि᳘त्येत᳘द्गवय᳘मारण्यम᳘नु ते दिशामी᳘ति त᳘दस्मै गवय᳘मारण्यम᳘नुदिशति ते᳘न चिन्वान᳘स्तन्वो᳘ नि᳘षीदे᳘ति ते᳘न चिन्वा᳘न आत्मा᳘नं सं᳘स्कुरुष्वे᳘त्येत᳘द्गवयं᳘ ते शु᳘गृछतु यं᳘ द्विषास्तं᳘ ते शु᳘गृछत्वि᳘ति त᳘द्गवये᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
अथा᳘वेः॥  
इम᳘मूर्णायुमि᳘त्यूर्णावलिमि᳘त्येतद्व᳘रुणस्य ना᳘भिमि᳘ति वारुणो ह्य᳘विस्त्व᳘चम् पशूनां᳘ द्विप᳘दां च᳘तुष्पदामि᳘त्युभ᳘येषां हैष᳘ पशूनां त्व᳘ग्द्विप᳘दां च च᳘तुष्पदां च त्व᳘ष्टुः प्रजा᳘नाम् प्रथमं᳘ जनि᳘त्रमि᳘त्येत᳘द्ध त्व᳘ष्टा प्रथमं᳘ रूपं वि᳘चकारा᳘ग्ने मा᳘ हिंसीः परमे व्यो᳘मन्नि᳘तीमे वै᳘ लोकाः᳘ परमं व्यो᳘मैषु᳘ लोके᳘ष्वेनम् मा᳘ हिंसीरि᳘त्येतदु᳘ष्ट्रमारण्यम᳘नु ते दिशामी᳘ति त᳘दस्मा उ᳘ष्ट्रमारन्\यम᳘नुदिशति ते᳘न चिन्वान᳘स्तन्वो᳘ नि᳘षीदे᳘ति ते᳘न चिन्वान᳘ आत्मा᳘नं सं᳘स्कुरष्वे᳘त्येतदु᳘ष्ट्रं ते शु᳘गृछतु यं᳘ द्विष्मस्तं᳘ ते शु᳘गृछत्वि᳘ति तदु᳘ष्ट्रे च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
अ᳘थाज᳘स्य॥  
अजो ह्य᳘ग्नेर᳘जनिष्ट शो कादि᳘ति यद्वै᳘ प्रजा᳘पतेः शो᳘काद᳘जायत त᳘दग्नेः शो᳘कादजायत सो᳘ अपश्यज्जनिता᳘रम᳘ग्र इ᳘ति प्रजा᳘पतिर्वै जनिता सो᳘ पश्यत्प्रजा᳘पतिम᳘ग्र इ᳘त्येतत्ते᳘न देवा᳘ देव᳘ताम᳘ग्र आयन्नि᳘ति वाग्वा᳘ अजो᳘ वाचो᳘ वै᳘ देवा᳘ देव᳘ताम᳘ग्रमायंस्ते᳘न रो᳘हमायन्नु᳘प मे᳘ध्यास इ᳘ति स्वर्गो वै᳘ लोको रो᳘हस्ते᳘न स्वर्गं᳘ लोक᳘मायुन्नु᳘प मे᳘ध्यास इ᳘त्येत᳘छरभ᳘मारण्यम᳘नु ते दिशामी᳘ति त᳘दस्मै शरभ᳘मारण्यम᳘नुदिशति ते᳘न चिन्वान᳘स्तन्वो᳘ नि᳘षीदे᳘ति ते᳘न चिन्वा᳘न आत्मा᳘नं सं᳘स्कुरुष्वे᳘त्येत᳘छरभं᳘ ते शु᳘गृछतु यं᳘ द्विष्मस्तं᳘ ते शु᳘गृछत्वि᳘ति त᳘छरभे᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
त᳘दाहुः॥  
यां वै त᳘त्प्रजा᳘पतिरेते᳘षाम् पशूनां शु᳘चम् पाप्मा᳘नमपा᳘हंस्त᳘ एते प᳘ञ्च पश᳘वो ऽभवंस्त᳘ एत उ᳘त्क्रान्तमेधा अमेध्या᳘ अयज्ञियास्ते᳘षाम् ब्राह्मणो ना᳘श्नीयात्ता᳘नेत᳘स्यां दिशि᳘ दधाति त᳘स्मादेत᳘स्यां दिशि᳘ पर्ज᳘न्यो न व᳘र्षुको य᳘त्रैते भ᳘वन्ति॥  
प्रत्ये᳘त्याग्निमु᳘पतिष्ठते॥  
एतद्वा᳘ एतद᳘यथायथं करोति य᳘दग्नौ᳘ सामि᳘चिते बहिर्वेद्ये᳘ति त᳘स्मा एवै᳘तन्नि᳘ह्नुते᳘ ऽहिंसाया आग्नेय्या᳘ग्न᳘य एवै᳘तन्नि᳘ह्नुते गायत्र्या᳘ गायत्र्यो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवा᳘स्मा एतन्नि᳘ह्नुते ऽनिरुक्तया स᳘र्वं वा अ᳘निरुक्तं स᳘र्वेणैवा᳘स्मा एतन्नि᳘ह्नुते य᳘विष्टवत्यैत᳘द्धास्य प्रियं धा᳘म यद्य᳘विष्ठ इ᳘ति यद्वै᳘ जात᳘ इदं स᳘र्वम᳘युवत त᳘स्माद्य᳘विष्ठः॥  
त्वं᳘ यविष्ठ दाशु᳘ष इ᳘ति॥  
य᳘जमानो वै᳘ दाश्वान्नृः᳘ पाही᳘ति मनुष्या᳘ वै न᳘रः शृणुधी गि᳘र इ᳘ति शृणु᳘ न इमां स्तु᳘तिमि᳘त्येतद्र᳘क्षा तोक᳘मुत त्मने᳘ति प्रजा वै᳘ तोकं र᳘क्ष प्रजां᳘ चात्मा᳘नं चेत्येत᳘त्॥  
आरुह्या᳘ग्निं᳘ जघ᳘नेन स्वयमातृणा᳘म् परी᳘त्यापस्या᳘ उ᳘पदधाति॥  
आ᳘प एता य᳘दपस्या᳘ अ᳘थ वा᳘ एते᳘भ्यः पशु᳘भ्य आ᳘प उ᳘त्क्रान्ता भवन्ति तद्य᳘दपस्या᳘ उपद᳘धात्ये᳘ष्वेवै᳘त᳘त्पशु᳘ष्वपो᳘ दधात्य᳘नन्तर्हिताः पशु᳘भ्य उ᳘पदधात्य᳘नन्तर्हितास्त᳘त्पशु᳘भ्यो ऽपो᳘ दधाति प᳘ञ्च-पञ्चो᳘पदधाति प᳘ञ्च ह्ये᳘ते᳘ पश᳘वः सर्व᳘त उ᳘पदधाति सर्व᳘त एवै᳘ष्वेत᳘दपो᳘ दधाति॥  
तद्याः प᳘ञ्चदश पू᳘र्वाः॥  
ता᳘ अपस्या᳘ व᳘ज्रो वा आ᳘पो व᳘ज्रः पञ्चदशस्त᳘स्मान्द्येना᳘पो यन्त्य᳘पैव त᳘त्र पाप्मा᳘नं घ्नन्ति व᳘ज्रो हैव तस्या᳘र्धस्य पाप्मा᳘नम᳘पहन्ति त᳘स्माद्व᳘र्षत्य᳘प्रावृतो व्रजेदय᳘म् मे व᳘ज्रः पाप्मा᳘नम᳘पहनदि᳘ति॥  
अ᳘थ याः पञ्चो᳘त्तराः॥  
ता᳘श्छन्दस्याः᳘ पश᳘वो वै छ᳘न्दांस्य᳘न्नम् पशवो᳘ ऽन्नमु पशो᳘र्मांसम᳘थ वा᳘ एते᳘भ्यः पशु᳘भ्यो मांसान्यु᳘त्क्रान्तानि भवन्ति तद्य᳘च्छन्दस्या᳘ उपद᳘धात्येष्वे᳘वै᳘त᳘त्पशु᳘षु मांसा᳘नि दधात्य᳘नन्तर्हिताः पशु᳘भ्य उ᳘पदधात्य᳘नन्तर्हितानि त᳘त्पशु᳘भ्यो मांसा᳘नि दधात्य᳘न्तरा अपस्या᳘ भ᳘वन्ति बा᳘ह्याश्छन्दस्या᳘ अ᳘न्तरा ह्या᳘पो बा᳘ह्यानि मांसा᳘नि॥  
त᳘दाहुः॥  
य᳘दिमा आ᳘प एता᳘नि मांसान्य᳘थ क्व᳘ त्वक्व्व᳘ लोमेत्य᳘न्नं वाव᳘ पशोस्त्वग᳘न्नं लो᳘म तद्य᳘च्छन्दस्या᳘ उपद᳘धाति सै᳘व᳘ पशोस्त्वक्तल्लोमा᳘थो या᳘न्यमू᳘न्युखा᳘यामजलोमा᳘नि ता᳘नि लो᳘मानि बा᳘ह्योखा भ᳘वत्य᳘न्तराणि पशुशीर्षा᳘णि बा᳘ह्यानि हि लो᳘मान्य᳘न्तर आत्मा यदी᳘तरेण यदी᳘तरेणे᳘ति ह स्माह शा᳘ण्डिल्यः स᳘र्वानेव᳘ वयं᳘ कृत्स्ना᳘न्पशून्त्सं᳘स्कुर्म इ᳘ति॥  
य᳘द्वेवा᳘प᳘स्या अपद᳘धाति॥  
प्रजा᳘पतेर्वि᳘स्रस्तादा᳘प आयंस्ता᳘स्विता᳘स्वविशद्यद᳘विशत्त᳘स्माद्विंशतिस्ता᳘ अस्याङ्गु᳘लिभ्यो᳘ ऽध्यस्रवन्न᳘न्तो वा᳘ अङ्गुलयो ऽन्तत᳘ एवा᳘स्मात्ता आ᳘प आयन्॥  
स यः स᳘ प्रजा᳘पतिर्व्य᳘स्रंसत॥  
अय᳘मेव स यो᳘ ऽय᳘मग्नि᳘श्चीयते᳘ ऽथ या᳘ अस्मात्ता आ᳘प आ᳘यन्नेतास्ता᳘ अपस्या᳘स्तद्य᳘देता᳘ उपद᳘धाति या᳘ एवा᳘स्मात्ता आ᳘प आ᳘यंस्ता᳘ अस्मिन्नेतत्प्र᳘तिदधाति त᳘स्मादेता᳘ अत्रो᳘पदधाति॥  
अपां त्वे᳘मन्त्सादयामी᳘ति॥  
वायुर्वा᳘ अपामे᳘म यदा᳘ ह्येवै᳘ष᳘ इत᳘श्चेत᳘श्च वात्यथा᳘पो यन्ति वायौ तां᳘ सादयति॥  
अपां त्वो᳘द्मन्त्सादयामी᳘ति॥  
ओ᳘षधयो वा᳘ अपामो᳘द्म य᳘त्र ह्या᳘प उन्द᳘न्त्यस्ति᳘ष्ठन्ति तदो᳘षधयो जायन्त ओ᳘षधिषु तां᳘ सादयति॥  
अपां᳘ त्वा भ᳘स्मन्त्सादयामी᳘ति॥  
अभ्रं वा᳘ अपाम् भ᳘स्माभ्रे तां᳘ सादयति॥  
अपां᳘ त्वा ज्यो᳘तिषि सादयामी᳘ति॥  
विद्युद्वा᳘ अपां ज्यो᳘तिर्विद्यु᳘ति तां᳘ सादयति॥  
अपां त्वा᳘यने सादयामी᳘ति॥  
इयं वा᳘ अपाम᳘यनमस्यां ह्या᳘पो य᳘न्त्यस्यां तां᳘ सादयति तद्या᳘ अस्यैते᳘भ्यो रूपे᳘भ्य आ᳘प आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येवा᳘स्मिन्नेत᳘द्रूपा᳘णि दधाति॥  
अर्णवे᳘ त्वा स᳘दने सादयामी᳘ति॥  
प्राणो वा᳘ अर्णवः᳘ प्राणे तां᳘ सादयति॥  
समुद्रे᳘ त्वा स᳘दने सादयामी᳘ति॥  
म᳘नो वै᳘ समुद्रा म᳘नसो वै᳘ समुद्रा᳘द्वाचा᳘भ्र्या देवा᳘स्त्रियीं विद्यां नि᳘रखनंस्त᳘देष श्लो᳘को ऽभ्यु᳘क्तो ये᳘ समुद्रा᳘न्निर᳘खनन्देवा᳘स्तीक्ष्णा᳘भिर᳘भ्रिभिः सुदेवो᳘ अद्य त᳘द्विद्याद्य᳘त्र निर्व᳘पणं दधुरि᳘ति म᳘नः समुद्रो वा᳘क्तीक्ष्णा᳘भ्रिस्त्रयी᳘ विद्या᳘ निर्व᳘पणमेत᳘देष श्लो᳘को ऽभ्यु᳘क्तो म᳘नसि तां᳘ सादयति॥  
सरिरे᳘ त्वा स᳘दने सादयामी᳘ति॥  
वाग्वै᳘ सरिरं᳘ वाचि तां᳘ सादयति॥  
अपां᳘ त्वा क्ष᳘ये सादयामी᳘ति॥  
च᳘क्षुर्वा᳘ अपां क्ष᳘यस्त᳘त्र हि᳘ सर्वदै᳘वा᳘पः क्षिय᳘न्ति च᳘क्षुषि तां᳘ सादयति॥  
अपां᳘ त्वा स᳘धिषि सादयामी᳘ति॥  
ओ᳘त्रं वा᳘ अपां स᳘धिः श्रो᳘त्रे तां᳘ सादयति तद्या᳘ अस्यैतेभ्यो रूपे᳘भ्यो आ᳘प आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येवा᳘स्मिन्नेत᳘द्रूपा᳘णि दधाति॥  
अपां᳘ त्वा स᳘दने सादयामी᳘ति॥  
द्यौर्वा᳘ अपां स᳘दनं दिवि ह्या᳘पः सन्ना᳘ दिवि तां᳘ सादयति॥  
अपां᳘ त्वा सध᳘स्थे सादयामी᳘ति अन्त᳘रिक्षं वा᳘ अपां᳘ सध᳘स्थमन्त᳘रिक्षे तां᳘ सादयति॥  
अपां᳘ त्वा यो᳘नौ सादयामी᳘ति॥  
समुद्रो वा᳘ अपां यो᳘निः समुद्रे तां᳘ सादयति॥  
अपां᳘ त्वा पु᳘रीषे सादयामी᳘ति॥  
सि᳘कता वा᳘ अपाम् पु᳘रीषं सि᳘कतासु तां᳘ सादयति॥  
अपां᳘ त्वा पा᳘थसि सादयामी᳘ति॥  
अ᳘न्नं वा᳘ अपाम् पाथो᳘ ऽन्ने तां᳘ सादयति तद्या᳘ अस्यैते᳘भ्यो रूपे᳘भ्य आप आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येवा᳘स्मिन्नेत᳘द्रूपा᳘णि दधाति॥  
गायत्रे᳘ण त्वा छ᳘न्दसा सादयामि॥  
त्रै᳘ष्टुभेन त्वा छ᳘न्दसा सादयामि जा᳘गतेन त्वा छ᳘न्दसा सादयाम्या᳘नुष्टुभेन त्वा छ᳘न्दसा सादयामि पा᳘ङ्क्तेन त्वा छ᳘न्दमा सादयामी᳘ति तद्या᳘ अस्यैते᳘भ्यश्छ᳘न्दोभ्य आ᳘प आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येवा᳘स्मिन्नेतच्छ᳘न्दांसि दधाति॥  
ता᳘ एता᳘ अङ्गु᳘लयः॥  
ताः᳘॥  
सर्व᳘त उ᳘पदधाति सर्व᳘तो ही᳘मा᳘ अङ्गु᳘लयो᳘ ऽन्तेषू᳘पदधात्य᳘न्तेषु ही᳘मा᳘ अङ्गु᳘लयश्चतुर्धो᳘पदधाति चतुर्धा ही᳘मा᳘ अङ्गु᳘लयः प᳘ञ्च-पञ्चो᳘पदधाति प᳘ञ्च-पञ्च ही᳘मा᳘ अङ्गु᳘लयो नानो᳘पदधाति ना᳘ना ही᳘मा᳘ अङ्गु᳘लयः सकृ᳘त्सकृत्सादयति समानं त᳘त्करोति त᳘स्मात्समान᳘सम्बन्धनाः॥  
