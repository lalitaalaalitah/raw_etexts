
आदित्ये᳘न चरु᳘णोदयनी᳘येन प्र᳘चरति॥  
तद्य᳘दादित्य᳘श्चरुर्भ᳘वति य᳘देवै᳘नामदो᳘ देवा अ᳘ब्रुवंस्त᳘वैव᳘ प्रायणी᳘यस्त᳘वोदयनी᳘य इ᳘ति त᳘मेवा᳘स्या एत᳘दुभय᳘त्र भागं᳘ करोति॥  
स य᳘दमु᳘त्र रा᳘जानं क्रेष्य᳘न्नुपप्रैष्यन्य᳘जते॥  
त᳘स्मात्त᳘त्प्रायणी᳘यं नामा᳘थ यद᳘त्रावभृथा᳘दुदे᳘त्य य᳘जते त᳘स्मादेत᳘दुदयनी᳘यं ना᳘म तद्वा᳘ एत᳘त्समान᳘मेव᳘ हविर᳘दित्या एव᳘ प्रायणी᳘यम᳘दित्या उदयनी᳘यमियं ह्ये᳘वा᳘दितिः॥  
स वै᳘ पथ्या᳘मेवा᳘ग्रे स्वस्तिं᳘ यजति॥  
त᳘द्देवा अ᳘प्रज्ञायमाने वाचै᳘व प्र᳘त्यपद्यन्त वाचा हि᳘ मुग्धम् प्रज्ञायते ऽथा᳘त्र प्र᳘ज्ञाते यथापूर्वं᳘ करोति॥  
सो ऽग्नि᳘मेव᳘ प्रथमं᳘ यजति॥  
अ᳘थ सो᳘मम᳘थ सविता᳘रम᳘थ पथ्यां᳘ स्वस्तिमथा᳘दितिं वाग्वै᳘ पथ्या᳘ स्वस्ति᳘रियम᳘दितिरस्या᳘मेव त᳘द्देवा वा᳘चम् प्र᳘त्यष्ठापयन्त्से᳘यं वा᳘गस्याम् प्र᳘तिष्ठिता वदति॥  
अ᳘थ मैत्रावरुणीं᳘ वशा᳘मनूब᳘न्ध्यामा᳘लभते॥  
स᳘ एषो᳘ ऽन्य᳘ एव᳘ यज्ञ᳘स्तायते पशुबन्ध᳘ एव᳘ समिष्टयजूं᳘षि ह्ये᳘वा᳘न्तो यज्ञ᳘स्य॥  
तद्य᳘न्मैत्रावरुणी᳘ वशा भ᳘वति॥  
यद्वा᳘ ईजान᳘स्य स्वि᳘ष्टम् भ᳘वति मित्रो᳘ ऽस्य त᳘द्गृह्णाति य᳘द्वस्य दु᳘रिष्टम् भ᳘वति व᳘रुणो ऽस्य त᳘द्गृह्णाति॥  
त᳘दाहुः॥  
क्वे᳘ जानो᳘ ऽभूदि᳘ति तद्य᳘देवा᳘स्या᳘त्र मित्रः स्वि᳘ष्टं गृह्णा᳘ति त᳘देवा᳘स्मा एत᳘या प्रीतः᳘ प्रत्य᳘वसृजति य᳘दु चास्य व᳘रुणो दु᳘रिष्टं गृह्णा᳘ति त᳘च्चैवा᳘स्मा एत᳘या प्रीतः स्वि᳘ष्टं करो᳘ति त᳘दु चास्मै प्रत्य᳘वसृजति सो᳘ ऽस्यैष स्व᳘ एव᳘ यज्ञो᳘ भवति स्वं᳘ सुकृत᳘म्॥  
तद्य᳘न्मैत्रावरुणी᳘ वशा भ᳘वति॥  
य᳘त्र वै᳘ देवा रे᳘तः सिक्तम् प्रा᳘जनयंस्त᳘दाग्निमारुतमि᳘त्युक्थं त᳘स्मिंस्तद्व्या᳘ख्यायते य᳘था त᳘द्देवा रे᳘तः प्रा᳘जनयंस्ततो᳘ ऽङ्गाराः स᳘मभवन्न᳘ङ्गारेभ्यो᳘ ऽङ्गिरसस्तद᳘न्वन्ये᳘ पश᳘वः॥  
अ᳘थ यदा᳘साः पांस᳘वः पर्य᳘शिष्यन्त॥  
त᳘तो गर्दभः स᳘मभवत्त᳘स्माद्य᳘त्र पांसुलम् भ᳘वति गर्दभस्था᳘नमिव बते᳘त्याहुर᳘थ यदा न क᳘श्चन र᳘सः पर्य᳘शिष्यत त᳘त एषा᳘ मैत्रावरुणी᳘ वशा स᳘मभवत्त᳘स्मादेषा न प्र᳘जायते र᳘साद्धि रे᳘तः सम्भ᳘वति रे᳘तसः पश᳘वस्तद्य᳘दन्ततः᳘ सम᳘भवत्त᳘स्माद᳘न्तं यज्ञस्या᳘नुवर्तते त᳘स्माद्वा᳘ एषा᳘त्र मैत्रावरुणी᳘ वशा᳘वकॢप्ततमा भवति य᳘दि वशां न᳘ विन्देद᳘प्युक्षवश᳘ एव᳘ स्यात्॥  
अथे᳘तरं वि᳘श्वे देवा᳘ अमरीमृत्स्यन्त॥  
त᳘तो वैश्वदेवी स᳘मभवद᳘थ बार्हस्पत्या सो ऽन्तो᳘ ऽन्तो हि बृ᳘हस्प᳘तिः॥  
स यः᳘ सह᳘स्रं वा भू᳘यो वा दद्या᳘त्॥  
स᳘ एनाः स᳘र्वा आ᳘लभेत स᳘र्वं वै त᳘स्याप्त᳘म् भवति स᳘र्वं जितं यः᳘ सह᳘स्रं वा भूयो वा द᳘दाति स᳘र्वमेता᳘ एव᳘मेव᳘ यथापूर्व᳘म् मैत्रावरुणी᳘मेवाग्रे᳘ ऽथ वैश्वदेवीम᳘थ बार्हस्पत्य᳘म्॥  
अ᳘थो ये᳘ दीर्घसत्त्रमा᳘सीरन्॥  
संवत्सरं᳘ वा भू᳘यो वा त᳘ एनाः स᳘र्वा आ᳘लभेरन्त्स᳘र्वं वै ते᳘षामाप्त᳘म् भवति स᳘र्वं जितं ये दीर्घसत्त्रमा᳘सते संवत्सरं᳘ वा भू᳘यो वा स᳘र्वमेता᳘ एव᳘मेव᳘ यथापूर्व᳘म्॥  
अ᳘थोदवसानी᳘यये᳘ष्ट्या यजते॥  
स᳘ आग्नेयम् प᳘ञ्चकपालम् पुरोडा᳘शं नि᳘र्वपति त᳘स्य प᳘ञ्चपदाः पङ्क्त᳘यो याज्यानुवाक्या᳘ भवन्ति यात᳘यामेव वा᳘ एत᳘दीजान᳘स्य यज्ञो᳘ भवति सो᳘ ऽस्मात्प᳘राङिव भवत्यग्निर्वै स᳘र्वे यज्ञा᳘ अग्नौ हि स᳘र्वान्यज्ञां᳘स्तन्व᳘ते ये᳘ च पाकयज्ञा ये चे᳘तरे त᳘द्यज्ञ᳘मेवै᳘तत्पु᳘नरा᳘रभते त᳘थास्या᳘यातयामा यज्ञो भ᳘वति त᳘थो अस्मान्न प᳘राङ् भवति॥  
तद्यत्प᳘ञ्चकपालः पुरोडा᳘शो भ᳘वति॥  
प᳘ञ्चपदाः पङ्क्त᳘यो याज्यानुवाक्याः᳘ पा᳘ङ्क्तो वै᳘ यज्ञस्त᳘द्यज्ञ᳘मेवै᳘तत्पु᳘नरा᳘रभते त᳘थास्या᳘यातयामा यज्ञो भ᳘वति त᳘थो अस्मान्न प᳘राङ् भवति॥  
त᳘स्य हि᳘रण्यं द᳘क्षिणा॥  
आग्नेयो वा᳘ एष᳘ यज्ञो᳘ भवत्यग्ने रे᳘तो हि᳘रण्यं त᳘स्माद्धि᳘रण्यं द᳘क्षिणानड्वा᳘न्वा स हि व᳘हेनाग्नेयो᳘ ऽग्नि᳘दग्धमिव ह्य᳘स्य व᳘हम् भ᳘वति॥  
अ᳘थो चतुर्गृहीत᳘मेवा᳘ज्यं गृहीत्वा᳘॥  
वैष्णव्य᳘र्चा᳘ जुहोत्युरु᳘ विष्णो वि᳘क्रमस्वोरु क्ष᳘याय नस्कृधि घृतं᳘ घृतयोने पिब प्र᳘-प्र यज्ञ᳘पतिं तिर स्वाहे᳘ति यज्ञो वै वि᳘ष्णुस्त᳘द्यज्ञ᳘मेवै᳘तत्पु᳘नरा᳘रभते त᳘थास्या᳘यातयामा यज्ञो भ᳘वति त᳘थो अस्मान्न प᳘राङ् भवति त᳘त्रो य᳘छक्नुयात्त᳘द्दद्यान्ना᳘दक्षिणं᳘ हविः᳘ स्यादि᳘ति ह्या᳘हुर᳘थ य᳘देवै᳘षो᳘दवसानीये᳘ष्टिः सन्ति᳘ष्ठते᳘ ऽथ सायमाहुतिं᳘ जुहो᳘ति काल᳘ एव᳘ प्रातराहुति᳘म्॥  
वशामा᳘लभते॥  
ता᳘माल᳘भ्य सं᳘ज्ञपयन्ति सञ्ज्ञ᳘प्याह वपामु᳘त्खिदे᳘त्युत्खि᳘द्य वपा᳘मनुम᳘र्शं ग᳘र्भमे᳘ष्टवै᳘ ब्रूयात्स य᳘दि न᳘ विन्द᳘न्ति किमा᳘द्रियेरन्य᳘द्यु विन्द᳘न्ति त᳘त्र प्रा᳘यश्चित्तिः क्रियते॥  
न वै त᳘दवकल्पते॥  
यदे᳘काम् म᳘न्यमाना ए᳘कयेवैत᳘या च᳘रेयुर्यद्द्वे म᳘न्यमाना द्वा᳘भ्यामिव च᳘रेयु स्थालीं᳘ चैवो᳘ष्णी᳘षं चो᳘पकल्पयितवै᳘ ब्रूयात्॥  
अ᳘थ वप᳘या चरन्ति॥  
य᳘थैव त᳘स्यै च᳘रणं वप᳘या चरित्वा᳘ध्वर्यु᳘श्च य᳘जमानश्च पु᳘नरे᳘तः स᳘ आहाध्वर्युर्नि᳘रूहैतं ग᳘र्भमि᳘ति तं᳘ ह नो᳘दरतो नि᳘रूहेदा᳘र्ताया वै᳘ मृता᳘या उदरतो नि᳘रूहन्ति यदा वै ग᳘र्भः स᳘मृद्धो भ᳘वति प्रज᳘ननेन वै स त᳘र्हि प्रत्यङ्ङै᳘ति तम᳘पि विरु᳘ज्य श्रो᳘णी प्रत्य᳘ञ्चं नि᳘रूहितवै᳘ ब्रूयात्॥  
तं᳘ निरुह्य᳘माणमभि᳘मन्त्रयते॥  
ए᳘जतु द᳘शमास्यो ग᳘र्भो जरा᳘युणा सहे᳘ति स यदाहै᳘जत्वि᳘ति प्राण᳘मेवा᳘स्मिन्नेत᳘द्दधाति द᳘शमास्य इ᳘ति यदा वै ग᳘र्भः स᳘मृद्धो भ᳘वत्य᳘थ द᳘शमास्यस्त᳘मेतदप्य᳘दशमास्यं स᳘न्तम् ब्र᳘ह्मणैव य᳘जुषा द᳘शमास्यं करोति॥  
जरा᳘युणा सहे᳘ति॥  
तद्य᳘था द᳘शमास्यो जरा᳘युणा सहेया᳘देव᳘मेत᳘दाह य᳘थायं᳘ वायुरे᳘जति य᳘था समुद्र ए᳘जती᳘ति प्राण᳘मेवा᳘स्मिन्नेत᳘द्दधात्येवा᳘यं द᳘शमास्यो अ᳘स्रज्जरा᳘युणा सहे᳘ति तद्य᳘था द᳘शमास्यो जरा᳘युणा सह स्रं᳘सेतैव᳘मेत᳘दाह॥  
त᳘दाहुः॥  
कथ᳘मेतं ग᳘र्भं कुर्यादित्य᳘ङ्गादङ्गाद्धैवास्या᳘वद्येयुर्य᳘थैवे᳘तरेषामवदा᳘नानामवदा᳘नं त᳘दु त᳘था न᳘ कुर्यादुत ह्ये᳘षो᳘ ऽविकृताङ्गो भ᳘वत्यध᳘स्तादेव᳘ ग्रीवा᳘ अपिकृ᳘त्यैत᳘स्यां स्थाल्या᳘मेतम् मे᳘धं श्चोतयेयुः स᳘र्वेभ्यो वा᳘ अस्यैषो᳘ ऽङ्गेभ्यो मे᳘ध श्चोतति त᳘दस्य स᳘र्वेषामेवा᳘ङ्गानाम᳘वत्तम् भवत्य᳘वद्यन्ति वशा᳘या अवदा᳘नानि य᳘थैव ते᳘षामवदा᳘नम्॥  
ता᳘नि पशुश्र᳘पणे श्रपयन्ति॥  
त᳘देवै᳘तम् मे᳘धं श्रपयन्त्युष्णी᳘षेणावे᳘ष्ट्य ग᳘र्भम् पार्श्वतः᳘ पशुश्र᳘पणस्योपनि᳘दधाति यदा᳘ शृतो भ᳘वत्य᳘थ समु᳘द्यावदा᳘नान्येवा᳘भिजुहो᳘ति नैतम् मे᳘धमु᳘द्वासयन्ति पशुं᳘ त᳘देवै᳘तम् मे᳘धमु᳘द्वासयन्ति॥  
तं᳘ जघ᳘नेन चा᳘त्वालम᳘न्तरेण यू᳘पं चाग्निं᳘ च हरन्ति॥  
दक्षिणतो᳘ निधा᳘य प्रतिप्रस्थाता᳘वद्यत्य᳘थ स्रुचोरु᳘पस्तृणीते᳘ ऽथ मनो᳘तायै हवि᳘षो ऽनुवा᳘च आहा᳘वद्यन्ति वशा᳘या अवदा᳘नानां य᳘थैव ते᳘षामवदा᳘नम्॥  
अ᳘थ प्रचरणी᳘ति स्रु᳘ग्भवति॥  
त᳘स्याम् प्रतिप्रस्थाता मे᳘धायो᳘पस्तृणीते द्विर᳘वद्यति सकृ᳘दभि᳘घारयति प्र᳘त्यनक्त्यवदा᳘ने अ᳘थानुवा᳘च आहाश्रा᳘व्याह प्रेष्ये᳘ति व᳘षट्कृते ऽध्वर्यु᳘र्जुहोत्यध्वर्योर᳘नु हो᳘मं जुहोति प्रतिप्रस्थाता᳘॥  
य᳘स्यै ते यज्ञि᳘यो ग᳘र्भ इ᳘ति॥  
अ᳘यज्ञिया वै ग᳘र्भास्त᳘मेतद्ब्र᳘ह्मणैव य᳘जुषा यज्ञि᳘यं करोति य᳘स्यै यो᳘निहिरण्ययी᳘त्यदो वा᳘ एत᳘स्यै यो᳘निं वि᳘छिन्दन्ति य᳘ददो᳘ निष्क᳘र्षन्त्यमृ᳘तमा᳘युर्हि᳘रण्यं ता᳘मेवा᳘स्या एत᳘दमृ᳘तां यो᳘निं करोत्य᳘ङ्गान्य᳘ह्रुता य᳘स्य त᳘म् मात्रा स᳘मजीगमं स्वाहे᳘ति य᳘दि पु᳘मान्त्स्याद्य᳘द्यु स्त्री स्याद᳘ङ्गान्य᳘ह्रुता य᳘स्यै ता᳘म् मात्रा स᳘मजीगमं स्वाहे᳘ति य᳘द्यु अ᳘विज्ञातो ग᳘र्भो भ᳘वति पुंस्कृ᳘त्यैव᳘ जुहुयात्पु᳘मांसो हि ग᳘र्भा अ᳘ङ्गान्य᳘ह्रुता य᳘स्य त᳘म् मात्रा स᳘मजीगमं स्वाहे᳘त्यदो वा᳘ एत᳘म् मात्रा वि᳘ष्वञ्चं कुर्वन्ति य᳘ददो᳘ निष्क᳘र्षन्ति त᳘मेत᳘द्ब्र᳘ह्मणैव य᳘जुषा सम᳘र्ध्य मध्यतो᳘ यज्ञ᳘स्य पु᳘नर्मात्रा स᳘ङ्गमयति॥  
अ᳘थाध्वयुर्व᳘नस्प᳘तिना चरति॥  
व᳘नस्प᳘तिनाध्वर्यु᳘श्चरित्वा या᳘न्युपभृ᳘त्यवदा᳘नानि भ᳘वन्ति ता᳘नि समान᳘यमान आहाग्न᳘ये स्विष्टकृते᳘ ऽनुब्रूही᳘त्यत्या᳘क्रामति प्रतिप्रस्थाता स᳘ एतं स᳘र्वमेव मे᳘धं गृह्णीते᳘ ऽथोप᳘रिष्टाद्द्विरा᳘ज्यस्याभि᳘घारयत्याश्रा᳘व्याह प्रेष्ये᳘ति व᳘षट्कृते ऽध्वर्यु᳘र्जुहोत्यध्वर्योर᳘नु हो᳘मं जुहोति प्रतिप्रस्थाता᳘॥  
पुरुदस्मो वि᳘षुरूप इ᳘न्दुरि᳘ति॥  
बहुदान इ᳘ति हैतद्यदा᳘ह पुरुदस्म इ᳘ति वि᳘षुरूप इ᳘ति वि᳘षुरूपा इव हि ग᳘र्भा इ᳘न्दुरन्त᳘र्महिमा᳘नमानञ्ज धी᳘र इ᳘त्यन्तर्ह्ये᳘ष᳘ मात᳘र्यक्तो भ᳘वत्ये᳘कपदीं द्विप᳘दीं त्रिप᳘दीं च᳘तुष्पदीमष्टा᳘पदीम् भु᳘वना᳘नु प्रथन्तां स्वाहे᳘ति प्रथ᳘यत्येवै᳘नामेतत्सु᳘भूयो ह जयत्यष्टा᳘पद्येष्ट्वा य᳘दुचा᳘नष्टापद्या॥  
त᳘दाहुः॥  
क्वै᳘तं ग᳘र्भं कुर्यादि᳘ति वृक्ष᳘ एवै᳘नमु᳘द्दध्युरन्त᳘रिक्षायतना वै ग᳘र्भा अन्त᳘रिक्षमिवैतद्य᳘द्वृक्षस्त᳘देनं स्व᳘ एवा᳘य᳘तने प्र᳘तिष्ठापयति त᳘दु वा᳘ आहुर्य᳘ एनं त᳘त्रानुव्याह᳘रेद्वृक्ष᳘ एनम् मृतमु᳘द्धास्यन्ती᳘ति त᳘था हैव᳘ स्यात्॥  
अप ए᳘वैन᳘मभ्य᳘वहरेयुः॥  
आ᳘पो वा᳘ अस्य स᳘र्वस्य प्रतिष्ठा त᳘देनमप्स्वे᳘व प्र᳘तिष्ठापयति त᳘दु वा᳘ आहुर्य᳘ एनं त᳘त्रानुव्याह᳘रेदप्स्वे᳘व᳘ मरिष्यती᳘ति त᳘था हैव᳘ स्यात्॥  
आखूत्कर᳘ एवै᳘नमु᳘पकिरेयुः॥  
इयं वा᳘ अस्य स᳘र्वस्य प्रतिष्ठा त᳘देनमस्या᳘मेव प्र᳘तिष्ठापयति त᳘दु वा᳘ आहुर्य᳘ एनं त᳘त्रानुव्याह᳘रेत्क्षिप्रे᳘ ऽस्मै मृता᳘य श्मशानं᳘ करिष्यन्ती᳘ति त᳘था हैव᳘ स्यात्॥  
पशुश्र᳘पण एवै᳘नम् मरु᳘द्भ्यो जुहुयात्॥  
अहुता᳘दो वै᳘ देवा᳘नाम् मरु᳘तो विड᳘हुतमिवैतद्यद᳘शृतो ग᳘र्भ आहवनी᳘याद्वा᳘ एष आ᳘हृतो भवति पशुश्र᳘पणस्तथा᳘ह न᳘ बहिर्धा᳘ यज्ञाद्भ᳘वति न᳘ प्रत्य᳘क्षमिवाहवनी᳘ये देवा᳘नां वै᳘ मरु᳘तस्त᳘देनम् मरु᳘त्स्वेव प्र᳘तिष्ठापयति॥  
स᳘ हुत्वै᳘व᳘ समिष्टयजूं᳘षि॥  
प्रथमावशान्तेष्व᳘ङ्गारेष्वेतं सो᳘ष्णीषं ग᳘र्भमा᳘दत्ते तं प्राङ् ति᳘ष्ठञ्जुहोति मारुत्य᳘र्चा म᳘रुतो य᳘स्य हि क्ष᳘ये पाथा᳘ दिवो᳘ विमहसः स᳘ सुगोपा᳘तमो ज᳘न इ᳘ति न स्वा᳘हाकरोत्यहुता᳘दो वै᳘ देवा᳘नाम् मरु᳘तो विड᳘हुतमिवैतद्यद᳘स्वाहाकृतं देवा᳘नां वै᳘ मरु᳘तस्त᳘देनम् मरु᳘त्स्वेव प्र᳘तिष्ठापयति॥  
अथा᳘ङ्गारैरभिस᳘मूहति॥  
मही द्यौः᳘ पृथिवी᳘ च न इमं᳘ यज्ञ᳘म् मिमिक्षताम् पिपृतां᳘ नो भ᳘रीमभिरि᳘ति॥  
इ᳘न्द्रो ह वै᳘ षोडशी᳘॥  
तं नु᳘ सकृदि᳘न्द्रम् भूतान्य᳘त्यरिच्यन्त प्रजा वै᳘ भूता᳘नि ता᳘ हैनेन सदृग्भ᳘वमिवासुः॥  
इ᳘न्द्रो ह वा᳘ ईक्षां᳘ चक्रे॥  
कथं न्व᳘ह᳘मिदं स᳘र्वम᳘तितिष्ठेयमर्वा᳘गेव म᳘दिदं स᳘र्वं स्यादि᳘ति स᳘ एतं ग्र᳘हमपश्यत्त᳘मगृह्णीत स᳘ इदं स᳘र्वमेवा᳘त्यतिष्ठदर्वा᳘गेवा᳘स्मादिदं स᳘र्वमभवत्स᳘र्वं ह वा᳘ इदम᳘तितिष्ठत्यर्वा᳘गेवास्मादिदं स᳘र्वम् भवति य᳘स्यैवं᳘ विदु᳘ष एतं ग्र᳘हं गृह्ण᳘न्ति॥  
त᳘स्मादेतदृ᳘षिणाभ्या᳘नूक्तम्॥  
न᳘ ते महित्वम᳘नुभूद᳘ध द्यौर्य᳘दन्य᳘या स्फिग्या᳘ क्षाम᳘वस्था इ᳘ति न᳘ ह वा अस्यासौ द्यौ᳘रन्यतरां᳘ चन᳘ स्फिचीम᳘नुबभूव त᳘थेदं स᳘र्वमेवा᳘त्यतिष्ठदर्वा᳘गेवा᳘स्मादिदं स᳘र्वमभवत्स᳘र्वं ह वा᳘ इदम᳘तितिष्ठत्यर्वा᳘गेवा᳘स्मादिदं स᳘र्वम् भवति यस्यैवं᳘ विदु᳘ष एतं ग्र᳘हं गृह्ण᳘न्ति॥  
तं वै ह᳘रिवत्यर्चा᳘ गृह्णा᳘ति॥  
ह᳘रिवतीषु स्तुवते ह᳘रिवतीर᳘नुशंसति वीर्यं᳘ वै ह᳘र इन्द्रो᳘ ऽसुराणां सप᳘त्नानां स᳘मवृङ्क्त त᳘थो एवै᳘ष᳘ एत᳘द्वीर्यं᳘ ह᳘रः सप᳘त्नानां सं᳘वृङ्क्ते त᳘स्माद्ध᳘रिवत्यर्चा᳘ गृह्णा᳘ति ह᳘रिवतीषु स्तुवते ह᳘रिवतीर᳘नुशंसति॥  
तं वा᳘ अनुष्टु᳘भा गृह्णाति॥  
गायत्रं वै᳘ प्रातःसवनं त्रै᳘ष्टुभम् मा᳘ध्यन्दिनं स᳘वनं जा᳘गतं तृतीयसवनमथातिरिक्तानुष्टुबत्येवै᳘नमेत᳘द्रेचयति त᳘स्मादनुष्टु᳘भा गृह्णाति॥  
तं वै च᳘तुःस्रक्तिना पा᳘त्रेण गृह्णाति॥  
त्र᳘यो वा᳘ इमे᳘ लोकास्त᳘दिमा᳘नेव᳘ लोकां᳘स्तिसृ᳘भिः स्रक्ति᳘भिराप्नोत्य᳘त्येवै᳘नं चतुर्थ्या स्रक्त्या᳘ रेचयति त᳘स्माच्च᳘तुःस्रक्तिना पा᳘त्रेण गृह्णाति॥  
तं वै᳘ प्रातःसवने᳘ गृह्णीयात्॥  
आग्रयणं᳘ गृहीत्वा स᳘ प्रातःसवने᳘ गृहीत ए᳘त᳘स्मात्कालादु᳘पशेते त᳘देनं स᳘र्वाणि स᳘वनान्य᳘तिरेचयति॥  
मा᳘ध्यन्दिने वैनं स᳘वने गृह्णीयात्॥  
आग्रयणं᳘ गृहीत्वा सो᳘ एषा᳘ मीमांसै᳘व᳘ प्रातःसवन᳘ एवै᳘नं गृह्णीयादाग्रयणं᳘ गृहीत्वा स᳘ प्रातःसवने᳘ गृहीत ऐ᳘त᳘स्मात्कालादु᳘पशेते॥  
अथा᳘तो गृह्णा᳘त्येव᳘॥  
आ᳘तिष्ठ वृत्रहन्र᳘थ युक्ता᳘ ते ब्र᳘ह्मणा ह᳘री अर्वाची᳘नं सु᳘ ते म᳘नो ग्रा᳘वा कृणोतु वग्नु᳘ना उपयाम᳘गृहीतो ऽसी᳘न्द्राय त्वा षोडशि᳘न एष᳘ ते यो᳘निरि᳘न्द्राय त्वा षोडशि᳘न इ᳘ति॥  
अन᳘या वा॥  
युक्ष्वा हि᳘ केशि᳘ना ह᳘री वृ᳘षणा कक्ष्यप्रा᳘ अ᳘था न इन्द्र सोमपा गिरामु᳘पश्रुतिं चर उपयाम᳘गृहीतो ऽसी᳘न्द्राय त्वा षोडशि᳘न एष᳘ ते यो᳘निरि᳘न्द्राय त्वा षोडशि᳘न इ᳘ति॥  
अथे᳘त्य स्तोत्र᳘मुपा᳘करोति॥  
सोमो᳘ ऽत्यरेच्युपा᳘वर्तध्वमित्य᳘त्येवै᳘नमेत᳘द्रेचयति तं वै᳘ पुरा᳘स्तमया᳘दुपाकरोत्य᳘स्तमिते᳘ ऽनुशंसति त᳘देनेनाहोरात्रे सं᳘दधाति त᳘स्मात्पुरा᳘स्तमया᳘दुपाकरोत्य᳘स्तमिते᳘ ऽनुशंसति॥  
स᳘र्वे ह वै᳘ देवाः᳘॥  
अ᳘ग्रे सदृ᳘शा आसुः स᳘र्वे पु᳘ण्यास्ते᳘षां स᳘र्वेषां सदृशानां स᳘र्वेषाम् पु᳘ण्यानां त्र᳘यो ऽकामयन्तातिष्ठा᳘वानः स्यामे᳘त्यग्निरि᳘न्द्रः॥  
ते᳘ ऽर्चन्तः श्रा᳘म्यन्तश्चेरुः॥  
त᳘ एता᳘नतिग्रा᳘ह्यान्ददृशुस्तान᳘त्यगृह्णत तद्य᳘देनानत्य᳘गृह्णत त᳘स्मादतिग्रा᳘ह्या ना᳘म ते᳘ ऽतिष्ठा᳘वानो ऽभवन्य᳘थैत᳘ एत᳘दतिष्ठे᳘वातिष्ठे᳘व ह वै᳘ भवति य᳘स्यैवं᳘ विदु᳘ष एतान्ग्र᳘हान्गृह्ण᳘न्ति॥  
नो ह वा᳘ इदम᳘ग्रे ऽग्नौ व᳘र्च आस॥  
य᳘दिद᳘मस्मिन्व᳘र्चः सो᳘ ऽकामयतेदम् म᳘यि व᳘र्चः स्यादि᳘ति स᳘ एतं ग्र᳘हमपश्यत्त᳘मगृह्णीत त᳘तो ऽस्मिन्नेतद्व᳘र्च आस॥  
नो ह वा᳘ इदम᳘ग्र इ᳘न्द्र ओ᳘ज आस॥  
य᳘दिद᳘मस्मिन्नो᳘जः सो᳘ ऽकामयतेदम् मय्यो᳘जः स्यादि᳘ति स᳘ एतं ग्र᳘हमपश्यत्त᳘मगृह्णीत त᳘तो ऽस्मिन्नेतदो᳘ज आस॥  
नो ह वा᳘ इदम᳘ग्रे सू᳘र्ये भ्रा᳘ज आस॥  
य᳘दिद᳘मस्मिन्भ्रा᳘जः सो᳘ ऽकामयतेदम् म᳘यि भ्रा᳘जः स्यादि᳘ति स᳘ एतं ग्र᳘हमपश्यत्त᳘मगृह्णीत त᳘तो ऽस्मिन्नेतद्भ्रा᳘ज आसैता᳘नि ह वै ते᳘जांस्येता᳘नि वीर्या᳘ण्यात्म᳘न्धत्ते य᳘स्यैवं᳘ विदु᳘ष एतान्ग्र᳘हान् गृह्णन्ति॥  
तान्वै᳘ प्रातःसवने᳘ गृह्णीयात्॥  
आग्रयणं᳘ गृहीत्वा᳘त्मा वा᳘ आग्रयणो᳘ बहु वा᳘ इद᳘मात्म᳘न ए᳘कैकम᳘तिरिक्तं क्लोमहृदयं᳘ त्वद्य᳘त्त्वत्॥  
मा᳘ध्यन्दिने वैनान्त्स᳘वने गृह्णीयात्॥  
उक्थ्यं᳘ गृहीत्वो᳘पाकरिष्य᳘न्वा पूतभृ᳘तो ऽयं᳘ ह वा᳘ अस्यैषो᳘ ऽनिरुक्त आत्मा य᳘दुक्थ्यः᳘ सो᳘ एषा᳘ मीमांसै᳘व᳘ प्रातःसवन᳘ एवै᳘नान्गृह्णीयादाग्रयणं᳘ गृहीत्वा॥  
ते᳘ माहेन्द्र᳘स्यैवा᳘नु हो᳘मं हूयन्ते॥  
एष वा इ᳘न्द्रस्य नि᳘ष्केवल्यो ग्र᳘हो य᳘न्माहेन्द्रो᳘ ऽप्यस्यैतन्नि᳘ष्केवल्यमेव᳘ स्तोत्रं नि᳘ष्केवल्यं शस्त्रमि᳘न्द्रो वै य᳘जमानो य᳘जमानस्य वा᳘ एते का᳘माय गृह्यन्ते त᳘स्मान्माहेन्द्र्र᳘स्यैवा᳘नु हो᳘मं हूयन्ते॥  
अथा᳘तो गृह्णा᳘त्येव᳘॥  
अग्ने प᳘वस्व स्व᳘पा अस्मे व᳘र्चः सुवी᳘र्यम् द᳘धद्रयिम् म᳘यि पो᳘षम् उपयाम᳘गृहीतो ऽस्यग्न᳘ये त्वा व᳘र्चस एष᳘ ते यो᳘निरग्न᳘ये त्वा व᳘र्चसे॥  
उत्ति᳘ष्ठन्नो᳘जसा॥  
सह᳘ पीत्वी शि᳘प्रे अवेपयः सो᳘ममिन्द्र चमू᳘सुतम् उपयाम᳘गृहीतो ऽसी᳘न्द्राय त्वौ᳘जस एष᳘ ते यो᳘निरि᳘न्द्राय त्वौ᳘जसे॥  
अ᳘दृश्रमस्य केत᳘वः॥  
वि᳘ रश्म᳘यो ज᳘नां अ᳘नु भ्रा᳘जन्तो अग्न᳘यो यथा उपयाम᳘गृहीतो ऽसि सू᳘र्याय त्वा भ्राजा᳘यैष᳘ ते यो᳘निः सू᳘र्याय त्वा भ्राजाये᳘ति॥  
ते᳘षाम् भ᳘क्षः॥  
अ᳘ग्ने वर्चस्विन्व᳘र्चस्वांस्त्वं᳘ देवेष्व᳘सि व᳘र्चस्वानह᳘म् मनुष्ये᳘षु भूयासमि᳘न्द्रौजिष्ठौ᳘जिष्ठस्त्वं᳘ देवेष्वस्यो᳘जिष्ठो ऽह᳘म् मनुष्ये᳘षु भूयासं सू᳘र्य भ्राजिष्ठ भ्रा᳘जिष्ठस्त्वं᳘ देवेष्व᳘सि भ्रा᳘जिष्ठो ऽह᳘म् मनुष्ये᳘षु भूयासमि᳘त्येता᳘नि ह वै भ्रा᳘जांस्येता᳘नि वीर्या᳘ण्यात्म᳘न्धत्ते य᳘स्यैवं᳘ विदु᳘ष एतान्ग्र᳘हान् गृह्ण᳘न्ति॥  
तान्वै पृ᳘ष्ठ्ये षडहे᳘ गृह्णीयात्॥  
पूर्वे त्र्यह᳘ आग्नेय᳘मेव᳘ प्रथमे᳘ ऽहन्नैन्द्रं᳘ द्विती᳘ये सौर्यं᳘ तृती᳘य एव᳘मेवा᳘न्वह᳘म्॥  
ता᳘नु है᳘क उ᳘त्तरे त्र्यहे᳘ गृह्णन्ति॥  
त᳘दु त᳘था न᳘ कुर्यात्पू᳘र्व एवै᳘नांस्त्र्यहे᳘ गृह्णीयाद्यद्यु᳘त्तरे त्र्यहे᳘ ग्रही᳘ष्यन्त्स्यात्पू᳘र्व एवै᳘नांस्त्र्यहे᳘ गृहीत्वाथो᳘त्तरे त्र्यहे᳘ गृह्णीयादेव᳘मेव᳘ यथापूर्वं᳘ विश्वजि᳘ति स᳘र्वपृष्ठ एकाह᳘ एव᳘ गृह्यन्ते॥  
एष वै᳘ प्रजा᳘पतिः॥  
य᳘ एष᳘ यज्ञ᳘स्ताय᳘ते य᳘स्मादिमाः᳘ प्रजाः प्र᳘जाता एत᳘म्वेवा᳘प्येतर्ह्य᳘नु प्र᳘जायन्ते॥  
उपांशुपात्र᳘मेवा᳘न्वजाः प्र᳘जायन्ते॥  
तद्वै तत्पु᳘नर्यज्ञे प्र᳘युज्यते त᳘स्मादिमाः᳘ प्रजाः पु᳘नरभ्याव᳘र्तम् प्र᳘जायन्ते॥  
अन्तर्यामपात्र᳘मेवान्व᳘वयः प्र᳘जायन्ते॥  
तद्वै तत्पु᳘नर्यज्ञे प्र᳘युज्यते त᳘स्मादिमाः᳘ प्रजाः पु᳘नरभ्याव᳘र्तम् प्र᳘जायन्ते॥  
अ᳘थ य᳘देत᳘योरुभ᳘योः॥  
सह᳘ सतो᳘रुपांशु पू᳘र्वं जुहो᳘ति त᳘स्मादु सह᳘ सतो᳘ ऽजाविक᳘स्योभ᳘यस्यैवा᳘जाः पू᳘र्वा य᳘न्त्यनूच्यो᳘ ऽवयः॥  
अ᳘थ य᳘दुपांशुं᳘ हुत्वा᳘॥  
ऊर्ध्व᳘मुन्मा᳘र्ष्टि त᳘स्मादिमा᳘ अजा᳘ अरा डी᳘तरा आक्र᳘ममाणा इव यन्ति॥  
अथ य᳘दन्तर्यामं᳘ हुत्वा᳘॥  
अ᳘वाञ्चमवमा᳘र्ष्टि त᳘स्मादिमा अ᳘वयो ऽवाचीनशीर्ष्ण्यः᳘ ख᳘नन्त्य इव यन्त्येता वै᳘ प्रजा᳘पतेः प्रत्यक्षतमां य᳘दजाव᳘यस्त᳘स्मादेतास्त्रिः᳘ संवत्सर᳘स्य विजा᳘यमाना द्वौ त्रीनि᳘ति जनयन्ति॥  
शुक्रपात्र᳘मेवा᳘नु मनुष्याः᳘ प्र᳘जायन्ते॥  
तद्द्वै तत्पु᳘नर्यज्ञे प्र᳘युज्यते त᳘स्मादिमाः᳘ प्रजाः पु᳘नरभ्याव᳘र्तम् प्र᳘जायन्त एष वै᳘ शुक्रो य᳘ एष त᳘पत्येष᳘ उ एवे᳘न्द्रः पु᳘रुषो वै᳘ पशूना᳘मैन्द्रस्त᳘स्मात्पशूना᳘मीष्टे॥  
ऋतुपात्र᳘मेवान्वे᳘कशफम् प्र᳘जायते॥  
तद्वै तत्पु᳘नर्यज्ञे प्र᳘युज्यते त᳘स्मादिमाः᳘ प्रजाः पु᳘नरभ्याव᳘र्तम् प्रजायन्त इ᳘तीव वा᳘ ऋतुपात्रमि᳘तीवै᳘कशफस्य शि᳘र आग्रयणपात्र᳘मुक्थ्यपात्र᳘मादित्यपात्र᳘मेता᳘न्येवा᳘नु गा᳘वः प्र᳘जायन्ते ता᳘नि वै ता᳘नि पु᳘नर्यज्ञे प्र᳘युज्यन्ते त᳘स्मादिमाः᳘ प्रजाः पु᳘नरभ्याव᳘र्तम् प्र᳘जायन्ते॥  
अ᳘थ य᳘दजाः᳘॥  
क᳘निष्ठानि पा᳘त्राण्य᳘नु प्रजा᳘यन्ते त᳘स्मादेतास्त्रिः᳘ संवत्सर᳘स्य विजा᳘यमाना द्वौ त्रीनि᳘ति जन᳘यन्त्यः क᳘निष्ठाः क᳘निष्ठानि हि पा᳘त्राण्य᳘नु प्रजा᳘यन्ते॥  
अ᳘थ यद्गा᳘वः॥  
भू᳘यिष्ठानि पा᳘त्राण्य᳘नु प्रजा᳘यन्ते त᳘स्मादेताः᳘ सकृ᳘त्संवत्सर᳘स्य विजा᳘यमाना ए᳘कैकं जन᳘यन्त्यो भू᳘यिष्ठा भू᳘यिष्ठानि हि पा᳘त्राण्य᳘नु प्रजा᳘यन्ते॥  
अ᳘थ द्रोणकलशे᳘॥  
अन्ततो᳘ हारियोजनं ग्र᳘हं गृह्णाति प्रजा᳘पतिर्वै᳘ द्रोणकलशः स᳘ इमाः᳘ प्रजा᳘ उपा᳘वर्तते ता᳘ अवति ता᳘ अभि᳘जिघ्रत्येतद्वा᳘ एना भवति य᳘देनाः प्रजन᳘यति॥  
प᳘ञ्च ह त्वे᳘व ता᳘नि पा᳘त्राणि॥  
या᳘नीमाः प्रजा अ᳘नु प्रजा᳘यन्ते समान᳘मुपांश्वन्तर्याम᳘योः शुक्रपात्र᳘मृतुपात्र᳘माग्रयणपात्र᳘मुक्थ्यपात्रम् प᳘ञ्च वा᳘ ऋत᳘वः संवत्सर᳘स्य संवत्सरः᳘ प्रजा᳘पतिः प्रजा᳘पतिर्यज्ञो य᳘द्यु ष᳘डेवर्त᳘वः संवत्सरस्ये᳘त्यादित्यपात्र᳘मेवै᳘ते᳘षां षष्ठ᳘म्॥  
ए᳘कं ह त्वे᳘व तत्पा᳘त्रम्॥  
य᳘दिमाः᳘ प्रजा अ᳘नु प्रजा᳘यन्त उपांशुपात्र᳘मेव᳘ प्राणो ह्यु᳘पांशुः᳘ प्राणो हि᳘ प्रजा᳘पतिः प्रजा᳘पतिं ह्ये᳘वे᳘दं स᳘र्वम᳘नु॥  
एष वै᳘ प्रजा᳘पतिः॥  
य᳘ एष᳘ यज्ञ᳘स्ताय᳘ते य᳘स्मादिमाः᳘ प्र᳘जाः प्र᳘जाता एत᳘म्वेवा᳘प्येतर्ह्य᳘नु प्र᳘जायन्ते स᳘ आश्विनं ग्र᳘हं गृहीत्वा᳘वकाशान᳘वकाशयति॥  
स᳘ उपांशु᳘मेव᳘ प्रथमम᳘वकाशयति॥  
प्राणा᳘य मे वर्चोदा वर्चसे पवस्वेत्य᳘थोपांशुस᳘वनं व्याना᳘य मे वर्चोदा व᳘र्चसे पवस्वेत्य᳘थान्तर्याम᳘मुदाना᳘य मे वर्चोदा व᳘र्चसे पवस्वेत्य᳘थैन्द्रवायवं᳘ वाचे᳘ मे वर्चोदा व᳘र्चसे पवस्वेत्य᳘थ मैत्रावरुणं क्र᳘तूद᳘क्षाभ्याम् मे वर्चोदा व᳘र्चसे पवस्वेत्य᳘थाश्विनं श्रो᳘त्राय मे वर्चोदा व᳘र्चसे पवस्वेत्य᳘थ शुक्रा᳘मन्थि᳘नौ च᳘क्षुर्भ्याम् मे वर्चो᳘दसौ व᳘र्चसे पवेथामि᳘ति॥  
अ᳘थाग्रयण᳘म्॥  
आत्म᳘ने मे वर्चोदा व᳘र्चसे पवस्वेत्य᳘थोक्थ्य᳘मो᳘जसे मे वर्चोदा व᳘र्चसे पवस्वेत्य᳘थ ध्रुवमा᳘युषे मे वर्चोदा व᳘र्चसे पवस्वेत्य᳘थाम्भृणौ वि᳘श्वाभ्यो मे प्रजा᳘भ्यो वर्चोद᳘सौ व᳘र्चसे पवेथामि᳘ति वैश्वदेवौ वा᳘ अम्भृणाव᳘तो हि᳘ देवे᳘भ्य उन्न᳘यन्त्य᳘तो मनुष्ये᳘भ्यो᳘ ऽतः पितृ᳘भ्यस्त᳘स्माद्वैश्वदेवा᳘वम्भृणौ᳘॥  
अ᳘थ द्रोणकलशम्॥  
को ऽसि कतमो᳘ ऽसी᳘ति प्रजा᳘पतिर्वै कः क᳘स्यासि को ना᳘मासी᳘ति प्रजा᳘पतिर्वै को ना᳘म य᳘स्य ते नामा᳘मन्मही᳘ति मनुते ह्य᳘स्य ना᳘म यं᳘ त्वा सो᳘मेना᳘तीतृपामे᳘ति तर्प᳘यति ह्ये᳘नं सो᳘मेन स᳘ आश्विनं ग्र᳘हं गृहीत्वान्वङ्ग᳘माशिषमा᳘शास्ते सुप्रजाः᳘ प्रजा᳘भिः स्यामि᳘ति त᳘त्प्रजामा᳘शास्ते सुवी᳘रो वीरैरि᳘ति त᳘द्वीराना᳘शास्ते सुपो᳘षः पो᳘षैरि᳘ति तत्पु᳘ष्टिमा᳘शास्ते॥  
तान्वै न स᳘र्वमिवा᳘वकाशयेत्॥  
यो न्वे᳘व᳘ ज्ञातस्तम᳘वकाशयेद्यो᳘ वास्य प्रियः स्याद्यो᳘ वानूचानो᳘ ऽनूक्तेनैनान्प्राप्नुयात्स᳘ आश्विनं ग्र᳘हं गृहीत्वा᳘ कृत्स्नं᳘ यज्ञं᳘ जनयति तं᳘ कृत्स्नं᳘ यज्ञं᳘ जनयित्वा त᳘मात्म᳘न्धत्ते त᳘मात्म᳘न्कुरुते॥  
ता वा᳘ एताः᳘॥  
च᳘तुस्त्रिंशद्व्या᳘हृतयो भवन्ति प्रा᳘यश्चित्तयो ना᳘मैष वै᳘ प्रजा᳘पतिर्य᳘ एष᳘ यज्ञ᳘स्ताय᳘ते य᳘स्मादिमाः᳘ प्रजाः प्र᳘जाता एत᳘म्वेवा᳘प्येतर्ह्य᳘नु प्र᳘जायन्ते॥  
अष्टौ व᳘सवः॥  
ए᳘कादश रुद्रा द्वा᳘दशादित्या᳘ इमे᳘ एव द्या᳘वापृथिवी᳘ त्रयस्त्रिंश्यौ᳘ त्र᳘यस्त्रिंशद्वै᳘ देवाः᳘ प्रजा᳘पतिश्चतुस्त्रिंशस्त᳘देनम् प्रजा᳘पतिं करोत्येतद्वा᳘ अस्त्येतद्ध्य᳘मृतं यद्ध्य᳘मृ᳘तं तद्ध्य᳘स्त्येत᳘दु तद्यन्म᳘र्त्यं स᳘ एष᳘ प्रजा᳘पतिः स᳘र्वं वै᳘ प्रजा᳘पतिस्त᳘देनम् प्रजा᳘पतिं करोति त᳘स्मादेताश्च᳘तुस्त्रिंशद्व्या᳘हृतयो भवन्ति प्रा᳘यश्चित्तयो ना᳘म॥  
ता है᳘के॥  
यज्ञतन्व᳘ इत्या᳘चक्षते यज्ञ᳘स्य ह त्वे᳘वै᳘ता᳘नि प᳘र्वाणि स᳘ एष᳘ यज्ञ᳘स्ताय᳘मान एता᳘ एव᳘ देव᳘ता भ᳘वन्नेति॥  
स य᳘दि घर्मदु᳘घा ह्व᳘लेत्॥  
अन्या᳘मुपसं᳘क्रामेयुः स य᳘स्यामेवै᳘नं वे᳘लायाम् पुरा᳘ पिन्व᳘यन्ति त᳘द्वैवै᳘नामु᳘दीचीं स्थाप᳘येद᳘ग्रेण वा शा᳘लाम् प्रा᳘चीम्॥  
तद्ये᳘ एते᳘ अभि᳘तः॥  
पुछकाण्डं᳘ शिखण्डास्थे᳘ उछ᳘याते त᳘योर्यद्द᳘क्षिणं त᳘स्मिन्नेताश्च᳘तुस्त्रिंशतमाज्याहुती᳘र्जुहोत्येता᳘वान्वै स᳘र्वो यज्ञो या᳘वत्य एताश्च᳘तुस्त्रिंशद्व्या᳘हृतयो भवन्ति त᳘दस्यां कृत्स्न᳘मेव स᳘र्वं यज्ञं᳘ दधात्येषा ह्य᳘तो घर्मम् पि᳘न्वत एषो᳘ त᳘त्र प्रा᳘यश्चित्तिः क्रियते॥  
अ᳘थ य᳘द्यज्ञ᳘स्य ह्व᳘लेत्॥  
त᳘त्समन्वी᳘क्ष्य जुहुयाद्दीक्षोपस᳘त्स्वाहवनी᳘ये प्र᳘सुत आ᳘ग्नीध्रे वि वा᳘ एत᳘द्यज्ञ᳘स्य प᳘र्व स्र्ंसते यद्ध्व᳘लति सा यै᳘व त᳘र्हि त᳘त्र देव᳘ता भ᳘वति त᳘यैवै᳘त᳘द्भिषज्य᳘ति त᳘या सं᳘दधाति॥  
अ᳘थ य᳘दि स्क᳘न्देत्॥  
त᳘दद्भि᳘रुपनि᳘नयेदद्भिर्वा᳘ इदं स᳘र्वमाप्तं स᳘र्वस्यैवा᳘प्त्यै वैष्णववारुण्य᳘र्चा यद्वा᳘ इदं किं᳘ चार्छ᳘ति व᳘रुण एवे᳘दं स᳘र्वमा᳘र्पयति य᳘योरो᳘जसा स्कभिता र᳘जांसि वीर्ये᳘भिर्वीर᳘तमा श᳘विष्ठा या प᳘त्येते अ᳘प्रतीता स᳘होभिर्वि᳘ष्णू अगन्व᳘रुणा पूर्व᳘हूतावि᳘ति यज्ञो वै वि᳘ष्णुस्त᳘स्यैतदा᳘र्छति व᳘रुणो वा᳘ आर्पयिता तद्य᳘स्याश्चैवै᳘त᳘द्देव᳘ताया आर्छ᳘ति यो᳘ च देव᳘तार्प᳘यति ता᳘भ्यामवै᳘त᳘दुभा᳘भ्याम् भिषज्य᳘त्युभा᳘भ्यां सं᳘दधाति॥  
अ᳘थो अभ्ये᳘व᳘ मृशेत्॥  
देवान्दि᳘वमगन्यज्ञस्त᳘तो मा द्र᳘विणमष्टु मनुष्या᳘नन्त᳘रिक्षमगन्यज्ञस्त᳘तो मा द्र᳘विणमष्टु पितॄ᳘न्पृथिवी᳘मगन्यज्ञस्त᳘तो मा द्र᳘विणमष्टु यं कं᳘ च लोकम᳘गन्यज्ञस्त᳘तो मे भद्र᳘मभूदि᳘त्येवै᳘त᳘दाह॥  
त᳘द्ध स्मैतदा᳘रुणिराह॥  
किं स᳘ यजेत यो᳘ यज्ञ᳘स्य व्यृद्ध्या पा᳘पीयान्म᳘न्येत यज्ञ᳘स्य वा᳘ अहं व्यृ᳘द्ध्या श्रे᳘यान्भवामी᳘त्येत᳘द्ध स्म स त᳘दभ्या᳘ह य᳘देता᳘ आशि᳘ष उपग᳘च्छति॥  
तद्य᳘त्रैत᳘त्त्रिरात्रे᳘ सह᳘स्रं द᳘दाति॥  
त᳘देषा᳘ साहस्री᳘ क्रियते स᳘ प्रथमे᳘ ऽहंस्त्री᳘णि च शता᳘नि न᳘यति त्र᳘यस्त्रिंशतम् चैव᳘मेव᳘ द्वितीये᳘ ऽहंस्त्री᳘णि चैव᳘ शता᳘नि न᳘यति त्र᳘यस्त्रिंशतं चैव᳘मेव᳘ तृतीये᳘ ऽहंस्त्री᳘णि चैव᳘ शता᳘नि न᳘यति त्र᳘यस्त्रिंशतं चा᳘थैषा᳘ साहस्र्य᳘तिरिच्यते॥  
सा वै त्रि᳘रूपा स्यादि᳘त्याहुः॥  
एतद्ध्य᳘स्यै रूप᳘तममिवे᳘ति रो᳘हिणी ह त्वेवो᳘पध्वस्ता᳘ स्यादे᳘तद्धैवा᳘स्यै रूप᳘तममिव॥  
सा᳘ स्याद᳘प्रवीता॥  
वाग्वा᳘ एषा᳘ निदा᳘नेन य᳘त्साहस्र्य᳘यातयाम्नी वा᳘ ऽयं वाग᳘यातयाम्न्य᳘प्रवीता त᳘स्माद᳘प्रवीता स्यात्॥  
ता᳘म् प्रथमे᳘ ऽहन्नयेत्॥  
वाग्वा᳘ एषा᳘ निदा᳘नेन य᳘त्साहस्री त᳘स्या एत᳘त्सह᳘स्रं वाचः प्र᳘जातम् पूर्वा᳘ हैषै᳘ति पश्चा᳘देनाम् प्र᳘जातम᳘न्वेत्युत्तमे᳘ वैनाम᳘हन्नयेत्पू᳘र्वम᳘हास्यै प्र᳘जातमे᳘ति पश्चा᳘देषा᳘न्वेति सो᳘ एषा᳘ मीमांसै᳘वो᳘त्तम᳘ एवै᳘नाम᳘हन्नयेत्पू᳘र्वम᳘हास्यै प्र᳘जातमे᳘ति पश्चा᳘देषा᳘न्वेति॥  
तामु᳘त्तरेण हविर्धा᳘ने॥  
द᳘क्षिणेना᳘ग्नीध्रं᳘ द्रोणकलशम᳘वघ्रापयति यज्ञो वै᳘ द्रोणकलशो᳘ यज्ञ᳘मेवै᳘नामेत᳘द्दर्शयति॥  
आ᳘जिघ्र कल᳘शम्॥  
मह्या᳘ त्वा विशन्त्वि᳘न्दव इ᳘ति रिरिचान᳘ इव वा᳘ एष᳘ भवति यः᳘ सह᳘स्रं द᳘दाति त᳘मेवै᳘त᳘द्रिरिचानम् पु᳘नरा᳘प्याययति यदाहा᳘जिघ्र कल᳘शम् मह्या᳘ त्वा विशन्त्वि᳘न्दव इ᳘ति॥  
पु᳘नरूर्जा नि᳘वर्तस्वे᳘ति॥  
त᳘द्वेव᳘ रिरिचानम् पु᳘नरा᳘प्याययति यदा᳘ह पु᳘नरूर्जा नि᳘वर्तस्वे᳘ति॥  
सा᳘ नः सह᳘स्रं धुक्ष्वे᳘ति॥  
त᳘त्सह᳘स्रेण रिरिचानम् पु᳘नराप्याययति यदा᳘ह सा᳘ नः सह᳘स्रं धुक्ष्वे᳘ति॥  
उरु᳘धारा प᳘यस्वती पु᳘नर्मा᳘विशताद्रयिरि᳘ति॥  
त᳘द्वेव᳘ रिरिचानम् पु᳘नरा᳘प्याययति यदा᳘ह पु᳘नर्मा᳘विशताद्रयिरि᳘ति॥  
अ᳘थ दक्षिणे क᳘र्ण आ᳘जपति॥  
इ᳘डे र᳘न्ते ह᳘व्ये का᳘म्ये च᳘न्द्रे ज्योते᳘ ऽदिति स᳘रस्वति म᳘हि वि᳘श्रुति एता᳘ ते अघ्न्ये ना᳘मानि देवे᳘भ्यो मा सुकृ᳘तम् ब्रूतादि᳘ति वोचेरि᳘ति वैता᳘नि ह वा᳘ अस्यै देवत्रा ना᳘मानि सा या᳘नि ते देवत्रा ना᳘मानि तै᳘र्मा देवे᳘भ्यःसुकृ᳘तम् ब्रूतादि᳘त्येवै᳘त᳘दाह॥  
ताम᳘वार्जन्ति॥  
सा यद्य᳘पुरुषाभिवीता प्रा᳘चीयात्त᳘त्र विद्याद᳘रात्सीदयं य᳘जमानः कल्या᳘णं लोक᳘मजैषीदि᳘ति यद्यु᳘दीचीयाछ्रे᳘यानस्मिं᳘लोके य᳘जमानो भविष्यती᳘ति विद्याद्य᳘दि प्रती᳘चीयादि᳘भ्यतिल्विल इव धा᳘न्यतिल्विलो भविष्यती᳘ति विद्याद्य᳘दि दक्षिणे᳘या᳘त्क्षिप्रे᳘ ऽस्मा᳘ल्लोकाद्य᳘जमानः प्रै᳘ष्यती᳘ति विद्यादेता᳘नि विज्ञा᳘नानि॥  
तद्या᳘ एता᳘स्तिस्र᳘स्तिस्रस्त्रिंशत्य᳘धि भ᳘वन्ति॥  
ता᳘स्वेता᳘मुपसमा᳘कुर्वन्ति वि वा᳘ एतां᳘ विरा᳘जं वृहन्ति यां᳘ व्याकुर्व᳘न्ति विच्छिन्नो एषा᳘ विराड्या वि᳘वृढा द᳘शाक्षरा वै᳘ विराट्त᳘त्कृत्स्नां᳘ विरा᳘जं सं᳘दधाति तां हो᳘त्रे दद्याद्धो᳘ता हि साहसस्त᳘स्मात्तां हो᳘त्रे दद्यात्॥  
द्वौ᳘ वोन्नेता᳘रौ कुर्वीत॥  
त᳘योर्यतरो ना᳘श्राव᳘येत्त᳘स्मा एनां दद्याद्व्यृ᳘द्धो वा᳘ एष᳘ उन्नेता᳘ य᳘ ऋत्विक्सन्ना᳘श्राव᳘यति व्यृ᳘द्धो एषा᳘ विराड्या वि᳘वृढा तद्व्यृ᳘द्ध एवै᳘तद्व्यृ᳘द्धं दधाति॥  
त᳘दाहुः॥  
न᳘ सहस्रे᳘ ऽधि किं᳘ चन᳘ दद्यात्सह᳘स्रेण ह्ये᳘व स᳘र्वान् का᳘मानाप्नोती᳘ति त᳘दु होवाचा᳘सुरिः का᳘ममेव᳘ दद्यात्सह᳘स्रेणा᳘ह स᳘र्वान् का᳘मानाप्नो᳘ति का᳘मेनो अस्ये᳘तरद्दत्त᳘म् भवती᳘ति॥  
अ᳘थ य᳘दि र᳘थं वा युक्तं᳘ दास्यन्त्स्या᳘त्॥  
य᳘द्वा वशा᳘यै वा वपा᳘यां हुता᳘यां दद्या᳘दुदवसानी᳘यायां वे᳘ष्टौ॥  
स वै द᳘क्षिणा न᳘यन्॥  
अ᳘न्यूना दश᳘तो नयेद्य᳘स्मा ए᳘कां दास्यन्त्स्या᳘द्दश᳘भ्यस्ते᳘भ्यो दश᳘तमुपा᳘वर्तयेद्य᳘स्मै द्वे᳘ दास्यन्त्स्या᳘त्पञ्च᳘भ्यस्ते᳘भ्यो दश᳘तमुपा᳘वर्तयेद्य᳘स्मै तिस्रो᳘ दास्यन्त्स्या᳘त्त्रिभ्यस्ते᳘भ्यो दश᳘तमुपा᳘वर्तयेद्य᳘स्मै प᳘ञ्च दास्यन्त्स्याद्द्वा᳘भ्यां ता᳘भ्यां दश᳘तमुपा᳘वर्तयेदेवमा᳘ शतात्त᳘थो हास्यैषा᳘न्यूना विरा᳘डमु᳘ष्मिंलोके᳘ कामदु᳘घा भवति॥  
तद्य᳘त्रैत᳘द्द्वादशाहे᳘न व्यू᳘ढछन्दसा य᳘जते॥  
तद्ग्र᳘हान्व्यू᳘हति व्यू᳘हत उद्गाता᳘ च हो᳘ता च छ᳘न्दांसि स᳘ एष प्र᳘ज्ञा᳘त एव पू᳘र्वस्त्र्यहो᳘ भवति स᳘मूडछन्दास्त᳘दैन्द्रवायवा᳘ग्रान्गृह्णाति॥  
अ᳘थ चतुर्थे᳘ ऽहन्व्यू᳘हति॥  
ग्र᳘हान्यू᳘हन्ति छ᳘न्दांसि त᳘दाग्रयणा᳘ग्रान् गृह्णाति प्राजापत्यं वा᳘ एत᳘च्चतुर्थम᳘हर्भवत्यात्मा वा᳘ आग्रयण आत्मा वै᳘ प्रजा᳘पतिस्त᳘स्मादाग्रयणा᳘ग्रान्गृह्णाति॥  
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्य᳘साद᳘येत्तं᳘ धार᳘यन्त एवो᳘पासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैवै᳘त᳘स्य कालस्त᳘देनं हिङ्कृ᳘त्य सादयत्यथैतत्प्र᳘ज्ञातमेव᳘ पञ्चमम᳘हर्भवति त᳘दैन्द्रवायवा᳘ग्रान् गृह्णाति॥  
अ᳘थ षष्ठे᳘ ऽहन्व्यू᳘हति॥  
ग्र᳘हान्व्यू᳘हन्ति छ᳘न्दांसि त᳘छुक्रा᳘ग्रान् गृह्णात्यैन्द्रं वा᳘ एतत्षष्ठम᳘हर्भवत्येष वै᳘ शुक्रो य᳘ एष त᳘पत्येष᳘ उ एवे᳘न्द्रस्त᳘स्माछुक्रा᳘ग्रान् गृह्णाति॥  
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणान्मोह᳘यानी᳘ति मोह᳘येद्ध प्राणान्य᳘त्साद᳘येत्तं᳘ धार᳘यन्त एवो᳘पासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैवै᳘त᳘स्य कालस्त᳘देनं सादयति॥  
अ᳘थ सप्तमे᳘ ऽहन्व्यू᳘हति॥  
ग्र᳘हान्व्यू᳘हन्ति छ᳘न्दांसि त᳘छुक्रा᳘ग्रान् गृह्णाति बा᳘र्हतं वा᳘ एत᳘त्सप्तमम᳘हर्भवत्येष वै᳘ शुक्रो य᳘ एष त᳘पत्येष उ एव᳘ बृहंस्त᳘स्माछुक्रा᳘ग्रान् गृह्णाति॥  
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्य᳘त्साद᳘येत्तं᳘ धार᳘यन्त एवो᳘पासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैवै᳘त᳘स्य कालस्त᳘देनं सादयत्य᳘थैतत्प्र᳘ज्ञातमेवा᳘ष्टमम᳘हर्भवति त᳘दैन्द्रवायवा᳘ग्रान् गृह्णाति॥  
अ᳘थ नवमे᳘ ऽहन्व्यू᳘हति॥  
ग्र᳘हान्व्यू᳘हन्ति छ᳘न्दांसि त᳘दाग्रयणा᳘ग्रान् गृह्णाति जा᳘गतं वा᳘ एत᳘न्नवमम᳘हर्भवत्यात्मा वा᳘ आग्रयणः स᳘र्वं वा᳘ इद᳘मात्मा ज᳘गत्त᳘स्मादाग्रयणा᳘ग्रान् गृह्णाति॥  
तं᳘ गृहीत्वा न᳘ सादयति॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्य᳘त्साद᳘येत्तं धार᳘यन्त एवो᳘पासते᳘ ऽथ ग्र᳘हान् गृह्णात्य᳘थ यदा ग्र᳘हान् गृह्णात्य᳘थ य᳘त्रैवै᳘त᳘स्य कालस्त᳘देनं हिङ्कृ᳘त्य सादयति॥  
त᳘दाहुः॥  
न व्यू᳘हेद्ग्र᳘हान्प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्यद्व्यू᳘हेत्त᳘स्मान्न व्यू᳘हेत्॥  
त᳘दु व्यू᳘हेदेव᳘॥  
अ᳘ङ्गानि वै ग्र᳘हाः का᳘मं वा᳘ इमान्य᳘ङ्गानि व्यत्या᳘सं शेते त᳘स्मादु व्यू᳘हेदेव᳘॥  
त᳘दु नै᳘व व्यू᳘हेत्॥  
प्राणा वै ग्र᳘हा ने᳘त्प्राणा᳘न्मोह᳘यानी᳘ति मोह᳘येद्ध प्राणान्यद्व्यू᳘हेत्त᳘स्मान्न व्यू᳘हेत्॥  
किं नु त᳘त्राध्वर्यो᳘॥  
य᳘दुद्गाता᳘ च हो᳘ता च छ᳘न्दांसि व्यू᳘हत एतद्वा᳘ अधर्युर्व्यू᳘हति ग्र᳘हान्य᳘दैन्द्रवायवा᳘ग्रान्प्रातःसवने᳘ गृह्णा᳘ति शुक्रा᳘ग्रान्मा᳘ध्यन्दिने स᳘वन आग्रयणा᳘ग्रांस्तृतीयसवने᳘॥  
य᳘दि सो᳘ममपह᳘रेयुः॥  
वि᳘धावतेछते᳘ति ब्रूयात्स य᳘दि विन्द᳘न्ति किमा᳘द्रियेरन्य᳘द्यु न᳘ विन्द᳘न्ति त᳘त्र प्रा᳘यश्चित्तिः क्रि᳘यते॥  
द्वया᳘नि वै᳘ फाल्गुना᳘नि॥  
लो᳘हितपुष्पाणि चारुण᳘पुष्पाणि च स या᳘न्यरुण᳘पुष्पाणि फाल्गुना᳘नि ता᳘न्यभि᳘षुणुयादेष वै सो᳘मस्य न्यङ्गो य᳘दरुण᳘पुष्पाणि फाल्गु᳘नानि तस्मादरुण᳘पुष्पाण्यभि᳘षुणुयात्॥  
य᳘द्यरुण᳘पुष्पाणि न᳘ विन्दे᳘युः॥  
श्येन᳘हृतमभि᳘षुणुयाद्य᳘त्र वै᳘ गायत्री सो᳘ममछा᳘पतत्त᳘स्या आह᳘रन्त्यै सो᳘मस्यांशु᳘रपतत्त᳘छ्येन᳘हृतमभवत्त᳘स्माछ्ये᳘नहृतमभि᳘षुणुयात्॥  
य᳘दि श्येन᳘हृतं न᳘ विन्दे᳘युः॥  
आदारा᳘नभि᳘षुणुयाद्य᳘त्र वै यज्ञ᳘स्य शिरो᳘ ऽछिद्यत त᳘स्य यो र᳘सो व्य᳘प्रुष्यत्त᳘त आदाराः स᳘मभवंस्त᳘स्मादादारा᳘नभि᳘षुणुयात्॥  
य᳘द्यादारान्न᳘ विन्दे᳘युः॥  
अरुणदूर्वा᳘ अभि᳘षुणुयादेष वै सो᳘मस्य न्यङ्गो य᳘दरुणदूर्वास्त᳘स्मादरुणदूर्वा᳘ अभि᳘षुणुयात्॥  
य᳘द्यरुणदूर्वा न᳘ विन्दे᳘युः॥  
अ᳘पि या᳘नेव कां᳘श्च ह᳘रितान्कुशा᳘नभि᳘षुणुयात्तत्राप्ये᳘कामेव गां᳘ दद्याद᳘थावभृथा᳘देवो᳘दे᳘त्य पु᳘नर्दीक्षेत पुनर्यज्ञो ह्ये᳘व त᳘त्र प्रा᳘यश्चित्तिरि᳘ति नु᳘ सोमापहृता᳘नाम्॥  
अ᳘थ कलशदि᳘राम्॥  
य᳘दि कल᳘शो दीर्येता᳘नुलिप्सध्वमि᳘ति ब्रूयात्स य᳘द्यनुल᳘भेरन्प्रसृतमात्रं᳘ वाञ्जलिमात्रं᳘ वा त᳘दन्यैरेकधनैरभ्युन्नी᳘य यथाप्रभा᳘वम् प्र᳘चरेयुर्य᳘द्यु ना᳘नुल᳘भेरन्नाग्रयण᳘स्यैव᳘ प्रस्क᳘न्द्यान्यैरे᳘कधनैरभ्युन्नी᳘य यथाप्रभा᳘वम् प्र᳘चरेयुः स यद्य᳘नीतासु द᳘क्षिणासु कल᳘शो दीर्ये᳘त तत्राप्ये᳘कामेव गां᳘ दद्याद᳘थावभृथा᳘देवो᳘दे᳘त्य पु᳘नर्दीक्षेत पुनर्यज्ञो ह्ये᳘व त᳘त्र प्रा᳘यश्चित्तिरि᳘ति नु᳘ कलशदि᳘राम्॥  
अ᳘थ सोमातिरिक्ता᳘नाम्॥  
य᳘द्यग्निष्टोम᳘मतिरिच्ये᳘त पूतभृ᳘त एवो᳘क्थ्यं᳘ गृह्णीयाद्य᳘द्युक्थ्य᳘मतिरिच्ये᳘त षोडशि᳘नमु᳘पेयुर्य᳘दि षोडशि᳘नमतिरिच्ये᳘त रा᳘त्रिमु᳘पेयुर्य᳘दि रा᳘त्रिमतिरिच्येता᳘हरु᳘पेयुर्नेत्त्वे᳘वा᳘तीरेको᳘ ऽस्ति॥  
