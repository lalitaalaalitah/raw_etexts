
भक्षयित्वा᳘ समु᳘पहूताः स्म इ᳘त्युक्त्वो᳘त्तिष्ठति॥  
पुरोडाशबृगल᳘मादा᳘य तद्य᳘त्रैतदु᳘पसन्नो ऽछावाको᳘ ऽन्वा᳘ह त᳘दस्मै पुरोडाशबृगल᳘म् पाणा᳘वाद᳘धदाहा᳘छावाक व᳘दस्व य᳘त्ते वा᳘द्यमित्य᳘हीयत वा᳘ अछावाकः᳘॥  
त᳘मिन्द्राग्नी᳘ अनुस᳘मतनुताम्॥  
प्रजा᳘नाम् प्र᳘जात्यै त᳘स्मादैन्द्राग्नो᳘ ऽछावाकः स᳘ एते᳘न च हवि᳘षा य᳘दस्मा एत᳘त्पुरोडाशबृगल᳘म् पाणा᳘वाद᳘धात्येते᳘न चार्षेये᳘ण य᳘देत᳘दन्वा᳘ह ते᳘नानुस᳘मश्नुते॥  
स वै᳘ सन्ने᳘ ऽछावाके᳘॥  
ऋतुग्रहै᳘श्चरति तद्य᳘त्सन्ने᳘ ऽछावाक᳘ ऋतुग्रहैश्च᳘रति मिथुनं वा᳘ अछावाक᳘ ऐन्द्राग्नो ह्य᳘छावाको द्वौ ही᳘न्द्राग्नी᳘ द्वन्द्वं हि᳘ मिथुन᳘म् प्रज᳘ननं स एत᳘स्मान्मिथुना᳘त्प्रज᳘ननादृतू᳘न्त्संवत्सरं प्र᳘जनयति॥  
य᳘द्वेव᳘ सन्ने᳘ ऽछावाके᳘॥  
ऋतुग्रहैश्च᳘रति स᳘र्वं वा᳘ ऋत᳘वः संवत्सरः स᳘र्वमेवै᳘तत्प्र᳘जनयति त᳘स्मात्सन्ने᳘ ऽछावाक᳘ ऋतुग्रहै᳘श्चरति॥  
तान्वै द्वा᳘दश गृह्णीयात्॥  
द्वा᳘दश वै मा᳘साः संवत्सर᳘स्य त᳘स्माद्द्वा᳘दश गृह्णीयाद᳘थो अ᳘पि त्र᳘योदश गृह्णीयाद᳘स्ति त्रयोदशो मा᳘स इ᳘ति द्वा᳘दश त्वे᳘व᳘ गृह्णीयादेषै᳘व᳘ सम्प᳘त्॥  
द्रोणकलशा᳘द्गृह्णाति॥  
प्रजा᳘पतिर्वै᳘ द्रोणकलशः स᳘ एत᳘स्मात्प्रजा᳘पतेरृतू᳘न्त्संवत्सरम् प्र᳘जनयति॥  
उभय᳘तोमुखाभ्याम् पा᳘त्राभ्यां गृह्णाति॥  
कु᳘तस्त᳘योर᳘न्ता ये᳘ उभय᳘तोमुखे त᳘स्मादय᳘मन्तः᳘ संवत्सरः प᳘रिप्लवते तं᳘ गृहीत्वा न᳘ सादयति त᳘स्मादयम᳘सन्नः संवत्सरः॥  
नानुवाक्या᳘म᳘न्वाह॥  
ह्व᳘यति वा᳘ अनुवाक्य᳘या᳘गतो ह्ये᳘वा᳘य᳘मृतुर्य᳘दि दि᳘वा य᳘दि न᳘क्तं ना᳘नुव᳘षट्करोति ने᳘दृतू᳘नववृण᳘जा इ᳘ति सहै᳘व᳘ प्रथमौ ग्र᳘हौ गृह्णीतः᳘ सहो᳘त्तमा᳘विद᳘मेवै᳘तत्स᳘र्वं संवत्सरे᳘ण प᳘रिगृह्णीतस्त᳘दिदं स᳘र्वं संवत्सरे᳘ण प᳘रिगृहीतम्॥  
नि᳘रेवा᳘न्यतरः क्रामति॥  
प्रा᳘न्यतरः᳘ पद्यते त᳘स्मादिमे᳘ ऽन्व᳘ञ्चो मा᳘सा यन्त्य᳘थ य᳘दुभौ᳘ वा सह᳘ निष्क्रा᳘मेतामुभौ᳘ वा सह᳘ प्रप᳘द्येयाताम् पृ᳘थगु हैवे᳘मे मा᳘सा ईयुस्त᳘स्मान्नि᳘रेवा᳘न्यतरः क्रा᳘मति प्रा᳘न्यतरः᳘ पद्यते॥  
तौ वा᳘ ऋतुने᳘ति षट् प्र᳘चरतः॥  
त᳘द्देवा अ᳘हर᳘सृजन्तर्तु᳘भिरि᳘ति चतुस्तद्रा᳘त्रिमसृजन्त स य᳘द्धैता᳘वदेवा᳘भविष्यद्रा᳘त्रिर्है᳘वाभविष्यन्न व्य᳘यवत्स्यत्॥  
तौ᳘ वा ऋतुने᳘त्युप᳘रिष्टाद्द्वि᳘श्चरतः॥  
त᳘द्देवाः᳘ पुर᳘स्ताद᳘हरददुस्त᳘स्मादिद᳘मद्या᳘हर᳘थ रा᳘त्रिर᳘थ श्वो᳘ ऽहर्भविता᳘॥  
ऋतुने᳘ति वै᳘ देवाः᳘॥  
मनुष्या᳘न᳘सृजन्तर्तु᳘भिरि᳘ति पशून्त्स यत्तन्म᳘ध्ये ये᳘न पशून᳘सृजन्त त᳘स्मादिमे᳘ पश᳘व उभय᳘तः प᳘रिगृहीता व᳘शमु᳘पेता मनुष्याणाम्॥  
तौ वा᳘ ऋतुने᳘ति ष᳘ट् प्रच᳘र्य॥  
इतर᳘था पा᳘त्रे विप᳘र्यस्येते ऋतु᳘भिरि᳘ति चतु᳘श्चरित्वे᳘तर᳘था पा᳘त्रे विप᳘र्यस्येते अन्यतर᳘त एव त᳘द्देवा अ᳘हर᳘सृजन्तान्यतर᳘तो रा᳘त्रिमन्यतर᳘त एव त᳘द्देवा᳘ मनुष्या᳘न᳘सृजन्तान्यतर᳘तः पशू᳘न्॥  
अथा᳘तो गृह्णा᳘त्येव᳘॥  
उपयाम᳘गृहीतो ऽसि म᳘धवे त्वे᳘त्येवा᳘ध्वर्यु᳘र्गृह्णा᳘त्युपयामगृहीतो ऽसि मा᳘धवाय त्वे᳘ति प्रतिप्रस्थातै᳘ता᳘वेव वा᳘सन्तिकौ स य᳘द्वसन्त ओ᳘षधयो जा᳘यन्ते व᳘नस्प᳘तयः पच्य᳘न्ते ते᳘नो हैतौ म᳘धुश्च मा᳘धवश्च॥  
उपयाम᳘गृहीतो ऽसि॥  
शुक्रा᳘य त्वे᳘त्येवा᳘ध्वर्यु᳘र्गृह्णा᳘त्युपयाम᳘गृहीतो ऽसि शु᳘चये त्वे᳘ति प्रतिप्रस्थातै᳘ता᳘वेव ग्रै᳘ष्मौ स य᳘देत᳘योर्ब᳘लिष्ठं त᳘पति ते᳘नो हैतौ᳘ शुक्र᳘श्च शु᳘चिश्च॥  
उपयाम᳘गृहीतो ऽसि न᳘भसे त्वे᳘त्येवा᳘ध्वर्यु᳘र्गृह्णा᳘त्युपयाम᳘गृहीतो ऽसि नभस्या᳘य त्वे᳘ति प्रतिप्रस्थातै᳘ता᳘वेव वा᳘र्षिकावमु᳘तो वै᳘ दिवो᳘ वर्षति ते᳘नो हैतौ न᳘भश्च नभस्य᳘श्च॥  
उपयाम᳘गृहीतो ऽसि॥  
इषे त्वे᳘त्येवा᳘ध्वर्यु᳘र्गृह्णा᳘त्युपयाम᳘गृहीतो ऽस्यूर्जे त्वे᳘ति प्रतिप्रस्था᳘तैता᳘वेव᳘ शारदौ स य᳘छरद्यूर्ग्र᳘स ओ᳘षधयः पच्य᳘न्ते ते᳘नो हैता᳘विष᳘श्चोर्ज᳘श्च॥  
उपयाम᳘गृहीतो ऽसि स᳘हसे त्वे᳘त्येवा᳘ध्वर्यु᳘र्गृह्णा᳘त्युपयाम᳘गृहीतो ऽसि सहस्या᳘य त्वे᳘ति प्रतिप्रस्थातै᳘ता᳘वेव है᳘मन्तिकौ स य᳘द्धेमन्त᳘ इमाः᳘ प्रजाः स᳘हसेव स्वं व᳘शमुपन᳘यते ते᳘नो हैतौ स᳘हश्च सहस्य᳘श्च॥  
उपयाम᳘गृहीतो ऽसि त᳘पसे त्वे᳘त्येवा᳘ध्वर्यु᳘र्गृह्णा᳘त्युपयाम᳘गृहीतो ऽसि तपस्या᳘य त्वे᳘ति प्रतिप्रस्थातै᳘ता᳘वेव᳘ शैशिरौ स य᳘देत᳘योर्ब᳘लिष्ठं श्या᳘यति ते᳘नो हैतौ त᳘पश्च तपस्य᳘श्च॥  
उपयामि᳘गृहीतो ऽसि॥  
अंहसस्पत᳘ये त्वे᳘ति त्रयोदशं ग्र᳘हं गृह्णाति य᳘दि त्रयोदशं᳘ गृह्णीयाद᳘थ प्रतिप्रस्थाता᳘ध्वर्योः पा᳘त्रे संस्रवम᳘वनयत्यध्वर्यु᳘र्वा प्रतिप्रस्थातुः पा᳘त्रे संस्रवम᳘वनयत्या᳘हरति भक्ष᳘म्॥  
अ᳘थ प्रतिप्रस्थाता᳘भक्षितेन पा᳘त्रेण॥  
ऐन्द्राग्नं ग्र᳘हं गृह्णाति तद्यद᳘भक्षितेन पा᳘त्रेणैन्द्राग्नं ग्र᳘हं गृह्णा᳘ति न वा᳘ ऋतुग्रहा᳘णामनुव᳘षट्कुर्वन्त्येते᳘भ्यो वा᳘ ऐन्द्राग्नं ग्र᳘हं ग्रहीष्य᳘न्भवति त᳘दस्यैन्द्राग्ने᳘नैवा᳘नुव᳘षट्कृता भवन्ति॥  
य᳘द्वेवै᳘न्द्राग्नं ग्र᳘हं गृह्णा᳘ति॥  
स᳘र्वं वा᳘ इदम् प्रा᳘जीजनद्य᳘ ऋतुग्रहान᳘ग्रहीत्स᳘ इदं स᳘र्वम् प्रजन᳘य्येद᳘मेवै᳘तत्स᳘र्वम् प्राणोदान᳘योः प्र᳘तिष्ठापयति त᳘दिदं स᳘र्वम् प्राणोदान᳘योः प्र᳘तिष्ठितमिन्द्राग्नी हि प्राणोदाना᳘विमे हि द्या᳘वापृथिवी᳘ प्राणोदाना᳘वन᳘योर्हीदं स᳘र्वम् प्र᳘तिष्ठितम्॥  
य᳘द्वेवै᳘न्द्राग्नं ग्र᳘हं गृह्णा᳘ति॥  
स᳘र्वं वा᳘ इदम् प्रा᳘जीजनद्य᳘ ऋतुग्रहान᳘ग्रहीत्स᳘ इदं स᳘र्वम् प्रजन᳘य्यास्मि᳘न्नेवै᳘तत्स᳘र्वस्मिन्प्राणादानौ᳘ दधाति ता᳘विमा᳘वस्मिन्त्स᳘र्वस्मिन्प्राणोदानौ᳘ हितौ᳘॥  
अथा᳘तो गृह्णा᳘त्येव᳘॥  
इ᳘न्द्राग्नी आ᳘गतं सुतं᳘ गीर्भिर्न᳘भो व᳘रेण्यम्॥  
अस्य᳘ पातं धिये᳘षिता᳘॥  
उपयाम᳘गृहीतो ऽसीन्द्राग्नि᳘ यां त्वैष᳘ ते यो᳘निरिन्द्राग्नि᳘भ्यां त्वे᳘ति सादयतीन्द्राग्नि᳘भ्यां ह्ये᳘नं गृह्णा᳘ति॥  
अ᳘थ वैश्वदेवं ग्र᳘हं गृह्णाति॥  
स᳘र्वं वा᳘ इदम् प्रा᳘जीजनद्य᳘ ऋतुग्रहान᳘ग्रहीत्स य᳘द्धैता᳘वदेवा᳘भविष्यद्या᳘वत्या हैवा᳘ग्रे प्रजाः᳘ सृष्टास्ता᳘वत्यो हैवा᳘भविष्यन्न प्रा᳘जनिष्यन्त॥  
अ᳘थ य᳘द्वैश्वदेवं ग्र᳘हं गृह्णा᳘ति॥  
इद᳘मेवै᳘तत्स᳘र्वमिमाः᳘ प्रजा᳘ यथायथं व्य᳘वसृजति त᳘स्मादिमाः᳘ प्रजाः पु᳘नरभ्यावर्तम् प्र᳘जायन्ते शुक्रपात्रे᳘ण गृह्णात्येष वै᳘ शुक्रो य᳘ एष त᳘पति त᳘स्य ये᳘ रश्म᳘यस्ते वि᳘श्वे देवास्त᳘स्माछुक्रपात्रे᳘ण गृह्णाति॥  
अथा᳘तो गृह्णा᳘त्येव᳘॥  
ओ᳘मासश्चर्षणीर्धतो वि᳘श्वे देवास आ᳘गत दाश्वां᳘सो दा᳘शुषः सुत᳘म् उपयाम᳘गृहीतो ऽसि वि᳘श्वेभ्यस्त्वा देवे᳘भ्य एष᳘ ते यो᳘निर्वि᳘श्वेभ्यस्त्वा देवे᳘भ्य इ᳘ति सादयति वि᳘श्वेभ्यो ह्ये᳘नं देवे᳘भ्यो गृह्णा᳘ति॥  
गृणा᳘ति ह वा᳘ एतद्धो᳘ता यछं᳘सति॥  
त᳘स्मा एत᳘द्गृणते प्र᳘त्येवा᳘ध्वर्युरा᳘गृणाति त᳘स्मात्प्रतिगरो ना᳘म॥  
तं वै प्रा᳘ञ्चमासीनमा᳘ह्वयते॥  
स᳘र्वे वा᳘ अन्य᳘ उद्गातुः प्रा᳘ञ्च आ᳘र्त्विज्यं कुर्वन्ति त᳘थो हास्यैतत्प्रा᳘गेवा᳘र्त्विज्यं कृत᳘म् भवति॥  
प्रजा᳘पतिर्वा᳘ उद्गाताः᳘॥  
योषर्ग्घो᳘ता स᳘ एत᳘त्प्रजापतिरुद्गाता यो᳘षायामृचि हो᳘तरि रे᳘तः सिञ्चति य᳘त्स्तुते तद्धो᳘ता शस्त्रे᳘ण प्र᳘जनयति त᳘छ्यति य᳘थायम् पु᳘रुषः शितस्तद्य᳘देनछ्य᳘ति त᳘स्माछस्त्रं ना᳘म॥  
त᳘दुपपल्य᳘य्य प्र᳘तिगृणाति॥  
इद᳘मेवै᳘तद्रे᳘तः सिक्त᳘मुपनि᳘मदत्य᳘थ यत्प᳘राङ् ति᳘ष्ठन्प्रतिगृणीयात्प᳘रागु हैवै᳘तद्रे᳘तः सिक्तम् प्र᳘णश्येत्तन्न प्र᳘जायेत सम्य᳘ञ्चा उ चैवै᳘त᳘द्भूत्वै᳘तद्रे᳘तः सिक्तम् प्र᳘जनयतः॥  
यात᳘यामानि वै᳘ देवैश्छ᳘न्दांसि॥  
छ᳘न्दोभिर्हि᳘ देवाः᳘ स्वर्गं᳘ लोकं᳘ समा᳘श्नुवत म᳘दो वै᳘ प्रतिगरो यो वा᳘ ऋचि म᳘दो यः सा᳘मन्रसो वै स तच्छ᳘न्दःस्वेवै᳘तद्र᳘सं दधात्य᳘यातयामानि करोति तैर᳘यातयामैर्यज्ञं᳘ तन्वते॥  
त᳘स्माद्य᳘द्यर्धर्चशः शं᳘सेत्॥  
अर्धर्चे᳘ ऽर्धर्चे प्र᳘तिगृणीयाद्य᳘दि पछः शं᳘सेत्पदे᳘-पदे प्र᳘तिगृणीयाद्य᳘त्र वै शं᳘सन्नवा᳘निति त᳘दसुररक्षसा᳘नि यज्ञ᳘मन्व᳘वचरन्ति त᳘त्प्रतिगरे᳘ण सं᳘दधाति नाष्ट्रा᳘णां र᳘क्षसाम᳘नन्ववचाराय य᳘जमानस्यो चैवै᳘त᳘द्भ्रातृव्यलोकं᳘ छिनत्ति॥  
च᳘तुरक्षराणि ह वा अ᳘ग्रे छ᳘न्दांस्यासुः॥  
त᳘तो ज᳘गती सो᳘मम᳘छापतत्सा त्री᳘ण्य्क्ष᳘राणि हित्वा᳘जगाम त᳘तस्त्रिष्टुप्सो᳘मम᳘छापतत्सै᳘कमक्ष᳘रं हित्वा᳘जगाम त᳘तो गायत्री सो᳘मम᳘छापतत्सै᳘ता᳘नि चाक्ष᳘राणि ह᳘रन्त्या᳘गच्छत्सो᳘मं च त᳘तो ऽष्टा᳘क्षरा गायत्र्य᳘भवत्त᳘स्मादाहुरष्टा᳘क्षरा गायत्री᳘ति॥  
त᳘या प्रातःसवन᳘मतन्वत॥  
त᳘स्माद्गायत्रं᳘ प्रातःसवनं त᳘यैव मा᳘ध्यन्दिनं स᳘वनमतन्वत तां᳘ ह त्रिष्टु᳘बुवाचो᳘प त्वाहमा᳘यानि त्रिभि᳘रक्ष᳘रैरु᳘प मा ह्वयस्व मा᳘ मा यज्ञा᳘दन्त᳘र्गा इ᳘ति तथे᳘ति तामु᳘पाह्वयत त᳘त ए᳘कादशाक्षरा त्रिष्टु᳘बभवत्तस्मादाहुस्त्रै᳘ष्टुभम् मा᳘ध्यन्दिनं स᳘वनमि᳘ति॥  
त᳘यैव᳘ तृतीयसवन᳘मतन्वत॥  
तां᳘ ह ज᳘गत्युवाचो᳘प त्वाहमा᳘यान्ये᳘केनाक्ष᳘रेणो᳘प सा ह्वयस्व मा᳘ मा यज्ञा᳘दन्त᳘र्गा इ᳘ति तथे᳘ति तामु᳘पाह्वयत त᳘तो द्वा᳘दशाक्षरा ज᳘गत्यभवत्त᳘स्मादाहुर्जा᳘गतं तृतीयसवनमि᳘ति॥  
त᳘दाहुः॥  
गायत्रा᳘णि वै स᳘र्वाणि स᳘वनानि गायत्री ह्ये᳘वै᳘त᳘दुपसृज᳘मानैदि᳘ति त᳘स्मात्सं᳘सिद्धम् प्रातःसवने प्र᳘तिगृणीयात्सं᳘सिद्धा हि᳘ गायत्र्या᳘गच्छत्सकृ᳘न्मद्वन्मा᳘ध्यन्दिने स᳘वन ए᳘कं हि सा᳘क्ष᳘रं हित्वा᳘गच्छत्ते᳘नैवै᳘नामेतत्स᳘मर्धयति कृत्स्नां᳘ करोति॥  
य᳘त्र त्रिष्टु᳘भः शस्य᳘न्ते॥  
त्रि᳘मद्वत्तृतीयसवने त्री᳘णि हि सा᳘क्ष᳘राणि हित्वा᳘गच्छत्तै᳘रेवै᳘नामेतत्स᳘मर्धयति कृत्स्नां᳘ करोति॥  
य᳘त्र द्यावापृथिव्यं᳘ शस्य᳘ते॥  
इमे᳘ ह वै द्या᳘वापृथिवी᳘ इमाः᳘ प्रजा उ᳘पजीवन्ति त᳘दन᳘योरेवै᳘तद्द्या᳘वापृथिव्यो र᳘सं दधाति ते र᳘सवत्या उपजीवनी᳘ये इमाः᳘ प्रजा उ᳘पजीवन्ति स वा ओमि᳘त्येव प्र᳘तिगृणीयात्तद्धि᳘ सत्यं त᳘द्देवा᳘ विदुः॥  
तद्धै᳘के॥  
ओ᳘थामो᳘दैव वागि᳘ति प्र᳘तिगृणन्ति वा᳘क्प्रतिगर᳘ एतद्वा᳘चमु᳘पाप्नुम इ᳘ति व᳘दन्तस्त᳘दु त᳘था न᳘ कुर्याद्य᳘था वै क᳘था च प्रतिगृणात्यु᳘पाप्तैवा᳘स्य वा᳘ग्भवति वाचा हि᳘ प्रतिगृणा᳘ति त᳘स्मादोमि᳘त्येव प्र᳘तिगृणीयात्तद्धि᳘ सत्यं त᳘द्देवा᳘ विदुः॥  
इहा᳘ इहा इ᳘त्यभि᳘षुणोति॥  
इ᳘न्द्रमेवै᳘तदा᳘च्यावयति बृह᳘द्बृहदिती᳘न्द्रमेवै᳘तदा᳘च्यावयति॥  
स᳘ शुक्रा᳘मन्थि᳘नौ प्रथमौ᳘ गृह्णाति॥  
शुक्र᳘वद्ध्ये᳘तत्स᳘वनम᳘थाग्रयणं स᳘र्वेषु ह्ये᳘ष स᳘वनेषु गृह्यते᳘ ऽथ मरुत्वती᳘यम᳘थोक्थ्यमुक्था᳘नि ह्य᳘त्रा᳘पि भ᳘वन्ति॥  
तद्धै᳘के॥  
उक्थ्यं᳘ गृहीत्वा᳘थ मरुत्वती᳘यं गृह्णन्ति त᳘दु तथा न᳘ कुर्यान्मरुत्वती᳘यमेव᳘ गृहीत्वा᳘थोक्थ्यं᳘ गृह्णीयात्॥  
तान्वा᳘ एता᳘न्॥  
प᳘ञ्च ग्र᳘हान्गृह्णात्येष वै व᳘ज्रो यन्मा᳘ध्यन्दिनः प᳘वमानस्त᳘स्मात्पञ्चदशः प᳘ञ्चसामा भवति पञ्चदशो हि व᳘ज्रः स᳘ एतैः᳘ पञ्च᳘भिर्ग्र᳘हैः प᳘ञ्च वा᳘ इमा᳘ अङ्गु᳘लयो ऽङ्गु᳘लिभिर्वै प्र᳘हरति॥  
इ᳘न्द्रो वृत्रा᳘य व᳘ज्रम् प्र᳘जहार॥  
स᳘ वृत्र᳘म् पाप्मा᳘नं हत्वा वि᳘जिते᳘ ऽभये ऽनाष्ट्रे द᳘क्षिणा निनाय त᳘स्माद᳘प्येत᳘र्हि यदै᳘वै᳘ते᳘न मा᳘ध्यन्दिनेन प᳘वमानेन स्तुवते᳘ ऽथ वि᳘जिते᳘ ऽभये ऽनाष्ट्रे द᳘क्षिणा नीयन्ते त᳘थो एवै᳘ष᳘ एतैः᳘ पञ्च᳘भिर्ग्र᳘हैः पाप्म᳘ने द्विषते भ्रातृव्याय व᳘ज्रम् प्र᳘हरति स᳘ वृत्र᳘म् पाप्मा᳘नं हत्वा वि᳘जिते᳘ ऽभये नाष्ट्रे द᳘क्षिणा नयति त᳘स्माद्वा एतान्प᳘ञ्च ग्र᳘हान्गृह्णाति॥  
तद्य᳘न्मरुत्वती᳘यान्गृह्णा᳘ति॥  
एत᳘द्वा इ᳘न्द्रस्य नि᳘ष्केवल्यं स᳘वनं यन्मा᳘ध्यन्दिनं स᳘वनं ते᳘न वृत्र᳘मजिघा᳘सत्ते᳘न व्य᳘जिगीषत मरु᳘तो वा इ᳘त्यश्वत्थे᳘ ऽपक्र᳘म्य तस्थुः क्षत्रं वा इ᳘न्द्रो वि᳘शो मरु᳘तो विशा वै᳘ क्षत्रि᳘यो ब᳘लवान्भवति त᳘स्मादा᳘श्वत्थे ऋतुपात्रे᳘ स्यातां कार्ष्मर्यम᳘ये त्वे᳘व᳘ भवतः॥  
तानि᳘न्द्र उपमन्त्रयां᳘ चक्रे॥  
उ᳘प मा᳘वर्तध्वं युष्मा᳘भिर्ब᳘लेन वृत्रं᳘ हनानी᳘ति ते᳘ होचुः किं᳘ नस्त᳘तः स्यादि᳘ति ते᳘भ्य एतौ᳘ मरुत्वती᳘यौ ग्र᳘हावगृह्णात्॥  
ते᳘ होचुः॥  
अपनिधा᳘यैनमो᳘ज उपा᳘वर्तामहा इ᳘ति त᳘ एनमपनिधा᳘यैवौ᳘ज उपा᳘ववृतुस्तद्वा इ᳘न्द्रो ऽस्पुणुतापनिधा᳘य वै मौ᳘ज उपा᳘वृतन्नि᳘ति॥  
स᳘ होवाच॥  
सहै᳘व मौ᳘जसोपा᳘वर्तध्वमि᳘ति ते᳘भ्यो वै᳘ नस्तृती᳘यं ग्र᳘हं गृहाणे᳘ति ते᳘भ्य एतं᳘ तृती᳘यं ग्र᳘हमगृह्णादुपयाम᳘गृहीतो ऽसि मरु᳘तां त्वौ᳘जस इ᳘ति त᳘ एनं सहै᳘वौ᳘जसोपा᳘वर्तन्त तैर्व्य᳘जयत तै᳘र्वृत्र᳘महन्क्षत्रं वा इ᳘न्द्रो वि᳘शो मरु᳘तो विशा वै᳘ क्षत्रि᳘यो ब᳘लवान्भवति त᳘त्क्षत्र᳘ एवै᳘तद्ब᳘लं दधाति त᳘स्मान्मरुत्वती᳘यान्गृह्णाति॥  
स वा इ᳘द्रायैव᳘ मरु᳘त्वते गृह्णीयात्॥  
ना᳘पि मरु᳘द्भ्यः स यद्धा᳘पि मरु᳘द्भ्यो गृह्णीया᳘त्प्रत्युद्यामि᳘नीं ह क्षत्रा᳘य वि᳘शं कुर्याद᳘थैतदि᳘न्द्रमेवा᳘नु मरु᳘त आ᳘भजति त᳘त्क्षत्रा᳘यैवै᳘तद्वि᳘शं कृतानुकराम᳘नुवर्त्मानं करोति त᳘स्मादि᳘न्द्रायैव᳘ मरु᳘त्वते गृह्णीयान्ना᳘पि मरु᳘द्भ्यः॥  
अपक्रमा᳘दु हैवै᳘षामेत᳘द्बिभयां᳘ चकार॥  
य᳘दिमे मन्ना᳘पक्रा᳘मेयुर्यन्ना᳘न्य᳘द्ध्रिये᳘रन्नि᳘ति ता᳘नेवै᳘तद᳘नपक्रमिणो ऽकुरुत त᳘स्मादि᳘न्द्रायैव᳘ मरु᳘त्वते गृह्णीयान्ना᳘पि मरु᳘द्भ्यः॥  
ऋतुपात्रा᳘भ्यां गृह्णाति॥  
ऋत᳘वो वै संवत्सरो यज्ञस्ते᳘ ऽदः᳘ प्रातःसवने᳘ प्रत्य᳘क्षम᳘वकल्प्यन्ते य᳘दृतुग्रहा᳘न्गृह्णात्य᳘थैत᳘त्परो᳘ ऽक्षम् मा᳘ध्यन्दिने स᳘वने᳘ ऽवकल्पयन्ते यदृतुपात्रा᳘भ्याम् मरुत्वती᳘यान्गृह्णा᳘ति वि᳘शो वै᳘ मरुतो᳘ ऽन्नं वै वि᳘श ऋत᳘वो वा᳘ इदं स᳘र्वमन्ना᳘द्यम् पचन्ति त᳘स्मादृतुपात्रा᳘भ्याम् मरुत्वती᳘यान्गृह्णाति॥  
अथा᳘तो गृह्णा᳘त्येव᳘॥  
इ᳘न्द्र मरुत्व इह᳘ पाहि सो᳘मं य᳘था शार्याते अ᳘पिबः सुत᳘स्य॥  
त᳘व प्र᳘णीती त᳘व शूर श᳘र्मन्ना᳘विवासन्ति कव᳘यः सुयज्ञाः᳘॥  
उपयाम᳘गृहीतो ऽसी᳘न्द्राय त्वामरु᳘त्वत एष᳘ ते यो᳘निरि᳘न्द्राय त्वा मरु᳘त्वते॥  
मरु᳘त्वन्तं वृषभ᳘म्॥  
वावृधानम᳘कवारिं दिव्यं᳘ शासमि᳘न्द्रम् विश्वासा᳘हम᳘वसे नू᳘तनायोग्रं᳘ सहोदा᳘मिह तं᳘ हुवेम॥  
उपयाम᳘गृहीतो ऽसी᳘न्द्राय त्वा मरु᳘त्वत एष᳘ ते यो᳘निरि᳘न्द्राय त्वा मरु᳘त्वते उपयाम᳘गृहीतो ऽसि मरु᳘तां त्वौ᳘जस इ᳘ति तृती᳘यं ग्र᳘हं गृह्णाति॥  
अ᳘थ महेन्द्रं ग्र᳘हं गृह्णाति॥  
पाप्म᳘ना वा᳘ एतदि᳘न्द्रः सं᳘सृष्टो ऽभूद्य᳘द्विशा᳘ मरु᳘द्भिः स य᳘था विजय᳘स्य का᳘माय विशा᳘ समाने पा᳘त्रे ऽश्नीया᳘देवं तद्य᳘दस्मा एत᳘म् मरु᳘द्भिः समानं ग्र᳘हम᳘गृह्णन्॥  
तं᳘ देवाः᳘॥  
स᳘र्वस्मिन्वि᳘जिते᳘ ऽभये ऽनाष्ट्रे य᳘थेषी᳘काम् मु᳘ञ्जाद्विवृहे᳘देवं स᳘र्वस्मात्पाप्म᳘नो व्य᳘वृहन्य᳘न्माहेन्द्रं ग्र᳘हम᳘गृह्णंस्त᳘थो एवै᳘ष᳘ एतद्य᳘थेषी᳘का वि᳘मुञ्जा स्या᳘देवं स᳘र्वस्मात्पाप्म᳘नो नि᳘र्मुच्यते य᳘न्माहेन्द्रं ग्र᳘हम् गृह्णा᳘ति॥  
य᳘द्वेव᳘ माहेन्द्रं ग्र᳘हं गृह्णा᳘ति॥  
इ᳘न्द्रो वा᳘ एष᳘ पुरा᳘ वृत्र᳘स्य बधाद᳘थ वृत्रं᳘ हत्वा य᳘था महाराजो᳘ विजिग्यान᳘ एव᳘म् महेन्द्रो᳘ ऽभवत्त᳘स्मान्माहेन्द्रं ग्र᳘हं गृह्णाति महा᳘न्तमु चैवै᳘नमेतत्ख᳘लु करोति वृत्र᳘स्य बधा᳘य त᳘स्माद्वेव᳘ माहेन्द्रं ग्र᳘हं गृह्णाति शु पात्रे᳘ण गृह्णात्येष वै᳘ शुक्रो य᳘ एष त᳘पत्येष᳘ उ एव᳘ महांस्त᳘स्माछुक्रपात्रे᳘ण गृह्णाति॥  
अथा᳘तो गृह्णा᳘त्येव᳘॥  
महां इ᳘न्द्रो नृवदा᳘ चर्षणिप्रा᳘ उत᳘ द्विब᳘र्हा अमिनः स᳘होभिः अस्मद्र्य᳘ग्वावृधे वीर्या᳘योरुः᳘ पृथुः सु᳘कृतः कर्तृ᳘भिर्भूत् उपयाम᳘गृहीतो ऽसि महेन्द्रा᳘य त्वैष᳘ ते यो᳘निर्महेन्द्रा᳘य त्वे᳘ति सादयति महेन्द्रा᳘य ह्ये᳘नं गृह्णा᳘ति॥  
अ᳘थोपाकृ᳘त्यैतां वा᳘चं वदति॥  
अ᳘भिषोतारो ऽभि᳘षुणुतौलूखलानु᳘द्वादयता᳘ग्नीदाशि᳘रं वि᳘नय सौम्य᳘स्य वित्तादि᳘ति ते वै᳘ तृतीयसवना᳘यैवा᳘भिषोता᳘रो ऽभिषुण्व᳘न्ति तृतीयसवना᳘यौलूखलानु᳘द्वादयन्ति तृतीयसवना᳘याग्नी᳘दाशि᳘रं वि᳘नयति तृतीयसवना᳘य सौम्यं᳘ चरुं᳘ श्रपयत्येते वै᳘ शुक्र᳘वती र᳘सवती स᳘वने य᳘त्प्रातःसवनं᳘ च मा᳘ध्यन्दिनं च स᳘वनम᳘थैतन्नि᳘र्धीतशुक्रं य᳘त्तृतीयसवनं त᳘देवैत᳘स्मान्माध्यन्दिनात्स᳘वनान्नि᳘र्मिमीते त᳘थो हास्यैत᳘छुक्र᳘वद्र᳘सवत्तृतीयसवन᳘म् भवति त᳘स्मादेताम᳘त्र वा᳘चं वदति॥  
घ्न᳘न्ति वा᳘ एत᳘द्यज्ञ᳘म्॥  
य᳘देनं तन्व᳘ते यन्न्वे᳘व रा᳘जानमभिषुण्व᳘न्ति तत्तं᳘ घ्नन्ति य᳘त्पशुं᳘ सञ्ज्ञप᳘यन्ति विशा᳘सति तत्तं᳘ घ्नन्त्युलूखलमुसला᳘भ्यां दृषदुपला᳘भ्यां हविर्यज्ञं᳘ घ्नन्ति॥  
स᳘ एष᳘ यज्ञो᳘ हतो न᳘ ददक्षे॥  
तं᳘ देवा द᳘क्षिणाभिरदक्षयंस्तद्य᳘देनं द᳘क्षिणाभिर᳘दक्षयंस्त᳘स्माद्द᳘क्षिणा ना᳘म तद्य᳘देवा᳘त्र यज्ञ᳘स्य हत᳘स्य व्य᳘थते त᳘देवा᳘स्यैतद्द᳘क्षिणाभिर्दक्षयत्य᳘थ स᳘मृद्ध एव᳘ यज्ञो᳘ भवति त᳘स्माद्द᳘क्षिणा ददाति॥  
तद्वै षड्द्वा᳘दशे᳘त्येव᳘ हविर्यज्ञे᳘ ददति॥  
न᳘ ह त्वे᳘वा᳘शतदक्षिणः सौ᳘म्यो ऽध्वरः᳘ स्यादेष वै᳘ प्रत्य᳘क्षं यज्ञो य᳘त्प्रजा᳘पतिः पु᳘रुषो वै᳘ प्रजा᳘पतेर्ने᳘दिष्ठं सो᳘ ऽयं᳘ शता᳘युः शत᳘तेजाः शत᳘वीर्यस्तं᳘ शते᳘नैव᳘ दक्ष᳘यति ना᳘शते᳘न त᳘स्मान्ना᳘शतदक्षिणः सौम्यो᳘ ऽध्वरः᳘ स्यान्नो᳘ हैवा᳘शतदक्षिणेन य᳘जमानस्यर्त्वि᳘क्स्यान्ने᳘दस्याक्षिभूर᳘सानि य᳘मिमे᳘ हनिष्य᳘न्त्येव न᳘ दक्षयिष्यन्ती᳘ति॥  
द्वया वै᳘ देवा᳘ देवाः᳘॥  
अ᳘हैव᳘ देवा अ᳘थ ये᳘ ब्राह्मणाः᳘ शुश्रुवां᳘सो ऽनूचानास्ते᳘ मनुष्यदेवास्ते᳘षां द्वेधाविभक्त᳘ एव᳘ यज्ञ आ᳘हुतय एव᳘ देवा᳘नां द᳘क्षिणा मनुष्यदेवा᳘नाम् ब्राह्मणा᳘नां शुश्रुवु᳘षामनूचाना᳘नामा᳘हुतिभिरेव᳘ देवा᳘न्प्रीणा᳘ति द᳘क्षिणाभिर्मनुष्यदेवा᳘न्ब्राह्मणा᳘ञ्छुश्रुवु᳘षो ऽनूचानांस्त᳘ एनमुभ᳘ये देवाः᳘ प्रीताः᳘ स्वर्गं᳘ लोक᳘मभि᳘वहन्ति॥  
ता वा᳘ एताः᳘॥  
ऋत्वि᳘जामेव द᳘क्षिणा अन्यं वा᳘ एत᳘ एत᳘स्यात्मा᳘नं सं᳘स्कुर्वन्त्येतं᳘ यज्ञ᳘मृङ्म᳘यं यजुर्म᳘यं सामम᳘यमाहुतिम᳘यं सो᳘ ऽस्यामु᳘ष्मिंलोक᳘ आत्मा᳘ भवति तद्ये मा᳘जीजनन्ते᳘ति त᳘स्मादृत्वि᳘ग्भ्य एव द᳘क्षिणा दद्यान्ना᳘नृत्विग्भ्यः॥  
अ᳘थ प्रतिपरे᳘त्य गा᳘र्हपत्यम्॥  
दक्षिणा᳘नि जुहोति स᳘ दशाहोमी᳘ये वा᳘ससि हि᳘रण्यम् प्रब᳘ध्यावधा᳘य जुहोति देवलोके मे᳘ ऽप्यसदि᳘ति वै᳘ यजते यो य᳘जते सो᳘ ऽस्यैष᳘ यज्ञो᳘ देवलोक᳘मेवा᳘भिप्रै᳘ति त᳘दनू᳘ची द᳘क्षिणा यां द᳘दाति सै᳘ति द᳘क्षिणामन्वार᳘भ्य य᳘जमानः॥  
च᳘तस्रो वै द᳘क्षिणाः॥  
हि᳘रण्यं गौर्वासो᳘ ऽश्वो न वै तद᳘वकल्पते यद᳘श्वस्य पा᳘दमवध्याद्य᳘द्वा गौः पा᳘दमवदध्यात्त᳘स्माद्दशाहोमी᳘ये वा᳘ससि हि᳘रण्यम् प्रब᳘ध्यावधा᳘य जुहोति॥  
सौरी᳘भ्यामृग्भ्यां᳘ जुहोति॥  
त᳘मसा वा᳘ असौ᳘ लोको᳘ ऽन्त᳘र्हितः स᳘ एते᳘न ज्यो᳘तिषा त᳘मो ऽपह᳘त्य स्वर्गं᳘ लोक᳘मुपसं᳘क्रामति त᳘स्मात्सौरी᳘भ्यामृग्भ्यां जुहोति॥  
स᳘ जुहोति॥  
उ᳘दु त्यं᳘ जातवे᳘दसं देवं᳘ वहन्ति केत᳘वः॥  
दृशे वि᳘श्वाय सू᳘र्यं स्वाहे᳘त्यत᳘या गायत्र्या᳘ गायत्री वा᳘ इय᳘म् पृथिवी से᳘य᳘म् प्रतिष्ठा त᳘दस्या᳘मेवै᳘त᳘त्प्रतिष्ठा᳘याम् प्र᳘तितिष्ठति॥  
अ᳘थ द्विती᳘यां जुहोति॥  
चित्रं᳘ देवा᳘नामु᳘दगाद᳘नीकं च᳘क्षुर्मित्र᳘स्य व᳘रुणस्याग्नेः᳘॥  
आ᳘प्रा द्या᳘वापृथिवी᳘ अन्त᳘रिक्षं सू᳘र्य आत्मा ज᳘गतस्तस्थु᳘षश्च स्वाहे᳘त्येत᳘या त्रिष्टु᳘भा लोक᳘मेवै᳘त᳘योपप्रै᳘ति॥  
अथा᳘ग्नीध्रे॥  
द्वे वै᳘कां वा जुहोति तद्य᳘दग्नावा᳘ग्नीध्रे द्वे वै᳘कां वा जुहो᳘त्यग्निर्वै᳘ पशूना᳘मीष्टे त᳘ एनमभि᳘तः परिणि᳘विशन्ते त᳘मेतया᳘हुत्या प्रीणाति सो᳘ ऽस्मै प्रीतो ऽनु᳘मन्यते तेना᳘नुमतां ददाति॥  
स᳘ जुहोति॥  
अ᳘ग्ने न᳘य मुप᳘था राये᳘ अस्मान्वि᳘श्वानि देव वयु᳘नानि विद्वा᳘न्॥  
युयोध्य᳘स्म᳘ज्जुहुराणमे᳘नो भू᳘यिष्ठां ते न᳘मौक्तिं विधेम स्वाहेत्य᳘थ यद्य᳘श्वं युक्तं वा᳘युक्तं वा दास्यन्त्स्याद᳘थ द्विती᳘यां जुहुयाद्य᳘द्यु न ना᳘द्रियेत॥  
स᳘ जुहोति॥  
अयं᳘ नो अग्निर्व᳘रिवस्कृणोत्वयम् मृ᳘धः पुर᳘ एतु प्रभिन्द᳘न् अयं वा᳘जान्जयतु वा᳘जसातावयं श᳘त्रून्जयतु ज᳘र्हृषाणः स्वाहे᳘ति वाजसा ह्य᳘श्वः॥  
अ᳘थ हि᳘रण्यमादा᳘य शा᳘लामभ्यै᳘ति॥  
द᳘क्षिणेन वे᳘दिं द᳘क्षिणा उ᳘पतिष्ठन्ते सो᳘ ऽग्रेण शा᳘लां ति᳘ष्ठन्नभि᳘मन्त्रयते रूपे᳘ण वो रूपमभ्या᳘गामि᳘ति न᳘ ह वा अ᳘ग्रे पश᳘वो दा᳘नाय चक्षमिरे ते᳘ ऽपनिधा᳘य स्वा᳘नि रुपा᳘णि श᳘रीरैः प्रत्यु᳘पातिष्ठन्त ता᳘नेत᳘द्देवाः स्वै᳘रेव᳘ रूपै᳘र्यज्ञस्या᳘र्धादु᳘पायंस्ते स्वा᳘नि रूपा᳘णि जानाना᳘ अभ्य᳘वायंस्ते᳘ रात᳘मनसो᳘ ऽलं दा᳘नायाभवंस्त᳘थो एवै᳘नानेष᳘ एतत्स्वै᳘रेव᳘ रूपै᳘र्यज्ञस्या᳘र्धादु᳘पैति ते स्वा᳘नि रूपा᳘णि जानाना᳘ अभ्य᳘वायन्ति ते᳘ रात᳘मनसो᳘ ऽलं दा᳘नाय भवन्ति॥  
तथो᳘ वो विश्व᳘वेदा वि᳘भजत्वि᳘ति॥  
ब्र᳘ह्म वै᳘ तुथस्त᳘देना ब्र᳘ह्मणा वि᳘भजति ब्र᳘ह्म वै᳘ दक्षिणी᳘यं चादक्षिणियं᳘ च वेद त᳘थो हास्यैता᳘ दक्षिणी᳘यायैव᳘ दत्ता᳘ भवन्ति नादक्षिणीया᳘य॥  
ऋत᳘स्य पथा प्रेते᳘ति॥  
यो वै᳘ देवा᳘नाम् पथै᳘ति स᳘ ऋत᳘स्य पथै᳘ति चन्द्र᳘दक्षिणा इ᳘ति त᳘देते᳘न ज्यो᳘तिषा यन्ति॥  
अ᳘थ स᳘दो ऽभ्यै᳘ति॥  
वि स्वः᳘ प᳘श्य व्य᳘न्तरिक्षमि᳘ति वि त्व᳘या द᳘क्षिणया लोकं᳘ ख्येषमि᳘त्येवै᳘त᳘दाह॥  
अ᳘थ स᳘दः प्रे᳘क्षते॥  
य᳘तस्व सदस्यै᳘रि᳘ति मा᳘ त्वा सदस्या᳘ अ᳘तिरिक्षते᳘त्येवै᳘त᳘दाह॥  
अ᳘थ हि᳘रण्यमादाया᳘ग्नीध्रमभ्यै᳘ति॥  
ब्राह्मण᳘मद्य᳘ विदेयम् पितृम᳘न्तम् पैतृमत्यमि᳘ति यो वै᳘ ज्ञातो᳘ ज्ञातकुली᳘नः स᳘ पितृमा᳘न्पैतृमत्यो या वै᳘ ज्ञाताया᳘पि कतिपयीर्द᳘क्षिणा द᳘दाति ता᳘भिर्मह᳘ज्जयत्यृ᳘षिमार्षेयमि᳘ति यो वै᳘ ज्ञातो᳘ ऽनूचानः स ऋ᳘षिरार्षेयः᳘ सुधा᳘तुदक्षिणामि᳘ति स हि᳘ सुधा᳘तुदक्षिणः॥  
अ᳘थैव᳘मुपस᳘द्य॥  
अग्नी᳘धे हि᳘रण्यं ददात्यस्म᳘द्राता देवत्रा᳘ गच्छते᳘ति यां वै᳘ रात᳘मना अ᳘विचिकित्सन्द᳘क्षिणां द᳘दाति त᳘या मह᳘ज्जयति देवत्रा᳘ गच्छते᳘ति देवलोके मे᳘ ऽप्यसदि᳘ति वै᳘ यजते यो य᳘जते त᳘द्देवलोक᳘ एवै᳘नमेत᳘दपित्वि᳘नं करोति प्रदाता᳘रमा᳘विशते᳘ति मामा᳘विशते᳘त्येवै᳘त᳘दाह त᳘थो हास्मादेताः प᳘राच्यो न प्र᳘णश्यन्ति तद्य᳘दग्नी᳘धे प्रथमा᳘य द᳘क्षिणां द᳘दात्य᳘तो हि वि᳘श्वे देवा᳘ अमृतत्व᳘मपा᳘जयंस्त᳘स्मादग्नी᳘धे प्रथमा᳘य द᳘क्षिणां ददाति॥  
अ᳘थैव᳘मेवो᳘पस᳘द्य॥  
आत्रेया᳘य हि᳘रण्यं ददाति य᳘त्र वा᳘ अदः᳘ प्रातरनुवाक᳘मन्वाहुस्त᳘द्ध स्मैत᳘त्पुरा᳘ शंसन्त्य᳘त्रिर्वा ऋ᳘षीणां हो᳘तासा᳘थैतत्स᳘दो ऽसुरतमस᳘मभि᳘पुप्रुवे त ऋ᳘षयो᳘ त्रिमब्रुवन्ने᳘हि प्रत्य᳘ङ्ङिदं तमो᳘ ऽपजही᳘ति स᳘ एतत्तमो᳘ ऽपाहन्नयं वै ज्यो᳘तिर्य᳘ इदं त᳘मो ऽपाबधीदि᳘ति त᳘स्मा एतज्ज्यो᳘तिर्हि᳘रण्यं द᳘क्षिणामनयज्ज्यो᳘तिर्हि हि᳘रण्यं तद्वै स तत्ते᳘जसा वीर्ये᳘ण᳘र्षिस्तमो᳘ ऽपजघाना᳘थैष᳘ एते᳘नैवै᳘तज्ज्यो᳘तिषा तमो᳘ ऽपहन्ति त᳘स्मादात्रेया᳘य हि᳘रण्यं दधाति॥  
अ᳘थ ब्रह्म᳘णे॥  
ब्रह्मा हि᳘ यज्ञं᳘ दक्षिणतो᳘ ऽभिगोपायत्य᳘थोद्गात्रे᳘ ऽथ होत्रे᳘ ऽथाध्वर्यु᳘भ्यां हविर्धा᳘न आ᳘सीनाभ्याम᳘थ पु᳘नरे᳘त्य प्रस्तोत्रे᳘ ऽथ मैत्रावरुणाया᳘थ ब्राह्मणाछंसीने᳘ ऽथ पोत्रे᳘ ऽथ नेष्ट्रे᳘ ऽथाछावाकाया᳘थोन्नेत्रे᳘ ऽथ ग्रावस्तु᳘ते ऽथ सुब्रह्मण्या᳘यै प्रतिहर्त्र᳘ उत्तमा᳘य ददाति प्रतिहर्ता वा᳘ एष सो᳘ ऽस्मा एत᳘दन्ततः प्र᳘तिहरति त᳘थो हास्मादेताः प᳘राच्यो न प्र᳘णश्यन्ति॥  
अ᳘थाहे᳘न्द्राय मरु᳘त्वते᳘ ऽनुब्रूही᳘ति॥  
य᳘त्र वै᳘ प्रजा᳘पतिर᳘ग्रे ददौ तद्धे᳘न्द्र ईक्षां᳘ चक्रे स᳘र्वं वा᳘ अय᳘मिदं᳘ दास्यति ना᳘स्म᳘भ्यं किं᳘ चन प᳘रिशेक्ष्यती᳘ति स᳘ एतं व᳘ज्रमु᳘दयछदि᳘न्द्राय मरु᳘त्व᳘ते᳘ ऽनुब्रूहीत्य᳘दानाय त᳘तो ना᳘ददात्स᳘ एषो᳘ ऽप्येत᳘र्हि त᳘थैव व᳘ज्र उ᳘द्यम्यत इ᳘न्द्राय मरु᳘त्वते᳘ ऽनुब्रूहीत्य᳘दानाय त᳘तो न᳘ ददाति॥  
च᳘तस्रो वै द᳘क्षिणाः॥  
हि᳘रण्यमा᳘युरेवै᳘ते᳘नात्म᳘नस्त्रायत आ᳘युर्हि हि᳘रण्यं त᳘दग्न᳘य आ᳘ग्नीध्रं कुर्वते᳘ ऽददात्त᳘स्माद᳘प्येत᳘र्ह्यग्नी᳘धे हि᳘रण्यं दीयते॥  
अ᳘थ गौः᳘॥  
प्राण᳘मेवै᳘त᳘यात्म᳘नस्त्रायते प्राणो हि गौर᳘न्नं हि गौर᳘न्नं हि᳘ प्राणस्तां᳘ रुद्रा᳘य हो᳘त्रे ऽददात्॥  
अ᳘थ वा᳘सः॥  
त्व᳘चमेवै᳘ते᳘नात्म᳘नस्त्रायते त्वग्घि वा᳘सस्तद्बृ᳘हस्प᳘तय उद्गा᳘यते ऽददात्॥  
अथा᳘श्वः॥  
व᳘ज्रो वा अ᳘श्वो व᳘ज्रमेवै᳘त᳘त्पुरोगां᳘ कुरुते यमलोके मे᳘ ऽप्यसदि᳘ति वै᳘ यजते यो य᳘जते त᳘द्यमलोक᳘ एवै᳘नमेत᳘दपित्वि᳘नं करोति तं᳘ यमा᳘य ब्रह्म᳘णे ऽददात्॥  
स हि᳘रण्यम् प्र᳘त्येति॥  
अग्न᳘ये त्वा म᳘ह्यं व᳘रुणो ददात्वि᳘त्यग्न᳘ये ह्ये᳘तद्व᳘रुणो᳘ ऽदधात्सो ऽमृतत्व᳘मशीया᳘युर्दात्र᳘ एधि म᳘यो म᳘ह्यम् प्रतिग्रहीत्र इ᳘ति॥  
अ᳘थ गाम् प्र᳘त्येति॥  
रुद्रा᳘य त्वा म᳘ह्यं व᳘रुणो ददात्वि᳘ति रुद्रा᳘य ह्येतां व᳘रुणो᳘ ऽददात्सो᳘ ऽमृतत्व᳘मशीय प्राणो᳘ दात्र᳘ एधि व᳘यो म᳘ह्यम् प्रतिग्रहीत्र इ᳘ति॥  
अ᳘थ वा᳘सः प्र᳘त्येति॥  
बृ᳘हस्प᳘तये त्वा म᳘ह्यं व᳘रुणो ददात्वि᳘ति बृ᳘हस्प᳘तये ह्ये᳘तद्व᳘रुणो ऽददात्सो᳘ ऽमृतत्व᳘मशीय त्व᳘ग्दात्र᳘ एधि म᳘यो म᳘ह्यम् प्रतिग्रहीत्र इ᳘ति॥  
अथा᳘श्वम् प्र᳘त्येति॥  
यमा᳘य त्वा म᳘ह्यं व᳘रुणो ददात्वि᳘ति यमा᳘य ह्ये᳘तं व᳘रुणो᳘ ऽददात्सो᳘ ऽमृतत्व᳘मशीय ह᳘यो दात्र᳘ एधि व᳘यो म᳘ह्यम् प्रतिग्रहीत्र इ᳘ति॥  
अ᳘थ य᳘दन्यद्द᳘दाति॥  
का᳘मेनैव त᳘द्ददातीदम् मे᳘ ऽप्यमु᳘त्रासादि᳘ति तत्प्र᳘त्येति को᳘ ऽदात्क᳘स्मा अदात्का᳘मो ऽदात्का᳘मायादात् का᳘मो दाता का᳘मः प्रतिग्रहीता का᳘मैत᳘त्त इ᳘ति त᳘द्देव᳘ताया अ᳘तिदिशति॥  
त᳘दाहुः॥  
न᳘ देव᳘ताया अ᳘तिदिशेदिदं वै यां᳘ देव᳘तां समिन्द्धे सा दी᳘प्यमाना श्वः᳘-श्वः श्रे᳘यसी भवतीदं वै य᳘स्मिन्नग्ना᳘वभ्याद᳘धति स दी᳘प्यमान एव श्वः᳘-श्वः श्रे᳘यान्भवति श्वः᳘-श्वो ह वै श्रे᳘यान्भवति य᳘ एवं᳘ विद्वा᳘न्प्रतिगृह्णा᳘ति तद्य᳘था स᳘मिद्धे जुहुया᳘देव᳘मेतां᳘ जुहोति या᳘मधीयते द᳘दाति त᳘स्मादधीयन्ना᳘तिदिशेत्॥  
त्रया वै᳘ देवाः᳘॥  
व᳘सवो रुद्रा᳘ आदित्यास्ते᳘षां वि᳘भक्तानि स᳘वनानि व᳘सूनामेव᳘ प्रातःसवनं᳘ रुद्रा᳘णाम् मा᳘ध्यन्दिनं स᳘वनमादित्यानां तृतीयसवनं तद्वा अ᳘मिश्रमेव व᳘सूनाम् प्रातःसवनम᳘मिश्रं रुद्रा᳘णाम् मा᳘ध्यन्दिनं स᳘वनम् मिश्र᳘मादित्या᳘नां तृतीयसवन᳘म्॥  
ते᳘ हादित्या᳘ ऊचुः॥  
य᳘थेदम᳘मिश्रं व᳘सूनां प्रातःसवनम᳘मिश्रं रुद्रा᳘णाम् मा᳘ध्यन्दिनं स᳘वनमेवं᳘ न इम᳘म् पुरा᳘ मिश्राद्ग्र᳘हं जुहुथे᳘ति तथे᳘ति देवा᳘ अब्रुवंस्ते सं᳘स्थित एव मा᳘ध्यन्दिने स᳘वने पुरा᳘ तृतीयसवना᳘देत᳘मजुहवुः स᳘ एषो᳘ ऽप्येत᳘र्हि त᳘थैव ग्र᳘हो हूयते सं᳘स्थित एव मा᳘ध्यन्दिने स᳘वने पुरा᳘ तृतीयसवना᳘त्॥  
ते᳘ हादित्या᳘ ऊचुः॥  
ने᳘व वा इ᳘तरस्मिन्त्स᳘वने स्मो ने᳘वेतरस्मिन्यद्वै᳘ नो र᳘क्षांसि न᳘ हिंस्युरि᳘ति॥  
ते᳘ ह द्विदेव᳘त्यानूचुः॥  
र᳘क्षोभ्यो वै᳘ बिभीमो ह᳘न्त युष्मा᳘न्प्रविशामे᳘ति॥  
ते᳘ ह द्विदेव᳘त्या ऊचुः॥  
कि᳘मस्मा᳘कं त᳘तः स्यादि᳘त्यस्मा᳘भिरनुव᳘षट्कृता भविष्यथेत्यु हादित्या᳘ ऊचुस्तथे᳘ति ते᳘ द्विदेव᳘त्यान्प्राविशन्॥  
स य᳘त्र प्रातःससवने᳘॥  
द्विदेव᳘त्यैः प्रच᳘रति त᳘त्प्रतिप्रस्थाता᳘दित्यपात्रे᳘ण द्रोणकलशा᳘त्प्रतिनि᳘गृह्णीत उपयाम᳘गृहीतो ऽसी᳘त्येता᳘वताध्वर्यु᳘रेवा᳘श्राव᳘यत्यध्वर्योर᳘नु हो᳘मं जुहोति प्रतिप्रस्थाता᳘दित्ये᳘भ्यस्त्वे᳘ति संस्रवम᳘वनयत्येता᳘वतैव᳘मेव स᳘र्वेषु॥  
तद्य᳘त्प्रतिप्रस्थाता᳘ प्रतिनिगृह्णीते᳘॥  
द्विदेव᳘त्यान्वै प्रा᳘विशन्नस्मा᳘भिरनुव᳘षट्कृता भविष्यथे᳘त्यु हादित्या ऊचुर्यां वा᳘ अमूं᳘ द्विती᳘यामा᳘हुतिं जुहो᳘ति स्विष्टकृ᳘ते वै तां᳘ जुहोति स्विष्टकृ᳘तो वा᳘ एते᳘ ऽनुव᳘षट्क्रियन्ते त᳘थो हास्यैते᳘ ऽनुव᳘षट्कृता इष्ट᳘स्विष्टकृतो भवन्त्युत्तरार्धे᳘ जुहोत्येषा ह्ये᳘त᳘स्य देव᳘स्य दिक्त᳘स्मादुत्तरार्धे᳘ जुहोति॥  
य᳘द्वेव᳘ प्रतिप्रस्थाता᳘ प्रतिनिगृह्णीते᳘॥  
द्विदेव᳘त्यान्वै प्रा᳘विशन्त्स या᳘नेव प्रा᳘विशंस्ते᳘भ्य एवै᳘तन्नि᳘र्मिमीते ऽथा᳘पिदधाति र᳘क्षोभ्यो ह्य᳘बिभयुर्वि᳘ष्ण उरुगायैष᳘ ते सो᳘मस्तं᳘ रक्षस्व मा᳘ त्वा दभन्नि᳘ति यज्ञो वै वि᳘ष्णुस्त᳘द्यज्ञा᳘यैवै᳘तत्प᳘रिददाति गु᳘प्त्या अ᳘थाह सं᳘स्थित एव मा᳘ध्यन्दिने स᳘वने पुरा᳘ तृतीयसवनादे᳘हि यजमाने᳘ति॥  
सम्प्र᳘पद्यन्ते॥  
अध्वर्यु᳘श्च य᳘जमानश्चा᳘ग्नीध्रश्च प्रतिप्रस्थाता᳘ चोन्नेता᳘थ यो᳘ ऽन्यः᳘ परिचरो भ᳘वत्युभे द्वा᳘रे अ᳘पिदधति र᳘क्षोभ्यो ह्य᳘बिभयुर᳘थाध्वर्यु᳘रादित्यस्थालीं᳘ चादित्यपात्रं चा᳘दत्ते स᳘ उप᳘र्युपरि पूतभृ᳘तं वि᳘गृह्णाति ने᳘द्व्यवश्चो᳘तदि᳘ति॥  
अ᳘थ गृह्णाति॥  
कदा᳘ चन᳘ स्तरी᳘रसि ने᳘न्द्र सश्चासि दाशु᳘षे उ᳘पोपेन्नु᳘ मघवन्भूय᳘ इन्नु᳘ ते दा᳘नं देव᳘स्य पृच्यत आदित्ये᳘भ्यस्त्वे᳘ति॥  
तं वै नो᳘पयामे᳘न गृह्णीयात्॥  
अ᳘ग्रे ह्ये᳘वै᳘ष᳘ उपयामे᳘न गृहीतो भ᳘वत्य᳘जामितायै जामि᳘ ह कुर्याद्य᳘देनमत्रा᳘प्युपयामे᳘न गृह्णीया᳘त्॥  
अ᳘थापगृ᳘ह्य पु᳘नरा᳘नयति॥  
कदा᳘ चन प्र᳘युछस्युभे नि᳘पासि ज᳘न्मनी तु᳘रीयादित्य स᳘वनं त इन्द्रियमा᳘तस्थावमृ᳘तं दिव्या᳘दित्ये᳘भ्यस्त्वे᳘ति॥  
अ᳘थ द᳘धि गृह्णाति॥  
आदित्या᳘नां वै᳘ तृतीयसवन᳘मादित्यान्वा अ᳘नु पश᳘वस्त᳘त्पशु᳘ष्वेवै᳘तत्प᳘यो दधाति त᳘दिद᳘म् पशु᳘षु प᳘यो हित᳘म् मध्यत᳘ इव गृह्णीयादि᳘त्याहुर्मध्यत᳘ इव हीद᳘म् पशूनाम् प᳘य इ᳘ति पश्चा᳘दिव त्वे᳘व᳘ गृह्णीयात्पश्चा᳘दिव ही᳘द᳘म् पशूनाम् प᳘यः॥  
य᳘द्वेव द᳘धि गृह्णा᳘ति॥  
हुतोछिष्टा वा᳘ एते᳘ संस्रवा᳘ भवन्ति ना᳘लमा᳘हुत्यै ता᳘नेवै᳘तत्पु᳘नरा᳘प्याययति तथा᳘लमा᳘हुत्यै भवन्ति त᳘स्माद्द᳘धि गृह्णाति॥  
स᳘ गृह्णाति॥  
यज्ञो᳘ देवा᳘नाम् प्र᳘त्येति सुम्नमा᳘दित्यासो भ᳘वता मृडय᳘न्तः आ᳘ वो ऽर्वा᳘ची सुमति᳘र्ववृत्यादंहो᳘श्चिद्या᳘ वरिवोवि᳘त्तरा᳘सदादित्ये᳘भ्यस्त्वे᳘ति॥  
त᳘मुपांशुस᳘वनेन मेक्षयति॥  
वि᳘वस्वान्वा᳘ एष᳘ आदित्यो᳘ निदा᳘नेन य᳘दुपांशुस᳘वन आदित्यग्रहो वा᳘ एष᳘ भवति त᳘देनं स्व᳘ एव᳘ भागे᳘ प्रीणाति॥  
तं न᳘ दशा᳘भिर्न पवि᳘त्रेणो᳘पस्पृशति एते वै᳘ शुक्र᳘वती र᳘सवती स᳘वने य᳘त्प्रातःसवनं᳘ च मा᳘ध्यन्दिनं च सवनम᳘थैतन्नि᳘र्धीतशुक्रं य᳘त्तृतीयसवनं स यन्न᳘ दशा᳘भिर्न᳘ पवि᳘त्रेणोपस्पृश᳘ति ते᳘नो हास्यैत᳘छुक्र᳘वद्र᳘सवत्तृतीयसवन᳘म् भवति त᳘स्मान्न दशा᳘भिर्न पवि᳘त्रेणोपस्पृशति॥  
स᳘ मेक्षयति॥  
वि᳘वस्वन्नादित्यैष᳘ ते सोमपीथस्त᳘स्मिन्मत्स्वेत्य᳘थोन्नेत्र᳘ उपांशुस᳘वनम् प्र᳘यछत्य᳘थाहोन्नेता᳘रमा᳘सृज ग्रा᳘व्ण इ᳘ति ता᳘नाधवनी᳘ये वासृज᳘ति चमसे᳘ वा॥  
रा᳘जानमुन्नी᳘य॥  
आदित्या᳘नां वै᳘ तृतीयसवन᳘मादित्यान्वा अ᳘नु ग्रा᳘वाणस्त᳘देनान्त्स्व᳘ एव᳘ भागे᳘ प्रीणात्य᳘पोर्णुवन्ति द्वा᳘रे॥  
अ᳘थापिधा᳘योपनि᳘ष्क्रामति॥  
र᳘क्षोभ्यो ह्य᳘बिभयुर᳘थाहादित्येभ्यो᳘ ऽनुब्रूहीत्य᳘त्र स᳘म्पश्येद्य᳘दि काम᳘येताश्रा᳘व्य त्वे᳘व स᳘म्पश्येदादित्ये᳘भ्यः प्रे᳘श्य प्रिये᳘भ्यः प्रिय᳘धामभ्यः प्रियव्रतेभ्यो महस्व᳘सरस्य प᳘तिभ्य उरो᳘रन्त᳘रिक्षस्या᳘ध्यक्षेभ्य इ᳘ति व᳘षट्कृते जुहोति ना᳘नुव᳘षट्करोति ने᳘त्पशू᳘नग्नौ᳘ प्रवृण᳘जानी᳘ति प्र᳘यछति प्रतिप्रस्थात्रे᳘ संस्रवौ᳘॥  
अ᳘थ पु᳘नः प्रप᳘द्य॥  
आग्रयणमादत्त उदीची᳘नदशम् पवि᳘त्रं वि᳘तन्वन्ति प्र᳘स्कन्दयत्यध्वर्यु᳘राग्रयण᳘स्य᳘प्रतिप्रस्थाता᳘ सम्प्र᳘गृह्णाति संस्रवावा᳘नयत्युन्नेता᳘ चमसे᳘न वोद᳘ञ्चनेन वा॥  
तं᳘ चतसृणां धा᳘राणामाग्रयणं᳘ गृह्णाति॥  
आदित्या᳘नां वै᳘ तृतीयसवन᳘मादित्यान्वा अ᳘नु गा᳘वस्त᳘स्मादिदं ग᳘वां चतुर्धाविहितं प᳘यस्त᳘स्माच्चतसृणां धा᳘राणामाग्रयणं᳘ गृह्णाति॥  
तद्य᳘त्प्रतिप्रस्थाता᳘ संस्रवौ᳘ सम्प्रगृह्णा᳘ति॥  
आदित्यग्रहो वा᳘ एष᳘ भवति न वा᳘ आदित्यग्रह᳘स्यानुव᳘षट्करोत्येत᳘स्माद्वै᳘ सावित्रं ग्र᳘हं ग्रहीष्य᳘न्भवति त᳘दस्य सावित्रे᳘णैवा᳘नुव᳘षट्कृतो भवति॥  
य᳘द्वेव᳘ प्रतिप्रस्थाता᳘ संस्रवौ᳘ सम्प्रगृह्णा᳘ति॥  
पुरा वा᳘ एभ्य एत᳘न्मिश्राद्ग्र᳘हमहौषुः पुरा᳘ तृतीयसवना᳘त्तृतीयसवना᳘य वा᳘ एष ग्र᳘हो गृह्यते त᳘दादित्या᳘स्तृतीयसवनम᳘पियन्ति त᳘था न᳘ बहिर्धा᳘ यज्ञा᳘द्भवन्ति त᳘स्मात्प्रतिप्रस्थाता᳘ संस्रवौ᳘ सम्प्र᳘गृह्णाति॥  
