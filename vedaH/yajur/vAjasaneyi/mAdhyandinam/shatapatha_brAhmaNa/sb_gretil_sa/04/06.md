
प्रजा᳘पतिर्वा᳘ एष य᳘दंशुः॥  
सो᳘ ऽस्यैष᳘ आत्मै᳘वा᳘त्मा ह्य᳘य᳘म् प्रजा᳘पतिस्त᳘दस्यैत᳘मात्मा᳘नं कुर्वन्ति य᳘त्रैतं᳘ गृह्ण᳘न्ति त᳘स्मिन्नेता᳘न्प्राणा᳘न्दधाति य᳘था यथैते᳘ प्राणा ग्र᳘हा व्याख्याय᳘न्ते स᳘ ह स᳘र्वतनूरेव य᳘जमानो ऽमु᳘ष्मिंलोके स᳘म्भवति॥  
त᳘दार᳘म्भणवत्॥  
य᳘त्रैतं᳘ गृह्णन्त्य᳘थैत᳘दनारम्भण᳘मिव य᳘त्रैतं न᳘ गृह्ण᳘न्ति त᳘स्माद्वा᳘ अंशुं᳘ गृह्णाति॥  
तं वा औ᳘दुम्बरेण पा᳘त्रेण गृह्णाति॥  
प्रजा᳘पतिर्वा᳘ एष᳘ प्राजापत्य᳘ उदुम्ब᳘रस्त᳘स्मादौ᳘दुम्बरेण पा᳘त्रेण गृह्णाति॥  
तं वै च᳘तुःस्रक्तिना पा᳘त्रेण गृह्णाति॥  
त्र᳘यो वा᳘ इमे᳘ लोकास्त᳘दिमा᳘नेव᳘ लोकां᳘स्तिसृ᳘भिराप्नोति प्रजा᳘पतिर्वा अ᳘तीमां᳘लोकां᳘श्चतुर्थस्त᳘त्प्रजा᳘पतिमेव᳘ चतुर्थ्या᳘प्नोति त᳘स्माच्च᳘तुःस्रक्तिना पा᳘त्रेण गृह्णाति॥  
स वै᳘ तूष्णी᳘मेव ग्रा᳘वाणमादत्ते᳘॥  
तूष्णी᳘मंशून्नि᳘वपति तूष्णी᳘मप उ᳘पसृजति तूष्णी᳘मुद्यत्य सकृ᳘दभि᳘षुणोति तूष्णी᳘मेनम᳘नवानन्जुहोति त᳘देनम् प्रजा᳘पतिं करोति॥  
अ᳘थास्यां हि᳘रण्यम् बद्ध᳘म् भवति॥  
तदु᳘पजिघ्रति स य᳘देवा᳘त्र क्षणुते᳘ वा वि᳘ वा लिश᳘ते ऽमृ᳘तमा᳘युर्हि᳘रण्यं त᳘दमृ᳘तमा᳘युरात्म᳘न्धत्ते॥  
त᳘दु होवाच राम औ᳘पतस्विनिः॥  
का᳘ममेव᳘ प्राण्यात्का᳘ममु᳘दन्याद्यद्वै᳘ तूष्णीं᳘ जुहो᳘ति त᳘देवै᳘नम् प्रजा᳘पतिं करोतीति᳘॥  
अ᳘थास्यां हि᳘रण्यम् बद्द᳘म् भवति॥  
तदु᳘पजिघ्रति स य᳘देवा᳘त्र क्षणुते᳘ वा वि᳘ वा लिश᳘ते ऽमृ᳘तमा᳘युर्हि᳘रण्यं त᳘दमृ᳘तमा᳘युरात्म᳘न्धत्ते॥  
त᳘दु होवाच बुडिल आ᳘श्वतराश्विः॥  
उद्य᳘त्यैव᳘ गृह्णीयान्ना᳘भि᳘षुणुयादभि᳘षुण्वन्ति वा᳘ अन्या᳘भ्यो देव᳘ताभ्यस्त᳘दन्य᳘था त᳘तः करोति य᳘थो चान्या᳘भ्यो देव᳘ताभ्यो᳘ ऽथ य᳘दुद्य᳘छति त᳘देवा᳘स्याभि᳘षुतम् भव᳘तीति॥  
त᳘दु होवाच या᳘ज्ञवल्क्यः॥  
अभ्ये᳘व᳘ षुणुयान्न सो᳘म इ᳘न्द्रम᳘सुतो ममाद ना᳘ब्रह्माणो मघ᳘वानं सुता᳘स इत्यृ᳘षिणाभ्य᳘नूक्तं न वा᳘ अन्य᳘स्यै क᳘स्यै चन᳘ देव᳘तायै सकृ᳘दभि᳘षुणोति त᳘दन्य᳘था त᳘तः करोति य᳘थो चान्या᳘भ्यो देव᳘ताभ्यस्त᳘स्मादभ्ये᳘व᳘ षुणुयादि᳘ति॥  
त᳘स्य द्वा᳘दश प्रथम᳘गर्भाः॥  
पष्ठौह्यो᳘ द᳘क्षिणा द्वा᳘दश वै मा᳘साः संवत्सर᳘स्य संवत्सरः᳘ प्रजा᳘पतिः प्रजा᳘पतिरंशुस्त᳘देनम् प्रजा᳘पतिं करोति॥  
ता᳘सां द्वा᳘दश ग᳘र्भाः॥  
ताश्च᳘तुर्विंशतिश्च᳘तुर्विंशतिर्वै᳘ संवत्सर᳘स्यार्धमासाः᳘ संवत्सरः᳘ प्रजा᳘पतिः प्रजा᳘पतिरंशुस्त᳘देनम् प्रजा᳘पतिं करोति॥  
त᳘दु ह कौकूस्तः᳘॥  
च᳘तुर्विंशतिमेवै᳘ताः᳘ प्रथम᳘गर्भाः पष्ठौहीर्द᳘क्षिणा ददावृषभम् पञ्चविंशं हि᳘रण्यमेत᳘दु ह स᳘ ददौ॥  
स वा᳘ एष न स᳘र्वस्येव ग्रहीत᳘व्यः॥  
आत्मा ह्य᳘स्यैष यो न्वे᳘व᳘ ज्ञातस्त᳘स्य ग्रहीत᳘व्यो यो᳘ वास्य प्रियः स्याद्यो᳘ वानूचानो᳘ ऽनूक्तेनैनम् प्राप्नुया᳘त्॥  
सह᳘स्रे ग्रहीत᳘व्यः॥  
स᳘र्वं वै सह᳘स्रं स᳘र्वमेष᳘ सर्ववेदसे᳘ ग्रहीत᳘व्यः स᳘र्वं वै᳘ सर्ववेदसं स᳘र्वमेष᳘ विश्वजि᳘ति स᳘र्वपृष्ठे ग्रहीतव्यः स᳘र्वं वै᳘ विश्वजित्स᳘र्वपृष्ठः स᳘र्वमेष᳘ वाजपे᳘ये राजसू᳘ये ग्रहीत᳘व्यः स᳘र्वं हि त᳘त्सत्त्रे᳘ ग्रहीत᳘व्यः स᳘र्वं वै᳘ सत्त्रं स᳘र्वमेष᳘ एता᳘नि ग्र᳘हणानि॥  
एतं वा᳘ एते᳘ गच्छन्ति॥  
षड्भिर्मा᳘सैर्य᳘ एष त᳘पति ये᳘ संवत्सरमा᳘सते त᳘दुच्य᳘त एव᳘ सामतो य᳘थैत᳘स्य रूपं᳘ क्रिय᳘त उच्य᳘त ऋक्तो᳘ ऽथैत᳘देव᳘ यजुष्टः᳘ पुरश्चरणतो य᳘देतं᳘ गृह्ण᳘न्त्येते᳘नो एवै᳘नं गच्छन्ति॥  
अथा᳘तो गृह्णा᳘त्येव᳘॥  
उदु त्यं᳘ जात᳘वेदसं देवं᳘ वहन्ति केत᳘वः दृशे वि᳘श्वाय सू᳘र्यम् उपयाम᳘गृहीतो ऽसि सू᳘र्याय त्वा भ्राजा᳘यैष᳘ ते यो᳘निः सू᳘र्याय त्वा भ्राजाये᳘ति॥  
अथा᳘तः पश्वयन᳘स्यैव᳘॥  
पश्वे᳘कादशिन्यैवे᳘यात्स᳘ आग्नेय᳘म् प्रथम᳘म् पशुमा᳘लभते᳘ ऽथ वारुणम᳘थ पु᳘नराग्नेय᳘मेव᳘मेवै᳘त᳘या पश्वे᳘कादशिन्येयात्॥  
अ᳘थो अ᳘प्यैन्द्राग्न᳘मेवा᳘हरहः पशुमा᳘लभेत॥  
अग्निर्वै स᳘र्वा देव᳘ता अग्नौ हि स᳘र्वाभ्यो देव᳘ताभ्यो जुह्वती᳘न्द्रो वै᳘ यज्ञ᳘स्य देव᳘ता तत्स᳘र्वाश्चैवै᳘त᳘द्देव᳘ता नापराध्नो᳘ति यो᳘ च यज्ञ᳘स्य देव᳘ता तां ना᳘पराध्नोति॥  
अथा᳘त स्तोमायन᳘स्यैव᳘॥  
आग्नेय᳘मग्निष्टोम आ᳘लभेत तद्धि स᳘लोम य᳘दाग्नेय᳘मग्निष्टोम᳘ आल᳘भेत य᳘द्युक्थ्यः᳘ स्या᳘दैन्द्राग्नं᳘ द्विती᳘यमा᳘लभेतैन्द्राग्ना᳘नि ह्यु᳘क्था᳘नि य᳘दि षोडशी स्यादै᳘न्द्रं᳘ तृती᳘यमा᳘लभेते᳘न्द्रो हि᳘ षोडशी य᳘द्यतिरात्रः स्या᳘त्सारस्वतं᳘ चतुर्थमा᳘लभेत वाग्वै स᳘रस्वती यो᳘षा वै वाग्यो᳘षा रा᳘त्रिस्तद्य᳘थायथं यज्ञक्रतून्व्या᳘वर्तयत्येता᳘नि त्रीण्य᳘यनानि ते᳘षां यतम᳘त्काम᳘येत ते᳘नेयाद्द्वा᳘ उपाल᳘म्भ्यौ पशू᳘ सौर्यं᳘ द्विती᳘यम् पशुमा᳘लभते वै᳘षुवते᳘ ऽहन्प्राजापत्य᳘म् महाव्रते᳘॥  
अथा᳘तो महाव्रती᳘यस्यैव᳘॥  
प्रजा᳘पतेर्ह वै᳘ प्रजाः᳘ ससृजान᳘स्य प᳘र्वाणि वि᳘सस्रंसुः स वि᳘स्रस्तैः प᳘र्वभिर्न᳘ शशाक सं᳘हातुं त᳘तो देवा अ᳘र्चन्तः श्रा᳘म्यन्तश्चेरुस्त᳘ एत᳘म् महाव्रती᳘यं ददृशुस्त᳘मस्मा अगृह्णस्ते᳘नास्य प᳘र्वाणि स᳘मदधुः॥  
स सं᳘हितैः प᳘र्वभिः॥  
इद᳘मन्ना᳘द्यमभ्यु᳘त्तस्थौ य᳘दिद᳘म् प्रजा᳘पतेरन्ना᳘द्यं यद्वै᳘ मनुष्या᳘णाम᳘शनं त᳘द्देवा᳘नां व्रत᳘म् महद्वा᳘ इदं᳘ व्रत᳘मभूद्ये᳘नायं᳘ सम᳘हास्ते᳘ति त᳘स्मान्महाव्रती᳘यो ना᳘म॥  
एवं वा᳘ एते᳘ भवन्ति॥  
ये᳘ संवत्सरमा᳘सते य᳘थैव त᳘त्प्रजा᳘पतिः प्रजाः᳘ ससृजान आ᳘सीत्स य᳘थैव त᳘त्प्रजा᳘पतिः संवत्सरे᳘ ऽन्ना᳘द्यमभ्युदति᳘ष्ठदेव᳘मेवै᳘त᳘ एत᳘त्संवत्सरे᳘ ऽन्ना᳘द्यमभ्यु᳘त्तिष्ठन्ति ये᳘षामेवं᳘ विदु᳘षामेतं ग्र᳘हं गृह्ण᳘न्ति॥  
तं वा इ᳘न्द्रायैव᳘ विमृ᳘धे गृह्णीयात्॥  
स᳘र्वा वै ते᳘षाम् मृ᳘धा हता᳘ भवन्ति स᳘र्वं जितं ये᳘ संवत्सरमा᳘सते त᳘स्माद्विमृ᳘धे वि᳘ न इन्द्र मृ᳘धो जहि नीचा᳘ यछ पृतन्यतः᳘॥  
यो᳘ अस्मा᳘न् अभिदा᳘सत्य᳘धरं गमया त᳘मः॥  
उपयाम᳘गृहीतो ऽसी᳘न्द्राय त्वा विमृ᳘ध एष᳘ ते यो᳘निरिन्द्रा᳘य त्वा विमृ᳘ध इ᳘ति॥  
अ᳘थो विश्व᳘कर्मणे॥  
वि᳘श्वं वै ते᳘षां क᳘र्म कृतं स᳘र्वं जित᳘म् भवति ये᳘ संवत्सरमा᳘सते त᳘स्माद्विश्व᳘कर्मणे वाचस्पतिम् विश्व᳘कर्माणमूत᳘ये मनोजु᳘वं वा᳘जे अद्या᳘ हुवेम॥  
स᳘ नो वि᳘श्वानि ह᳘वनानि जोषद्विश्व᳘शम्भूर᳘वसे साधु᳘कर्ना उपयाम᳘गृहीतो ऽसी᳘न्द्राय त्वा विश्व᳘कर्मण एष᳘ ते यो᳘निरि᳘न्द्राय त्वा विश्व᳘कर्मण इ᳘ति॥  
य᳘द्यु ऐन्द्रीं᳘ वैश्वकर्मणीं᳘ विद्या᳘त्॥  
त᳘थैव गृह्णीयाद्वि᳘श्वकर्मन्हवि᳘षा व᳘र्धनेन त्राता᳘रमि᳘न्द्रमकृणोरवध्य᳘म्॥  
त᳘स्मै वि᳘शः स᳘मनमन्त पू᳘र्वीरय᳘मुग्रो᳘ विह᳘व्यो यथा᳘सत्॥  
उपयाम᳘गृहीतो ऽसी᳘न्द्राय त्वा विश्व᳘कर्मण एष᳘ ते यो᳘निरि᳘न्द्राय त्वा विश्व᳘कर्मण इ᳘ति॥  
एष वै ग्र᳘हः॥  
य᳘ एष त᳘पति ये᳘नेमाः स᳘र्वाः प्रजा᳘ गृहीतास्त᳘स्मादाहुर्ग्र᳘हान्गृह्णीम इ᳘ति चरन्ति ग्र᳘हगृहीताः स᳘न्त इ᳘ति॥  
वा᳘गेव ग्र᳘हः॥  
वाचा ही᳘दं स᳘र्वं गृहीतं कि᳘मु तद्यद्वाग्ग्र᳘हः॥  
ना᳘मैव ग्र᳘हः॥  
ना᳘म्ना ही᳘दं स᳘र्वं गृहीतं कि᳘मु तद्यन्ना᳘म ग्र᳘हो बहूनां वै ना᳘मानि विद्मा᳘थ नस्ते᳘न ते न᳘ गृहीता᳘ भवन्ति॥  
अ᳘न्नमेव ग्र᳘हः॥  
अ᳘न्नेन ही᳘दं स᳘र्वं गृहीतं त᳘स्माद्या᳘वन्तो नो᳘ ऽशनमश्न᳘न्ति ते᳘ नः स᳘र्वे गृहीता᳘ भवन्त्येषै᳘व स्थि᳘तिः॥  
स य᳘ एष᳘ सोमग्रहः॥  
अ᳘न्नं वा᳘ एष स य᳘स्यै देव᳘ताया एतं ग्र᳘हम् गृह्णा᳘ति सा᳘स्मै देव᳘तैते᳘न ग्र᳘हेण गृहीता तं का᳘मं स᳘मर्धयति यत्काम्या᳘ गृह्णा᳘ति स᳘ उद्य᳘न्तं वादित्य᳘मुपति᳘ष्ठते ऽस्तं य᳘न्तं वा ग्र᳘हो ऽस्यमु᳘मनया᳘र्त्या गृहाणासा᳘वदो मा प्रा᳘पदि᳘ति यं᳘ द्विष्या᳘दसा᳘वस्मै का᳘मो मा स᳘मर्धी᳘ति वा न᳘ हैवा᳘स्मै स का᳘मः स᳘मृध्यते य᳘स्मा एव᳘मुपति᳘ष्ठते॥  
देवा᳘ ह वै᳘ यज्ञं᳘ तन्वानाः॥  
ते ऽसुररक्षसे᳘भ्य आसङ्गा᳘द्बिभयां᳘ चक्रुस्ते᳘ होचुः को᳘ नो दक्षिणत᳘ आसिष्यते ऽथा᳘भये ऽनाष्ट्र᳘ उत्तरतो᳘ यज्ञमु᳘पचरिष्याम इति᳘॥  
ते᳘ होचुः॥  
य᳘ एव᳘ नो वीर्य᳘वत्तमः स᳘ दक्षिणत᳘ आस्तामथा᳘भये ऽनाष्ट्र᳘ उत्तरतो᳘ यज्ञमु᳘पचरिष्याम इ᳘ति॥  
ते᳘ होचुः॥  
इ᳘न्द्रो वै᳘ नो वीर्य᳘वत्तम इ᳘न्द्रो दक्षिणत᳘ आस्तामथा᳘भये ऽनाष्ट्र᳘ उत्तरतो᳘ यज्ञमु᳘पचरिष्याम इ᳘ति॥  
ते हे᳘न्द्रमूचुः॥  
त्वं वै᳘ नो वीर्य᳘वत्तमो ऽसि त्वं᳘ दक्षिणत᳘ आस्वाथा᳘भये नाष्ट्र᳘ उत्तरतो᳘ यज्ञमु᳘पचरिष्याम इ᳘ति॥  
स᳘ होवाच॥  
कि᳘म् मे ततः᳘ स्यादि᳘ति ब्राह्मणाछंस्या᳘ ते ब्रह्मसाम᳘ त इ᳘ति त᳘स्माद्ब्राह्मणाछंसि᳘नम् प्र᳘वृणीत इ᳘न्द्रो ब्रह्मा ब्रा᳘ह्मणादिती᳘न्द्रस्य ह्ये᳘षा स इ᳘न्द्रो दक्षिणत᳘ आस्ताथाभये᳘ नाष्ट्र᳘ उत्तरतो᳘ यज्ञमु᳘पाचरंस्त᳘स्माद्य᳘ एव᳘ वीर्य᳘वत्तमः स्यात्स᳘ दक्षिणत᳘ आसीताता᳘भये ऽनाष्ट्र᳘ उत्तरतो᳘ यज्ञमु᳘पचरेयु᳘र्यो वै᳘ ब्राह्मणा᳘नामनूचान᳘तमः स᳘ एषां वीर्य᳘वत्तमो᳘ ऽथ य᳘दिदं य᳘ एव क᳘श्च ब्रह्मा भ᳘वति कुवि᳘त्तूष्णीमा᳘स्त इ᳘ति त᳘स्माद्य᳘ एव᳘ वीर्य᳘वत्तमः स्यात्स᳘ दक्षिणत᳘ आसीता᳘थाभये ऽनाष्ट्र᳘ उत्तरतो᳘ यज्ञमु᳘पचरेयुस्त᳘स्माद्ब्राह्मणा᳘ दक्षिणत᳘ आसते ऽथा᳘भये ऽनाष्ट्र᳘ उत्तरतो᳘ यज्ञमु᳘पचरन्ति॥  
स यत्रा᳘ह॥  
ब्र᳘ह्मन्त्स्तोष्या᳘मः प्र᳘शास्तरि᳘ति तद्ब्रह्मा᳘ जपत्येतं᳘ ते देव सवितर्यज्ञम् प्रा᳘हुर्बृ᳘हस्प᳘तये ब्रह्म᳘णे ते᳘न यज्ञ᳘मव ते᳘न यज्ञ᳘पतिं ते᳘न मा᳘मव स्तुत᳘ सवितुः᳘ प्रसव इ᳘ति सो᳘ ऽसा᳘वेव ब᳘न्धुरेते᳘न न्वे᳘व भू᳘यिष्ठा इवो᳘पचरन्ति॥  
अने᳘न त्वे᳘वो᳘पचरेत्॥  
दे᳘व सवितरेतद्बृ᳘हस्पते प्रे᳘ति त᳘त्सविता᳘रम् प्रसवायो᳘पधावति स हि᳘ देवा᳘नाम् प्रसविता बृ᳘हस्पते प्रे᳘ति बृ᳘हस्प᳘तिर्वै देवा᳘नाम् ब्रह्मा तद्य᳘ एव᳘ देवा᳘नाम् ब्रह्मा त᳘स्मा एवै᳘तत्प्रा᳘ह त᳘स्मादाह बृ᳘हस्पते प्रे᳘ति॥  
अ᳘थ मैत्रावरुणो᳘ जपति॥  
प्र᳘सूतं देवे᳘न सवित्रा जु᳘ष्टम् मित्राव᳘रुणाभ्यामि᳘ति त᳘त्सविता᳘रम् प्रसवायो᳘पधावति स हि᳘ देवा᳘नाम् प्रसविता जु᳘ष्टम् मित्राव᳘रुणाभ्यामि᳘ति मित्राव᳘रुणौ वै᳘ मैत्रावरुण᳘स्य देव᳘ते तद्ये᳘ एव᳘ मैत्रावरुण᳘स्य देव᳘ते ता᳘भ्यामेवै᳘तत्प्रा᳘ह त᳘स्मादाह जु᳘ष्टम् मित्राव᳘रुणाभ्यामि᳘ति॥  
त्रयी वै᳘ विद्या᳘॥  
ऋ᳘चो य᳘जूंषि सा᳘मानीय᳘मेव᳘र्चो ऽस्यां ह्य᳘र्चति यो᳘ ऽर्चति स वा᳘गेव᳘र्चो वाचा ह्य᳘र्चति यो᳘ ऽर्चति सो᳘ ऽन्त᳘रिक्षमेव य᳘जूंषि द्यौः सा᳘मानि सै᳘षा त्रयी विद्या᳘ सौम्ये᳘ ऽध्वरे प्र᳘युज्यते॥  
इम᳘मेव᳘ लोक᳘मृचा ज᳘यति॥  
अन्त᳘रिक्षं य᳘जुषा दि᳘वमेव सा᳘म्ना त᳘स्माद्यस्यैका विद्या᳘नूक्ता स्याद᳘न्वेवापी᳘तरयोर्नि᳘र्मितं विवक्षेतेम᳘मेव᳘ लोक᳘मृचा ज᳘यत्यन्त᳘रिक्षं य᳘जुषा दि᳘वमेव सा᳘म्ना॥  
तद्वा᳘ एत᳘त्॥  
सह᳘स्रम् वाचः प्र᳘जातं द्वे इ᳘न्द्रस्तृ᳘तीये तृ᳘तीयं वि᳘ष्णुरृ᳘चश्च सा᳘मानि चे᳘न्द्रो य᳘जूंषि वि᳘ष्णुस्त᳘स्मात्स᳘दस्यृक्सामा᳘भ्यां कुर्वन्त्यैन्द्रं हि स᳘दः॥  
अ᳘थैतं वि᳘ष्णुं यज्ञ᳘म्॥  
एतैर्य᳘जुर्भिः पुर᳘ इवैव᳘ बिभ्रति त᳘स्मात्पुरश्च᳘रणं ना᳘म॥  
वा᳘गेव᳘र्चश्च सा᳘मानि च॥  
म᳘न एव य᳘जूंषि सा य᳘त्रेयं वागा᳘सीत्स᳘र्वमेव तत्रा᳘क्रियत स᳘र्वम् प्रा᳘ज्ञायता᳘थ य᳘त्र म᳘न आ᳘सीन्नै᳘व त᳘त्र किं᳘ चना᳘क्रियत न प्रा᳘ज्ञायत नो हि म᳘नसा ध्या᳘यतः क᳘श्चना᳘जाना᳘ति॥  
ते᳘ देवा वा᳘चमब्रुवन्॥  
प्रा᳘ची प्रे᳘हीदम् प्र᳘ज्ञपये᳘ति सा᳘ होवाच कि᳘म् मे त᳘तः स्यादि᳘ति यत्किं चा᳘वषट्कृतं स्वाहाकारे᳘ण यज्ञे᳘ हूय᳘ते त᳘त्त इ᳘ति त᳘स्माद्यत्किं चा᳘वषट्कृतं स्वाहाकारे᳘ण यज्ञे᳘ हूय᳘ते त᳘द्वाचः सा प्रा᳘ची प्रैत्सै᳘तत्प्रा᳘ज्ञपयदि᳘तीदं᳘ कुरुते᳘तीदं᳘ कुरुते᳘ति॥  
त᳘स्मादु कुर्व᳘न्त्येव᳘र्चा᳘ हविर्धा᳘ने॥  
प्रातरनुवाकम᳘न्वाह सामिधेनीर᳘न्वाह ग्रा᳘व्णो ऽभि᳘ष्टौत्येवं हि᳘ सयु᳘जाव᳘भवताम्॥  
त᳘स्मादु कुर्व᳘न्त्येव स᳘दसि॥  
य᳘जुष्टौ᳘दुम्बरीमु᳘छ्रयन्ति स᳘दः स᳘मिन्वन्ति धि᳘ष्ण्यानु᳘पकिरन्त्येवं हि᳘ सयु᳘जाव᳘भवताम्॥  
तद्वा᳘ एतत्स᳘दः प᳘रिश्रयन्ति॥  
एत᳘स्मै मिथुना᳘य तिर᳘ इवेद᳘म् मिथुनं᳘ चर्याता इ᳘ति व्यृ᳘द्धं वा एत᳘न्मिथुनं य᳘दन्यः प᳘श्यति त᳘स्माद्यद्य᳘पि जायापती᳘ मिथुनं च᳘रन्तौ प᳘श्यन्ति व्ये᳘व᳘ द्रवत आ᳘ग एव᳘ कुर्वाते त᳘स्माद᳘द्वारेण स᳘दः प्रे᳘क्षमाणम् ब्रूयान्मा प्रे᳘क्षथा इ᳘ति य᳘था ह मिथुनं᳘ चर्य᳘माणम् प᳘श्येदेवं तत्का᳘मं द्वा᳘रेण देव᳘कृतं हि द्वा᳘रम्॥  
एव᳘मेवै᳘त᳘द्धविर्धा᳘नम् प᳘रिश्रयन्ति॥  
एत᳘स्मै मिथुना᳘य तिर᳘ इवेद᳘म् मिथुनं᳘ चर्याता इ᳘ति व्यृ᳘द्धं वा᳘ एत᳘न्मिथुनं य᳘दन्यः प᳘श्यति त᳘स्माद्यद्य᳘पि जायापती᳘ मिथुनं च᳘रन्तौ प᳘श्यन्ति व्ये᳘व᳘ द्रवत आ᳘ग एव᳘ कुर्वाते त᳘स्माद᳘द्वारेण हविर्धानम् प्रे᳘क्षमाणम् ब्रूयान्मा प्रे᳘क्षथा इ᳘ति य᳘था ह मिथुनं᳘ चर्य᳘माणम् प᳘श्येदेवं तत्का᳘मं द्वा᳘रेण देव᳘कृतं हि द्वा᳘रम्॥  
तद्वा᳘ एतद्वृ᳘षा सा᳘म॥  
यो᳘षामृ᳘चं स᳘दस्य᳘ध्येति त᳘स्मान्मिथुनादि᳘न्द्रो जातस्ते᳘जसो वै तत्ते᳘जो जातं य᳘दृच᳘श्च सा᳘म्नश्चे᳘न्द्र इ᳘न्द्र इ᳘ति ह्ये᳘त᳘माच᳘क्षते य᳘ एष त᳘पति॥  
अ᳘थैतद्वृ᳘षा सो᳘मः॥  
यो᳘षा अपो᳘ हविर्धाने᳘ ऽध्येति त᳘स्मान्मिथुना᳘च्चन्द्र᳘मा जातो᳘ ऽन्नाद्वै तद᳘न्नं जातं य᳘दद्ब्य᳘श्च सो᳘माच्च चन्द्र᳘माश्चन्द्र᳘मा ह्ये᳘तस्या᳘न्नं य᳘ एष त᳘पति तद्य᳘जमानं चैवै᳘त᳘ज्जन᳘यत्यन्ना᳘द्यं चास्मै जनयत्यृच᳘श्च सा᳘म्नश्च य᳘जमानं जन᳘यत्यद्भ्य᳘श्च सो᳘माच्चास्मा अन्ना᳘द्यम्॥  
य᳘जुषा ह वै᳘ देवाः᳘॥  
अ᳘ग्रे यज्ञं᳘ तेनिरे᳘ ऽथर्चा᳘थ सा᳘म्ना त᳘दिदम᳘प्येत᳘र्हि य᳘जुषैवा᳘ग्रे यज्ञं᳘ तन्वते᳘ ऽथर्चा᳘थ सा᳘म्ना य᳘जो ह वै ना᳘मैतद्यद्य᳘जुरि᳘ति॥  
य᳘त्र वै᳘ देवाः᳘॥  
इमा᳘ विद्याः का᳘मान्दुदुह्रे त᳘द्ध यजुर्विद्यै᳘व भू᳘यिष्ठान्का᳘मान्दुदुहे सा नि᳘र्धीततमेवास सा ने᳘तरे विद्य᳘ प्रत्या᳘स ना᳘न्तरिक्षलोक इ᳘तरौ लोकौ प्र᳘त्यास॥  
ते᳘ देवा᳘ अकामयन्त॥  
कथं न्वियं᳘ विद्ये᳘तरे विद्ये᳘ प्रतिस्या᳘त्कथ᳘मन्तरिक्षलोक इ᳘तरौ लोकौ प्र᳘तिस्यादि᳘ति॥  
ते᳘ होचुः॥  
उपांश्वे᳘व य᳘जुर्भिश्चराम त᳘त एषा᳘ विद्ये᳘तरे विद्ये᳘ प्रतिभविष्य᳘ति त᳘तो ऽन्तरिक्षलोक इ᳘तरौ लोकौ प्र᳘तिभविष्यती᳘ति॥  
तै᳘रुपांश्वचरन्॥  
आ᳘प्याययन्नेवै᳘नानि तत्त᳘त एषा᳘ विद्ये᳘तरे विद्ये᳘ प्रत्या᳘सीत्त᳘तो ऽन्तरिक्षलोक इ᳘तरौ लोकौ प्र᳘त्यासीत्त᳘स्माद्य᳘जूंषि नि᳘रुक्तानि सन्त्य᳘निरुक्तानि त᳘स्मादय᳘मन्तरिक्षलोको नि᳘रुक्तः सन्न᳘निरुक्तः॥  
स य᳘ उपांशु य᳘जुर्भिश्च᳘रति॥  
आ᳘प्याययत्येवै᳘नानि स ता᳘न्येनमा᳘पीनान्या᳘प्याययन्त्य᳘थ य᳘ उच्चैश्च᳘रति रूक्ष᳘यत्येवै᳘नानि स ता᳘न्येनं रूक्षा᳘णि रुक्षयन्ति॥  
वा᳘गेव᳘र्चश्च सा᳘मानि च॥  
म᳘न एव य᳘जूंषि स य᳘ ऋचा᳘ च सा᳘म्ना च च᳘रन्ति वाक्ते᳘ भवन्त्य᳘थ ये य᳘जुषा च᳘रन्ति म᳘नस्ते᳘ भवन्ति त᳘स्मान्ना᳘नभिप्रेषितमध्वर्यु᳘णा किं चन᳘ क्रियते यदै᳘वा᳘ध्वर्युराहा᳘नुब्रूहि यजेत्य᳘थैव ते᳘ कुर्वन्ति य᳘ ऋचा᳘ कुर्व᳘न्ति यदै᳘वा᳘ध्वर्युरा᳘ह सो᳘मः पवत उपा᳘वर्तध्वमित्य᳘थैव ते᳘ कुर्वन्ति ये सा᳘म्ना कुर्व᳘न्ति नो᳘ ह्य᳘नभिगतम् म᳘नना वाग्व᳘दति॥  
तद्वा᳘ एतन्म᳘नो ऽध्वर्युः᳘॥  
पुर᳘ इवैव᳘ चरति त᳘स्मात्पुरश्च᳘रणं ना᳘म पुर᳘ इव ह वै᳘ श्रिया य᳘शसा भवति य᳘ एव᳘मेतद्वे᳘द॥  
तद्वा᳘ एत᳘देव᳘ पुरश्च᳘रणम्॥  
य᳘ एष त᳘पति स᳘ एत᳘स्यैवा᳘वृ᳘ता चरेद्ग्र᳘हं गृहीत्वै᳘त᳘स्यैवा᳘वृ᳘तमन्वा᳘वर्तेत प्रतिगी᳘र्यैत᳘स्यैवा᳘वृ᳘तमन्वा᳘वर्तेत ग्र᳘हं हुत्वै᳘त᳘स्यैवा᳘वृ᳘तमन्वा᳘वर्तेत स᳘ हैष᳘ भर्ता स यो᳘ हैवं᳘ विद्वा᳘नेत᳘स्यावृ᳘ता शक्नो᳘ति च᳘रितुं शक्नो᳘ति हैव᳘ भार्या᳘न्भ᳘र्तुम्॥  
या वै᳘ दीक्षा सा᳘ निष᳘त्॥  
त᳘त्सत्त्रं त᳘स्मादेनाना᳘सत इ᳘त्याहुर᳘थ यत्त᳘तो यज्ञं᳘ तन्व᳘ते त᳘द्यन्ति त᳘न्नयति यो᳘ नेता भ᳘वति स त᳘स्मादेनान्यन्ती᳘त्याहुः॥  
या᳘ ह दीक्षा सा᳘ निष᳘त्॥  
त᳘त्सत्त्रं तद᳘यनं त᳘त्सत्त्रायणम᳘थ यत्त᳘तो यज्ञ᳘स्योदृ᳘चं गत्वो᳘त्ति᳘ष्ठन्ति त᳘दुत्था᳘नं त᳘स्मादेनानु᳘दस्थुरि᳘त्याहुरि᳘ति नु᳘ पुरस्ताद्वदन᳘म्॥  
अ᳘थ दीक्षिष्य᳘माणाः सम᳘वस्यन्ति॥  
ते य᳘द्यग्निं᳘ चेष्य᳘माणा भ᳘वन्त्यर᳘णिष्वेवा᳘ग्नी᳘न्त्समारो᳘ह्योपसमा᳘यन्ति य᳘त्र प्राजापत्ये᳘न पशु᳘ना यक्ष्य᳘माणा भ᳘वन्ति मथित्वो᳘पसमाधा᳘योद्धृ᳘त्याहवनी᳘यं य᳘जन्त एते᳘न प्राजापत्ये᳘न पशु᳘ना॥  
त᳘स्य शि᳘रो नि᳘दधति॥  
ते᳘षां य᳘दि तद᳘हर्दीक्षा न᳘ समै᳘त्यर᳘णिष्वेवाग्नी᳘न्त्समारो᳘ह्य यथायथं᳘ विपरे᳘त्य जुह्वति॥  
अ᳘थ यद᳘हरेषां दीक्षा᳘ समै᳘ति॥  
अर᳘णिष्वेवा᳘ग्नी᳘न्त्समारो᳘ह्योपसमा᳘यन्ति य᳘त्र दीक्षिष्य᳘माणा भ᳘वन्ति गृह᳘पतिरेव᳘ प्रथमो᳘ मन्थते म᳘ध्यम् प्र᳘ति शालाया अथे᳘तरेषामर्धा᳘ दक्षिणत᳘ उपविश᳘न्त्यर्धा᳘ उत्तरतो᳘ मथित्वो᳘पसमाधायै᳘कैकमेवो᳘ल्मुकमादा᳘योपसमा᳘यन्ति गृह᳘पतेर्गा᳘र्हपत्यं गृह᳘पतेरेव गा᳘र्हपत्यादुद्धृ᳘त्याहवनी᳘यं दीक्षन्ते ते᳘षां समान᳘ आहवनी᳘यो भ᳘वति ना᳘ना गा᳘र्हपत्या दीक्षोपस᳘त्सु॥  
अ᳘थ यद᳘हरेषां क्रयो भ᳘वति॥  
तद᳘हर्गा᳘र्हपत्यां चि᳘तिमु᳘पदधात्यथे᳘तरेभ्य उपवसथे धि᳘ष्ण्यान्वैसर्जिना᳘नां काले प्रा᳘च्यः प᳘त्न्य उपसमा᳘यन्ति प्र᳘जहत्येतान᳘परानग्नी᳘न्हुत᳘ एव᳘ वैसर्जिने᳘॥  
रा᳘जानम् प्र᳘णयति॥  
उ᳘द्यत एवै᳘ष᳘ आग्नीध्री᳘यो ऽग्निर्भ᳘वत्य᳘थैत ए᳘कैकमेवो᳘ल्मुकमादा᳘य यथाधिष्ण्यं᳘ विप᳘रायन्ति तै᳘रेव ते᳘षामु᳘ल्मुकैः प्र᳘घ्नन्ती᳘ति स स्माह या᳘ज्ञवल्क्यो ये त᳘था कुर्वन्ती᳘त्येतन्न्वे᳘कम᳘यनम्॥  
अ᳘थेदं᳘ द्विती᳘यम्॥  
अर᳘णिष्वेवा᳘ग्नी᳘न्त्समारो᳘ह्योपसमा᳘यन्ति य᳘त्र प्राजापत्ये᳘न पशु᳘ना यक्ष्य᳘माणा भ᳘वन्ति मथि᳘त्वोपसमाधा᳘योद्धृ᳘त्याहवनी᳘यं य᳘जन्त एते᳘न प्राजापत्ये᳘न पशु᳘ना॥  
त᳘स्य शि᳘रो नि᳘दधति॥  
ते᳘षां य᳘दि तद᳘हर्दीक्षा न᳘ समै᳘त्यर᳘णिष्वेवा᳘ग्नी᳘न्त्समारो᳘ह्य यथायथं᳘ विपरे᳘त्य जुह्वति॥  
अ᳘थ यद᳘हरेषां दीक्षा᳘ समैति᳘॥  
अर᳘णिष्वेवा᳘ग्नी᳘न्त्समारो᳘ह्योपसमा᳘यन्ति य᳘त्र दीक्षिष्य᳘माणा भ᳘वन्ति गृह᳘पतिरेव᳘ प्रथमो᳘ मन्थते ऽथे᳘तरे पर्युपवि᳘श्य मन्थन्ते ते᳘ जातं᳘ जातमेवा᳘नुप्र᳘हरन्ति गृह᳘पतेर्गा᳘र्हपत्ये गृह᳘पतेरेव गा᳘र्हपत्यादुद्धृ᳘त्याहवनी᳘यं दीक्षन्ते ते᳘षां समान᳘ आहवनी᳘यो भ᳘वति समानो गा᳘र्हपत्यो दीक्षोपस᳘त्सु॥  
अ᳘थ यद᳘हरेषां क्रयो भ᳘वति॥  
तद᳘हर्गा᳘र्हपत्यां चि᳘तिमुपदधात्यथे᳘तरेभ्य उपवसथे धिष्ण्यान्वैसर्जिना᳘नां काले प्रा᳘च्यः प᳘त्न्य उपसमा᳘यन्ति प्र᳘जहत्येतम᳘परमग्निं᳘ हुत᳘ एव᳘ वैसर्जिने᳘॥  
रा᳘जानम् प्र᳘णयति॥  
उ᳘द्यत एवै᳘ष᳘ आग्नीध्री᳘यो ऽग्निर्भ᳘वत्य᳘थैत ए᳘कैकमेवो᳘ल्मुकमादा᳘य यथाधिष्ण्यं᳘ विप᳘रायन्ति सम᳘दमु हैव ते᳘ कुर्वन्ति सम᳘द्धैनान्विन्दत्य᳘र्तुका ह भवन्त्य᳘पि ह तम᳘र्धं सम᳘द्विन्दति य᳘स्मिन्न᳘र्धे य᳘जन्ते ये त᳘था क्॥  
अ᳘थेदं᳘ तृती᳘यम्॥  
गृह᳘पतेरेवा᳘र᳘ण्योः सं᳘वदन्ते य᳘ इतो᳘ उर्व᳘न्त्येत᳘द्द्विती᳘यम᳘यनम्॥  
अ᳘थेदं᳘ तृती᳘यम्॥  
गृह᳘पतेरेवा᳘र᳘ण्योः सं᳘वदन्ते य᳘ इतो᳘ ऽग्नि᳘र्जनिष्य᳘ते स᳘ नः सह य᳘दने᳘न यज्ञे᳘न जेष्या᳘मो ऽने᳘न पशुबन्धे᳘न त᳘न्नः सह᳘ सह᳘ नः साधुकृत्या य᳘ एव᳘ पापं᳘ कर᳘वत्त᳘स्यैव तदि᳘त्येव᳘मुक्त्वा᳘ गृह᳘पतिरेव᳘ प्रथमः᳘ समारोहयते ऽथे᳘तरेभ्यः समा᳘रोहयति स्वयं᳘ वैव᳘ समा᳘रोहयन्ते त आ᳘यन्ति य᳘त्र प्राजापत्ये᳘न पशुना यक्ष्य᳘माणा भ᳘वन्ति मथित्वो᳘पसमाधा᳘योद्धृ᳘त्याहवनी᳘यं य᳘जन्त एते᳘न प्राजापत्ये᳘न पशु᳘ना॥  
त᳘स्य शि᳘रो नि᳘दधति॥  
ते᳘षां य᳘दि तद᳘हर्दीक्षा न᳘ समै᳘त्यर᳘णिष्वेवा᳘ग्नी᳘न्त्समारो᳘ह्य यथायथं᳘ विपरे᳘त्य जुह्वति॥  
अ᳘थ यद᳘हरेषां दीक्षा᳘ समै᳘ति॥  
गृह᳘पतेरेवा᳘र᳘ण्योः सं᳘वदन्ते य᳘ इतो᳘ ऽग्नि᳘र्जनिष्यते स᳘ नः सह य᳘दने᳘न यज्ञे᳘न जेस्या᳘मो ऽने᳘न सत्त्रे᳘ण त᳘न्नः सह᳘ सह᳘ नः साधुकृत्या य᳘ एव᳘ पपं᳘ कर᳘वत्त᳘स्यैव तदि᳘त्येव᳘मुक्त्वा᳘ गृह᳘पतिरेव᳘ प्रथमः᳘ समा᳘रोहयते ऽथे᳘तरेभ्यः समा᳘रोहयति स्वयं᳘ वैव᳘ समा᳘रोहयन्ते त आ᳘यन्ति य᳘त्र दीक्षिष्य᳘माणा भ᳘वन्ति मथित्वो᳘पसमाधा᳘योद्धृ᳘त्याहवनी᳘यं दीक्षन्ते ते᳘षां समान᳘ आहवनी᳘यो भ᳘वति समानो गा᳘र्हपत्यो दीक्षोपस᳘त्सु॥  
अ᳘थ यद᳘हरेषां क्रयो भ᳘वति॥  
तद᳘हर्गा᳘र्हपत्यां चि᳘तिमु᳘पदधात्यथे᳘तरेभ्य उपवसथे धि᳘ष्ण्यान्वैसर्जिना᳘नां काले प्रा᳘च्यः प᳘त्न्य उपसमा᳘यन्ति प्र᳘जहत्येतम᳘परमग्निं᳘ हुत᳘ एव᳘ वैसर्जि᳘ने॥  
रा᳘जानम् प्र᳘णयति॥  
उ᳘द्यत एवै᳘ष᳘ आग्नीध्री᳘यो ऽग्निर्भ᳘वत्य᳘थैत ए᳘कैकमेवो᳘ल्मुकमादा᳘य यथाधिष्ण्यं᳘ विप᳘रायन्ति तत्त᳘त्कृतं ना᳘कृतं यन्ना᳘नाधिष्ण्या भ᳘वन्ति व᳘रीयानाकाशो᳘ ऽसत्परिच᳘रणायेत्य᳘थ यन्ना᳘नापुरोडाशा भू᳘यो हविरुछिष्ट᳘मसत्स᳘माप्त्या इ᳘ति॥  
अ᳘थ ये᳘न सत्त्रे᳘ण देवाः᳘॥  
क्षिप्र᳘ एव᳘ पाप्मा᳘नमपा᳘घ्नतेमां जि᳘तिम᳘जयन्यै᳘षामियं जि᳘तिस्तद᳘त उद्यत ए᳘कगृहपतिका वै᳘ देवा ए᳘कपुरोडाशा ए᳘कधिष्ण्याः क्षिप्र᳘ एव᳘ पाप्मा᳘नमपा᳘घ्नत क्षिप्रे प्रा᳘जायन्त त᳘थो एवै᳘त ए᳘कगृहपतिका ए᳘कपुरोडाशा ए᳘कधिष्ण्याः क्षिप्र᳘ एव᳘ पाप्मा᳘नमपघ्न᳘ते क्षिप्रे प्र᳘जायन्ते॥  
अ᳘थादः पू᳘र्वस्मिन्नुदीची᳘नवंशा शा᳘ला भवति॥  
त᳘न्मानुषं᳘ समान᳘ आहवनी᳘यो भवति ना᳘ना गा᳘र्हपत्यास्तद्वि᳘कृष्टं गृह᳘पतेरेव गा᳘र्हपत्ये जा᳘घन्या प᳘त्नीः संयाजयन्त्या᳘ज्येने᳘तरे प्रतिय᳘जन्त आसते तद्वि᳘कृष्टम्॥  
अथा᳘त्र प्राची᳘नवंशा शा᳘ला भवति॥  
त᳘द्देवत्रा᳘ समान᳘ आहवनी᳘यो भ᳘वति समानो गा᳘र्हपत्यः समान᳘ आग्नीध्री᳘यस्त᳘देत᳘त्सत्त्रं स᳘मृद्धं य᳘थैकाहः स᳘मृद्ध एवं त᳘स्य न᳘ ह्वला᳘स्ति त᳘स्यैषै᳘व᳘ समान्या᳘वृद्य᳘दन्यद्धि᳘ष्ण्येभ्यः॥  
देवा᳘ ह वै᳘ सत्त्र᳘मासत॥  
श्रि᳘यं गच्छेम य᳘शः स्यामान्नादाः᳘ स्यामे᳘ति ते᳘भ्य एत᳘दन्ना᳘द्यमभि᳘जितम᳘पाचिक्रमिषत्पश᳘वो वा अ᳘न्नम् पश᳘वो हैवै᳘भ्यस्तद᳘पाचिक्रमिषन्यद्वै᳘ न इमे᳘ श्रान्ता न᳘ हिंस्युः᳘ कथ᳘मिव स्विन्नः सक्ष्यन्त इ᳘ति॥  
त᳘ एते गा᳘र्हपत्ये द्वे आ᳘हुती अजुहवुः॥  
गृहा वै गा᳘र्हपत्यो गृहा वै᳘ प्रतिष्ठा त᳘देनान्गृहे᳘ष्वेव न्य᳘यछंस्त᳘थैभ्य एत᳘दन्ना᳘द्यमभि᳘जितं ना᳘पाक्रामत्॥  
त᳘थो एवे᳘मे᳘ सत्त्र᳘मासते॥  
ये᳘ सत्त्र᳘मासते श्रि᳘यं गच्छेम य᳘शः स्यामान्नादाः᳘ स्यामे᳘ति ते᳘भ्य एत᳘दन्ना᳘द्यमभि᳘जितम᳘पचिक्रमिषति पश᳘वो वा अ᳘न्नम् पश᳘वो हैवै᳘भ्यस्तद᳘पचिक्रमिषन्ति यद्वै᳘ न इमे᳘ श्रान्ता न᳘ हिंस्युः᳘ कथ᳘मिव स्विन्नः सक्ष्यन्त इ᳘ति॥  
त᳘ एते गा᳘र्हपत्ये द्वे आ᳘हुती जुह्वति गृहा वै गा᳘र्हपत्यो गृहा वै प्रतिष्ठा त᳘देनान्गृहे᳘ष्वेव नि᳘यछन्ति त᳘थैभ्य एत᳘दन्ना᳘द्यमभि᳘जितं ना᳘पक्रामति॥  
त᳘थो एवै᳘त᳘स्मात्॥  
एत᳘दन्ना᳘द्यमुपा᳘हृतम᳘पचिक्रमिषति यद्वै᳘ मायं न᳘ हिंस्या᳘त्कथ᳘मिव स्विन्मा सक्ष्यत इ᳘ति॥  
त᳘स्य पर᳘स्तादेवा᳘ग्रे ऽल्पश᳘ इव प्रा᳘श्नाति॥  
त᳘देनदुपनि᳘मदति त᳘द्वेद न वै त᳘थाभूद्यथा᳘मंसि न वै᳘ माहिंसीदि᳘ति त᳘देनमुपा᳘वश्रयते स᳘ ह प्रिय᳘ एवा᳘न्नस्यान्नादो᳘ भवति य᳘ एवं᳘ विद्वा᳘नेत᳘स्य व्रतं᳘ शक्नो᳘ति च᳘रितुम्॥  
तद्वा᳘ एत᳘त्॥  
दशमे᳘ ऽहन्त्सत्त्रोत्था᳘नं क्रियते ते᳘षामे᳘कैक एव᳘ वाचंयम᳘ आस्ते वा᳘चमाप्याय᳘यंस्तया᳘पीनया᳘यातयाम्न्यो᳘त्तरम᳘हस्तन्वते ऽथे᳘तरे वि᳘सृज्यन्ते समिद्धारा᳘ वा स्वाध्यायं᳘ वा तत्रा᳘प्यश्नन्ति॥  
ते ऽपराह्ण᳘ उपसमे᳘त्य॥  
अप᳘ उपस्पृ᳘श्य पत्नीशा᳘लं सम्प्र᳘पद्यन्ते ते᳘षु समन्वा᳘रब्धेष्वेते आ᳘हुती जुहोतीह र᳘तिरिह᳘ रमध्वमिह धृ᳘तिरिह स्व᳘धृतिः स्वाहेति पशू᳘नेवै᳘त᳘दाह पशू᳘नेवै᳘त᳘दात्मन्नि᳘यछन्ते॥  
अ᳘थ द्विती᳘यां जुहीति॥  
उपसृज᳘न्धरु᳘णम् मात्र इ᳘त्यग्नि᳘मेवै᳘त᳘त्पृथिव्या᳘ उपसृज᳘न्नाह धरु᳘णो मात᳘रं ध᳘यन्नि᳘त्यग्नि᳘मेवै᳘त᳘त्पृथिवीं ध᳘यन्तमाह रायस्पोषमस्मा᳘सु दीधरत्स्वाहे᳘ति पश᳘वो वै᳘ रायस्पो᳘षः पशू᳘नेवै᳘त᳘दात्मन्नि᳘यछन्ते॥  
ते प्रा᳘ञ्च उपनि᳘ष्क्रामन्ति॥  
ते᳘ पश्चात्पा᳘ञ्चो हविर्धा᳘ने सम्प्र᳘पध्यन्ते पुर᳘स्ताद्वै᳘ प्रत्य᳘ञ्चस्तंस्य᳘माना अ᳘थैवं᳘ सत्रोत्था᳘ने॥  
त उ᳘त्तरस्य हविर्धा᳘नस्य॥  
जघन्या᳘यां कूबर्यां सा᳘माभिगायन्ति सत्त्र᳘स्य ऋ᳘द्धिरि᳘ति रा᳘द्धिमेवै᳘त᳘दभ्यु᳘त्तिष्ठन्त्युत्तरवेदेर्वोत्तरायां श्रो᳘णावि᳘तरं तु᳘ कृत᳘तरम्॥  
यदु᳘त्तरस्य हविर्धा᳘नस्य॥  
जघन्या᳘यां कूबर्याम᳘गन्म ज्यो᳘तिरमृ᳘ता अभूमे᳘ति ज्यो᳘तिर्वा᳘ एते᳘ भवन्त्यमृ᳘ता भवन्ति ये᳘ सत्त्रमा᳘सते दि᳘वम् पृथिव्या अध्या᳘रुहामे᳘ति दि᳘वं वा᳘ एते᳘ पृथिव्या अध्या᳘रोहन्ति ये᳘ सत्त्रमा᳘सते᳘ ऽविदाम देवानि᳘ति विन्द᳘न्ति हि देवान्त्स्व᳘र्ज्यो᳘तिरि᳘ति त्रि᳘र्निध᳘नमुपा᳘वयन्ति स्व᳘र्ह्ये᳘ते ज्यो᳘तिर्ह्ये᳘ते भ᳘वन्ति तद्य᳘देवै᳘त᳘स्य सा᳘म्नो रूपं त᳘देवै᳘ते᳘ भवन्ति ये᳘ सत्त्रमा᳘सते॥  
ते द᳘क्षिणस्य हविर्धा᳘नस्य॥  
अधो᳘ ऽधो᳘ ऽक्षम् सर्पन्ति स यथा᳘हिस्त्वचो᳘ निर्मुच्ये᳘तैवं स᳘र्वस्मात्पाप्म᳘नो नि᳘र्मुच्यन्ते᳘ ऽतिच्छन्दसा सर्पन्त्येषा वै स᳘र्वाणि छ᳘न्दांसि यद᳘तिच्छन्दास्त᳘थैनान्पाप्मा ना᳘न्व᳘त्येति त᳘स्माद᳘तिच्छन्दसा सर्पन्ति॥  
ते᳘ सर्पन्ति॥  
युवं त᳘मिन्द्रापर्वता पुरोयु᳘धा यो᳘ नः पृतन्याद᳘प तं᳘ तमि᳘द्धतं व᳘ज्रेण तं᳘-तमि᳘द्धतम्॥  
दूरे᳘ चत्ता᳘य छन्त्सद्ग᳘हने यदि᳘नक्षत्॥  
अस्मा᳘कं श᳘त्रून्प᳘रि शूर विश्व᳘तो दर्मा᳘ दर्षीष्ट विश्व᳘त इ᳘ति॥  
ते प्रा᳘ञ्च उपनि᳘ष्क्रामन्ति॥  
ते᳘ पुर᳘स्तात्प्रत्य᳘ञ्चः स᳘दः सम्प्र᳘पद्यन्ते पश्चाद्वै प्रा᳘ञ्चस्तंस्य᳘माना अ᳘थैवं᳘ सत्रोत्था᳘ने॥  
ते᳘ यथाधिष्ण्य᳘मेवो᳘पविशन्ति॥  
देवे᳘भ्यो ह वै᳘ वाचो र᳘सो ऽभि᳘जितो ऽपचिक्रमिषां᳘ चकार स᳘ इमा᳘मेव प᳘राङ᳘त्यसिसृप्सदियं वै वाक्त᳘स्या एष र᳘सो यदो᳘षधयो यद्व᳘नस्प᳘तयस्त᳘मेते᳘न सा᳘म्नाप्नुवन्त्स᳘ एनानाप्तो᳘ ऽभ्या᳘वर्तत त᳘स्मादस्या᳘मूर्ध्वा ओ᳘षधयो जा᳘यन्त ऊर्ध्वा व᳘नस्प᳘तयस्त᳘थो एवै᳘ते᳘भ्य एत᳘द्वाचो र᳘सो ऽभि᳘जितो᳘ ऽपचिक्रमिषति स᳘ इमा᳘मेव प᳘राङ᳘तिसिसृप्सतीयं वै वाक्त᳘स्या एष र᳘सो यदो᳘षधयो यद्व᳘नस्प᳘तयस्त᳘मेते᳘न सा᳘म्नाप्नुवन्ति स᳘ एनानाप्तो᳘ ऽभ्या᳘वर्तते त᳘स्मादस्या᳘मूर्ध्वा ओ᳘षधयो जा᳘यन्त ऊर्ध्वा व᳘नस्प᳘तयः॥  
सर्पराज्ञ्या᳘ ऋक्षु᳘ स्तुवते॥  
इयं वै᳘ पृथिवी᳘ सर्पराज्ञी त᳘दन᳘यैवै᳘तत्स᳘र्वमाप्नुवन्ति स्वयम्प्रस्तुतम᳘नुपगीतं य᳘था ना᳘न्य᳘ उपशृणुयाद᳘ति ह रेचयेद्य᳘दन्यः᳘ प्रस्तुयाद᳘तिरेचयेद्य᳘दन्य᳘ उपगा᳘येद᳘तिरेचयेद्य᳘दन्य᳘ उपशृणुयात्त᳘स्मात्स्वयम्प्रस्तुतम᳘नुपगीतम्॥  
च᳘तुर्होतॄ᳘न्हो᳘ता व्या᳘चष्टे॥  
एत᳘देवै᳘त᳘त्स्तुतम᳘नुशंसति य᳘दि हो᳘ता न᳘ विद्या᳘द्गृह᳘पतिर्व्या᳘चक्षीत हो᳘तुस्त्वे᳘व व्याख्या᳘नम्॥  
अ᳘थाध्वर्योः᳘ प्रतिगरः᳘॥  
अ᳘रात्सुरिमे य᳘जमाना भद्र᳘मेभ्यो ऽभूदि᳘ति कल्या᳘णमेवै᳘त᳘न्मानुष्यै᳘ वाचो᳘ वदति॥  
अ᳘थ वाकोवाक्ये᳘ ब्रह्मो᳘द्यं वदन्ति॥  
स᳘र्वं वै ते᳘षामाप्त᳘म् भवति स᳘र्वं जितं ये᳘ सत्त्रमा᳘सते᳘ ऽचारिषुर्य᳘जुर्भिस्तत्ता᳘न्यापंस्तद᳘वारुत्सता᳘शंसिषुरृ᳘चस्तत्ता᳘ आपस्तद᳘वारुत्सता᳘स्तोषत सा᳘मभिस्तत्ता᳘न्यापंस्तद᳘वारुत्सता᳘थैषामेत᳘देवा᳘नाप्तम᳘नवरुद्धं भवति य᳘द्वाकोवाक्य᳘म् ब्रा᳘ह्मणं त᳘देवै᳘तेनाप्नुव᳘न्ति तद᳘वरुन्धते॥  
औ᳘दुम्बरीमुपसंसृ᳘प्य वा᳘चं यछन्ति॥  
वि᳘दुहन्ति वा᳘ एते᳘ यज्ञं नि᳘र्धयन्ति ये᳘ वाचा᳘ यज्ञं᳘ तन्व᳘ते वाग्घि᳘ यज्ञस्ता᳘मेषाम् पुरै᳘कैक एव᳘ वाचंयम᳘ आस्ते वा᳘चमाप्याय᳘यंस्तया᳘पीनया᳘यातयाम्न्यो᳘त्तरम᳘हस्तन्वते ऽथा᳘त्र स᳘र्वैव वा᳘गाप्ता᳘ भवत्य᳘पवृक्ता तां स᳘र्व एव᳘ वाचंयमा वा᳘चमा᳘प्याययन्ति तया᳘पीनया᳘यातयाम्न्यातिरात्रं᳘ तन्वते॥  
औ᳘दुम्बरीमन्वार᳘भ्यासते॥  
अ᳘न्नं वा ऊ᳘र्गुदुम्ब᳘र ऊर्जै᳘वै᳘तद्वा᳘चमा᳘प्याययन्ति॥  
ते᳘ ऽस्तमिते प्रा᳘ञ्च उपनि᳘ष्क्रामन्ति॥  
ते᳘ जघ᳘नेनाहवनी᳘यमासते᳘ ऽग्रेण हविर्धा᳘ने ता᳘न्वाचंयमा᳘नेव᳘ वाचंयमः᳘ प्रतिरस्थाता᳘ वसतीव᳘रीभिरभिप᳘रिहरति ते य᳘त्कामा आ᳘सीरंस्ते᳘न वा᳘चं वि᳘सृजेरन्का᳘मैर्ह स्म वै᳘ पुर᳘र्षयः सत्त्र᳘मासते ऽसौ᳘ नः का᳘मः स᳘ नः स᳘मृध्यतामि᳘ति य᳘द्यु अ᳘नेककामाः स्यु᳘र्लोक᳘कामा वा प्रजा᳘कामा वा पशु᳘कामा वा॥  
अने᳘नैव वा᳘चं वि᳘सृजेरन्॥  
भूर्भु᳘वः स्वरि᳘ति त᳘त्सत्ये᳘नैवै᳘तद्वा᳘चं स᳘मर्धयन्ति त᳘या स᳘मृद्धयाशि᳘ष आ᳘शासते सुप्रजाः᳘ प्रजा᳘भिः स्यामे᳘ति त᳘त्प्रजामा᳘शासते सुवी᳘रा वीरैरि᳘ति त᳘द्वीराना᳘शासते सुपो᳘षाः पो᳘षैरि᳘ति तत्पु᳘ष्टिमा᳘शासते॥  
अ᳘थ गृह᳘पतिः सुब्रह्मण्यामा᳘ह्वयति॥  
यं वा गृह᳘पतिर्ब्रूयात्पृ᳘थगु हैवै᳘के सुब्रह्मण्यामा᳘ह्वयन्ति गृह᳘पतिस्त्वे᳘व᳘ सुब्रह्मण्यामा᳘ह्वयेद्य᳘म् वा गृह᳘पतिर्ब्रूयात्त᳘स्मिन्त्समुपहव᳘मिष् ट्वा᳘ समि᳘धो ऽभ्या᳘दधति॥  
