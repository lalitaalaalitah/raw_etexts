
देवा᳘श्च वा अ᳘सुराश्च॥  
उभ᳘ये प्राजापत्याः᳘ पस्पृधिरे ततो᳘ ऽसुरा अतिमाने᳘नैव क᳘स्मिन्नु᳘ वयं᳘ जुहुयामे᳘ति स्वे᳘ष्वेवा᳘स्ये᳘षु जु᳘ह्वतश्चेरुस्ते᳘ ऽतिमाने᳘नैव प᳘राबभूवुस्त᳘स्मान्ना᳘तिमन्येत पराभव᳘स्य हैतन्मु᳘खं य᳘दतिमानः᳘॥  
अ᳘थ देवाः᳘॥  
अन्यो᳘ ऽन्य᳘स्मिन्नेव जु᳘ह्वतश्चेरुस्ते᳘भ्यः प्रजा᳘पतिरात्मा᳘नम् प्र᳘ददौ यज्ञो᳘ हैषामास यज्ञो हि᳘ देवा᳘नाम᳘न्नम्॥  
ते᳘ होचुः॥  
क᳘स्य न इद᳘म् भविष्यती᳘ति ते म᳘म ममे᳘त्येव न᳘ सम्पादयां᳘ चक्रुस्ते हा᳘सम्पाद्योचुराजि᳘मेवा᳘स्मि᳘न्नजामहै स यो᳘ न उज्जेष्य᳘ति त᳘स्य न इद᳘म् भविष्यती᳘ति तथे᳘ति त᳘स्मिन्नाजि᳘माजन्त॥  
स बृ᳘हस्प᳘तिः॥  
सविता᳘रमेव᳘ प्रसवायो᳘पाधावत्सविता वै᳘ देवा᳘नाम् प्रसविते᳘दम् मे प्र᳘सुव त्व᳘त्प्रसूत इदमु᳘ज्जयानी᳘ति त᳘दस्मै सविता᳘ प्रसविता प्रा᳘सुवत्त᳘त्सवितृ᳘प्रसूत उ᳘दजयत्स᳘ इदं स᳘र्वमभवत्स᳘ इदं स᳘र्वमु᳘दजयत्प्रजा᳘पतिं ह्यु᳘द᳘जयत्स᳘र्वमु ह्ये᳘वे᳘द᳘म् प्रजा᳘पतिस्ते᳘नेष्ट्वै᳘ता᳘मेवो᳘र्ध्वां दिशमु᳘दक्रामत्त᳘स्माद्य᳘श्च वे᳘द य᳘श्च नै᳘षो᳘र्ध्वा बृ᳘हस्प᳘तेर्दिगि᳘त्येवा᳘हुः॥  
तद्ये᳘ ह स्म पुरा᳘ वाजपे᳘येन य᳘जन्ते॥  
एतां᳘ ह स्मैवो᳘र्ध्वा दि᳘शमु᳘त्क्रामन्ति त᳘त औ᳘पाविनैव᳘ जानश्रुतेये᳘न प्रत्य᳘वरूढं त᳘तो ऽर्वाची᳘नम् प्रत्य᳘वरोहन्ति॥  
तेने᳘न्द्रो ऽयजत॥  
स᳘ इदं स᳘र्वमभवत्स᳘ इदं स᳘र्वमु᳘दजयत्प्रजा᳘पतिं ह्यु᳘द᳘जयत्स᳘र्वमु ह्ये᳘वे᳘द᳘म् प्रजा᳘पतिस्ते᳘नेष्ट्वै᳘ता᳘मेवो᳘र्ध्वां दि᳘शमु᳘दक्रामत्॥  
तद्ये᳘ ह स्म पुरा᳘ वाजपे᳘येन य᳘जन्ते॥  
एतां᳘ ह स्मैवो᳘र्ध्वां दि᳘शमु᳘त्क्रामन्ति त᳘त औ᳘पाविनैव᳘ जानश्रुतेये᳘न प्रत्य᳘वरूढं त᳘तो ऽर्वाची᳘नम् प्रत्य᳘वरोहन्ति॥  
स यो᳘ वाजपे᳘येन य᳘जते॥  
स᳘ इदं स᳘र्वम् भवति स᳘ इदं स᳘र्वमु᳘ज्जयति प्रजा᳘पतिं ह्यु᳘ज्ज᳘यति स᳘र्वमु ह्ये᳘वे᳘द᳘म् प्रजा᳘पतिः॥  
त᳘दाहुः॥  
न᳘ वाजपे᳘येन यजे᳘त स᳘र्वं वा᳘ एष᳘ इदमु᳘ज्जयति यो᳘ वाजपे᳘येन य᳘जते प्रजा᳘पतिं ह्यु᳘ज्ज᳘यति स᳘र्वमु ह्ये᳘वे᳘दम् प्रजा᳘पतिः स᳘ इह न किं᳘ चन प᳘रिशिनष्टि त᳘स्येश्वरः᳘ प्रजा पा᳘पीयसी भ᳘वितोरि᳘ति॥  
त᳘दु वै य᳘जेतैव᳘॥  
य᳘ एव᳘मेतं᳘ यज्ञं᳘ कॢप्तं᳘ विद्यु᳘रृक्तो᳘ यजुष्टः᳘ सामतो ये᳘ प्रज᳘ज्ञयस्त᳘ एनं याजयेयुरेषा᳘ ह त्वे᳘त᳘स्य यज्ञ᳘स्य स᳘मृद्धिर्य᳘देनं विद्वां᳘सो याज᳘यन्ति त᳘स्मादु य᳘जेतैव᳘॥  
स वा᳘ एष᳘ ब्राह्मण᳘स्यैव यज्ञः᳘॥  
य᳘देनेन बृ᳘हस्प᳘तिर᳘यजत ब्र᳘ह्म हि बृ᳘हस्प᳘तिर्ब्र᳘ह्म हि᳘ ब्राह्मणो᳘ ऽथो राजन्य᳘स्य य᳘देनेनेन्द्रो᳘ ऽयजत क्षत्रं ही᳘न्द्रं क्षत्रं᳘ राजन्यः᳘॥  
रा᳘ज्ञ एव᳘ राजसू᳘यम्॥  
रा᳘जा वै रा᳘जसू᳘येनेष्ट्वा᳘ भवति न वै᳘ ब्राह्मणो᳘ राज्याया᳘लम᳘वरं वै᳘ राजसू᳘यम् प᳘रं वाजपे᳘यम्॥  
रा᳘जा वै᳘ राजसू᳘येनेष्ट्वा᳘ भवति॥  
सम्रा᳘ङ्वाजपे᳘येना᳘वरं हि᳘ राज्यम् प᳘रं सा᳘म्राज्यं काम᳘येत वै रा᳘जा सम्राड् भ᳘वितुम᳘वरं हि᳘ राज्यम् प᳘रं सा᳘म्राज्यं न᳘ सम्रा᳘ट्कामयेत रा᳘जा भवितुम᳘वरं हि᳘ राज्यम् प᳘रं सा᳘म्राज्यम्॥  
स यो᳘ वाजपे᳘येनेष्ट्वा᳘ सम्राड् भ᳘वति॥  
स इदं स᳘र्वं सं᳘वृङ्क्ते स क᳘र्मणः-कर्मणः पुर᳘स्तादेतां᳘ सावित्रीमा᳘हुतिं जुहोति दे᳘व सवितः प्र᳘सुव यज्ञम् प्र᳘सुव यज्ञ᳘पतिम् भ᳘गाये᳘ति॥  
तद्य᳘थैवा᳘दो बृ᳘हस्प᳘तिः॥  
सविता᳘रम् प्रसवा᳘योपा᳘धावत्सविता वै᳘ देवा᳘नाम् प्रसविते᳘द᳘म् मे प्र᳘सुव त्व᳘त्प्रसूत इदमु᳘ज्जयानी᳘ति त᳘दस्मै सविता᳘ प्रसविता प्रा᳘सुवत्त᳘त्सवितृ᳘प्रसूत उद᳘जयदेव᳘मेव᳘इ᳘ष᳘ एत᳘त्सविता᳘रमेव᳘ प्रसवायो᳘पधावति सविता वै᳘ देवा᳘नाम् प्रसविते᳘द᳘म् मे प्र᳘सुव त्व᳘त्प्रसूत इदमु᳘ज्जयानी᳘ति त᳘दस्मै सविता᳘ प्रसविता प्र᳘सौति त᳘त्सवितृ᳘प्रसूत उ᳘ज्जयति॥  
त᳘स्मादाह॥  
दे᳘व सवितः प्र᳘सुव यज्ञम् प्र᳘सुव यज्ञ᳘पतिम् भ᳘गाय दिव्यो᳘ गन्धर्वः᳘ केतपूः के᳘तं नः पुनातु वाचस्प᳘तिर्वा᳘जं नः स्वदतु स्वाहे᳘ति प्रजा᳘पतिर्वै᳘ वाचस्प᳘तिर᳘न्नं वा᳘जः प्रजा᳘पतिर्न इद᳘मद्या᳘न्नं स्वदत्वि᳘त्येवै᳘त᳘दाह स᳘ एता᳘मेवा᳘हुतिं जुहोत्या᳘ श्वःसुत्या᳘या एतद्ध्य᳘स्यैतत्कर्मा᳘रब्धम् भ᳘वति प्र᳘सन्न एतं᳘ यज्ञ᳘म् भवति॥  
अंशुं᳘ गृह्णाति॥  
सर्वत्वा᳘यैव त᳘स्माद्वा᳘ अंशुं᳘ गृह्णात्य᳘थैतान्प्र᳘ज्ञातानेवा᳘ग्निष्टोमिकान्ग्र᳘हान्गृह्णात्या᳘ग्रयणात्॥  
अ᳘थ पृष्ठ्या᳘न्गृह्णाति॥  
तद्य᳘देवै᳘तै᳘र्देवा᳘ उद᳘जयंस्त᳘देवै᳘ष᳘ एतैरु᳘ज्जयति॥  
अ᳘थ षोडशि᳘नं गृह्णाति॥  
तद्य᳘देवै᳘तेने᳘न्द्र उद᳘जयत्त᳘देवै᳘ष᳘ एतेनो᳘ज्जयति॥  
अ᳘थैतान्प᳘ञ्च वाजपेयग्रहा᳘न्गृह्णाति॥  
ध्रुवस᳘दं त्वा नृष᳘दम् मनःस᳘दमुपयाम᳘गृहीतो ऽसी᳘न्द्राय त्वा जु᳘ष्टं गृह्णाम्येष᳘ ते यो᳘निरि᳘न्द्राय त्वा जु᳘ष्टतममि᳘ति सादयत्येषां वै᳘ लोका᳘नामय᳘मेव᳘ ध्रुव᳘ इय᳘म् पृथिवी᳘म᳘मेवै᳘ते᳘न लोकमु᳘ज्जयति॥  
अप्सुष᳘दम् त्वा घृतस᳘दं व्योमस᳘दमुपयाम᳘गृहीतो ऽसी᳘न्द्राय त्वा जु᳘ष्टं गृह्णाम्येष᳘ ते यो᳘निरि᳘न्द्राय त्वा जु᳘ष्टतममि᳘ति सादयत्येषां वै᳘ लोका᳘नामय᳘मेव व्यो᳘मेद᳘मन्त᳘रिक्षमन्तरिक्षलोक᳘मेवै᳘तेनो᳘ज्जयति॥  
पृथिविस᳘दं त्वान्तरिक्षस᳘दं दिविस᳘दं देवस᳘दं नाकस᳘दमुपयाम᳘गृहीतो ऽसी᳘न्द्राय त्वा जु᳘ष्टं गृह्णाम्येष᳘ ते यो᳘निरि᳘न्द्राय त्वा जु᳘ष्टतममि᳘ति सादयत्येष वै᳘ देवस᳘न्नाकस᳘देष᳘ एव᳘ देवलोको᳘ देवलोक᳘मेवै᳘तेनो᳘ज्जयति॥  
अपां र᳘समु᳘द्वयसं सू᳘र्ये स᳘न्तं समा᳘हितमपां र᳘सस्य यो र᳘सस्तं᳘ वो गृह्णाम्युत्तम᳘मुपयाम᳘गृहीतो ऽसी᳘न्द्राय त्वा जु᳘ष्टं गृह्णाम्येष᳘ ते यो᳘निरि᳘न्द्राय त्वा जु᳘ष्टतममि᳘ति सादयत्येष वा᳘ अपां र᳘सो यो᳘ ऽयम् प᳘वते स᳘ एष सू᳘र्ये᳘ समा᳘हितः सू᳘र्यात्पवत एत᳘मेवै᳘ते᳘न र᳘समु᳘ज्जयति॥  
ग्र᳘हा ऊर्जाहुतयः॥  
व्य᳘न्तो वि᳘प्राय मतिं ते᳘षां वि᳘शिप्रियाणां वो ऽहमि᳘षमू᳘र्जं स᳘मग्रभमुपयाम᳘गृहीतो ऽसी᳘न्द्राय त्वा जु᳘ष्टमेष᳘ ते यो᳘निरि᳘न्द्राय त्वा जु᳘ष्टतममि᳘ति सादयत्यूर्ग्वै र᳘सो र᳘समेवै᳘तेनो᳘ज्जयति॥  
तान्वा᳘ एता᳘न्॥  
प᳘ञ्च वाजपेयग्रहा᳘न्गृह्णाति प्रजा᳘पतिं वा᳘ एष उ᳘ज्जयति यो᳘ वाजपे᳘येन य᳘जते सं᳘वत्सरो वै᳘ प्रजा᳘पतिः प᳘ञ्च वा᳘ ऋत᳘वः संवत्सर᳘स्य त᳘त्प्रजा᳘पतिमु᳘ज्जयति त᳘स्मात्प᳘ञ्च वाजपेयग्रहा᳘न्गृह्णाति॥  
अ᳘थ सप्त᳘दश सोमग्रहा᳘न्गृह्णा᳘ति॥  
सप्त᳘दश सुराग्रहा᳘न्प्रजा᳘पतेर्वा᳘ एते अ᳘न्धसी यत्सो᳘मश्च सु᳘रा च त᳘तः सत्यं श्रीर्ज्योतिः सोमो᳘ ऽनृतम् पाप्मा त᳘मः सु᳘रैते᳘ एवै᳘त᳘दुभे अ᳘न्धसी उ᳘ज्जयति स᳘र्वं वा᳘ एष᳘ इदमु᳘ज्जयति यो᳘ वाजपे᳘येन य᳘जते प्रजा᳘पतिं ह्यु᳘ज्ज᳘यति स᳘र्वमु ह्ये᳘वे᳘द᳘म् प्रजा᳘पतिः॥  
स य᳘त्सप्त᳘दश॥  
सोमग्रहा᳘न्गृह्णा᳘ति सप्तदशो वै᳘ प्रजा᳘पतिः प्रजा᳘पतिर्यज्ञः स या᳘वानेव᳘ यज्ञो या᳘वत्यस्य मा᳘त्रा ता᳘वतैवा᳘स्यैत᳘त्सत्यं श्रि᳘यं ज्यो᳘तिरु᳘ज्जयति॥  
अ᳘थ य᳘त्सप्त᳘दश॥  
सुराग्रहा᳘न्गृह्णा᳘ति सप्तदशो वै᳘ प्रजा᳘पतिः प्रजा᳘पतिर्यज्ञः स या᳘वानेव᳘ यज्ञो या᳘वत्यस्य मा᳘त्रा ता᳘वतैवा᳘स्यैतद᳘नृतम् पाप्मा᳘नं त᳘म उ᳘ज्जयति॥  
त᳘ उभ᳘ये च᳘तुस्त्रिंशद्ग्र᳘हाः स᳘म्पद्यन्ते॥  
त्र᳘यस्त्रिंशद्वै᳘ देवाः᳘ प्रजा᳘पतिश्चतुस्त्रिंशस्त᳘त्प्रजा᳘पतिमु᳘ज्जयति॥  
अ᳘थ य᳘त्र रा᳘जानं क्रीणा᳘ति॥  
त᳘द्दक्षिणतः᳘ प्रतिवेशतः᳘ केशवात्पु᳘रुषात्सी᳘सेन परिस्रु᳘तं क्रीणाति न वा᳘ एष स्त्री न पु᳘मान्य᳘त्केशवः पु᳘रुषो यद᳘ह पु᳘मांस्ते᳘न न स्त्री य᳘दु केशवस्ते᳘न न पु᳘मान्नै᳘तद᳘यो न हि᳘रण्यं यत्सी᳘सं नैष᳘ सो᳘मो न सु᳘रा य᳘त्परिस्रुत्त᳘स्मात्केशवात्पु᳘रुषात्सी᳘सेन परिस्रु᳘तं क्रीणाति॥  
अ᳘थ पूर्वेद्युः᳘॥  
द्वौ ख᳘रौ कुर्वन्ति पुरो ऽक्ष᳘मेवा᳘न्य᳘म् पश्चादक्ष᳘मन्यं ने᳘त्सोमग्रहां᳘श्च सुराग्रहां᳘श्च सह᳘ साद᳘यामे᳘ति त᳘स्मात्पूर्वेद्युर्द्वौ ख᳘रौ कुर्वन्ति पुरो ऽक्ष᳘मेवा᳘न्य᳘म् पश्चादक्ष᳘मन्य᳘म्॥  
अ᳘थ य᳘त्र पू᳘र्वया द्वारा᳘॥  
वसतीव᳘रीः प्रपाद᳘यन्ति तद᳘परया द्वारा ने᳘ष्टा परिस्रु᳘तम् प्र᳘पादयति दक्षिणतः पा᳘त्राण्यभ्य᳘वहरन्ति पुरो ऽक्ष᳘मेव᳘ प्रत्यङ्ङा᳘सीनो ऽध्वर्युः᳘ सोमग्रहा᳘न्गृह्णाति पश्चादक्षम् प्राङा᳘सीनो ने᳘ष्टा सुराग्रहा᳘न्त्सोमग्रह᳘मेवा᳘ध्वर्यु᳘र्गृह्णा᳘ति सुराग्रहं ने᳘ष्टा सोमग्रह᳘मेवा᳘ध्वर्यु᳘र्गृह्णा᳘ति सुराग्रहं ने᳘ष्ट्वेव᳘मेवै᳘नान्व्यत्या᳘सं गृह्णीतः॥  
न᳘ प्रत्य᳘ञ्चम᳘क्षमध्वर्युः᳘॥  
सोमग्रह᳘मतिह᳘रति न प्रा᳘ञ्चम᳘क्षं ने᳘ष्टा सुराग्रहं नेज्ज्यो᳘तिश्च त᳘मश्च संसृजावे᳘ति॥  
उप᳘र्युपर्येवा᳘क्षमध्वर्युः᳘॥  
सोमग्रहं᳘ धार᳘यत्य᳘धो ऽधो᳘ ऽक्षं ने᳘ष्टा सुराग्रहं᳘ सम्पृ᳘चौ स्थः स᳘म् मा भद्रे᳘ण पृङ्क्तमि᳘ति ने᳘त्पापमि᳘ति ब्र᳘वावे᳘ति तौ पु᳘नर्वि᳘हरतो विपृ᳘चौ स्थो वि᳘ मा पाप्म᳘ना पृङ्क्तमि᳘ति तद्य᳘थेषी᳘काम् मु᳘ञ्जाद्विवृहे᳘देव᳘मेनं स᳘र्वस्मात्पाप्म᳘नो वि᳘वृहतस्त᳘स्मिन्न ता᳘वच्चनै᳘नो भवति या᳘वत्तृ᳘णस्या᳘ग्रं तौ᳘ सादयतः॥  
अ᳘थाध्वर्युः᳘॥  
हिरण्यपात्रे᳘ण मधुग्रहं᳘ गृह्णाति तम् म᳘ध्ये सोमग्रहा᳘णां सादयत्य᳘थोक्थ्यं गृह्णात्य᳘थ ध्रुवम᳘थैता᳘न्त्सोमग्रहा᳘नुत्तमे᳘ स्तोत्र᳘ ऋत्वि᳘जां चमसे᳘षु व्यवनी᳘य जुह्वति ता᳘न्भक्षयन्त्य᳘थ मा᳘ध्यन्दिने स᳘वने मधुग्रह᳘स्य च सुराग्रहा᳘णां चोद्यते तस्या᳘तः॥  
आग्नेय᳘मग्निष्टोम आ᳘लभते॥  
अग्निर्वा᳘ अग्निष्टो᳘मो ऽग्निष्टो᳘ममेवै᳘तेनो᳘ज्जयत्यैन्द्राग्न᳘मुक्थे᳘भ्य आ᳘लभत ऐन्द्राग्ना᳘नि वा᳘ उक्थ्या᳘न्युक्था᳘न्येवै᳘तेनोज्जयत्यैन्द्रं षोडशि᳘न आ᳘लभत इ᳘न्द्रो वै᳘ षोडशी᳘ षोडशि᳘नमेवै᳘तेनो᳘ज्जयति॥  
सारस्वतं᳘ सप्तदशा᳘य स्तोत्राया᳘लभते॥  
त᳘देतद᳘नतिरात्रे सति रा᳘त्रे रूपं᳘ क्रियते प्रजा᳘पतिं वा᳘ एष उ᳘ज्जयति यो᳘ वाजपे᳘येन य᳘जते संवत्सरो वै᳘ प्रजा᳘पतिस्त᳘देते᳘न सारस्वते᳘न रा᳘त्रिमु᳘ज्जयति त᳘स्मादेतद᳘नतिरात्रे सति रा᳘त्रे रूपं᳘ क्रियते॥  
अ᳘थ मरु᳘द्भ्य उज्जेषे᳘भ्यः॥  
वशाम् पृ᳘श्निमा᳘लभत इयं वै᳘ वशा पृ᳘श्निर्य᳘दिद᳘मस्या᳘म् मूलि᳘ चामूलं᳘ चान्ना᳘द्यम् प्र᳘तिष्टितं ते᳘नेयं᳘ वशा पृ᳘श्निर᳘न्नं वा᳘ एष उ᳘ज्जयति यो᳘ वाजपे᳘येन य᳘जते ऽन्नपे᳘यं ह वै ना᳘मैतद्य᳘द्वाजपे᳘यं वि᳘शो वै᳘ मरुतो᳘ ऽन्नं वै वि᳘श उज्जेषे᳘भ्य इत्यु᳘ज्जित्या एव᳘ दुर्वे᳘दे उज्जेष᳘वत्यौ याज्यानुवाक्ये᳘ य᳘द्युज्जेष᳘वत्यौ न᳘ विन्देद᳘पि ये᳘ एव के᳘ च मारुत्यौ स्यातां दुर्वे᳘दो एव᳘ वशा पृ᳘श्निर्य᳘दि वशाम् पृ᳘श्नि न᳘ विन्देद᳘पि यै᳘व का᳘ च वशा᳘ स्यात्॥  
त᳘स्या आवृ᳘त्॥  
य᳘त्र हो᳘ता माहेन्द्रं ग्र᳘हमनुशं᳘सति त᳘दस्यै वप᳘या प्र᳘चरेयुरेष वा इ᳘न्द्रस्य नि᳘ष्केवल्यो ग्र᳘हो य᳘न्माहेन्द्रो᳘ ऽप्यस्यैतन्नि᳘ष्केवल्यमेव᳘ स्तोत्रं नि᳘ष्केवल्यं शस्त्रमि᳘न्द्रो वै य᳘जमानस्त᳘न्मध्यत᳘ एवै᳘तद्य᳘जमाने वीर्यं᳘ दधाति त᳘स्मादस्या अ᳘त्र वप᳘या प्र᳘चरेयुः॥  
द्वेधा᳘वदा᳘नानि श्रपयन्ति॥  
त᳘तो ऽर्धा᳘नां जुह्वा᳘मुपस्ती᳘र्य द्वि᳘र्द्विर᳘वद्यति सकृ᳘दभि᳘घारयति प्र᳘त्यनक्त्यवदा᳘नान्य᳘थोपभृ᳘ति सकृ᳘त्सकृद᳘वद्यति द्वि᳘रभि᳘घारयति न प्र᳘त्यनक्त्यवदा᳘नानि तद्य᳘दर्धा᳘नां द्वि᳘र्द्विरवद्य᳘ति त᳘थैषा᳘ कृत्स्ना᳘म् भवत्य᳘थ य᳘देतैः᳘ प्रच᳘रति ते᳘न दै᳘वीं वि᳘शमु᳘ज्जयत्य᳘थार्धा᳘नि मानुष्यै᳘ विश उ᳘पहरति ते᳘नो मानुषीं वि᳘शमु᳘ज्जयति॥  
त᳘दु त᳘था न᳘ कुर्यात्॥  
ह्व᳘लति वा᳘ एष यो᳘ यज्ञपथादेत्ये᳘ति वा᳘ एष᳘ यज्ञपथाद्य᳘ एवं᳘ करो᳘ति त᳘स्माद्य᳘त्रैवै᳘तरेषाम् पशू᳘नां वपा᳘भिः प्रच᳘रन्ति त᳘देवै᳘त᳘स्यै वप᳘या प्र᳘चरेयुरेकधा᳘वदा᳘नानि श्रपयन्ति न᳘ मानुष्यै᳘ विश उ᳘पहरन्ति॥  
अ᳘थ सप्त᳘दश प्राजापत्या᳘न्पशूना᳘लभते॥  
ते वै स᳘र्वे तूपरा᳘ भवन्ति स᳘र्वे श्यामाः स᳘र्वे मुष्कराः᳘ प्रजा᳘पतिं वा᳘ एष उ᳘ज्जयति यो᳘ वाजपे᳘येन य᳘जते᳘ ऽन्नं वै᳘ प्रजा᳘पतिः पशुर्वा अ᳘न्नं त᳘त्प्रजा᳘पतिमु᳘ज्जयति सो᳘मो वै᳘ प्रजा᳘पतिः पशुर्वै᳘ प्रत्य᳘क्षं सो᳘मस्त᳘त्प्रत्य᳘क्षम् प्रजा᳘पतिमु᳘ज्जयति सप्त᳘दश भवन्ति सप्तदशो वै᳘ प्रजा᳘पतिस्त᳘त्प्रजा᳘पतिमु᳘ज्जयति॥  
ते वै सर्वे᳘ तूपरा᳘ भवन्ति॥  
पु᳘रुषो वै᳘ प्रजा᳘पतेर्ने᳘दिष्ठं सो᳘ ऽयं᳘ तूपरो᳘ ऽविषाण᳘स्तूपरो वा᳘ अविषाणः᳘ प्रजा᳘पतिः प्राजापत्या᳘ एते त᳘स्मात्स᳘र्वे तूपरा᳘ भवन्ति॥  
स᳘र्वे श्यामाः᳘॥  
द्वे वै᳘ श्याम᳘स्य रूपे᳘ शुक्लं᳘ चैव लो᳘म कृष्णं᳘ च द्वन्द्वं वै᳘ मिथुन᳘म् प्रज᳘ननम् प्रज᳘ननम् प्रजा᳘पतिः प्राजापत्या᳘ एते त᳘स्मात्स᳘र्वे श्यामा᳘ भवन्ति॥  
स᳘र्वे मुष्कराः᳘॥  
प्रज᳘ननं वै मुष्करः᳘ प्रज᳘ननम् प्रजा᳘पतिः प्राजापत्या᳘ एते त᳘स्मात्स᳘र्वे मुष्करा᳘ भवन्ति दुर्वे᳘दा एवं᳘समृद्धाः पश᳘वो य᳘द्येवं᳘समृद्धान्न᳘ विन्देद᳘पि कतिपया᳘ एवै᳘वं᳘समृद्धाः स्युः स᳘र्वमु ह्ये᳘वे᳘दम् प्रजा᳘पतिः॥  
तद्धै᳘के॥  
वाच᳘ उत्तममा᳘लभन्ते य᳘दि वै᳘ प्रजा᳘पतेः प᳘रम᳘स्ति वा᳘गेव त᳘देतद्वा᳘चमु᳘ज्जयाम इ᳘ति व᳘दन्तस्त᳘दु त᳘था न᳘ कुर्यात्स᳘र्वं वा᳘ इद᳘म् प्रजा᳘पतिर्य᳘दिमे᳘ लोका य᳘दिदं किं᳘ च सा य᳘देवै᳘षु᳘ लोके᳘षु वाग्व᳘दति तद्वा᳘चमु᳘ज्जयति त᳘स्मादु तन्ना᳘द्रियेत॥  
ते᳘षामावृ᳘त्॥  
य᳘त्र मैत्रावरुणो᳘ वामदेव्य᳘मनुशं᳘सति त᳘देषां वपा᳘भिः प्र᳘चरेयुः प्रज᳘ननं वै᳘ वामदेव्य᳘म् प्रज᳘ननम् प्रजा᳘पतिः प्राजापत्या᳘ एते त᳘स्मादेषां वपा᳘भिर᳘त्र प्र᳘चरेयुः॥  
अ᳘थेष्टा᳘ अनुयाजा भ᳘वन्ति॥  
अ᳘व्यूढे स्रु᳘चाव᳘थैषां हवि᳘र्भिः प्र᳘चरन्ति सो ऽन्तो᳘ ऽन्तो वै᳘ प्रजा᳘पतिस्त᳘दन्तत᳘ एवै᳘त᳘त्प्रजा᳘पतिमु᳘ज्जयत्य᳘थ य᳘त्पुरा᳘ प्रच᳘रेद्य᳘था यम᳘ध्वानमेष्यन्त्स्यात्तं᳘ गत्वा स क्व᳘ त᳘तः स्या᳘देवं तत्त᳘स्मादेषाम᳘त्र हवि᳘र्भिः प्रचरन्ति॥  
त᳘दु त᳘था न᳘ कुर्यात्॥  
ह्व᳘लति वा᳘ एष यो᳘ यज्ञपथादेत्ये᳘ति वा᳘ एष᳘ यज्ञपथाद्य᳘ एवं᳘ करो᳘ति त᳘स्माद्य᳘त्रैवे᳘तरेषाम् पशूनां᳘ वपा᳘भिः प्रच᳘रन्ति त᳘देवै᳘ते᳘षां वपा᳘भिः प्र᳘चरेयुर्य᳘वे᳘तरेषाम् पशूनां᳘ हवि᳘र्भिः प्रच᳘रन्ति त᳘देवै᳘ते᳘षां हवि᳘षा प्र᳘चरेयुरे᳘कानुवाक्या᳘ ए᳘का याज्यै᳘कदेव᳘त्या हि᳘ प्रजा᳘पतय इ᳘त्युपांशू᳘क्त्वा छा᳘गानां हविषो᳘ ऽनुब्रूही᳘ति प्रजा᳘पतय इ᳘त्युपांशू᳘क्त्वा छा᳘गानां हविः प्र᳘स्थितम् प्रेष्ये᳘ति व᳘षट्कृते जुहोति॥  
तं वै मा᳘ध्यन्दिने स᳘वने ऽभि᳘षिञ्चति॥  
मा᳘ध्यन्दिने स᳘वन आजिं᳘ धावन्त्येष वै᳘ प्रजा᳘पतिर्य᳘ एष᳘ यज्ञ᳘स्ताय᳘ते य᳘स्मादिमाः᳘ प्रजाः प्र᳘जाता एत᳘म्वेवा᳘प्येतर्ह्य᳘नु प्र᳘जायन्ते त᳘न्मध्यत᳘ एवै᳘त᳘त्प्रजा᳘पतिमु᳘ज्जयति॥  
अ᳘गृहीते माहेन्द्रे᳘॥  
एष वा इ᳘न्द्रस्य नि᳘ष्केवल्यो ग्र᳘हो य᳘न्माहेन्द्रो᳘ ऽप्यस्यैतन्नि᳘ष्केवल्यमेव᳘ स्तोत्रं नि᳘ष्केवल्यं शस्त्रमि᳘न्द्रो वै य᳘जमानस्त᳘देनं स्व᳘ एवा᳘य᳘तने ऽभि᳘षिञ्चति त᳘स्मादगृहीते मा᳘हेन्द्रे॥  
अ᳘थ र᳘थमुपा᳘वहरति॥  
इ᳘न्द्रस्य व᳘ज्रो ऽसी᳘ति व᳘ज्रो वै र᳘थ इ᳘न्द्रो वै य᳘जमानस्त᳘स्मादाहे᳘न्द्रस्य व᳘ज्रो ऽसी᳘ति वाजसा इ᳘ति वाजसा हि र᳘थस्त्व᳘यायं वा᳘जं सेदित्य᳘न्नं वै वा᳘जस्त्व᳘यायम᳘न्नमु᳘ज्जयत्वि᳘त्येवै᳘त᳘दाह॥  
तं᳘ धूर्गृहीत᳘मन्तर्वेद्य᳘भ्य᳘ववर्तयति॥  
वा᳘जस्य नु᳘ प्रसवे᳘ मात᳘रम् महीमित्य᳘न्नं वै वाजो᳘ ऽन्नस्य नु᳘ प्रसवे᳘ मात᳘रम् महीमि᳘त्येवै᳘त᳘दाहा᳘दितिं ना᳘म व᳘चसा करामहा इ᳘तीयं वै᳘ पृथिव्य᳘दितिस्त᳘स्मादाहा᳘दितिं ना᳘म व᳘चसा करामह इ᳘ति य᳘स्यामिदं वि᳘श्वम् भु᳘वनमाविवेशे᳘त्यस्यां ही᳘दं स᳘र्वम् भु᳘वनमा᳘विष्टं त᳘स्यां नो देवः᳘ सविता ध᳘र्म साविषदि᳘ति त᳘स्यां नो देवः᳘ सविता य᳘जमानं सवतामि᳘त्येवै᳘त᳘दाह॥  
अथा᳘श्वानद्भि᳘रभ्यु᳘क्षति॥  
स्न᳘पनायाभ्यवनीय᳘मानान्त्स्नपिता᳘न्वोदा᳘नीतानद्भ्यो᳘ ह वा अ᳘ग्रे ऽश्वः स᳘म्बभूव सो᳘ ऽद्भ्यः᳘ सम्भ᳘वन्न᳘सर्वः स᳘मभवद᳘सर्वो हि वै᳘ सम᳘भवत्त᳘स्मान्न स᳘र्वैः पद्भिः प्र᳘तितिष्ठत्ये᳘कैकमेव पा᳘दमुद᳘च्य तिष्ठति तद्य᳘देवा᳘स्या᳘त्राप्स्व᳘हीयत ते᳘नैवैन᳘मेतत्स᳘मर्धयति कृत्स्नं᳘ करोति त᳘स्माद᳘श्वानद्भि᳘रभ्यु᳘क्षति स्न᳘पनायाभ्यवनीय᳘मानान्त्स्नपिता᳘न्वोदा᳘नीतान्॥  
सो ऽभ्युक्षति॥  
अप्स्व᳘न्त᳘रमृ᳘तमप्सु᳘ भेषज᳘मपा᳘मुत प्र᳘शस्तिष्व᳘श्वा भ᳘वत वाजि᳘न इ᳘त्यनेना᳘पि दे᳘वीरापो यो᳘ व ऊर्मिः प्र᳘तूर्तिः ककुन्मान्वाजसास्ते᳘नायं वा᳘जं सेदित्य᳘न्नं वै वाजस्ते᳘नायम᳘न्नमु᳘ज्जयत्वि᳘त्येवै᳘त᳘दाह॥  
अ᳘थ र᳘थं युनक्ति॥  
स᳘ दक्षिणायुग्य᳘मेवा᳘ग्रे युनक्ति सव्यायुग्यं वा अ᳘ग्रे मानुषे᳘ ऽथैवं᳘ देवत्रा᳘॥  
स᳘ युनक्ति॥  
वा᳘तो वा म᳘नो वे᳘ति न वै वा᳘तात्कि᳘म् चना᳘शीयो ऽस्ति न म᳘नसः किं᳘ चना᳘शीयो ऽस्ति त᳘स्मादाह वा᳘तो वा म᳘नो वे᳘ति गन्धर्वाः᳘ सप्त᳘विंशतिस्ते ऽग्रे᳘ ऽश्वमयुञ्जन्नि᳘ति गन्धर्वा᳘ ह वा अग्रे᳘ ऽश्वं युयुजुस्तद्ये ऽग्रे᳘ ऽश्वम᳘युञ्जंस्ते᳘ त्वा युञ्जन्त्वि᳘त्येवै᳘त᳘दाह ते᳘ अस्मिन्जवमा᳘दधुरि᳘ति तद्ये᳘ ऽस्मिन्जव᳘मादधुस्ते त्व᳘यि जवमा᳘दधत्वि᳘त्येवै᳘त᳘दाह॥  
अ᳘थ सव्यायुग्यं᳘ युनक्ति॥  
वा᳘तरंहा भववाजिन्युज्य᳘मान इ᳘ति वा᳘तजवो भव वाजिन्युज्य᳘मान इ᳘त्येवै᳘त᳘दाहे᳘न्द्रस्येव द᳘क्षिणः श्रियै᳘धी᳘ति यथे᳘न्द्रस्य द᳘क्षिणः श्रियै᳘वं य᳘जमानस्य श्रियै᳘धी᳘त्येवै᳘त᳘दाह युञ्ज᳘न्तु त्वा मरु᳘तो विश्व᳘वेदस इ᳘ति युञ्ज᳘न्तु त्वा देवा इ᳘त्येवै᳘त᳘दाह ते त्व᳘ष्टा पत्सु᳘ जवं दधात्वि᳘ति ना᳘त्र तिरो᳘हितमिवास्त्य᳘थ दक्षिणाप्रष्टिं᳘ युनक्ति सव्याप्रष्टिं वा अ᳘ग्रे मानुषे᳘ ऽथैवं᳘ देवत्रा᳘॥  
स᳘ युनक्ति॥  
जवो य᳘स्ते वाजिन्नि᳘हितो गु᳘हा यः᳘ श्येने प᳘रीत्तो अ᳘चरच्च वा᳘त इ᳘ति जवो य᳘स्ते बाजिन्न᳘प्यन्य᳘त्राषनि᳘हितस्ते᳘न न इमं᳘ यज्ञ᳘म् प्रजा᳘पतिमु᳘ज्जये᳘त्येवै᳘त᳘दाह ते᳘न नो वाजिन्ब᳘लवान्ब᳘लेन वाजजि᳘च्च भ᳘व स᳘मने च पारयिष्णुरित्य᳘न्नं वै वा᳘जो ऽन्नजि᳘च्च न ए᳘ध्यस्मिं᳘श्च नो यज्ञे᳘ देवसमन᳘ इमं᳘ यज्ञ᳘म् प्रजा᳘पतिमु᳘ज्जये᳘त्येवै᳘तदाह॥  
ते वा᳘ एत᳘ एव त्र᳘यो युक्ता᳘ भवन्ति॥  
त्रिवृद्धि᳘ देवा᳘नां तद्धि᳘ देवत्रा᳘धिप्रष्टियुग एव᳘ चतुर्थो᳘ ऽन्वेति मानुषा हि स तं य᳘त्र दास्यन्भ᳘वति त᳘च्चतुर्थ᳘मुपयु᳘ज्य ददाति त᳘स्मादपी᳘तरस्मिन्यज्ञ᳘ एत᳘ एव त्र᳘यो युक्ता᳘ भवन्ति त्रिवृद्धि᳘ देवा᳘नां तद्धि᳘ देवत्रा᳘धिप्रष्टियुग एव᳘ चतुर्थो᳘ ऽन्वेति मानुषो हि स तं य᳘त्र दास्यन्भ᳘वति त᳘च्चतुर्थ᳘मुपयु᳘ज्य ददाति॥  
अ᳘थ भार्हस्पत्यं᳘ चरु᳘म् नैवारं᳘ सप्त᳘दशशरावं नि᳘र्वपति अ᳘न्नं वा᳘ एष उ᳘ज्जयति यो᳘ वाजपे᳘येन य᳘जते ऽन्नपे᳘यं ह वै ना᳘मैतद्य᳘द्वाजपे᳘यं तद्य᳘देवै᳘तद᳘न्नमुद᳘जैषीत्त᳘देवा᳘स्मा एत᳘त्करोति॥  
अ᳘थ य᳘द्बार्हस्पत्यो भ᳘वति॥  
बृ᳘हस्प᳘तिर्ह्ये᳘तम᳘ग्र उद᳘जयत्त᳘स्माद्बार्हस्पत्यो᳘ भवति॥  
अ᳘थ य᳘न्नैवारो भ᳘वति॥  
ब्र᳘ह्म वै बृ᳘हस्प᳘तिरेते वै ब्र᳘ह्मणा पच्यन्ते य᳘न्नीवा᳘रास्त᳘स्मान्नैवारो᳘ भवति सप्त᳘दशशरावो भवति सप्तदशो वै᳘ प्रजा᳘पतिस्त᳘त्प्रजा᳘पतिमु᳘ज्जयति॥  
तम᳘श्वान᳘वघ्रापयति॥  
वा᳘जिन इ᳘ति वाजि᳘नो ह्य᳘श्वास्त᳘स्मादाह वा᳘जिन इ᳘ति वाजजित इत्य᳘न्नं वै वा᳘जो ऽन्नजित इ᳘त्येवै᳘त᳘दाह वा᳘जं सरिष्य᳘न्त इ᳘त्याजिं हि᳘ सरिष्य᳘न्तो भ᳘वन्ति बृ᳘हस्प᳘तेर्भागम᳘वजिघ्रते᳘ति बृ᳘हस्प᳘तेर्ह्ये᳘ष᳘ भागो भ᳘वति त᳘स्मादाह बृ᳘हस्प᳘तेर्भागम᳘वजिघ्रते᳘ति तद्यद᳘श्वानवघ्राप᳘यतीममु᳘ज्जयानी᳘ति त᳘स्माद्वा अ᳘श्वान᳘वघ्रापयति॥  
तद्य᳘दाजिं धा᳘वन्ति॥  
इम᳘मेवै᳘ते᳘न लोकमु᳘ज्जयत्य᳘थ य᳘द्ब्रह्मा᳘ रथचक्रे सा᳘म गा᳘यति नाभिदघ्न उ᳘द्धिते ऽन्तरिक्षलोक᳘मेवै᳘तेनो᳘ज्जयत्य᳘थ यद्यू᳘पं रो᳘हति देवलोक᳘मेवै᳘तेनो᳘ज्जयति त᳘स्माद्वा᳘ एत᳘त्त्रयं᳘ क्रियते॥  
स᳘ ब्रह्मा᳘ रथचक्रम᳘धिरोहति॥  
नाभिदघ्न उ᳘द्धितं देव᳘स्याहं᳘ सवितुः᳘ सवे᳘ सत्य᳘सवसो बृ᳘हस्प᳘तेरुत्तमं ना᳘कं रुहेयमि᳘ति य᳘दि ब्राह्मणो य᳘जते ब्र᳘ह्म हि बृ᳘हस्प᳘तिर्ब्र᳘ह्म हि᳘ ब्राह्मणः᳘॥  
अ᳘थ य᳘दि राजन्यो᳘ य᳘जते॥  
देव᳘स्याहं᳘ सवितुः᳘ सवे᳘ सत्य᳘सवस इ᳘न्द्रस्योत्तमं ना᳘कं रुहेयमि᳘ति क्षत्रं ही᳘न्द्रं क्षत्रं᳘ राजन्यः᳘॥  
त्रिः सा᳘माभि᳘गायति॥  
त्रि᳘रभिगीया᳘वरोहति देव᳘स्याहं᳘ सवितुः᳘ सवे᳘ सत्य᳘प्रसवसो बृ᳘हस्प᳘तेरुत्तमं ना᳘कमरुहमि᳘ति य᳘दि ब्राह्मणो य᳘जते ब्र᳘ह्म हि बृ᳘हस्प᳘तिर्ब्र᳘ह्म हि᳘ ब्राह्मणः᳘॥  
अ᳘थ य᳘दि राजन्यो᳘ य᳘जते॥  
देव᳘स्याहं᳘ सवितुः᳘ सवे᳘ सत्य᳘प्रसवस इ᳘न्द्रस्योत्तमं ना᳘कमरुहमि᳘ति क्षत्रं ही᳘न्द्रः क्षत्रं᳘ राजन्यः᳘॥  
अ᳘थ सप्त᳘दश दुन्दुभी᳘ननुवेद्यन्तं स᳘म्मिन्वन्ति॥  
प्रती᳘च आ᳘ग्नीध्रात्प्रजा᳘पतिं वा᳘ एष उ᳘ज्जयति यो᳘ वाजपे᳘येन य᳘जते वाग्वै᳘ प्रजा᳘पतिरेषा वै᳘ परमा वाग्या᳘ सप्तदशानां᳘ दुन्दुभीना᳘म् परमा᳘मेवै᳘तद्वा᳘च परम᳘म् प्रजा᳘पतिमु᳘ज्जयति सप्त᳘दश भवन्ति सप्तदशो वै᳘ प्रजा᳘पतिस्त᳘त्प्रजा᳘पतिमु᳘ज्जयति॥  
अ᳘थैते᳘षां दुन्दुभीना᳘म्॥  
ए᳘कं य᳘जुषा᳘हन्ति तत्स᳘र्वे य᳘जुषा᳘हता भवन्ति॥  
स आ᳘हन्ति॥  
बृ᳘हस्पते वा᳘जं जय बृ᳘हस्प᳘तये वा᳘चं वदत बृ᳘हस्प᳘तिं वा᳘जं जापयते᳘ति य᳘दि ब्राह्मणो य᳘जते ब्र᳘ह्म हि बृ᳘हस्प᳘तिर्ब्र᳘ह्म हि᳘ ब्राह्मणः᳘॥  
अ᳘थ य᳘दि राजन्यो᳘ य᳘जते॥  
इ᳘न्द्र वा᳘जं जये᳘न्द्राय वाचं᳘ वदते᳘न्द्रं वा᳘जं जापयते᳘ति क्षत्रं ही᳘न्द्रः क्षत्रं᳘ राजन्यः᳘॥  
अ᳘थैते᳘ष्वाजिसृ᳘त्सु र᳘थेषु॥  
पु᳘नरा᳘सृतेष्वेते᳘षां दुन्दुभीनामे᳘कं य᳘जुषोपा᳘वहरति तत्स᳘र्वे य᳘जुषोपा᳘वहृता भवन्ति॥  
स᳘ उपा᳘वहरति॥  
एषा᳘ वः सा᳘ सत्या᳘ संवा᳘गभूद्य᳘या बृ᳘हस्प᳘तिं वा᳘जम᳘जीजपता᳘जीजपत बृ᳘हस्पतिं वा᳘जं व᳘नस्पतयो वि᳘मुच्यध्वमि᳘ति य᳘दि ब्राह्मणो य᳘जते ब्र᳘ह्म हि बृहस्प᳘तिर्ब्र᳘ह्म हि᳘ ब्राह्मणः᳘॥  
अ᳘थ य᳘दि राजन्यो᳘ य᳘जते॥  
एषा᳘ वः सा᳘ सत्या᳘ संवा᳘गभूद्यये᳘न्द्रं वा᳘जम᳘जीजपता᳘जीजपते᳘न्द्रं वा᳘जं व᳘नस्पतयो वि᳘मुच्यध्वमि᳘ति क्षत्रं ही᳘न्द्रः क्षत्रं᳘ राजन्यः᳘॥  
अ᳘थ वेद्यन्ता᳘त्॥  
राजन्य᳘ उ᳘दङ् सप्त᳘दश प्रव्याधान्प्र᳘विध्यति या᳘वान्वा ए᳘कः प्रव्याधस्ता᳘वांस्तिर्य᳘ङ् प्रजा᳘पतिर᳘थ या᳘वत्सप्त᳘दश प्रव्याधास्ता᳘वानन्व᳘ङ् प्रजा᳘पतिः॥  
तद्य᳘द्राजन्यः᳘ प्रवि᳘ध्यति॥  
एष वै᳘ प्रजा᳘पतेः प्रत्यक्षतमां य᳘द्राजन्य᳘स्त᳘स्मादे᳘कः स᳘न्बहूना᳘मीष्टे य᳘द्वेव च᳘तुरक्षरः प्रजा᳘पतिश्च᳘तुरक्षरो राजन्य᳘स्त᳘स्माद्राजन्यः᳘ प्र᳘विध्यति सप्त᳘दश प्रव्याधान्प्र᳘विध्यति सप्तदशो वै᳘ प्रजा᳘पतिस्त᳘त्प्रजापतिमु᳘ज्जयति॥  
अ᳘थ यं य᳘जुषा युन᳘क्ति॥  
तं य᳘जमान आ᳘तिष्ठति देव᳘स्याहं᳘ सवितुः᳘ सवे᳘ सत्य᳘प्रसवसो बृ᳘हस्प᳘तेर्वाजजितो वा᳘जं जेषमि᳘ति॥  
तद्य᳘थैवा᳘दो बृ᳘हस्प᳘तिः॥  
सविता᳘रम् प्रसवा᳘योपा᳘धावत्सविता वै᳘ देवा᳘नाम् प्रसवि᳘तेद᳘म् मे प्र᳘सुव त्व᳘त्प्रसूत इदमु᳘ज्जयानी᳘ति त᳘दस्मै सविता᳘ प्रसविता प्रा᳘सुवत᳘त्सवितृ᳘प्रसूत उद᳘जयदेव᳘मे᳘वैष᳘ एत᳘त्सविता᳘रमेव᳘ प्रसवायो᳘पधावति सविता वै᳘ देवा᳘नाम् प्रसविते᳘द᳘म् मे प्र᳘सुव त्व᳘त्प्रसूत इदमुज्जयानी᳘ति त᳘दस्मै सविता᳘ प्रसविता प्र᳘सौति त᳘त्सवितृ᳘प्रसूत उ᳘ज्जयति॥  
अ᳘थ य᳘द्यध्वर्योः᳘॥  
अन्तेवासी᳘ वा ब्रह्मचारी᳘ वैतद्य᳘जुरधीयात्सो᳘ ऽन्वास्था᳘य वाचयति वा᳘जिन इ᳘ति वाजि᳘नो ह्य᳘श्वास्त᳘स्मादाह वा᳘जिन इ᳘ति वाजजित इत्य᳘न्नं वै वा᳘जो ऽन्नजित इ᳘त्येवै᳘त᳘दाहा᳘ध्वन स्कभ्नुव᳘न्त इत्य᳘ध्वनो हि᳘ स्कभ्नुव᳘न्तो धा᳘वन्ति यो᳘जना मि᳘माना इ᳘ति योजनशो हि मि᳘माना अ᳘ध्वानं धा᳘वन्ति का᳘ष्ठां गच्छते᳘ति य᳘थैनानन्तरा᳘ नाष्ट्रा र᳘क्षांसि न᳘ हिंस्यु᳘रेव᳘मेत᳘दाह धा᳘वन्त्याजिमा᳘घ्नन्ति दुन्दुभी᳘नभि सा᳘म गायति॥  
अ᳘थैता᳘भ्यां ज᳘गतीभ्याम्॥  
जुहो᳘ति वा᳘नु वा मन्त्र᳘यते य᳘दि जुहो᳘ति य᳘द्यनुमन्त्र᳘यते समा᳘न एव ब᳘न्धुः॥  
स᳘ जुहोति॥  
एष स्य᳘ वाजी᳘ क्षिपणिं᳘ तुरण्यति ग्रीवा᳘याम् बद्धो᳘ अपिकक्ष᳘ आस᳘नि क्र᳘तुं दधिक्रा अ᳘नु संस᳘निष्यदत्प᳘थाम᳘ङ्कांस्य᳘न्वाप᳘नीफणत्स्वा᳘हा॥  
उत᳘ स्म॥  
अस्य द्र᳘वतस्तुरण्यतः᳘ पर्णं न वेर᳘नुवाति प्रगर्धि᳘नः श्येन᳘स्येव ध्र᳘जतो अङ्कसम् प᳘रि दधिक्रा᳘व्णः सहो᳘र्जा त᳘रित्रतः स्वाहे᳘ति॥  
अथो᳘त्तरेण त्रिचे᳘न॥  
जुहो᳘ति वा᳘नु वा मन्त्र᳘यते द्वयं तद्य᳘स्माज्जुहो᳘ति वा᳘नु वा मन्त्र᳘यते य᳘दि जुहो᳘ति यद्यनुमन्त्र᳘यते समान᳘ एव ब᳘न्धुरेता᳘नेवै᳘तद᳘श्वान्धा᳘वत उ᳘पवाजयत्येते᳘षु वीर्यं दधाति तिस्रो वा᳘ इमाः᳘ पृथिव्य᳘ इयमहै᳘का द्वे᳘ अस्याः प᳘रे ता᳘ एवै᳘तदु᳘ज्जयति॥  
सो᳘ ऽनुमन्त्रयते॥  
शं᳘ नो भवन्तु वाजि᳘नो ह᳘वेषु देव᳘ताता मित᳘द्रवः स्वर्काः᳘ जम्भ᳘यन्तो᳘ ऽहिं वृ᳘कं र᳘क्षांसि स᳘नेम्यस्म᳘द्युयवन्न᳘मीवाः॥  
ते᳘ नो अ᳘र्वन्तः॥  
हवनश्रु᳘तो ह᳘वं वि᳘श्वे शृण्वन्तु वाजि᳘नो मित᳘द्रवः सहस्रसा᳘ मेघ᳘साता सनिष्य᳘वो महो ये ध᳘नं समिथे᳘षु जभ्रिरे᳘॥  
वा᳘जे-वाजे ऽवत॥  
वाजिनो नो ध᳘नेषु विप्रा अमृता ऋतज्ञाः अस्य म᳘ध्वः पिबत माद᳘यध्वं तृप्ता᳘ यात पथि᳘भिर्देवया᳘नैरि᳘ति॥  
अ᳘थ बार्हस्पत्ये᳘न चरु᳘णा प्रत्यु᳘पतिष्ठते॥  
तमु᳘पस्पृशत्य᳘न्नं वा᳘ एष उ᳘ज्जयति यो᳘ वाजपे᳘येन य᳘जते ऽन्नपे᳘यं ह वै ना᳘मैतद्य᳘द्वाजपे᳘यं तद्य᳘देवै᳘तद᳘न्नमुद᳘जैषीत्ते᳘नैवै᳘त᳘देतां ग᳘तिं गत्वा सं᳘स्पृशते त᳘दात्म᳘न्कुरुते॥  
स उ᳘पस्पृशति॥  
आ᳘ मा वा᳘जस्य प्रसवो᳘ जगम्यादित्य᳘न्नं वै वा᳘ज आ मा᳘न्नस्य प्रसवो᳘ जगम्यादि᳘त्येवै᳘त᳘दाहे᳘मे द्या᳘वापृथिवी᳘ विश्व᳘रूपे इ᳘ति द्या᳘वापृथिवी हि᳘ प्रजा᳘पतिरा᳘ मा गन्ताम् पित᳘रामात᳘रा चे᳘ति माते᳘व च हि᳘ पिते᳘व च प्रजा᳘पतिरा᳘ मा सो᳘मो अमृतत्वे᳘न गम्यादि᳘ति सो᳘मो हि᳘ प्रजा᳘पतिः॥  
तम᳘श्वान᳘वघ्रापयति॥  
वा᳘जिन इ᳘ति वाजि᳘नो ह्य᳘श्वास्त᳘स्मादाह वा᳘जिन इ᳘ति वाजजित इत्य᳘न्नं वै वा᳘जो ऽन्नजित इ᳘त्येवै᳘त᳘दाह वा᳘जं सवृवां᳘सं इ᳘ति सरिष्य᳘न्त इ᳘ति वा अ᳘ग्र आह सरिष्य᳘न्त इव हि त᳘र्हि भ᳘वन्त्यथा᳘त्र ससृवां᳘स इ᳘ति सवृवां᳘स इव ह्यत्र भ᳘वन्ति त᳘स्मादाह ससृवां᳘स इ᳘ति बृ᳘हस्प᳘तेर्भागम᳘वजिघ्रते᳘ति बृ᳘हस्प᳘तेर्ह्ये᳘ष᳘ भागो भ᳘वति त᳘स्मादाह बृ᳘हस्प᳘तेर्भागम᳘वजिघ्रते᳘ति निमृजाना इ᳘ति तद्य᳘जमाने वीर्यं᳘ दधाति तद्यद᳘श्वानवघ्राप᳘यतीममु᳘ज्जयानी᳘ति वा अग्रे᳘ ऽवघ्रापयत्यथा᳘त्रेममु᳘दजैषमि᳘ति त᳘स्माद्वा अ᳘श्वान᳘वघ्रापयति॥  
अ᳘थैते᳘षामाजिश्रि᳘तां र᳘थानाम्॥  
ए᳘कस्मिन्वै᳘श्यो वा राजन्यो᳘ वोपा᳘स्थितो भवति स वे᳘देरु᳘त्तरायां श्रो᳘णा उ᳘पविशत्य᳘थाध्वर्यु᳘श्च य᳘जमानश्च पू᳘र्वया द्वारा᳘ मधुग्रह᳘मादा᳘य नि᳘ष्क्रामतस्तं वै᳘श्यस्य वा राजन्य᳘स्य वा प्राणावा᳘धत्तो᳘ ऽथ नेष्टा᳘परया द्वारा᳘ सुराग्रहा᳘नादा᳘य नि᳘ष्क्रामति स᳘ जघ᳘नेन शा᳘लाम् पर्येत्यै᳘कं वै᳘श्यस्य वा राजन्य᳘स्य वा प्राणा᳘वाद᳘धदाहाने᳘न त इमं नि᳘ष्क्रीणामी᳘ति सत्यं वै श्रीर्ज्यो᳘तिः सोमो᳘ ऽनृतम् पाप्मा त᳘मः सु᳘रा सत्य᳘मेवै᳘तछ्रि᳘यं ज्यो᳘तिर्य᳘जमाने दधात्य᳘नृतेन पाप्म᳘ना त᳘मसा वै᳘श्यं विध्यति तैः स यम् भो᳘गं काम᳘यते तं᳘ कुरुते᳘ ऽथैतं स᳘हिरण्यपात्रमेव᳘ मधुग्रह᳘म् ब्रह्म᳘णे ददाति त᳘म् ब्रह्म᳘णे द᳘ददमृ᳘तमा᳘युर् आत्म᳘न्धत्ते ऽमृ᳘तं ह्या᳘युर्हि᳘रण्यं ते᳘न स यम् भो᳘गं काम᳘यते तं᳘ कुरुते॥  
