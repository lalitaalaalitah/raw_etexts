
अथा᳘तो वैश्वानरं᳘ जुहोति॥  
अ᳘त्रैष स᳘र्वो ऽग्निः सं᳘स्कृतः स᳘ एषो᳘ ऽत्र वैश्वानरो᳘ देव᳘ता त᳘स्मा एत᳘द्धवि᳘र्जुहोति त᳘देनं हवि᳘षा देव᳘तां करोति य᳘स्यै वै᳘ देव᳘तायै हवि᳘र्गृह्य᳘ते सा᳘ देव᳘ता न सा य᳘स्यै न᳘ गृह्यते द्वा᳘दशकपालो द्वा᳘दश मा᳘साः संवत्सरः᳘ संवत्सरो᳘ वैश्वानरः᳘॥  
यद्वे᳘वैतं᳘ वैश्वानरं जुहोति᳘॥  
वैश्वानरं वा᳘ एत᳘मग्निं᳘ जनयिष्य᳘न्भवति त᳘मदः᳘ पुर᳘स्ताद्दीक्षणी᳘यायां रे᳘तो भूतं᳘ सिञ्चति यादृग्वै यो᳘नौ रे᳘तः सिच्य᳘ते तादृ᳘ग्जायते तद्यत्त᳘त्र वैश्वानरं रे᳘तो भूतं᳘ सिञ्च᳘ति त᳘स्मादय᳘मिह᳘ वैश्वानरो᳘ जायत उपांशु त᳘त्र भवति रे᳘तो वै त᳘त्र यज्ञ᳘ उपांशु वै रे᳘तः सिच्यते नि᳘रुक्त इह नि᳘रुक्तं हि रे᳘तो जातम् भ᳘वति॥  
स यः स᳘ वैश्वानरः᳘॥  
इमे स᳘ लोका᳘ इय᳘मेव᳘ पृथिवी वि᳘श्वमग्निर्न᳘रो ऽन्त᳘रिक्षमेव वि᳘श्वं वायुर्न᳘रो द्यौ᳘रेव वि᳘श्वमादित्यो न᳘रः॥  
ते ये त᳘ इमे᳘ लोकाः᳘॥  
इदं तछि᳘र इद᳘मेव᳘ पृथिव्यो᳘षधयः श्म᳘श्रूणि त᳘देतद्वि᳘श्वं वा᳘गेवा᳘ग्निः स न᳘रः सो᳘प᳘रिष्टादस्य᳘ भवत्युप᳘रिष्टाद्ध्य᳘स्या᳘ अग्निः᳘॥  
इद᳘मेवा᳘न्त᳘रिक्षम्॥  
तस्मा᳘देत᳘दलो᳘मकमलो᳘मकमिव ह्य᳘न्त᳘रिक्षं त᳘देतद्वि᳘श्वम् प्राण᳘ एव᳘ वायुः स न᳘रः स म᳘ध्येनास्य᳘ भवति म᳘ध्येन ह्य᳘न्त᳘रिक्षस्य वायुः᳘॥  
शि᳘र एव द्यौः᳘॥  
न᳘क्षत्राणि के᳘शास्त᳘देतद्वि᳘श्वं च᳘क्षुरेवा᳘दित्यः स न᳘रस्त᳘दव᳘स्ताछोर्ष्णो᳘ भवत्यव᳘स्ताद्धि᳘ दिव᳘ आदित्यस्त᳘दस्यैतछि᳘रो वैश्वानर᳘ आत्मा᳘य᳘मग्नि᳘श्चित᳘ आत्माय᳘मग्नि᳘श्चित᳘ आत्मा᳘नमेवा᳘स्यैत᳘त्संस्कृ᳘त्य शि᳘रः प्र᳘तिदधाति॥  
अ᳘थ मारुता᳘न्जुहोति॥  
प्राणा वै᳘ मारुताः᳘ प्राणा᳘नेवा᳘स्मिन्नेत᳘द्दधाति वैश्वानरं᳘ हुत्वा शि᳘रो वै वैश्वानरः᳘ शीर्षंस्त᳘त्प्राणा᳘न्दधाति॥  
ए᳘क एष᳘ भवति॥  
ए᳘कमिव हि शि᳘रः सप्ते᳘तरे सप्त᳘कपाला य᳘दु वा अ᳘पि बहु कृ᳘त्वः सप्त᳘-सप्त सप्तै᳘व त᳘छीर्ष᳘ण्येव त᳘त्सप्त᳘ प्राणा᳘न्दधाति॥  
नि᳘रुक्त एष᳘ भवति॥  
नि᳘रुक्तमिव हि शिरो᳘ ऽनिरुक्ता इ᳘तरे ऽनिरुक्ता इव हि᳘ प्राणास्ति᳘ष्ठन्नेतं᳘ जुहोति ति᳘ष्ठतीव हि शि᳘र आ᳘सीन इ᳘तराना᳘सत इव हि᳘ प्राणाः᳘॥  
तद्यौ᳘ प्रथमौ᳘ मारुतौ᳘ जुहो᳘ति॥  
इमौ तौ᳘ प्राणौ तौ म᳘ध्ये वैश्वानर᳘स्य जुहोति म᳘ध्ये ही᳘मौ᳘ शीर्ष्णः᳘ प्राणौ᳘॥  
अ᳘थ यौ᳘ द्विती᳘यौ॥  
इमौ तौ तौ स᳘मन्तिकतरं जुहोति स᳘मन्तिकतरमिव ही᳘मौ᳘ प्राणौ᳘॥  
अ᳘थ यौ᳘ तृती᳘यौ॥  
इमौ तौ तौ स᳘मन्तिकतरं जुहोति स᳘मन्तिकतरमिव ही᳘मौ᳘ प्राणौ वा᳘गेवा᳘रण्ये ऽनू᳘च्यः सो᳘ ऽरण्ये ऽनू᳘च्यो भवति बहु हि᳘ वाचा᳘ घोरं᳘ निग᳘च्छति॥  
य᳘द्वेव᳘ वैश्वानरमारुता᳘न्जुहो᳘ति॥  
क्षत्रं वै᳘ वैश्वानरो वि᳘ण्मारुताः᳘ क्षत्रं᳘ च तद्वि᳘शं च करोति वैश्वानरम् पू᳘र्वं जुहोति क्षत्रं त᳘त्कृत्वा वि᳘शं करोति॥  
ए᳘क एष᳘ भवति॥  
एकस्थं त᳘त्क्षत्र᳘मेकस्थां श्रि᳘यं करोति बह᳘व इ᳘तरे विशि त᳘द्भूमा᳘नं दधाति॥  
नि᳘रुक्त एष᳘ भवति॥  
नि᳘रुक्तमिव हि᳘ क्षत्रम᳘निरुक्ता इ᳘तरे᳘ ऽनिरुक्तेव हि विट् ति᳘ष्ठन्नेतं᳘ जुहोति ति᳘ष्ठतीव हि᳘ क्षत्रमा᳘सीन इ᳘तराना᳘स्त इव हि वि᳘ट्॥  
तं वा᳘ एत᳘म्॥  
पुरो ऽनुवाक्य᳘वन्तं याज्य᳘वन्तं व᳘षट्कृते स्रुचा᳘ जुहोति हस्तेनै᳘वे᳘तराना᳘सीनः स्वाहाकारे᳘ण क्षत्रा᳘यैव तद्वि᳘शं कृतानुकराम᳘नुवर्त्मानं करोति॥  
त᳘दाहुः॥  
कथ᳘मस्यैते᳘ पुरो ऽनुवाक्य᳘वन्तो याज्य᳘वन्तो व᳘षट्कृते स्रुचा᳘ हुता᳘ भवन्ती᳘त्येते᳘षां वै᳘ सप्त᳘पदानाम् मारुता᳘नां या᳘नि त्री᳘णि प्रथमा᳘नि पदा᳘नि सा त्रि᳘पदा गायत्री᳘ पुरो ऽनुवाक्या᳘थ या᳘नि चत्वा᳘र्युत्तमा᳘नि सा च᳘तुष्पदा त्रिष्टु᳘ब्याज्ये᳘द᳘मेव᳘ कपु᳘छलमयं᳘ दण्डः᳘ स्वाहाकारो᳘ वषट्कार᳘ एव᳘मु हास्यैते᳘ पुरो ऽनुवाक्य᳘वन्तो याज्य᳘वन्तो व᳘षट्कृते स्रुचा᳘ हुता᳘ भवन्ति॥  
तद्य᳘म् प्रथमं᳘ दक्षिणतो᳘ मारुतं᳘ जुहो᳘ति॥  
याः᳘ सप्त प्रा᳘च्यः स्र᳘वन्ति ताः स स᳘ सप्त᳘कपालो भवति सप्त हि ता याः प्रा᳘च्यः स्र᳘वन्ति॥  
अ᳘थ य᳘म् प्रथम᳘मुत्तरतो᳘ जुहो᳘ति॥  
ऋत᳘वः स स᳘ सप्त᳘कपालो भवति सप्त ह्यृ᳘त᳘वः॥  
अ᳘थ यं᳘ द्विती᳘यं दक्षिणतो᳘ जुहो᳘ति॥  
पश᳘वः स स᳘ सप्त᳘कपालो भवति सप्त हि᳘ ग्राम्याः᳘ पश᳘वस्तम᳘नन्तर्हितम् पू᳘र्वस्माज्जुहोत्यप्सु त᳘त्पशून्प्र᳘तिष्ठापयति॥  
अ᳘थ यं᳘ द्विती᳘यमुत्तररो᳘ जुहो᳘ति॥  
सप्त ऋष᳘यः स स᳘ सप्त᳘कपालो भवति सप्त हि᳘ सप्त ऽर्ष᳘यस्तम᳘नन्तर्हितम् पू᳘र्वस्माज्जुहोत्यृतु᳘षु तदृ᳘षीन्प्र᳘तिष्ठापयति॥  
अ᳘थ यं᳘ तृती᳘य दक्षिणतो᳘ जुहो᳘ति॥  
प्राणाः स स᳘ सप्त᳘कपालो भवति सप्त हि᳘ शीर्ष᳘न्प्राणास्तम᳘नन्तर्हितम् पू᳘र्वस्माज्जुहोत्य᳘नन्तर्हितांस्त᳘छीर्ष्णः᳘ प्राणा᳘न्दधाति॥  
अ᳘थ यं᳘ तृती᳘यमुत्तरतो᳘ जुहो᳘ति॥  
छ᳘न्दांसि स स᳘ सप्त᳘कपालो भवति सप्त हि᳘ चतुरुत्तरा᳘णि छ᳘न्दांसि तम᳘नन्तर्हितम् पू᳘र्वस्माज्जुहोत्य᳘नन्तर्हितानि तदृ᳘षिभ्यश्छ᳘न्दांसि दधाति॥  
अ᳘थ याः᳘ सप्त᳘ प्रती᳘च्यः स्र᳘वन्ति॥  
सो᳘ ऽरण्ये ऽनू᳘च्यः स᳘ सप्त᳘कपालो भवति सप्त हि ता याः᳘ प्रती᳘च्यः स्र᳘वन्ति सो᳘ ऽस्यैषो᳘ ऽवाङ् प्राण᳘ एत᳘स्य प्रजा᳘पतेः सो᳘ ऽरण्ये ऽनू᳘च्यो भवन्ति तिर᳘ इव तद्यद᳘रण्यं तिर᳘ इवं तद्यद᳘वाङ् प्राणस्त᳘स्माद्य᳘ एता᳘सां नदी᳘नाम् पि᳘बन्ति रिप्र᳘तराः शपन᳘तरा आहनस्यवादि᳘तरा भवन्ति तद्य᳘द्यदेतदा᳘हेद᳘म् मारुता इ᳘ति त᳘दस्मा अ᳘न्नं कृत्वा᳘पिदधाति ते᳘नैनम् प्रीणाति॥  
स यः स᳘ वैश्वानरो᳘॥  
ऽसौ स᳘ आदित्यो᳘ ऽथ ये ते᳘ मारुता᳘ रश्म᳘यस्ते ते᳘ सप्त᳘ सप्त᳘कपाला भवन्ति स᳘प्त-सप्त हि᳘ मारुता᳘ गणाः᳘॥  
स᳘ जुहोति॥  
शुक्र᳘ज्योतिश्च चित्र᳘ज्योतिश्च सत्य᳘ज्योतिश्च ज्यो᳘तिष्मांश्चे᳘ति ना᳘मान्येषामेता᳘नि म᳘ण्डलमेवै᳘त᳘त्संस्कृत्या᳘थास्मिन्नेता᳘न्रश्मी᳘न्नामग्रा᳘हम् प्र᳘तिदधाति॥  
अथा᳘तो व᳘सोर्धा᳘रां जुहोति॥  
अ᳘त्रैष स᳘र्वो ऽग्निः सं᳘स्कृतः स᳘ एषो᳘ ऽत्र व᳘सुस्त᳘स्मै देवा᳘ एतां धा᳘राम् प्रा᳘गृह्णंस्त᳘यैनमप्रीणंस्तद्य᳘देत᳘स्मै व᳘सव एतां धा᳘राम् प्रा᳘गृह्णंस्त᳘स्मादेनां व᳘सोर्धारेत्या᳘चक्षते त᳘थैवा᳘स्मा अय᳘मेतां धा᳘राम् प्र᳘गृह्णाति त᳘यैनम् प्रीणाति॥  
य᳘द्वेवै᳘तां व᳘सोर्धा᳘रां जुहो᳘ति॥  
अभिषेक᳘ एवा᳘स्यैष᳘ एतद्वा᳘ एनं देवाः स᳘र्वं कृत्स्नं᳘ संस्कृत्या᳘थैनमेतैः का᳘मैरभ्य᳘षिञ्चन्नेत᳘या व᳘सोर्धा᳘रया त᳘थैवै᳘नमय᳘मेतत्स᳘र्वं कृत्स्नं᳘ संस्कृत्या᳘थैनमेतैः का᳘मैरभि᳘षिञ्चत्येत᳘या व᳘सोर्धा᳘रया᳘ज्येन पञ्चगृहीतेनौ᳘दुम्बर्या स्रुचा त᳘स्योक्तो ब᳘न्धुः॥  
वैश्वानरं᳘ हुत्वा᳘॥  
शि᳘रो वै᳘ वैश्वानरः᳘ शीर्ष्णो᳘ वा अ᳘न्नमद्यते᳘ ऽथो शीर्षतो वा᳘ अभिषिच्य᳘मानो ऽभि᳘षिच्यते मारुता᳘न्हुत्वा᳘ प्राणा वै᳘ मारुताः᳘ प्राणै᳘रु वा अ᳘न्नमद्यते᳘ ऽथो प्राणे᳘षु वा᳘ अभिषिच्य᳘मानो ऽभि᳘षिच्यते॥  
तद्वा᳘ अरण्ये ऽनू᳘च्ये॥  
वाग्वा᳘ अरण्ये ऽनू᳘च्यो वाचो᳘ वा अ᳘न्नमद्यते᳘ ऽथो वाचा वा᳘ अभिषिच्य᳘मानो ऽभि᳘षिच्यते त᳘देतत्स᳘र्वं व᳘सु स᳘र्वे ह्ये᳘ते का᳘माः सै᳘षा᳘ वसुम᳘यो धा᳘रा य᳘था क्षोर᳘स्य वा सर्पि᳘षो वैव᳘मारभ्या᳘यैवे᳘य᳘माज्याहुति᳘र्हूयते तद्य᳘देषा᳘ वसुम᳘यी धा᳘रा त᳘स्मादेनां व᳘सोधारेत्या᳘चक्षते॥  
स᳘ आह॥  
इदं᳘ च म इदं᳘ च म इ᳘त्यने᳘न च त्वा प्रीणा᳘म्यने᳘न चाने᳘न च त्वाभिषिञ्चा᳘म्यने᳘न चे᳘त्येतद᳘थो इदं᳘ च मे देहीदं᳘ च म इ᳘ति सा᳘ यदै᳘वै᳘षा धा᳘राग्नि᳘म् प्राप्नुयाद᳘थैतद्य᳘जुः प्र᳘तिपद्येत॥  
एतद्वा᳘ एनं देवाः᳘॥  
एतेना᳘न्नेन प्रीत्वै᳘तैः का᳘मैरभिषि᳘च्यैत᳘या व᳘सोर्धा᳘रया᳘थैनमेतान्का᳘मानयाचन्त ते᳘भ्य इष्टः प्रीतो᳘ ऽभि᳘षिक्त एतान्कामान्प्रा᳘यछत्त᳘थैवै᳘नमय᳘देतेना᳘न्नेन प्रीत्वै᳘तैः का᳘मैरभिषि᳘च्यैत᳘या व᳘सोर्धा᳘रया᳘थैनमेतान्कामान्याचते त᳘स्मा इष्टः᳘ प्रीतो᳘ ऽभि᳘षिक्त एतान्का᳘मान्प्र᳘यछति द्वौ᳘-द्वौ का᳘मौ सं᳘युनक्त्य᳘व्यवछेदाय य᳘था व्यो᳘कसौ संयुञ्ज्या᳘देवं᳘ यज्ञे᳘न कल्पन्तामि᳘ति॥  
एतद्वै᳘ देवा᳘ अब्रुवन्॥  
के᳘नेमान्का᳘मान्प्र᳘तिग्रहीष्याम इ᳘त्यात्म᳘नैवे᳘त्यब्रुवन्यज्ञो वै᳘ देवा᳘नामात्मा᳘ यज्ञ᳘ उ एव य᳘जमानस्य स यदा᳘ह यज्ञे᳘न कल्पन्तमि᳘त्यात्म᳘ना मे कल्पन्तामि᳘त्येवै᳘त᳘दाह॥  
द्वादश᳘सु कल्पयति॥  
द्वा᳘दश मा᳘साः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणात्य᳘थो ता᳘वतैवै᳘नमेतद᳘न्नेनाभि᳘षिञ्चति चतुर्दश᳘सु कल्पयत्यष्टासु᳘ कल्पयति दश᳘सु कल्पयति त्रयोदश᳘सु कल्पयति॥  
अथार्धेन्द्रा᳘णि जुहोति॥  
स᳘र्वमेतद्य᳘दर्धेन्द्रा᳘णि स᳘र्वेणैवै᳘नमेत᳘त्प्रीणात्य᳘थो स᳘र्वेणैवै᳘नमेत᳘दभि᳘षिञ्चति॥  
अ᳘थ ग्र᳘हान्जुहोति॥  
यज्ञो वै ग्र᳘हा यज्ञे᳘नैवै᳘नमेतद᳘न्नेन प्रीणात्य᳘थो यज्ञे᳘नैवै᳘नमेतद᳘न्नेनाभि᳘षिञ्चति॥  
अ᳘थैता᳘न्यज्ञक्रतू᳘न्जुहोति॥  
अग्नि᳘श्च मे घर्म᳘श्च म इ᳘त्येतै᳘रेवै᳘नमेत᳘द्यज्ञक्रतु᳘भिः प्रीणात्य᳘थो एतै᳘रेवै᳘नमेत᳘द्यज्ञक्रतु᳘भिरभि᳘षिञ्चति॥  
अ᳘थायु᳘ज स्तो᳘मान्जुहोति॥  
एतद्वै᳘ देवाः स᳘र्वान्का᳘मानाप्त्वा᳘यु᳘ग्भि स्तो᳘मैः स्वर्गं᳘ लोक᳘मायंस्त᳘थैवै᳘तद्य᳘जमानः स᳘र्वान्का᳘माना᳘प्त्वायु᳘ग्भि स्तो᳘मैः स्वर्गं᳘ लोक᳘मेति॥  
तद्वै᳘ त्रयस्त्रिंशादि᳘ति॥  
अ᳘न्तो वै᳘ त्रयस्त्रिंशो᳘ ऽयु᳘जां स्तो᳘मानामन्तत᳘ एव त᳘द्देवाः᳘ स्वर्गं᳘ लोक᳘मायंस्त᳘थैवै᳘तद्य᳘जमानो ऽन्तत᳘ एव᳘ स्वर्गं᳘ लोक᳘मेति॥  
अ᳘थ युग्म᳘तो जुहोति॥  
एतद्वै छ᳘न्दांस्यब्रुवन्यात᳘यामा वा᳘ अयु᳘ज स्तो᳘मा युग्म᳘भिर्वयं स्तो᳘मैः स्वर्गं᳘ लोक᳘ययामे᳘ति ता᳘नि युग्म᳘भि स्तो᳘मैः स्वर्गं᳘ लोक᳘मायंस्त᳘थैवै᳘तद्य᳘जमानो युग्म᳘भि स्तो᳘मैः स्वर्गं᳘ लोक᳘मेति॥  
तद्वा᳘ अष्टाचत्वरिंशादि᳘ति॥  
अ᳘न्तो वा᳘ अष्टाचत्वारिंशो युग्म᳘तां स्तो᳘मानामन्तत᳘ एव तच्छ᳘न्दांसि स्वर्गं᳘ लोक᳘मायंस्त᳘थैवै᳘तद्य᳘जमानो ऽन्तत᳘ एव᳘ स्वर्गं᳘ लोक᳘मेति॥  
स᳘ आह॥  
ए᳘का च मे तिस्र᳘श्च मे च᳘तस्रश्च मे ऽष्टौ᳘ च म इ᳘ति य᳘था वृक्षं रो᳘हन्नु᳘त्तरामुत्तरां शा᳘खां समाल᳘म्भं रो᳘हेत्तादृक्तद्य᳘द्वेव स्तो᳘मान्जुहोत्य᳘न्नं वै स्तो᳘मा अ᳘न्नेनैवै᳘नमेत᳘दभि᳘षिञ्चति॥  
अ᳘थ व᳘यांसि जुहोति॥  
पश᳘वो वै व᳘यांसि पशु᳘भिरेवै᳘नमेतद᳘न्नेन प्रीणात्य᳘थो पशु᳘भिरेवै᳘नमेतद᳘न्नेनाभि᳘षिञ्चति॥  
अ᳘थ नामग्रा᳘हं जुहोति॥  
एतद्वै᳘ देवाः स᳘र्वान्का᳘मानाप्त्वा᳘थैत᳘मेव᳘ प्रत्य᳘क्षमप्रीणंस्त᳘थैवै᳘तद्य᳘जमानः स᳘र्वान्का᳘मानाप्त्वा᳘थैत᳘मेव᳘ प्रत्य᳘क्षम् प्रीणाति वा᳘जाय स्वा᳘हा प्रसवा᳘य स्वाहे᳘ति ना᳘मान्यस्यैता᳘नि नामग्रा᳘हमेवै᳘नमेत᳘त्प्रीणाति॥  
त्र᳘योदशैता᳘नि ना᳘मानि भवन्ति॥  
त्र᳘योदश मा᳘साः संवत्सरस्त्रयोदशाग्ने᳘श्चितिपुरीषा᳘णि या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘त्प्रीणाति य᳘द्वेव᳘ नामग्रा᳘हं जुहोति नामग्राहमेवैनमेतदभिषिञ्चति॥  
अ᳘थाह॥  
इयं᳘ ते रा᳘ण्मित्रा᳘य यन्ता᳘सि य᳘मन ऊर्जे᳘ त्वा वृ᳘ष्ट्यै त्वा प्रजा᳘नां त्वा᳘धिपत्यायेत्य᳘न्नं वा ऊर्ग᳘न्नं वृ᳘ष्ठिर᳘न्नेनैवै᳘नमेत᳘त्प्रीणाति॥  
य᳘द्वेवा᳘ह॥  
इयं᳘ ते रा᳘ण्मित्रा᳘य यन्ता᳘सि य᳘मन ऊर्जे᳘ त्वा वृ᳘ष्ट्यै त्वा प्रजा᳘नां त्वा᳘धिपत्याये᳘तीदं ते राज्य᳘मभि᳘षिक्तो ऽसी᳘त्येत᳘न्मित्र᳘स्य त्वं᳘ यन्ता᳘सि य᳘मन ऊर्जे᳘ च नो᳘ ऽसि वृ᳘ष्ट्यै च नो ऽसि प्रजा᳘नां च न आ᳘धिपत्यायासीत्यु᳘पब्रुवत एवै᳘नमेत᳘देत᳘स्मै नः स᳘र्वस्मा अ᳘स्येत᳘स्मै त्वा स᳘र्वस्मा अभ्य᳘षिचामही᳘ति त᳘स्मादु हेद᳘म् मानुषं रा᳘जानमभि᳘षिक्तमु᳘पब्रुवते॥  
अ᳘थ क᳘ल्पान्जुहोति॥  
प्राणा वै क᳘ल्पाः प्राणा᳘नेवा᳘स्मिन्नेत᳘द्दधात्या᳘युर्यज्ञे᳘न कल्पताम् प्राणो᳘ यज्ञे᳘न कल्पतामि᳘त्येता᳘नेवा᳘स्मिन्नेत᳘त्कॢप्ता᳘न्प्राणा᳘न्दधाति॥  
द्वा᳘दश क᳘ल्पान्जुहोति॥  
द्वा᳘दश मा᳘साः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवा᳘स्मिन्नेत᳘त्कॢप्ता᳘न्प्राणा᳘न्दधाति य᳘द्वेव क᳘ल्पान्जुहो᳘ति प्राणा वै क᳘ल्पा अमृ᳘तमु वै᳘ प्राणा᳘ अमृ᳘तेनैवै᳘नमेत᳘दभि᳘षिञ्चति॥  
अ᳘थाह स्तो᳘मश्च य᳘जुश्च ऋ᳘क्च सा᳘म स बृह᳘च्च रथन्तरं चे᳘ति त्रयी᳘ हैषा᳘ विद्या᳘न्नं वै᳘ त्रयी᳘ विद्या᳘न्नेनैवै᳘नमेत᳘त्प्रीणात्य᳘थो अ᳘न्नेनैवै᳘नमेत᳘दभि᳘षिञ्चति स्वर्देवा अग्नमामृ᳘ता अभूमे᳘ति स्व᳘र्हि ग᳘च्छत्यमृ᳘तो हि भ᳘वति प्रजा᳘पतेः प्रजा᳘ अभूमे᳘ति प्रजा᳘पतेर्हि᳘ प्रजा भ᳘वति वेट् स्वाहे᳘ति वषट्का᳘रो हैष᳘ परो᳘ ऽक्षं य᳘द्वेट्कारो᳘ वषट्कारे᳘ण वा वै᳘ स्वाहाकारे᳘ण वा देवेभ्यो᳘ ऽन्नम् प्र᳘दीयते त᳘देनमेता᳘भ्यामुभा᳘भ्याम् प्रीणाति वषट्कारे᳘ण च स्वाहाकारे᳘ण चा᳘थो एता᳘भ्यामेवै᳘नमेत᳘दुभा᳘भ्यामभि᳘षञ्चत्य᳘त्र तां स्रु᳘चमनुप्प्रा᳘स्यति यदत्रा᳘ज्यलिप्तं तन्ने᳘द्बहिर्धा᳘ग्नेर᳘सदि᳘ति॥  
त᳘स्यै वा᳘ एत᳘स्यै व᳘सोर्धा᳘रायै॥  
द्यौ᳘रेवा᳘त्मा᳘भ्रमू᳘धो विद्युत्स्त᳘नो धा᳘रैव धा᳘रा दिवो᳘ ऽधि गामा᳘गच्छति॥  
त᳘स्यै गौ᳘रेवा᳘त्मा᳘॥  
ऊ᳘ध एवो᳘ध स्त᳘न स्त᳘नो धा᳘रैव धा᳘रा गोर᳘धि य᳘जमानम्॥  
त᳘स्यै य᳘जामान एवा᳘त्मा᳘म्॥  
बाहुरू᳘धः स्रुक्स्त᳘नो धा᳘रैव धा᳘रा य᳘जमानाद᳘धि देवा᳘न्देवेभ्यो᳘ ऽधि गां गोर᳘धि य᳘जमानं त᳘देत᳘दनन्त᳘मक्षय्यं᳘ देवा᳘नाम᳘न्नम् प᳘रिप्लवते स यो᳘ हैत᳘देवं वे᳘दैवं᳘ हैवा᳘स्यैत᳘दनन्त᳘मक्षय्यम᳘न्नम् भवत्यथा᳘तः सम्प᳘देवः᳘॥  
त᳘दाहुः॥  
कथ᳘ममस्यैषा व᳘मोर्धा᳘रा संवत्सर᳘मग्नि᳘माप्नोति कथं᳘ संवत्सरे᳘णाग्नि᳘ना स᳘म्पद्यत इ᳘ति षष्टि᳘श्च ह वै त्रा᳘णि च शता᳘न्येषा व᳘सोर्धारा᳘थ षड᳘थ प᳘ञ्चत्रिंशत्त᳘तो या᳘नि षष्टिश्च त्री᳘णि च शता᳘नि ता᳘वन्ति संवत्सरस्या᳘हानि त᳘त्संवत्सरस्या᳘हान्याप्नोत्यथ या᳘नि ष्ट् षड्वा᳘ ऋत᳘वस्त᳘दृतूनां रा᳘त्रीराप्नोति त᳘दुभ᳘यानि संवत्सर᳘स्याहोरात्रा᳘ण्याप्नोत्य᳘थ या᳘नि प᳘ञ्चत्रिंशत्स᳘ त्रयोदशो मा᳘सः स᳘ आत्मा᳘ त्रिंश᳘दात्मा᳘ प्रतिष्ठा द्वे᳘ प्राणा द्वे शि᳘र एव᳘ पञ्चत्रिंश᳘मेता᳘वान्वै᳘ संवत्सर᳘ एव᳘मु हास्यैषा व᳘सोर्धा᳘रा संवत्सर᳘मग्नि᳘माप्नोत्येवं᳘ संवत्सरे᳘णाग्नि᳘ना स᳘म्पद्यत एता᳘वत्य उ वै᳘ शाण्डिले᳘ ऽग्नौ᳘ मध्यतो य᳘जुष्मत्य इ᳘ष्टका उ᳘पधीयन्ते ऽग्न᳘यो हैते पृ᳘थग्य᳘देता इ᳘ष्टका एव᳘मु हास्यैते᳘ ऽग्न᳘यः पृ᳘थग्व᳘सोर्धा᳘रयाभि᳘हुता भवन्ति॥  
त᳘दाहुः॥  
कथ᳘मस्यैषा व᳘सोर्धा᳘रा मह᳘दुक्थ᳘माप्नो᳘ति कथ᳘म् महतो᳘क्थे᳘न स᳘म्पद्यत इ᳘त्येत᳘स्या एव व᳘सोर्धा᳘रायै या᳘नि न᳘व प्रथमा᳘नि य᳘जूंषि त᳘त्त्रिवृछिरो᳘ ऽथ या᳘न्यष्टा᳘चत्वारिंशत्तौ᳘ चतुर्विंशौ᳘ पक्षाव᳘थ या᳘नि प᳘ञ्चविंशतिः स᳘ पञ्चविंश᳘ आत्मा᳘थ यान्ये᳘कविंशतिस्त᳘देकविंशम् पु᳘छम᳘थ या᳘नि त्र᳘यस्त्रिंशत्स वशो᳘ ऽथ या᳘ अशीत᳘यः सै᳘वा᳘शीतीनामा᳘प्तिरशीति᳘भिर्हि᳘ मह᳘दुक्थ᳘माख्यायते᳘ ऽथ य᳘दूर्ध्व᳘मशीति᳘भ्यो य᳘देवा᳘दो᳘ महत᳘ उक्थ᳘स्योर्ध्व᳘मशीति᳘भ्य एत᳘दस्य त᳘देव᳘मु हास्यैषा व᳘सोर्धा᳘रा मह᳘दुक्थ᳘माप्नो᳘त्येव᳘म् महतो᳘क्थे᳘न स᳘म्पद्यते॥  
अथा᳘तो वाजप्रसवी᳘यं जुहोति॥  
अ᳘न्नं वै वा᳘जो ऽन्नप्रसवी᳘यं हास्यैतद᳘न्नमेवा᳘स्मा एते᳘न प्र᳘सौति॥  
एतद्वा᳘ एनं देवाः᳘॥  
एतेना᳘न्नेन प्रीत्वै᳘तैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एवा᳘प्रीणंस्त᳘थैवै᳘नमय᳘मेत᳘देतेना᳘न्नेन प्रीत्वै᳘तैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एव᳘ प्रीणाति॥  
य᳘द्वेवै᳘त᳘द्वाजप्रसवी᳘यं जुहो᳘ति॥  
अभिषेक᳘ एवा᳘स्यैष᳘ एतद्वा᳘ एतं देवा᳘ एतेना᳘न्नेन प्रीत्वै᳘तैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एवा᳘भ्य᳘षिञ्चंस्त᳘थैवै᳘नमय᳘मेत᳘देतेना᳘न्नेन प्रीत्वै᳘तैः का᳘मैरभिषि᳘च्यैत᳘या व᳘सोर्धा᳘रया᳘थैनमेतद्भू᳘य एवा᳘भि᳘षिञ्चति॥  
सर्वौषध᳘म् भवति॥  
स᳘र्वमेतद᳘न्नं य᳘त्सर्वौषधं स᳘र्वेणैवै᳘नमेतद᳘न्नेन प्रीणात्य᳘थो स᳘र्वेणैवै᳘नमेतद᳘न्नेनाभि᳘षिञ्चति ते᳘षामे᳘कम᳘न्नमु᳘द्धरेत्त᳘स्य ना᳘श्नीयाद्यावज्जी᳘वमौ᳘दुम्बरेण चमसेनौ᳘दुम्बरेण स्रुवे᳘ण त᳘योरुक्तो ब᳘न्धुश्च᳘तुःस्रक्तो भवतश्च᳘तस्रो वै दि᳘शः स᳘र्वाभ्य एवै᳘नमेत᳘द्दिग्भ्यो᳘ ऽन्नेन प्रीणात्य᳘थो स᳘र्वाभ्य एवै᳘नमेत᳘द्दिग्भ्यो᳘ ऽन्नेनाभि᳘षिञ्चति॥  
य᳘द्वेवै᳘त᳘द्वाजप्रसवी᳘यं जुहो᳘ति॥  
एता᳘ ह देव᳘ताः सुता᳘ एते᳘न सवे᳘न ये᳘नैत᳘त्सोष्य᳘माणो भ᳘वति ता᳘ एवै᳘त᳘त्प्रीणाति ता᳘ अस्मा इष्टाः᳘ प्रीता᳘ एतं᳘ सवम᳘नुमन्यन्ते ता᳘भिर᳘नुमतः सूयते य᳘स्मै वै रा᳘जानो राज्य᳘मनुम᳘न्यन्ते स रा᳘जा भवति न स य᳘स्मै न तद्य᳘दग्नौ᳘ जुहो᳘ति त᳘दग्नि᳘मभि᳘षिञ्चत्य᳘थ य᳘देता᳘भ्यो देव᳘ताभ्यो जुहोति त᳘दु ता᳘न्देवा᳘न्प्रीणाति य᳘ एत᳘स्य सवस्ये᳘शते॥  
अ᳘थ वा᳘ एत᳘त्पार्थान्य᳘पि जुहोति॥  
एतद्वै᳘ देवा᳘ अकामयन्ता᳘त्रैव स᳘र्वैः सवैः᳘ सूयेमही᳘ति ते᳘ ऽत्रैव स᳘र्वैः सवै᳘रसूयन्त त᳘थैवै᳘तद्य᳘जमानो᳘ ऽत्रैव स᳘र्वैः सवैः᳘ सूयते॥  
तद्या᳘नि पार्था᳘नि॥  
ता᳘नि राजसू᳘यस्य वाजप्रसवी᳘यं तद्यत्ता᳘नि जुहो᳘ति त᳘द्राजुसू᳘येन सूयते᳘ ऽथ या᳘नि च᳘तुर्दशो᳘त्तराणि त᳘तो या᳘नि सप्त पू᳘र्वाणि ता᳘नि वाजपे᳘यस्य वाजप्रसवी᳘यं तद्यत्ता᳘नि जुहो᳘ति त᳘द्वाजपे᳘येन सूयते᳘ ऽथ या᳘नि सप्तो᳘त्तराणि ता᳘न्यग्नेस्तद्यत्ता᳘नि जुहो᳘ति त᳘दग्निसवे᳘न सूयते॥  
स वै᳘ राजसूय᳘स्य पू᳘र्वाणि जुहोति॥  
अ᳘थ वाजपे᳘यस्य रा᳘जा वै᳘ राजुसू᳘येनेष्ट्वा भ᳘वति सम्रा᳘ड्वाजपे᳘येन राज्य᳘मु वा अग्रे᳘ ऽथ सा᳘म्राज्यं त᳘स्माद्वाजपे᳘येनेष्ट्वा न᳘ राजसू᳘येन यजेत प्रत्यवरोहः स य᳘था सम्राट् सन्रा᳘जा स्या᳘त्तादृक्त᳘त्॥  
अग्ने᳘रुत्तमा᳘नि जुहोति॥  
स᳘र्वे हैते᳘ सवा य᳘दग्निसवः स᳘र्वं हैत᳘दग्निसवे᳘न सुतो᳘ भवति रा᳘जा च सम्रा᳘ट्च त᳘स्मादग्ने᳘रुत्तमा᳘नि जुहोति॥  
अ᳘थैनं कृष्णाजिने᳘ ऽभि᳘षिञ्चति॥  
यज्ञो वै᳘ कृष्णाजिनं᳘ यज्ञ᳘ एवै᳘नमेत᳘दभि᳘षिञ्चति लोमतश्छ᳘न्दांसि वै लो᳘मानि छ᳘न्दःस्वेवै᳘नमेत᳘दभिषिञ्चत्युत्तरतस्त᳘स्योप᳘रि ब᳘न्धुः प्राची᳘नग्रीवे तद्धि᳘ देवत्रा᳘॥  
तं है᳘के दक्षिणतो᳘ ऽग्ने᳘रभि᳘षिञ्चन्ति॥  
दक्षिणतो वा अ᳘न्नस्योपचारस्त᳘देनम᳘न्नस्या᳘र्धादभि᳘षिञ्चाम इ᳘ति न त᳘था कुर्यादेषा वै दि᳘क्पितॄणां᳘ क्षिप्रे᳘ हैतां दि᳘शम् प्रै᳘ति यं त᳘थाभिषिञ्च᳘न्ति॥  
आहवनी᳘य उ है᳘के ऽभि᳘षिञ्चति॥  
स्वर्गो वै᳘ लोक᳘ आहवनी᳘यस्त᳘देनं स्वर्गे᳘ लोके᳘ ऽभि᳘षिञ्चाम इ᳘ति न त᳘था कुर्याद्दै᳘वो वा᳘ अस्यैष᳘ आत्मा᳘ मानुषो᳘ ऽय᳘मने᳘न हास्य ते म᳘र्त्येनात्म᳘नैतं दै᳘वमात्म᳘नैतं दै᳘वमा᳘नमनुप्र᳘सजन्ति यं त᳘थाभिषिञ्च᳘न्ति॥  
उत्तरत᳘ एवै᳘नभि᳘षिञ्चेत्॥  
एषा᳘ होभ᳘येषां देवमनुष्या᳘णां दिग्यदु᳘दीची प्रा᳘ची स्वा᳘यामेवै᳘नमेत᳘द्दिश्या᳘यत्तम् प्र᳘तिष्ठितमभि᳘षिञ्चति न वै स्व᳘ आय᳘तने प्र᳘तिष्ठितो रिष्यति॥  
आ᳘सीनम् भूत᳘मभि᳘षिञ्चेत्॥  
आ᳘स्त इव वै᳘ भूतस्ति᳘ष्ठ्न्तम् बु᳘भूषन्तं ति᳘ष्ठतीव वै बु᳘भूषन्बस्ताजिने पु᳘ष्टिकाममभिषिञ्चे᳘त्कृष्णाजिने᳘ ब्रह्मवर्चस᳘काममुभ᳘योरुभ᳘यकामं त᳘दुत्तरतः पु᳘छस्यो᳘त्तरलोम प्राची᳘नग्रीवमु᳘पस्तृणाति॥  
आ᳘स्पृष्टम् परिश्रि᳘तः॥  
तद्य᳘त्कृष्णाजिनमा᳘स्पृष्टम् परिश्रि᳘तो भ᳘वति त᳘थो हास्यैष दै᳘व आत्मा᳘ कृष्णाजिने᳘ ऽभि᳘षिक्तो भवत्य᳘थ य᳘देनमन्वा᳘रब्धमग्निं ति᳘ष्ठन्तमभिषिञ्च᳘ति त᳘था हैत᳘स्माद्दै᳘वादभि᳘षेकान्न व्य᳘वछिद्यते॥  
अग्नौ᳘ हुत्वा᳘थैनमभि᳘षिञ्चति॥  
दै᳘वो वा᳘ अस्यैष᳘ आत्मा᳘ मानुषो᳘ ऽयं᳘ देवा᳘ उ वा अग्रे᳘ ऽथ मनुष्या᳘स्त᳘स्मादग्नौ᳘ हुत्वा᳘थैनं त᳘स्यैव प᳘रिषिष्टेनाभि᳘षिञ्चत्य᳘त्र तं᳘ स्रुव᳘मनुप्रा᳘स्यति॥  
अ᳘थैनं दक्षिण᳘म् बाहु᳘मनुपर्यावृ᳘त्याभि᳘षिञ्चति॥  
देव᳘स्य त्वा सवितुः᳘ प्रसवे᳘ ऽश्वि᳘नोर्बाहु᳘भ्याम् पूष्णो ह᳘स्ताभ्यां स᳘रस्वत्यै वाचो᳘ यन्तु᳘र्यन्त्रे᳘णाग्नेः सा᳘म्राज्येनाभि᳘षिञ्चामी᳘ति वाग्वै स᳘रस्वती त᳘स्या इदं स᳘र्वं यन्त्रं᳘ सवितृ᳘प्रसूत एवै᳘नमेत᳘दने᳘न स᳘र्वेण स᳘रस्वत्यै वाचो᳘ यन्तुर्यन्त्रे᳘णाग्नेः सा᳘म्राज्येनाभि᳘षिञ्चत्यत्र तं᳘ चमस᳘मनुप्रा᳘स्यति यद᳘त्र वि᳘लिप्तं तन्ने᳘द्बहिर्धा᳘ग्नेर᳘सदि᳘ति॥  
तं वै म᳘ध्ये पार्था᳘नामभि᳘षिञ्चति॥  
संवत्सरो वै᳘ पार्था᳘नि संवत्सर᳘स्यैवै᳘नमेत᳘न्मध्यत आ᳘दधाति ष᳘ट् पुर᳘स्ताज्जुहो᳘ति ष᳘डुप᳘रिष्टात्षड्वा᳘ ऋत᳘व ऋतु᳘भिरेवै᳘नमेत᳘त᳘त्सुषुवाण᳘मुभय᳘तः प᳘रिगृह्णाति बृ᳘हस्प᳘तिः पू᳘र्वेषामुत्तमो भ᳘वतीन्द्र उ᳘त्तरेषाम् प्रथमो ब्र᳘ह्म वै बृ᳘हस्पतिः क्षत्रमि᳘न्द्रो ब्र᳘ह्मणा चैवै᳘नमेत᳘त्क्षत्रे᳘ण च सुषुवाण᳘मुभ᳘यतः प᳘रिगृह्णाति॥  
