
उपवसथीये᳘ ऽहन्प्रातरु᳘दित आदित्ये᳘॥  
वा᳘चं वि᳘सृजते वा᳘चं विसृ᳘ज्य पञ्चगृहीतमा᳘ज्यं गृह्णीते त᳘त्र प᳘ञ्च हिरण्यशकलान्प्रा᳘स्यत्य᳘थैत᳘त्त्रयं᳘ समा᳘सिक्तम् भवति द᳘धि म᳘धु घृत᳘म् पात्र्यां᳘ वा स्थाल्यां᳘ वोरुबिल्यां त᳘दुप᳘रिष्टाद्दर्भमुष्टिं नि᳘दधाति॥  
अ᳘थाग्निमा᳘रोहति॥  
न᳘मस्ते ह᳘रसे शोचि᳘षे न᳘मस्ते अस्त्वर्चि᳘ष इत्य᳘त्रैष स᳘र्वो ऽग्निः सं᳘स्कृतः स᳘ एषो᳘ ऽत्र त᳘स्मा अ᳘लं य᳘द्धिंस्याद्यं जि᳘हिंसिषेद्य᳘मु वा᳘ एष᳘ हिन᳘स्ति ह᳘रसा वैनं शोचि᳘षा वार्चि᳘षा वा हिनस्ति त᳘थो हैनमेष᳘ एतैर्न᳘ हिनस्त्यन्यां᳘स्ते अस्म᳘त्तपन्तु हेत᳘यः पावको᳘ अस्म᳘भ्यं शिवो᳘ भवे᳘ति य᳘थैव य᳘जुस्त᳘था ब᳘न्धुः॥  
आरु᳘ह्याग्निं᳘ स्वयमातृणां व्या᳘घारयति॥  
आ᳘ज्येन पञ्चगृहीते᳘न त᳘स्योक्तो ब᳘न्धुः॥  
स्वयमातृणां व्या᳘घारयति॥  
प्राणः᳘ स्वयमातृणा᳘ प्राणे तद᳘न्नं दधाति॥  
य᳘द्वेव᳘ स्वयमातृणां व्याघार᳘यति॥  
उत्तरवेदि᳘र्हैषा᳘ग्नेर᳘थ या᳘ममूम् पू᳘र्वां व्याघार᳘यत्यध्वर᳘स्य सा᳘थ हैषा᳘ग्नेस्ता᳘मेतद्व्या᳘घारयति॥  
प᳘श्यंस्त᳘त्र हि᳘रण्यं व्या᳘घारयति॥  
प्रत्य᳘क्षं वै तद्यत्प᳘श्यति प्रत्य᳘क्षं सोत्तरवेदिः प्रा᳘स्ता एवे᳘ह᳘ भवन्ति परो᳘ ऽक्षं वै तद्यत्प्रा᳘स्ताः परो᳘ ऽक्षमिय᳘मुत्तरवेदिः᳘॥  
स्वाहाकारे᳘ण तां व्या᳘घारयति॥  
प्रत्य᳘क्षं वै तद्य᳘त्स्वाहाकारः᳘ प्रत्य᳘क्षं सोत्तरवेदि᳘र्वेट्कारे᳘णेमा᳘म् परो᳘ ऽक्षं वै तद्य᳘द्वेट्कारः᳘ परो᳘ ऽक्षमिय᳘मुत्तरवेदिरा᳘ज्येना᳘ज्येन ह्यु᳘त्तरवेदिं᳘ व्याघार᳘यन्ति पञ्चगृहीते᳘न पञ्चगृहीते᳘न ह्यु᳘त्तरवेदिं᳘ व्याघार᳘यन्ति व्यतिहा᳘रं व्यतिहा᳘रं ह्यु᳘त्तरवेदिं᳘ व्याघार᳘यन्ति॥  
नृष᳘दे वेडि᳘ति॥  
प्राणो वै᳘ नृष᳘न्मनुष्या᳘ न᳘रस्तद्यो᳘ ऽय᳘म् मनुष्ये᳘षु प्राणो᳘ ऽग्निस्त᳘मेत᳘त्प्रीणात्यप्सुष᳘दे वेडि᳘ति यो᳘ ऽप्स्वग्निस्त᳘मेत᳘त्प्रीणाति बहिर्ष᳘दे वेडि᳘ति य ओ᳘षधिष्वग्निस्त᳘मेत᳘त्प्रीणाति वनस᳘दे वेडि᳘ति यो व᳘नस्प᳘तिष्वग्निस्त᳘मेत᳘त्प्रीणाति स्वर्वि᳘दे वेडि᳘त्यय᳘मग्निः᳘ स्वर्वि᳘दिम᳘मेवै᳘त᳘दग्नि᳘म् प्रीणाति॥  
य᳘द्वेवा᳘ह॥  
नृष᳘दे वे᳘डप्सुष᳘दे वेडि᳘त्यस्यैवै᳘ता᳘न्यग्नेर्ना᳘मानि ता᳘न्येत᳘त्प्रीणाति ता᳘नि हवि᳘षा देव᳘तां करोति य᳘स्यै वै᳘ देव᳘तायै हवि᳘र्गृह्य᳘ते सा᳘ देव᳘ता न सा य᳘स्यै न᳘ गृह्य᳘ते ऽथो एता᳘नेवै᳘त᳘दग्नी᳘नस्मि᳘न्नग्नौ᳘ नामग्रा᳘हं दधाति॥  
प᳘ञ्चैता आ᳘हुतीर्जुहोति॥  
प᳘ञ्चचितिको ऽग्निः प᳘ञ्च ऽर्त᳘व संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्राणाति॥  
अ᳘थैनं स᳘मुक्षति॥  
दध्ना म᳘धुना घृते᳘न जा᳘यत एष᳘ एतद्य᳘च्चीय᳘ते स᳘ एष स᳘र्वस्मा अ᳘न्नाय जायते स᳘र्वम्वेतद᳘न्नं यद्द᳘धि म᳘धु गृतं स᳘र्वेणैवै᳘नमेतदन्नेन प्रीणाति सर्व᳘तः स᳘मुक्षति सर्व᳘त एवै᳘नमेतत्स᳘र्वेणा᳘न्नेन प्रीणाति॥  
य᳘द्वेवै᳘नं समुक्ष᳘ति॥  
अ᳘त्रैष स᳘र्वो ऽग्निः सं᳘स्कृतस्त᳘स्मिन्देवा᳘ एत᳘द्रूप᳘मुत्तम᳘मदधुस्त᳘थैवा᳘स्मिन्नय᳘मेत᳘द्रूप᳘मुत्तमं᳘ दधात्य᳘न्नं वै᳘ रूप᳘मेत᳘दु परमम᳘न्नं यद्दधि म᳘धु गृतं तद्य᳘देव᳘ परमं᳘ रूपं त᳘दस्मिन्नेत᳘दुत्तमं᳘ दधाति सर्व᳘तः स᳘मुक्षत्य᳘पि बा᳘ह्येन परिष्रि᳘तः सर्व᳘त एवा᳘स्मिन्नेत᳘द्रूप᳘मुत्तमं᳘ दधाति दर्भैस्ते हि᳘ शुद्धा मे᳘ध्या अ᳘ग्रैर᳘ग्रं हि᳘ देवा᳘नाम्॥  
य᳘द्वेवै᳘नं समुक्ष᳘ति॥  
एतद्वै य᳘त्रैत᳘म् प्राणा ऋ᳘षयो᳘ ऽग्रे ऽग्निं᳘ सम᳘स्कुर्वंस्त᳘दस्मिन्नदो᳘ ऽमु᳘म् पुर᳘स्ताद्भाग᳘मकुर्वतादः᳘ सजूरब्दी᳘यम᳘थास्मिन्नेतं सं᳘चित उप᳘रिष्टाद्भाग᳘मकुर्वत तद्य᳘त्समुक्ष᳘ति य᳘ एवा᳘स्मिंस्ते᳘ प्राणा ऋ᳘षयः स᳘चित उप᳘रिष्टाद्भागम᳘कुर्वत ता᳘नेवै᳘त᳘त्प्रीणाति दध्ना म᳘धुना घृते᳘न त᳘स्योक्तो ब᳘न्धुः॥  
ये᳘ देवा᳘ देवा᳘नाम्॥  
यज्ञि᳘या यज्ञि᳘यानामि᳘ति देवा ह्ये᳘ते᳘ देवा᳘नां यज्ञि᳘या उ यज्ञि᳘यानां संवत्सरी᳘णमु᳘प भागमा᳘सत इ᳘ति संवत्सरी᳘णं ह्ये᳘त᳘ एत᳘म् भाग᳘मुपा᳘सते ऽहुता᳘दो हवि᳘षो यज्ञे᳘ अस्मिन्नि᳘त्यहुता᳘दो हि᳘ प्राणाः᳘ स्वय᳘म् पिबन्तु म᳘धुनो घृतस्ये᳘ति स्वय᳘मस्य᳘ पिबन्तु म᳘धुनश्च घृत᳘स्य चे᳘त्येत᳘त्॥  
ये᳘ देवा᳘ देवे᳘षु॥  
अ᳘धि देवत्वमा᳘यन्नि᳘ति देवा ह्ये᳘ते᳘ देवेष᳘धि देवत्वमा᳘यन्ये ब्र᳘ह्मणः पुरएता᳘रो अस्ये᳘त्यय᳘मग्निर्ब्र᳘ह्म त᳘स्यैते᳘ पुरएता᳘रो ये᳘भ्यो न᳘ ऋते प᳘वते धा᳘म किं᳘ चने᳘ति न हि᳘ प्राणे᳘भ्य ऋते प᳘वते धा᳘म किं᳘ चन न ते᳘ दिवो न᳘ पृथिव्या अ᳘धि स्नुष्वि᳘ति नै᳘व ते᳘ दिवि न᳘ पृथिव्यां य᳘देव᳘ प्राणभृत्त᳘स्मिंस्त इ᳘त्येत᳘त्॥  
द्वा᳘भ्यां स᳘मुक्षति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘मुक्षति॥  
अ᳘थ प्रत्य᳘वरोहति॥  
प्राणदा᳘ अपानदा इ᳘ति स᳘र्वे हैते᳘ प्राणा यो᳘ ऽय᳘मग्नि᳘श्चितः स य᳘देताम᳘त्रात्म᳘नः परिदां न व᳘देता᳘त्र हैवा᳘स्यैष᳘ प्राणा᳘न्वृञ्जीता᳘थ य᳘देताम᳘त्रात्म᳘नः परिदां व᳘दते त᳘थो हास्यैष᳘ प्राणान्न᳘ वृङ्क्ते प्राणदा᳘ अपानदा᳘ व्यानदा᳘ वर्चोदा᳘ वरिवोदा इ᳘त्येतद्दा᳘ मे ऽसी᳘त्येवै᳘त᳘दाहान्यां᳘स्ते अस्म᳘त्तपन्तु हेत᳘यः पावको᳘ अस्म᳘भ्यं शिवो᳘ भवे᳘ति य᳘थैव य᳘जुस्त᳘था ब᳘न्धुः॥  
प्रत्ये᳘त्य प्रवर्ग्योपस᳘द्भ्याम् प्र᳘चरति॥  
प्रवर्ग्योपस᳘द्भ्याम् प्रचर्या᳘थास्मै व्रतं᳘ वार्धव्रतं᳘ वा प्र᳘यछत्य᳘थ प्रवर्ग्योपस᳘द्भ्याम᳘थ प्रव᳘र्ग्यमु᳘त्सादयत्याप्त्वा तं का᳘मं य᳘स्मै का᳘मायैनम् प्रवृण᳘क्ति॥  
तं वै᳘ परिष्यन्द उ᳘त्सादयेत्॥  
तप्तो वा᳘ एष᳘ शुशुचानो᳘ भवति तं य᳘दस्या᳘मुत्साद᳘येदिमा᳘मस्य शु᳘गृछेद्य᳘दप्सू᳘त्साद᳘येदपो᳘ ऽस्य शु᳘गृछेद᳘थ य᳘त्परिष्यन्द᳘ उत्साद᳘यति त᳘थो ह नै᳘वा᳘पो᳘ हिन᳘स्ति ने᳘मां यद᳘हाप्सु न प्रा᳘स्यति ते᳘नापो न᳘ हिनस्त्य᳘थ य᳘त्समन्तमा᳘पः परिय᳘न्ति शा᳘न्तिर्वा आ᳘पस्ते᳘नो इमां न᳘ हिनस्ति त᳘स्मात्परिष्यन्द उ᳘त्सादयेत्॥  
अग्नौ त्वे᳘वो᳘त्सादयेत्॥  
इमे वै᳘ लोका᳘ एषो᳘ ऽग्निरा᳘पः परिश्रि᳘तस्तं य᳘दग्ना᳘ उत्साद᳘यति त᳘देवै᳘नम् परिष्यन्द उ᳘त्सादयति॥  
य᳘द्वेवा᳘ग्ना᳘ उत्साद᳘यति॥  
इमे वै᳘ लोका᳘ एषो᳘ ऽग्नि᳘रग्नि᳘र्वायु᳘रादित्यस्त᳘देते᳘ प्रव᳘र्ग्याः स य᳘दन्य᳘त्राग्ने᳘रुत्साद᳘येदेतांस्त᳘द्देवा᳘न्बहिर्धै᳘भ्यो᳘ लोके᳘भ्यो दध्याद᳘थ य᳘दग्ना᳘ उत्साद᳘यत्येता᳘नेवै᳘त᳘द्देवा᳘नेषु᳘ लोके᳘षु दधाति॥  
य᳘द्वेवा᳘ग्ना᳘ उत्साद᳘यति॥  
शि᳘र एत᳘द्यज्ञ᳘स्य य᳘त्प्रव᳘र्ग्य आत्मा᳘य᳘मग्नि᳘श्चितः स य᳘दन्य᳘त्राग्ने᳘रुत्साद᳘येद्बहिर्धा᳘स्माछि᳘रो दध्याद᳘थ य᳘दग्ना᳘ उत्साद᳘यत्यात्मा᳘नमेवा᳘स्यैत᳘त्संस्कृ᳘त्य शि᳘रः प्र᳘तिदधाति॥  
स्वयमातृण᳘या सं᳘स्पृष्टम् प्रथम᳘म् प्रव᳘र्ग्यमु᳘त्सादयति॥  
प्राणः᳘ स्वयमातृणा शि᳘रः प्रव᳘र्ग्य आत्मा᳘य᳘मग्नि᳘श्चितः शि᳘रश्च त᳘दात्मा᳘नं च प्राणे᳘न सं᳘तनोति सं᳘दधात्युत्सा᳘द्य प्रव᳘र्ग्यं य᳘था त᳘स्योत्सा᳘दनम्॥  
प्रत्ये᳘त्याग्नि᳘म् प्रहरिष्य᳘न्॥  
आ᳘हुतीश्च जुहो᳘ति समि᳘धश्चा᳘दधात्येतद्वा᳘ एनं देवा᳘ एष्य᳘न्तम् पुर᳘स्ताद᳘न्नेनाप्रीणन्ना᳘हुतिभिश्च समि᳘द्भिश्च त᳘थैवै᳘नमय᳘मेत᳘देष्य᳘न्तम् पुर᳘स्ताद᳘न्नेन प्रीणात्या᳘हुतिभिश्च समि᳘द्भिश्च स वै᳘ पञ्चगृहीतं᳘ गृह्णीते त᳘स्योक्तो ब᳘न्धुः॥  
अ᳘थ षोडशगृहीतं᳘ गृह्णीते॥  
षो᳘डशकलः प्रजा᳘पतिः प्रजा᳘पतिरग्नि᳘रात्म᳘सम्मितेनैवै᳘नमेतद᳘न्नेन प्रीणाति य᳘दु वा᳘ आत्म᳘सम्मितम᳘न्नं त᳘दवति तन्न᳘ हिनस्ति यद्भू᳘यो हिन᳘स्ति तद्यत्क᳘नीयो न त᳘दवति समान्यां᳘ स्रुचि᳘ गृह्णीते समानो हि स य᳘मेत᳘त्प्रीणा᳘ति वैश्वकर्मणा᳘भ्यां जुहोति विश्व᳘कर्माय᳘मग्निस्त᳘मेवै᳘त᳘त्प्रीणाति तिस्र आ᳘हुतीर्जुहोति त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति॥  
अ᳘थ समि᳘ध आ᳘दधाति॥  
य᳘था तर्पयित्वा᳘ परिवेविष्या᳘त्तादृक्तदौ᳘दुम्बर्यो भवन्त्यूर्ग्वै र᳘स उदुम्ब᳘र ऊर्जै᳘वै᳘नमेतद्र᳘सेन प्रीणात्यार्द्रा᳘ भवन्त्येतद्वै व᳘नस्प᳘तीनाम᳘नार्तं जीवं य᳘दार्द्रं तद्य᳘देव व᳘नस्प᳘तीनाम᳘नार्तं जीवं ते᳘नैनमेत᳘त्प्रीणाति घृते न्यु᳘त्ता भवन्त्याग्नेयं वै᳘ घृतं स्वे᳘नैवै᳘नमेत᳘द्भागे᳘न स्वे᳘न र᳘सेन प्रीणाति स᳘र्वां रा᳘त्रिं वसन्ति त᳘त्र हि ता र᳘सेन स᳘म्पद्यन्ते तिस्रः᳘ समि᳘ध आ᳘दधाति त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति॥  
य᳘द्वेवै᳘ता आ᳘हुतीर्जुहो᳘ति॥  
एतद्वा᳘ एनं देवा᳘ एष्य᳘न्त पुर᳘स्ताद᳘न्नेन स᳘मस्कुर्वन्नेता᳘भिरा᳘हुतिभिस्त᳘थैवै᳘नमय᳘मेत᳘देष्य᳘न्तम् पुर᳘स्ताद᳘न्नेन संस्करोत्येता᳘भिरा᳘हुतिभिः॥  
स वै᳘ पञ्चगृहीतं᳘ गृह्णीते॥  
पञ्चधाविहितो वा᳘ अयं᳘ शीर्ष᳘न्प्राणो म᳘नो वा᳘क् प्राणश्च᳘क्षुः श्रो᳘त्रमे᳘तमेवा᳘स्मिन्नेत᳘त्पञ्चधाविहितं᳘ शीर्ष᳘न्प्राणं᳘ दधात्यग्नि᳘स्तिग्मे᳘न शोचिषे᳘ति तिग्म᳘वत्या शि᳘र एवा᳘स्यैत᳘या सं᳘श्यति तिग्म᳘तायै॥  
अ᳘थ षोडशगृहीतं᳘ गृह्णीते॥  
अष्टौ प्रा᳘णा᳘ अष्टाव᳘ङ्गान्येता᳘मभिसम्प᳘दं समान्यां᳘ स्रुचि᳘ गृह्णीते समाने ह्ये᳘वा᳘त्मन्न᳘ङ्गानि च प्रा᳘णाश्च भ᳘वन्ति ना᳘ना जुहोत्य᳘ङ्गेभ्यश्च त᳘त्प्राणे᳘भ्यश्च वि᳘धृतिं करोति वैश्वकर्मणा᳘भ्यां जुहोति विश्व᳘कर्माय᳘मग्निस्त᳘मेवै᳘तत्सं᳘स्करोति तिस्र आ᳘हुतीर्जुहोति त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन सं᳘स्करोति सप्तदश᳘भिरृग्भिः᳘ सप्तदशः᳘ प्रजा᳘पतिः प्रजा᳘पतिरग्निर्या᳘वानाग्निर्या᳘वत्यस्य मा᳘त्रा ता᳘वतैवै᳘नमेतत्सं᳘स्करोत्येकविंशतिगृहीते᳘न द्वा᳘दश मा᳘साः प᳘ञ्च ऽर्त᳘वस्त्र᳘य इमे᳘ लोका᳘ असा᳘वादित्य᳘ एकविंश᳘ एता᳘मभिसम्प᳘दम्॥  
य᳘द्वेवै᳘ताः᳘ समि᳘ध आद᳘धाति॥  
एतद्वा᳘ एनं देवाः स᳘र्वं कृत्स्नं᳘ संस्कृत्या᳘थैनमेते᳘ना᳘न्नेनाप्रीणन्नेता᳘भिः समि᳘द्भिस्त᳘थैवै᳘नमय᳘मेतत्स᳘र्वं कृत्स्नं᳘ संस्कृत्या᳘थैनमेतेना᳘न्नेन प्रीणात्येता᳘भिः समि᳘द्भिरौ᳘दुम्बर्यो भवन्त्यार्द्रा᳘ घृते न्यु᳘त्ता स᳘र्वां रा᳘त्रिं वसन्ति त᳘स्योक्तो ब᳘न्धुरु᳘देनमुत्तरां᳘ नये᳘न्द्रेम᳘म् प्रतरां᳘ नय य᳘स्य कुर्मो᳘ गृहे᳘ हविरि᳘ति य᳘था य᳘जुस्त᳘था ब᳘न्धुस्तिस्रः᳘ समि᳘ध आ᳘दधाति त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति तिस आ᳘हुतीर्जुहोति तत्षट् त᳘स्योक्तो ब᳘न्धुः॥  
अथा᳘तः सम्प्रे᳘ष्यति॥  
उ᳘द्यछेध्ममु᳘पयछोपय᳘मनीरग्न᳘ये प्रह्रिय᳘माणाया᳘नुब्रूह्य᳘ग्नीदेकस्फ्य᳘यानूदे᳘हि ब्र᳘ह्मन्न᳘प्रतिरथं जपे᳘ति॥  
एतद्वै᳘ देवा᳘नुपप्रैष्य᳘तः॥  
एतं᳘ यज्ञं᳘ तंस्य᳘मानान्दक्षिणतो᳘ ऽसुरा र᳘क्षांसि नाष्ट्रा᳘ अजिघांसन्न᳘ यक्ष्यध्वे न᳘ यज्ञं᳘ तंस्यध्व इ᳘ति॥  
ते᳘ देवा इ᳘न्द्रमब्रुवन्॥  
त्वं वै᳘ नः श्रे᳘ष्ठो ब᳘लिष्ठो वीर्य᳘वत्तमो ऽसि त्व᳘मिमा᳘नि र᳘क्षांसि प्र᳘तियतस्वे᳘ति त᳘स्य वै᳘ मे ब्र᳘ह्म द्विती᳘यमस्त्वि᳘ति तथे᳘ति त᳘स्मै वै बृ᳘हस्प᳘तिं द्विती᳘यमकुर्वन्ब्र᳘ह्म वै बृ᳘हस्प᳘तिस्त इ᳘न्द्रेण चैव बृ᳘हस्प᳘तिना च दक्षिणतो ऽसुरान्र᳘क्षांसि नाष्ट्रा᳘ अपहत्या᳘भये नाष्ट्र᳘ एतं᳘ यज्ञ᳘मतन्वत॥  
तद्वा᳘ एत᳘त्क्रियते॥  
य᳘द्देवा अ᳘कुर्वन्निदं नु ता᳘नि र᳘क्षांसि देवै᳘रेवा᳘पहतानि यत्त्वे᳘त᳘त्करो᳘ति य᳘द्देवा अ᳘कुर्वंस्त᳘त्करवाणीत्य᳘थो इ᳘न्द्रेण चैवै᳘तद्बृ᳘हस्प᳘तिना च दक्षिणतो᳘ सुरान्र᳘क्षांसि नाष्ट्रा᳘ अपहत्या᳘भये ऽनाष्ट्र᳘ एतं᳘ यज्ञं᳘ तनुते॥  
स यः स इ᳘न्द्रः॥  
एष सो᳘ ऽप्रतिरथो᳘ ऽथ यः स बृ᳘हस्प᳘तिरेष स᳘ ब्रह्मा तद्य᳘द्ब्रह्मा᳘प्रतिरथं ज᳘पती᳘न्द्रेण चैवै᳘तद्बृ᳘हस्प᳘तिना च दक्षिणतो᳘ ऽसुरान्र᳘क्षांसि नाष्ट्रा᳘ अपहत्या᳘भये ऽनाष्ट्र᳘ एतं᳘ यज्ञं᳘ तनुते त᳘स्माद्ब्रह्मा᳘प्रतिरथं जपति॥  
आशुः शि᳘शानो वृषभो न᳘ भीम इ᳘ति॥  
ऐन्द्र्यो᳘ ऽभि᳘रूपा द्वा᳘दश भवन्ति द्वा᳘दश मा᳘साः संवत्सरः᳘ संवत्सरो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘त᳘द्दक्षिणतो᳘ ऽसुरान्र᳘क्षांसि नाष्ट्रा अ᳘पहन्ति त्रिष्टु᳘ब्भिर्व᳘ज्रो वै᳘ त्रिष्टुब्व᳘ज्रेणैवै᳘त᳘द्दक्षिणतो᳘ ऽसुरान्र᳘क्षांसि नाष्ट्रा अ᳘पहन्ति ता द्वा᳘विंशतिर्गायत्र्यः᳘ स᳘म्पद्यन्ते त᳘दाग्नेय्यो᳘ भवन्त्यग्निकर्म हि᳘॥  
अ᳘थैनमु᳘द्यछति॥  
उ᳘दु त्वा वि᳘श्वे देवा अ᳘ग्ने भ᳘रन्तु चि᳘त्तिभिरि᳘ति त᳘स्योक्तो ब᳘न्धुः॥  
अ᳘थाभिप्र᳘यन्ति॥  
प᳘ञ्च दि᳘शो दै᳘वोर्यज्ञ᳘मवन्तु देवीरि᳘ति देवाश्चा᳘सुराश्चोभ᳘ये प्राजापत्या᳘ दिक्ष्व᳘स्पर्धन्त ते᳘ देवा अ᳘सुराणां दि᳘शो वृञ्जत त᳘थैवै᳘तद्य᳘जमानो द्विषतो भ्रा᳘तृव्यस्य दि᳘शो वृङ्क्ते दै᳘वीरि᳘ति त᳘देना दै᳘वीः कुरुते यज्ञ᳘मवन्तु देवारि᳘ति यज्ञ᳘मिम᳘वन्तु देवीरि᳘त्येतदपा᳘मतिं दुर्मतिम् बा᳘धमाना इ᳘त्यशनाया वा अ᳘मतिरशनाया᳘मपबा᳘धमाना इ᳘त्येत᳘द्रायस्पो᳘षे यज्ञ᳘पतिमाभ᳘जन्तीरि᳘ति रय्यां᳘ च पो᳘स्\ए च यज्ञ᳘पतिमाभ᳘जन्तीरि᳘त्येत᳘द्रायस्पो᳘षे अ᳘धि यज्ञो᳘ अस्थादि᳘ति रय्यां᳘ च पो᳘षे चा᳘धि यज्ञो᳘ ऽस्थादि᳘त्येत᳘त्॥  
स᳘मिद्धे अग्नाव᳘धि मामहान इ᳘ति॥  
य᳘जमानो वै᳘ मामहा᳘न उक्थ᳘पत्र इ᳘त्युक्था᳘नि ह्ये᳘त᳘स्य प᳘त्राणी᳘ड्य इ᳘ति यज्ञि᳘यं इ᳘त्येत᳘द्गृभीत इ᳘ति धारित इ᳘त्येत᳘त्तप्तं᳘ घर्म᳘म् परिगृ᳘ह्यायजन्ते᳘ति तप्तं ह्ये᳘तं᳘ घर्म᳘म् परिगृह्या᳘यजन्तोर्जा य᳘द्यज्ञम᳘यजन्त देवा इ᳘त्यूर्जा ह्ये᳘तं᳘ यज्ञम᳘यजन्त देवाः᳘॥  
दै᳘व्याय धर्त्रे जो᳘ष्ट्र इ᳘ति॥  
दै᳘वो ह्ये᳘ष᳘ धर्ता जो᳘षयितृतमो देवश्रीः श्री᳘मनाः शत᳘पया इ᳘ति देवश्रीर्ह्ये᳘ष श्री᳘मनाः शत᳘पयाः परिगृ᳘ह्य देवा᳘ यज्ञ᳘मायन्नि᳘ति परिगृ᳘ह्य ह्ये᳘तं᳘ देवा᳘ यज्ञमा᳘यन्देवा᳘ देवे᳘भ्यो अध्वर्य᳘न्तो अस्थुरि᳘त्यध्वरो वै᳘ यज्ञो᳘ देवा᳘ देवे᳘भ्यो यज्ञिय᳘न्तो ऽथुरि᳘त्येत᳘त्॥  
वीतं᳘ हविः᳘ शमितं᳘ शमिता᳘ यज᳘ध्या इ᳘ति॥  
इष्टं स्वि᳘ष्टमि᳘त्येत᳘त्तुरी᳘यो यज्ञो य᳘त्र हव्यमेती᳘त्यध्वर्युः᳘ पुर᳘स्ताद्य᳘जूंषि ज᳘पति हो᳘ता पश्चादृचो᳘ ऽन्वाह ब्रह्मा᳘ दक्षिणतो᳘ ऽप्रतिरथं जपत्येष᳘ एव᳘ तुरी᳘यो यज्ञस्त᳘तो वाका᳘ आशि᳘षो नो जुषन्तामि᳘ति त᳘तो नो वाका᳘श्चाशि᳘षश्च जुषन्तामि᳘त्येत᳘त्॥  
सू᳘र्यरश्मिर्ह᳘रिकेशः पुर᳘स्तात्॥  
सविता ज्यो᳘तिरु᳘द्रियां अ᳘जस्रमि᳘त्यसौ वा᳘ आदित्य᳘ एषो᳘ ऽग्निः स᳘ एष सू᳘र्यरश्मिर्ह᳘रिकेशः पुर᳘स्तात्सवितै᳘तज्ज्यो᳘तिरु᳘द्यछत्य᳘जस्रं त᳘स्य पूषा᳘ प्रसवे᳘ याति विद्वानि᳘ति पश᳘वो वै᳘ पूषा त᳘ एत᳘स्य प्रसवे प्रे᳘रते सम्प᳘श्यन्वि᳘श्वा भु᳘वनानि गोपा इ᳘त्येष वा᳘ इदं स᳘र्वं स᳘म्पश्यत्ये᳘ष उ एवा᳘स्य स᳘र्वस्य भु᳘वनस्य गोप्ताः᳘॥  
तद्या᳘ अमु᳘ष्मादादित्या᳘दर्वा᳘ज्यः प᳘ञ्च दि᳘शः॥  
ता᳘ एत᳘द्देवा अ᳘सुराणामवृञ्जता᳘थो ता᳘ एवै᳘त᳘त्समा᳘रोहंस्ता᳘ उ एवै᳘तद्य᳘जमानो द्विषतो भ्रा᳘तृव्यस्य वृङ्क्ते᳘ ऽथो ता᳘ एवै᳘त᳘त्समा᳘रोहत्य᳘थो एतद्वा᳘ एता᳘भिर्देवा आ᳘तः सम्प्रा᳘प्नुवंस्त᳘थैवा᳘भिरय᳘मेतदा᳘तः सम्प्रा᳘प्नोति॥  
अथा᳘श्मानम् पृ᳘श्निमु᳘पदधाति॥  
असौ वा᳘ आदित्यो᳘ ऽश्मा पृ᳘श्निरमु᳘मेवै᳘त᳘दादित्यमु᳘पदधाति पृ᳘श्निर्भवति रश्मि᳘भिर्हि म᳘ण्डलम् पृ᳘श्नि तम᳘न्तरेणाहवनी᳘यं च गा᳘र्हपत्यं चो᳘पदधात्ययं वै᳘ लोको गा᳘र्हपत्यो द्यौ᳘राहवनी᳘य एतं त᳘दिमौ᳘ लोकाव᳘न्तरेण दधाति त᳘स्मादेष᳘ इमौ᳘ लोकाव᳘न्तरेण तपति॥  
आग्नीध्रवेला᳘याम्॥  
अन्त᳘रिक्षं वा आ᳘ग्नीध्रमेतं त᳘दन्तरिक्षे दधाति त᳘स्मादेषो᳘ ऽन्त᳘रिक्षायतनो व्य᳘ध्वे व्य᳘ध्वे ह्ये᳘ष᳘ इतः᳘॥  
स᳘ एष᳘ प्राणः᳘॥  
प्राण᳘मेवै᳘त᳘दात्म᳘न्धत्ते त᳘देतदा᳘युरा᳘युरेवै᳘त᳘दात्म᳘न्धत्ते त᳘देतद᳘न्नमायुर्ह्ये᳘तद᳘न्नमु वा आ᳘युर᳘श्मा भवति स्थिरो वा अ᳘श्मा स्थिरं तदा᳘युः कुरुते पृ᳘श्निर्भवति पृ᳘श्नीव ह्य᳘न्नम्॥  
स उ᳘पदधाति॥  
विमा᳘न एष᳘ दिवो म᳘ध्य आस्त इ᳘ति विमा᳘नो ह्ये᳘ष दिवो म᳘ध्य आस्त आपप्रिवान्रो᳘दसी अन्त᳘रिक्षमि᳘त्युद्यन्वा᳘ एष᳘ इमां᳘लोकाना᳘पूरयति स᳘ विश्वा᳘चीरभि᳘चष्टे घृता᳘चीरि᳘ति स्रु᳘चश्चैतद्वे᳘दीश्चाहान्तरा पू᳘र्वम᳘परं च केतुमि᳘त्यन्तरे᳘मं᳘ च लोक᳘ममुं चे᳘त्येतद᳘थो य᳘च्चेद᳘मेत᳘र्हि चीय᳘ते य᳘च्चादः पू᳘र्वम᳘चीयते᳘ति॥  
उक्षा᳘ समुद्रो᳘ अरुणः᳘ सुपर्ण इ᳘ति॥  
उक्षा ह्ये᳘ष᳘ समु᳘द्रो ऽरुणः᳘ सुपर्णः पू᳘र्वस्य यो᳘निम् पितुरा᳘विवेशे᳘ति पू᳘र्वस्य ह्ये᳘ष᳘ एतं यो᳘निम् पितु᳘राविश᳘ति म᳘ध्ये दिवो नि᳘हितः पृ᳘श्निरश्मे᳘ति म᳘ध्ये ह्ये᳘ष᳘ दिवो नि᳘हितः पृ᳘श्निर᳘श्मा वि᳘चक्रमे र᳘जसस्पात्य᳘न्तावि᳘ति विक्र᳘ममाणो वा᳘ एष᳘ एषां᳘ लोका᳘नाम᳘न्तान्याति॥  
द्वा᳘भ्यामु᳘पदधाति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतदु᳘पदधाति त्रिष्टु᳘ब्भ्यां त्रै᳘ष्टुभो᳘ ह्येष न᳘ सादयत्य᳘सन्नोय् ह्ये᳘ष न सू᳘ददोहसा᳘धिवदति प्राणो वै सू᳘ददोहाः प्राण᳘ एष कि᳘म् प्राणे᳘ प्राणं᳘ दध्यामि᳘ति तं᳘ निधा᳘य य᳘था न न᳘श्येत्॥  
अ᳘थोपा᳘यन्ति॥  
इ᳘न्द्रं वि᳘श्वा अवीवृधन्नि᳘ति त᳘स्योक्तो ब᳘न्धुर्देवहू᳘र्यज्ञ आ᳘ च वक्षत्सुम्नहू᳘र्यज्ञ आ᳘ च वक्षदि᳘ति देवहू᳘श्चैव᳘ यज्ञः᳘ सुम्नहू᳘श्च य᳘क्षदग्नि᳘र्देवो᳘ देवां आ᳘ च वक्षदि᳘ति य᳘क्षच्चैवा᳘ग्नि᳘र्देवो᳘ देवाना᳘ च वहत्वि᳘त्येत᳘त्॥  
वा᳘जस्य मा प्रसवः᳘॥  
उद्ग्राभेणो᳘दग्रभीत् अ᳘धा सप᳘त्नानि᳘न्द्रो मे निग्राभेणा᳘धरा अकरि᳘ति य᳘थैव य᳘जुस्त᳘था ब᳘न्धुः॥  
उद्ग्राभं᳘ च निग्राभं᳘ च॥  
ब्र᳘ह्म देवा᳘ अवीवृधन् अ᳘धा सप᳘त्नानिन्द्राग्नी᳘ मे विषूची᳘नान्व्य᳘स्यतामि᳘ति य᳘थैव य᳘जुस्त᳘था ब᳘न्धुः॥  
तद्या᳘ अमु᳘ष्मादादित्या᳘दूर्ध्वाश्च᳘तस्रो दि᳘शः॥  
ता᳘ एत᳘द्देवा अ᳘सुराणामवृञ्जता᳘थो ता᳘ एवै᳘त᳘त्समा᳘रोहंस्ता᳘ उ एवै᳘तद्य᳘जमानो द्विषतो भ्रा᳘तृव्यस्य वृङ्क्ते᳘ ऽथो ता᳘ एवै᳘त᳘त्समा᳘रोहत्य᳘थो एतद्वा᳘ एता᳘भिर्देवा आ᳘तः सम्प्रा᳘प्नुवंस्त᳘थैवा᳘भिरय᳘मेतदा᳘तः सम्प्रा᳘प्नोति॥  
अ᳘थाग्निमा᳘रोहन्ति॥  
क्र᳘मध्वमग्नि᳘ना ना᳘कमिति स्वर्गो वै᳘ लोको ना᳘कः क्र᳘मध्वमने᳘नाग्नि᳘नैतं᳘ स्वर्गं᳘ लोकमि᳘त्येतदु᳘ख्यं ह᳘स्तेषु बि᳘भ्रत इत्यु᳘ख्यं ह्ये᳘त᳘ एतं ह᳘स्तेषु बि᳘भ्रति दिव᳘स्पृष्ठं स्व᳘र्गत्वा᳘ मिश्रा᳘ देवे᳘भिराध्वमि᳘ति दिव᳘स्पृष्ठं᳘ स्वर्गं᳘ लोकं᳘ गत्वा᳘ मिश्रा᳘ देवे᳘भिराध्वमि᳘त्येत᳘त्॥  
प्रा᳘चीम᳘नु प्रदि᳘शम् प्रे᳘हि विद्वानि᳘ति॥  
प्रा᳘ची वै दि᳘गग्नेः स्वाम᳘नु प्रदि᳘शम् प्रे᳘हि विद्वानि᳘त्येत᳘दग्ने᳘रग्ने पुरो᳘ अग्निर्भवेहे᳘त्यस्य त्व᳘मग्ने᳘रग्ने पुरो᳘ ऽग्निर्भवेहे᳘त्येतद्वि᳘श्वा आ᳘शा दी᳘द्यानो वि᳘भाही᳘ति स᳘र्वा आ᳘शा दी᳘प्यमानो वि᳘भाही᳘त्येतदू᳘र्जं नो धेहि द्विप᳘दे च᳘तुष्पद इ᳘त्याशि᳘षमा᳘शास्ते॥  
पृथिव्या᳘ अह᳘म्॥  
उ᳘दन्त᳘रिक्षमा᳘रुहमन्त᳘रिक्षाद्दि᳘वमा᳘रुहमि᳘ति गा᳘र्हपत्याद्ध्या᳘ग्नीध्री᳘यमाग᳘च्छन्त्याग्नीध्री᳘यादाहवनी᳘यं दिवो ना᳘कस्य पृष्ठात्स्व᳘र्ज्यो᳘तिरगामहमि᳘ति दिवो ना᳘कस्य पृष्ठात्स्वर्गं᳘ लोक᳘मगामहमि᳘त्येतत्॥  
स्वर्य᳘न्तो ना᳘पेक्षन्ते॥  
आ द्यां᳘ रोहन्ति रो᳘दसी इ᳘ति न᳘ हैव ते᳘ ऽपेक्षन्ते ये᳘ स्वर्गं᳘ लोकं य᳘न्ति यज्ञं ये᳘ विश्व᳘तोधारं सु᳘विद्वांसो वितेनिर इ᳘त्येष᳘ एव᳘ यज्ञो᳘ विश्व᳘तोधार एत᳘ उ एव सु᳘विद्वांसो य᳘ एतं᳘ वितन्व᳘ते॥  
अ᳘ग्ने प्रे᳘हि प्रथमो᳘ देवयतामि᳘ति॥  
इम᳘मेत᳘दग्नि᳘माह त्व᳘मेषाम् प्रे᳘हि प्रथमो᳘ देवयतामि᳘ति च᳘क्षुर्देवा᳘नामुत म᳘र्त्यानामि᳘त्युभ᳘येषां हैत᳘द्देवमनुष्या᳘णां च᳘क्षुरि᳘यक्षमाणा भृ᳘गुभिः सजो᳘षा इ᳘ति य᳘जमाना भृ᳘गुभिः सजो᳘षा इ᳘त्येतत्स्व᳘र्यन्तु य᳘जमानाः स्वस्ती᳘ति स्वर्गं᳘ लोकं᳘ यन्तु य᳘जमानाः स्वस्ती᳘त्येत᳘त्॥  
तद्या᳘ अमु᳘ष्मिंलोके प᳘ञ्च दि᳘शः॥  
ता᳘ एत᳘द्देवा अ᳘सुराणामवृञ्जता᳘थो ता᳘ एवै᳘त᳘त्समा᳘रोहंस्ता᳘ उ एवै᳘तद्य᳘जमानो द्विषतो भ्रा᳘तृव्यस्य वृङ्क्ते᳘ ऽथो ता᳘ एवै᳘त᳘त्समा᳘रोहत्य᳘थो एतद्वा᳘ एता᳘भिर्देवा आ᳘तः सम्प्रा᳘प्नुवंस्त᳘थैवा᳘भिरय᳘मेतदा᳘तः सम्प्रा᳘प्नोति॥  
अ᳘थैनमभि᳘जुहोति॥  
एतद्वा᳘ एनं देवा᳘ ईयिवां᳘समुप᳘रिष्टादन्नेनाप्रीणन्नेतया᳘हुत्या त᳘थैवै᳘नमय᳘मेत᳘दीयिवां᳘समुप᳘रिष्टाद᳘न्नेन प्रीणात्येतया᳘हुत्या कृष्णा᳘यै शुक्ल᳘वत्सायै प᳘यसा रा᳘त्रिर्वै᳘ कृष्णा᳘ शुक्ल᳘वत्सा त᳘स्या असा᳘वादित्यो᳘ वत्सः स्वे᳘नैवै᳘नमेत᳘द्भागे᳘न स्वे᳘न र᳘सेन प्रीणात्युप᳘रि धार्य᳘माण उ᳘परि हि स य᳘मेत᳘त्प्रीणा᳘ति दो᳘हनेन दो᳘हनेन हि प᳘यः प्रदीय᳘ते॥  
य᳘द्वेवै᳘नमभिजुहो᳘ति॥  
शि᳘र एत᳘द्यज्ञ᳘स्य य᳘दग्निः᳘ प्राणः प᳘यः शीर्षंस्त᳘त्प्राणं᳘ दधाति य᳘था स्वयमातृणा᳘मभिप्रक्ष᳘रेदेव᳘मभि᳘जुहुयात्प्राणः᳘ स्वयमातृणा र᳘स एष शि᳘रश्च त᳘त्प्राणं᳘ च र᳘सेन सं᳘तनोति सं᳘दधाति न᳘क्तोषा᳘सा स᳘मनसा वि᳘रूपे इ᳘ति त᳘स्योक्तो ब᳘न्धुः॥  
अ᳘ग्ने सहस्राक्षे᳘ति॥  
हिरण्यशकलैर्वा᳘ एष᳘ सहस्राक्षः᳘ शतमूर्धन्नि᳘ति य᳘ददः᳘ शत᳘शीर्षा रुद्रो᳘ ऽसृज्यत शतं᳘ ते प्राणाः᳘ सह᳘स्रं व्याना इ᳘ति शतं᳘ हैव त᳘स्य प्राणाः᳘ सह᳘स्रं व्याना यः᳘ शत᳘शीर्षा त्वं᳘ साहस्र᳘स्य राय᳘ ईशिष इ᳘ति त्वं स᳘र्वस्यै रय्या᳘ ईशिष इ᳘त्येतत्त᳘स्मै ते विधेम वा᳘जाय स्वाहे᳘त्येष वै वा᳘जस्त᳘मेत᳘त्प्रीणाति॥  
द्वा᳘भ्यामभि᳘जुहोति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘दभि᳘जुहोति॥  
अ᳘थैनं नि᳘दधाति॥  
सुपर्णो᳘ ऽसि गरु᳘त्मानि᳘त्येतद्वा᳘ एनमदो वि᳘कृत्य सुपर्णं᳘ गरु᳘त्मन्तं वि᳘करोति तं᳘ सुपर्णं᳘ गरु᳘त्मन्तं चिनोति तं᳘ सुपर्णं᳘ गरु᳘त्मन्तं कृत्वा᳘न्ततो नि᳘दधाति पृष्ठे᳘ पृथिव्याः᳘ सीद भासा᳘न्त᳘रिक्षमा᳘पृण ज्यो᳘तिषा दि᳘वमु᳘त्तभान ते᳘जसा दि᳘श उ᳘द्दूंहे᳘त्येवं ह्ये᳘ष᳘ एतत्स᳘र्वं करोति॥  
आजु᳘ह्वानः सुप्र᳘तीकः पुर᳘स्तादिति॥  
आजु᳘ह्वानो नः सुप्र᳘तीकः पुर᳘स्तादि᳘त्येतद᳘ग्ने त्वं यो᳘निमा᳘सीद साधुये᳘त्येष वा अस्य स्वो यो᳘निस्तं᳘ साध्वा᳘सीदे᳘त्येत᳘दस्मि᳘न्त्सध᳘स्थे अध्यु᳘त्तरस्मिन्नि᳘ति द्यौर्वा उ᳘त्तरं सध᳘स्थं वि᳘श्वे देवा य᳘जमानश्च सीदते᳘ति तद्वि᳘श्वैर्देवैः᳘ सह य᳘जमानं सादयति द्वा᳘भ्यां नि᳘दधाति त᳘स्योक्तो ब᳘न्धुर्वषट्कारे᳘ण त᳘स्योप᳘रि ब᳘न्धुः॥  
अ᳘थास्मिन्त्समि᳘ध आ᳘दधाति॥  
एतद्वा᳘ एनं देवा᳘ ईयिवां᳘समुप᳘रिष्टाद᳘न्नेनाप्रीणन्त्समि᳘द्भिश्चा᳘हुतिभिश्च त᳘थैवै᳘नमय᳘मेत᳘दीयिवां᳘समुप᳘रिष्टाद᳘न्नेन प्रीणाति समि᳘द्भिश्चा᳘हुतिभिश्च॥  
स वै᳘ शमीम᳘यीम् प्रथमामा᳘दधाति॥  
एतद्वा᳘ एष᳘ एत᳘स्यामा᳘हुत्यां हुता᳘याम् प्रा᳘दीप्यतो᳘दज्वलत्त᳘स्माद्देवा अबिभयुर्यद्वै᳘ नो ऽयं न᳘ हिंस्यादि᳘ति त᳘ एतां᳘ शमी᳘मपश्यस्त᳘यैनमशमयंस्तद्य᳘देतं शम्या᳘शमयंस्त᳘स्माछमी त᳘थैवै᳘नमय᳘मेत᳘छम्या᳘ शमयति शा᳘न्त्या एव न ज᳘ग्ध्यै॥  
तां᳘ सवितुर्व᳘रेण्यस्य॥  
चित्रामा᳘हं᳘ वृणे सुमतिं᳘ विश्व᳘जन्यां या᳘मस्य क᳘ण्वो अ᳘दुहत्प्र᳘पीनां सह᳘स्रधाराम् प᳘यसा महीं गामि᳘ति क᳘ण्वो हैनां ददर्श सा᳘ हास्मै सह᳘स्रधारा स᳘र्वान्का᳘मान्दुदुहे त᳘थैवै᳘तद्य᳘जमानाय सह᳘स्रधारा स᳘र्वान्का᳘मान्दुहे॥  
अ᳘थ वै᳘कङ्कतीमा᳘दधाति॥  
त᳘स्या उक्तो ब᳘न्धुर्विधे᳘म ते परमे ज᳘न्मन्नग्न इ᳘ति द्यौर्वा᳘ अस्य परमं ज᳘न्म विधे᳘म स्तो᳘मैर᳘वरे सध᳘स्थ इ᳘त्यन्त᳘रिक्षं वा अ᳘वरं सध᳘स्थं य᳘स्माद्यो᳘नेरुदा᳘रिथा य᳘जे तमि᳘त्येष वा᳘ अस्य स्वो यो᳘निस्तं᳘ यज इ᳘त्येतत्प्र त्वे᳘ हवीं᳘षि जुहुरे स᳘मिद्ध इ᳘ति यदा वा᳘ एष᳘ समिध्यते᳘ ऽथैत᳘स्मिन्हवीं᳘षि प्र᳘जुह्वति॥  
अथौ᳘दुम्बरीमा᳘दधाति॥  
ऊर्ग्वै र᳘स उदुम्ब᳘र ऊर्जै᳘वै᳘नमेद्र᳘सेन प्रीणाति क᳘र्णकवती भवति पश᳘वो वै कर्ण᳘काः पशु᳘भिरेवै᳘नमेतद᳘न्नेन प्रीणाति य᳘दि क᳘र्णकवतीं न᳘ विन्दे᳘द्दधिद्रप्स᳘मुपहत्या᳘दध्यात्तद्य᳘द्दधिद्रप्स᳘ उपति᳘ष्ठते त᳘देव᳘ पशुरूपम् प्रे᳘द्धो अग्ने दीदिहि पुरो᳘ न इ᳘ति विराजा᳘दधान्य᳘न्नं विराड᳘न्नेवै᳘नमेत᳘त्प्रीणाति तिस्रः᳘ समि᳘ध आ᳘दधाति त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति॥  
अथा᳘हुतीर्जुहोति॥  
य᳘था परिवि᳘ष्यानुपाय᳘येत्ता᳘दृक्त᳘त्स्रुवे᳘ण पू᳘र्वे स्रुचो᳘त्तराम᳘ग्ने त᳘मद्या᳘श्वं न स्तो᳘मैः क्र᳘तुं न᳘ भद्रं᳘ हृदिस्पृ᳘शं ऋध्या᳘मा त ओ᳘हैरि᳘ति य᳘स्ते हृदिस्पृक्स्तो᳘मस्तं᳘ त ऋध्यासमि᳘त्येत᳘त्पङ्क्त्या᳘ जुहोति प᳘ञ्चपदा पङ्क्तिः प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति॥  
अ᳘थ वैश्वकर्मणीं᳘ जुहोति॥  
विश्व᳘कर्माय᳘मग्निस्त᳘मेवै᳘त᳘त्प्रीणाति चि᳘त्तिं जुहोमि म᳘नसा घृतेने᳘ति चित्त᳘मेषां जुहोमि म᳘नसा च घृते᳘न चे᳘त्येतद्य᳘था देवा᳘ इहा᳘ग᳘मन्नि᳘ति य᳘था देवा᳘ इहा᳘ग᳘च्छानि᳘त्येत᳘द्वीति᳘होत्रा ऋतावृ᳘ध इ᳘ति सत्यवृ᳘ध इ᳘त्येतत्प᳘त्ये वि᳘श्वस्य भू᳘मनो जुहो᳘मि विश्व᳘कर्मण इ᳘ति यो᳘ ऽस्य स᳘र्वस्य भूत᳘स्य पतिस्त᳘स्मै जुहोमि विश्व᳘कर्मण इ᳘त्येत᳘द्विश्वाहा᳘हाभ्यं हविरिति सर्वदै᳘वा᳘क्षितं हविरि᳘त्येत᳘त्॥  
अ᳘थ पूर्णाहुतिं᳘ जुहोति स᳘र्वमेतद्य᳘त्पूर्णं स᳘र्वेणैवै᳘नमेत᳘त्प्रीणाति॥  
सप्त᳘ ते अग्ने समि᳘ध इ᳘ति प्राणा वै᳘ समि᳘धः प्राणा ह्ये᳘तं᳘ समिन्ध᳘ते सप्त᳘ जिह्वा इ᳘ति या᳘नमू᳘न्त्सप्त पु᳘रुषाने᳘कम् पु᳘रुषम᳘कुर्वंस्ते᳘षामेत᳘दाह सप्त ऋ᳘षय इ᳘ति सप्त हि त ऋ᳘षय आ᳘सन्त्सप्त धा᳘म प्रियाणी᳘ति छ᳘न्दांस्येत᳘दाह छ᳘न्दांसि वा᳘ अस्य सप्त धा᳘म प्रिया᳘णि सप्त हो᳘त्राः सप्तधा᳘ त्वा यजन्ती᳘ति सप्त ह्ये᳘तं हो᳘त्राः सप्तधा य᳘जन्ति सप्त यो᳘निरि᳘ति चि᳘तीरेत᳘दाहा᳘पृणस्वेत्या प्र᳘जायस्वे᳘त्येत᳘द्घ्रृतेने᳘ति रे᳘तो वै᳘ घृतं रे᳘त एवै᳘त᳘देषु᳘ लोके᳘षु दधाति स्वाहे᳘ति यज्ञो वै᳘ स्वाहाकारो᳘ यज्ञि᳘यमेवै᳘त᳘दिदं᳘ सकृत्स᳘र्वं करोति॥  
सप्त᳘ सप्ते᳘ति॥  
सप्त᳘चितिको ऽग्निः᳘ सप्त᳘ ऽर्त᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘त्प्रीणाति तिस्र आ᳘हुतीर्जुहोति त्रिवृदग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति तिस्रः᳘ समि᳘ध आ᳘दधाति तत्षट् त᳘स्योक्तो ब᳘न्धुः॥  
ति᳘ष्ठन्त्समि᳘ध आ᳘दधाति॥  
अ᳘स्थीनि वै᳘ समि᳘धस्ति᳘ष्ठन्तीव वा अ᳘स्थीन्या᳘सीन आ᳘हुतीर्जुहोति मांसा᳘नि वा आ᳘हुतय आ᳘सत इव वै᳘ मांसान्यन्तराः समि᳘धो भ᳘वन्ति बा᳘ह्या आ᳘हुतयो᳘ ऽन्तराणि ह्य᳘स्थीनि बा᳘ह्यानि मांसा᳘नि॥  
अथा᳘तः सम्प᳘देव॥  
ष᳘ट् पुर᳘स्ताज्जुहो᳘ति ष᳘डुप᳘रिष्टात्षद्भिरा᳘श्मनः पृ᳘श्नेर्य᳘न्ति द्वा᳘भ्याम᳘श्मानम् पृ᳘श्निमु᳘पदधाति चतु᳘र्भिरा᳘ग्नेर्य᳘न्ति पञ्च᳘भिरग्निमा᳘रोहन्ति तदे᳘कां न᳘ त्रिंशदा᳘हुतिरेव᳘ त्रिंशत्तमी द्वा᳘भ्यामग्निम् नि᳘दधाति तद्द्वा᳘त्रिंशद्द्वा᳘त्रिंशदक्षरानुष्टुप्सै᳘षा᳘नुष्टु᳘प्॥  
तद्या᳘ अमू᳘स्तिस्रो᳘ ऽनुष्टु᳘भः॥  
गा᳘र्हपत्ये सम्पाद᳘यन्ति ता᳘सामेतामत्रि᳘कामा᳘हरन्ति तद्य᳘देताम᳘त्राह᳘रन्त्य᳘त्रैष स᳘र्वो ऽग्निः सं᳘स्कृतः स᳘ एषो᳘ ऽत्र त᳘स्मै ना᳘लमासीद्यद᳘न्नमा᳘त्स्य᳘त्॥  
सो ऽग्नि᳘मब्रवीत्॥  
त्वया᳘न्नमदानी᳘ति तथे᳘ति त᳘स्माद्यदै᳘वै᳘तम᳘त्राह᳘रन्त्य᳘थैषो᳘ ऽलम᳘न्नाया᳘लमा᳘हुतिभ्यो भवति॥  
अ᳘थो आहुः॥  
प्रजा᳘पतिरेवै᳘त᳘म् प्रिय᳘म् पुत्रमु᳘रस्या᳘धत्त इ᳘ति स यो᳘ हैत᳘देवं वेदा᳘ हैवम् प्रिय᳘म् पुत्रमु᳘रसि धत्ते॥  
य᳘देवै᳘तम᳘त्राह᳘रन्ति॥  
यान्वै ता᳘न्त्सप्त पु᳘रुषाने᳘कम् पु᳘रुषमकुर्वन्नय᳘मेव स यो᳘ ऽय᳘मग्नि᳘श्चीयते᳘ ऽथ या᳘मेषां ता᳘मूर्ध्वां श्रि᳘यं र᳘सं समुदौ᳘हन्नेष स य᳘मेतम᳘त्राग्नि᳘माह᳘रन्ति तद्य᳘देतम᳘त्राह᳘रन्ति यै᳘वै᳘ते᳘षा सप्तानाम् पु᳘रुषाणां श्रीर्यो र᳘सस्त᳘मेत᳘दूर्ध्वं᳘ समु᳘दूहन्ति त᳘दस्यैतछि᳘र आत्मा᳘य᳘मग्नि᳘श्चत᳘ आत्मा᳘नमेवा᳘स्यैत᳘त्संस्कृ᳘त्य शि᳘रः प्र᳘तिदधाति॥  
