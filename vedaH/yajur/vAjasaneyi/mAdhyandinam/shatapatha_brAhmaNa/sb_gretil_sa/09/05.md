
अथा᳘तः पयोव्रत᳘तायै॥  
प᳘योव्रतो दीक्षितः᳘ स्याद्देवे᳘भ्यो ह वा᳘ अमृ᳘तम᳘पचक्राम॥  
ते᳘ होचुः॥  
श्र᳘मेण त᳘पसेदम᳘न्विच्छामे᳘ति तछ्र᳘मेण त᳘पसान्वैछंस्ते᳘ दीक्षित्वा प᳘योव्रता अभवन्नेतद्वै त᳘पो यो᳘ दीक्षित्वा प᳘योव्रतो᳘ ऽसत्त᳘स्य घो᳘षमा᳘शुश्रुवुः॥  
ते᳘ होचुः॥  
ने᳘दीयो वै᳘ भवति भू᳘यस्त᳘प उपायामे᳘ति ते त्रीन्त्स्त᳘नानु᳘पेयुस्तत्प᳘राददृशुः॥  
ते᳘ होचुः॥  
ने᳘दीयो वै᳘ भवति भू᳘यस्त᳘प उपायामे᳘ति ते द्वौ स्त᳘ना उ᳘पेयुस्तन्ने᳘दीयसः प᳘राददृशुः॥  
ते᳘ होचुः॥  
ने᳘दीयो वै᳘ भवति भू᳘यस्त᳘प उपायामे᳘ति त ए᳘कं स्त᳘नमु᳘पेयुस्तद᳘धिजगाम न त्व᳘भि᳘पत्तुं शेकुः॥  
ते᳘ होचुः अ᳘धि वा᳘ अगन्न त्व᳘भि᳘पत्तुं शक्नुमः स᳘र्वं त᳘प उपायामे᳘ति त᳘ उपवसथे᳘ ऽनाशकमु᳘पेयुरेतद्वै स᳘र्वं त᳘पो यद᳘नाशकस्त᳘स्मादुपवसथे ना᳘श्नीयात्॥  
त᳘त्प्रात᳘रभिप᳘द्य॥  
अभिषु᳘त्याग्ना᳘वजुहवुस्त᳘दग्ना᳘वमृ᳘तमदधुः स᳘र्वेषामु हैष᳘ देवा᳘नामात्मा य᳘दग्निस्तद्य᳘दग्ना᳘वमृ᳘तम᳘दधुस्त᳘दात्म᳘न्नमृ᳘तमदधत त᳘तो देवा᳘ अमृ᳘ता अभवन्॥  
तद्यत्त᳘दमृ᳘तं सो᳘मः सः॥  
त᳘दद्या᳘पि य᳘जमानः श्र᳘मेण त᳘पसा᳘न्विच्छति स᳘ दीक्षित्वा प᳘योव्रतो भवत्येतद्वै त᳘पो यो᳘ दीक्षित्वा प᳘योव्रतो᳘ ऽसत्त᳘स्य घो᳘षमा᳘शृणोतीत्यहे᳘ क्रय इ᳘ति॥  
स त्रीन्त्स्त᳘नानु᳘पैति॥  
तत्प᳘रापश्यति स द्वौ स्त᳘ना उ᳘पैति तन्ने᳘दीयसः प᳘रापश्यति स ए᳘कं स्त᳘नमु᳘पैति तद᳘धिगच्छति न त्व᳘भि᳘पत्तुं शक्नोति स᳘ उपवसथे᳘ ऽनाशकमु᳘पैत्येतद्वै स᳘र्वं त᳘पो यद᳘नाशकस्त᳘स्मादुपवसथे ना᳘श्नीयात्॥  
त᳘त्प्रात᳘रभिप᳘द्य॥  
अभिषु᳘त्याग्नौ᳘ जुहोति त᳘दग्ना᳘वमृ᳘तं दधात्य᳘थ भक्षयति त᳘दात्म᳘न्नमृ᳘तं धत्ते सो᳘ ऽमृ᳘तो भवत्येतद्वै᳘ मनुष्य᳘स्यामृ᳘तत्वं यत्स᳘र्वमा᳘युरे᳘ति त᳘थो हाने᳘नात्म᳘ना स᳘र्वमा᳘युरेति॥  
अग्नौ᳘ हुत्वा᳘थ भक्षयति॥  
दै᳘वो वा᳘ अस्यैष᳘ आत्मा᳘ मानुषो᳘ ऽयं᳘ देवा᳘ उ वा अग्रे᳘ ऽथ मनुष्या᳘स्त᳘स्मादग्नौ᳘ हुत्वा᳘थ भक्षयति॥  
अथा᳘तः समिष्टयजु᳘षामेव᳘ मीमांसा᳘॥  
देवाश्चा᳘सुराश्चोभ᳘ये प्राजापत्याः᳘ प्रजा᳘पतेः पितु᳘र्दायमु᳘पेयुर्वा᳘चमेव᳘ सत्यानृते᳘ सत्यं᳘ चैवा᳘नृतं च त᳘ उभ᳘य एव᳘ सत्यम᳘वदन्नुभये᳘ ऽनृतं ते᳘ ह सदृ᳘शं व᳘दन्तः सदृ᳘शा एवा᳘सुः॥  
ते᳘ देवा᳘ उत्सृज्या᳘नृतम्॥  
सत्य᳘मन्वा᳘लेभिरे᳘ ऽसुरा उ होत्सृ᳘ज्य सत्यम᳘नृतमन्वा᳘लेभिरे॥  
त᳘द्धेदं᳘ सत्य᳘मीक्षां᳘ चक्रे॥  
यद᳘सुरेष्वा᳘स देवा वा᳘ उत्सृज्या᳘नृतं सत्य᳘मन्वा᳘लप्सत ह᳘न्त तद᳘यानी᳘ति त᳘द्देवाना᳘जगाम॥  
अ᳘नृतमु हेक्षां᳘ चक्रे॥  
य᳘द्देवेष्वासा᳘सुरा वा᳘ उत्सृ᳘ज्य सत्यम᳘नृतमन्वा᳘लप्सत ह᳘न्त तद᳘यानी᳘ति तद᳘सुराना᳘जगाम॥  
ते᳘ देवाः᳘॥  
स᳘र्वं सत्यम᳘वदन्त्स᳘र्वम᳘सुरा अ᳘नृतं ते᳘ देवा᳘ आसक्ति᳘ सत्यं व᳘दन्त ऐषावीर᳘तरा इवासुर᳘नाढ्यतरा इव त᳘स्मादु हैतद्य᳘ आसक्ति᳘ सत्यं व᳘दत्यैषावीर᳘तर इवैव᳘ भवत्य᳘नाढ्यतर इव स᳘ ह त्वे᳘वा᳘न्ततो᳘ भवति देवा ह्ये᳘वा᳘न्ततो᳘ ऽभवन्॥  
अ᳘थ हा᳘सुराः॥  
आसक्त्य᳘नृतं व᳘दन्त ऊ᳘ष इव पिपिसुराढ्या᳘ इवासुस्त᳘स्मादु हैतद्य᳘ आसक्त्य᳘नृतं वदत्यू᳘ष इवैव᳘ पिस्यत्याढ्य᳘ इव भवति प᳘रा ह त्वे᳘वा᳘न्ततो᳘ भवति प᳘रा ह्य᳘सुरा अ᳘भवन्॥  
तद्यत्त᳘त्सत्य᳘म्॥  
त्रयी सा᳘ विद्या ते᳘ देवा᳘ अब्रुवन्यज्ञं᳘ कृत्वे᳘दं᳘ सत्यं᳘ तनवामहा इ᳘ति॥  
ते᳘ दीक्षणी᳘यां नि᳘रवपन्॥  
त᳘दु हा᳘सुरा अ᳘नुबुबुधिरे यज्ञं वै᳘ कृत्वा त᳘द्देवाः᳘ सत्यं᳘ तन्वते प्रे᳘त त᳘दाहरिष्या᳘मो य᳘दस्मा᳘कं तत्रे᳘ति त᳘स्य समिष्टयजुर᳘हुतमासाथा᳘जग्मुस्तस्मात्त᳘स्य यज्ञ᳘स्य समिष्टयजुर्न᳘ जुह्वति ते᳘ देवा अ᳘सुरान्प्रतिदृ᳘श्य समुल्लु᳘प्य यज्ञ᳘मन्यत्क᳘र्तुं दध्रिरे ऽन्यद्वै᳘ कुर्वन्ती᳘ति पु᳘नः प्रे᳘युः॥  
ते᳘षु प्रे᳘तेषु॥  
प्रायणी᳘यम् नि᳘रवपंस्त᳘दु हा᳘सुरा अ᳘न्वेव᳘ बुबुधिरे त᳘स्य शम्योरुक्तमासाथा᳘जग्मुस्त᳘स्मात्स᳘ यज्ञः᳘ शम्य्व᳘न्तस्ते᳘ देवा अ᳘सुरान्प्रतिदृ᳘श्य ममुल्लु᳘प्य यज्ञ᳘मन्य᳘देव क᳘र्तुं दध्रिरे ऽन्यद्वै᳘ कुर्वन्ती᳘ति पु᳘नरेव प्रे᳘युः॥  
ते᳘षु प्रे᳘तेषु॥  
रा᳘जानं क्रीत्वा᳘ पर्युह्या᳘थास्मा आतिथ्यं᳘ हविर्नि᳘रवपंस्त᳘दु हा᳘सुरा अ᳘न्वेव᳘ बुबुधिरे तस्येडो᳘पहूतासाथा᳘जग्मुस्त᳘स्मात्स यज्ञ इ᳘डान्तस्ते᳘ देवा अ᳘सुरान्प्रतिदृ᳘श्य समुल्लु᳘प्य यज्ञ᳘मन्य᳘देव क᳘र्तुं दध्रिरे ऽन्यद्वै᳘ कुर्वन्ती᳘ति पु᳘नरेव प्रे᳘युः॥  
ते᳘षु प्रे᳘तेषु॥  
उपस᳘दो ऽतन्वत ते᳘ तिस्र᳘ एव᳘ सामिधेनी᳘रनू᳘च्य देव᳘ता एवा᳘यजन्न᳘ प्रयाजान्ना᳘नुयाजा᳘नुभय᳘तो यज्ञस्यो᳘दसादयन्भू᳘यिष्ठं हि तत्रा᳘त्वरन्त त᳘स्मादुपस᳘त्सु तिस्र᳘ एव᳘ सामिधेनी᳘रनू᳘च्य देव᳘ता एव य᳘जति न᳘ प्रयाजान्ना᳘नुयाजा᳘नुभय᳘तो यज्ञस्यो᳘त्सादयति॥  
त᳘ उपवसथे᳘ ऽग्नीषोमी᳘यम् पशुमा᳘लेभिरे॥  
त᳘दु हा᳘सुरा अ᳘न्वेव᳘ बुबुधिरे त᳘स्य समिष्टयजूंष्य᳘हुतान्यासुरथा᳘जग्मुस्त᳘स्मात्त᳘स्य पशोः᳘ समिष्टयजूं᳘षि न᳘ जुह्वति ते᳘ देवा अ᳘सुरान्प्र॥  
ते᳘षु प्रे᳘तेषु॥  
प्रातः᳘ प्रातःसवन᳘मतन्वत त᳘दु हा᳘सुरा अ᳘न्वेव᳘ बुबुधिरे त᳘स्यैता᳘वत्कृतमा᳘स या᳘वत्प्रातःसवनमथा᳘जग्मुस्ते᳘ देवा अ᳘सुरान्प्र॥  
ते᳘षु प्रे᳘तेषु॥  
मा᳘ध्यन्दिनं स᳘वनमतन्वत त᳘दु हा᳘सुरा अ᳘न्वेव᳘ बुबुधिरे त᳘स्यैता᳘वत्कृतमा᳘स या᳘वन्मा᳘ध्यन्दिनमथा᳘जग्मुस्ते᳘ देवा अ᳘सुरान्प्र॥  
ते᳘षु प्रे᳘तषु॥  
सवनी᳘येन पशु᳘नाचरंस्त᳘दु हा᳘सुरा अ᳘न्वेव᳘ बुबुधिरे त᳘स्यैता᳘वत्कृतमा᳘स या᳘वदेत᳘स्य पशोः᳘ क्रियते ऽथा᳘जग्मुस्ते᳘ देवा अ᳘सुरान्प्र॥  
ते᳘षु प्रे᳘तेषु॥  
तृतीयसवन᳘मतन्वत तत्स᳘मस्थापयन्य᳘त्सम᳘स्थापयंस्तत्स᳘र्वं सत्य᳘माप्नुवंस्ततो᳘ ऽसुरा अ᳘पपुप्रुविरे त᳘तो देवा अ᳘भवन्परा᳘सुरा भ᳘वत्यात्म᳘ना प᳘रास्य द्विषन्भ्रा᳘तृव्यो भवति य᳘ एवं वे᳘द॥  
ते᳘ देवा᳘ अब्रुवन्॥  
ये᳘ न इमे᳘ यज्ञाः᳘ सामि᳘संस्थिता या᳘निमा᳘न्विज᳘हतो᳘ ऽगामो᳘प त᳘ज्जानीत य᳘थेमा᳘न्त्संस्थाप᳘यामे᳘ति ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्त᳘दिच्छत य᳘थेमा᳘न्यज्ञा᳘न्त्संस्थाप᳘यामे᳘ति॥  
ते᳘ चेत᳘यमानाः॥  
एता᳘नि समिष्टयजूं᳘ष्यपश्यंस्ता᳘न्यजुहवुस्तै᳘रेता᳘न्यज्ञान्त्स᳘मस्थापयन्य᳘त्सम᳘स्थापयंस्त᳘स्मात्संस्थितयजूंष्य᳘थ य᳘त्सम᳘यजंस्त᳘स्मात्समिष्टयजूं᳘षि॥  
ते वा᳘ एते न᳘व यज्ञाः᳘॥  
न᳘वैता᳘नि समिष्टयजूं᳘षि तद्य᳘देता᳘नि जुहो᳘त्येता᳘नेवै᳘त᳘द्यज्ञान्त्सं᳘स्थापयत्युभ᳘यानि जुहोत्यध्वर᳘स्य चाग्ने᳘श्चाध्वर᳘स्य पू᳘र्वाण्य᳘थाग्नेस्त᳘स्योक्तो ब᳘न्धुः॥  
द्वे᳘ अग्ने᳘र्जुहोति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘त᳘द्यज्ञं सं᳘स्थापयतीष्टो᳘ यज्ञो भृ᳘गुभिरिष्टो᳘ अग्निरा᳘हुतः पिपर्तु न इ᳘ति॥  
ता᳘न्युभ᳘यान्ये᳘कादश स᳘म्पद्यन्ते॥  
ए᳘कादशाक्षरा त्रिष्टु᳘ब्वीर्यं᳘ त्रिष्टु᳘ब्वीर्य᳘मेवै᳘त᳘द्यज्ञ᳘मभिस᳘म्पादयति॥  
य᳘द्वेवै᳘कादश॥  
ए᳘कादशाक्षरा वै᳘ त्रिष्टुप्त्रै᳘ष्ठुभ इ᳘न्द्र इ᳘न्द्रो यज्ञ᳘स्यात्मे᳘न्द्रो देव᳘ता तद्य᳘ एव᳘ यज्ञ᳘स्यात्मा या᳘ देव᳘ता त᳘स्मिन्नेवै᳘त᳘द्यज्ञ᳘मन्ततः प्र᳘तिष्ठापयति॥  
समिष्टयजूं᳘षि हुत्वा᳘वभृथं᳘ यन्ति॥  
अवभृथा᳘दुदे᳘त्योदयनीये᳘न चरित्वा᳘नूब᳘न्ध्यस्य पशुपुरोडाशम᳘नु दे᳘विकानां हवीं᳘षि नि᳘र्वपति॥  
एतद्वै᳘ प्रजा᳘पतिः॥  
प्रा᳘प्य राद्ध्वे᳘वामन्यत स᳘ दिक्षु᳘ प्रतिष्ठा᳘येदं स᳘र्वं द᳘धद्विद᳘धदतिष्ठद्यद्द᳘धद्विद᳘धद᳘तिष्ठत्त᳘स्माद्धाता त᳘थैवै᳘तद्य᳘जमानो दिक्षु᳘ प्रतिष्ठा᳘येदं स᳘र्वं द᳘धद्विद᳘धत्तिष्ठति॥  
य᳘द्वेवै᳘ता᳘नि हवीं᳘षि निर्व᳘पति॥  
दि᳘श एषो᳘ ऽग्निस्ता᳘ उ एवा᳘मूः᳘ पुर᳘स्ताद्दर्भस्तम्बं᳘ च लोगेष्टकाश्चो᳘पदधाति ताः᳘ प्राणभृ᳘तः प्रथमा᳘यां चि᳘तौ स᳘र्वैव᳘ द्विती᳘या स᳘र्वा तृती᳘या स᳘र्वा चतुर्थ्य᳘थ पञ्चम्यै चि᳘तेरसपत्ना᳘ नाकस᳘दः प᳘ञ्चचूडास्ता᳘ ऊर्ध्वा᳘ उत्क्रा᳘मन्त्य आयंस्ता᳘भ्यः प्रजा᳘पतिरबिभेत्स᳘र्वं वा᳘ इद᳘मिमाः प᳘राच्यो᳘ ऽत्येष्यन्ती᳘ति ता᳘ धाता᳘ भूत्वा प᳘र्यगच्छत्ता᳘सु प्र᳘त्यतिष्ठत्॥  
स यः स᳘ धाता᳘सौ स᳘ आदित्यः᳘॥  
अ᳘थ यत्त᳘द्दिशा᳘म् परमं᳘ क्रान्त᳘मेतत्तद्य᳘स्मिन्नेष᳘ एतत्प्र᳘तिष्ठितस्त᳘पति॥  
स यः स᳘ धाता᳘य᳘मेव स᳘ धात्रः᳘॥  
द्वा᳘दशकपालः पुरोडा᳘शो द्वा᳘दशकपालो द्वा᳘दश मा᳘साः संवत्सरः᳘ संवत्सरः᳘ प्रजा᳘पतिः प्रजा᳘पतिर्धाता᳘थ यत्त᳘द्दिशा᳘म् परमं᳘ क्रान्त᳘मेता᳘नि ता᳘नि पू᳘र्वाणि हवींष्य᳘नुमत्यै चरू᳘राका᳘यै चरुः᳘ सिनीवाल्यै᳘ चरुः᳘ कुह्व्यै᳘ चरुस्तद्य᳘देता᳘नि निर्व᳘पति य᳘देव त᳘द्दिशा᳘म् परमं᳘ क्रान्तं त᳘स्मिन्नेवै᳘नमेतत्प्र᳘तिष्ठापयति तं स᳘र्वं जुहोत्येत᳘स्यैव᳘ कृत्स्न᳘तायै॥  
ता वा᳘ एता᳘ देव्यः᳘॥  
दि᳘शो ह्ये᳘ताश्छ᳘न्दांसि वै दि᳘शश्छ᳘न्दांसि देव्यो᳘ ऽथैष कः᳘ प्रजा᳘पतिस्तद्य᳘द्देव्य᳘श्च क᳘श्च त᳘स्माद्दे᳘विकाः प᳘ञ्च भवन्ति प᳘ञ्च हि दि᳘शः॥  
त᳘दाहुः॥  
नैता᳘नि हवीं᳘षि नि᳘र्वपेन्ने᳘दतिरेच᳘यानी᳘ति ता᳘नि वै नि᳘र्वपेदेव का᳘मेभ्यो वा᳘ एता᳘नि हवीं᳘षि नि᳘रुप्यन्ते न वै का᳘मानाम᳘तिरिक्तमस्ति यद्वै किं᳘ च पशुपुरोडाशम᳘नु हवि᳘र्निरुप्य᳘ते पशा᳘वेव स᳘ मध्यतो मे᳘धो धीयत उभ᳘यानि नि᳘र्वपत्यध्वर᳘स्य चाग्ने᳘श्चाध्वर᳘स्य पू᳘र्वम᳘थाग्नेस्त᳘स्योक्तो ब᳘न्धुरुच्चैः᳘ पशुपुरोडाशो भ᳘वत्युपांश्वे᳘तानी᳘ष्टिर्ह्य᳘नुब्रूहि प्रेष्ये᳘ति पशुपुरोडाशस्याहा᳘नुब्रूहि यजे᳘त्येते᳘षामि᳘ष्टिर्हि᳘ समानः᳘ स्विष्टकृ᳘त्समानी᳘डा॥  
त᳘स्य वा᳘ एत᳘स्य पशोः᳘॥  
जु᳘ह्वति समिष्टयजूं᳘ष्यभ्य᳘वयन्ति हृदयशूले᳘नावभृथं᳘ संस्था ह्ये᳘ष᳘ पशु᳘र्हृदयशूले᳘न चरित्वा᳘॥  
प्रत्ये᳘त्य वैश्वकर्मणा᳘नि जुहोति॥  
वि᳘श्वानि क᳘र्मण्यय᳘मग्निस्ता᳘न्यस्या᳘त्र स᳘र्वाणि क᳘र्माणि कृता᳘नि भवन्ति ता᳘न्येत᳘त्प्रीणाति ता᳘नि हवि᳘षा देव᳘तां करोति य᳘स्यै वै᳘ देव᳘तायै हवि᳘र्गृह्य᳘ते सा᳘ देव᳘ता न सा य᳘स्यै न᳘ गृह्यते᳘ ऽथो विश्व᳘कर्माय᳘मग्निस्त᳘मेवैत᳘त्प्रीणाति॥  
य᳘द्वेव᳘ वैश्वकर्मणा᳘नि जुहो᳘ति॥  
प्रा᳘यणं च हाग्ने᳘रुद᳘यनं च सावित्रा᳘णि प्रा᳘यणं वैश्वकर्म᳘णान्युद᳘यनं स य᳘त्सावित्रा᳘ण्येव᳘ जुहुयान्न᳘ वैश्वकर्मणा᳘नि य᳘था प्रा᳘यणमेव᳘ कुर्यान्नो᳘द᳘यनं तादृक्तद᳘थ य᳘द्वैश्वकर्मणा᳘न्येव᳘ जुहुयान्न᳘ सावित्रा᳘णि य᳘थोद᳘यनमेव᳘ कुर्यान्न प्रा᳘यणं तादृक्तदुभ᳘यानि जुहोति प्रा᳘यणं च त᳘दुद᳘यनञ्चकरोति॥  
अष्टा᳘वसू᳘नि भ᳘वन्ति॥  
एव᳘मिमा᳘नि तद्य᳘था प्रा᳘यणन्त᳘थोद᳘यनम् करोतिस्वाहाकारो᳘ ऽमी᳘षां नवमो भ᳘वत्येव᳘मेषां तद्य᳘था प्रा᳘यणं त᳘थोद᳘यनं करोत्या᳘हुतिरमी᳘षां दशमी भ᳘वत्येव᳘मेषां तद्य᳘था प्रा᳘यणं त᳘थोद᳘यनं करोति सं᳘ततां तत्रा᳘हुतिं जुहोति रे᳘तो वै त᳘त्र यज्ञो रे᳘तसो᳘ ऽविच्छेदाय स्रुवे᳘णेह᳘ स्वाहाका᳘रम् नि᳘रुक्तं हि रे᳘तो जात भ᳘वति॥  
यदा᳘कूतात्॥  
सम᳘सुस्रोद्धृदो᳘ वा म᳘नसो वा स᳘म्भृतं च᳘क्षुषो वे᳘त्येत᳘स्माद्ध्येत᳘त्स᳘र्वस्माद᳘ग्रे क᳘र्म सम᳘भवत्तद᳘नु प्रे᳘त सुकृतामु लोकं य᳘त्र ऋ᳘षयो जग्मुः᳘ प्रथमजाः᳘ पुराणा इ᳘त्यमू᳘नेतदृ᳘षीनाह॥  
एतं᳘ सधस्थ॥  
प᳘रि ते ददामी᳘ति स्वर्गो वै᳘ लोकः᳘ सध᳘स्थस्त᳘देनं स्वर्गा᳘य लोका᳘य प᳘रिददाति य᳘माव᳘हाछेवधिं᳘ जात᳘वेदाः अन्वागन्ता᳘ यज्ञ᳘पतिर्वो अ᳘त्र तं᳘ स्म जानीत परमे व्यो᳘मन्नि᳘ति य᳘थैव य᳘जुस्त᳘था ब᳘न्धुः॥  
एतं᳘ जानाथ॥  
परमे व्यो᳘मन्दे᳘वाः सधस्था विद रूप᳘मस्य य᳘दाग᳘च्छात्पथि᳘भिर्देवया᳘नैरिष्टापूर्ते᳘ कृणवथावि᳘रस्मा इ᳘ति य᳘थैव य᳘जुस्त᳘था ब᳘न्धुरु᳘द्बुध्यस्वाग्ने ये᳘न व᳘हसी᳘ति त᳘योरक्तो ब᳘न्धुः॥  
प्रस्तरे᳘ण परिधि᳘ना॥  
स्रुचा वे᳘द्या च बर्हि᳘षा ऋचे᳘मं᳘ यज्ञं᳘ नो नय स्व᳘र्देवे᳘षु ग᳘न्तव इ᳘त्येतै᳘र्नो यज्ञस्य रूपैः᳘ स्वर्गं᳘ लोकं᳘ गमये᳘त्येत᳘त्॥  
य᳘द्दत्तं य᳘त्परादा᳘नम्॥  
य᳘त्पूर्तं या᳘श्च द᳘क्षिणाः त᳘दग्नि᳘र्वैश्वकर्मणः᳘ स्व᳘र्देवे᳘षु नो दधदि᳘ति य᳘च्चैव᳘ सम्प्रति᳘ दद्नो यच्चा᳘सम्प्रति त᳘न्नो ऽय᳘मग्नि᳘र्वैश्वकर्मणः᳘ स्वर्गे᳘ लोके᳘ दधात्वि᳘त्येत᳘त्॥  
य᳘त्र धा᳘रा अ᳘नपेताः॥  
म᳘धोर्घृत᳘स्य च याः᳘ त᳘दग्नि᳘र्वैश्वकर्मणः स्व᳘र्देवे᳘षु णो दधदि᳘ति य᳘थैव य᳘जुस्त᳘था ब᳘न्धुः॥  
अष्टौ᳘ वैश्वकर्मणा᳘नि जुहोति॥  
अष्टा᳘क्षरा गायत्री᳘ गायत्रो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति॥  
वैश्वकर्मणा᳘नि हुत्वा ना᳘म करोति॥  
यदा वै स᳘र्वः कृत्स्नो᳘ जातो भ᳘वत्य᳘थ ना᳘म कुर्वन्त्य᳘त्र वा᳘ एष स᳘र्वः कृत्स्नो᳘ जातो᳘ भवति॥  
ना᳘म कृत्वा᳘थैनमु᳘पतिष्ठते॥  
स᳘र्वेण वा᳘ एष᳘ एत᳘मात्म᳘ना चिनोति स य᳘देताम᳘त्रात्म᳘नः परिदां न व᳘देता᳘त्र हैवा᳘स्यैष᳘ आत्मा᳘नं वृञ्चीता᳘थ य᳘देताम᳘त्रात्म᳘नः परिदाम् व᳘दते त᳘यो हास्यैष᳘ आत्मा᳘नं न᳘ वृङ्क्ते ये᳘ अग्न᳘यः पा᳘ञ्चजन्या अस्या᳘म् पृथिव्याम᳘धि ते᳘षामसि त्व᳘मुत्तमः प्र᳘ नो जीवा᳘तवे सुवे᳘ति ये के᳘ चाग्न᳘यः प᳘ञ्चचितिका अस्या᳘म् पृथिव्याम᳘धि ते᳘षामसि त्वं स᳘त्तमः प्रो᳘ अस्मान्जी᳘वनाय सुवे᳘त्येत᳘दनुष्टु᳘भा वाग्वा᳘ अनुष्टुब्वा᳘गु स᳘र्वाणि छ᳘न्दांसि स᳘र्वैरेवा᳘स्मा एतच्छ᳘न्दोभिर्नि᳘ह्नुत उपस्था᳘याग्निं᳘ समारो᳘ह्य निर्म᳘थ्योदवसानी᳘यया यजते॥  
अ᳘थ मैत्रावरुण्या᳘ पयस्य᳘या यजते॥  
देवत्रा वा᳘ एष᳘ भवति य᳘ एतत्क᳘र्म करो᳘ति दै᳘वम्वेत᳘न्मिथुनं य᳘न्मित्राव᳘रुणौ स य᳘देतया᳘निष्ट्वा मानुष्यां च᳘रेत्प्रत्यवरोहः स य᳘था दै᳘वः स᳘न्मानुषः स्या᳘त्तादृक्तद᳘थ य᳘देत᳘या मैत्रावरुण्या᳘ पयस्य᳘या य᳘जते दै᳘वमेवै᳘त᳘न्मिथुनमु᳘पैत्येत᳘येष्ट्वा का᳘मं यथाप्रतिरूपं᳘ चरेत्॥  
य᳘द्वेवै᳘त᳘या मैत्रावरुण्या᳘ पयस्य᳘या य᳘जते॥  
प्रजा᳘पतेर्वि᳘स्रस्ताद्रे᳘तः प᳘रापतत्तं य᳘त्र देवाः᳘ सम᳘स्कुर्वंस्त᳘दस्मिन्नेत᳘या मैत्रावरुण्या᳘ पयस्य᳘या रे᳘तो ऽदधुस्त᳘थैवा᳘स्मिन्नय᳘मेत᳘द्दधाति॥  
स यः स᳘ प्रजा᳘पतिर्व्य᳘स्रंसत॥  
अय᳘मेव स यो᳘ ऽय᳘मग्नि᳘श्चीयते᳘ ऽथ य᳘दस्मात्तद्रे᳘तः परा᳘पतदेषा सा᳘ पयस्या᳘ मैत्रावरुणी᳘ भवति प्राणोदानौ वै᳘ मित्राव᳘रुणौ प्राणोदाना᳘ उ वै रे᳘तः सिक्तं वि᳘कुरुतः पयस्या᳘ भवति प᳘यो हि रे᳘तो यज्ञो᳘ भवति यज्ञो ह्ये᳘व᳘ यज्ञ᳘स्य रे᳘त उपांशु᳘ भवत्युपांशु हि रे᳘तः सिच्य᳘ते ऽन्ततो᳘ भवत्यन्ततो हि रे᳘तो धीय᳘ते॥  
त᳘स्यै वा᳘जिनेन चरन्ति॥  
त᳘स्मिन्द᳘क्षिणां दधाति तूपरौ᳘ मिथुनौ᳘ दद्यादि᳘त्यभ्याज्ञाये᳘नैव᳘ मन्य इ᳘ति ह स्माह मा᳘हित्थिः स्र᳘वत्यु हैषा᳘ग्निचि᳘त आ᳘हुतिः सोमाहुतिर्या᳘मनिष्टके᳘ जुहो᳘ति॥  
स᳘ स्वयमातृणा᳘ एवो᳘पदधीत॥  
इमे वै᳘ लोकाः स्वयमातृणा᳘ इम᳘ उ लोका᳘ एषो᳘ ऽग्नि᳘श्चितः᳘॥  
ऋतव्या᳘ एवोपदधीत॥  
संवत्सरो वा᳘ ऋतव्याः᳘ संवत्सर᳘ एषो᳘ ऽग्नि᳘श्चितः᳘॥  
विश्व᳘ज्योतिष एवो᳘पदधीत॥  
एता वै᳘ देव᳘ता विश्व᳘ज्योतिष एता᳘ उ देव᳘ता एषो᳘ ऽग्नि᳘श्चितः᳘॥  
पुनश्चिति᳘मेवो᳘पदधीत॥  
पु᳘नर्यज्ञो᳘ हैष उ᳘त्तरा हैषा᳘ देवयज्या᳘ पुनर्यज्ञ᳘मेवै᳘तदु᳘पधत्त उ᳘त्तरामेव᳘ देवयज्यामु᳘प हैनम् पुनर्यज्ञो᳘ न त᳘था कुर्याद्यो वाव᳘ चिते᳘ ऽग्नि᳘र्निधीय᳘ते ता᳘मेवे᳘ष्टकामेष स᳘र्वो ऽग्नि᳘रभिस᳘म्पद्यते तद्य᳘दग्नौ᳘ जुहो᳘ति त᳘देवा᳘स्य य᳘था स᳘र्वस्मिञ्छाण्डिले᳘ ऽग्नौ सं᳘चिते पक्षपुछ᳘वत्या᳘हुतयो हुताः स्यु᳘रेव᳘मस्यैता आ᳘हुतयो हुता᳘ भवन्ति॥  
स᳘र्वाणि वा᳘ एष᳘ भूता᳘नि॥  
स᳘र्वान्देवा᳘न्गर्भो᳘ भवति यो᳘ ऽग्निं᳘ भिभ᳘र्ति स यो᳘ ऽसंवत्सरभृतं चिनुत᳘ एता᳘नि ह स स᳘र्वाणि भूता᳘नि ग᳘र्भम् भूतं नि᳘र्हते यो न्वे᳘व᳘ मानुषं ग᳘र्भं निर्ह᳘न्ति तन्न्वे᳘व प᳘रिचक्षते᳘ ऽथ किं य᳘ एतं᳘ देवो ह्ये᳘ष ना᳘संवत्सरभृतस्य ऽर्त्वि᳘जा भवित᳘व्यमि᳘ति ह स्माह वा᳘त्स्यो ने᳘दस्य᳘ देवरेतस᳘स्य निर्हण्य᳘मानस्य मेद्य᳘सानी᳘ति॥  
ष᳘ण्मास्यमन्तमं᳘ चिन्वीते᳘त्याहुः॥  
ष᳘ण्मास्या वा᳘ अन्तमा ग᳘र्भा जाता᳘ जीवन्ती᳘ति स यद्य᳘संवत्सरभृते मह᳘दुक्थं शं᳘सेदृगशीतीः᳘ शंसेद᳘सर्वं वै तद्यद᳘संवत्सरभृतो᳘ ऽसर्वं तद्य᳘दृगशीत᳘यो वि᳘कृष्टं त्वे᳘नं स भू᳘यो वि᳘कर्षेद्य᳘दि चैव᳘ संवत्सर᳘भृतः स्याद्य᳘दि चा᳘संवत्सरभृतः स᳘र्वमेव᳘ मह᳘दुक्थं᳘ शंसेत्॥  
अ᳘थ ह शाण्डिल्यायनः᳘ प्राच्यां᳘ जगाम॥  
तं᳘ ह दै᳘याम्पातिरुवाच शा᳘ण्डिल्यायन कथ᳘मग्नि᳘श्चेत᳘व्यो ग्ला᳘यामो᳘ ऽह संवत्सर᳘भृतायाग्नि᳘मु चिकीषामह इ᳘ति॥  
स᳘ होवाच॥  
का᳘मं न्वा᳘ एनं स᳘ चिन्वीत ये᳘न पुरा संवत्सर᳘म् भृतः स्यात्तं ह्ये᳘व त᳘म् भृतं स᳘न्तं चिनुत इ᳘ति॥  
का᳘मम्वेवै᳘नं स᳘ चिन्वीत॥  
यः᳘ संवत्सरमभिषविष्यन्त्स्या᳘देष वा᳘ एनं प्रत्य᳘क्षम᳘न्नेन बिभ᳘र्त्येता᳘भिरा᳘हुतिभिः॥  
का᳘मम्वेवै᳘नं स᳘ चिन्वीत॥  
यः᳘ संवत्सर᳘मग्निहोत्रं᳘ जुहुयाअ᳘द्बिभ᳘र्ति वा᳘ एनमेष यो᳘ ऽग्निहोत्रं᳘ जुहोति॥  
का᳘मम्वेवैनं᳘ स चिन्वीत॥  
यः᳘ संवत्सरं᳘ जातः स्या᳘त्प्राणो वा᳘ अग्निस्त᳘मेत᳘द्बिभर्त्य᳘थ ह वै रे᳘तः सिक्त᳘म् प्राणो᳘ ऽन्व᳘वरोहति त᳘द्विन्दते तद्य᳘ज्जातं᳘-जातं विन्द᳘ते त᳘स्माज्जात᳘वेदास्त᳘स्माद᳘प्येवंवित्का᳘मं सद्योभृ᳘तं चिन्वीत य᳘दु ह वा᳘ एवंवित्पि᳘बति वा पाय᳘यति वा त᳘देवा᳘स्य य᳘था स᳘र्वस्मिञ्छाण्डिले᳘ ऽग्नौ सं᳘चिते पक्षपुछ᳘वत्या᳘हुतयो हुताः स्यु᳘रेव᳘मस्यैता आ᳘हुतयो हुता᳘ भवन्ति॥  
इन्द्र एतत्त्सर्प्तच्चमपष्यत् न्यूनस्याप्त्या अतिरिक्त्यै व्यृद्धस्य स᳘मृद्ध्या अ᳘थ ह वा᳘ ईश्वरो᳘ ऽग्निं᳘ चित्वा किं᳘चिद्दौरितमा᳘पत्तोर्वि᳘ वा ह्व᳘लितोर्य᳘द्वा यदा᳘ ह वा᳘ एतछ्या᳘पर्णः सायकाय᳘नः शुश्रावा᳘थ हैतत्कर्मो᳘पदधर्ष॥  
सै᳘षा᳘ त्रयस्य स᳘मृद्धिः॥  
अग्नेः स᳘मृद्धिर्यो᳘ ऽग्निं᳘ चिनुते त᳘स्य स᳘मृद्धिर्यो᳘ ऽग्निं᳘ चिनो᳘ति त᳘स्य स᳘मृद्धिः॥  
तद्य᳘देते᳘नोपति᳘ष्ठते॥  
य᳘देवा᳘स्या᳘त्र विद्वान्वा᳘विद्वा᳘ति वा रेच᳘यति न᳘ वाभ्याप᳘यति त᳘देवा᳘स्यैते᳘न स᳘र्वमाप्त᳘म् भवति य᳘दस्य किं चा᳘नाप्तं य᳘ उ त᳘स्यामनुष्टु᳘भ्यृचि कामो᳘ ऽत्रैव त᳘माप्नोत्य᳘था एत᳘स्मादेवै᳘तत्क᳘र्मणो र᳘क्षांसि नाष्ट्रा अ᳘पहन्ति नो᳘ हैनमनुव्याहारि᳘ण स्तृण्वते त᳘स्माद᳘प्येवंवित्का᳘मम् प᳘रस्मा अग्निं᳘ चिनुयादीश्वरो᳘ ह श्रे᳘यान्भ᳘वितोः॥  
वा᳘र्त्रहत्याय श᳘वसे॥  
सह᳘दानुम् पुरुहूत क्षिय᳘न्तमि᳘ति वा᳘र्त्रघ्नीभ्याम् प्रथमा᳘भ्यामु᳘पतिष्टत एतद्वै᳘ देवा᳘ वृत्र᳘म् पाप्मा᳘नं हत्वा᳘पहतपाप्मान एतत्क᳘र्माकुर्वत त᳘थैवै᳘तद्य᳘जमानो वृत्र᳘म् पाप्मा᳘नं हत्वा᳘पहतपाप्मैतत्क᳘र्म कुरुते॥  
वि᳘ न इन्द्र मृ᳘धो जहि॥  
मृगो न᳘ भीमः᳘ कुचरो गिरिष्ठा इ᳘ति वैमृधी᳘भ्यां द्विती᳘याभ्यामेतद्वै᳘ देवा मृ᳘धः पाप्मा᳘नं हत्वा᳘पहतपाप्मान एतत्क᳘र्माकुर्वत त᳘थैवै᳘तद्य᳘जमानो मृ᳘धः पाप्मा᳘नं हत्वा᳘पहतपाप्मैतत्क᳘र्म कुरुते॥  
वैश्वानरो᳘ न ऊत᳘ये॥  
पृष्टो᳘ दिवि᳘ पृष्टो᳘ अग्निः᳘ पृथिव्यामि᳘ति वैश्वानरी᳘भ्यां तृती᳘याभ्यामेतद्वै᳘ देवा᳘ वैश्वानरे᳘ण पाप्मा᳘नं दग्ध्वा᳘पहतपाप्मान एतत्क᳘र्माकुर्वत त᳘थैवै᳘तद्य᳘जमानो वैश्वानरे᳘ण पाप्मा᳘नं दग्ध्वा᳘पहतपाप्मैतत्क᳘र्म कुरुते॥  
अश्या᳘म त का᳘ममग्ने त᳘वोती᳘ति॥  
ए᳘कया का᳘मवत्यैतद्वै᳘ देवाः᳘ पाप्मा᳘नमपहत्यै᳘कया का᳘मवत्यैकधा᳘न्ततः स᳘र्वान्का᳘मानात्म᳘न्नकुर्वत त᳘थैवै᳘तद्य᳘जमानः षडृचे᳘न पाप्मा᳘नमपहत्यै᳘कया का᳘मवत्येकधा᳘न्ततः स᳘र्वान्का᳘मानात्म᳘न्कुरुते॥  
सप्तर्च᳘म् भवति॥  
सप्तचितिको ऽग्निः᳘ सप्त᳘ ऽर्त᳘वः सप्त दि᳘शः सप्त᳘ देवलोकाः᳘ सप्त स्तो᳘माः सप्त᳘ पृष्ठा᳘नि सप्त छ᳘न्दांसि सप्त᳘ ग्राभ्याः᳘ पश᳘वः सप्ता᳘रण्याः᳘ सप्त᳘ शोर्ष᳘न्प्राणा यत्किं᳘ च सप्त᳘विधमधिदेवत᳘मध्यात्मं त᳘देनेन स᳘र्वमाप्नोति ता᳘ अनुष्टु᳘भमभिस᳘म्पद्यन्ते वाग्वा᳘ अनुष्टु᳘ब्वाचै᳘वा᳘स्य त᳘दाप्नोति य᳘दस्य किं चा᳘नाप्तम्॥  
अष्टर्चेनो᳘पतिष्ठेते᳘त्यु है᳘क आहुः॥  
वयं᳘ ते अद्य᳘ ररिमा हि का᳘ममि᳘ति द्विती᳘यया का᳘मवत्या सप्त पू᳘र्वास्त᳘दष्टा᳘वष्टा᳘क्षरो गायत्री᳘ गायत्रो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवा᳘स्य त᳘दाप्नोति य᳘दस्य किं चा᳘नाप्तम᳘थो एवं᳘ समं᳘ देव᳘ते भजेते इ᳘ति न त᳘था कुर्यादेता वाव᳘ सप्ता᳘ष्टा᳘वनुष्टु᳘भो भवन्ति स यो ऽष्टर्चे कामो᳘ ऽत्रैव त᳘माप्नोति॥  
ऐन्द्राग्नी᳘भिरु᳘पतिष्ठते॥  
ऐन्द्राग्नो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्रैवा᳘स्य त᳘दाप्नोति य᳘दस्य किं चा᳘नाप्तमिन्द्राग्नी वै स᳘र्वे देवाः᳘ सर्वदेव᳘त्यो ऽग्निर्या᳘वानग्निर्या᳘वत्यस्य मा᳘त्रा तावतैवा᳘स्य त᳘दाप्नोति य᳘दस्य किं चा᳘नाप्तम्॥  
तद्धै᳘के॥  
क᳘र्मणः कर्मण एवै᳘ताम् प्रतिप᳘दं कुर्वते᳘ ऽपहतपाप्मान एतत्क᳘र्म करवामहा इ᳘ति पु᳘रीषवतीं चि᳘तिं कृत्वो᳘पतिष्ठेते᳘त्यु है᳘क आहुस्त᳘त्र हि सा स᳘र्वा कृत्स्ना भ᳘वती᳘ति स य᳘था काम᳘येत त᳘था कुर्यादि᳘ति नु च᳘यनस्याथातो᳘ ऽचयनस्य॥  
त्र᳘यो ह वै᳘ समुद्राः᳘॥  
अग्निर्य᳘जुषाम् महाव्रतं सा᳘म्नाम् मह᳘दुक्थ᳘मृचां स य᳘ एता᳘नि प᳘रस्मै करो᳘त्येता᳘न्ह स᳘ समुद्रा᳘ञ्छोषयते ताञ्छु᳘ष्यतो᳘ ऽन्वस्य छ᳘न्दांसि शुष्यन्ति छ᳘न्दांस्य᳘नु लोको᳘ लोकम᳘न्वात्मा᳘त्मा᳘नम᳘नु प्रजा᳘ पश᳘वः स᳘ ह श्वः᳘ श्व एव पा᳘पीयान्भवति य᳘ एता᳘नि प᳘रस्मै करो᳘ति॥  
अ᳘थ य᳘ एतान्य᳘कृत्वा॥  
प᳘स्मा अ᳘पि स᳘र्वैरन्यै᳘र्यज्ञक्रतु᳘भिर्याज᳘येदेते᳘भ्यो हैवा᳘स्य समुद्रे᳘भ्यश्छ᳘न्दांसि पु᳘नरा᳘प्यायन्ते छ᳘न्दांस्य᳘नु लोको᳘ लोकम᳘न्वात्मा᳘त्मा᳘नम᳘नु प्रजा᳘ पश᳘वः स᳘ ह श्वः᳘ श्व एव श्रे᳘यान्भवति य᳘ एता᳘नि प᳘रस्मै न᳘ करोत्य᳘थैष᳘ ह वा᳘ अस्य दै᳘वो ऽमृ᳘त आत्मा स य᳘ एता᳘नि प᳘रस्मै करो᳘त्येतं᳘ ह स दै᳘वमात्मा᳘नम् प᳘रस्मै प्र᳘यछत्य᳘थ शु᳘ष्क एव᳘ स्थाणुः प᳘रिशिष्यते॥  
तद्धै᳘के॥  
कृत्वा᳘ कुर्व᳘ते वा प्र᳘ति वा कारयन्त एषा प्रा᳘यश्चित्तिरि᳘ति न त᳘था कुर्याद्य᳘था शु᳘ष्कं स्थाणु᳘मुदके᳘नाभिषिञ्चेतादृक्तत्पू᳘येद्वा वै स वि᳘ वा म्रित्येन्नै᳘त᳘स्य प्रा᳘यश्चित्तिरस्ती᳘त्येव᳘ विद्यात्॥  
अ᳘थ ह स्माह शा᳘ण्डिल्यः॥  
तुरो᳘ ह कावषेयः का᳘रोत्यां देवे᳘भ्यो ऽग्निं᳘ चिकाय तं᳘ ह देवाः᳘ पप्रछुर्मु᳘ने य᳘दलोक्या᳘मग्निचित्या᳘माहुर᳘थ क᳘स्मादचैषीरि᳘ति॥  
स᳘ होवाच॥  
किं नु᳘ लोक्यं᳘ कि᳘मलोक्य᳘मात्मा वै᳘ यज्ञ᳘स्य य᳘जमानो᳘ ऽङ्गान्यृत्वि᳘जो य᳘त्र वा᳘ आत्मा तद᳘ङ्गानि य᳘त्रो अ᳘ङ्गानि त᳘दात्मा य᳘दि वा᳘ ऋत्वि᳘जो ऽलोका भ᳘वन्त्यलोक᳘ उ त᳘र्हि य᳘जमान उभ᳘ये हि᳘ समान᳘लोका भ᳘वन्ति द᳘क्षिणासु त्वे᳘व न᳘ संवदित᳘व्यं संवादे᳘नैव᳘ ऽर्त्वि᳘जो ऽलोका इ᳘ति॥  
