
पु᳘रुषो ह नारायणो᳘ऽकामयत॥  
अ᳘तितिष्ठेयं स᳘र्वाणि भूता᳘न्यह᳘मेवे᳘दं स᳘र्वं स्यामि᳘ति स᳘ एत᳘म् पुरुषमेध᳘म् पञ्चरात्र᳘म् यज्ञक्रतु᳘मपश्यत्तमा᳘हरत्ते᳘नायजत ते᳘नेष्ट्वा᳘त्यतिष्ठत्स᳘र्वाणि भूता᳘नीदं स᳘र्वमभवद᳘तितिष्ठति स᳘र्वाणि भूता᳘नीदं स᳘र्वम् भवति य᳘ एव᳘म् विद्वा᳘न्पुरुषमेधे᳘न य᳘जते यो᳘ वैत᳘देवम् वे᳘द॥  
त᳘स्य त्र᳘योविंशतिर्दीक्षाः॥  
द्वा᳘दशोपस᳘दः प᳘ञ्च सुत्याः स᳘ एष᳘ चत्वारिंशद्रात्रः᳘ सदीक्षोपस᳘त्कश्चत्वारिंश᳘दक्षरा विराट्त᳘द्विरा᳘जमभिस᳘म्पद्यते त᳘तो विरा᳘डजायत विरा᳘जो अ᳘धि पू᳘रुष इ᳘त्येषा वै सा᳘ विरा᳘डेत᳘स्या एवै᳘त᳘द्विरा᳘जो यज्ञम् पु᳘रुषं जनयति॥  
ता वा᳘ एताः॥  
च᳘तस्रो दश᳘तो भवन्ति तद्य᳘देताश्च᳘तस्रो दश᳘तो भ᳘वन्त्येषां᳘ चैव᳘ लोका᳘नामा᳘प्त्ये दिशां᳘ चेम᳘मेव᳘ लोक᳘म् प्रथम᳘या दश᳘ताप्नुवन्नन्त᳘रिक्षं द्विती᳘यया दि᳘वं तृती᳘यया दि᳘शश्चतुर्थ्या त᳘थैवै᳘तद्य᳘जमान इम᳘मेव᳘ लोक᳘म् प्रथम᳘या दश᳘ताप्नो᳘त्यन्त᳘रिक्षं द्विती᳘यया दि᳘वं तृती᳘यया दि᳘शश्चतुर्थ्यै᳘ता᳘वद्वा᳘ इदं स᳘र्वं या᳘वादिमे᳘ च लोका दि᳘शश्च स᳘र्वम् पुरुषमेधः स᳘र्वस्या᳘प्त्यै स्!र्वस्या᳘वरुद्ध्यै॥  
ए᳘कादशाग्निषोमी᳘याः पश᳘व उपवसथे॥  
ते᳘षां समानं कर्मै᳘कादश यू᳘पा ए᳘कादशाक्षरा त्रिष्टुब्व᳘ज्रस्त्रिष्टुब्वीर्यं᳘ त्रिष्टुब्व᳘ज्रेणैवै᳘त᳘द्वीर्ये᳘ण य᳘जमानः᳘ पुर᳘स्तात्पाप्मा᳘नम᳘पहते॥  
एकादशिनाः᳘ सुत्या᳘सु पश᳘वो भवन्ति॥  
ए᳘कादशाक्षरा त्रिष्टुब्व᳘ज्रस्त्रिष्टु᳘ब्वीर्यं᳘ त्रिष्टुब्व᳘ज्रेणैवै᳘त᳘द्वीर्ये᳘ण य᳘जमानः पुर᳘स्तात्पाप्मा᳘नम᳘पहते॥  
य᳘द्वेवै᳘कादशिना भ᳘वन्ति॥  
एकादशि᳘नी वा᳘ इदं स᳘र्वम् प्रजा᳘पतिर्ह्ये᳘कादशि᳘नी स᳘र्वं हि᳘ प्रजा᳘पतिः स᳘र्वम् पुरुषमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
स वा एष᳘ पुरुषमेधः᳘ पञ्चरात्रो᳘ यज्ञक्रतु᳘र्भवति॥  
पा᳘ङ्क्तो यज्ञः पा᳘ङ्क्तः पशुः प᳘ञ्चर्तवः सम्वत्सरो यत्किं᳘ च पञ्च᳘विधमधिदेवत᳘मध्यात्मं त᳘देनेन स᳘र्वमाप्नोति॥  
त᳘स्याग्निष्टोमः᳘ प्रथमम᳘हर्भवति॥  
अ᳘थोक्थ्यो᳘ऽथातिरात्रो᳘ऽथोक्थ्यो᳘ऽथाग्निष्टोमः स वा एष᳘ उभय᳘तोज्योतिरुभय᳘तौक्थ्यः॥  
य᳘वमध्यः पञ्चरात्रो᳘ भवति॥  
इमे वै᳘ लोकाः᳘ पुरुषमेध᳘ उभय᳘तोज्योतिषो वा᳘ इमे᳘ लोका᳘ अग्नि᳘नेत᳘ आदित्ये᳘नामु᳘तस्त᳘स्मादुभय᳘तोज्योतिर᳘न्नमुक्थ्य᳘ आत्मा᳘तिरात्रस्तद्य᳘देता᳘ उक्थ्या᳘वतिरात्र᳘मभि᳘तो भ᳘वतस्त᳘स्मादय᳘मात्मा᳘न्नेन प᳘रिवृढो᳘ऽथ य᳘देष व᳘र्षिष्टोऽतिरात्रो᳘ऽह्नां स म᳘ध्ये त᳘स्माद्य᳘वमध्यो युते᳘ ह वै᳘ द्विष᳘न्तम् भ्रा᳘त्रृव्यमय᳘मेवा᳘स्ति ना᳘स्य द्विषन्भ्रा᳘तृव्य इ᳘त्याहुर्य᳘ एवम् वे᳘द॥  
त᳘स्यास्य᳘मेव᳘ लोकः᳘ प्रथमम᳘हः॥  
अय᳘मस्य लोको᳘ वसन्त᳘ ऋतुर्य᳘दूर्ध्व᳘मस्मा᳘ल्लोका᳘दर्वाची᳘नमन्त᳘रिक्षात्त᳘द्द्विती᳘यम᳘हस्त᳘द्वस्याग्रीष्म᳘ ऋतु᳘रन्त᳘रिक्षमेवा᳘स्य मध्यमम᳘हरन्त᳘रिक्षमस्य वर्षाशर᳘दावृतू य᳘दूर्ध्व᳘म्न्त᳘रिक्षादर्वाची᳘नं दिवस्त᳘च्चतुर्थम᳘हस्त᳘द्वस्य हेमन्त᳘ ऋतुर्द्यौ᳘रेवा᳘स्य पञ्चमम᳘हर्द्यौ᳘रस्य शि᳘शिर ऋतुरि᳘त्यधिदेवतम्॥  
अ᳘थाध्यात्म᳘म्॥  
प्रतिष्थै᳘वा᳘स्य प्रथमम᳘हः प्रतिष्ठो᳘ अस्य वसन्त᳘ ऋतुर्य᳘दूर्ध्व᳘म् प्रतिष्ठा᳘या अवाची᳘नम् म᳘द्ध्यात्त᳘द्द्विती᳘यम᳘हस्त᳘द्वस्य ग्रीष्म᳘ ऋतुर्म᳘ध्यमेवा᳘स्य मध्यमम᳘हर्म᳘ध्यमस्य वर्षाशर᳘दावृतू य᳘दूर्ध्वम् म᳘ध्यादवाची᳘नम् शीर्ष्णस्त᳘च्चतुर्थम᳘हस्त᳘द्वस्य हेमन्त᳘ ऋतुः शि᳘र एवा᳘स्य पञ्चमम᳘हः शि᳘रोऽस्य शि᳘शिर ऋतु᳘रेव᳘मिमे᳘ च लोका᳘ सम्वत्सर᳘श्चात्मा᳘ च पुरुषमेध᳘मभिस᳘म्पद्यन्ते स᳘र्वम् वा᳘ इमे᳘ लोकाः स᳘र्वं सम्वत्सरः स᳘र्वमात्मा स᳘र्वम् पुरुषमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
अ᳘थ य᳘स्मात्पुरुषमेधो ना᳘म॥  
इमे वै᳘ लोकाः पू᳘रय᳘मेव पु᳘रुषो यो᳘ऽयम् प᳘वते सो᳘ऽस्या᳘म् पुरि᳘ शेते त᳘स्मात्पु᳘रुषस्त᳘स्य य᳘देषु᳘ लोकेष्व᳘न्नं त᳘दस्या᳘न्नम् मे᳘धस्तद्य᳘दस्यैतद᳘न्नम् मेधस्त᳘स्मात्पुरुषमेधो᳘ऽथो य᳘दस्मिन्मे᳘ध्यान्पु᳘रुषानाल᳘भते त᳘स्माद्वेव᳘ पुरुषमेधः॥  
तान्वै᳘ मध्यमे᳘ऽहन्ना᳘लभते॥  
अन्त᳘रिक्षम् वै᳘ मध्यमम᳘हरन्त᳘रिक्षमु वै स᳘र्वेषाम् भूता᳘नामाय᳘तनम᳘थो अ᳘न्नम् वा᳘ एते᳘ पश᳘व उदर᳘म् मध्यमम᳘हरुद᳘रे तद᳘न्नं दधाति॥  
तान्वै द᳘श-दशा᳘लभते॥  
द᳘शाक्षरा विरा᳘ड्विरा᳘डु कृत्स्नम᳘न्नं कृत्स्न᳘स्यैवा᳘न्ना᳘द्यस्या᳘वरुद्ध्यै॥  
ए᳘कादश दश᳘त आ᳘लभते॥  
ए᳘कादशाक्षरा त्रिष्टुब्व᳘ज्रस्त्रिष्टु᳘ब्वीर्यं᳘ त्रिष्टुब्व᳘ज्रेणैवै᳘तद्वीर्ये᳘ण य᳘जमानो मध्यतः᳘ पाप्मा᳘नम᳘पहते॥  
अष्टा᳘चत्वारिंशतम् मध्यमे यू᳘प आ᳘लभते॥  
अष्टा᳘चत्वारिंशदक्षरा ज᳘गती जा᳘गताः पश᳘वो ज᳘गत्यैवा᳘स्मै पशून᳘वरुन्द्धे॥  
ए᳘कादशैकादशे᳘तरेषु॥  
ए᳘कादशाक्षरा त्रिष्टुब्व᳘ज्रस्त्रिष्टु᳘ब्वीर्यं᳘ त्रिष्टुब्व᳘ज्रेणैवै᳘त᳘द्वीर्ये᳘ण य᳘जमानोऽभि᳘तः पाप्मा᳘नम᳘पहते॥  
अष्टा᳘ उत्तमाना᳘लभते॥  
अष्टा᳘क्षरा गायत्री ब्र᳘ह्म गायत्री तद्ब्र᳘ह्मैवै᳘त᳘दस्य स᳘र्वस्योत्तमं करोति त᳘स्माद्ब्र᳘ह्मास्य स᳘र्वस्योत्तममि᳘त्याहुः॥  
ते वै᳘ प्राजापत्या᳘ भवन्ति॥  
ब्र᳘ह्म वै᳘ प्रजा᳘पतिर्ब्राह्मो हि᳘ प्रजा᳘पतिस्त᳘स्मात्प्राजापत्या᳘ भवन्ति॥  
स वै᳘ पशू᳘नुपाकरिष्य᳘न्॥  
एता᳘स्तिस्रः᳘ सावित्रीरा᳘हुतीर्जुहोति दे᳘व सवितस्त᳘त्सवितुर्व᳘रेण्यम् वि᳘श्वानि देव सवितरि᳘ति सविता᳘रम् प्रीणाति सो᳘ऽस्मै प्रीत᳘ एतान्पु᳘रुषान्प्र᳘सौति ते᳘न प्र᳘सूतानालभते॥  
ब्र᳘ह्मणे ब्राह्मणमा᳘लभते॥  
ब्र᳘ह्म वै᳘ ब्राह्मणो ब्र᳘ह्मेव तद्ब्र᳘ह्मणा स᳘मर्धयति क्षत्रा᳘य राजन्यं᳘ क्षत्रम् वै᳘ राजन्यः᳘ क्षत्र᳘मेव त᳘त्क्षत्रे᳘ण स᳘मर्धयति मरु᳘द्भ्यो वै᳘श्यम्म् वि᳘शो वै᳘ मरु᳘तो वि᳘शमेव त᳘द्विशा स᳘मर्धयति त᳘पसे शूद्रम् त᳘पो वै᳘ शूद्रस्त᳘प एव तत्त᳘पसा स᳘मर्धयत्येव᳘मेता᳘ देव᳘ता यथारूप᳘म् पशु᳘भिः स᳘मर्धयति ता᳘ एनं स᳘मृद्धाः स᳘मर्धयन्ति स᳘र्वैः का᳘मैः॥  
आ᳘ज्येन जुहोति॥  
ते᳘जो वा आ᳘ज्यम् ते᳘जसैवा᳘स्मिंस्तत्ते᳘जो दधात्या᳘ज्येन जुहोत्येतद्वै᳘ देवा᳘नाम् प्रियं धा᳘म यदा᳘ज्यम् प्रिये᳘णैवै᳘नान्धा᳘म्ना स᳘मर्धयति त᳘ एनं स᳘मृद्धाः स᳘मर्धयन्ति स᳘र्वैः का᳘मैः॥  
नि᳘युक्तान्पु᳘रुषान्॥  
ब्रह्मा᳘ दक्षिणतः पु᳘रुषेण नारायणे᳘नाभिष्टौ᳘ति सह᳘स्रशीर्षा पु᳘रुषः सहस्राक्षः᳘ सह᳘स्रपादि᳘त्येते᳘न षोडशर्चे᳘न षो᳘डशकलम् वा᳘ इदं स᳘र्वं स᳘र्वम् पुरुषमेधः स᳘र्वस्या᳘प्त्यै स᳘र्वस्या᳘वरुद्ध्या इत्थ᳘मसीत्थ᳘मसीत्यु᳘पस्तौत्येवै᳘नमेत᳘न्मह᳘यत्येवा᳘थो य᳘थैष त᳘थैनमेत᳘दाह तत्प᳘र्यग्निकृताः पश᳘वो बभूवुर᳘सञ्ज्ञप्ताः॥  
अ᳘थ हैनम् वा᳘गभ्यु᳘वाद॥  
पु᳘रुष मा स᳘न्तिष्ठिपो य᳘दि संस्थापयिष्य᳘सि पु᳘रुष एव पु᳘रुषमत्स्यती᳘ति तान्प᳘र्यग्निकृतानेवो᳘दसृजत्तद्देव᳘त्या आ᳘हुतीरजुहोत्ता᳘भिस्ता᳘ देव᳘ता अप्रीणात्ता᳘ एनम् प्रीता᳘ अप्रीणन्त्स᳘र्वैः का᳘मैः॥  
आ᳘ज्येन जुहोति॥  
ते᳘जो वा आ᳘ज्यं ते᳘जसैवा᳘स्मिंस्तत्ते᳘जो दधाति॥  
एकादशिनैः सं᳘स्थापयति॥  
ए᳘कादशाक्षरा त्रिष्टुब्व᳘ज्रस्त्रिष्टु᳘ब्वीर्यं᳘ त्रिष्टुब्व᳘ज्रेणैवै᳘त᳘द्वीर्ये᳘ण य᳘जमानो मध्यतः᳘ पाप्मा᳘नम᳘पहते॥  
उदयनी᳘यायां सं᳘स्थितायाम्॥  
ए᳘कादश वशा᳘ अनूब᳘न्ध्या आ᳘लभते मैत्रावरुणी᳘र्वैश्वदेवी᳘र्बार्हस्पत्या᳘ एता᳘सां देव् अ᳘तानामा᳘प्त्यै तद्य᳘द्बार्हस्पत्या अ᳘न्त्या भ᳘वन्ति ब्र᳘ह्म वै बृ᳘हस्प᳘तिस्त᳘दु ब्र᳘ह्मण्येवा᳘न्ततः प्र᳘तितिष्ठति॥  
अ᳘थ वदे᳘कादश भ᳘वन्ति॥  
ए᳘कादशाक्षरा त्रिष्टुब्व᳘ज्रस्त्रिष्टु᳘ब्वीर्यं᳘ त्रिष्टुब्व᳘ज्रेणैवै᳘त᳘द्वीर्ये᳘ण य᳘जमानो मध्यतः᳘ पाप्मा᳘नम᳘पहते त्रैधातव्यु᳘दवसानी᳘यासा᳘वेव ब᳘न्धुः॥  
अथा᳘तो द᳘क्षिणानाम्॥  
म᳘ध्यम् प्र᳘ति राष्ट्र᳘स्य य᳘दन्यद्भू᳘मेश्च ब्राह्मण᳘स्य च वित्तात्स᳘त्पुरुषम् प्रा᳘ची दिग्घो᳘र्तुद᳘क्षिणा ब्रह्म᳘णः प्रती᳘च्यध्वर्योरु᳘दीच्युद्गातुस्तदेव हो᳘तृका अन्वा᳘भक्ताः॥  
अ᳘थ य᳘दि ब्राह्मणो य᳘जेत्॥  
सर्ववेदसं᳘ दद्यात्स᳘र्वम् वै᳘ ब्राह्मणः स᳘र्वं सर्ववेदसं स᳘र्वम् पुरुषमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
अ᳘थात्म᳘न्नग्नी᳘ समारो᳘ह्य॥  
उत्तरनारायणे᳘नादित्य᳘मुदस्थाया᳘नपेक्षमाणो᳘ऽरण्यमभिप्रे᳘यात्त᳘देव᳘ मनुष्ये᳘भ्यस्तिरो᳘ भवति य᳘द्यु ग्रा᳘मे वि᳘वत्सेदर᳘ण्योरग्नी᳘ समारो᳘ह्योत्तरनारायणे᳘नैवा᳘दित्य᳘मुपस्था᳘य गृहे᳘षु प्रत्य᳘वस्येद᳘थ ता᳘न्यज्ञक्रतूना᳘हरेत या᳘नभ्याप्नुयात्स वा᳘ एष न स᳘र्वस्मा अनुवक्त᳘व्यः स᳘र्वं हि᳘ पुरुषमेधो नेत्स᳘र्वस्माऽइव स᳘र्वम् ब्र᳘वाणी᳘ति यो न्वे᳘व᳘ ज्ञातस्त᳘स्मै ब्रूयाद᳘थ यो᳘ऽनूचानो᳘ऽथ यो᳘ऽस्य प्रियः स्यान्नैत्त्वे᳘व स᳘र्वस्मा इव॥  
