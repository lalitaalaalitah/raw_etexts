
प्रजा᳘पतिरकामयत॥  
स᳘र्वान्का᳘मानाप्नुयां स᳘र्वा व्य᳘ष्टीर्व्य᳘श्नुवीये᳘ति स᳘ एत᳘मश्वमेधं᳘ त्रिरात्रं᳘ यज्ञक्रतु᳘मपश्यत्तमा᳘हरत्ते᳘नायजत ते᳘नेष्ट्वा स᳘र्वान्का᳘मानाप्नोत्स᳘र्वा व्य᳘ष्टीर्व्या᳘श्नुत स᳘र्वान्ह वै का᳘मानाप्नोति स᳘र्वा व्य᳘ष्टीर्व्य᳘श्नुते यो᳘ऽश्वमेधे᳘न य᳘जते॥  
त᳘दाहुः॥  
क᳘स्मिन्नृता᳘वभ्यारम्भ इ᳘ति ग्रीष्मे᳘ऽभ्या᳘रभेते᳘त्यु है᳘क आहुर्ग्रीष्मो वै᳘ क्षत्रि᳘यस्यर्तुः᳘ क्षत्रिययज्ञ᳘ उ वा᳘ एष य᳘दश्वमेध इ᳘ति॥  
तद्वै᳘ वसन्त᳘ एवा᳘भ्या᳘रभेत॥  
वसन्तो वै᳘ ब्रह्मण᳘स्यर्तुर्य᳘ उ वै क᳘श्च य᳘जते ब्राह्मणीभू᳘येवैव᳘ यजते त᳘स्माद्वसन्त᳘ एवा᳘भ्या᳘रभेत॥  
सा या᳘सौ᳘ फाल्गुनी᳘ पौर्णमासी भ᳘वति॥  
त᳘स्यै पुर᳘स्तात्षडहे᳘ वा सप्ताहे᳘ वर्त्वि᳘ज उपसमा᳘यन्त्यध्वर्यु᳘श्च हो᳘ता च ब्रह्मा᳘ चोद्गाता᳘ चैतान्वा᳘ अ᳘न्वन्य᳘ ऋत्वि᳘जः॥  
ते᳘भ्योऽध्वर्यु᳘श्चातुष्प्राश्य᳘म् ब्रह्मौदनं नि᳘र्वपति॥  
त᳘स्योक्तम् ब्रा᳘ह्मणं चतु᳘रः पात्रां᳘श्चतुरोऽञ्जलीं᳘श्चतु᳘रः प्र᳘सृतान्द्वा᳘दशविधं द्वा᳘दश मा᳘साः संवत्सरः स᳘र्वं संवत्सरः स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
त᳘मेते᳘ चत्वा᳘र ऋत्वि᳘जः प्रा᳘श्नन्ति॥  
ते᳘षामुक्तम् ब्रा᳘ह्मणं ते᳘भ्यश्चत्वा᳘रि सह᳘स्राणि ददाति स᳘र्वं वै᳘ सह᳘स्रं स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्यै चत्वा᳘रि च सुव᳘र्णानि शत᳘मानानि हि᳘रण्यानि त᳘स्यो एवो᳘क्तम्॥  
अ᳘थास्मा अध्वर्यु᳘र्निष्क᳘म् प्रतिमुञ्च᳘न्वाचयति॥  
ते᳘जोऽसि शुक्र᳘ममृ᳘तमि᳘ति ते᳘जो वै᳘ शुक्र᳘ममृ᳘तं हि᳘रण्यं ते᳘ज एवा᳘स्मिञ्छुक्र᳘ममृ᳘तं दधात्यायुष्पा आ᳘युर्मे पाहीत्या᳘युरेवा᳘स्मिन्दधात्य᳘थैनमाह वा᳘चं यछे᳘ति वाग्वै᳘ यज्ञो᳘ यज्ञ᳘स्यैवा᳘भ्यारम्भा᳘य॥  
च᳘तस्रो जाया उ᳘पकॢप्ता भवन्ति॥  
म᳘हिषी वा᳘वाता प᳘रिवृक्ता पालागली स᳘र्वा निष्किन्यो᳘ऽलङ्कृता मिथुन᳘स्यैव᳘ सर्वत्वा᳘य ता᳘भिः सहा᳘ग्न्यगारम् प्र᳘पद्यते पू᳘र्वया द्वारा य᳘जमानो द᳘क्षिणया प᳘त्न्यः॥  
सायमाहुत्यां᳘ हुतायाम्॥  
जघ᳘नेन गा᳘र्हपत्यमु᳘दङ्वा᳘वातया सह सं᳘विशति त᳘देवापी᳘तराः सं᳘विशन्ति सोऽन्तरो᳘रू अ᳘संवर्तमानः शेतेऽने᳘न त᳘पसा स्वस्ति᳘ संवत्सर᳘स्योदृ᳘चं स᳘मश्नवा इ᳘ति॥  
प्रातराहुत्यां᳘ हुता᳘यां॥  
अध्वर्युः᳘ पूर्णाहुतिं᳘ जुहोति स᳘र्वं वै᳘ पूर्णं स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्यै त᳘स्यां व᳘रेण वा᳘चं वि᳘सृजते व᳘रं ददामि ब्रह्म᳘ण इ᳘ति स᳘र्वं वै व᳘रः स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
अ᳘थ यो᳘ऽस्य निष्कः प्र᳘तिमुक्तो भ᳘वति॥  
त᳘मध्वर्य᳘वे ददात्यध्वर्य᳘वे द᳘ददमृ᳘तमा᳘युरात्म᳘न्धत्तेऽमृ᳘तं ह्या᳘युर्हि᳘रण्यम्॥  
अ᳘थाग्नेयीमि᳘ष्टिं नि᳘र्वपति॥  
पथ᳘श्च का᳘माय यज्ञमुख᳘स्य चा᳘छम्बट्काराया᳘थो अग्नि᳘मुखा उ वै स᳘र्वा देव᳘ताः स᳘र्वे का᳘मा अश्वमेधे᳘ मुखतः स᳘र्वान्देवा᳘न्प्रीत्वा स᳘र्वान्का᳘मानाप्नवानी᳘ति॥  
त᳘स्यै प᳘ञ्चदश सामिधेन्यो᳘ भवन्ति॥  
पञ्चदशो वै व᳘ज्रो वीर्यं᳘ व᳘ज्रो व᳘ज्रेणैवै᳘त᳘द्वीर्ये᳘ण य᳘जमानः पुर᳘स्तात्पाप्मा᳘नम᳘पहते वा᳘र्त्रघ्नावा᳘ज्यभागौ पाप्मा वै᳘ वृत्रः᳘ पाप्मनो᳘ऽपहत्या अग्नि᳘र्मूर्धा᳘ दिवः᳘ ककुद्भु᳘वो यज्ञ᳘स्य र᳘जसश्च नेते᳘त्युपांशु᳘ हवि᳘षो याज्यानुवाक्ये᳘ मूर्धन्व᳘त्यन्या भ᳘वति स᳘द्वत्यन्यै᳘ष वै᳘ मूर्धा य᳘ एष त᳘पत्येत᳘स्यैवा᳘वरुद्ध्या अ᳘थ यत्स᳘द्वती स᳘देवा᳘वरुन्द्धे॥  
विरा᳘जौ संयाज्ये᳘ सर्वदेव᳘त्यं वा᳘ एतच्छ᳘न्दो य᳘द्विराट् स᳘र्वे का᳘मा अश्वमेधे स᳘र्वान्देवा᳘न्प्रीत्वा स᳘र्वान्का᳘मानाप्नवानी᳘ति हि᳘रण्यं द᳘क्षिणा सुव᳘र्णं शत᳘मानं त᳘स्योक्तम् ब्रा᳘ह्मणम्॥  
अ᳘थ पौष्णीं नि᳘र्वपति॥  
पूषा वै᳘ पथीनाम᳘धिपतिर᳘श्वायैवै᳘त᳘त्स्वस्त्य᳘यनं करोत्य᳘थो इयं वै᳘ पू᳘षेमा᳘मेवा᳘स्मा एत᳘द्गोप्त्रीं᳘ करोति त᳘स्य हि ना᳘र्तिर᳘स्ति न᳘ ह्वला य᳘मियम᳘ध्वन्गोपाय᳘तीमा᳘मेवा᳘स्मा एत᳘द्गोप्त्रीं᳘ करोति॥  
त᳘स्यै सप्त᳘दश सामिधेन्यो᳘ भवन्ति॥  
सप्तदशो वै᳘ प्रजा᳘पतिः प्रजा᳘पतिरश्वमेधो᳘ऽश्वमेध᳘स्यैवा᳘प्त्यै वृ᳘धन्वन्तावा᳘ज्यभागौ य᳘जमानस्यैव वृ᳘द्ध्यै पू᳘षंस्तव व्रते वय᳘म् पथ᳘स्पथः प᳘रिपतिं वचस्ये᳘त्युपांशु᳘ हवि᳘षो याज्यानुवाक्ये᳘ व्रत᳘वत्यन्या भ᳘वति प᳘थन्वत्यन्या᳘ वीर्यं᳘ वै᳘ व्रतं᳘ वीर्य᳘स्या᳘प्त्यै वीर्य᳘स्या᳘वरुद्ध्या अ᳘थ यत्प᳘थन्वत्य᳘श्वायैवै᳘त᳘त्स्वस्त्य᳘यनं करोत्यनुष्टु᳘भौ संयाज्ये᳘ वाग्वा᳘ अनुष्टुब्वाग्वै᳘ प्रजा᳘पतिः प्रजा᳘पतिरश्वमेधो᳘ऽश्वमेध᳘स्यैवा᳘प्त्यै वासःशतं द᳘क्षिणा रूपं वा᳘ एतत्पु᳘रुषस्य यद्वा᳘सस्त᳘स्माद्य᳘मेव कं᳘ च सुवा᳘ससमाहुः को न्व᳘यमि᳘ति रूप᳘समृद्धो हि भ᳘वति रूपे᳘णैवै᳘नं स᳘मर्धयति शत᳘म् भवति शता᳘युर्वै पु᳘रुषः शते᳘न्द्रिय आ᳘युरेवे᳘न्द्रियं᳘ वीर्य᳘मात्म᳘न्धत्ते॥  
एत᳘स्यां ताय᳘मानायाम्॥  
अ᳘श्वं निक्त्वो᳘दा᳘नयन्ति य᳘स्मिन्त्स᳘र्वाणि रूपा᳘णि भवन्ति यो᳘ वा जव᳘समृद्धः सह᳘स्रार्हम् पूर्व्यं यो द᳘क्षिणायां धुर्य᳘प्रतिधुरः᳘॥  
तद्य᳘त्सर्व᳘रूपो भ᳘वति॥  
स᳘र्वं वै᳘ रूपं स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्या अ᳘थ य᳘ज्जव᳘समृद्धो वीर्यं᳘ वै᳘ जवो᳘ वीर्यस्या᳘प्त्यै वीर्य᳘स्या᳘वरुद्ध्या अ᳘थ य᳘त्सह᳘स्रार्हः स᳘र्वं वै᳘ सह᳘स्रं स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्या अ᳘थ य᳘त्पूर्व्य᳘ एष वा अ᳘परिमितं वीर्य᳘मभिव᳘र्धते य᳘त्पूर्व्यो᳘ऽपरिमितस्यैव᳘ वीर्य᳘स्या᳘वरुद्ध्या अ᳘थ यद्द᳘क्षिणायां धुर्य᳘पर्तिधुर᳘ एष वा᳘ एष य᳘ एष त᳘पति न वा᳘ एतं क᳘श्चन᳘ प्रतिप्रति᳘रेत᳘स्यैवा᳘वरुद्ध्यै॥  
त᳘दु होवाच भाल्लबेयो᳘॥  
द्वि᳘रूप एवै᳘षो᳘ऽश्वः स्यात्कृष्ण᳘सारङ्गः प्रजा᳘पतेर्वा᳘ एषो᳘ऽक्ष्णः स᳘मभवद्द्वि᳘रूपं वा᳘ इदं च᳘क्षुः शुक्लं᳘ चैव᳘ कृष्णं᳘ च त᳘देनं स्वे᳘न रूपे᳘ण स᳘मर्धयती᳘ति॥  
अ᳘थ होवाच सा᳘त्ययज्ञिः॥  
त्रि᳘रूप एवै᳘षो᳘ऽश्वः स्यात्त᳘स्य कृष्णः᳘ पूर्वार्धः᳘ शुक्लो᳘ऽपरार्धः कृ᳘त्तिकाञ्जिः पुर᳘स्तात्तद्य᳘त्कृष्णः᳘ पूर्वार्धो भ᳘वति य᳘देवे᳘दं᳘ कृष्ण᳘मक्ष्णस्त᳘दस्य तद᳘थ य᳘छुक्लो᳘ऽपरार्धो य᳘देवे᳘दं᳘ शुक्ल᳘मक्ष्णस्त᳘दस्य तद᳘थ यत्कृ᳘त्तिकाञ्जिः पुर᳘स्तात्सा᳘ कनी᳘नका स᳘ एव᳘ रूप᳘समृद्धोऽतो यतमो᳘ऽस्योपक᳘ल्पेत बहुरूपो᳘ वा द्वि᳘रूपो वा त्रि᳘रूपो वा कृ᳘त्तिकाञ्जिस्तमा᳘लभेत जवे᳘न त्वे᳘व स᳘मृद्धः स्यात्॥  
त᳘स्यैते᳘ पुर᳘स्ताद्रक्षिता᳘र उ᳘पकॢप्ता भवन्ति॥  
राजपुत्राः᳘ कवचि᳘नः शतं᳘ राजन्या᳘ निषङ्गि᳘णः शतं᳘ सूतग्रामण्या᳘म् पुत्रा᳘ इषुपर्षि᳘णः शतं᳘ क्षात्त्रसङ्ग्रहीतॄणा᳘म् पुत्रा᳘ दण्डि᳘नः शत᳘मश्वशतं नि᳘रष्टं निर᳘मणं य᳘स्मिन्नेनमपिसृ᳘ज्य र᳘क्षन्ति॥  
अ᳘थ सावित्रीमि᳘ष्टिं नि᳘र्वपति॥  
सवित्रे᳘ प्रसवित्रे द्वा᳘दशकपालम् पुरोडा᳘शं सविता वै᳘ प्रसविता᳘ सविता᳘ म इमं᳘ यज्ञम् प्र᳘सुवादिति॥  
त᳘स्यै प᳘ञ्चदश सामिधेन्यो᳘ भवन्ति॥  
वा᳘र्त्रघ्नावा᳘ज्यभागौ य᳘ इमा वि᳘श्वा जातान्या᳘ देवो᳘ यातु सविता᳘ सुर᳘त्न इ᳘त्युपांशु᳘ हवि᳘षो याज्यानुवाक्ये᳘ विरा᳘जौ संयाज्ये᳘ हि᳘रण्यं द᳘क्षिणा सुव᳘र्णं शत᳘मानं त᳘स्योक्तम् ब्रा᳘ह्मणम्॥  
त᳘स्यै प्रयाजे᳘षु ताय᳘मानेषु॥  
ब्राह्मणो᳘ वीणागाथी᳘ दक्षिणत उ᳘त्तरमन्द्रामुदाघ्नं᳘स्तिस्रः᳘ स्वयंस᳘म्भृता गा᳘था गायती᳘त्ययजते᳘त्यददादि᳘ति त᳘स्योक्तम् ब्रा᳘ह्मणम्॥  
अ᳘थ द्विती᳘यां नि᳘र्वपति॥  
सवित्र᳘ आसवित्रे द्वा᳘दशकपालम् पुरोडा᳘शं सविता वा᳘ आसविता᳘ सविता᳘ म इमं᳘ यज्ञमा᳘सुवादि᳘ति॥  
त᳘स्यै सप्त᳘दश सामिधेन्यो᳘ भवन्ति॥  
स᳘द्वन्तावा᳘ज्यभागौ स᳘देवा᳘वरुन्द्धे वि᳘श्वानि देव सवितः स᳘ घा नो देवः᳘ सविता᳘ सहावे᳘त्युपांशु᳘ हवि᳘षो याज्यानुवाक्ये᳘ अनुष्टु᳘भौ संयाज्ये᳘ रजतं हि᳘रण्यं द᳘क्षिणा नानारूप᳘ताया अ᳘थो उत्क्रमाया᳘नपक्रमाय शत᳘मानम् भवति शता᳘युर्वै पु᳘रुषः शते᳘न्द्रिय आ᳘युरेवे᳘न्द्रियं᳘ वीर्य᳘मात्म᳘न्धत्ते॥  
त᳘स्यै प्रयाजे᳘षु ताय᳘मानेषु॥  
ब्राह्मणो᳘ वीणागाथी᳘ दक्षिणत उ᳘त्तरमन्द्रामुदाघ्नं᳘स्तिस्रः᳘ स्वयंस᳘म्भृता गा᳘था गायती᳘त्ययजते᳘त्यददादि᳘ति त᳘स्योक्तम् ब्रा᳘ह्मणम्॥  
अ᳘थ तृती᳘यां नि᳘र्वपति॥  
सवित्रे᳘ सत्य᳘प्रसवाय द्वा᳘दशकपालम् पुरोडा᳘शमेष ह वै᳘ सत्यः᳘ प्रसवो यः᳘ सवितुः᳘ सत्ये᳘न मे प्रसवे᳘नेमं᳘ यज्ञम् प्र᳘सुवादि᳘ति॥  
त᳘स्यै सप्त᳘दशैव᳘ सामिधेन्यो᳘ भवन्ति॥  
रयिम᳘न्तावा᳘ज्यभागौ वीर्यं᳘ वै᳘ रयि᳘वीर्य᳘स्या᳘प्त्यै वीर्य᳘स्या᳘वरुद्ध्या आ᳘ विश्व᳘देवं स᳘त्पतिं न᳘ प्रमि᳘ये सवितुर्दै᳘व्यस्य तदि᳘त्युपांशु᳘ हवि᳘षो याज्यानुवाक्ये᳘ नि᳘त्ये संयाज्ये᳘ ने᳘द्यज्ञपथाद᳘यानी᳘ति कॢप्त᳘ एव᳘ यज्ञे᳘ऽन्ततः प्र᳘तितिष्ठति त्रिष्टु᳘भौ भवत इ᳘न्द्रे वै᳘ वीर्यं᳘ त्रिष्टु᳘बिन्द्रिय᳘स्यैव᳘ वीर्य᳘स्या᳘वरुद्ध्यै हि᳘रण्यं द᳘क्षिणा सुव᳘र्णं शत᳘मानं त᳘स्योक्तम् ब्रा᳘ह्मणम्॥  
त᳘स्यै प्रयाजे᳘षु ताय᳘मानेषु॥  
ब्राह्मणो᳘ वीणानेव᳘ रुद्रा᳘दन्त᳘र्दधाति त᳘स्माद्य᳘त्रैषा᳘श्वमेध आ᳘हुतिर्हूय᳘ते न त᳘त्र रुद्रः᳘ पशू᳘नभि᳘मन्यते॥  
एत᳘स्यां सं᳘स्थितायाम्॥  
उपोत्था᳘याध्वर्यु᳘श्च य᳘जमानश्चा᳘श्वस्य द᳘क्षिणे क᳘र्ण आ᳘जपतो विभू᳘र्मात्रा᳘ प्रभूः᳘ पित्रे᳘ति त᳘स्योक्तम् ब्रा᳘ह्मणम᳘थैनमु᳘दञ्चम् प्रा᳘ञ्चम् प्र᳘सृजत एषा᳘ होभ᳘येषां देवमनुष्या᳘णां दिग्यदु᳘दीची प्रा᳘ची स्वा᳘यामेवै᳘नं त᳘द्दिषि᳘ धत्तो न वै स्व᳘ आय᳘तने प्र᳘तिष्ठितो रिष्यत्य᳘रिष्ट्यै॥  
स᳘ आह दे᳘वा आशापालाः॥  
एतं᳘ देवेभ्यो᳘ऽश्वम् मे᳘धाय प्रो᳘क्षितं रक्षते᳘त्युक्ता᳘ मानुषा आशापाला अथैते दै᳘वा आप्याः᳘ साध्या᳘ अन्वाध्या᳘ मरु᳘तस्त᳘मेत᳘ उभ᳘ये देवमनुष्याः᳘ संविदाना अ᳘प्रत्यावर्तयन्तः संवत्सरं᳘ रक्षन्ति तद्यं न᳘ प्रत्यावर्त᳘यन्त्येष वा᳘ एष त᳘पति क᳘ उ ह्ये᳘तम᳘र्हति प्रत्या !वयितुं यद्ये᳘नम् प्रत्यावर्त᳘येयुः प᳘रागेवे᳘दं स᳘र्वं स्यात्त᳘स्माद᳘प्रत्यावर्तयन्तो रक्षन्ति॥  
स᳘ आहा᳘शापालाः॥  
ये वा᳘ एत᳘स्योदृ᳘चं गमिष्य᳘न्ति राष्ट्रं ते᳘ भविष्यन्ति रा᳘जानो भविष्यन्त्यभिषेचनी᳘या अ᳘थ य᳘ एत᳘स्योदृ᳘चं न᳘ गमिष्यन्त्य᳘राष्ट्रं ते᳘ भविष्यन्त्य᳘राजानो भविष्यन्ति राजन्या᳘ वि᳘शोऽनभिषेचनी᳘यास्त᳘स्मान्मा प्र᳘मदत स्ना᳘त्वाच्चैवै᳘नमुदका᳘न्निरुन्धीध्वं व᳘डवाभ्यश्च ते य᳘द्यद्ब्राह्मणजात᳘मुपनिग᳘च्छेत त᳘त्तत्पृछेत ब्रा᳘ह्मणाः कि᳘यद्यूय᳘मश्वमेध᳘स्य वित्थे᳘ति ते ये न᳘ विद्यु᳘र्जिनीया᳘त तान्त्स᳘र्वं वा᳘ अश्वमेधः स᳘र्वस्यैष न वेद यो᳘ ब्राह्मणः स᳘न्नश्वमेध᳘स्य न वे᳘द सो᳘ऽब्राह्मणो ज्ये᳘य एव स पा᳘नं करवाथ खादं नि᳘वपाथा᳘थ यत्किं᳘ च जनपदे᳘ कृतान्नं स᳘र्वं वस्त᳘त्सुतं ते᳘षां रथकारकुल᳘ एव᳘ वो वसतिस्तद्ध्य᳘श्वस्याय᳘तनमि᳘ति॥  
प्रमुच्या᳘श्वं द᳘क्षिणेन वे᳘दिं॥  
हिरण्म᳘यं कशिपू᳘पस्तृणाति त᳘स्मिन्होतो᳘पविशति द᳘क्षिणेन हो᳘तारं हिरण्म᳘ये कूर्चे य᳘जमानो दक्षिणतो᳘ ब्रह्मा᳘ चोद्गाता᳘ च हिरण्म᳘य्योः कशिपु᳘नोः पुर᳘स्तात्प्रत्य᳘ङ्ङध्वर्यु᳘र्हिरण्म᳘ये वा कूर्चे᳘ हिरण्म᳘ये वा फ᳘लके॥  
समु᳘पविष्टेष्वध्वर्युः᳘ सम्प्रे᳘ष्यति॥  
हो᳘तर्भूतान्या᳘चक्ष्व भूते᳘ष्विमं य᳘जमानम᳘ध्यूहे᳘ति सम्प्रै᳘षितो हो᳘ताध्वर्युमा᳘मन्त्रयते पा᳘रिप्लवमाख्या᳘नमाख्यास्यन्न᳘ध्वर्यवि᳘ति हवै᳘ होतरि᳘त्यध्वर्युः᳘॥  
म᳘नुर्वैवस्वतो राजे᳘त्याह॥  
त᳘स्य मनुष्या᳘ वि᳘शस्त᳘ इम᳘ आसत इत्य᳘श्रोत्रिया गृहमेधि᳘न उपसमे᳘ता भवन्ति तानु᳘पदि=\अत्यृचो वे᳘दः सो᳘ऽयमि᳘त्यृचां᳘ सूक्तं᳘ व्या᳘चक्षाण इवा᳘नुद्रवेद्वीणागणगि᳘न उपसमे᳘ता भवन्ति ता᳘नध्वर्युः᳘ सम्प्रे᳘ष्यति वी᳘णागणगिन इ᳘त्याह पुराणै᳘रिमं य᳘जमानं रा᳘जभिः साधुकृ᳘द्भिः सं᳘गायते᳘ति तं ते त᳘था सं᳘गायन्ति तद्य᳘देनमेवं᳘ सङ्गा᳘यन्ति पुराणै᳘रेवै᳘नं तद्रा᳘जभिः साधुकृ᳘द्भिः स᳘लोकं कुर्वन्ति॥  
सम्प्रै᳘ष्याध्वर्युः᳘ प्रक्रमा᳘न्जुहोति॥  
अन्वाहार्यप᳘चने वा᳘श्वस्य वा पद᳘म् परिलि᳘ख्य यतर᳘थास्य त᳘त्रावृद्भ᳘वति पू᳘र्वा त्वे᳘व स्थि᳘तिः॥  
सावित्र्या᳘ एवे᳘ष्टेः॥  
पुर᳘स्तादनुद्रु᳘त्य सकृ᳘देव᳘ रूपा᳘ण्याहवनी᳘ये जुहोत्य᳘थ सायं धृ᳘तिषु हूय᳘मानासु राजन्यो᳘ वीणागाथी᳘ दक्षिणत उ᳘त्तरमन्द्रामुदाघ्नं᳘स्तिस्रः᳘ स्वयंसम्भृता गा᳘था गायती᳘त्ययुध्यते᳘त्यमुं᳘ सङ्ग्राम᳘मजयदि᳘ति त᳘स्योक्तम् ब्रा᳘ह्मणम्॥  
अ᳘थ श्वो᳘ भूते᳘ द्वितीये᳘ऽहन्॥  
एव᳘मेवै᳘ता᳘सु सावित्रीष्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युर्य᳘मो वैवस्वतो राजे᳘त्याह त᳘स्य पित᳘रो वि᳘शस्त᳘ इम᳘ आसत इ᳘ति स्थ᳘विरा उपसमे᳘ता भवन्ति तानु᳘पदिशति य᳘जूंषि वे᳘दः सो᳘ऽयमि᳘ति य᳘जुषा᳘मनुवाकं᳘ व्याच᳘क्षाण इवा᳘नुद्रवेदेव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थ तृतीये᳘ऽहन्॥  
एव᳘मेवै᳘तास्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युर्व᳘रुण आदित्यो राजे᳘त्याह त᳘स्य गन्धर्वा वि᳘शस्त᳘ इम᳘ आसत इ᳘ति यु᳘वानः शोभना᳘ उपसमे᳘ता भवन्ति तानु᳘पदिशत्य᳘थर्वाणो वे᳘दः सो᳘ऽयमित्य᳘थर्वणामे᳘कम् प᳘र्व व्याच᳘क्षाण इवा᳘नुद्रवेदेव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थ चतुर्थे᳘ऽहन्॥  
एव᳘मेवै᳘ता᳘स्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युः सो᳘मो वैष्णवो राजे᳘त्याह त᳘स्याप्सर᳘सो वि᳘शस्ता᳘ इमा᳘ आसत इ᳘ति युवत᳘यः शोभनाः᳘ उपसमे᳘ता भवन्ति ता उ᳘पदिशत्य᳘ङ्गिरसो वे᳘दः सो᳘ यमित्य᳘ङ्गिरसामे᳘कम् प᳘र्व व्याच᳘क्षाण इवा᳘नुद्रवेदेव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थ पञ्चमे᳘ऽहन्॥  
एव᳘मेवै᳘तास्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युर᳘र्बुदः काद्रवेयो राजे᳘त्याह त᳘स्य सर्पा वि᳘शस्त᳘ इम᳘ आसत इ᳘ति सर्पा᳘श्च सर्ववि᳘दश्चोपसमे᳘ता भवन्ति तानु᳘पदिशति सर्पविद्या वे᳘दः सो᳘ऽयमि᳘ति सर्पविद्या᳘या ए᳘कम् प᳘र्व व्याच᳘क्षाण इवा᳘नुद्रवेदेव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थ षष्ठे᳘ऽहन्॥  
एव᳘मेवै᳘तास्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युः कु᳘बेरो वैश्रवणो राजे᳘त्याह त᳘स्य र᳘क्षांसि वि᳘शस्ता᳘नीमा᳘न्यासत इ᳘ति से᳘लगाः पादकृ᳘त उपसमे᳘ता भवन्ति तानु᳘पदिशति देवजनविद्या वे᳘दः सो᳘ऽयमि᳘ति देवजनविद्या᳘या ए᳘कम् प᳘र्व व्याच᳘क्षाण इवा᳘नुद्रवेदेव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थ सप्तमे᳘ऽहन्॥  
एव᳘मेवै᳘तास्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युर᳘सितो धान्वो राजे᳘त्याह तस्या᳘सुरा वि᳘शस्त᳘ इम᳘ आसत इ᳘ति कुसीदि᳘न उपसमे᳘ता भवन्ति तानु᳘पदिशति माया वे᳘दः सो᳘ऽयमि᳘ति कां᳘चिन्मायां᳘ कुर्यादेवमेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थाष्टमे᳘ऽहन्॥  
एव᳘मेवै᳘तास्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युर्म᳘त्स्यः साम्मदो राजे᳘त्याह त᳘स्योदकेचरा वि᳘शस्त᳘ इम᳘ आसत इ᳘ति मत्स्या᳘श्च मत्स्यह᳘नश्चोपसमे᳘ता भवन्ति तानु᳘पदिशतीतिहासो वे᳘दः सो᳘ऽयमि᳘ति कं᳘चिदितिहासमा᳘चक्षीतैव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थ नवमे᳘ऽहन्॥  
एव᳘मेवै᳘तास्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युस्ता᳘र्क्ष्यो वैपश्यतो राजे᳘त्याह त᳘स्य व᳘यांसि वि᳘शस्ता᳘नीमा᳘न्यासत इ᳘ति व᳘यांसि च वायोविद्यिका᳘श्चोपसमे᳘ता भवन्ति तानु᳘पदिशति पुराणं वे᳘दः सो᳘ऽयमि᳘ति किं᳘चित्पुराणमा᳘चक्षीतैव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोति॥  
अ᳘थ दशमे᳘ऽहन्॥  
एव᳘मेवै᳘तास्वि᳘ष्टिषु सं᳘स्थितास्वेषै᳘वा᳘वृद᳘ध्वर्यवि᳘ति हवै᳘ होतरि᳘त्येवा᳘ध्वर्युर्ध᳘र्म इ᳘न्द्रो राजे᳘त्याह त᳘स्य देवा वि᳘शस्त᳘ इम᳘ आसत इ᳘ति श्रो᳘त्रिया अ᳘प्रतिग्राहका उपसमे᳘ता भवन्ति तानु᳘पदिशति सा᳘मानि वे᳘दः सो᳘ऽयमि᳘ति सा᳘म्नां दश᳘तम् ब्रूयादेव᳘मेवा᳘ध्वर्युः᳘ सम्प्रे᳘ष्यति न᳘ प्रक्रमा᳘न्जुहोती᳘ति॥  
एतत्पा᳘रिप्लवम्॥  
स᳘र्वाणि राज्यान्या᳘चष्टे स᳘र्वा वि᳘शः स᳘र्वान्वे᳘दान्त्स᳘र्वान्देवान्त्स᳘र्वाणि भूता᳘नि स᳘र्वेषां ह वै स᳘ एते᳘षां राज्या᳘नां सा᳘युज्यं सलोक᳘तामश्नुते स᳘र्वासां विशामै᳘श्वर्यमा᳘धिपत्यं गच्छति स᳘र्वान्वे᳘दान᳘वरुन्द्धे स᳘र्वान्देवा᳘न्प्रीत्वा स᳘र्वेषु भूते᳘ष्वन्ततः प्र᳘तितिष्ठति य᳘स्यैवंवि᳘देतद्धो᳘ता पा᳘रिप्लवमाख्या᳘नमाच᳘ष्टे यो᳘ वैत᳘देवं वे᳘दैत᳘देव᳘ समान᳘माख्या᳘नम् पु᳘नः पुनः संवत्सरम् प᳘रिप्लवते तद्यत्पु᳘नः पुनः परिप्ल᳘वते त᳘स्मात्पा᳘रिप्लवं ष᳘ट्त्रिंशतं दशाहाना᳘चष्टे ष᳘ट्त्रिंशदक्षरा बृहती बा᳘र्हताः पश᳘वो बृहत्यै᳘वा᳘स्मै पशून᳘वरुन्द्धे॥  
संवत्सरे᳘ पर्य᳘वेते दीक्षा᳘॥  
प्राजापत्य᳘मालभ्यो᳘त्सीदन्ती᳘ष्टयः पुरो᳘हितस्याग्नि᳘षु यजेते᳘त्यु है᳘क आहुः कि᳘मु दीक्षितो᳘ यजेत द्वा᳘दश दीक्षा द्वा᳘दशोपस᳘दस्तिस्रः᳘ सुत्यास्त᳘त्त्रिणव᳘मभिस᳘म्पद्यते व᳘ज्रो वै᳘ त्रिणवः᳘ क्षत्रम᳘श्वः क्षत्रं᳘ राजन्यो᳘ व᳘ज्रेण ख᳘लु वै᳘ क्षत्रं᳘ स्पृतं तद्व᳘ज्रेणैव᳘ क्षत्रं᳘ स्पृणोति॥  
दीक्षणी᳘यायां सं᳘स्थितायाम्॥  
सायं᳘ वाचि वि᳘सृष्टायां वीणागणगि᳘न उपसमे᳘ता भवन्ति ता᳘नध्वर्युः᳘ सम्प्रे᳘ष्यति वी᳘णागणगिन इ᳘त्याह देवै᳘रिमं य᳘जमानं सं᳘गायते᳘ति तं ते त᳘था सं᳘गायन्ति॥  
अ᳘हरहर्वाचि वि᳘सृष्टायाम्॥  
अग्नीषोमी᳘याणामन्ततः᳘ संस्था᳘याम् प᳘रिहृतासु व᳘सतीवरीषु तद्य᳘देनं देवैः᳘ सङ्गा᳘यन्ति देवै᳘रेवै᳘नं तत्स᳘लोकं कुर्वन्ति॥  
प्रजा᳘पतिना सुत्या᳘सु॥  
एव᳘मेवा᳘हरहः प᳘रिहृतास्वेव᳘ वसतीव᳘रीषूदवसानी᳘यायामन्ततः सं᳘स्थितायां तद्य᳘देनम् प्रजा᳘पतिना सङ्गा᳘यन्ति प्रजा᳘पतिनैवै᳘नम् त᳘दन्ततः स᳘लोकं कुर्वन्ति॥  
ए᳘कविंशतिर्यू᳘पाः॥  
स᳘र्व ए᳘कविंशत्यरत्नयो रा᳘ज्जुदालोऽग्निष्ठो भ᳘वति पै᳘तुदारवावभि᳘तः ष᳘ड्बैल्वास्त्र᳘य इत्थात्त्र᳘य इत्थात्ष᳘ट् खादिरास्त्र᳘य एवे᳘त्थात्त्र᳘य इत्थात्षट् पा᳘लाशास्त्र᳘य एवे᳘त्थात्त्र᳘य इत्था᳘त्॥  
तद्य᳘देत᳘ एवं यू᳘पा भ᳘वन्ति॥  
प्रजा᳘पतेः प्राणेषू᳘त्क्रान्तेषु श᳘रीरं श्व᳘यितुमध्रियत त᳘स्य यः᳘ श्लेष्मा᳘सीत्स᳘ सार्धं᳘ समवद्रु᳘त्य मध्यतो᳘ नस्त उ᳘दभिनत्स᳘ एष व᳘नस्प᳘तिरभवद्र᳘ज्जुदालस्त᳘स्मात्स᳘ श्लेष्मणाः᳘ श्लेष्म᳘णो हि᳘ सम᳘भवत्ते᳘नैवै᳘नं त᳘द्रूपे᳘ण स᳘मर्धयति तद्यत्सो᳘ऽग्निष्ठो भ᳘वति म᳘ध्यं वा᳘ एतद्यू᳘पानां य᳘दग्निष्ठो म᳘ध्यमेत᳘त्प्राणा᳘नां यन्ना᳘सिके स्व᳘ एवै᳘नं त᳘दाय᳘तने दधाति॥  
अ᳘थ य᳘दापोम᳘यं ते᳘ज आ᳘सीत्॥  
यो᳘ गन्धः स᳘ सार्धं᳘ समवद्रु᳘त्य चक्षुष्ट उ᳘दभिनत्स᳘ एष व᳘नस्प᳘तिरभवत्पो᳘तुदारुस्त᳘स्मात्स᳘ सुरभि᳘र्गन्धाद्धि᳘ सम᳘भवत्त᳘स्मादु ज्वलनस्ते᳘जसो हि᳘ सम᳘भवत्ते᳘नैवै᳘नं त᳘द्रूपे᳘ण स᳘मर्धयति तद्यत्ता᳘वभि᳘तोऽग्निष्ठम् भ᳘वतस्त᳘स्मादिमे᳘ अभि᳘तो ना᳘सिकां च᳘क्षुषी स्व᳘ एवै᳘नौ त᳘दाय᳘तने दधाति॥  
अ᳘थ यत्कु᳘न्तापमा᳘सीत्॥  
यो᳘ मज्जा स᳘ सार्धं᳘ समवद्रु᳘त्य श्रोत्रत उ᳘दभिनत्स᳘ एष व᳘नस्प᳘तिरभवद्बि᳘ल्वस्त᳘स्मात्त᳘स्यान्तरतः स᳘र्वमेव फ᳘लमाद्य᳘म् भवति त᳘स्मादु हारिद्र᳘ इव भवति हारिद्र᳘ इव हि मज्जा ते᳘नैवै᳘नं त᳘द्रूपे᳘ण स᳘मर्धयत्य᳘न्तरे पै᳘तुदारुवौ भ᳘वतो बा᳘ह्ये बैल्वा अ᳘न्तरे हि च᳘क्षुषी बा᳘ह्ये श्रो᳘त्रे स्व᳘ एवै᳘नांस्त᳘दाय᳘तने दधाति॥  
अ᳘स्थिभ्य एवा᳘स्य खदिरः स᳘मभवत्॥  
त᳘स्मात्स᳘ दारुणो᳘ बहुसारो᳘ दारुण᳘मिव ह्य᳘स्थि ते᳘नैवै᳘नं त᳘द्रूपे᳘ण स᳘मर्धयत्य᳘न्तरे बैल्वा भ᳘वन्ति बा᳘ह्ये खादिरा अ᳘न्तरे हि᳘ मज्जा᳘नो बा᳘ह्यान्य᳘स्थीनि स्व᳘ एवै᳘नांस्त᳘दाय᳘तने दधाति॥  
मांसे᳘भ्य एवा᳘स्य पलाशः स᳘मभवत्॥  
त᳘स्मात्स᳘ बहुरसो लो᳘हितरसो लो᳘हितमिव हि᳘ मांसं ते᳘नैवै᳘नं त᳘द्रूपे᳘ण स᳘मर्धयत्य᳘न्तरे खादिरा भ᳘वन्ति बा᳘ह्ये पा᳘लाश अ᳘न्तराणि ह्य᳘स्थीनि बा᳘ह्यानि मांसा᳘नि स्व᳘ एवै᳘नांस्त᳘दाय᳘तने दधाति॥  
अ᳘थ यदे᳘कविंशतिर्भ᳘वन्ति॥  
ए᳘कविंशत्यरत्नय एकविंशो वा᳘ एष त᳘पति द्वा᳘दश मा᳘साः प᳘ञ्चर्त᳘वस्त्र᳘य इमे᳘ लोका᳘ असा᳘वादित्य᳘ एकविंशः सो᳘ऽश्वमेध᳘ एष᳘ प्रजा᳘पतिरेव᳘मेत᳘म् प्रजा᳘पतिं यज्ञं᳘ कृत्स्नं᳘ संस्कृ᳘त्य त᳘स्मिन्ने᳘कविंशतिमग्नीषोमी᳘यान्पशूना᳘लभते ते᳘षां समानं कर्मे᳘त्येत᳘त्पूर्वेद्युः क᳘र्म॥  
