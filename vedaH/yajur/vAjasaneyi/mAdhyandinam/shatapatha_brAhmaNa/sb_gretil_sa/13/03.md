
प्रजा᳘पतेर᳘क्ष्यश्वयत्॥  
तत्प᳘रापतत्ततो᳘ऽश्वः स᳘मभवद्यद᳘श्वयत्तद᳘श्वस्याश्वत्वं त᳘द्देवा᳘ अश्वमेधे᳘नैव प्र᳘त्यदधुरेष᳘ ह वै᳘ प्रजा᳘पतिं स᳘र्वं करोति यो᳘ऽश्वमेधे᳘न य᳘जते स᳘र्व एव᳘ भवति स᳘र्वस्य वा᳘ एषा प्रा᳘यश्चित्तिः स᳘र्वस्य भेषजं स᳘र्वं वा᳘ एते᳘न पाप्मा᳘नं देवा᳘ अतरन्न᳘पि वा᳘ एते᳘न ब्रह्महत्या᳘मतरंस्त᳘रति स᳘र्वम् पाप्मा᳘नं त᳘रति ब्रह्महत्यां यो᳘ऽश्वमेधे᳘न य᳘जते॥  
उ᳘त्तरं वै त᳘त्प्रजा᳘पतेर᳘क्ष्यश्वयत्॥  
त᳘स्मादुत्तरतो᳘ऽश्वस्यावद्य᳘न्ति दक्षिणतो᳘ऽन्ये᳘षाम् पशूना᳘म्॥  
वैतसः क᳘टो भवति॥  
अप्सु᳘योनिर्वा अ᳘श्वोऽप्सुजा᳘ वेतसः स्व᳘यैवै᳘नं यो᳘न्या स᳘मर्धयति॥  
चतुष्टोम स्तो᳘मो भवति॥  
सरड्वा अ᳘श्वस्य सक्थ्या᳘बृहत्त᳘द्देवा᳘श्चतुष्टोमे᳘नैव स्तो᳘मेन प्र᳘त्यदधु᳘र्यच्चतुष्टोम स्तो᳘मो भ᳘वत्य᳘श्वस्यैव᳘ सर्वत्वा᳘य स᳘र्वस्तोमोऽतिरात्र᳘ उत्तमम᳘हर्भवति स᳘र्वं वै स᳘र्वस्तोमोऽतिरात्रः स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
परमे᳘ण वा᳘ एष स्तो᳘मेन जित्वा᳘॥  
चतुष्टोमे᳘न कृतेना᳘यानामु᳘त्तरे᳘ऽहन्नेकविंशे᳘ प्रतिष्ठा᳘याम् प्र᳘तितिष्ठत्येकविंशा᳘त्प्रतिष्ठा᳘या उ᳘त्तरम᳘हरृतू᳘नन्वा᳘रोहत्यृत᳘वो वै᳘ पृष्ठा᳘न्यृत᳘वः संवत्सर᳘ ऋतु᳘ष्वेव᳘ संवत्सरे प्र᳘तितिष्ठति॥  
श᳘क्वर्यः पृष्ठ᳘म् भवन्ति॥  
अन्य᳘दन्यच्छ᳘न्दोऽन्ये᳘ऽन्ये वा अ᳘त्र पश᳘व आ᳘लभ्यन्त उते᳘व ग्राम्या᳘ उते᳘वारण्या यछ᳘क्वर्यः पृष्ठम् भ᳘वन्त्य᳘श्वस्यैव᳘ सर्वत्वा᳘यान्ये᳘ पश᳘व आ᳘लभ्यन्तेऽन्ये᳘ऽन्ये हि स्तो᳘माः क्रिय᳘न्ते॥  
त᳘दाहुः॥  
नैते स᳘र्वे पश᳘वो य᳘दजाव᳘यश्चारण्या᳘श्चैते वै स᳘र्वे पश᳘वो य᳘द्गव्या इ᳘ति गव्या᳘ उत्तमे᳘ऽहन्ना᳘लभत एते वै स᳘र्वे पश᳘वो य᳘द्गव्याः स᳘र्वानेव᳘ पशूना᳘लभते वैश्वदेवा᳘ भवन्ति वैश्वदेवो वा अश्वो᳘ऽश्वस्यैव᳘ सर्वत्वा᳘य बहुरूपा᳘ भवन्ति त᳘स्माद्बहुरूपाः᳘ पश᳘वो ना᳘नारूपा भवन्ति त᳘स्मान्ना᳘नारूपाः पश᳘वः॥  
य᳘त्तिस्रो᳘ऽनुष्टु᳘भो भ᳘वन्ति॥  
त᳘स्माद᳘श्वस्त्रिभिस्ति᳘ष्ठंस्तिष्ठति यच्च᳘तस्रो गायत्र्य᳘स्तस्माद᳘श्वः स᳘र्वैः पद्भिः᳘ प्रतिद᳘धत्प᳘लायते परमं वा᳘ एतच्छ᳘न्दो य᳘दनुष्टु᳘प्परमो᳘ऽश्वः पशूना᳘म् परम᳘श्चतुष्टोम स्तो᳘मानाम् परमे᳘णैवै᳘नम् परम᳘तां गमयति॥  
श᳘क्वर्यः पृष्ठ᳘म् भवन्ति॥  
अन्य᳘दन्यच्छ᳘न्दोऽन्ये᳘ऽन्ये हि स्तो᳘माः क्रिय᳘न्ते यछ᳘क्वर्यः पृष्ठम् भ᳘वन्त्य᳘श्वस्यैव᳘ सर्वत्वा᳘य॥  
एकविंश᳘म् मध्यमम᳘हर्भवति॥  
असौ वा᳘ आदित्य᳘ एकविंशः सो᳘ ऽश्वमेधः स्वे᳘नैवै᳘नं स्तो᳘मेन स्वा᳘यां देव᳘तायाम् प्र᳘तिष्ठापयति॥  
वामदेव्य᳘म् मैत्रावरुणसाम᳘ भवति॥  
प्रजा᳘पतिर्वै᳘ वामदेव्य᳘म् प्राजापत्यो᳘ऽश्वः स्व᳘यैवै᳘नं देव᳘तया स᳘मर्धयति॥  
पार्थुरश्म᳘म् ब्रह्मसाम᳘ भवति॥  
रश्मि᳘ना वा अ᳘श्वो यत᳘ ईश्वरो वा अश्वो᳘ऽयतो᳘ऽधृतो᳘ प्रतिष्ठितः प᳘राम् पराव᳘तं ग᳘न्तोर्य᳘त्पार्थुरश्म᳘म् ब्रह्मसाम भ᳘वत्यश्वस्यैव धृ᳘त्यै॥  
सं᳘कृत्यछावाकसाम᳘ भवति॥  
उत्सन्नयज्ञ᳘ इव वा᳘ एष य᳘दश्वमेधः किं᳘ वा ह्ये᳘त᳘स्य क्रिय᳘ते किं᳘ वा न यत्सं᳘कृत्यछावाकसाम भ᳘वत्य᳘श्वस्यैव᳘ सर्वत्वा᳘य स᳘र्वस्तोमोऽतिरात्र᳘ उत्तमम᳘हर्भवति स᳘र्वं वै स᳘र्वस्तोमोऽतिरात्रः स᳘र्वमश्वमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
एकविंशो᳘ऽग्निर्भ᳘वति॥  
एकविंश स्तो᳘म ए᳘कविंशतिर्यू᳘पा य᳘था वा᳘ ऋषभा᳘ वा वृ᳘षाणो वा संस्फुरे᳘रन्नेव᳘मेते स्तो᳘माः स᳘मृछन्ते य᳘देकविंशास्तान्य᳘त्समर्प᳘येदा᳘र्तिमा᳘र्छेद्य᳘जमानो हन्ये᳘तास्य यज्ञः᳘॥  
द्वादश᳘ एवा᳘ग्निः᳘ स्यात्॥  
ए᳘कादश यू᳘पा य᳘द्द्वादशो᳘ऽग्निर्भ᳘वति द्वा᳘दश मा᳘साः संवत्सरः᳘ संवत्सर᳘मेव᳘ यज्ञ᳘माप्नोति यदे᳘कादश यू᳘पा विराड्वा᳘ एषा स᳘म्मीयते य᳘देकादशि᳘नी त᳘स्यै य᳘ एकादश स्त᳘न एवा᳘स्यै स᳘ दुह᳘ एवै᳘नां ते᳘न॥  
त᳘दाहुः॥  
य᳘द्द्वादशो᳘ऽग्निः स्यादे᳘कादश यू᳘पा य᳘था स्थू᳘रिणा याया᳘त्तादृक्तदि᳘त्येकविंश᳘ एवा᳘ग्निर्भ᳘वत्येकविंश स्तो᳘म ए᳘कविंशतिर्यू᳘पास्तद्य᳘था प्र᳘ष्टिभिर्याया᳘त्तादृक्त᳘त्॥  
शि᳘रो वा᳘ एत᳘द्यज्ञ᳘स्य य᳘देकविंशः᳘॥  
यो वा᳘ अश्वमेधे त्री᳘णि शीर्षा᳘णि वे᳘द शि᳘रो ह रा᳘ज्ञाम् भवत्येकविंशो᳘ऽग्निर्भ᳘वत्येकविंश स्तो᳘म ए᳘कविंशतिर्यू᳘पा एता᳘नि वा᳘ अश्वमेधे त्री᳘णि शीर्षा᳘णि ता᳘नि य᳘ एवं वे᳘द शि᳘रो ह रा᳘ज्ञाम् भवति यो वा᳘ अश्वमेधे᳘ तिस्रः᳘ ककु᳘दो वे᳘द ककु᳘द्ध रा᳘ज्ञाम् भवत्येकविंशो᳘ऽग्निर्भ᳘वत्येकविंश स्तो᳘म ए᳘कविंशतिर्यू᳘पा एता अश्वमेधे᳘ तिस्रः᳘ ककु᳘दस्ता य᳘ एवं वे᳘द ककु᳘द्ध रा᳘ज्ञाम् भवति॥  
स᳘र्वाभ्यो वै᳘ देव᳘ताभ्यो᳘ऽश्व आ᳘लभ्यते॥  
य᳘त्प्राजापत्यं᳘ कुर्याद्या᳘ देव᳘ता अ᳘पिभागास्ता᳘ भागधे᳘येन व्य᳘र्धयेछा᳘दं दद्भिर᳘वकां दन्तमूलैरित्या᳘ज्यमवदा᳘ना कृत्वा᳘ प्रत्याख्या᳘यं देव᳘ताभ्य आ᳘हुतीर्जुहोति या᳘ एव᳘ देव᳘ता अ᳘पिभागास्ता᳘ भागधे᳘येन स᳘मर्धयत्यरण्येऽनू᳘च्यान्हुत्वा᳘ द्यावापृथिव्या᳘मुत्तमामा᳘हुतिं जुहोति द्या᳘वापृथिव्योर्वै स᳘र्वा देव᳘ताः प्र᳘तिष्ठितास्ता᳘ एवै᳘त᳘त्प्रीणाति देवासुराः सं᳘यत्ता आसन्॥  
तेऽब्रुवन्॥  
अग्न᳘यः स्विष्टकृतो᳘ऽश्वस्य वय᳘मुद्धारमु᳘द्धरामहै तेना᳘सुरानभि᳘भविष्याम इ᳘ति ते लो᳘हितमु᳘दहरन्त भ्रातृव्याभिभूत्यै य᳘त्स्विष्टकृ᳘द्भ्यो लो᳘हितं जुहो᳘ति भ्रातृव्याभिभूत्यै भ᳘वत्यात्म᳘ना प᳘रास्य द्विषन्भ्रा᳘तृव्यो भवति य᳘ एवं वे᳘द॥  
गोमृगकण्ठे᳘न प्रथमामा᳘हुतिं जुहोति॥  
पश᳘वो वै᳘ गोमृगा᳘ रुद्रः᳘ स्विष्टकृ᳘त्पशू᳘नेव᳘ रुद्रा᳘दन्त᳘र्दधाति त᳘स्माद्य᳘त्रैषा᳘श्वमेध आ᳘हुतिर्हूय᳘ते न त᳘त्र रुद्रः᳘ पशू᳘नभि᳘मन्यते॥  
अश्वशफे᳘न द्विती᳘यामा᳘हुतिं जुहोति॥  
पश᳘वो वा ए᳘कशफा रुद्रः᳘ स्विष्टकृ᳘त्पशू᳘नेव᳘ रुद्रा᳘दन्त᳘र्दधाति त᳘स्माद्य᳘त्रैषा᳘श्वमेध आ᳘हुतिर्हूय᳘ते न त᳘त्र रुद्रः᳘ पशू᳘नभि᳘मन्यते॥  
अयस्म᳘येन चरु᳘णा तृती᳘यामा᳘हुतिं जुहोति॥  
आयस्यो᳘ वै᳘ प्रजा᳘ रुद्रः᳘ स्विष्टकृ᳘त्प्रजा᳘ एव᳘ रुद्रा᳘दन्त᳘र्दधाति त᳘स्माद्य᳘त्रैषा᳘श्वमेध आ᳘हुतिर्हूय᳘ते न त᳘त्र रुद्रः᳘ प्रजा᳘ अभि᳘मन्यते॥  
स᳘र्वेषु वै᳘ लोके᳘षु॥  
मृत्य᳘वोऽन्वा᳘यत्तास्ते᳘भ्यो यदा᳘हुतीर्न᳘ जुहुया᳘ल्लोके᳘-लोक एनम् मृत्यु᳘र्विन्देद्य᳘न्मृत्यु᳘भ्य आ᳘हुतीर्जुहो᳘ति लोके᳘-लोक एव᳘ मृत्युम᳘पजयति॥  
त᳘दाहुः॥  
य᳘दमु᳘ष्मै स्वा᳘हामु᳘ष्मै स्वाहे᳘ति जु᳘ह्वत्सञ्च᳘क्षीत ब᳘हुम् मृत्यु᳘ममि᳘त्रं कुर्वीत मृत्य᳘व आत्मा᳘नम᳘पिदध्यादि᳘ति मृत्य᳘वे स्वाहेत्ये᳘कस्मा एवै᳘कामा᳘हुतिं जुहोत्ये᳘को ह वा᳘ अमु᳘ष्मिंलोके᳘ मृत्यु᳘रशनायै᳘व त᳘मेवा᳘मु᳘ष्मिंलोके᳘ऽपजयति॥  
ब्रह्महत्या᳘यै स्वाहे᳘ति द्विती᳘यामा᳘हुतिं जुहोति॥  
अ᳘मृत्युर्ह वा᳘ अन्यो᳘ ब्रह्महत्या᳘यै मृत्यु᳘रेष᳘ ह वै᳘ साक्षा᳘न्मृत्युर्य᳘द्ब्रह्महत्या᳘ साक्षा᳘देव᳘ मृत्युम᳘पजयति॥  
एतां᳘ ह वै᳘ मुण्डिभ᳘ औदन्यः᳘॥  
ब्रह्महत्या᳘यै प्रा᳘यश्चित्तिं विदां᳘ चकार य᳘द्ब्रह्मैहत्या᳘या आ᳘हुतिं जुहो᳘ति मृत्यु᳘मेवा᳘हुत्या तर्पयित्वा᳘ परिपा᳘णं कृत्वा᳘ ब्रह्मघ्ने᳘ भेषजं᳘ करोति त᳘स्माद्य᳘स्यैषा᳘श्वमेध आ᳘हुतिर्हूयते᳘ऽपि यो᳘ऽस्यापरी᳘षु प्रजा᳘याम् ब्राह्मैणं ह᳘न्ति त᳘स्मै भेषजं᳘ करोति॥  
अ᳘श्वस्य वा आ᳘लब्धस्य॥  
मे᳘ध उ᳘दक्रामत्त᳘दश्वस्तोमी᳘यमभवद्य᳘दश्वस्तोमी᳘यं जुहोत्य᳘श्वमेव मे᳘धसा स᳘मर्धयति॥  
आ᳘ज्येन जुहोति॥  
मे᳘धो वा आ᳘ज्यम् मे᳘धोऽश्वस्तोमी᳘यम् मे᳘धसैवा᳘स्मिंस्तन्मे᳘धो दधात्या᳘ज्येन जुहोत्येतद्वै᳘ देवा᳘नाम् प्रियं धा᳘म यदा᳘ज्यम् प्रिये᳘णैवै᳘नान्धा᳘म्ना स᳘मर्धयति॥  
अश्वस्तोमी᳘यं हुत्वा द्वि᳘पदा जुहोति॥  
अ᳘श्वो वा᳘ अश्वस्तोमी᳘यम् पु᳘रुषो द्वि᳘पदा द्विपाद्वै पु᳘रुषो द्वि᳘प्रतिष्ठस्त᳘देनम् प्रतिष्ठ᳘या स᳘मर्धयति॥  
त᳘दाहुः॥  
अश्वस्तोमी᳘यम् पू᳘र्वं होतव्यां३ द्विप᳘दा३ इ᳘ति पश᳘वो वा᳘ अश्वस्तोमी᳘यम् पु᳘रुषो द्वि᳘पदा य᳘दश्वस्तोमी᳘यं हुत्वा द्वि᳘पदा जुहो᳘ति त᳘स्मात्पु᳘रुष उप᳘रिष्टात्पशूनधितिष्ठति॥  
षो᳘डशाश्वस्तोमी᳘या जुहोति॥  
षो᳘डशकला वै᳘ पश᳘वः सा᳘ पशूनाम् मा᳘त्रा पशू᳘नेन मा᳘त्रया स᳘मर्धयति यत्क᳘नीयसीर्वा भू᳘यसीर्वा जुहुया᳘त्पशून्मा᳘त्रया व्य᳘र्धयेत्षो᳘डश जुहोति षो᳘डशकला वै᳘ पश᳘वः सा᳘ पशूनाम् मा᳘त्रा पशू᳘नेव मा᳘त्रया स᳘मर्धयति ना᳘न्या᳘मुत्तमामा᳘हुतिं जुहोति य᳘दन्या᳘मुत्तमामा᳘हुतिं जुहुया᳘त्प्रतिष्ठा᳘यै च्यवेत द्वि᳘पदा उत्तमा᳘ जुहोति प्रतिष्ठा वै द्वि᳘पदाः प्र᳘त्येव᳘ तिष्ठति जुम्बका᳘य स्वाहे᳘त्यवभृथ᳘ उत्तमामा᳘हुतिं जुहोति व᳘रुणो वै᳘ जुम्बकः᳘ साक्षा᳘देव व᳘रुणम᳘वयजते शुक्ल᳘स्य खलते᳘र्विक्लिधस्य पिङ्गाक्ष᳘स्य मूर्ध᳘नि जुहोत्येतद्वै व᳘रुणस्य रूपं᳘ रूपे᳘णैव व᳘रुणम᳘वयजते॥  
द्वा᳘दश ब्रह्मौदना᳘नुत्था᳘य नि᳘र्वपति॥  
द्वादश᳘भिर्वे᳘ष्टिभिर्यजते त᳘दाहुर्यज्ञ᳘स्य वा᳘ एत᳘द्रूपं यदि᳘ष्टयो यदि᳘ष्टिभिर्य᳘जेतोपना᳘मुक एनं यज्ञः᳘ स्यात्पा᳘पीयांस्तु᳘ स्याद्यात᳘यामानि वा᳘ एत᳘दीजान᳘स्य छ᳘न्दांसि भवन्ति ता᳘नि कि᳘मेता᳘वदाशु प्र᳘युञ्जीत स᳘र्वा वै सं᳘स्थिते यज्ञे वा᳘गाप्यते सा᳘त्राप्ता यात᳘याम्नी भवति क्रूरी᳘कृतेव हि भ᳘वत्य᳘रुष्कृता वाग्वै᳘ यज्ञस्त᳘स्मान्न प्र᳘युञ्जीते᳘ति॥  
द्वा᳘दशैव᳘ ब्रह्मौदना᳘नुत्था᳘य नि᳘र्वपेत्॥  
प्रजा᳘पतिर्वा᳘ ओदनः᳘ प्रजा᳘पतिः संवत्सरः᳘ प्रजा᳘पतिर्यज्ञः᳘ संवत्सर᳘मेव᳘ यज्ञ᳘माप्नोत्युपना᳘मुक एनं यज्ञो᳘ भवति न पा᳘पीयान्भवति॥  
एष वै᳘ प्रभूर्ना᳘म यज्ञः᳘॥  
य᳘त्रैते᳘न यज्ञे᳘न य᳘जन्ते स᳘र्वमेव प्र᳘भूतम् भवति॥  
एष वै᳘ विभूर्ना᳘म यज्ञः᳘॥  
य᳘त्रैते᳘न यज्ञे᳘न य᳘जन्ते स᳘र्वमेव वि᳘भूतम् भवति॥  
एष वै व्य᳘ष्टिर्ना᳘म यज्ञः᳘॥  
य᳘त्रैते᳘न यज्ञे᳘न य᳘जन्ते स᳘र्वमेव व्य᳘ष्टम् भवति॥  
एष वै वि᳘धृतिर्ना᳘म यज्ञः᳘॥  
य᳘त्रैते᳘न य᳘जन्ते स᳘र्वमेव वि᳘धृतम् भवति॥  
एष वै व्या᳘वृत्तिर्ना᳘म यज्ञः᳘॥  
य᳘त्रैते᳘न यज्ञे᳘न यज᳘न्ते स᳘र्वमेव व्या᳘वृत्तम् भवति॥  
एष वा ऊ᳘र्जस्वान्ना᳘म यज्ञः᳘॥  
य᳘त्रैते᳘न यज्ञे᳘न य᳘जन्ते स᳘र्वमेवो᳘र्जस्वद्भवति॥  
एष वै प᳘यस्वान्ना᳘म यज्ञः᳘॥  
य᳘त्रैते᳘न यज्ञे᳘न य᳘जन्ते स᳘र्वमेव प᳘यस्वद्भवति॥  
एष वै᳘ ब्रह्मवर्चसी ना᳘म यज्ञः᳘॥  
य᳘त्रैते᳘न यज्ञे᳘न य᳘जन्त आ᳘ ब्राह्मणो᳘ ब्रह्मवर्चसी᳘ जायते॥  
एष वा᳘ अतिव्याधी ना᳘म यज्ञः᳘॥  
य᳘त्रैते᳘न यज्ञे᳘न य᳘जन्त आ᳘ राजन्यो᳘ऽतिव्याधी᳘ जायते॥  
एष वै᳘ दीर्घो ना᳘म यज्ञः᳘॥  
य᳘त्रैते᳘न यज्ञे᳘न य᳘जन्त आ᳘ दीर्घारण्यं᳘ जायते॥  
एष वै᳘ कॢप्तिर्ना᳘म यज्ञः᳘॥  
य᳘त्रैते᳘न यज्ञे᳘न य᳘जन्ते स᳘र्वमेव᳘ कॢप्त᳘म् भवति॥  
एष वै᳘ प्रतिष्ठा ना᳘म यज्ञः᳘॥  
य᳘त्रैते᳘न यज्ञे᳘न य᳘जन्ते स᳘र्वमेव प्र᳘तिष्ठितम् भवति॥  
अथा᳘तः प्रा᳘यश्चित्तीनाम्॥  
यद्य᳘श्वो व᳘डवां स्क᳘न्देद्वायव्य᳘म् प᳘योऽनुनि᳘र्वपेद्वायुर्वै रे᳘तसां विकर्ता᳘ प्राणो वै᳘ वायुः᳘ प्राणो हि रे᳘तसां विकर्ता रे᳘तसैवा᳘स्मिंस्तद्रे᳘तो दधाति॥  
अ᳘थ य᳘दि स्रामो᳘ विन्दे᳘त्॥  
पौष्णं᳘ चरु᳘मनुनि᳘र्वपेत्पूषा वै᳘ पशूना᳘मीष्टे स य᳘स्यैव᳘ पश᳘वो यः᳘ पशूनामी᳘ष्टे त᳘मेवै᳘त᳘त्प्रीणात्यगदो᳘ हैव᳘ भवति॥  
अ᳘थ य᳘द्यक्षतामयो᳘ विन्दे᳘त्॥  
वैश्वानरं द्वा᳘दशकपालम् भू᳘मिकपालम् पुरोडा᳘शमनुनि᳘र्वपेदियं वै᳘ वैश्वानर᳘ इमा᳘मेवै᳘त᳘त्प्रीणात्यगदो᳘ हैव᳘ भवति॥  
अ᳘थ य᳘द्यक्ष्यामयो᳘ विन्दे᳘त्॥  
सौर्यं᳘ चरु᳘मनुनि᳘र्वपेत्सू᳘र्यो वै᳘ प्रजा᳘नां च᳘क्षुर्यदा ह्ये᳘वै᳘ष᳘ उदेत्य᳘थेदं स᳘र्वं चरति च᳘क्षुषैवा᳘स्मिंस्तच्च᳘क्षुर्दधाति स य᳘च्चरुर्भ᳘वति च᳘क्षुषा ह्य᳘य᳘मात्मा च᳘रति॥  
अ᳘थ य᳘द्युदके᳘ म्रिये᳘त॥  
वारुणं᳘ यवम᳘यं चरु᳘मनुनि᳘र्वपेद्व᳘रुणो वा᳘ एतं᳘ गृह्णाति यो᳘ऽप्सु᳘ म्रिय᳘ते सा यै᳘वै᳘नं देव᳘ता गृह्णा᳘ति ता᳘मेवै᳘त᳘त्प्रीणाति सा᳘स्मै प्रीता᳘न्य᳘मालम्भाया᳘नुमन्यते तया᳘नुमतमा᳘लभते स य᳘द्यवम᳘यो भ᳘वति वरुण्या᳘ हि य᳘वाः॥  
अ᳘थ य᳘दि न᳘श्येत्॥  
त्रि᳘हविषमि᳘ष्टिमनुनि᳘र्वपेद्द्यावापृथिव्य᳘मे᳘ककपालम् पुरोडा᳘शं वायव्य᳘म् प᳘यः सौर्यं᳘ चरुं यद्वै किं᳘ च न᳘श्यत्यन्तरै᳘व तद्द्या᳘वापृथिवी᳘ नश्यति त᳘द्वायुरु᳘पवात्यादित्यो᳘ऽभि᳘तपति नै᳘ता᳘भ्यो देव᳘ताभ्य ऋते किं᳘ चन᳘ नश्यति सै᳘षा पृ᳘थगेव᳘ नष्टवे᳘दनी स य᳘द्यस्या᳘प्यन्यन्न᳘श्येदेत᳘यैव᳘ यजेता᳘नु हैवै᳘नद्विन्दत्य᳘थ य᳘द्यमि᳘त्रा अ᳘श्वं विन्देरन्य᳘दि वा म्रिये᳘त य᳘दि वाप्स्व᳘न्य᳘मानी᳘य प्रो᳘क्षेयुः सैव त᳘त्र प्रा᳘यश्चित्तिः॥  
