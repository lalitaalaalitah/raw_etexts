
ब्रह्मौदन᳘म् पचति॥  
रे᳘त एव त᳘द्धत्ते यदा᳘ज्यमुछिष्य᳘ते ते᳘न रशना᳘मभ्यज्या᳘दत्ते ते᳘जो वा आ᳘ज्यम् प्राजापत्यो᳘ऽश्वः प्रजा᳘पतिमेव ते᳘जसा स᳘मर्धयत्य᳘पूतो वा᳘ एषो᳘ऽमेध्यो यद᳘श्वः॥  
दर्भम᳘यी रशना᳘ भवति॥  
पवि᳘त्रं वै᳘ दर्भाः᳘ पुना᳘त्येवै᳘नम् पूत᳘मेवै᳘नम् मे᳘ध्यमा᳘लभते॥  
अ᳘श्वस्य वा आ᳘लब्धस्य॥  
रे᳘त उ᳘दक्रामत्त᳘त्सुव᳘र्णं हि᳘रण्यमभवद्य᳘त्सुव᳘र्णं हि᳘रण्यं द᳘दात्य᳘श्वमेव रे᳘तसा स᳘मर्धयति॥  
प्रजा᳘पतिर्यज्ञ᳘मसृजत॥  
त᳘स्य महिमा᳘पाक्रामत्स᳘ महर्त्वि᳘जः प्रा᳘विशत्त᳘म् महर्त्वि᳘ग्भिर᳘न्वैछत्त᳘म् महर्त्वि᳘ग्भिर᳘न्वविन्दद्य᳘न्महर्त्वि᳘जो ब्रह्मौदन᳘म् प्राश्न᳘न्ति महिमा᳘नमेव त᳘द्यज्ञ᳘स्य य᳘जमानो᳘ऽवरुन्द्धे ब्रह्मौदने᳘ सुव᳘र्णं हि᳘रण्यं ददाति रे᳘तो वा᳘ ओदनो रे᳘तो हि᳘रण्यं रे᳘तसैवा᳘स्मिंस्तद्रे᳘तो दधाति शत᳘मानम् भवति शता᳘युर्वै पु᳘रुषः शते᳘न्द्रिय आ᳘युरेवे᳘न्द्रियं᳘ वीर्य᳘मात्म᳘न्धत्ते च᳘तुष्टयीरपो᳘ वसतीव᳘रीर्मध्यमाया᳘ह्ने गृह्णाति ता᳘ दिग्भ्यः᳘ समा᳘हृता भवन्ति दिक्षु वा अ᳘न्नम᳘न्नमापो᳘ऽन्नेनै᳘वास्मा᳘ अ᳘न्नम᳘वरुन्द्धे॥  
व्यृद्धमु वा᳘ एत᳘द्यज्ञ᳘स्य॥  
य᳘दयजु᳘ष्केण क्रिय᳘त इमा᳘मगृभ्णन्रशना᳘मृतस्ये᳘त्यश्वाभिधा᳘नीमा᳘दत्ते य᳘जुष्कृत्यै यज्ञ᳘स्य स᳘मृद्ध्यै द्वा᳘दशारत्निर्भवति द्वा᳘दश मा᳘साः संवत्सरः᳘ संवत्सर᳘मेव᳘ यज्ञ᳘माप्नोति॥  
त᳘दाहुः॥  
द्वा᳘दशारत्नी रशना᳘ कार्या३ त्र᳘योदशारत्नी३रि᳘त्यृषभो वा᳘ एष᳘ ऋतूनां य᳘त्संवत्सरस्त᳘स्य त्रयोदशो मा᳘सो विष्ट᳘पमृषभ᳘ एष᳘ यज्ञा᳘नां य᳘दश्वमेधो य᳘था वा᳘ ऋषभ᳘स्य विष्ट᳘पमेव᳘मेत᳘स्य विष्ट᳘पं त्रयोदश᳘मरत्निं᳘ रशना᳘यामुपा᳘दध्यात्तद्य᳘थ ऋषभ᳘स्य विष्ट᳘पं संस्त्रिय᳘ते तादृक्त᳘त्॥  
अभिधा᳘ असी᳘ति॥  
त᳘स्मादश्वमेधयाजी स᳘र्वा दिशो᳘ऽभि᳘जयति भु᳘वनमसी᳘ति भु᳘वनं त᳘ज्जयति यन्ता᳘सि धर्ते᳘ति यन्ता᳘रमेवै᳘नं धर्ता᳘रं करोति स त्व᳘मग्निं᳘ वैश्वानरमि᳘त्यग्नि᳘मेवै᳘नं वैश्वानरं᳘ गमयति स᳘प्रथसं गच्छे᳘ति प्रज᳘यैवै᳘नम् पशु᳘भिः प्रथयति स्वा᳘हाकृत इ᳘ति वषट्कार᳘ एवा᳘स्यैष᳘ स्वगा᳘ त्वा देवे᳘भ्य इ᳘ति देवे᳘भ्य एवै᳘नं स्वगा᳘ करोति प्रजा᳘पतय इ᳘ति प्राजापत्यो᳘ऽश्वः स्व᳘यैवै᳘नं देव᳘तया स᳘मर्धयति॥  
ईश्वरो वा᳘ एषः᳘॥  
आ᳘र्तिमा᳘र्तोर्यो᳘ ब्रह्म᳘णे देवे᳘भ्यो᳘ऽप्रतिप्रोच्या᳘श्वं बध्ना᳘ति ब्र᳘ह्मन्न᳘श्वम् भन्त्स्या᳘मि देवे᳘भ्यः प्रजा᳘पतये ते᳘न राध्यासमि᳘ति ब्रह्मा᳘णमा᳘मन्त्रयते ब्रह्म᳘ण एवै᳘नम् प्रतिप्रो᳘च्य बध्नाति ना᳘र्तिमा᳘र्छति तं᳘ बधान देवे᳘भ्यः प्रजा᳘पतये ते᳘न राध्नुही᳘ति ब्रह्मा प्र᳘सौति स्व᳘यैवै᳘नं देव᳘तया स᳘मर्धयत्य᳘थ प्रो᳘क्षत्यसा᳘वेव᳘ बन्धुः᳘॥  
स प्रो᳘क्षति॥  
प्रजा᳘पतये त्वा जु᳘ष्टम् प्रो᳘क्षामी᳘ति प्रजा᳘पतिर्वै᳘ देवा᳘नां वीर्य᳘वत्तमो वीर्य᳘मेवा᳘स्मिन्दधाति त᳘स्माद᳘श्वः पशूनां᳘ वीर्य᳘वत्तमः॥  
इन्द्राग्नि᳘भ्यां त्वा जु᳘ष्टम् प्रो᳘क्षामी᳘ति॥  
इन्द्राग्नी वै᳘ देवा᳘नामोजस्वि᳘तमा ओ᳘ज एवा᳘स्मिन्दधाति त᳘स्माद᳘श्वः पशूना᳘मोजस्वि᳘तमः॥  
वाय᳘वे त्वा जु᳘ष्टम् प्रो᳘क्षामी᳘ति॥  
वायुर्वै᳘ देवा᳘नामा᳘शिष्ठो जव᳘मेवा᳘स्मिन्दधाति त᳘स्माद᳘श्वः पशूनामा᳘शिष्ठः॥  
विश्वेभ्यस्त्वा देवे᳘भ्यो जु᳘ष्टम् प्रो᳘क्षामी᳘ति॥  
वि᳘श्वे वै᳘ देवा᳘ देवा᳘नां यशस्वि᳘तमा य᳘श एवास्मिन्दधाति त᳘स्माद᳘श्वः पशूनां᳘ यशस्वि᳘तमः स᳘र्वेभ्यस्त्वा देवे᳘भ्यो जुष्टम् प्रो᳘क्षामी᳘ति॥  
त᳘दाहुः॥  
य᳘त्प्राजापत्योऽश्वो᳘ऽथ कथा᳘प्यन्या᳘भ्यो देव᳘ताभ्यः प्रो᳘क्षती᳘ति स᳘र्वा वै᳘ देव᳘ता अश्वमेधे᳘ऽन्वा᳘यत्ता यदा᳘ह स᳘र्वेभ्यस्त्वा देवे᳘भ्यः प्रो᳘क्षामी᳘ति स᳘र्वा एवा᳘स्मिन्देव᳘ता अन्वा᳘यातयति त᳘स्मादश्वमेधे स᳘र्वा देव᳘ता अन्वा᳘यत्ताः पाप्मा वा᳘ एतम् भ्रातृव्य ईप्सति यो᳘ऽश्वमेधे᳘न य᳘जेत वज्रो᳘ऽश्वः परो म᳘र्तः परः श्वे᳘ति श्वा᳘नं चतुरक्षं᳘ हत्वा᳘धस्पदम᳘श्वस्यो᳘पप्लावयति व᳘ज्रेणैवै᳘नम᳘वक्रामति नै᳘नम् पाप्मा भ्रा᳘तृव्य आप्नोति॥  
य᳘था वै᳘ हविषो᳘ऽहुतस्य स्क᳘न्देत्॥  
एव᳘मेत᳘त्पशो᳘ स्कन्दति यं᳘ निक्तम᳘नालब्धमुत्सृज᳘न्ति य᳘त्स्तोकी᳘या जुहो᳘ति सर्वहु᳘तमेवै᳘नं जुहोत्य᳘स्कन्दाया᳘स्कन्नं हि तद्य᳘द्धुत᳘स्य स्क᳘न्दति सह᳘स्रं जुहोति सह᳘स्रसम्मितो वै᳘ स्वर्गो᳘ लोकः᳘ स्वर्ग᳘स्य लोक᳘स्याभि᳘जित्यै॥  
त᳘दाहुः॥  
य᳘न्मिता᳘ जुहुयात्प᳘रिमितम᳘वरुन्धीतेत्य᳘मिता जुहोत्य᳘परिमितस्यैवा᳘वरुद्ध्या उवा᳘च ह प्रजा᳘पति स्तोकी᳘यासु वा᳘ अह᳘मश्वमेधं सं᳘स्थापयामि ते᳘न सं᳘स्थितेनैवा᳘त ऊर्ध्वं᳘ चरामी᳘ति॥  
अग्न᳘ये स्वाहे᳘ति॥  
अग्न᳘य एवै᳘नं जुहोति सो᳘माय स्वाहे᳘ति सो᳘मायैवै᳘नं जुहोत्यपाम् मो᳘दाय स्वाहे᳘त्यद्भ्य᳘ एवै᳘नं जुहोति सवित्रे स्वाहे᳘ति सवित्र᳘ एवै᳘नं जुहोति वाय᳘वे स्वाहे᳘ति वाय᳘व एवै᳘नं जुहोति वि᳘ष्णवे स्वाहे᳘ति वि᳘ष्णव एवै᳘नं जुहोती᳘न्द्राय स्वाहेती᳘न्द्रायैवै᳘नं जुहोति बृ᳘हस्प᳘तये स्वाहे᳘ति बृ᳘हस्प᳘तय एवै᳘नं जुहोति मित्रा᳘य स्वाहे᳘ति मित्रा᳘यैवै᳘नं जुहोति व᳘रुणाय स्वाहे᳘ति व᳘रुणायैवै᳘नं जुहोत्येता᳘वन्तो वै स᳘र्वे देवास्ते᳘भ्य एवै᳘नं जुहोति प᳘राचीर्जुहोति प᳘राङिव वै᳘ स्वर्गो᳘ लोकः᳘ स्वर्ग᳘स्य लोक᳘स्याभि᳘जित्यै॥  
ईश्वरो वा᳘ एषः᳘॥  
प᳘राङ् प्रद᳘घोर्यः प᳘राचीरा᳘हुतीर्जुहो᳘ति पु᳘नरा᳘वर्ततेऽस्मि᳘न्नेव᳘ लोके प्र᳘तितिष्ठत्येतां᳘ ह वाव स᳘ यज्ञ᳘स्य सं᳘स्थितिमुवाचा᳘स्कन्दाया᳘स्कन्नं हि तद्य᳘द्धुत᳘स्य स्क᳘न्दति॥  
य᳘था वै᳘ हविषो᳘ऽहुतस्य स्क᳘न्देत्॥  
एव᳘मेत᳘त्पशो᳘ स्कन्दति यम् प्रो᳘क्षितम᳘नालब्धमुत्सृज᳘न्ति य᳘द्रूपा᳘णि जुहो᳘ति सर्वहु᳘तमेवै᳘नं जुहोत्य᳘स्कन्दाया᳘स्कन्नं हि तद्य᳘द्धुत᳘स्य स्क᳘न्दति हिङ्कारा᳘य स्वा᳘हा हि᳘ङ्कृताय स्वाहे᳘त्येता᳘नि वा अ᳘श्वस्य रूपा᳘णि ता᳘न्येवा᳘वरुन्द्धे॥  
त᳘दाहुः॥  
अ᳘नाहुतिर्वै᳘ रूपा᳘णि नै᳘ता᳘ होत᳘व्या इत्य᳘थो ख᳘ल्वाहुर᳘त्र वा᳘ अश्वमेधः सं᳘तिष्ठते य᳘द्रूपा᳘णि जुहो᳘ति होत᳘व्या एवे᳘ति बहिर्धा वा᳘ एत᳘माय᳘तनात्करोति भ्रा᳘तृव्यमस्मै जनयति यस्या᳘नायतनेऽन्य᳘त्राग्नेरा᳘हुतीर्जुहो᳘ति॥  
सावित्र्या᳘ एवे᳘ष्टेः॥  
पुर᳘स्तादनुद्रु᳘त्य सकृ᳘देव᳘ रूपा᳘ण्याहवनी᳘ये जुहोत्याय᳘तन एवा᳘हुतीर्जुहो᳘ति ना᳘स्मै भ्रा᳘तृव्यं जनयति यज्ञमुखे᳘-यज्ञमुखे जुहोति यज्ञ᳘स्य सं᳘तत्या अ᳘व्यवछेदाय॥  
तदाहुः॥  
य᳘द्यज्ञमुखे-यज्ञमुखे जुहुयात्पशु᳘भिर्व्यृ᳘ध्येत पा᳘पोयान्त्स्यात्सकृ᳘देव᳘ होत᳘व्या न᳘ पशु᳘भिर्व्यृ᳘ध्यते न पा᳘पीयान्भवत्यष्टा᳘चत्वारिंशतं जुहोत्यष्टा᳘चत्वारिंशदक्षरा ज᳘गती जा᳘गताः पश᳘वो ज᳘गत्यैवा᳘स्मै पशून᳘वरुन्द्ध ए᳘कम᳘तिरिक्तं जुहोति त᳘स्मादे᳘कः प्रजास्व᳘र्धुकः॥  
प्रजा᳘पतिरश्वमेध᳘मसृजत॥  
सो᳘ऽस्मात्सृष्टः प᳘राङैत्स दि᳘शोऽनुप्रा᳘विशत्तं᳘ देवाः प्रै᳘षमैछंस्तमि᳘ष्टिभिरनुप्रा᳘युञ्जत तमि᳘ष्टिभिर᳘न्वैछंस्तमि᳘ष्टिभिर᳘न्वविन्दन्यदि᳘ष्टिभिर्य᳘जते᳘ऽश्वमेव तन्मे᳘ध्यं य᳘जमानो᳘ऽन्विच्छति॥  
सावित्र्यो᳘ भवन्ति॥  
इयं वै᳘ सविता यो वा᳘ अस्यां᳘ निल᳘यते यो᳘ऽन्यत्रै᳘त्यस्यां वाव तम᳘नुविन्दन्ति न वा᳘ इमां क᳘श्चन᳘ तिर्यङ्नो᳘र्ध्वो᳘ऽत्येतुमर्हति य᳘त्सावित्र्यो᳘ भ᳘वन्त्य᳘श्वस्यैवा᳘नुवित्त्यै॥  
त᳘दाहुः॥  
प्र वा᳘ एतद᳘श्वो मीयते यत्प᳘राङे᳘ति न ह्ये᳘नम् प्रत्यावर्त᳘यन्ती᳘ति य᳘त्सायं धृती᳘र्जुहो᳘ति क्षे᳘मो वै धृ᳘तिः क्षे᳘मो रा᳘त्रिः क्षे᳘मेणैवै᳘नं दाधार त᳘स्मात्साय᳘म् मनुष्या᳘श्च पश᳘वश्च क्षेम्या᳘ भवन्त्य᳘थ य᳘त्प्रातरि᳘ष्टिभिर्य᳘जत इछ᳘त्येवै᳘नं तत्त᳘स्माद्दि᳘वा नष्टैष᳘ एति य᳘द्वेव᳘ सायं धृ᳘तीर्जुहो᳘ति प्रातरि᳘ष्टिभिर्य᳘जते योगक्षेम᳘मेव तद्य᳘जमानः कल्पयते त᳘स्माद्यत्रैते᳘न यज्ञे᳘न य᳘जन्ते कॢप्तः᳘ प्रजा᳘नां योगक्षेमो᳘ भवति॥  
अ᳘प वा᳘ एत᳘स्मात्॥  
श्री᳘ राष्ट्रं᳘ क्रामति यो᳘ऽश्वमेधे᳘न य᳘जते यदा वै पु᳘रुषः श्रि᳘यं ग᳘च्छति वी᳘णास्मै वाद्यते ब्राह्मणौ᳘ वीणागाथि᳘नौ संवत्सरं᳘ गायतः श्रियै वा᳘ एत᳘द्रूपं यद्वी᳘णा श्रि᳘यमेवा᳘स्मिंस्त᳘द्धत्तः॥  
त᳘दाहुः॥  
य᳘दुभौ᳘ ब्राह्मणौ गा᳘येताम᳘पास्मात्क्षत्रं᳘ क्रामेद्ब्र᳘ह्मणो वा᳘ एत᳘द्रूपं य᳘द्ब्राह्मणो न वै ब्र᳘ह्मणि क्षत्रं᳘ रमत इ᳘ति॥  
य᳘दुभौ᳘ राजन्यौ᳘॥  
अ᳘पास्माद्ब्रह्मवर्चसं᳘ क्रामेत्क्षत्र᳘स्य वा᳘ एत᳘द्रूपं य᳘द्राजन्यो᳘ न वै᳘ क्षत्रे᳘ ब्रह्मवर्चसं᳘ रमत इ᳘ति ब्राह्मणो᳘ऽन्यो गा᳘यति राजन्यो᳘ऽन्यो ब्र᳘ह्म वै᳘ ब्राह्मणः᳘ क्षत्रं᳘ राजन्य᳘स्त᳘दस्य ब्र᳘ह्मणा च क्षत्रे᳘ण चोभय᳘तः श्रीः प᳘रिगृहीता भवति॥  
त᳘दाहुः॥  
य᳘दुभौ दि᳘वा गा᳘येताम् प्रभ्रं᳘शुकास्माछ्रीः᳘ स्याद्ब्र᳘ह्मणो वा᳘ एत᳘द्रूपं यद᳘हर्यदा वै रा᳘जा काम᳘यतेऽथ ब्राह्मणं᳘ जिनाति पा᳘पीयांस्तु᳘ भवति॥  
य᳘दुभौ न᳘क्तम्॥  
अ᳘पास्माद्ब्रह्मवर्चसं᳘ क्रामेत्क्षत्र᳘स्य वा᳘ एत᳘द्रूपं यद्रा᳘त्रिर्न वै᳘ क्षत्रे᳘ ब्रह्मवर्चसं᳘ रमत इ᳘ति दि᳘वा ब्राह्मणो गा᳘यति न᳘क्तं राजन्य᳘स्त᳘थो हास्य ब्र᳘ह्मणा च क्षत्रे᳘ण चोभय᳘तः श्रीः प᳘रिगृहीता भवती᳘ति॥  
अयजते᳘त्यददादि᳘ति ब्राह्मणो᳘ गायतीष्टापूर्तं वै᳘ ब्राह्मण᳘स्येष्टापूर्ते᳘नैवै᳘नं स स᳘मर्धयती᳘त्ययुध्यते᳘त्यमुं᳘ सङ्ग्राम᳘मजयदि᳘ति राजन्यो᳘ युद्धं वै᳘ राजन्य᳘स्य वीर्यं᳘ वीर्ये᳘णैवै᳘नं स स᳘मर्धयति तिस्रोऽन्यो गा᳘था गा᳘यति तिस्रोऽन्यः षट् स᳘म्पद्यन्ते ष᳘डृत᳘वः संवत्सर᳘ ऋतु᳘ष्वेव᳘ संवत्सरे प्र᳘तितिष्ठति ता᳘भ्यां शतं᳘ ददाति शता᳘युर्वै पु᳘रुषः शते᳘न्द्रिय आ᳘युरेवे᳘न्द्रियं᳘ वीर्य᳘मात्म᳘न्धत्ते॥  
विभू᳘र्मात्रा᳘ प्रभूः᳘ पित्रे᳘ति॥  
इयं वै᳘ माता᳘सौ᳘ पिता᳘भ्यामेवै᳘नम् प᳘रिददात्य᳘श्वोऽसि ह᳘योऽसी᳘ति शा᳘स्त्येवै᳘नं तत्त᳘स्माछिष्टाः᳘ प्रजा᳘ जायन्ते᳘ऽत्योऽसि म᳘योऽसीत्य᳘त्येवै᳘नं नयति त᳘स्माद᳘श्वः पशूनां श्रै᳘ष्ठ्यं गच्छत्य᳘र्वासि स᳘प्तिरसि वाज्यसी᳘ति यथायजु᳘रेवै᳘तद्वृ᳘षासि नृम᳘णा असी᳘ति मिथुनत्वा᳘य य᳘युर्ना᳘मासि शि᳘शुर्ना᳘मासी᳘त्येतद्वा अ᳘श्वस्य प्रियं᳘ नामधे᳘यम् प्रिये᳘णैवै᳘नं ना᳘म्नाभि᳘वदति त᳘स्माद᳘प्यामित्रौ᳘ सङ्ग᳘त्य ना᳘म्ना चे᳘दभिव᳘दतोऽन्यो᳘ऽन्यं स᳘मेव᳘ जानाते॥  
आदित्या᳘नाम् पत्वा᳘न्विही᳘ति॥  
आदित्या᳘नेवै᳘नं गमयति दे᳘वा आशापाला एतं᳘ देवेभ्यो᳘ऽश्वम् मेधा᳘य प्रो᳘क्षितं रक्षते᳘ति शतं वै त᳘ल्प्या राजपुत्रा᳘ आशापालास्ते᳘भ्य एवै᳘नम् प᳘रिददातीह र᳘न्तिरिह᳘ रमतामिह धृ᳘तिरिह स्व᳘धृतिः स्वाहे᳘ति संवत्सरमा᳘हुतीर्जुहोति षो᳘डश नवती᳘रेता वा अ᳘श्वस्य ब᳘न्धनं ता᳘भिरेवै᳘नम् बध्नाति त᳘स्माद᳘श्वः प्र᳘मुक्तो ब᳘न्धनमा᳘गच्छति षो᳘डश नवती᳘रेता वा अ᳘श्वस्य ब᳘न्धनं ता᳘भिरेवै᳘नम् बध्नाति त᳘स्माद᳘श्वः प्र᳘मुक्तो ब᳘न्धनं न᳘ जहाति॥  
राष्ट्रं वा᳘ अश्वमेधः᳘॥  
राष्ट्र᳘ एते व्या᳘यछन्ते ये᳘ऽश्वं र᳘क्षन्ति ते᳘षां य᳘ उदृ᳘चं ग᳘च्छन्ति राष्ट्रे᳘णैव ते᳘ राष्ट्र᳘म् भवन्त्य᳘थ ये नो᳘दृ᳘चं ग᳘च्छन्ति राष्ट्रात्ते व्य᳘वछिद्यन्ते त᳘स्माद्राष्ट्र्य᳘श्वमेधे᳘न यजेत प᳘रा वा᳘ एष᳘ सिच्यते यो᳘ऽब᳘लोऽश्वमेधे᳘न य᳘जते य᳘द्यमि᳘त्रा अ᳘श्वं विन्दे᳘रन्यज्ञो᳘ऽस्य वि᳘छिद्येत पा᳘पीयान्त्स्याछतं᳘ कवचि᳘नो रक्षन्ति यज्ञ᳘स्य सं᳘तत्या अ᳘व्यवछेदाय न पा᳘पीयान्भवत्य᳘थान्य᳘मानी᳘य प्रो᳘क्षेयुः सै᳘व त᳘त्र प्रा᳘यश्चित्तिः॥  
प्रजा᳘पतिरकामयत॥  
अश्वमेधे᳘न यजेये᳘ति सो᳘ऽश्राम्यत्स त᳘पोऽतप्यत त᳘स्य श्रान्त᳘स्य तप्त᳘स्य सप्तधा᳘त्म᳘नो देव᳘ता अ᳘पाक्रामन्त्सा᳘ दीक्षा᳘भवत्स᳘ एता᳘नि वैश्वदेवा᳘न्यपश्यत्ता᳘न्यजुहोत्तैर्वै स᳘ दीक्षाम᳘वारुन्द्ध य᳘द्वैश्वदेवा᳘नि जुहो᳘ति दीक्षा᳘मेव तैर्य᳘जमानो᳘ऽवरुन्द्धेऽन्वहं᳘ जुहोत्यन्वह᳘मेव᳘ दीक्षाम᳘वरुन्द्धे सप्त᳘ जुहोति सप्त वै ता᳘ देव᳘ता अ᳘पाक्रामंस्ता᳘भिरेवा᳘स्मै दीक्षाम᳘वरुन्द्धे॥  
अ᳘प वा᳘ एते᳘भ्यः प्राणाः᳘ क्रामन्ति॥  
ये᳘ दीक्षा᳘मतिरेच᳘यन्ति सप्ताहम् प्र᳘चरन्ति सप्त वै᳘ शीर्षण्याः᳘ प्राणाः᳘ प्राणा᳘ दीक्षा᳘ प्राणै᳘रेवा᳘स्मै प्राणा᳘न्दीक्षाम᳘वरुन्द्धे त्रेधा᳘ विभ᳘ज्य देव᳘तां जुहोति त्र्या᳘वृतो वै᳘ देवास्त्र्या᳘वृत इमे᳘ लोका ऋ᳘द्ध्यामेव᳘ वीर्य᳘ एषु᳘ लोके᳘षु प्र᳘तितिष्ठति॥  
ए᳘कविंशतिः स᳘म्पद्यन्ते॥  
द्वा᳘दश मा᳘साः प᳘ञ्चर्त᳘वस्त्र᳘य इमे᳘ लोका᳘ असा᳘वादित्य᳘ एकविंशस्तद्दै᳘वं क्षत्रं सा श्रीस्तदा᳘धिपत्यं त᳘द्ब्रध्न᳘स्य विष्ट᳘पं तत्स्वा᳘राज्यमश्नुते॥  
त्रिंश᳘तमौद्ग्रभणा᳘नि जुहोति॥  
त्रिंश᳘दक्षरा विरा᳘ड्विरा᳘डु कृत्स्नम᳘न्नं कृत्स्न᳘स्यैवा᳘न्ना᳘द्यस्या᳘वरुद्ध्यै चत्वा᳘र्यौद्ग्रभणा᳘नि जुहोति त्री᳘णि वैश्वदेवा᳘नि सप्त स᳘म्पद्यन्ते सप्त वै᳘ शीर्ष᳘ण्याः प्राणाः᳘ प्राणा᳘ प्राणै᳘रेवा᳘स्मै प्राणा᳘न्दीक्षाम᳘वरुन्द्धे पूर्णाहुति᳘मुत्तमां᳘ जुहोति प्रत्यु᳘त्तब्ध्यै सयुक्त्वा᳘य॥  
प्रजा᳘पतिरश्वमेध᳘मसृजत॥  
स᳘ सृष्टः प्र᳘र्चम᳘व्लीनात्प्र सा᳘म तं᳘ वैश्वदेवान्यु᳘दयछन्य᳘द्वैश्वदेवा᳘नि जुहो᳘त्यश्वमेध᳘स्यैवो᳘द्यत्यै॥  
का᳘य स्वा᳘हा॥  
क᳘स्मै स्वा᳘हा कतम᳘स्मै स्वाहे᳘ति प्राजापत्यम् मु᳘ख्यं करोति प्रजा᳘पतिमुखाभिरेवै᳘नं देव᳘ताभिरु᳘द्यछति॥  
स्वा᳘हाधिमा᳘धीताय स्वा᳘हा॥  
म᳘नः प्रजा᳘पतये स्वा᳘हा चित्तं वि᳘ज्ञाताये᳘ति य᳘देव पू᳘र्वासाम् ब्रा᳘ह्मणं तद᳘त्र॥  
अ᳘दित्यै स्वा᳘हा॥  
अ᳘दित्यै मह्यै स्वाहा᳘दित्यै सुमृडीका᳘यै स्वाहे᳘तीयं वा अ᳘दितिरन᳘यैवै᳘नमु᳘द्यछति॥  
स᳘रस्वत्यै स्वा᳘हा॥  
स᳘रस्वत्यै पावका᳘यै स्वा᳘हा स᳘रस्वत्यै बृहत्यै स्वाहे᳘ति वाग्वै स᳘रस्वती वाचै᳘वै᳘नमु᳘द्यछति॥  
पूष्णे स्वा᳘हा॥  
पूष्णे᳘ प्रपथ्या᳘य स्वा᳘हा पूष्णे᳘ नरं᳘धिषाय स्वाहे᳘ति पश᳘वो वै᳘ पूषा᳘ पशु᳘भिरेवै᳘नमु᳘द्यछति॥  
त्व᳘ष्ट्रे स्वाहा॥  
त्व᳘ष्ट्रे तुरीपा᳘य स्वा᳘हा त्व᳘ष्ट्रे पुरुरूपा᳘य स्वाहे᳘ति त्व᳘ष्टा वै᳘ पशूना᳘म् मिथुना᳘नां रूपकृ᳘द्रूपै᳘रेवै᳘नमु᳘द्यछति॥  
वि᳘ष्णवे स्वा᳘हा॥  
वि᳘ष्णवे निभूयपा᳘य स्वाहा वि᳘ष्णवे शिपिविष्टा᳘य स्वाहे᳘ति यज्ञो वै वि᳘ष्णुर्यज्ञे᳘नैवै᳘नमु᳘द्यछति वि᳘श्वो देव᳘स्य नेतुरि᳘ति पूर्णाहुति᳘मुत्तमां᳘ जुहोतीयं वै᳘ पूर्णाहुति᳘रस्या᳘मेवा᳘न्ततः प्र᳘तितिष्ठति॥  
आ ब्र᳘ह्मन्॥  
ब्राह्मणो᳘ ब्रह्मवर्चसी᳘ जायतामि᳘ति ब्राह्मण᳘ एव᳘ ब्रह्मवर्चसं᳘ दधाति त᳘स्मात्पुरा᳘ ब्राह्मणो᳘ ब्रह्मवर्चसी᳘ जज्ञे॥  
आ᳘ राष्ट्रे᳘ राजन्यः᳘॥  
शू᳘र इषव्यो᳘ऽतिव्याधी᳘ महारथो᳘ जायतामि᳘ति राजन्य᳘ एव शौ᳘र्यम् महिमा᳘नं दधाति त᳘स्मात्पुरा᳘ राजन्यः᳘ शू᳘र इषव्यो᳘ऽतिव्याधी᳘ महारथो᳘ जज्ञे॥  
दो᳘ग्ध्री धेनुरि᳘ति॥  
धेन्वा᳘मेव प᳘यो दधाति त᳘स्मात्पुरा᳘ धेनुर्दो᳘ग्ध्री जज्ञे॥  
वो᳘ढा᳘नड्वानि᳘ति॥  
अनडु᳘ह्येव ब᳘लं दधाति त᳘स्मात्पुरा᳘नड्वान्वो᳘ढा जज्ञे॥  
आशुः स᳘प्तिरि᳘ति॥  
अ᳘श्व एव᳘ जवं᳘ दधाति त᳘स्मात्पुरा᳘श्वः स᳘र्ता जज्ञे॥  
पु᳘रन्धिर्येषे᳘ति॥  
योषि᳘त्येव᳘ रूपं᳘ दधाति त᳘स्माद्रूपि᳘णी युवतिः᳘ प्रिया भा᳘वुका॥  
जिष्णू᳘ रथेष्ठा इ᳘ति॥  
राजन्य᳘ एव जै᳘त्रम् महिमा᳘नं दधाति त᳘स्मात्पुरा᳘ राजन्यो᳘ जिष्णु᳘र्जज्ञे॥  
सभे᳘यो युवे᳘ति॥  
एष वै᳘ सभे᳘यो यु᳘वा यः᳘ प्रथमवयसी त᳘स्मात्प्रथमवयसी᳘ स्त्रीणा᳘म् प्रियो भा᳘वुकः॥  
आस्य य᳘जमानस्य वीरो᳘ जायतामि᳘ति॥  
य᳘जमानस्यैव᳘ प्रजा᳘यां वीर्यं᳘ दधाति त᳘स्मात्पुरे᳘जान᳘स्य वीरो᳘ जज्ञे॥  
निकामे᳘ नः पर्ज᳘न्यो वर्षत्वि᳘ति॥  
निकामे᳘निकामे वै त᳘त्र पर्ज᳘न्यो वर्षति य᳘त्रैते᳘न यज्ञे᳘न य᳘जन्ते फ᳘लवत्यो न ओ᳘षधयः पच्यन्तामि᳘ति फ᳘लवत्यो वै᳘ तत्रौ᳘षधयः पच्यन्ते य᳘त्रैते᳘न यज्ञे᳘न य᳘जन्ते योगक्षेमो᳘ नः कल्पतामि᳘ति योगक्षेमो वै त᳘त्र कल्पते य᳘त्रैते᳘न यज्ञे᳘न य᳘जन्ते त᳘स्माद्य᳘त्रैते᳘न यज्ञे᳘न य᳘जन्ते कॢप्तः᳘ प्रजा᳘नां योगक्षेमो᳘ भवति॥  
