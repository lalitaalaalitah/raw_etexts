
प्रजा᳘पतिर्देवे᳘भ्यो यज्ञान्व्या᳘दिशत्॥  
स᳘ आत्म᳘न्नश्वमेध᳘मधत्त ते᳘ देवाः᳘ प्रजा᳘पतिमब्रुवन्नेष वै᳘ यज्ञो य᳘दश्वमेधो᳘ऽपि नो᳘ऽत्रास्तु भग इ᳘ति ते᳘भ्य एता᳘नन्नहोमा᳘न्कल्पयद्य᳘दन्नहोमा᳘न्जुहोति देवा᳘नेव त᳘त्प्रीणाति॥  
आ᳘ज्येन जुहोति॥  
ते᳘जो वा आ᳘ज्यं ते᳘जसैवा᳘स्मिंस्तत्ते᳘जो दधात्या᳘ज्येन जुहोत्येतद्वै᳘ देवा᳘नाम् प्रियं धा᳘म यदा᳘ज्यम् प्रिये᳘णैवै᳘नान्धाम्ना᳘ स᳘मर्धयति॥  
स᳘क्तुभिर्जुहोति॥  
देवा᳘नां वा᳘ एत᳘द्रूपं यत्स᳘क्तवो देवा᳘नेव त᳘त्प्रीणाति॥  
धाना᳘भिर्जुहोति॥  
अहोरात्रा᳘णां वा᳘ एत᳘द्रूपं य᳘द्धानां᳘ अहोरात्रा᳘ण्येव त᳘त्प्रीणाति॥  
लाजै᳘र्जुहोति॥  
न᳘क्षत्राणां वा᳘ एत᳘द्रूपं य᳘ल्लजा न᳘क्षत्राण्येव त᳘त्प्रीणाति प्राणा᳘य स्वा᳘हापाना᳘य स्वाहे᳘ति नामग्रा᳘हं जुहोति नामग्रा᳘हमेवै᳘नांस्त᳘त्प्रीणात्ये᳘कस्मै स्वा᳘हा द्वा᳘भ्यां स्वा᳘हा शता᳘य स्वाहै᳘कशताय स्वाहे᳘त्यनुपूर्वं᳘ जुहोत्यनुपूर्व᳘मेवै᳘नांस्त᳘त्प्रीणात्ये᳘कोत्तरा जुहोत्येकवृद्वै᳘ स्वर्गो᳘ लोक᳘ एकधै᳘वै᳘नं स्वर्गं᳘ लोकं᳘ गमयति प᳘राचीर्जुहोति प᳘राङिव वै᳘ स्वर्गो᳘ लोकः᳘ स्वर्ग᳘स्य लोक᳘स्याभि᳘जित्यै॥  
ईश्वरो वा᳘ एषः᳘॥  
प᳘राङ् प्रद᳘घोर्यः प᳘राचीरा᳘हुतिर्जुहो᳘ति नै᳘कशत᳘मत्येति यदे᳘कशतमतीयादा᳘युषा य᳘जमानं व्य᳘र्धयेदे᳘कशतं जुहोति शता᳘युर्वै पु᳘रुष आत्मै᳘कशत आ᳘युष्येवा᳘त्मन्प्र᳘तितिष्ठति व्यु᳘ष्ट्यै स्वा᳘हा स्वर्गा᳘य स्वाहे᳘त्युत्तमे आ᳘हुती जुहोति रा᳘त्रिर्वै व्यु᳘ष्टिर᳘हः स्वर्गो᳘ऽहोरात्रे᳘ एव त᳘त्प्रीणाति॥  
त᳘दाहुः॥  
य᳘दुभे दि᳘वा वा न᳘क्तं वा जुहुया᳘दहोरात्रे᳘ मोहयेद्व्यु᳘ष्ट्यै स्वाहेत्य᳘नुदित आदित्ये᳘ जुहो᳘ति स्वर्गा᳘य स्वाहेत्यु᳘दितेऽहोरात्र᳘योर᳘व्यतिमोहाय॥  
राजा वा᳘ एष᳘ यज्ञा᳘नां य᳘दश्वमेधः᳘॥  
य᳘जमानो वा᳘ अश्द्यज्ञमा᳘रभतेवमेधो य᳘जमानो यज्ञो यद᳘श्वे पशू᳘न्नियुन᳘क्ति यज्ञ᳘ एव त᳘॥  
अ᳘श्वं तूपरं᳘ गोमृगमि᳘ति॥  
ता᳘न्मध्यमे यू᳘प आ᳘लभते सेनामुख᳘मेवास्यैते᳘न सं᳘श्यति त᳘स्माद्रा᳘ज्ञः सेनामुख᳘म् भीष्मम् भा᳘वुकम्॥  
कृष्ण᳘ग्रीवमाग्नेयं᳘ ररा᳘टे पुर᳘स्तात्॥  
पूर्वाग्नि᳘मेव तं᳘ कुरुते त᳘स्माद्रा᳘ज्ञः पूर्वाग्निर्भा᳘वुकः॥  
सारस्वतीम् मेषी᳘मध᳘स्ताद्ध᳘न्वोः॥  
स्त्री᳘रेव त᳘दनुगाः᳘ कुरुते त᳘स्मात्स्त्रि᳘यः पुंसो᳘ऽनुवर्त्मानो भा᳘वुकाः॥  
आश्विना᳘वधो᳘रामौ बाह्वोः᳘॥  
बाह्वो᳘रेव ब᳘लं धत्ते त᳘स्माद्रा᳘जा बाहुबली भा᳘वुकः॥  
सौमापौष्णं᳘ श्यामं ना᳘भ्याम्॥  
प्रतिष्ठा᳘मेव तां᳘ कुरुत इयं वै᳘ पूषा᳘स्या᳘मेव प्र᳘तितिष्ठति॥  
सौर्ययामौ᳘ श्वेतं᳘ च कृष्णं᳘ च पार्श्व᳘योः॥  
क᳘वचे एव ते᳘ कुरुते त᳘स्माद्रा᳘जा सं᳘नद्धो वीर्यं᳘ करोति॥  
त्वाष्ट्रो᳘ लोमश᳘सक्थौ सक्थ्योः᳘॥  
ऊर्वो᳘रेव ब᳘लं धत्ते त᳘स्माद्रा᳘जोरुबली भा᳘वुकः॥  
वायव्यं᳘ श्वेतम् पु᳘छे॥  
उत्से᳘ध᳘मेव तं᳘ कुरुते त᳘स्मादुत्सेध᳘म् प्रज्:! भये᳘ऽभिसं᳘श्रयन्ती᳘न्द्राय स्वपस्या᳘य वेह᳘तम् यज्ञ᳘स्य सेन्द्र᳘तायै वैष्णवो᳘ वामनो᳘ यज्ञो वै वि᳘ष्णुर्यज्ञ᳘ एवा᳘न्ततः प्र᳘तितिष्ठति॥  
ते वा᳘ एते᳘॥  
प᳘ञ्चदश प᳘र्यङ्ग्याः पश᳘वो भवन्ति पञ्चदशो वै व᳘ज्रो वीर्यं᳘ व᳘ज्रो व᳘ज्रेणैवै᳘त᳘द्वीर्ये᳘ण य᳘जमानः पुर᳘स्तात्पाप्मा᳘नम᳘पहते॥  
प᳘ञ्चदश पञ्चदशो एवे᳘तरेषु॥  
पञ्चदशो वै व᳘ज्रो वीर्यं᳘ व᳘ज्रो व᳘ज्रेणवै᳘त᳘द्वीर्ये᳘ण य᳘जमानोऽभि᳘तः पाप्मा᳘नम᳘पहते॥  
त᳘दाहुः॥  
अपा᳘हैवै᳘तैः᳘ पाप्मा᳘नं हता इत्य᳘कृत्स्नं च त्वै᳘ प्रजा᳘पतिं सं᳘स्करोति न᳘ चेदं स᳘र्वम᳘वरुन्द्धे॥  
सप्त᳘दशैव᳘ पशू᳘न्मध्यमे यू᳘प आ᳘लभेत॥  
सप्तदशो वै᳘ प्रजा᳘पतिम् प्रजा᳘पतिरश्वमेधोऽश्वमेध᳘स्यैवा᳘प्त्यै षो᳘डश षोडशे᳘तरेषु षो᳘डशकलं वा᳘ इदं स᳘र्वं त᳘दिदं स᳘र्व म᳘वरुन्द्धे॥  
ता᳘न्कथमा᳘प्रीणीयादि᳘त्याहुः॥  
स᳘मिद्धो अञ्जन्कृ᳘दरम् मतीनामि᳘ति बार्हदुक्थी᳘भिरा᳘प्रीणीयाद्बृहदु᳘क्थो ह वै᳘ वामदेव्यो᳘ऽश्वो वा सा᳘मुद्रिर᳘श्वस्याप्री᳘र्ददर्श ता᳘ एतास्ता᳘भिरेवै᳘नमेतदा᳘प्रीणीम इ᳘ति वद᳘न्तो न त᳘था कुर्याज्जामदग्नी᳘भिरेवा᳘प्रीणीयात्प्रजा᳘पतिर्वै᳘ जम᳘दग्निः सो᳘ऽश्वमेधः स्व᳘यैवै᳘नं देव᳘तया स᳘मर्धयति त᳘स्माज्जामदग्नी᳘भिरेवा᳘प्रीणीयात्॥  
तद्धै᳘के॥  
एते᳘षाम् प᳘र्यङ्ग्याणां ना᳘ना याज्यापुरोऽनुवाक्याः᳘ कुर्वन्ति विन्दा᳘म एते᳘षाम᳘वित्त्ये᳘तरेषां न᳘ कुर्म इ᳘ति न त᳘था कुर्यात्क्षत्रं वा अ᳘श्वो विडि᳘तरे पश᳘वः प्रतिप्रति᳘नीं ह ते᳘ प्रत्युद्यामि᳘नीं क्षत्रा᳘य वि᳘शं कुर्वन्त्य᳘थो आ᳘युषा य᳘जमानं व्य᳘र्धयन्ति ये त᳘था कुर्व᳘न्ति त᳘स्मात्प्राजापत्य᳘ एवा᳘श्वो देवदेव᳘त्या इ᳘तरे क्षत्रा᳘यैव तद्वि᳘शं कृता?उकराम᳘नुवर्त्मानं करोत्य᳘थो आ᳘युषैव य᳘जमानं स᳘मर्धयति॥  
हिरण्मयो᳘ऽश्वस्य शासो भ᳘वति॥  
लोहम᳘याः प᳘र्यङ्ग्याणामायसा इ᳘तरेषां ज्यो᳘तिर्वै हि᳘रण्यं राष्ट्र᳘मश्वमेधो ज्यो᳘तिरेव त᳘द्राष्ट्रे᳘ दधात्य᳘थो हिरण्यज्योति᳘षैव य᳘जमानः स्वर्गं᳘ लोक᳘मेत्य᳘थो अनूकाश᳘मेव तं᳘ कुरुते स्वर्ग᳘स्य लोक᳘स्य स᳘मष्ट्यै॥  
अ᳘थो क्षत्रं वा अ᳘श्वः॥  
क्षत्र᳘स्यैत᳘द्रूपं यद्धि᳘रण्यं क्षत्र᳘मेव त᳘त्क्षत्रे᳘ण स᳘मर्धयति॥  
अ᳘थ य᳘ल्लोहम᳘याः प᳘र्यङ्ग्याणाम्॥  
य᳘था वै राज्ञो᳘ राजानो राजकृ᳘तः सूतग्रामण्य᳘ एवं वा᳘ एते᳘ऽश्वस्य यत्प᳘र्यङ्ग्या एव᳘मु वा᳘ एतद्धि᳘रण्यस्य य᳘ल्लोहं स्वे᳘नैवै᳘नांस्त᳘द्रूपे᳘ण स᳘मर्धयति॥  
अ᳘थ य᳘दायसा इ᳘तरेषाम्॥  
विड्वा इ᳘तरे पश᳘वो विश᳘ एत᳘द्रूपं यद᳘यो वि᳘शमेव त᳘द्विशा स᳘मर्धयति वैतस᳘ इटसून᳘ उत्तरतो᳘ऽश्वस्या᳘वद्यन्त्या᳘नुष्टुभो वा अ᳘श्व आ᳘नुष्टुभैषा दिक्स्वा᳘यामेवै᳘नं त᳘द्दिशि᳘ दधात्य᳘थ य᳘द्वैतस᳘ इटसूने᳘ऽप्सु᳘योनिर्वा अ᳘श्वोऽप्सुजा᳘ वेतसः स्व᳘यैवै᳘नं यो᳘न्या स᳘मर्धयति॥  
देवा वा᳘ अश्वमेधे प᳘वमानं॥  
स्वर्गं᳘ लोकं न प्रा᳘जानंस्तम᳘श्वः प्रा᳘जानाद्य᳘दश्वमेधे᳘ऽश्वेन प᳘वमानाय स᳘र्पन्ति स्वर्ग᳘स्य लोक᳘स्य प्र᳘ज्ञात्यै पु᳘छमन्वा᳘रभन्ते स्वर्ग᳘स्यैव᳘ लोक᳘स्य स᳘मष्ट्यै न वै᳘ मनुष्यः᳘ स्वर्गं᳘ लोकम᳘ञ्जसा वेदा᳘श्वो वै᳘ स्वर्गं᳘ लोकम᳘ञ्जसा वेद॥  
य᳘दुद्गातो᳘द्गा᳘येत्॥  
यथा᳘क्षेत्रज्ञोऽन्ये᳘न पथा न᳘येत्तादृक्तद᳘थ य᳘दुद्गाता᳘रमवरुध्या᳘श्वमुद्गीथा᳘य वृणीते य᳘था क्षेत्रज्ञो᳘ऽञ्जसा न᳘येदेव᳘मेवै᳘तद्य᳘जमानम᳘श्वः स्वर्गं᳘ लोकम᳘ञ्जसा नयति हि᳘ङ्करोति सा᳘मैव तद्धि᳘ङ्करोत्युद्गीथ᳘ एव स व᳘डवा उ᳘परुन्धन्ति सं᳘शिञ्जते य᳘थोपगाता᳘र उपगा᳘यन्ति तादृक्तद्धि᳘रण्यं द᳘क्षिणा सुव᳘र्णं शत᳘मानं त᳘स्योक्तम् ब्रा᳘ह्मणम्॥  
प्रजा᳘पतिरकामयत॥  
उभौ᳘ लोका᳘वभि᳘जयेयं देवलोकं᳘ च मनुष्यलोकं चे᳘ति स᳘ एता᳘न्पशू᳘नपश्यद्ग्राम्यां᳘श्च ताना᳘लभत तै᳘रिमौ᳘ लोकाव᳘वारुन्द्ध ग्राम्यै᳘रेव᳘ पशु᳘भिरिमं᳘ लोकमवा᳘रुन्द्धारण्यै᳘रमु᳘मयं वै᳘ लोको᳘ मनुष्यलोको᳘ऽथासौ᳘ देवलोको य᳘द्ग्राम्या᳘न्पशू᳘नाल᳘भत इम᳘मेव तै᳘र्लोकं य᳘जमानो᳘ऽवरुन्द्धे य᳘दारण्या᳘नमुं तैः᳘॥  
स य᳘द्ग्राम्यैः᳘ संस्थाप᳘येत्॥  
समध्वानः क्रामेयुः स᳘मन्तिकं ग्रा᳘मयोर्ग्रामान्तौ᳘ स्यातां न᳘र्क्षी᳘काः पुरुषव्याघ्राः᳘ परिमोषि᳘ण आव्याधि᳘न्यस्त᳘स्करा अ᳘रण्येष्वा᳘जायेरन्य᳘दारण्यैर्व्य᳘ध्वानः क्रामेयुर्वि᳘दूरं ग्रा᳘मयोर्ग्रामान्तौ᳘ स्यातामृक्षी᳘काः पुरुषव्याघ्राः᳘ परिमोषि᳘ण आव्याधि᳘न्यस्त᳘स्करा अ᳘रण्येष्वा᳘जायेरन्॥  
त᳘दाहुः॥  
अ᳘पशुर्वा᳘ एष य᳘दारण्यो नै᳘त᳘स्य होत᳘व्यं य᳘ज्जुहुया᳘त्क्षिप्रं य᳘जमानम᳘रण्यम् मृतं᳘ हरेयुर᳘रण्यभागा ह्या᳘रण्याः᳘ पश᳘वो यन्न᳘ जुहुया᳘द्यज्ञवेशसं᳘ स्यादि᳘ति प᳘र्यग्निकृतानेवो᳘त्सृजन्ति तन्नै᳘व᳘ हुतं ना᳘हुतं न य᳘जमानम᳘रण्यम् मृतं᳘ हरन्ति न᳘ यज्ञवेशस᳘म् भवति॥  
ग्राम्यैः सं᳘स्थापयति॥  
वि᳘ पितापुत्राव᳘वस्यतः सम᳘ध्वानः क्रामन्ति स᳘मन्तिकं ग्रा᳘मयोर्ग्रामान्तौ᳘ भवतो न᳘र्क्षी᳘काः पुरुषव्या᳘घ्राः परिमोषि᳘ण आव्याधि᳘न्यस्त᳘स्करा अ᳘रण्येष्वा᳘जायन्ते॥  
प्रजा᳘पतिरश्वमेध᳘मसृजत॥  
सो᳘ऽस्मात्सृष्टः प᳘राङैत्स᳘ पङ्क्ति᳘र्भूत्वा᳘ संवत्सरम् प्रा᳘विशत्ते᳘ऽर्धमासा᳘ अभवंस्त᳘म् पञ्चदशि᳘भिरनुप्रा᳘युङ्क्त त᳘माप्नोत्त᳘माप्त्वा᳘ पञ्चदशि᳘भिर᳘वारुन्द्धार्धमासा᳘नां वा᳘ एषा᳘ प्रतिमा य᳘त्पञ्चदशि᳘नो य᳘त्पञ्चदशि᳘न आल᳘भतेऽर्धमासा᳘नेव तैर्य᳘जमानो᳘ऽवरुन्द्धे॥  
त᳘दाहुः॥  
अ᳘नवरुद्धो वा᳘ एत᳘स्य संवत्सरो᳘ भवति यो᳘ऽन्य᳘त्र चातुर्मास्ये᳘भ्यः संवत्सरं᳘ तनुत इ᳘त्येष वै᳘ साक्षा᳘त्संवत्सरो य᳘च्चातुर्मास्या᳘नि य᳘च्चातुर्मास्या᳘न्पशू᳘नाल᳘भते साक्षा᳘देव त᳘त्संवत्सरम᳘वरुन्द्धे वि वा᳘ एष᳘ प्रज᳘या पशु᳘भिरृध्यते᳘ऽप स्वर्गं᳘ लोकं᳘ राध्नोति यो᳘ऽन्य᳘त्रैकादशिने᳘भ्यः संवत्सरं᳘ तनुत इ᳘त्यैष वै᳘ सम्प्रति᳘ स्वर्गो᳘ लोको य᳘देकादशि᳘नी प्रजा वै᳘ पश᳘व एकादशि᳘नी य᳘दैकादशिना᳘न्पशू᳘नाल᳘भते न᳘ स्वर्गं᳘ लोक᳘मपराध्नो᳘ति न᳘ प्रज᳘या पशु᳘भिर्व्यृद्यते॥  
प्रजा᳘पतिर्विरा᳘जमसृजत᳘॥  
सास्मात्सृष्टा प᳘राच्येत्सा᳘श्वम् मे᳘ध्यम् प्रा᳘विशत्तां᳘ दशि᳘भिरनुप्रा᳘युङ्क्त ता᳘माप्नोत्ता᳘माप्त्वा᳘ दशि᳘भिर᳘वारुन्द्ध य᳘द्दशि᳘न आल᳘भते विरा᳘जमेव तैर्य᳘जमानोऽवरुन्द्धे शतमा᳘लभते शता᳘युर्वै पु᳘रुषः शते᳘न्द्रिय आ᳘युरेवे᳘न्द्रियं᳘ वीर्य᳘मात्म᳘न्धत्ते॥  
एका᳘दश दश᳘त आ᳘लभते॥  
ए᳘कादशाक्षरा वै᳘ त्रिष्टु᳘बिन्द्रिय᳘मु वै᳘ वीर्यं᳘ त्रिष्टु᳘बिन्द्रिय᳘स्यैव᳘ वीर्य᳘स्या᳘वरुद्ध्या ए᳘कादश दश᳘त आ᳘लभते द᳘श वै᳘ पशोः᳘ प्राणा᳘ आत्मै᳘कादशः᳘ प्राणै᳘रेव᳘ पशून्त्स᳘मर्धयति वैश्वदेवा᳘ भवन्ति वैश्वदेवो वा अश्वो᳘ऽश्वस्यैव᳘ सर्वत्वा᳘य बहुरूपा᳘ भवन्ति त᳘स्माद्बहुरूपाः᳘ पश᳘वो ना᳘नारूपा भवन्ति त᳘स्मान्ना᳘नारूपाः पश᳘वः॥  
युञ्ज᳘न्ति ब्रध्न᳘मरुषं च᳘रन्तमि᳘ति॥  
असौ वा᳘ आदित्यो᳘ ब्रध्नो᳘ऽरुषो᳘ऽमु᳘मेवास्मा᳘ आदित्यं᳘ युनक्ति स्वर्ग᳘स्य लोक᳘स्य स᳘मष्ट्यै॥  
त᳘दाहुः॥  
प᳘राङ्वा एत᳘स्माद्यज्ञ᳘ एति य᳘स्य पशु᳘रुपा᳘कृतोऽन्य᳘त्र वे᳘देरेती᳘त्येतं᳘ स्तोतरने᳘न पथा पु᳘नर᳘श्वमा᳘वर्तयासि न इ᳘ति वायुर्वै᳘ स्तोता त᳘मेवा᳘स्मा एत᳘त्पर᳘स्ताद्दधाति त᳘था ना᳘त्येति॥  
अ᳘प वा᳘ एत᳘स्मात्॥  
ते᳘ज इन्द्रिय᳘म् पश᳘वः श्रीः᳘ क्रामन्ति यो᳘ऽश्वमेधे᳘न य᳘जते॥  
व᳘सवस्त्वाञ्जन्तु॥  
गायत्रे᳘ण छ᳘न्दसे᳘ति म᳘हिष्यभ्य᳘नक्ति ते᳘जो वा आ᳘ज्यं ते᳘जो गायत्री ते᳘जसी एवा᳘स्मिन्त्समी᳘ची दधाति॥  
रुद्रा᳘स्त्वाञ्जन्तु॥  
त्रै᳘ष्टुभेन छ᳘न्दसे᳘ति वा᳘वाता ते᳘जो वा आ᳘ज्यमिन्द्रियं᳘ त्रिष्टुप्ते᳘जश्चैवा᳘स्मिन्निन्द्रियं᳘ च समी᳘ची दधाति॥  
आदित्या᳘स्त्वाञ्जन्तु॥  
जा᳘गतेन छ᳘न्दसे᳘ति प᳘रिवृक्ता ते᳘जो वा आ᳘ज्यम् पश᳘वो ज᳘गती ते᳘जश्चैवा᳘स्मिन्पशूं᳘श्च समी᳘ची दधाति॥  
प᳘त्न्योऽभ्य᳘ञ्जन्ति॥  
श्रियै वा᳘ एत᳘द्रूपं यत्प᳘त्न्यः श्रि᳘यमेवा᳘स्मिंस्त᳘द्दधति ना᳘स्मात्ते᳘ज इन्द्रि᳘यम् पश᳘वः श्रीर᳘पक्रामन्ति॥  
य᳘था वै᳘ हविषो᳘ऽहुतस्य स्क᳘न्देत्॥  
एव᳘मेत᳘त्पशो᳘ स्कन्दति य᳘स्य निक्त᳘स्य लो᳘मानि शी᳘यन्ते य᳘त्काचा᳘नाव᳘यन्ति लो᳘मान्येवा᳘स्य स᳘म्भरन्ति हिरण्म᳘या भवन्ति त᳘स्योक्तं ब्रा᳘ह्मणमे᳘कश तमेकशतं काचाना᳘वयन्ति शता᳘युर्वै पु᳘रुष आत्मै᳘कशत आ᳘युष्येवा᳘त्मन्प्र᳘तितिष्ठति भूर्भु᳘वः स्व᳘रि᳘ति प्राजापत्याभिरा᳘वयन्ति प्राजापत्यो᳘ऽश्वः स्व᳘यैवै᳘नं देव᳘तया स᳘मर्धयन्ति लाजी३ञ्छाची३न्य᳘व्ये ग᳘व्य इत्य᳘तिरिक्तम᳘न्नम᳘श्वायो᳘पा᳘वहरति प्रजा᳘मेवा᳘न्नादीं᳘ कुरुत एतद᳘न्नमत्त देवा एतद᳘न्नमद्धि प्रजापत इ᳘ति प्रजा᳘मेवा᳘न्ना᳘द्येन स᳘मर्धयति॥  
अ᳘प वा᳘ एत᳘स्मात्॥  
ते᳘जो ब्रह्मवर्चसं᳘ क्रामति यो᳘ऽश्वमेधे᳘न य᳘जते हो᳘ता च ब्रह्मा᳘ च ब्रह्मो᳘द्यं वदत आग्नेयो वै हो᳘ता बार्हस्पत्यो᳘ ब्रह्मा ब्र᳘ह्म बृ᳘हस्प᳘तिस्ते᳘जश्चैवा᳘स्मिन्ब्रह्मवर्चसं᳘ च समी᳘ची धत्तो यू᳘पमभि᳘तो वदतो य᳘जमानो वै यू᳘पो य᳘जमानमेवै᳘तत्ते᳘जसा च ब्रह्मवर्चसे᳘न चोभय᳘तः प᳘रिधत्तः॥  
कः᳘ स्विदेकाकी चरती᳘ति॥  
असौ वा᳘ आदित्य᳘ एकाकी᳘ चरत्येष᳘ ब्रह्मवर्चस᳘म् ब्रह्मवर्चस᳘मेवा᳘स्मिंस्त᳘द्धत्तः॥  
क᳘ उ स्विज्जायते पु᳘नरि᳘ति॥  
चन्द्रमा वै᳘ जायते पु᳘नरा᳘युरेवा᳘स्मिंस्त᳘द्धत्तः॥  
किं᳘ स्विद्धिम᳘स्य भेषजमि᳘ति॥  
अग्निर्वै᳘ हिम᳘स्य भेषजं ते᳘ज एवा᳘स्मिंस्त᳘द्धत्तः॥  
कि᳘म्वाव᳘पनम् महदि᳘ति॥  
अयं वै᳘ लोकं᳘ आव᳘पनम् मह᳘दस्मि᳘न्नेव᳘ लोके प्र᳘तितिष्ठति॥  
का᳘ स्विदासीत्पूर्व᳘चित्तिरि᳘ति॥  
द्यौर्वै वृ᳘ष्टिः पूर्व᳘चित्तिर्दि᳘वमेव वृ᳘ष्टिम᳘वरुन्द्धे॥  
किं᳘ स्विदासीद्बृहद्व᳘य इ᳘ति॥  
अ᳘श्वो वै᳘ बृहद्व᳘य आ᳘युरेवा᳘वरुन्द्धे॥  
का᳘ स्विदासीत्पिलिप्पिले᳘ति॥  
श्रीर्वै᳘ पिलिप्पिला श्रि᳘यमेवा᳘वरुन्द्धे॥  
का᳘ स्विदासीत्पिशङ्गिले᳘ति॥  
अहोरात्रे वै᳘ पिशङ्गिले᳘ अहोरात्र᳘योरेव प्र᳘तितिष्ठति॥  
नि᳘युक्तेषु पशु᳘षु॥  
प्रो᳘क्षणीरध्वर्युरा᳘दत्ते᳘ऽश्वम् प्रोक्षिष्य᳘न्नन्वारब्धे य᳘जमान आ᳘ध्वरिकं य᳘जुरनुद्रुत्या᳘श्वमेधिकं य᳘जुः प्र᳘तिपद्यते॥  
वायु᳘ष्ट्वा पचतै᳘रवत्वि᳘ति॥  
वायु᳘रेवै᳘नम् पचत्य᳘सितग्रीवश्छा᳘गैरि᳘त्यग्निर्वा अ᳘सितग्रीवोऽग्नि᳘रेवै᳘नं छा᳘गैः पचति॥  
न्यग्रो᳘धश्चमसैरि᳘ति॥  
य᳘त्र वै᳘ देवा᳘ यज्ञेना᳘यजन्त त᳘ एतां᳘श्चमसान्न्यौ᳘ब्जंस्ते न्य᳘ञ्चो न्यग्रो᳘धा रोहन्ति॥  
शल्मलिर्वृद्ध्ये᳘ति॥  
शल्मलौ वृ᳘द्धिं दधाति त᳘स्माछल्मलिर्व᳘नस्प᳘तीनां व᳘र्षिष्थं वर्धते॥  
एष स्य᳘ राथ्यो वृषे᳘ति॥  
अ᳘श्वेनैव र᳘थं स᳘म्पादयति त᳘स्माद᳘श्वो ना᳘न्यद्रथाद्वहति॥  
षड्भि᳘श्चतु᳘र्भिरे᳘दगन्नि᳘ति॥  
त᳘स्माद᳘श्वस्त्रिभिस्ति᳘ष्ठंस्तिष्ठत्य᳘थ युक्तः स᳘र्वैः पद्भिः᳘ सममा᳘युते॥  
ब्रह्मा᳘कृष्णश्च नोऽवत्वि᳘ति॥  
चन्द्र᳘मा वै᳘ ब्रह्मा᳘कृष्णश्चन्द्रम᳘स एवै᳘नम् प᳘रिददाति न᳘मोऽग्न᳘य इ᳘त्यग्न᳘य एव न᳘मस्करोति॥  
सं᳘शितो रश्मि᳘ना र᳘थ इ᳘ति रश्मि᳘नैव र᳘थं स᳘म्पादयति त᳘स्माद्र᳘थः प᳘र्युतो दर्शनी᳘यतमो भवति॥  
सं᳘शितो रश्मि᳘ना ह᳘य इ᳘ति॥  
रश्मि᳘नैवा᳘श्वं स᳘म्पादयति त᳘स्माद᳘श्वो रश्मि᳘ना प्र᳘तिहृतो भू᳘यिष्ठं रोचते॥  
सं᳘शितो अप्स्व᳘प्सुजा इ᳘ति॥  
अप्सु᳘योनिर्वा अ᳘श्वः स्व᳘यैवै᳘नं यो᳘न्या स᳘मर्धयति ब्रह्मा सो᳘मपुरोगव इ᳘ति सो᳘मपुरोगवमेवै᳘नं स्वर्गं᳘ लोकं᳘ गमयति॥  
स्वयं᳘ वाजिंस्तन्वं᳘ कल्पयस्वे᳘ति॥  
स्वयं᳘ रूपं᳘ कुरुष्व यादृशमिच्छसी᳘त्येवै᳘नं त᳘दाह स्वयं᳘ यजस्वे᳘ति स्वा᳘राज्यमेवा᳘स्मिन्दधाति स्वयं᳘ जुषस्वे᳘ति स्वयं᳘ लोकं᳘ रोचयस्व या᳘वन्तमिच्छसी᳘त्येवै᳘नं त᳘दाह महिमा᳘ तेऽन्ये᳘न न᳘ सन्न᳘श इत्य᳘श्वमेव᳘ महिम्ना स᳘मर्धयति॥  
न वा᳘ उ एत᳘न्म्रियसे न᳘ रिष्यसी᳘ति॥  
प्र᳘श्वासयत्येवै᳘नं त᳘द्देवां इ᳘देषि पथिभिः᳘ सुगे᳘भिरि᳘ति देवया᳘नानेवै᳘नम् पथो᳘ दर्शयति यत्रा᳘सते सुकृ᳘तो य᳘त्र ते᳘ ययुरि᳘ति सुकृ᳘द्भिरेवै᳘नं स᳘लोकं करोति त᳘त्र त्वा देवः᳘ सविता᳘ दधात्वि᳘ति सवितै᳘वै᳘नं स्वर्गे᳘ लोके᳘ दधाति प्रजा᳘पतये त्वा जु᳘ष्टम् प्रो᳘क्षामी᳘त्युपांश्वथो᳘पगृह्णाति॥  
अग्निः᳘ पशु᳘रासीत्॥  
ते᳘नायजन्त स᳘ एतं᳘ लोक᳘मजयद्य᳘स्मिन्नग्निः स᳘ ते लोको᳘ भविष्यति तं᳘ जेष्यसि पि᳘बैता᳘ अप इ᳘ति या᳘वानग्ने᳘र्विजयो या᳘वांलोको या᳘वदै᳘श्वर्यं ता᳘वांस्ते विजयस्ता᳘वांलोकस्ता᳘वदै᳘श्वर्यम् भविष्यती᳘त्येवै᳘नं त᳘दाह॥  
वायुः᳘ पशु᳘रासीत्॥  
ते᳘नायजन्त स᳘ एतं᳘ लोक᳘मजयद्य᳘स्मिन्वायुः स᳘ ते लोको᳘ भविष्यति तं᳘ जेष्यसि पि᳘बैता᳘ अप इ᳘ति या᳘वान्वायो᳘र्विजयो या᳘वांलोको॥  
सू᳘र्यः पशु᳘रासीत्॥  
ते᳘नायजन्त स᳘ एतं᳘ लोक᳘मजयद्य᳘स्मिन्त्सू᳘र्यः स᳘ ते लोको᳘ भविष्यति तं᳘ जेष्यसि पि᳘बैता᳘ अप इ᳘ति या᳘वान्त्सू᳘र्यस्य विजयो या᳘वांलोको या᳘वदै᳘श्वर्यं ता᳘वांस्ते विजयस्ता᳘वांलोकस्ता᳘वदै᳘श्वर्यम् भविष्यती᳘त्येवै᳘नं त᳘दाह तर्पयित्वा᳘श्वम् पु᳘नः संस्कृ᳘त्य प्रो᳘क्षणीरि᳘तरान्पशून्प्रो᳘क्षति तस्या᳘तः॥  
देवा वा उ᳘दञ्चः॥  
स्वर्गं᳘ लोकं न प्रा᳘जानंस्तम᳘श्वः प्रा᳘जानाद्यद᳘श्वेनो᳘दञ्चो यन्ति स्वर्ग᳘स्य लोक᳘स्य प्र᳘ज्ञात्यै वा᳘सोऽधिवासं हि᳘रण्यमित्य᳘श्वायो᳘पस्तृणन्ति य᳘था ना᳘न्य᳘स्मै पश᳘वे त᳘स्मिन्नेनम᳘धि सं᳘ज्ञपयन्त्यन्यै᳘रेवै᳘नं त᳘त्पशु᳘भिर्व्या᳘कुर्वन्ति॥  
घ्न᳘न्ति वा᳘ एत᳘त्पशु᳘म्॥  
य᳘देनं सञ्ज्ञप᳘यन्ति प्राणा᳘य स्वाहा᳘पाना᳘य स्वा᳘हा व्याना᳘य स्वाहे᳘ति सञ्ज्ञप्य᳘मान आ᳘हुतीर्जुहोति प्राणा᳘नेवा᳘स्मिन्नेत᳘द्दधाति त᳘थो हास्यैते᳘न जी᳘वतैव᳘ पशु᳘नेष्टं᳘ भवति॥  
अ᳘म्बे अ᳘म्बिके᳘ऽम्बालिके॥  
न᳘ मा नयति क᳘श्चने᳘ति प᳘त्नीरुदा᳘नयत्य᳘ह्वतैवै᳘ना एतद᳘थो मे᳘ध्या एवै᳘नाः करोति॥  
गणा᳘नां त्वा गण᳘पतिं हवामह इ᳘ति॥  
प᳘त्न्यः प᳘रियन्त्यपह्नुव᳘त एवा᳘स्मा एतद᳘तो न्ये᳘वा᳘स्मै ह्नुवते᳘ऽथो ध्रुव᳘त एवै᳘नं त्रिः प᳘रियन्ति त्र᳘यो वा᳘ इमे᳘ लोका᳘ एभि᳘रेवै᳘नं लोकै᳘र्धुवते त्रिः पु᳘नः प᳘रियन्ति षट् स᳘म्पद्यन्ते षड्वा᳘ ऋत᳘व ऋतु᳘भिरेवै᳘नं धुवते॥  
अ᳘प वा᳘ एते᳘भ्यः प्राणाः᳘ क्रामन्ति॥  
ये᳘ यज्ञे धु᳘वनं तन्व᳘ते न᳘व कृ᳘त्वः प᳘रियन्ति न᳘व वै᳘ प्राणाः᳘ प्राणा᳘नेवा᳘त्म᳘न्दधते नै᳘भ्यः प्राणा अ᳘पक्रामन्त्या᳘ह᳘मजानि गर्भधमा त्व᳘मजासि गर्भधमि᳘ति प्रजा वै᳘ पश᳘वो ग᳘र्भः प्रजा᳘मेव᳘ पशू᳘नात्म᳘न्धत्ते ता᳘ उभौ᳘ चतु᳘रः पदः᳘ सम्प्र᳘सारयावे᳘ति मिथुनस्या᳘वरुद्ध्यै स्वर्गे᳘ लोके प्रो᳘र्णुवाथामि᳘त्येष वै᳘ स्वर्गो᳘ लोको य᳘त्र पशुं᳘ सञ्ज्ञप᳘यन्ति त᳘स्मादेव᳘माह वृ᳘षा वाजी᳘ रेतोधा रे᳘तो दधात्वि᳘ति मिथुन᳘स्यैवा᳘वरुद्ध्यै॥  
अ᳘प वा᳘ एत᳘स्मात्॥  
श्री राष्ट्रं᳘ क्रामति यो᳘ऽश्वमेधे᳘न य᳘जते॥  
ऊर्ध्वा᳘मेनामु᳘छ्रापये᳘ति॥  
श्रीर्वै᳘ राष्ट्र᳘मश्वमेधः श्रि᳘यमेवा᳘स्मै राष्ट्र᳘मूर्ध्वमु᳘छ्रयति॥  
गिरौ᳘ भारं ह᳘रन्निवे᳘ति॥  
श्रीर्वै᳘ राष्ट्र᳘स्य भारः श्रि᳘यमेवा᳘स्मै राष्ट्रं सं᳘नह्यत्य᳘थो श्रि᳘यमेवा᳘स्मिन्राष्ट्र᳘मधिनि᳘दधाति॥  
अ᳘थास्यै म᳘ध्यमेधतामि᳘ति॥  
श्रीर्वै᳘ राष्ट्र᳘स्य म᳘ध्यं श्रि᳘यमेव᳘ राष्ट्रे᳘ मध्यतो᳘ऽन्ना᳘द्यं दधाति॥  
शीते वा᳘ते पुन᳘न्निवे᳘ति॥  
क्षे᳘मो वै᳘ राष्ट्र᳘स्य शीतं क्षे᳘ममेवा᳘स्मै करोति॥  
यका᳘सकौ᳘ शकुन्तिके᳘ति॥  
विड्वै᳘ शकुन्तिका᳘ह᳘लगि᳘ति व᳘ञ्चती᳘ति वि᳘शो वै᳘ राष्ट्रा᳘य वञ्चन्त्या᳘हन्ति गभे प᳘सो नि᳘गल्गलीति धा᳘रके᳘ति विड्वै ग᳘भो राष्ट्रम् प᳘सो राष्ट्र᳘मेव᳘ विश्या᳘हन्ति त᳘स्माद्राष्ट्रो वि᳘शं घा᳘तुकः॥  
माता᳘ च ते पिता᳘ च त इ᳘ति॥  
इयं वै᳘ माता᳘सौ᳘ पिता᳘भ्या᳘मेवै᳘नं स्वर्गं᳘ लोकं᳘ गमयत्य᳘ग्रं वृक्ष᳘स्य रोहत इ᳘ति श्रीर्वै᳘ राष्ट्रस्या᳘ग्रं श्रि᳘यमेवै᳘नं राष्ट्रस्या᳘ग्रं गमयति प्र᳘तिलामी᳘ति ते पिता᳘ गभे᳘ मुष्टि᳘मतंसयदि᳘ति विड्वै᳘ गभो᳘ राष्ट्र᳘म् मुष्टी᳘ राष्ट्र᳘मेव᳘ विश्या᳘हन्ति त᳘स्माद्राष्ट्री वि᳘षं घा᳘तुकः॥  
य᳘द्धरिणो य᳘वमत्ती᳘ति॥  
विड्वै य᳘वो राष्ट्रं᳘ हरिणो वि᳘शमेव᳘ राष्ट्रा᳘याद्यां᳘ करोति त᳘स्माद्राष्ट्रो वि᳘शमत्ति न᳘ पुष्ट᳘म् पशु म᳘न्यत इ᳘ति त᳘स्माद्रा᳘जा पशून्न᳘ पुष्यति शूद्रा यद᳘र्यजारा न पो᳘षाय न᳘ धनायती᳘ति त᳘स्माद्वैशीपुत्रं ना᳘भिषिञ्चति॥  
अ᳘प वा᳘ एते᳘भ्यः प्राणाः᳘ क्रामन्ति॥  
ये᳘ यज्ञे᳘ऽपूतां वा᳘चं व᳘दन्ति दधिक्रा᳘व्णो अकारिषमि᳘ति सुरभिम᳘तीमृ᳘चमन्ततो᳘ऽन्वाहुर्वा᳘चमेव᳘ पुनते नै᳘भ्यः प्राणा अ᳘पक्रामन्ति॥  
य᳘दसिपथा᳘न्कल्प᳘यन्ति॥  
से᳘तुमेव तं᳘ सङ्क्र᳘मणं य᳘जमानः कुरुते स्वर्ग᳘स्य लोक᳘स्य स᳘मष्ट्यै॥  
सूची᳘भिः कल्पयन्ति॥  
वि᳘शो वै᳘ सूच्यो᳘ राष्ट्र᳘मश्वमेधो वि᳘शं चैवा᳘स्मिन्राष्ट्रं᳘ च समी᳘ची दधति हिरण्यम᳘य्यो भवन्ति त᳘स्योक्तम् ब्रा᳘ह्मणम्॥  
त्रय्यः᳘ सूच्यो᳘ भवन्ति॥  
लोहम᳘य्यो र᳘जता ह᳘रिण्यो दि᳘शो वै᳘ लोहम᳘य्योऽवान्तरदि᳘शो रजता᳘ ऊर्ध्वा ह᳘रिण्यस्ता᳘भिरेवै᳘नं कल्पयन्ति तिर᳘श्चीभिष्चोर्ध्वा᳘भिश्च बहुरूपा᳘ भवन्ति त᳘स्माद्बहुरूपा दि᳘शो ना᳘नारूपा भवन्ति त᳘स्मान्ना᳘नारूपा दि᳘शः॥  
प्रजा᳘पतिरकामयत॥  
महान्भूयान्त्स्यामि᳘ति स᳘ एता᳘वश्वमेधे महिमा᳘नौ ग्र᳘हावपश्यत्ता᳘वजुहोत्त᳘तो वै स᳘ महान्भू᳘यानभवत्स यः᳘ काम᳘येत महान्भू᳘यान्त्स्यामि᳘ति स᳘ एता᳘वश्वमेधे᳘ महिमा᳘नौ ग्र᳘हौ जुहुयान्महा᳘न्हैव भू᳘यान्भवति॥  
वपा᳘मभि᳘तो जुहोति॥  
य᳘जमानो वा᳘ अश्वमेधो रा᳘जा महिमा᳘ राज्ये᳘नैवै᳘नमुभय᳘तः प᳘रिगृह्णाति पुर᳘स्तात्स्वाहाकृतयो वा᳘ अन्ये᳘ देवा᳘ उप᳘रिष्टात्स्वाहाकृतयोऽन्ये ता᳘नेवै᳘त᳘त्प्रीणाति स्वा᳘हा देवे᳘भ्यो देवे᳘भ्यः स्वाहे᳘ति रा᳘ज्ञा वपाम् प᳘रिजयति ये᳘ चैवा᳘स्मिं᳘लोके᳘ देवा य᳘ उ चामु᳘ष्मिंस्ता᳘नेवै᳘त᳘त्प्रीणाति त᳘ एनमुभ᳘ये देवाः᳘ प्रीताः᳘ स्वर्गं᳘ लोक᳘मभि᳘वहन्ति॥  
