
ब्र᳘ह्म वै᳘ स्वयम्भु त᳘पोऽतप्यत॥  
त᳘दैक्षत न वै त᳘पस्या᳘नन्त्यमस्ति ह᳘न्ताह᳘म् भूते᳘ष्वात्मा᳘नं जुह᳘वानि भूता᳘नि चात्त्मनी᳘ति तत्स᳘र्वेषु भूते᳘ष्वात्मा᳘नं हुत्वा᳘ भूता᳘नि चात्म᳘नि स᳘र्वेषाम् भूता᳘नां श्रै᳘ष्ठ्यं स्वा᳘राज्यमा᳘धिपत्यम् प᳘र्यैत्त᳘थैवै᳘तद्य᳘जमानः सर्वमेधे स᳘र्वान्मे᳘धान्हुत्वा स᳘र्वाणि भूता᳘नि श्रै᳘ष्ठ्यं स्वा᳘राज्यमा᳘धिपत्यम् प᳘र्येति॥  
स वा᳘ एष᳘ सर्वमेधो᳘ दशरात्रो᳘ यज्ञक्रतु᳘र्भवति॥  
द᳘शाक्षरा विराड्विराडु कृत्स्नम᳘न्नं कृत्स्न᳘स्यैवा᳘न्ना᳘द्यस्या᳘वरुद्ध्यै त᳘स्मिन्नग्नि᳘म् परार्ध्यं᳘ चिनोति परमो वा᳘ एष᳘ यज्ञक्रतूनां य᳘त्सर्वमेधः᳘ परमे᳘णैवै᳘नम् परम᳘तां गमयति॥  
त᳘स्याग्निष्टु᳘दग्निष्टोमः᳘ प्रथमम᳘हर्भवति॥  
अग्निर्वा᳘ अग्निष्टु᳘दग्निष्टोमो᳘ऽग्नि᳘मुखा उ वै स᳘र्वे देवाः स᳘र्वेषां देवा᳘नामा᳘प्त्यै त᳘स्याग्नेया ग्र᳘हा भवन्त्यग्निय्यः᳘ पुरोरु᳘चः स᳘र्वमाग्नेय᳘मसदि᳘ति॥  
इन्द्रस्तु᳘दुक्थ्यो᳘ द्विती᳘यम᳘हर्भवति॥  
इ᳘न्द्रो वै स᳘र्वे देवाः स᳘र्वेषां देवा᳘नामा᳘प्त्यै त᳘स्यैन्द्रा ग्र᳘हा भवन्त्यैन्द्र्यः᳘ पुरोरु᳘चः स᳘र्वमैन्द्र᳘मसदि᳘ति॥  
सूर्यस्तु᳘दुक्थ्य᳘स्तृती᳘यम᳘हर्भवति॥  
सू᳘र्यो वै स᳘र्वे देवाः स᳘र्वेषाम् देवा᳘नामा᳘प्त्यै सौर्या ग्र᳘हा भवन्ति सौर्य्यः᳘ पुरोरु᳘चः स᳘र्वं सौर्य᳘मसदिति॥  
वैश्वदेव᳘श्चतुर्थम᳘हर्भवति॥  
वि᳘श्वे वै स᳘र्वे देवाः स᳘र्वेषां देवा᳘नामा᳘प्त्यै वैश्वदेवा ग्र᳘हा भवन्ति वैश्वदे᳘व्यः परोरु᳘चः स᳘र्वम् वैश्वदेव᳘मसदिति॥  
आ᳘श्वमेधिकम् मध्यम᳘म् पञ्चमम᳘हर्भवति॥  
त᳘स्मिन्न᳘श्वम् मे᳘ध्यमा᳘लभतेऽश्वमेध᳘स्यैवा᳘प्त्यै॥  
पौ᳘रुषमेधिकम् मध्यमं᳘ षष्ठम᳘हर्भवति॥  
त᳘स्मिन्मे᳘ध्यान्पु᳘रुषाना᳘लभते पुरुषमेध᳘स्यैवा᳘प्त्यै॥  
अप्तोर्यामः᳘ सप्तमम᳘हर्भवति॥  
स᳘र्वेषाम् यज्ञक्रतूनामा᳘प्त्यै त᳘स्मिन्त्स᳘र्वान्मे᳘ध्याना᳘लभते य᳘च्च प्राणि य᳘च्चाप्राण᳘म् वपा᳘ वपा᳘वतं जुहोति त्व᳘च उत्क᳘र्तमवपा᳘कानां सम्व्र᳘श्चमोषधिवनस्पतीनाम् प्र᳘किरन्ति शु᳘ष्काणां चार्द्रा᳘णाम् चा᳘न्नमन्नं जुहोत्य᳘न्नस्यान्नस्या᳘प्त्यै स᳘र्वम् जुहोति स᳘र्वस्मै जुहोति स᳘र्वस्या᳘प्त्यज् स᳘र्वस्या᳘वरुद्ध्यै प्रातःसवने᳘ हुता᳘सु वपा᳘स्वेव᳘मेव᳘ तृतीयसवने᳘ हुते᳘षु हविः᳘षु॥  
त्रिणव᳘मष्टमम᳘हर्भवति॥  
व᳘ज्रो वै᳘ त्रिणवो व᳘ज्रेण ख᳘लु वै᳘ क्षत्रं᳘ स्पृतं तद्व᳘ज्रेणैव᳘ क्षत्रं᳘ स्पृणोति॥  
त्रयस्त्रिंशं᳘ नवमम᳘हर्भवति प्रतिष्ठा वै त्रवस्त्रिंशः प्र᳘तिष्ठित्यै॥  
विश्वजित्स᳘र्वपृष्ठोऽतिरात्रो दशमम᳘हर्भवति॥  
स᳘र्वम् वै᳘ विश्वजित्स᳘र्वपृष्ठोऽतिरात्रः स᳘र्वं सर्वमेधः स᳘र्वस्या᳘प्त्यै स᳘र्वस्या᳘वरुद्ध्यै॥  
अथा᳘तो द᳘क्षिणानाम्॥  
म᳘ध्यम् प्र᳘ति राष्ट्र᳘स्य य᳘दन्य᳘द्ब्राह्मण᳘स्य वित्तात्स᳘भूमि स᳘पुरुषम् प्रा᳘ची दिग्घो᳘तुर्द᳘क्षिणा ब्रह्म᳘णः प्रती᳘च्यध्वर्योरु᳘दीच्युद्गातुस्त᳘देव हो᳘तृका अन्वा᳘भक्ताः॥  
ते᳘न हैते᳘न विश्व᳘कर्मा भौवन᳘ ईजे॥  
ते᳘नेष्ट्वा᳘त्यतिष्ठत्स᳘र्वाणि भूता᳘नीदं स᳘र्वमभवद᳘तितिष्ठति स᳘र्वाणि भूता᳘नीदं स᳘र्वम् भवति य एव᳘म् विद्वा᳘न्त्सर्वमेधे᳘न य᳘जते यो᳘ वैत᳘देवम् वे᳘द॥  
तं᳘ ह कश्य᳘पो याजयां᳘ चकार॥  
तद᳘पि भू᳘मिः श्लो᳘कं जगौ न᳘ मा म᳘र्त्यः क᳘श्चन दा᳘तुमर्हति वि᳘श्वकर्मन्भौवन मन्द᳘ आसिथ उ᳘पमञ्घ्यति स्या᳘ सलिल᳘स्य म᳘ध्ये मृ᳘षैष᳘ ते सङ्गरः᳘ कश्य᳘पाये᳘ति॥  
