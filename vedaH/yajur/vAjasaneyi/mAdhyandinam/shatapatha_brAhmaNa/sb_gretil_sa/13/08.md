
अ᳘थास्मै कल्याणं᳘ कुर्वन्ति॥  
अ᳘थास्मै श्मशान᳘म् कुर्वन्ति॥  
गृहा᳘न्वा प्रज्ञा᳘नम् वा यो वै क᳘श्च म्रि᳘यते स श᳘वस्त᳘स्मा एतद᳘न्नं करोति त᳘स्माछवान्न᳘म् श᳘वान्न᳘म् ह वै त᳘छ्मशानमित्या᳘चक्षते परो᳘क्षं श्मशा उ हैव ना᳘म पितॄणा᳘मत्ता᳘रस्ते᳘ हामु᳘ष्मिंलोके᳘ऽकृतश्मशानस्य साधुकृत्यामु᳘पदम्भयन्ति ते᳘भ्य एतद᳘न्नं करोति त᳘स्माछ्मशान्नं᳘ श्मशान्न᳘म् ह वै त᳘छ्मशानमित्या᳘चक्षते परो᳘ऽक्षम्॥  
तद्वै न᳘ क्षिप्रं᳘ कुर्यात्॥  
नेन्न᳘वमघं᳘ कर᳘वाणी᳘ति चिर᳘ एव᳘ कुर्यादघ᳘मेव त᳘त्तिरः᳘ करोति य᳘त्र समाना᳘नु चन स्म᳘रेयुर᳘श्रुतिमेव त᳘दघं᳘ गमयति य᳘द्यनुस्म᳘रेयुः॥  
अ᳘युङ्गेषु सम्वत्सरेषु कुर्यात्॥  
अ᳘युङ्गं हि᳘ पितॄणा᳘मेकनक्षत्र᳘ एकनक्षत्रं हि᳘ पितॄणा᳘ममावास्या᳘याममावास्या᳘ वा᳘ एकनक्षत्रमे᳘को हि य᳘द्वेतां रा᳘त्रिं स᳘र्वाणि भूता᳘नि सम्व᳘सन्ति ते᳘नो तं का᳘ममाप्नोति यः स᳘र्वेषु न᳘क्षत्रेषु॥  
शर᳘दि कुर्यात्॥  
स्वधा वै᳘ शर᳘त्स्वधो᳘ वै᳘ पितॄणाम᳘न्नं त᳘देनम᳘न्ने स्वधा᳘यां दधाति माघे᳘ वा मा᳘ नोऽघ᳘म् भूदि᳘ति निदाघे᳘ वा नि᳘ नोऽघं᳘ धीयाता इ᳘ति॥  
च᳘तुःस्रक्ति॥  
देवाश्चा᳘सुराश्चोभ᳘ये प्राजापत्या᳘ दिक्ष्व᳘स्पर्धन्त ते᳘ देवाअ᳘सुरान्त्सप᳘त्नान्भ्रा᳘तृव्यान्दिग्भ्यो᳘ऽनुदन्त ते᳘ऽदि᳘क्काः प᳘राभवंस्त᳘स्माद्या दै᳘व्यः प्रजाश्च᳘तुःस्रक्तीनि ताः श्मशाना᳘नि कुर्वते᳘ऽथ या आसुर्यः᳘ प्राच्या᳘स्त्वद्ये᳘ त्वत्परिमण्डला᳘नि ते᳘ऽनुदन्त ह्ये᳘नान्दिग्भ्य᳘ उभे दि᳘शाव᳘न्तरेण वि᳘दधाति प्रा᳘चीं च द᳘क्षिणां चैत᳘स्यां ह दिशि᳘ पितृलोक᳘स्य द्वा᳘रं द्वारै᳘वै᳘नम् पितृलोकम् प्र᳘पादयति स्रक्ति᳘भिर्दिक्षु प्रतिति᳘ष्ठती᳘तरेणात्म᳘नावन्तरदि᳘क्षु त᳘देनं स᳘र्वासु दिक्षु प्र᳘तिष्ठापयति॥  
अथा᳘तो भूमिजोषण᳘स्य॥  
उदीची᳘नप्रवणे करोत्यु᳘दीची वै᳘ मनुष्या᳘णाम् दिक्त᳘देनम् मनुष्यलोक आ᳘भजत्येत᳘द्ध वै᳘ पित᳘रो मनुष्यलोक आ᳘भक्ता भवन्ति य᳘देषाम् प्रजा भ᳘वति प्रजा᳘ हास्स्य श्रेयसी भवति॥  
दक्षिणा᳘प्रवणे कुर्यादि᳘त्याहुः॥  
दक्षिणा᳘प्रवणो वै᳘ पितृलोकस्त᳘देनम् पितृलोक आ᳘भजती᳘ति न त᳘था कुर्यादामी᳘वद्ध ना᳘म त᳘छ्मशानकरणं᳘ क्षिप्रे᳘ हैषाम᳘परोऽनुप्रै᳘ति॥  
दक्षिणा᳘प्रवणस्य प्रत्यर्षे᳘ कुर्यादि᳘त्यु है᳘क आहुः॥  
त᳘त्प्रत्यु᳘छ्रितमघ᳘म् भवती᳘ति नो᳘ एव त्!था कुर्याद्यद्वा᳘ उदीची᳘नप्रवणे करो᳘ति त᳘देव᳘ प्रत्यु᳘छ्रितमघ᳘म् भवति॥  
य᳘स्यैव᳘ सम᳘स्य सतः᳘॥  
दक्षिणत᳘ह् पुर᳘स्तादा᳘प ए᳘त्य संस्थाया᳘प्रघ्नत्य एतां दि᳘शमभिनिष्प᳘द्याक्षय्या᳘ अपो᳘ऽपिप᳘द्येरंस्त᳘त्कुर्याद᳘न्नम् वाऽआ᳘पोऽन्ना᳘द्यमेवा᳘स्माऽएत᳘त्पुर᳘स्तात्प्रत्य᳘ग्दधात्यमृ᳘तमु वा आ᳘प एषो᳘ ह जीवा᳘नाम् दिग᳘न्तरेण सप्तर्षीणां᳘ चोद᳘यनमादित्य᳘स्यचास्तम᳘यनममृ᳘तमेव त᳘ज्जीवे᳘षु दधाति त᳘द्धैत᳘त्प्रतिमी᳘वन्ना᳘म श्मशानकरण᳘म् जीवे᳘भ्यो हितं यद्वाव᳘ जीवे᳘भ्यो हितम् त᳘त्पितृ᳘भ्यः॥  
क᳘म्वति कुर्यात्॥  
क᳘म् मेऽसदित्य᳘थो श᳘म्वति श᳘म् मेऽसदि᳘ति ना᳘धिपथं᳘ कुर्यान्ना᳘काशे ने᳘दावि᳘रघं᳘ करवाणी᳘ति॥  
गु᳘हा स᳘दवतापि᳘ स्यात्॥  
तद्यद्गु᳘हा भ᳘वत्यघ᳘मेव तद्गु᳘हा करोत्य᳘थ य᳘दवताप्य᳘सौ वा᳘ आदित्यः᳘ पाप्म᳘नोऽपहन्ता स᳘ एवा᳘स्मात्पाप्मा᳘नम᳘पहन्त्य᳘थो आदित्य᳘ज्योतिषमेवै᳘नं करोति॥  
न त᳘स्मिन्कुर्यात्॥  
य᳘स्येत्था᳘दनूकाशः स्या᳘द्याचमानं᳘ ह ना᳘म त᳘त्क्षिप्रे᳘ हैषाम᳘परोऽनुप्रै᳘ति॥  
चित्र᳘म् पश्चा᳘त्स्यात्॥  
प्रजा वै᳘ चित्रं᳘ चित्रं᳘ हास्य प्रजा᳘ भवति य᳘दि चित्रम् न स्यादा᳘पः पश्चा᳘द्वोत्तरतो᳘ वा स्युरा᳘पोह्ये᳘व᳘ चित्र्!ं हैवा᳘स्य प्रजा᳘ भवति॥  
ऊषरे᳘ करोति॥  
रे᳘तो वा ऊ᳘षाः प्रज᳘ननं त᳘देनम् प्रज᳘नन आ᳘भजत्येत᳘द्ध वै᳘ पित᳘रः प्रज᳘नन आ᳘भक्ता भवन्ति य᳘देषाम् प्रजा भ᳘वति प्रजा᳘ हास्य श्रे᳘यसी भवति॥  
स᳘मूले॥  
स᳘मूलं हि᳘ पितॄणा᳘म् वीरिणमिश्र᳘मेत᳘द्धास्याः पि᳘त्र्यम᳘नतिरिक्तम᳘थो अघ᳘मेव तद्ब᳘द्धृ करोति॥  
न᳘ भूमिपाश᳘मभिवि᳘दध्यात्॥  
न᳘ शरं ना᳘श्मगन्धां ना᳘ध्याण्डां न᳘ पृश्निपर्णी ना᳘श्वत्थ᳘स्यान्तिकं᳘ कुर्यान्न᳘ विभी᳘तकस्य न ति᳘ल्वकस्य न स्फू᳘र्जकस्य न᳘ हरि᳘द्रोर्न᳘ न्यग्रोधस्य ये᳘ चान्ये᳘ पाप᳘नामानो मङ्गलोपेप्स᳘या ना᳘म्नामेव प᳘रिहाराय॥  
अथा᳘त आवृ᳘देव॥  
अग्निविध᳘याग्निचि᳘तः श्मशानं᳘ करोति यद्वै य᳘जमानोऽग्निं᳘ चिनुते᳘ऽमु᳘ष्मै त᳘ल्लोका᳘य यज्ञे᳘नात्मा᳘नं सं᳘स्कुरुत एत᳘दु ह यज्ञि᳘यं कर्मा᳘संस्थितमा᳘ श्मशानकरणात्तद्य᳘दग्निविध᳘याग्निचि᳘तः श्मशानं᳘ करो᳘त्यग्निचित्या᳘मेव तत्सं᳘स्थापयति॥  
तद्वै न᳘ मह᳘त्जुर्यात्॥  
ने᳘न्मह᳘दघ᳘म् कर᳘वाणी᳘ति या᳘वानपक्षपुछो᳘ऽग्निस्ता᳘वत्जुर्यादि᳘त्यु है᳘क आहुः समानो ह्य᳘स्यैष᳘ आत्मा य᳘थैवा᳘ग्नेस्तथे᳘ति॥  
पुरुषमात्रं त्वे᳘व᳘ कुर्यात्॥  
तथा᳘परस्मा अवकाशं न᳘ करोति पश्चाद्व᳘रीयः प्रजा वै᳘ पश्चा᳘त्प्रजा᳘मेव तद्व᳘रीयसीं कुरुत उत्तरतो व᳘र्षीयः प्रजा वा उ᳘त्तरा प्रजा᳘मेव तद्व᳘र्षीयसीं कुरुते त᳘द्विधा᳘यापसलविसृष्टा᳘भि स्प᳘न्द्याभिः पर्या᳘तनोत्यपसलवि पि᳘त्र्यं हि कर्म॥  
अथो᳘द्धन्तवा᳘ आह॥  
स या᳘वत्येव᳘ निव᳘प्स्यन्त्स्यात्ता᳘वदु᳘द्धन्यात्पुरुषमात्रं त्वे᳘वो᳘द्धन्यात्तथा᳘परस्मा अवकाशं न᳘ करोत्य᳘थो ओ᳘षधिलोको वै᳘ पितव्र ओ᳘षधीनां ह मू᳘लान्यु᳘पसर्पन्त्य᳘थो ने᳘दस्या᳘ अन्त᳘र्हितो᳘ऽसदि᳘ति॥  
अन्तर्धा᳘वो है᳘के नि᳘वपन्ति॥  
देवाश्चा᳘सुराश्चोभ᳘ये प्राजापत्या᳘ अस्मिं᳘लोके᳘ऽस्पर्धन्त ते᳘ देवा अ᳘सुरान्त्सप᳘त्नान्भ्रा᳘तृव्यानस्मा᳘ल्लोका᳘दनुदन्त त᳘स्माद्या दै᳘व्यः प्रजा अ᳘नन्तर्हितानि ताः᳘ श्मशाना᳘नि कुर्वते᳘ऽथ या᳘ आसुर्यः᳘ प्राच्या᳘स्त्वद्ये᳘ त्वदन्त᳘र्हितानि ते᳘ चम्वां᳘ त्वद्य᳘स्मिंस्त्वत्॥  
अ᳘थैनत्परिश्रि᳘द्भिः प᳘रिश्रवति॥  
या᳘ एवा᳘मूः᳘ परिश्रि᳘तस्ता᳘ एता य᳘जुषा ताः᳘ परिश्र᳘यति तूष्णी᳘मिमा दै᳘वं तत्पि᳘त्र्यम् च व्या᳘करोत्य᳘परिमिताभिर᳘परिमितो ह्य᳘सौ᳘ लोकः॥  
अ᳘थैनत्पलाशशाख᳘या व्यु᳘दूहति॥  
य᳘देवा᳘दो᳘ व्युदू᳘हनं त᳘देतद᳘पेतो᳘ यन्तु पणयो᳘ऽसुम्ना देवपीय᳘व इ᳘ति पणी᳘नेवै᳘तद᳘सुम्नान्देवपीयू᳘नसुररक्षसा᳘न्यस्मा᳘ल्लोकाद᳘पहन्त्यस्य᳘ लोकः᳘ सुता᳘वत इ᳘ति सुत᳘वान्हि य᳘ ईजानोद्यु᳘भिर᳘होभिरक्तु᳘भिर्व्य᳘क्तमि᳘ति त᳘देनमृतु᳘भिश्चाहोरात्रै᳘श्च स᳘लोकं करोति॥  
यमो᳘ ददात्ववसा᳘नमस्मा इ᳘ति॥  
यमो᳘ ह वा᳘ अस्या᳘मवसा᳘नस्येष्टे त᳘मेवा᳘स्मा अस्या᳘मवसा᳘नं याचति तां᳘ दक्षिणो᳘दस्यत्यु᳘दगि᳘तरां दै᳘वं चैव तत्पि᳘त्र्यं च व्या᳘करोति॥  
अ᳘थ दक्षिणतः सी᳘रम् युनक्ति॥  
उत्तरत इ᳘त्यु है᳘क आहुः स य᳘था काम᳘येत त᳘था कुर्याद्युङ्क्ते᳘ति सम्प्रे᳘ष्याभि᳘मन्त्रयते सविता᳘ ते श᳘रीरेभ्यः पृथिव्यां᳘ लोक᳘मिच्छत्वि᳘ति सवितै᳘वा᳘स्यैतछ᳘रीरेभ्यः पृथिव्यां᳘ लोक᳘मिच्छति त᳘स्मै युज्यन्तामुस्रि᳘या इ᳘त्येतस्मा उ हि क᳘र्मण उस्रि᳘या युज्य᳘न्ते॥  
षङ्गव᳘म् भवति॥  
ष᳘डृत᳘वः सम्वत्सर᳘ ऋतु᳘ष्वेवै᳘नमेत᳘त्सम्वत्वरे᳘ प्रतिष्ठा᳘याम् प्र᳘तिष्ठापयति त᳘दपसलवि᳘ पर्याहृ᳘त्योत्तरतः᳘ प्रती᳘चीम् प्रथमां सी᳘ताम् कृषति वायुः᳘ पुनात्वि᳘ति जघनार्धे᳘न दक्षिणा᳘ग्नेर्भ्रा᳘जसे᳘ति दक्षिणार्धे᳘न प्रा᳘चीं सू᳘र्यस्य व᳘र्चसेत्य᳘ग्रेणो᳘दीचीम्॥  
च᳘तस्रः सी᳘ता य᳘जुषा कृ᳘षति॥  
तद्य᳘च्चतसृ᳘षु दिक्ष्व᳘न्नं त᳘स्मिन्नेवै᳘नमेतत्प्र᳘तिष्ठापयति तद्वै य᳘जुषाद्धा वै तद्यद्य᳘जुरद्धो᳘ तद्य᳘दिमा दि᳘शः॥  
अ᳘थात्मा᳘नम् वि᳘कृषति॥  
तद्य᳘देव᳘ सम्वत्सरे᳘ऽन्नं त᳘स्मिन्नेवै᳘नमेतत्प्र᳘तिष्ठापयति तूष्णीम᳘परिमिताभिर᳘परिमितोह्य᳘सौ᳘ लोकः॥  
अ᳘थैनद्वि᳘मुञ्चति॥  
कृत्वा तत्क᳘र्म य᳘स्मै क᳘र्मण एनद्यु᳘ङ्क्ते वि᳘मुच्यन्तामुस्रि᳘या इ᳘त्येत᳘स्मा उ हि क᳘र्मण उस्रि᳘या युज्य᳘न्ते त᳘द्दक्षिणो᳘दस्यत्यु᳘दगि᳘तरद्दै᳘वं चैव तत्पि᳘त्र्यम् च व्या᳘करोति॥  
अ᳘थ सर्वौषध᳘म् वपति॥  
य᳘देवा᳘दः᳘ सर्वौषधं त᳘देत᳘द्बह्वीभिस्तद्व᳘पत्ये᳘कयेदं दै᳘वं चैव तत्पि᳘त्र्यं च व्या᳘करोत्यश्वत्थे᳘ वो निष᳘दनम् पर्णे᳘ वो वसति᳘ष्कृते᳘ति ज्योग्जीवा᳘तुमेवै᳘भ्य एतदा᳘शास्ते त᳘थो हैषामे᳘कैको᳘ऽपरो जर᳘सानुप्रैति॥  
अ᳘थैनन्नि᳘वपति॥  
इयम् वै᳘ पृथिवी᳘ प्रतिष्ठा᳘स्या᳘मेवै᳘नमेत᳘त्प्रतिष्ठा᳘याम् प्र᳘तिष्ठापयति पुरा᳘दित्य᳘स्योदया᳘त्तिर᳘-इव वै᳘ पित᳘रस्तिर᳘-इव रात्रिस्तिर᳘ एव त᳘त्करोति य᳘था कुर्वतो᳘ऽभ्युदियात्त᳘देनमुभ᳘योरहोरात्र᳘योः प्र᳘तिष्ठापयति॥  
सविता᳘ ते श᳘रीराणि॥  
मातु᳘रुप᳘स्थ आ᳘वपत्वि᳘ति सवितै᳘वा᳘स्यैतछ᳘रीराण्यस्यै᳘ पृथिव्यै᳘ मातु᳘रुप᳘स्थ आ᳘वपति त᳘स्यै पृथिवि श᳘म्भवे᳘ति य᳘थैवा᳘स्मा इयं शं स्या᳘देव᳘मेत᳘दाह प्रजा᳘पतौ त्वा देव᳘तायामु᳘पोदके लोके नि᳘दधाम्यसावि᳘ति ना᳘म गृह्णात्ययम् वै᳘ लोक उ᳘पोदकस्त᳘देनम् प्रजा᳘पतौ देव᳘तायामु᳘पोदके लोके नि᳘दधाति॥  
अ᳘थ क᳘ञ्चिदाह॥  
एताम् दि᳘शम᳘नवानन्त्सृत्वा᳘ कुम्भ᳘म् प्रक्षीया᳘णप्रेक्षमाण एही᳘ति त᳘त्र जपति प᳘रम् मृत्यो अ᳘नु प᳘रेहि प᳘न्थां य᳘स्ते अन्य इ᳘तरो देवया᳘नात् च᳘क्षुष्मते शृण्वते᳘ ते ब्रवीमि मा᳘ नः प्रजां᳘ रीरिषो मो᳘त᳘ वीरानि᳘ति ज्योग्जीवा᳘तुमेवै᳘भ्य एतदा᳘शास्ते त᳘थो हैषामे᳘कैको᳘ऽपरो जर᳘सानुप्रैति॥  
अ᳘थैनं यथाङ्गं᳘ कल्पयति॥  
शम् वा᳘तः शम् हि᳘ ते घृ᳘णिः श᳘म् ते भवन्त्वि᳘ष्टकाः श᳘म् ते भवन्त्वग्न᳘यः पा᳘र्थिवासो मा᳘ त्वाभि᳘शूशुचन् क᳘ल्पन्तां ते दि᳘शस्तु᳘भ्यमा᳘पः शिव᳘तमास्तु᳘भ्यम् भवन्तु सि᳘न्धवः अन्त᳘रिक्षं शिवम् तु᳘भ्यं क᳘ल्पन्तां ते दि᳘शः स᳘र्वा इ᳘त्येत᳘देवा᳘स्मै स᳘र्वं कल्पयत्येत᳘दस्मै शिवं᳘ करोति॥  
अ᳘थ त्र᳘योदश पादमात्र्य᳘ इ᳘ष्टका अलक्षणाः᳘ कृता᳘ भवन्ति॥  
या᳘ एवा᳘मू᳘रग्नावि᳘ष्टकास्ता᳘ एता य᳘जुषा ता उपद᳘धाति तूष्णी᳘मिमा दै᳘वं चैव तत्पि᳘त्र्यं च व्या᳘करोति॥  
त्र᳘योदश भवन्ति॥  
त्र᳘योदश मा᳘साः सम्वत्सर᳘ ऋतु᳘ष्वेवै᳘नमेत᳘त्सम्वत्सरे᳘ प्रतिष्ठा᳘याम् प्र᳘तिष्ठापयति॥  
पादमात्र्यो᳘ भवन्ति॥  
प्रतिष्ठा वै पा᳘दः प्रतिष्ठा᳘मेवा᳘स्मै करोत्यलक्षणा᳘ भवन्ति तिर᳘-इव वै पित᳘रस्तिर᳘-इव तद्य᳘दलक्षणं᳘ तिर᳘ एव त᳘त्तिरः᳘ करोति॥  
ता᳘सामे᳘काम् म᳘ध्ये प्रा᳘चीमु᳘पदधाति॥  
स᳘ आत्मा᳘ तिस्रः᳘ पुर᳘स्तान्मूर्धस+हितास्तछि᳘रस्तिस्रो᳘ दक्षिणतः स द᳘क्षिणः पक्ष᳘स्तिस्र᳘ उत्तरतः स उ᳘त्तरः पक्ष᳘स्तिस्रः᳘ पश्चात्तत्पु᳘छं सो᳘ऽस्यैष᳘ पक्षपुछ᳘वानात्मा य᳘थैवा᳘ग्नेस्तथा॥  
अ᳘थ प्रदरात्पु᳘रीषमा᳘हर्तवा᳘ आह॥  
एत᳘द्धास्याः पि᳘त्र्यम᳘नतिरिक्तम᳘थो अघ᳘मेव तद्ब᳘द्धृ करोत्यस्मि᳘न्नु है᳘केऽवान्तरदेशे᳘ कर्षूं᳘ खात्वा त᳘तोऽभ्याहा᳘रं कुर्वन्ति प᳘रिकृषन्त्यु है᳘के दक्षिणतः᳘ पश्चा᳘दुत्तरतस्त᳘तोऽभ्याहा᳘रं कुर्वन्ति स य᳘था काम᳘येत त᳘था कुर्यात्॥  
तद्वै न᳘ मह᳘त्कुर्यात्॥  
ने᳘न्मह᳘दघ᳘म् कर᳘वाणी᳘ति या᳘वानु᳘द्बाहुः पु᳘रुषस्ता᳘वत्क्षत्रि᳘यस्य कुर्यान्मुखदघ्न᳘म् ब्राह्मण᳘स्योपस्थदघ्नं᳘ स्त्रिया᳘ ऊरुदघ्नम् वै᳘श्यस्याष्ठीवद्दघ्नं᳘ शूद्र᳘स्यैव᳘म्वीर्या ह्येत इ᳘ति॥  
अधोजानु᳘ त्वेव᳘ कुर्यात्॥  
तथा᳘परस्मा अवकाशं न᳘ करोति त᳘स्य क्रिय᳘माणस्य तेजनी᳘मुत्तरतो᳘ धार᳘यन्ति प्रजा᳘ ह सा᳘ प्रजा᳘मेव त᳘दुत्तरतो᳘ धारयन्ति तां न न्य᳘स्येद्धृत्वा᳘ वैनामूढ्वा᳘ वा गृहेषू᳘छ्रयेत्प्रजा᳘मेव त᳘द्गृहेषू᳘छ्रयति॥  
कृत्वा य᳘वान्वपति॥  
अघ᳘म् मे यवयानित्य᳘वकाभिः प्र᳘छादयति क᳘म् मेऽसदि᳘ति दर्भैः प्र᳘छादयत्यरूक्ष᳘तायै॥  
अ᳘थैनछङ्कु᳘भिः᳘ परिणि᳘हन्ति॥  
पा᳘लाशम् पुर᳘स्ताद्ब्र᳘ह्म वै᳘ पलाशो ब्र᳘ह्मपुरोगवमेवै᳘नं स्वर्गं᳘ लोकं᳘ गमयति शमीम᳘यमुत्तरतः श᳘म् मेऽसदि᳘ति वारण᳘म् पश्चा᳘दघ᳘म् मे वारयाता इ᳘ति वृत्रशङ्कुं᳘ दक्षिणतो᳘ऽघ᳘स्यैवा᳘नत्ययाय॥  
अ᳘थ दक्षिणतः प᳘रिवक्रे खनन्ति॥  
ते᳘ क्षीरे᳘ण चोदके᳘न च पूरयन्ति ते᳘ हैनममु᳘ष्मिंलोके᳘ऋक्षिते कुल्ये उ᳘पधावतः सप्तो᳘त्तरस्ता᳘ उदके᳘न पूरयन्ति न᳘ ह वै᳘ सप्त स्र᳘वन्तीरघम᳘त्येतुमर्हत्यघ᳘स्यैवा᳘नत्ययाय॥  
अ᳘श्मनस्त्रीं᳘स्त्रीन्प्र᳘किरन्ति॥  
ता᳘ अभ्यु᳘त्तरन्त्य᳘श्मन्वती रीयते सं᳘रभध्वमु᳘त्तिष्ठत प्र᳘तरत सखायः अ᳘त्रा जहीमो᳘ऽशिवा ये अ᳘सञ्छिवा᳘न्वयमु᳘त्तरेमाभि वा᳘जानि᳘ति य᳘थैव य᳘जुस्त᳘था ब᳘न्धुः॥  
अपामार्गैर᳘पमृजते॥  
अघ᳘मेव तद᳘पमृजते᳘ऽपाघम᳘प कि᳘ल्विषम᳘प कृत्याम᳘पो र᳘पः अ᳘पामार्ग त्व᳘मस्मद᳘प दुःष्व᳘प्न्यं सुवे᳘ति य᳘थैव य᳘जुस्त᳘था ब᳘न्धुः॥  
य᳘त्रोदकम् भ᳘वति त᳘त्स्नान्ति॥  
सुमित्रिया᳘ न आ᳘प ओ᳘षधयः सन्त्वि᳘त्यञ्जलि᳘नाप उ᳘पाचति व᳘ज्रो वा आ᳘पो व᳘ज्रेणैवै᳘त᳘न्मित्रधे᳘यं कुरुते दुर्मित्रियास्त᳘स्मै सन्तु यो᳘ऽस्मान्द्वे᳘ष्टि यं᳘ चप᳘रासिञ्चेत्ते᳘नैव तम् प᳘राभावयति॥  
स य्!दि स्थावरा आ᳘पो भ᳘वन्ति॥  
स्थाप᳘यन्त्येषाम् पाप्मा᳘नम᳘थ य᳘दि व᳘हन्ति व᳘हन्त्येवै᳘षाम् पाद्मा᳘नं स्नात्वा᳘हतानि वा᳘सांसि परिधा᳘यानडु᳘हः पु᳘छमन्वारभ्या᳘यन्त्यास्नेयो वा᳘ अनड्वा᳘नग्नि᳘मुखा एव त᳘त्पितृलोका᳘ज्जीवलोक᳘मभ्या᳘यन्त्य᳘थो अग्निर्वै᳘ पथो᳘ऽतिवोडा स᳘ एनान᳘तिवहति॥  
उ᳘द्वयं त᳘मसस्परीति॥  
एतामृचं ज᳘पन्तो यन्ति तत्त᳘मसः पितृलोका᳘दादित्यं ज्यो᳘तिरभ्या᳘यन्ति ते᳘भ्य आ᳘गतेभ्य आञ्जनाभ्यञ्जने प्र᳘यछन्त्येष᳘ ह मानुषो᳘ऽलङ्कारस्ते᳘नैव त᳘म् मृत्यु᳘मन्त᳘र्दधते॥  
अ᳘थ गृहे᳘ष्वग्निं᳘ समाधा᳘य॥  
वारणा᳘न्परिधी᳘न्परिधा᳘य वारणे᳘न स्रुवे᳘णाग्न᳘य आ᳘युष्मत आ᳘हुतिं जुहोत्यग्निर्वा आ आ᳘युष्माना᳘युष ईष्टे त᳘मेवै᳘भ्य आ᳘युर्याचत्य᳘ग्न आ᳘यूंषि पवस इ᳘ति पुरोऽनुवाक्याभाजनम्॥  
अ᳘थ जुहोति॥  
आ᳘युष्मानग्ने हवि᳘षा वृधानो᳘ घृत᳘प्रतीको घृत᳘योनिरेधि गृत᳘म् पीत्वा म᳘धु चारु ग᳘व्यम् पिते᳘व पुत्र᳘मभि᳘रक्षतादिमा᳘न्त्स्वाहे᳘ति य᳘थैवै᳘नानभिर᳘क्षेद्य᳘थाभिगोपाये᳘देव᳘मेत᳘दाह॥  
त᳘स्य पुराणो᳘ऽनड्वान्द᳘क्षिणा॥  
पुराणा य᳘वाः पुराण्या᳘सन्दी सो᳘पबर्हणैषा न्वा᳘दिष्टा द᳘क्षिणा का᳘मं यथाश्रद्धम् भू᳘यसीर्दद्यादि᳘ति न्व᳘ग्निचितः॥  
अथा᳘नग्निचितः॥  
एत᳘देव᳘ भूमिजोषण᳘मेत᳘त्समानम् क᳘र्म य᳘दन्य᳘दग्निकर्म᳘णः कुर्वादा᳘हिताग्नेः श᳘र्करा इ᳘त्यु है᳘क आहुर्या᳘ एवा᳘मू᳘रग्न्याधेयशर्करास्ता᳘ एता इ᳘ति न᳘ कुर्यादित्ये᳘क ईश्वरो᳘ हैता अ᳘नग्निचितं स᳘न्तप्तोरि᳘ति स य᳘था काम᳘येत त᳘था कुर्यात्॥  
मर्या᳘दाया एव᳘ लोष्टमाहृत्य॥  
अ᳘न्तरेण नि᳘दधातीमं᳘ जीवे᳘भ्यः परिधिं᳘ दधामि मै᳘षां नु᳘ गाद᳘परो अ᳘र्थमेत᳘म् शतं᳘ जीवन्तु शर᳘दः पुरूची᳘रन्त᳘र्मृत्युं᳘ दधताम् प᳘र्वतेने᳘ति जीवे᳘भ्यश्चैवै᳘ता᳘म् पितृ᳘भ्यश्च मर्या᳘दां करोत्य᳘सम्भेदाय त᳘स्मादु हैत᳘ज्जीवा᳘श्च पित᳘रश्च न स᳘न्दृश्यन्ते॥  
