
सू᳘र्यो ह वा᳘ अग्निहोत्रम्॥  
तद्य᳘देत᳘स्या अ᳘ग्र आ᳘हुतेरुदैत्त᳘स्मात्सू᳘र्यो ऽग्निहोत्रम्॥  
स य᳘त्सायम᳘स्तमिते जुहो᳘ति॥  
य᳘ इदं त᳘स्मिन्नि᳘ह सति᳘ जुहवानीत्य᳘थ य᳘त्प्रातर᳘नुदिते जुहो᳘ति य᳘ इदं त᳘स्मिन्निह᳘ सति᳘ जुहवानी᳘ति त᳘स्माद्वै सू᳘र्यो ऽग्निहोत्रमि᳘त्याहुः॥  
अ᳘थ य᳘दस्तमे᳘ति॥  
त᳘दग्ना᳘वेव यो᳘नौ ग᳘र्भो भूत्वा प्र᳘विशति तं ग᳘र्भम् भ᳘वन्तमिमाः स᳘र्वाः प्रजा अ᳘नु ग᳘र्भा भवन्तीलिता हि᳘ शेरे᳘ सञ्जानाना अ᳘थ यद्रा᳘त्रिस्तिर᳘ एवैत᳘त्करोति तिर᳘ इव हि ग᳘र्भाः॥  
स य᳘त्सायम᳘स्तमिते जुहो᳘ति॥  
ग᳘र्भमेवै᳘तत्स᳘न्तमभिजुहो᳘ति ग᳘र्भं स᳘न्तमभि᳘करोति स यद्ग᳘र्भं स᳘न्तमभिजुहो᳘ति त᳘स्मादिमे ग᳘र्भा अ᳘नश्नन्तो जीवन्ति॥  
अ᳘थ य᳘त्प्रातर᳘नुदिते जुहो᳘ति॥  
प्र᳘जनयत्येवै᳘नमेतत्सो᳘ ऽयं ते᳘जो भूत्वा᳘ विभ्राजमान उ᳘देति श᳘श्वद्ध वै नो᳘दियाद्य᳘दस्मिन्नेतामा᳘हुतिं न᳘ जुहुयात्त᳘स्माद्वा एतामा᳘हुतिं जुहोति॥  
स यथा᳘हिस्त्वचो᳘ निर्मुच्ये᳘त॥  
एवं रा᳘त्रेः पाप्म᳘ना नि᳘र्मुच्यते य᳘था ह वा अ᳘हिस्त्वचो᳘ निर्मुच्ये᳘तैवं स᳘र्वस्मात्पाप्म᳘नो नि᳘र्मुच्यते य᳘ येवं᳘ विद्वा᳘नग्निहोत्रं᳘ जुहो᳘ति त᳘देत᳘स्यैवा᳘नु प्र᳘जातिमिमाः स᳘र्वाः प्रजा अ᳘नु प्र᳘जायन्ते वि हि᳘ सृज्य᳘न्ते यथार्थम्॥  
स यः᳘ पुरा᳘दित्य᳘स्यास्तमया᳘त्॥  
आहवनी᳘यमुद्ध᳘रत्येते वै वि᳘श्वे देवा᳘ रश्मयो᳘ ऽथ यत्प᳘रम् भाः᳘ प्रजा᳘पतिर्वा स इ᳘न्द्रो वैत᳘दु ह वै वि᳘श्वे देवा᳘ अग्निहोत्रं जु᳘ह्वतो गृहाना᳘गच्छन्तिस यस्या᳘नुद्धृतमाग᳘च्छन्ति त᳘स्माद्देवा अपप्र᳘यन्ति तद्वा᳘ अस्मै तद्व्यृ᳘ध्यते य᳘स्माद्देवा᳘ अपप्रय᳘न्ति तस्या᳘नु व्यृद्धिं य᳘श्च वे᳘द य᳘श्च ना᳘नुद्धृतमभ्य᳘स्तमगादि᳘त्याहुः॥  
अ᳘थ यः᳘ पुरा᳘दित्य᳘स्यास्तमया᳘त्॥  
आहवनी᳘यमुद्ध᳘रति य᳘था श्रे᳘यस्यागमिष्य᳘त्यावसथेनो᳘पकॢप्तेनोपा᳘सीतैवं तत्स यस्यो᳘द्धृतमाग᳘च्छन्ति त᳘स्याहवनी᳘यम् प्र᳘विशन्ति त᳘स्याहवनी᳘ये नि᳘विशन्ते॥  
स य᳘त्सायम᳘स्तमिते जुहो᳘ति॥  
अग्ना᳘वेवै᳘भ्य एतत्प्र᳘विष्टेभ्यो जुहोत्य᳘थ य᳘त्प्रातर᳘नुदिते जुहोत्य᳘प्रेतेभ्य एवै᳘भ्य एत᳘ज्जुहोति त᳘स्मादुदितहोमि᳘नां वि᳘छिन्नमग्निहोत्र᳘म् मन्यामह इ᳘ति ह स्माहा᳘सुरिर्य᳘था शून्य᳘मावसथ᳘माह᳘रेदेवं तदि᳘ति॥  
द्वयं वा᳘ इदं जीवनम्॥  
मूलि᳘ चैवा᳘मूलं᳘ च त᳘दुभ᳘यं देवा᳘नां स᳘न्मनुष्या᳘ उ᳘पजीवन्ति पश᳘वो मूला ओ᳘षधयो मूलिन्यस्ते᳘ पश᳘वो मूला ओ᳘षधीर्मूलि᳘नीर्जग्ध्वा᳘पः᳘ पीत्वा त᳘त एष र᳘सः स᳘म्भवति॥  
स य᳘त्सायम᳘स्तमिते जुहो᳘ति॥  
अस्य र᳘सस्य जी᳘वनस्य देवे᳘भ्यो जुहवानि य᳘देषामिदं स᳘दुपजी᳘वाम इ᳘ति स यत्त᳘तो रा᳘त्र्याश्ना᳘ति हुतोछिष्ठ᳘मेव त᳘न्निर᳘वत्तबल्यश्नाति हुतोछिष्ट᳘स्य ह्ये᳘वा᳘ग्निहोत्रं जुह्वदशिता॥  
अ᳘थ य᳘त्प्रातरनुदिते जुहो᳘ति॥  
अस्य र᳘सस्य जी᳘वनस्य देवे᳘भ्यो जुहवानि य᳘देषामिदं स᳘दुपजी᳘वाम इ᳘ति स यत्ततो᳘ ऽह्नाश्ना᳘ति हुतोछिष्ट᳘मेव त᳘न्निर᳘वत्तबल्यश्नाति हुतोछिष्ट᳘स्य ह्ये᳘वा᳘ग्निहोत्रं जु᳘ह्वदशिता॥  
त᳘दाहुः॥  
स᳘मेवा᳘न्ये᳘ यज्ञास्ति᳘ष्ठन्ते ऽग्निहोत्र᳘मेव न सं᳘तिष्ठते᳘ ऽपि द्वा᳘दशसंवत्सरम᳘न्तवदेवा᳘थैत᳘देवा᳘नन्तं᳘ सायं हि᳘ हुत्वा वे᳘द प्रात᳘र्होष्यामी᳘ति प्रात᳘र्हुत्वा᳘ वेद पु᳘नः सायं᳘ होष्यामी᳘ति त᳘देतद᳘नुपस्थितमग्निहोत्रं तस्या᳘नुपस्थितिमन्व᳘नुपस्थिता इमाः᳘ प्रजाः प्र᳘जायन्ते᳘ ऽनुपस्थितो ह वै᳘ श्रिया᳘ प्रज᳘या प्र᳘जायते य᳘ एव᳘मेतद᳘नुपस्थितमग्निहोत्रं वेद॥  
त᳘द्दुग्ध्वा᳘धिश्रयति॥  
शृतमसदि᳘ति त᳘दाहुर्यर्ह्यु᳘दन्तं त᳘र्हि जुहुयादि᳘ति तद्वै नो᳘दन्तं कुर्यादुप ह दहेद्यदु᳘दन्तं कुर्याद᳘प्रजज्ञि वै रे᳘त उ᳘पदग्धं त᳘स्मान्नो᳘दन्तं कुर्यात्॥  
अधिश्रि᳘त्यैव᳘ जुहुयात्॥  
यन्न्वे᳘वै᳘त᳘दग्ने रे᳘तस्ते᳘न न्वे᳘व᳘ शृतं य᳘द्वेनदग्ना᳘वधिश्र᳘यन्ति ते᳘नो एव᳘ शृतं त᳘स्मादधिश्रि᳘त्यैव᳘ जुहुयात्॥  
तद᳘वज्योतयति॥  
शृतं᳘ वेदानीत्य᳘थापः᳘ प्रत्या᳘नयति शा᳘न्त्यै न्वे᳘व र᳘सस्यो चैव᳘ सर्वत्वा᳘येदं हि᳘ यदा व᳘र्षत्यथौ᳘षधयो जायन्त ऽओ᳘षधीर्जग्ध्वा᳘पः᳘ पीत्वा त᳘त एष र᳘सः स᳘म्भवति त᳘स्मादु र᳘सस्यो चैव᳘ सर्वत्वा᳘य त᳘स्माद्य᳘द्येनं क्षीरं के᳘वलम् पा᳘ने ऽभ्याभ᳘वेदुदस्तोकमा᳘श्चोतयितवै᳘ ब्रूयाछा᳘न्त्यै न्वे᳘व र᳘सस्यो चैव᳘ सर्वत्वाय॥  
अ᳘थ चतुरु᳘न्नयति॥  
चतुर्धाविहितं᳘ हीदम् पयो᳘ ऽथ समि᳘धमादा᳘योदा᳘द्रवति समिद्धहोमा᳘यैव सो᳘ ऽनुपसाद्य पू᳘र्वामा᳘हुतिं जुहोति स य᳘दुपसाद᳘येद्य᳘था य᳘स्मा अ᳘शनमाहरिश्यन्त्स्यात्त᳘दन्तरा᳘ निदध्या᳘देवं तद᳘थ यद᳘नुपसाद्य य᳘था य᳘स्मा अ᳘शनमाह᳘रेत्त᳘स्मा आहृ᳘त्यैवो᳘पनिदध्या᳘देवं त᳘दुपसाद्यो᳘त्तरां ना᳘नावीर्ये एवै᳘ने एत᳘त्करोति म᳘नश्च ह वै वा᳘क्चैते आ᳘हुति तन्म᳘नश्चैवै᳘तद्वा᳘चं च व्या᳘वर्तयति त᳘स्मादिदम् म᳘नश्च वा᳘क्च समान᳘मेव सन्ना᳘नेव॥  
स वै द्वि᳘रग्नौ᳘ जुहोति॥  
द्विरु᳘पमार्ष्टि द्विः प्रा᳘श्नाति चतुरु᳘न्नयति तद्द᳘श द᳘शाक्षरा वै᳘ विरा᳘ड्विराड्वै᳘ यज्ञस्त᳘द्विरा᳘जमेवै᳘त᳘द्यज्ञ᳘मभिस᳘म्पादयति॥  
स य᳘दग्नौ᳘ जुहो᳘ति॥  
त᳘द्देवे᳘षु जुहोति त᳘स्माद्देवाः᳘ सन्त्य᳘थ य᳘दुपमा᳘र्ष्टि त᳘त्पितृ᳘षु चौ᳘षधीषु च जुहोति त᳘स्मात्पित᳘रश्चौ᳘षधयश्च सन्त्य᳘थ य᳘द्धुत्वा᳘ प्राश्ना᳘ति त᳘न्मनुष्ये᳘षु जुहोति त᳘स्मान्मनुष्याः᳘ सन्ति॥  
या वै᳘ प्रजा᳘ यज्ञे᳘ ऽनन्वाभक्ताः॥  
प᳘राभूता वै ता᳘ एव᳘मेवै᳘तद्या᳘ इमाः᳘ प्रजा अ᳘पराभूतास्ता᳘ यज्ञमुख आ᳘भजति ते᳘नो ह पश᳘वो ऽन्वा᳘भक्ता य᳘न्मनुष्या᳘न᳘नु पश᳘वः॥  
त᳘दु होवाच या᳘ज्ञवल्क्यः॥  
न वै᳘ यज्ञ᳘ इव म᳘न्तवै᳘ पाकयज्ञ᳘ इव वा इ᳘तीदं हि य᳘दन्य᳘स्मिन्यज्ञे᳘ स्रुच्य᳘वद्य᳘ति स᳘र्वं त᳘दग्नौ᳘ जुहोत्य᳘थैत᳘दग्नौ᳘ हुत्वो᳘त्सृप्या᳘चामति नि᳘र्लेढि त᳘दस्य पाकयज्ञ᳘स्येवे᳘ति त᳘दस्य त᳘त्पशव्यं᳘ रूपम् पशव्यो᳘ हि पाकयज्ञः॥  
सैषै᳘काहुति᳘रेवा᳘ग्रे॥  
या᳘मेवामू᳘म् प्रजा᳘पतिर᳘जुहोद᳘थ य᳘देत᳘ एत᳘त्पश्चे᳘वा᳘ध्रियन्ताग्निर्यो᳘ ऽयम् प᳘वते सू᳘र्यस्त᳘स्मादेषा᳘ द्वितीया᳘हुतिर्हूयते॥  
सा या पूर्वा᳘हुतिः॥  
सा᳘ग्निहोत्र᳘स्य देव᳘ता त᳘स्मात्त᳘स्यै जुहोत्य᳘थ यो᳘त्तरा स्विष्टकृद्भाजन᳘मेव सा त᳘स्मात्ता᳘मुत्तरार्धे जुहोत्येषा हि दि᳘क् स्विष्टकृ᳘तस्त᳘न्मिथुना᳘यैवै᳘षा᳘ द्वितीया᳘हुतिर्हूयते द्वन्द्वं हि᳘ मिथुन᳘म् प्रज᳘ननम्॥  
त᳘द्द्वय᳘मेवै᳘ते आ᳘हुती॥  
भूतं᳘ चैव᳘ भविष्य᳘च्च जातं᳘ च जनिष्य᳘माणं चा᳘गतं चाशा चाद्य᳘ च श्व᳘श्च त᳘द्द्वय᳘मेवानु॥  
आत्मै᳘व᳘ भूत᳘म्॥  
अद्धा हि तद्य᳘द्भू᳘त᳘मद्धो᳘ तद्य᳘दात्मा᳘ प्रजै᳘व᳘ भविष्यद᳘नद्धा हि तद्य᳘द्भविष्यद᳘नद्धो तद्य᳘त्प्रजा॥  
आत्मै᳘व जात᳘म्॥  
अद्धा हि तद्य᳘ज्जात᳘मद्धो᳘ तद्य᳘दात्मा᳘ प्रजै᳘व᳘ जनिष्य᳘माणम᳘नद्धा हि तद्य᳘ज्जनिष्य᳘माणम᳘नद्धो तद्य᳘त्प्रजा॥  
आ᳘त्मैवा᳘गतम्॥  
अद्धा हि तद्यदा᳘गतमद्धो᳘ तद्य᳘दात्मा᳘ प्रजै᳘वा᳘शा᳘नद्धा हि तद्य᳘दाशा᳘नद्धो तद्य᳘त्प्रजा॥  
आत्मै᳘वा᳘द्य॥  
अद्धा हि तद्य᳘दद्या᳘द्धो तद्य᳘दात्मा᳘ प्रजै᳘व श्वो᳘ ऽनद्धा हि तद्यछ्वो᳘ ऽनद्धो तद्य᳘त्प्रजा॥  
सा या पूर्वा᳘हुतिः॥  
सात्मा᳘नमभि᳘ हूयते ताम् म᳘न्त्रेण जुहोत्यद्धा हि तद्यन्म᳘न्त्रो ऽद्धो᳘ तद्य᳘दात्मा᳘ ऽथ यो᳘त्तरा सा᳘ प्रजा᳘मभि᳘ हूयते तां᳘ तूष्णीं᳘ जुहोत्य᳘नद्धा हि तद्य᳘त्तूष्णीमनद्धो तद्य᳘त्प्रजा॥  
स᳘ जुहोति॥  
अग्निर्ज्यो᳘तिर्ज्यो᳘तिरग्निः स्वाहेत्य᳘थ प्रातः सू᳘र्यो ज्यो᳘तिर्ज्योतिः सू᳘र्यः स्वाहे᳘ति त᳘त्सत्ये᳘नैव᳘ हूयते यदा ह्येवसू᳘र्यो ऽस्तमेत्य᳘थाग्निर्ज्यो᳘तिर्यदा सू᳘र्य उदेत्य᳘थ सू᳘र्यो ज्यो᳘तिर्यद्वै᳘ सत्ये᳘न हूय᳘ते त᳘द्देवा᳘न् गच्छति॥  
त᳘दु हैत᳘देवा᳘रुणये ब्रह्मवर्चस᳘कामाय तक्षा᳘नूवा᳘चाग्निर्व᳘र्चो ज्यो᳘तिर्व᳘र्चः सू᳘र्यो व᳘र्चो ज्यो᳘तिर्व᳘र्च इ᳘ति ब्रह्मवर्चसी᳘ हैव᳘ भवति य᳘ एवं᳘ विद्वा᳘नग्नि होत्रं᳘ जुहोति॥  
तद्व᳘स्त्येव᳘ प्रज᳘ननस्येव रूप᳘म्॥  
अग्निर्ज्यो᳘तिर्ज्यो᳘तिरग्निः स्वा᳘हेति त᳘दुभय᳘तो ज्यो᳘ती रे᳘तो देवत᳘या प᳘रिगृह्णात्युभयतः परिगृहीतं वै रे᳘तः प्र᳘जायते त᳘दुभय᳘त एवै᳘त᳘त्परिगृ᳘ह्य प्र᳘जनयति॥  
अ᳘थ प्रातः॥  
सू᳘र्यो ज्यो᳘तिर्ज्यो᳘तिः सू᳘र्यः स्वाहे᳘ति त᳘दुभय᳘तो ज्यो᳘ती रे᳘तो देवत᳘या प᳘रिगृह्णात्युभयतःपरिगृहीतं वै रे᳘तः प्र᳘जायते त᳘दुभय᳘त एवै᳘त᳘त्परिगृ᳘ह्य प्र᳘जनयति त᳘त्प्रज᳘ननस्य रूपम्॥  
त᳘दु होवाच जीवलश्चै᳘लकिः॥  
ग᳘र्भमेवा᳘रुणिः करो᳘ति न प्र᳘जनयती᳘ति स᳘ एते᳘नैव᳘ सायं जुहुयात्॥  
अ᳘थ प्रातः॥  
ज्यो᳘तिः सूर्यः सू᳘र्यो ज्यो᳘तिः स्वाहे᳘ति त᳘द्बहिर्धा ज्यो᳘ती रे᳘तो देवत᳘या करो᳘ति बहिर्धा वै रे᳘तः प्र᳘जातम् भवति त᳘देनत्प्र᳘जनयति॥  
त᳘दाहुः॥  
अग्ना᳘वेवै᳘त᳘त्सायं सू᳘र्यं जुहोति सू᳘र्ये प्रात᳘रग्निमि᳘ति तद्वै त᳘दुदितहोमि᳘नामेव᳘ यदा ह्ये᳘व सू᳘र्यो ऽस्तमेत्य᳘थाग्निर्ज्यो᳘तिर्यदा सू᳘र्य उदेत्य᳘थ सू᳘र्यो ज्यो᳘तिर्ना᳘स्य सा᳘ परिचक्षे᳘य᳘मेव᳘ परिचक्षा यत्त᳘स्यै ना᳘द्धा᳘ देव᳘तायै हूय᳘ते या᳘ग्निहोत्र᳘स्य देव᳘ताग्निर्ज्यो᳘तिर्ज्यो᳘तिरग्निः स्वाहे᳘ति त᳘त्र नाग्न᳘ये स्वाहेत्य᳘थ प्रातः सू᳘र्यो ज्यो᳘तिज्यो᳘तिः सू᳘र्यः स्वाहे᳘ति त᳘त्र न सू᳘र्याय स्वाहे᳘ति॥  
अने᳘नैव᳘ जुहुयात्॥  
सजू᳘र्देवे᳘न सवित्रे᳘ति त᳘त्सवितृम᳘त्प्रसवा᳘य सजू रात्र्ये᳘न्द्रवत्ये᳘ति तद्रा᳘त्र्या मिथुनं᳘ करोति से᳘न्द्रं करोती᳘न्द्रो हि᳘ यज्ञ᳘स्य देव᳘ता जुषाणो᳘ अग्नि᳘र्वेतु स्वाहेति त᳘दग्न᳘ये प्रत्य᳘क्षं जुहोति॥  
अ᳘थ प्रातः᳘॥  
सजू᳘र्देवे᳘न सवित्रे᳘ति त᳘त्सवितृम᳘त्प्रसवा᳘य सजू᳘रुषसे᳘न्द्रवत्येत्यह्ने᳘ति वा तद᳘ह्नां वोष᳘सां वा मिथुनं᳘ करोति से᳘न्द्र करोती᳘न्द्रो हि᳘ यज्ञ᳘स्य देव᳘ता जुषाणः सू᳘र्यो वेतु स्वाहे᳘ति तत्सू᳘र्याय प्रत्य᳘क्षं जुहोति त᳘स्मादेव᳘मेव᳘ जुहुयात्॥  
ते᳘ होचुः॥  
को᳘ न इदं᳘ होष्यती᳘ति ब्राह्मण᳘ एवे᳘ति ब्रा᳘ह्मणेदं᳘ नो जुहुधी᳘ति कि᳘म् मे ततो भविष्यती᳘त्यग्निहोत्रोछिष्ट᳘मेवे᳘ति स य᳘त्स्रुचि परिशिन᳘ष्टि त᳘दग्निहोत्रोछिष्टम᳘थ य᳘त्स्थाल्यां य᳘था परीण᳘हो निर्व᳘पेदेवं तत्त᳘स्मात्तद्य᳘ एव क᳘श्च पिबेत्तद्वै ना᳘ब्राह्मणः पिबेदग्नौ ह्य᳘धिश्र᳘यन्ति त᳘स्मान्ना᳘ब्राह्मणः पिबेत्॥  
एता᳘ ह वै᳘ देव᳘ता यो᳘ ऽस्ति॥  
त᳘स्मिन्वसन्ती᳘न्द्रो यमो रा᳘जा नडो᳘ नैषिधो᳘ ऽनश्नन्त्साङ्गमनो᳘ ऽसन्पांसवः॥  
तद्वा᳘ एष᳘ एवे᳘न्द्रः॥  
य᳘दाहवनीयो᳘ ऽथैष᳘ एव गा᳘र्हपत्यो यमो राजा᳘थैष एव᳘ नडो᳘ नैषिधो य᳘दन्वाहार्यप᳘चनस्तद्य᳘देतम᳘हरहर्दक्षिणत᳘ आह᳘रन्ति त᳘स्मादाहुर᳘हरहर्वै᳘ नडो᳘ नैषिधो᳘ यमं रा᳘जानं दक्षिणत उ᳘पनयतीति॥  
अ᳘थ य᳘ एष᳘ सभा᳘यामग्निः᳘॥  
एष᳘ एवा᳘नश्नन्त्साङ्गमनस्तद्य᳘देतम᳘नशित्वेवोपसङ्ग᳘च्छन्ते त᳘स्मादेषो᳘ ऽनश्नन्न᳘थ य᳘देतद्भ᳘स्मोद्धृ᳘त्य पराव᳘पन्त्येष᳘ एवा᳘सन्पांसवः स यो᳘ हैव᳘मेतद्वे᳘दैवम् म᳘य्येता᳘ देव᳘ता वसन्ती᳘ति स᳘र्वान्हैवै᳘तां᳘लोकाञ्ज᳘यति स᳘र्वालोका᳘ननुसं᳘चरति॥  
ते᳘षामुपस्था᳘नम्॥  
य᳘देव᳘ साय᳘म् प्रात᳘राहवनी᳘यमु᳘प च ति᳘ष्ठत उ᳘प चा᳘स्ते त᳘देव त᳘स्योपस्था᳘नम᳘थ य᳘देव᳘ प्रतिपरे᳘त्य गा᳘र्हपत्यमा᳘स्ते वा शे᳘ते वा त᳘देव त᳘स्योपस्था᳘नम᳘थ य᳘त्रैव᳘ संव्र᳘जन्नन्वाहार्यप᳘चनमुपस्म᳘रेत्त᳘देव तम् म᳘नसो᳘पतिष्ठेत त᳘देव त᳘स्योपस्था᳘नम्॥  
अ᳘थ प्रातः॥  
अ᳘नशित्वा मुहूर्तं᳘ सभा᳘यामासित्वा᳘पि का᳘मम् प᳘ल्ययेत त᳘देव त᳘स्योपस्था᳘नम᳘थ य᳘त्रैव भस्मो᳘द्धृतमुपनिग᳘च्छेत्त᳘देव त᳘स्योपस्था᳘नमेव᳘मु हास्यैता᳘ देव᳘ता उ᳘पस्थिता भवन्ति॥  
यजमानदेव᳘त्यो वै गा᳘र्हपत्यः॥  
अ᳘थैष᳘ भ्रातृव्यदेव᳘त्यो य᳘दन्वाहार्यप᳘चनस्त᳘स्मादेतं ना᳘हरहरा᳘हरेयुर्न᳘ ह वा᳘ अस्य सप᳘त्ना भवन्ति य᳘स्यैवं᳘ विदु᳘ष एतं ना᳘हरहराह᳘रन्त्यन्वाहार्यप᳘चनो वा᳘ एषः᳘॥  
उपवसथ᳘ एवै᳘नमा᳘हरेयुः॥  
य᳘त्रैवा᳘स्मिन्यक्ष्य᳘न्तो भ᳘वन्ति त᳘थो हास्यैषो᳘ ऽमोघाया᳘हृतो भवति॥  
नवावसिते᳘ वैनमा᳘हरेयुः॥  
त᳘स्मिन्पचेयुस्त᳘द्ब्राह्मणा᳘ अश्नीयुर्य᳘द्यु तन्न᳘ विन्देद्यत्प᳘चेद᳘पि गो᳘रेव᳘ दुग्धमधिश्रयितवै᳘ ब्रूयात्त᳘स्मिन्ब्राह्मणान्पा᳘ययितवै᳘ ब्रूयात्पा᳘पीयांसो ह वा᳘ अस्य सप᳘त्ना भवन्ति य᳘स्यैवं᳘ विदु᳘ष एवं᳘ कुर्व᳘न्ति त᳘स्मादेव᳘मेव᳘ चिकीर्षेत्॥  
तद्य᳘त्रैत᳘त्प्रथमं स᳘मिद्धो भ᳘वति॥  
धूप्य᳘त इव त᳘र्हि हैष᳘ भवति रुद्रः स यः᳘ काम᳘येत य᳘थेमा᳘ रुद्रः᳘ प्रजा अ᳘श्रद्धयेव त्वत्स᳘हसेव त्वन्निघा᳘तमिव त्वत्स᳘चत एवम᳘न्नमद्यामि᳘ति त᳘र्हि ह स᳘ जुहुयात्प्रा᳘प्नोति हैवै᳘तदन्ना᳘द्यं य᳘ एवं᳘ विद्वांस्त᳘र्हि जुहोति॥  
अ᳘थ य᳘त्रैतत्प्र᳘दीप्ततरो भ᳘वति॥  
त᳘र्हि हैष᳘ भवति व᳘रुणः स यः᳘ काम᳘येत य᳘थेमा व᳘रुणः प्रजा᳘ गृह्ण᳘न्निव त्वत्स᳘हसेव त्वन्निघा᳘तमिव त्वत्स᳘चत एवम᳘न्नमद्यामि᳘ति त᳘र्हि ह स᳘ जुहुयात्प्रा᳘प्नोति हैवै᳘त᳘दन्ना᳘द्यं य᳘ एवं᳘ विद्वांस्त᳘र्हि जुहोति॥  
अ᳘थ य᳘त्रैतत्प्र᳘दीप्तो भ᳘वति॥  
उच्चै᳘र्धू᳘मः पर᳘मया जूत्या ब᳘ल्बलीति त᳘र्हि हैष᳘ भवती᳘न्द्रः स यः᳘ काम᳘येते᳘न्द्रैव श्रिया य᳘शसा स्यामि᳘ति त᳘र्हि ह स᳘ जुहुयात्प्रा᳘प्नोति हैवै᳘त᳘दन्ना᳘द्यं य᳘ एवं᳘ विद्वांस्त᳘र्हि जुहोति॥  
अ᳘थ य᳘त्रैतत्प्रतितरा᳘मिव॥  
तिरश्ची᳘वार्चिः᳘ संशा᳘म्यतो भ᳘वति त᳘र्हि हैष᳘ भवति मित्रः स यः᳘ काम᳘येत मैत्रे᳘णेदम᳘न्नमद्यामि᳘ति य᳘माहुः स᳘र्वस्य वा᳘ अय᳘म् ब्राह्मणो᳘ मित्रन्न वा᳘ अयं कं᳘ चन᳘ हिनस्ती᳘ति त᳘र्हि ह स᳘ जुहुयात्प्रा᳘प्नोति हैवै᳘त᳘दन्ना᳘द्यं य᳘ एवं᳘ विद्वांस्तर्हि जुहोति॥  
अ᳘थ य᳘त्रैतद᳘ङ्गाराश्चाकश्य᳘न्त इव॥  
त᳘र्हि हैष᳘ भवति ब्र᳘ह्म स यः᳘ काम᳘येत ब्रह्मवर्चसी᳘ स्यामि᳘ति त᳘र्हि ह स᳘ जुहुयात्प्रा᳘प्नोति हैवै᳘त᳘दन्ना᳘द्यं य᳘ एवं᳘ विद्वांस्त᳘र्हि जुहो᳘ति॥  
एते᳘षामे᳘कं संवत्सरमु᳘पेर्त्सेत्॥  
स्वयं जु᳘ह्वद्य᳘दि वास्यान्यो᳘ जुहुयाद᳘थ यो᳘ ऽन्य᳘थान्यथा जुहो᳘ति य᳘थापो᳘ वाभिख᳘नन्नन्य᳘द्वान्ना᳘द्यं स᳘ सामि᳘ निव᳘र्तेतैवं तद᳘थ यः᳘ सार्धं᳘ जुहो᳘ति य᳘थापो᳘ वाभिख᳘नन्नन्य᳘द्वान्ना᳘द्यं त᳘त्क्षिप्रे᳘ ऽभितृन्द्या᳘देवं तत्॥  
अ᳘भ्रयो ह वा᳘ एता᳘ अन्ना᳘द्यस्य यदा᳘हुतयः॥  
अभि᳘ हैवै᳘त᳘दन्ना᳘द्यं तृणत्ति य᳘ एवं᳘ विद्वा᳘नग्निहोत्रं᳘ जुहो᳘ति॥  
सा या पूर्वा᳘हुतिः॥  
ते᳘ देवा अ᳘थ यो᳘त्तरा ते᳘ मनुष्या᳘ अ᳘थ य᳘त्स्रुचि परिशिन᳘ष्टि ते᳘ पश᳘वः॥  
स वै क᳘नीय इव पूर्वामा᳘हुतिं जुहोति॥  
भूय इवो᳘त्तराम् भू᳘य इव स्रुचि प᳘रिशिनष्टि॥  
स यत्क᳘नीय इव पू᳘र्वामाहुतिं जुहो᳘ति॥  
क᳘नीयांसो हि देवा᳘ मनुष्ये᳘भ्यो᳘ ऽथ यद्भू᳘य इवो᳘त्तराम् भू᳘यांसो हि᳘ मनुष्या᳘ देवेभ्यो᳘ ऽथ यद्भू᳘य इव स्रुचि᳘ परिशिन᳘ष्टि भू᳘यांसो हि᳘ पश᳘वो मनुष्ये᳘भ्यः क᳘नीयांसो ह वा᳘ अस्य भा᳘र्या भ᳘वन्ति भू᳘यांसः पश᳘वो य᳘ एवं᳘ विद्वा᳘नग्निहोत्रं᳘ जुहो᳘ति तद्वै स᳘मृद्धं य᳘स्य क᳘नीयांसो भा᳘र्या अ᳘सन्भू᳘यांसः पश᳘वः॥  
य᳘त्र वै᳘ प्रजा᳘पतिः प्रजाः᳘ ससृजे॥  
स य᳘त्राग्निं᳘ ससृजे स᳘ इदं᳘ जातः स᳘र्वमेव द᳘ग्धुं दध्र इ᳘त्येवा᳘बिल᳘मेव ता यास्त᳘र्हि प्रजा᳘ आसुस्ता᳘ हैनं स᳘म्पेष्टुं दध्रिरे सो᳘ ऽतितिक्षमाणः पु᳘रुषमेवा᳘भ्ये᳘याय॥  
स होवाच॥  
न वा᳘ अह᳘मिदं᳘ तितिक्षे ह᳘न्त त्वा प्रविशा᳘नि त᳘म् मा जनयित्वा᳘ बिभृहि स य᳘थैव मां त्व᳘मस्मिं᳘लोके जनयित्वा᳘ भरिष्य᳘स्येव᳘मेवा᳘हं त्वा᳘ममु᳘ष्मिंलोके᳘ जनयित्वा᳘ भरिष्यामी᳘ति तथे᳘ति तं᳘ जनयित्वा᳘बिभः॥  
स य᳘दग्नी᳘ आधत्ते॥  
त᳘देनं जनयति तं᳘ जनयित्वा᳘ बिभर्ति स य᳘था हैवै᳘ष᳘ एत᳘मस्मिं᳘लोके᳘ जनयित्वा᳘ बिभ᳘र्त्येव᳘मु हैवै᳘ष᳘ एत᳘ममु᳘ष्मिंलोके᳘ जनयित्वा᳘ बिभर्ति॥  
तन्न᳘ साम्यु᳘द्वासयेत॥  
सामि᳘ हास्मै स᳘ ग्लायति स य᳘था हैवै᳘ष᳘ एत᳘स्मा अस्मिं᳘लोके᳘ सामि ग्ला᳘यत्येव᳘मु हैवै᳘ष᳘ एत᳘स्मा अमु᳘ष्मिंलोके᳘ सामि᳘ ग्लायति त᳘स्मान्न᳘ साम्यु᳘द्वासयेत॥  
स य᳘त्र म्रियते॥  
य᳘त्रैनमग्ना᳘वभ्याद᳘धति त᳘देषो᳘ ऽग्नेर᳘धिजायते स᳘ एष᳘ पुत्रः स᳘न्पिता᳘ भवति॥  
त᳘स्मादेतदृ᳘षिणाभ्य᳘नूक्तं॥  
शतमिन्नु᳘ शर᳘दो अ᳘न्ति देवा य᳘त्रा नश्चक्रा᳘ जर᳘सं तनू᳘नाम् पुत्रा᳘सो य᳘त्र पित᳘रो भ᳘वन्ति मा᳘ नो मध्या᳘ रीरिषता᳘युर्ग᳘न्तोरि᳘ति पुत्रो ह्ये᳘ष सन्त्स पु᳘नः पिता भ᳘वत्येतन्नु तद्य᳘स्मादग्नी᳘ आदधीत॥  
तद्वा᳘ एष᳘ एव᳘ मृत्युः॥  
स᳘ एष त᳘पति तद्य᳘देष एव᳘ मृत्युस्त᳘स्माद्या᳘ एत᳘स्मादर्वाच्यः प्रजास्ता᳘ म्रियन्ते᳘ ऽथ याः प᳘राच्यस्ते᳘ देवास्त᳘स्मादु ते᳘ ऽमृ᳘तास्त᳘स्येमाः स᳘र्वाः प्रजा रश्मि᳘भिः प्राणे᳘ष्वभि᳘हितास्त᳘स्मादु रश्म᳘यः प्राणा᳘नभ्य᳘वतायन्ते॥  
स य᳘स्य काम᳘यते॥  
तस्य प्राण᳘मादायोदेति स म्रियते स यो᳘ हैत᳘म् मृत्युम᳘नतिमुच्या᳘थामुं᳘ लोकमे᳘ति य᳘था हैवा᳘स्मिं᳘लोके न संय᳘तमाद्रिय᳘ते यदा᳘ यदै᳘व काम᳘यते᳘ ऽथ मार᳘यत्येव᳘मु हैवा᳘मु᳘ष्मिंलोके पु᳘नःपुनरेव प्र᳘मारयति॥  
स य᳘त्सायम᳘स्तमिते द्वे आ᳘हुती जुहो᳘ति॥  
त᳘देता᳘भ्याम् पू᳘र्वाभ्याम् पद्भ्या᳘मेत᳘स्मिन्मृत्यौ प्र᳘तितिष्ठत्य᳘थ य᳘त्प्रातर᳘नुदिते द्वे आ᳘हुती जुहो᳘ति त᳘देता᳘भ्याम᳘पराभ्याम् पद्भ्या᳘मेत᳘स्मिन्मृत्यौ प्र᳘तितिष्ठित स᳘ एनमेष उद्य᳘न्नेवा᳘दायो᳘देति त᳘देत᳘म् मृत्युम᳘तिमुच्यते सै᳘षा᳘ग्निहोत्रे᳘ मृत्योर᳘तिमुक्तिर᳘ति ह वै᳘ पुनर्मृत्यु᳘म् मुच्यते य एव᳘मेता᳘मग्निहोत्रे᳘ मृत्योर᳘तिमुक्तिं वे᳘द॥  
य᳘था वा इ᳘षोरनीकम्॥  
एवं᳘ यज्ञा᳘नामग्निहोत्रं ये᳘न वा इ᳘षोर᳘नीकमे᳘ति स᳘र्वा वै तेने᳘षुरेत्येते᳘नो हास्य स᳘र्वे यज्ञक्रत᳘व एत᳘म् मृत्युम᳘तिमुक्ताः॥  
अहोरात्रे᳘ ह वा᳘ अमु᳘ष्मिंलोके᳘ परिप्ल᳘वमाने॥  
पु᳘रुषस्य सुकृतं᳘ क्षिणुतो ऽर्वाची᳘नं वा अ᳘तो ऽहोरात्रे त᳘थो हास्याहोरात्रे᳘ सुकृतं न᳘ क्षिणुतः॥  
स य᳘था रथोपस्थे ति᳘ष्ठन्॥  
उप᳘रिष्टाद्रथचक्रे᳘ पल्य᳘ङ्यमाने उपावे᳘क्षेतैव᳘म् पर᳘स्तादर्वाची᳘नो ऽहोरात्रे᳘ उपा᳘वेक्षते न᳘ह वा᳘ अस्याहोरात्रे सुकृतं᳘ क्षिणुतो य᳘ एव᳘मेता᳘महोरात्र᳘योर᳘तिमुक्तिं वे᳘द॥  
पू᳘र्वेणाहवनी᳘यम् परीत्य॥  
अ᳘न्तरेण गा᳘र्हपत्यं चैति न वै᳘ देवा᳘ मनुष्यं᳘ विदुस्त᳘ एनमेतद᳘न्तरेणातिय᳘न्तं विदुरयं वै᳘ न इदं᳘ जुहोती᳘त्यग्निर्वै᳘ पाप्म᳘नो ऽपहन्ता ता᳘वस्याहवनी᳘यश्च गा᳘र्हपत्यश्चा᳘न्तरेणातियतः᳘ पाप्मा᳘नम᳘पहतः सो᳘ ऽपहतपाप्मा ज्यो᳘तिरेव᳘ श्रिया य᳘शसा भवति॥  
उत्तरतो वा अग्निहोत्र᳘स्य द्वा᳘रम्॥  
स य᳘था द्वारा᳘ प्रप᳘द्येतैवं तद᳘थ यो᳘ दक्षिणत एत्या᳘स्ते य᳘था बहिर्धा च᳘रेदेवं तत्॥  
नौ᳘र्ह वा᳘ एषा स्वर्ग्या᳘॥  
य᳘दग्निहोत्रं त᳘स्या एत᳘स्यै नावः᳘ स्वर्ग्या᳘या आहवनी᳘यश्चैव गा᳘र्हपत्यश्च नौमण्डे अ᳘थैष एव᳘ नावाजो य᳘त्क्षीर᳘होता॥  
स यत्प्रा᳘ङुपोदै᳘ति॥  
तदेनाम् प्रा᳘चीमभ्य᳘जति स्वर्गं᳘ लोक᳘मभि त᳘या स्वर्गं᳘ लोकं स᳘मष्नुते त᳘स्या उत्तरत᳘ आरो᳘हणं सै᳘नं स्वर्गं᳘ लोकं स᳘मापयत्य᳘थ यो᳘ दक्षिणत एत्या᳘स्ते य᳘था प्र᳘तीर्णायामाग᳘च्छेत्स᳘ विहीये᳘त स त᳘त एव᳘ बहिर्धा स्या᳘देवं तत्॥  
अ᳘थ या᳘मेतां᳘ समि᳘धमभ्याद᳘धाति से᳘ष्टका ये᳘न म᳘न्त्रेण जुहो᳘ति तद्य᳘जुर्ये᳘नैतामि᳘ष्टकामुपद᳘धाति यदा वा इ᳘ष्टकोपधीयते ऽथा᳘हुतिर्हूयते त᳘दस्यो᳘पहितास्वेवे᳘ष्टकास्वेता आ᳘हुतयो हूयन्ते या᳘ एता᳘ अग्निहोत्राहुत᳘यः॥  
प्रजा᳘पतिर्वा᳘ अग्निः᳘॥  
संवत्सरो वै᳘ प्रजा᳘पतिः संवत्सरे᳘-संवत्सरे ह वा᳘ अस्याग्निहोत्रं चि᳘त्येनाग्निना सं᳘तिष्ठते संवत्सरे᳘-संवत्सरे चि᳘त्यमग्नि᳘माप्नोति य᳘ एवं᳘ विद्वा᳘नग्निहोत्रं᳘ जुहो᳘त्येत᳘दु हास्याग्निहोत्रं चित्येनाग्नि᳘ना सं᳘तिष्ठते चि᳘त्यमग्नि᳘माप्नोति॥  
सप्त᳘ च वै᳘ शता᳘न्यशीतीनामृ᳘चः॥  
विंशति᳘श्च स य᳘त्साय᳘म् प्रात᳘रग्निहोत्रं᳘ जुहो᳘ति ते द्वे आहुती ता अस्य संवत्सर आ᳘हुतयः स᳘म्पद्यन्ते॥  
सप्त᳘ चैव᳘ शता᳘नि विंशति᳘श्च॥  
संवत्सरे संवत्सरे ह वा᳘ अस्याग्निहोत्र᳘म् मह᳘तोक्थे᳘न स᳘म्पद्यते संवत्सरे᳘ संवत्सरे मह᳘दुक्थ᳘माप्नोति य᳘ एवं᳘ विद्वा᳘नग्निहोत्र᳘म् जुहो᳘त्येत᳘दु हास्याग्निहोत्र᳘म् मह᳘तोक्थे᳘न स᳘म्पद्यते मह᳘दुक्थ᳘माप्नोति॥  
अग्नौ᳘ ह वै᳘ देवाः᳘॥  
स᳘र्वान्पशून्नि᳘दधिरे ये᳘ च ग्राम्या ये᳘ चारण्या᳘ विजयं᳘ वोपप्रैष्य᳘न्तः कामचार᳘स्य वा का᳘मायायं᳘ नो गो᳘पिष्ठो गोपायदि᳘ति वा॥  
ता᳘नु हाग्निर्नि᳘चकमे॥  
तैः᳘ सम्गृ᳘ह्य रात्रिम् प्र᳘विवेश पु᳘नरे᳘म इ᳘ति देवा ए᳘दग्निं᳘ तिरो᳘भूतं ते᳘ ह विदां᳘ चक्रुरिह वै प्रा᳘विक्षद्रा᳘त्रिं वै प्रा᳘विक्षदिति त᳘मेत᳘त्प्रत्यायत्यां रा᳘त्रौ सायमु᳘पातिष्ठन्त देहि᳘ नः पशून्पु᳘नर्नः पशू᳘न्देही᳘ति ते᳘भ्यो ऽग्निः᳘ पशून्पु᳘नरददात्॥  
त᳘स्मै कमग्नी उ᳘पतिष्ठेत॥  
अग्नी वै᳘ दाता᳘रौ ता᳘वेवै᳘त᳘द्याचते सायमु᳘पतिष्ठेत सायं हि देवा᳘ उपा᳘तिष्ठन्त दत्तो᳘ हैवा᳘स्मा एतौ᳘ पषून्य᳘ एवं᳘ विद्वा᳘नुपति᳘ष्ठते॥  
अथ य᳘स्मान्नो᳘पति᳘ष्ठेत॥  
उभ᳘ये ह वा᳘ इदम᳘ग्रे सहा᳘सुर्देवा᳘श्च मनुष्या᳘श्च तद्य᳘द्ध स्म मनुष्या᳘णां न भ᳘वति त᳘द्ध स्म देवा᳘न्याचन्त इदं वै᳘ नो ना᳘स्तीदं᳘ नो ऽस्त्वि᳘ति ते त᳘स्या एव᳘ याञ्च्या᳘यै द्वे᳘षेण देवा᳘स्तिरो᳘भूता ने᳘द्धिन᳘सानि नेद्द्वेष्यो᳘ ऽसानी᳘ति त᳘स्मान्नो᳘पतिष्ठेत॥  
अ᳘थ य᳘स्मादु᳘पैव ति᳘ष्ठेत॥  
यज्ञो वै᳘ देवा᳘नामाशीर्य᳘जमानस्य तद्वा᳘ एष᳘ एव᳘ यज्ञो यदा᳘हुतिराशी᳘रेव य᳘जमानस्य तद्य᳘देवा᳘स्या᳘त्र त᳘देवै᳘त᳘दुपति᳘ष्ठमानः कुरुते त᳘स्मादु᳘पैव᳘ तिष्ठेत॥  
अ᳘थ य᳘स्मान्नो᳘पति᳘ष्ठेत॥  
यो वै᳘ ब्राह्मणं᳘ वा शं᳘समानो ऽनुच᳘रति क्षत्रि᳘यं वाय᳘म् मे दास्यत्यय᳘म् मे गृहा᳘न् करिष्यती᳘ति यो वै तं वा᳘द्येन वा क᳘र्मणा वाभिरि᳘राधयिषति त᳘स्मै वै स दे᳘यम् मन्यते᳘ ऽथ य आ᳘ह किं नु त्वम् म᳘मासि यो᳘ मे न द᳘दासी᳘तीश्वर एनं द्वे᳘ष्टोरीश्वरो᳘ निर्वेदं ग᳘न्तोस्त᳘स्मान्नो᳘पतिष्ठेतैतदित्त्वे᳘वै᳘ष᳘ एत᳘ याचते य᳘दिन्द्धे य᳘ज्जुहो᳘ति त᳘स्मान्नो᳘पतिष्ठेत॥  
अ᳘थ य᳘स्मादु᳘पैव ति᳘ष्ठेत॥  
उत वै या᳘चन्दाता᳘रं ल᳘भत एवो᳘तो᳘ भर्ता᳘ भार्यं᳘ ना᳘नुबुध्यते स᳘ यदै᳘वा᳘ह भार्यो᳘ वै᳘ ते ऽस्मि बिभृहि मेत्य᳘थैनं वेदा᳘थैनम् भार्य᳘म् मन्यते त᳘स्मादु᳘पैव᳘ तिष्ठेतेदमित्तु स᳘मस्तं य᳘स्मादुपति᳘ष्ठेत॥  
प्रजा᳘पतिर्वा᳘ एष᳘ भूत्वा॥  
या᳘वत ई᳘ष्टे या᳘वदेनम᳘नु त᳘स्य रे᳘तः सिञ्चति य᳘दग्निहोत्रं᳘ जुहो᳘तीद᳘मेवै᳘तत्स᳘र्वमुपति᳘ष्ठमानो ऽनुविकरो᳘तीदं सर्वमनुप्र᳘जनयति॥  
स वा उ᳘पवत्या प्र᳘तिपद्यते॥  
इयं वा उ᳘प द्वये᳘नेयमु᳘प य᳘द्धीदं किं᳘ च जा᳘यते ऽस्यां तदु᳘पजायते᳘ ऽथ य᳘न्न्यृछ᳘त्यस्या᳘मेव तदु᳘पोप्यते तद᳘ह्ना रा᳘त्र्या भू᳘यो-भूय एवा᳘क्षय्य᳘म् भवति त᳘दक्षय्ये᳘णैवै᳘त᳘द्भूम्ना प्र᳘तिपद्यते॥  
स᳘ आह॥  
उपप्रय᳘न्तो अध्वरमि᳘त्यध्वरो वै᳘ यज्ञ᳘ उपप्रय᳘न्तो यज्ञमि᳘त्येवै᳘त᳘दाह म᳘न्त्रं वोचेमाग्न᳘य इ᳘ति म᳘न्त्रमु ह्य᳘स्मा एत᳘द्वक्ष्यन्भ᳘वत्यारे᳘ अस्मे᳘ च शृण्वत इ᳘ति यद्य᳘प्यस्म᳘दारकादस्य᳘थ न एत᳘छूण्वेवैव᳘मेवै᳘त᳘न्मन्यस्वे᳘त्येवै᳘त᳘दाह॥  
अग्नि᳘र्मूर्धा᳘ दिवः᳘॥  
ककुत्प᳘तिः पृथिव्या᳘ अय᳘म् अपां रे᳘तांसि जिन्वतीत्य᳘न्वेव᳘ धावति तद्य᳘था या᳘चन् कल्याणं व᳘देदामुष्यायणो वै त्व᳘मस्य᳘लं वै त्व᳘मेत᳘स्मा असी᳘त्येव᳘मेषा॥  
अ᳘थैन्द्रा᳘ग्नी॥  
उभा᳘ वामिन्द्राग्नी आहुव᳘ध्या उभा रा᳘धसः सह᳘ मादय᳘ध्यै उभा᳘ दाता᳘राविषां᳘ रयीणा᳘मुभा वा᳘जस्य सात᳘ये हुवे वामि᳘त्येष वा इ᳘न्द्रो य᳘ एष त᳘पति स य᳘दस्तमे᳘ति त᳘दाहवनी᳘यम् प्र᳘विशति त᳘दुभा᳘वेवै᳘त᳘त्सह स᳘न्ता उ᳘पतिष्ठत उभौ᳘ मे सह स᳘न्तौ दत्तामि᳘ति त᳘स्मादैन्द्राग्नी॥  
अयं᳘ ते यो᳘निरृत्वि᳘यः॥  
य᳘तो जातो अ᳘रोचथाः तं᳘ जान᳘न्नग्न आ᳘रोहा᳘था नो वर्धया रयिमि᳘ति पुष्टं वै᳘ रयिर्भू᳘यो भूय एव᳘ न इद᳘म् पुष्टं᳘ कुर्वि᳘त्येवै᳘त᳘दाह॥  
अय᳘मिह᳘ प्रथमः᳘॥  
धायि धातृ᳘भिर्हो᳘ता य᳘जिष्ठो अध्वरेष्वी᳘ड्यः यम᳘प्नवानो भृ᳘गवो विरुरुचुर्व᳘नेषु चित्रं᳘ विभ्वं᳘ विशे᳘ विश इत्य᳘न्वेव᳘ धावति तद्य᳘था या᳘चन् कल्या᳘णं व᳘देदामुष्यायणो वै त्व᳘मस्य᳘लं वै त्व᳘मेत᳘स्मा असी᳘त्येव᳘मेषा य᳘थो एवै᳘ष त᳘थो एवै᳘नमेत᳘दाह यदा᳘ह विभ्वं᳘ विशे᳘ विश इ᳘ति विभू᳘र्ह्येष᳘ विशे᳘ विशे॥  
अस्य᳘ प्रत्नाम्॥  
अ᳘नु द्यु᳘तं शुक्रं दुदुह्रे अ᳘ह्रयः प᳘यः सहस्रसामृ᳘षिमि᳘ति परमा वा᳘ एषा᳘ सनीनां य᳘त्सहस्रसनिस्त᳘देत᳘स्यैवा᳘वरुद्धै त᳘स्मादाह प᳘यः सहस्रसामृ᳘षिमि᳘ति॥  
त᳘देत᳘त्समाहा᳘र्यं षडृचम्॥  
तस्यो᳘पवती प्रथमा᳘ प्रत्न᳘वत्युत्तमा᳘वोचाम तद्य᳘स्मादु᳘पवत्य᳘था᳘द᳘ एव᳘ प्रत्नं या᳘वन्तो ह्ये᳘व सना᳘ग्रे देवास्ता᳘वन्त एव᳘ देवास्त᳘स्माददः᳘ प्रत्नं त᳘दिमे᳘ एवा᳘न्तरेण स᳘र्वे का᳘मास्ते᳘ अस्मा इमे᳘ सञ्जानाने स᳘र्वान् का᳘मान्त्सं᳘नमतः॥  
स वै त्रिः᳘ प्रथमां ज᳘पति॥  
त्रि᳘रुत्तमां᳘ त्रिवृ᳘त्प्रायणा हि᳘ यज्ञा᳘स्त्रिवृ᳘दुदयनास्त᳘स्मात्त्रिः᳘ प्रथमां ज᳘पति त्रि᳘रुत्तमाम्॥  
य᳘द्ध वा अ᳘त्राग्निहोत्रं जु᳘ह्वत्॥  
वा᳘द्येन वा क᳘र्मणा वा मिथ्या᳘ करो᳘त्यात्म᳘नस्तद᳘वद्यत्या᳘युषो वा व᳘र्चसो वा प्रजा᳘यै वा॥  
त᳘दु ख᳘लु तनूपा᳘ अग्ने ऽसि॥  
तन्वं᳘ मे पाह्यायुर्दा᳘ अग्ने ऽस्या᳘युर्मे देहि वर्चोदा᳘ अग्ने ऽसि व᳘र्चो मे देहि अ᳘ग्ने य᳘न्मे तन्वा᳘ ऊनं त᳘न्म आ᳘प्रणे᳘ति॥  
य᳘द्ध वा अ᳘त्राग्निहोत्रं जु᳘ह्वत्॥  
वा᳘द्येन वा क᳘र्मणा वा मिथ्या᳘ करोत्या᳘त्म᳘नस्तद᳘वद्यत्या᳘युषो वा व᳘र्चसो वा प्रजा᳘यै वा त᳘न्मे पु᳘नरा᳘प्याय᳘येत्येवै᳘त᳘दाह तथो हास्यैतत्पु᳘नरा᳘प्यायते॥  
इ᳘न्धानास्त्वा॥  
शतं हि᳘मा द्यु᳘मन्तं स᳘मिधीमही᳘ति शतं᳘ वर्षा᳘णि जीव्यास्मे᳘त्येवै᳘त᳘दाह ता᳘वत्त्वा महा᳘न्तं स᳘मिधीमही᳘ति यदा᳘ह द्युम᳘न्तं स᳘मिधीमही᳘ति व᳘यस्वन्तो वयस्कृ᳘तं स᳘हस्वन्तः सहस्कृ᳘तमि᳘ति व᳘यस्वन्तो वय᳘म् भूया᳘स्म वयस्कृत्त्व᳘म् भूया इ᳘त्येवै᳘त᳘दाह स᳘हस्वन्तो वय᳘म् भूया᳘स्म सहस्कृत्त्व᳘म् बूया इ᳘त्येवै᳘तदाहा᳘ग्ने सपत्नद᳘म्भनम᳘दब्धासो अ᳘दाभ्यमि᳘ति त्व᳘या वयं᳘ सप᳘त्नान्पा᳘पीयसः क्रियास्मे᳘त्येवै᳘त᳘दाह॥  
चि᳘त्रावसो स्वस्ति᳘ ते पार᳘मशीयेति॥  
त्रि᳘रेत᳘ज्जपति रा᳘त्रिर्वै᳘ चित्रा᳘वसुः सा ही᳘यं᳘ सङ्गृ᳘ह्येव चित्रा᳘णि व᳘सति त᳘स्मान्ना᳘रका᳘च्चित्रं᳘ ददृशे॥  
एते᳘न ह स्म वा ऋ᳘षयः॥  
रा᳘त्रेः स्वस्ति᳘ पारं᳘ समश्नुव᳘त एते᳘नो ह स्मैनान्रा᳘त्रेर्नाष्ट्रा र᳘क्षांसि न᳘ विन्दन्त्येते᳘नो एवै᳘ष᳘ एतद्रा᳘त्रेः स्वस्ति᳘ पारं᳘ समश्नुत᳘ एते᳘नो एनं रा᳘त्रेर्नाष्ट्रा र᳘क्षांसि न᳘ विन्दन्त्येता᳘वन्नु ति᳘ष्ठञ्जपति॥  
अथा᳘सीनः॥  
सं त्व᳘मग्ने सू᳘र्यस्य व᳘र्चसा गथा इ᳘ति तद्य᳘दस्तं य᳘न्नादित्य᳘ आहवनी᳘यम् प्रविश᳘ति ते᳘नैत᳘दाह समृ᳘षीणां स्तुतेने᳘ति तद्य᳘दुपति᳘ष्ठते ते᳘नैत᳘दाह स᳘म् प्रिये᳘णधाम्नेत्या᳘हुतयो वा᳘ अस्य प्रियं धामा᳘हुतिभिरेव त᳘दाह सम᳘हमा᳘युषा सं व᳘र्चसा स᳘म् प्रज᳘या सं᳘ रायस्पो᳘षेण ग्मिषीये᳘ति य᳘था त्व᳘मेतैः᳘ सम᳘गथा एव᳘महमा᳘युषा व᳘र्चसा प्रज᳘या रायस्पो᳘षेणे᳘ति य᳘द्भूम्ने᳘ति त᳘देव᳘मह᳘मेतैः सं᳘गच्छा इ᳘त्येवै᳘त᳘दाह॥  
अ᳘थ गा᳘मभ्यैति॥  
अ᳘न्ध स्था᳘न्धो वो भक्षीय म᳘ह स्थ म᳘हो वो भक्षी᳘येति या᳘नि वो वीर्या᳘णि या᳘नि वो म᳘हांसि ता᳘नि वो भक्षीये᳘त्येवै᳘त᳘दाहो᳘र्ज स्थो᳘र्ज वो भक्षीये᳘ति र᳘स स्थ र᳘सं वो भक्षीये᳘त्येवै᳘त᳘दाह रायस्पो᳘ष स्थ रायस्पो᳘षं वो भक्षीये᳘ति भूमा᳘ स्थ भूमा᳘नं वो भक्षिये᳘त्येवै᳘त᳘दाह॥  
रे᳘वती र᳘मध्वमि᳘ति रेव᳘न्तो हि᳘ पश᳘वस्त᳘स्मादाह रे᳘वती र᳘मध्वमि᳘त्यस्मिन्यो᳘नावस्मि᳘न् गोष्ठे᳘ ऽस्मिं᳘लोके᳘ ऽस्मिन् क्ष᳘ये॥  
इ᳘हैव᳘ स्त मा᳘पगाते᳘त्यात्म᳘न एवै᳘त᳘दाह म᳘देव मा᳘पगातेति॥  
अ᳘थ गा᳘मभि᳘मृशति॥  
संहिता᳘सि विश्वरूपी᳘ति विश्व᳘रूपा इव हि᳘ पश᳘वस्त᳘स्मादाह विश्वरूपी᳘त्यूर्जा मा᳘विश गौपत्येने᳘त्यूर्जे᳘ति यदा᳘ह र᳘सेने᳘ति त᳘दाह गौपत्येने᳘ति यदा᳘ह भूम्ने᳘ति त᳘दाह॥  
अ᳘थ गा᳘र्हपत्यमभ्यै᳘ति॥  
स गा᳘र्हपत्यमु᳘पतिष्ठत उ᳘प त्वाग्ने दिवे᳘ दिवे दो᳘षावस्तर्धिया᳘ वयम् नमो भ᳘रन्त ए᳘मसी᳘ति न᳘म एवा᳘स्मा एत᳘त्करोति य᳘थैनं न᳘ हिंस्यात्॥  
रा᳘जन्तमध्वरा᳘णाम्॥  
गोपा᳘मृत᳘स्य दी᳘दिविं वर्धमानं स्वे द᳘म इ᳘ति स्वं वै᳘ त इदं यन्म᳘म त᳘न्नो भू᳘यो भूय एव᳘ कुर्वि᳘त्येवै᳘त᳘दाह॥  
स᳘ नः पिते᳘व सूनवे॥  
अ᳘ग्ने सूपायनो᳘ भव स᳘चस्वा नः स्वस्त᳘य इ᳘ति य᳘था पिता᳘ पुत्रा᳘य सूपच᳘रो नै᳘वै᳘नं के᳘न चन᳘ हिन᳘स्त्येवं᳘ नः सूपच᳘र एधि मै᳘व त्वा के᳘न चन᳘ हिंसिष्मे᳘त्येवै᳘त᳘दाह॥  
अ᳘थ द्वि᳘पदाः॥  
अ᳘ग्ने त्वं᳘ नो अ᳘न्तम उत᳘ त्राता᳘ शिवो᳘ भवा वरूथ्यः᳘ व᳘सुरग्निर्व᳘सुश्रवा अ᳘छा नक्षि द्युम᳘त्तमं रयिं᳘ दाः तं᳘ त्वा शोचिष्ठ दीदिवः सुम्ना᳘य नून᳘मीमहे स᳘खिभ्यः स᳘ नो बोधि श्रुधी ह᳘वमुरुष्या᳘ णो अघायतः᳘ समस्मादि᳘ति॥  
यद्वा᳘ आहवनी᳘यमुपति᳘ष्ठते॥  
पशूंस्त᳘द्याचते त᳘स्मात्त᳘मुच्चावचैश्छ᳘न्दोभिरु᳘पतिष्ठत उच्चावचा᳘ इव हि᳘ पशवो᳘ ऽथ यद्गा᳘र्हपत्यम् पु᳘रुषांस्त᳘द्याचते त᳘द्गायत्र᳘म् प्रथमं᳘ त्रिचं᳘ गायत्रं वा᳘ अग्नेश्छ᳘न्दः स्वे᳘नैवै᳘नमेतच्छ᳘न्दसोपप᳘रैति॥  
अ᳘थ द्वि᳘पदाः॥  
पुरुषछन्दसं वै द्वि᳘पदा द्विपाद्वा᳘ अयम् पु᳘रुषः पु᳘रुषानैवै᳘त᳘द्याचते पु᳘रुषान्हि या᳘चते त᳘स्माद्द्वि᳘पदाः पशुमा᳘न्ह वै पु᳘रुषवान्भवति य᳘ एवं᳘ विद्वा᳘नुपति᳘ष्ठते॥  
अ᳘थ गा᳘मभ्यैति॥  
इ᳘ड एह्य᳘दित एहीती᳘डा हि गौर᳘दितिर्हि गौस्ता᳘मभि᳘मृशति का᳘म्या एते᳘ति मनुष्या᳘णां ह्येता᳘सु का᳘माः प्र᳘विष्टास्त᳘स्मादाह का᳘म्या एते᳘ति म᳘यि वः कामध᳘रणम् भूयादि᳘त्यहं᳘ वः प्रियो᳘ भूयासमि᳘त्येवै᳘त᳘दाह॥  
अथा᳘न्तरेणाहवनी᳘यं च गा᳘र्हपत्यं च॥  
प्राङ् ति᳘ष्ठन्नग्निमी᳘क्षमाणो जपति सोमा᳘नं स्व᳘रणं कृणुहि᳘ ब्रह्मणस्पते कक्षी᳘वन्तं य᳘ औशिजः यो᳘ रेवान्यो᳘ अमीवहा᳘ वसुवि᳘त्पुष्टिव᳘र्धनः स᳘ नः सिषक्तु य᳘स्तुरः मा᳘ नः शं᳘सो अ᳘ररुषो धूर्तिः प्र᳘णङ्म᳘र्त्यस्य र᳘क्षा णो ब्रह्मणस्पत इ᳘ति॥  
यद्वा᳘ आहवनी᳘यमुपति᳘ष्ठते॥  
दि᳘वं तदु᳘पतिष्ठते᳘ ऽथ यद्गा᳘र्हपत्यम् पृथिवीं तद᳘थैत᳘दन्त᳘रिक्षमेषा हि दिग्बृ᳘हस्प᳘तेरेतं ह्ये᳘तद्दि᳘शमुपति᳘ष्ठते त᳘स्माद्बार्हस्पत्यं᳘ जपति॥  
म᳘हि त्रीणाम᳘वो ऽस्तु॥  
द्युक्ष᳘म् मित्र᳘स्यार्यम्णः᳘ दुराध᳘र्षं व᳘रुणस्य न हि ते᳘षाममा᳘ चन ना᳘ध्वसु वारणे᳘षु ई᳘शे रिपु᳘रघ᳘शंसः ते हि᳘ पुत्रा᳘सो अ᳘दितेः प्र᳘ जीव᳘से म᳘र्त्याय ज्यो᳘तिर्य᳘छन्त्यजस्रमि᳘ति त᳘त्रास्ति ना᳘ध्वसु वारणेष्वित्येति ह वा अ᳘ध्वानो वारणा य᳘ इमे᳘ ऽन्तरेण द्या᳘वापृथिवी᳘ एता᳘न्ह्येत᳘दुपति᳘ष्ठते त᳘स्मादाह ना᳘ध्वसु वारणेष्विति॥  
अ᳘थैन्द्री᳘॥  
इन्द्रो वै᳘ यज्ञ᳘स्य देव᳘ता से᳘न्द्रमेवै᳘त᳘दग्न्युप्स्थानं᳘ कुरुते कदा᳘ चन᳘ स्तरी᳘रसि ने᳘न्द्र सश्चसि दाशु᳘ष इ᳘ति य᳘जमानो वै᳘ दाश्वान्न य᳘जमानाय द्रुह्यसी᳘त्येवै᳘त᳘दाहो᳘पोपेन्नु᳘ मघवन्भू᳘य इन्नु᳘ ते दा᳘नं देव᳘स्य पृच्यत इ᳘ति भू᳘यो भूय एव᳘ न इद᳘म् पुष्टं᳘ कुर्वि᳘त्येवै᳘त᳘दाह॥  
अ᳘थ सावित्री॥  
सविता वै᳘ देवा᳘नाम् प्रसविता त᳘थो हा᳘स्मा एते᳘ सवितृ᳘प्रसूता एव स᳘र्वे का᳘माः स᳘मृध्यन्ते त᳘त्सवितुर्व᳘रेण्यम् भ᳘र्गो देव᳘स्य धीमहि धि᳘यो यो᳘ नः प्रचोद᳘यादिति॥  
अ᳘थाग्नेयी॥  
त᳘दग्न᳘य एवै᳘त᳘दात्मा᳘नमन्ततः प᳘रिददाति गु᳘प्त्यै प᳘रि ते दूड᳘भो र᳘थो ऽस्मा᳘न् अश्नोतु विश्व᳘तः ये᳘न र᳘क्षसि दाशु᳘ष इ᳘ति य᳘जमाना वै᳘ दाश्वां᳘सो यो᳘ ह वा᳘ अस्यानाधृष्य᳘तमो र᳘थस्ते᳘नैष᳘ य᳘जमानानभि᳘रक्षति स य᳘स्ते ऽनाधृष्य᳘तमो र᳘थो ये᳘न य᳘जमानानभिर᳘क्षसि ते᳘न नः सर्व᳘तो ऽभि᳘गोपाये᳘त्येवै᳘त᳘दाह त्रि᳘रेत᳘ज्जपति॥  
अ᳘थ पुत्र᳘स्य ना᳘म गृह्णाति॥  
इद᳘म् मे ऽयं᳘ वीर्यं᳘ पुत्रो᳘ ऽनुसं᳘तनवदि᳘ति य᳘दि पुत्रो न स्याद᳘प्यात्म᳘न एव ना᳘म गृह्णीयात्॥  
