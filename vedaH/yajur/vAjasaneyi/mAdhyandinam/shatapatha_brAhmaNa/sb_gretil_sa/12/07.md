
विश्व᳘रूपं वै᳘ त्वा᳘ष्ट्र᳘म् इ᳘न्द्रो ऽहन् ।  
तं᳘ त्व᳘ष्टा᳘ हत᳘पुत्रो ऽभ्य᳘चरत् सो᳘ ऽभिचरणी᳘यम् अ᳘पेन्द्रँ सो᳘मम् आ᳘हरत् त᳘स्ये᳘न्द्रो यज्ञवेशसं᳘ कृत्वा᳘ प्रा᳘स᳘हा᳘ सो᳘मम् अपिबत् स᳘ वि᳘ष्वङ् व्या᳘र्छत् त᳘स्येन्द्रियं᳘ वीर्य᳘म् अ᳘ङ्गा᳘दङ्गा᳘द् अस्रवत् ॥  
त᳘स्या᳘क्षिभ्या᳘म् एव᳘ ते᳘जो ऽस्रवत् ।  
सो᳘ ऽजः᳘ पशु᳘र् अभवद् धूम्रो᳘ ऽथ य᳘त् प᳘क्ष्मभ्यस् ते᳘ गोधू᳘मा᳘ य᳘द् अ᳘श्रुभ्यस् त᳘त् कु᳘वलम् ॥  
ना᳘सिका᳘भ्या᳘म् एवा᳘स्य वीर्य᳘म् अस्रवत् ।  
सो᳘ ऽविः पशु᳘र् अभवन् मेषो᳘ ऽथ य᳘च् छलेष्म᳘णस् ता᳘ उपवा᳘का᳘ य᳘त् स्नीहा᳘ त᳘द् ब᳘दरं ॥  
मु᳘खा᳘द् एवा᳘स्य बलम् अस्रवत् ।  
स᳘ गौः᳘ पशु᳘र् अभवद् ऋषभो᳘ ऽथ ये᳘ फे᳘ना᳘स् ते᳘ य᳘वा᳘ य᳘त् स्ने᳘हस् त᳘त् कर्क᳘न्धु ॥  
श्रो᳘त्रा᳘द् एवा᳘स्य य᳘शो ऽस्रवत् ।  
त᳘द् ए᳘कशफम् अभवद् अ᳘श्वो ऽश्वतरो᳘ गर्दभः᳘ ॥  
स्त᳘ना᳘भ्या᳘म् एवा᳘स्य शुक्र᳘म् अस्रवत् ।  
त᳘त् प᳘यो ऽभवत् पशुनां᳘ ज्यो᳘तिर् उ᳘रस एवा᳘स्य हॄ᳘दया᳘त् त्वि᳘षिर् अस्रवत् स᳘ श्येनो᳘ ऽपा᳘ष्ठिहा᳘भवद् व᳘यसाँ᳘ रा᳘जा᳘ ॥  
ना᳘भ्या᳘ एवा᳘स्य शूषो᳘ ऽस्रवत् ।  
त᳘त् सो᳘सम् अभवन् ना᳘यो न᳘ हि᳘रण्यँ रे᳘तस एवा᳘स्य रूप᳘म् अस्रवत् त᳘त् सुव᳘र्णँ हि᳘रण्यम् अभवच् छिश्ना᳘द् एवा᳘स्य र᳘सो ऽस्रवत् सा᳘ परिस्रु᳘द् अभवत् स्फिगी᳘भ्या᳘म् एवा᳘स्य भा᳘मो ऽस्रवत् सा᳘ सु᳘रा᳘भवद् अ᳘न्नस्य र᳘सः ॥  
मू᳘त्रा᳘द् एवा᳘स्यौ᳘जो ऽस्रवत् ।  
स᳘ वॄ᳘को ऽभवद् आ᳘रण्या᳘णां᳘ पशूनां᳘ जूति᳘र् ऊ᳘वध्या᳘द् एवा᳘स्य मन्यु᳘र् अस्रवत् स᳘ व्या᳘घ्रो ऽभवद् आ᳘रण्या᳘णां᳘ पशूनाँ᳘ रा᳘जा᳘ लो᳘हिता᳘द् एवा᳘स्य स᳘हो ऽस्रवत् स᳘ सिँ᳘हो ऽभवद् आ᳘रण्या᳘नां᳘ पशूना᳘म् ईशः᳘ ॥  
लो᳘मभ्य एवा᳘स्य चित्त᳘म् अस्रवत् ।  
ते᳘ श्या᳘मा᳘का᳘ अभवंस् त्वच᳘ एवा᳘स्या᳘पचितिर् अस्रवत् सो᳘ ऽश्वत्थो᳘ व᳘नस्प᳘तिर् अभवन् माँ᳘से᳘भ्य एवा᳘स्यो᳘र्ग् अस्रवत् स᳘ उदुम्ब᳘रो ऽभवद् अ᳘स्थिभ्य एवा᳘स्य स्वधा᳘स्रवत् स᳘ न्यग्रो᳘धो ऽभवन् मज्ज᳘भ्य एवा᳘स्य भक्षः᳘ सोमपीथो᳘ ऽस्रवत् ते᳘ व्रीह᳘यो ऽभवन्न् एव᳘म् अस्येन्द्रिया᳘णि वीर्या᳘णि व्यु᳘दक्रा᳘मन् ॥  
अ᳘थ ह वै᳘ त᳘र्हि ।  
न᳘मुचिनैवा᳘सुरे᳘ण सह᳘ चचा᳘र स᳘ ऐक्षत न᳘मुचिर् अपुनर्वा᳘ अय᳘म् अभूद् ध᳘न्ता᳘स्येन्द्रियं᳘ वीर्यँ᳘ सोमपीथ᳘म् अन्ना᳘द्यँ ह᳘रा᳘णी᳘ति त᳘स्यैत᳘यैव᳘ सु᳘रयेन्द्रियं᳘ वीर्यँ᳘ सोमपीथ᳘म् अन्ना᳘द्यम् अहरत् स᳘ ह न्य᳘र्णः शिश्ये तं᳘ देवा᳘ उपसं᳘जग्मिरे श्रेष्ठो᳘ वै᳘ नो ऽय᳘म् अभूत् त᳘म् इमं᳘ पा᳘प्मा᳘विदद् ध᳘न्तेमं᳘ भिषज्या᳘मे᳘ति ॥  
ते᳘ ऽश्वि᳘ना᳘व् अब्रुवन् ।  
युवं᳘ वै᳘ ब्रह्मा᳘णौ भिष᳘जौ स्थो युव᳘म् इमं᳘ भिषज्यतम् इ᳘ति ता᳘व् अब्रूता᳘म् अ᳘स्तु नौ भा᳘ग᳘ इ᳘ति ते᳘ ऽब्रुवन् य᳘ एषो᳘ ऽजः᳘ स᳘ वां᳘ भा᳘ग᳘ इ᳘ति त᳘थे᳘ति त᳘स्मा᳘द् आ᳘श्विनो᳘ धूम्रो᳘ भवति ॥  
ते᳘ स᳘रस्वतीम् अब्रुवन् ।  
त्वं᳘ वै᳘ भै᳘ष्ज्यम् असि त्व᳘म् इमं᳘ भिषज्ये᳘ति सा᳘ब्रवीद् अ᳘स्तु मे भा᳘ग᳘ इ᳘ति ते᳘ ऽब्रुवन् य᳘ एषो᳘ ऽविः स᳘ ते भा᳘ग᳘ इ᳘ति त᳘थे᳘ति त᳘स्मा᳘त् सा᳘रस्वतो᳘ मेषो᳘ भवति ॥  
अ᳘था᳘ब्रुवन् ।  
एता᳘व् अद्वा᳘ अस्मि᳘न्न् एत᳘र्हि या᳘वद् अय᳘म् ऋषभो᳘ ऽस्यै᳘वा᳘यम् अस्त्व् इ᳘ति त᳘थे᳘ति त᳘स्मा᳘द् ऐन्द्र᳘ ऋषभो᳘ भवति ॥  
ता᳘व् अश्वि᳘नौ च स᳘रस्वती च ।  
इन्द्रियं᳘ वीर्यं᳘ न᳘मुचेर् आ᳘हॄ᳘त्य त᳘द् अस्मिन् पु᳘नर् अदधुस् तं᳘ पा᳘प्मनो᳘ ऽत्रा᳘यन्त सुत्रा᳘तं बतैनं पा᳘प्म᳘नो ऽत्रा᳘स्मही᳘ति त᳘द् वा᳘व᳘ सौत्रा᳘मण्य् अ᳘भवत् त᳘त् सौत्रा᳘मण्यै᳘ सौत्रा᳘मणीत्वं᳘ त्रा᳘यते मृत्यो᳘र् आ᳘त्मा᳘नम् अ᳘प पा᳘प्मा᳘नँ हते य᳘ एव᳘म् एत᳘त् सौत्रा᳘मण्यै᳘ सौत्रा᳘मणीत्वं᳘ वे᳘द त्र᳘यस्त्रिँशद् द᳘क्षिणा᳘ भवन्ति त्र᳘यस्त्रिँशद् धि᳘ तं᳘ देव᳘ता᳘ अ᳘भिषज्यंस् त᳘स्मा᳘द् आ᳘हुर् भेषजं᳘ द᳘क्षिणा᳘ इ᳘ति ॥  
अ᳘प वा᳘ एत᳘स्मा᳘त् ।  
ते᳘ज इन्द्रियं᳘ वीर्यं᳘ क्रा᳘मति यँ᳘ सो᳘मो ऽतिप᳘वत ऊर्ध्वं᳘ चा᳘वा᳘ञ्चं वा᳘ ॥  
त᳘द् आ᳘हुः ।  
अ᳘न्नं वा᳘ एत᳘द् ब्रा᳘ह्मण᳘स्य य᳘त् सो᳘मो न᳘ वै᳘ सो᳘मेन ब्रा᳘ह्मणः᳘ सोमवा᳘मी᳘ स᳘ यो᳘ वा᳘ अ᳘लं भू᳘त्यै स᳘न् भू᳘तिं न᳘ प्रा᳘प्नो᳘ति यो᳘ वा᳘लं पशु᳘भ्यः स᳘न् पशू᳘न् न᳘ विन्द᳘ते स᳘ सोमवा᳘मी᳘ पश᳘वो हि᳘ सो᳘म इ᳘ति ॥  
स᳘ एत᳘म् आ᳘श्विनं᳘ धुम्र᳘म् आ᳘लभेत ।  
सा᳘रस्वतं᳘ मेष᳘म् ऐन्द्र᳘म् ऋषभ᳘म् अश्वि᳘नौ वै᳘ देवा᳘नां᳘ भिषजौ᳘ ता᳘भ्या᳘म् एवै᳘नं भिषज्यति स᳘रस्वती भेषजं᳘ त᳘यैवा᳘स्मै भेषजं᳘ करोती᳘न्द्र इन्द्रियं᳘ वीर्यं᳘ ते᳘नैवा᳘स्मिन्न् इन्द्रियं᳘ वीर्यं᳘ दधा᳘ति ॥  
च᳘क्षुर् वा᳘ अशिवि᳘नौ ते᳘जः ।  
य᳘द् आ᳘श्विनो भ᳘वति च᳘क्षुर् एवा᳘स्मिंस् त᳘त् ते᳘जो दधा᳘त्य् अ᳘थो श्रो᳘त्रँ समा᳘नँ᳘ हि᳘ च᳘क्षुश् च श्रो᳘त्रं च ॥  
प्रा᳘णः᳘ स᳘रस्वती वीर्य᳘म् ।  
य᳘त् सा᳘रस्वतो᳘ भ᳘वति प्रा᳘ण᳘म् एवा᳘स्मिंस् त᳘द् वीर्यं᳘ दधा᳘त्य् अ᳘थो अपा᳘नँ᳘ समा᳘नँ᳘ हि᳘ प्रा᳘ण᳘श् चा᳘पा᳘न᳘श् च ॥  
वा᳘ग् इ᳘न्द्रो ब᳘लम् ।  
य᳘द् ऐन्द्रो᳘ भ᳘वति वा᳘चम् एवा᳘स्मिंस् त᳘द् ब᳘लं दधा᳘त्य् अ᳘थो म᳘नः समा᳘नँ᳘ हि᳘ वा᳘क् च म᳘नश् च ॥  
आ᳘शिविनी᳘र् अजाः᳘ ।  
सा᳘रस्वती᳘र् अ᳘वीर् ऐन्द्री᳘र् गा᳘व इ᳘त्य् आ᳘हुर् य᳘द् एते᳘ पश᳘व आ᳘लभ्य᳘न्त एता᳘भिर् एव᳘ देव᳘ता᳘भिर् एता᳘न्य् अपशू᳘न् अ᳘वरुन्द्धे ॥  
व᳘डबा᳘नुशिशुर् भवति ।  
य᳘श एवै᳘कशफम् अ᳘वरुन्द्ध आ᳘रण्या᳘नां᳘ पशूनां᳘ लो᳘मा᳘नि भवन्त्य् आ᳘रण्या᳘नां᳘ पशूना᳘म् अ᳘वरुद्ध्यै वृकलोमा᳘नि भवत्य् ओ᳘ज एव᳘ जूति᳘म् आ᳘रण्या᳘णां᳘ पशूना᳘म् अ᳘वरुन्द्धे व्या᳘घ्रलोमा᳘नि भवन्ति मन्यु᳘म् एव᳘ रा᳘ज्य᳘म् आ᳘रण्या᳘नां᳘ पशूना᳘म् अ᳘वरुन्द्धे सिँहलोमा᳘नि भवन्ति स᳘ह एवे᳘शा᳘म् आ᳘रण्या᳘नां᳘ पशूना᳘म् अ᳘वरुन्द्धे ॥  
व्रीहिय᳘यश् च श्या᳘मा᳘का᳘श् च भ᳘वन्ति ।  
गोधू᳘मा᳘श् च कु᳘वला᳘नि चोपवा᳘का᳘श् च ब᳘दरा᳘णि च य᳘वा᳘श् च कर्क᳘न्धूनि श᳘ष्पा᳘णि च तो᳘क्मा᳘नि चोभ᳘यम् एव᳘ ग्रा᳘म्यं᳘ चा᳘न्नम् आ᳘रण्यं᳘ चा᳘वरुन्द्धे᳘ ऽथो उभ᳘येनैवा᳘न्नेन यथा᳘रूप᳘म् इन्द्रियं᳘ वीर्य᳘म् आ᳘त्म᳘न् धत्ते ॥  
सी᳘सेन श᳘ष्पा᳘णि क्रीणा᳘ति ।  
ऊ᳘र्णा᳘भिस् तो᳘क्मा᳘नि सू᳘त्रैर् व्रीही᳘न् उभ᳘योर् वा᳘ एत᳘द् रूप᳘म् अ᳘यसश् च हि᳘रण्यस्य च य᳘त् सी᳘सम् उभ᳘यँ सौत्रा᳘मणी᳘ष्टिश् च पशुबन्ध᳘श् चोभ᳘यस्या᳘वरुद्ध्यै ॥  
ऊर्णा᳘सूत्रे᳘ण क्रीणा᳘ति ।  
त᳘द् वा᳘ एत᳘त् स्त्रीणां᳘ क᳘र्म य᳘द् ऊर्णा᳘सूत्रं᳘ क᳘र्म वा᳘ इन्द्रियं᳘ वीर्यं᳘ त᳘द् एत᳘द् उ᳘त्सन्नँ स्त्री᳘षु त᳘द् य᳘द् एवे᳘न्द्रियं᳘ वीर्य᳘म् उ᳘त्सन्नँ स्त्री᳘षु त᳘द् एवा᳘वरुन्द्धे ॥  
त᳘द् धैत᳘द् अन्ये᳘ ऽध्वर्य᳘वः ।  
सी᳘सेन क्लीबा᳘च् छ᳘ष्पा᳘णि क्रीणन्ति त᳘त् त᳘द् इ᳘ति न᳘ वा᳘ एष᳘ स्त्री᳘ न᳘ पु᳘मा᳘न् य᳘त् क्लीबो᳘ ने᳘ष्टिर् न᳘ पशुबन्धः᳘ सौत्रा᳘मणी᳘ति व᳘दन्तस् त᳘द् उ त᳘था᳘ न᳘ कुर्या᳘द् उभ᳘यं वै᳘ सौत्रा᳘मणी᳘ष्टिश् च पशुबन्ध᳘श् च व्यृ᳘द्धम् उ वा᳘ एत᳘न् मनुष्ये᳘षु य᳘त् क्लीबो᳘ यज्ञमुख᳘ एव᳘ ते᳘ यज्ञ᳘स्य व्यृ᳘द्धिं दधति ये᳘ त᳘था᳘ कुर्व᳘न्ति सोमविक्रयि᳘ण एव᳘ क्रीणीया᳘त् सो᳘मो वै᳘ सौत्रा᳘मणी᳘ यज्ञमुख᳘ एव᳘ त᳘त् सोमरूपं᳘ करोति यज्ञ᳘स्य स᳘मृद्ध्यै ॥  
शता᳘तृण्णा᳘ कुम्भी᳘ भवति ।  
बहुधे᳘व हि᳘ स᳘ व्य᳘स्रवद् अ᳘थो शतो᳘न्मा᳘नो वै᳘ यज्ञो᳘ यज्ञ᳘म् एवा᳘वरुन्द्धे स᳘तं भवति स᳘देवा᳘वरुन्द्धे च᳘प्यं भवत्य् अन्ना᳘द्यस्यैवा᳘वरुद्ध्यै पवित्रं᳘ भवति पुन᳘न्ति ह्य् ए᳘नं वा᳘लो भवति पा᳘प्मनो᳘ व्या᳘वृत्त्यै सुव᳘र्णँ हि᳘रण्यं भवति रूपस्यैवा᳘रुद्ध्यै शत᳘मा᳘नं भवति शता᳘युर् वै᳘ पु᳘रुषः शते᳘न्द्रिय आ᳘युर् एवे᳘न्द्रियं᳘ वीर्य᳘म् आ᳘त्म᳘न् धत्ते ॥  
आ᳘श्वत्थं पा᳘त्रं भवति ।  
अ᳘पचितिम् एवा᳘वरुन्द्ध औ᳘दुम्बरं भवत्य् उ᳘र्जम् एवा᳘वरुन्द्धे नैयग्रो᳘धं भवति स्वधा᳘म् एवा᳘वरुन्द्धे स्या᳘ल्यो भवन्ति पृथिव्या᳘ एवा᳘न्ना᳘द्यम् अ᳘वरुन्द्धे ॥  
पा᳘ला᳘शा᳘न्य् उपशया᳘नि भवन्ति ।  
ब्र᳘ह्म वै᳘ पला᳘शो᳘ ब्र᳘मणैव᳘ स्वर्गं᳘ लोकं᳘ जयत्य् अपा᳘ष्ठिह᳘स्य प᳘त्रे भवतस् त्वि᳘षिम् एव᳘ रा᳘ज्यं᳘ व᳘यसा᳘म् अ᳘वरुन्द्धे ष᳘ट्त्रिँशद् एता᳘नि भवन्ति ष᳘ट्त्रिँशदक्षरा᳘ वै᳘ बृहती᳘ बा᳘र्हताः᳘ पश᳘वो बृहत्यै᳘वा᳘स्मै पशू᳘न् अ᳘वरुन्द्धे ॥  
त᳘द् आ᳘हुः ।  
अन्यदेव᳘त्याः᳘ पश᳘वो भ᳘वन्त्य् अन्यदेव᳘त्याः᳘ पुरोडा᳘शा᳘ वि᳘लोमैत᳘त् क्रियते कथ᳘म् एत᳘त् स᳘लोम भवती᳘त्य् ऐन्द्रः᳘ पशूना᳘म् उत्तमो᳘ भ᳘वत्य् ऐन्द्रः᳘ पुरोडा᳘शा᳘नां᳘ प्रथम᳘ इन्द्रियं᳘ वै᳘ वीर्य᳘म् इ᳘न्द्र इ᳘न्द्रिये᳘णैवा᳘स्मा᳘ इन्द्रियं᳘ वीर्यँ᳘ सं᳘दधा᳘तीन्द्रिये᳘णेन्द्रियं᳘ वीर्य᳘म् अ᳘वरुन्द्धे ॥  
सा᳘वित्रः᳘ पुरोडा᳘शो भवति ।  
सवितृप्र्सूत᳘ता᳘यै वा᳘रुणो᳘ भवति व᳘रुणो वा᳘ एतं᳘ गृह्णा᳘ति यः᳘ पा᳘प्म᳘ना᳘ गृहीतो᳘ भ᳘वति व᳘रुणेनैवै᳘नं वरुण्या᳘न् मुञ्चत्य् अ᳘न्त्यो भवत्य् अन्तत᳘ एवै᳘नं वरुणपा᳘शा᳘त् प्र᳘मुञ्चति ॥  
ए᳘का᳘दशकपा᳘ल ऐन्द्रो᳘ भवति ।  
ए᳘का᳘दशा᳘क्षरा᳘ वै᳘ त्रिष्टु᳘ब् इन्द्रिय᳘म् उ वै᳘ वीर्यं᳘ त्रिष्टु᳘ब् इन्द्रिय᳘स्यैव᳘ वीर्य᳘स्या᳘वरुद्ध्यै ॥  
द्वा᳘दशकपा᳘लः सा᳘वित्रो᳘ भवति ।  
द्वा᳘दश वै᳘ मा᳘साः᳘ संवत्सर᳘स्य संवत्सरं᳘ वा᳘ अन्ना᳘द्यम् अन्वा᳘यत्तँ संवत्सरा᳘द् एवा᳘स्मा᳘ अन्न्ना᳘द्यम् अ᳘वरुन्द्धे ॥  
द᳘शकपा᳘लो वा᳘रुणो᳘ भवति ।  
द᳘शा᳘क्षरा᳘ वै᳘ विरा᳘ड् अ᳘न्नं विरा᳘ड् व᳘रुणो᳘ ऽन्नपतिर् व᳘रुणेनैवा᳘स्मा᳘ अ᳘न्नम् अ᳘वरुन्द्धे मध्यत᳘ एतैः᳘ पुरोडा᳘शैः प्र᳘चरति म᳘ध्यं वा᳘ एतेषां᳘ यो᳘निः स्वा᳘द् एवै᳘ना᳘न् यो᳘नेः प्र᳘जनयति ॥  
व᳘डवा᳘नुशिशुर् द᳘क्षिणा᳘ भवति ।  
उभ᳘यं वा᳘ एषा᳘ जनयत्य् अ᳘श्वं चा᳘श्वतरं᳘ चोभ᳘यँ सौत्रा᳘मणी᳘ष्टिश् च पशुबन्ध᳘श् चोभ᳘यस्यैवा᳘वरुद्ध्यै ॥  
इ᳘न्द्रस्येन्द्रिय᳘म् अ᳘न्नस्य र᳘स्ः ।  
सो᳘मस्य भक्षँ᳘ सु᳘रया᳘सुरो᳘ न᳘मुचिर् अहरत् सो᳘ ऽश्वि᳘नौ च स᳘रस्वतीं चो᳘पा᳘धा᳘वच् छेपा᳘नो᳘ ऽस्मि न᳘मुचये न᳘ त्वा᳘ दि᳘वा᳘ न᳘ न᳘क्तँ हना᳘नि न᳘ दण्डे᳘न न ध᳘न्वना᳘ न᳘ पृथे᳘न न᳘ मुष्टि᳘ना᳘ न᳘ शु᳘ष्केण ना᳘र्द्रे᳘णा᳘थ म इद᳘म् अहा᳘र्षीद् इदं᳘ म आ᳘जिहीर्षथे᳘ति ॥  
ते᳘ ऽब्रुवन् ।  
अ᳘स्तु नो᳘ ऽत्रा᳘प्य् अ᳘था᳘हरा᳘मे᳘ति सह᳘ न एत᳘द् अ᳘था᳘हरते᳘त्य् अब्रवीद् इ᳘ति ॥  
ता᳘व् अश्वि᳘नौ च स᳘रस्वती च अपां᳘ फेनं᳘ व᳘ज्रम् असिञ्चन् न᳘ शु᳘ष्को ना᳘र्द्र᳘ इ᳘ति ते᳘ने᳘न्द्रो न᳘मुचेर् आ᳘सुर᳘स्य व्यु᳘ष्टा᳘याँ᳘ रा᳘त्रा᳘व् अ᳘नुदित आ᳘दित्ये᳘ न᳘ दि᳘वा᳘ न᳘ न᳘क्तम् इ᳘ति शि᳘र उ᳘दवा᳘सयत् ॥  
त᳘स्मा᳘द् एत᳘द् ऋ᳘षिना᳘भ्य᳘नूक्तम् ।  
अपां᳘ फे᳘नेन न᳘मुचेः शि᳘र इन्द्रो᳘दवर्तयः वि᳘श्वा᳘ य᳘द् अ᳘जय स्पॄ᳘ध इ᳘ति पा᳘प्मा᳘ वै᳘ न᳘मुचिः पा᳘प्मा᳘नं वा᳘व᳘ त᳘द् द्विष᳘न्तं भ्रा᳘तृव्यँ हत्वे᳘न्द्रियं᳘ वीर्य᳘म् अस्या᳘वृङ्क्त स᳘ यो᳘ भ्रा᳘तृव्यवा᳘न्त् स्या᳘त् स᳘ सौत्रा᳘मण्या᳘ यजेत पा᳘प्मा᳘नम् एव᳘ त᳘द् द्विष᳘न्तं भ्रा᳘तृव्यँ हत्वे᳘न्द्रियं᳘ वीर्य᳘म् अस्य वृङ्क्ते त᳘स्य शीर्षां᳘श् छिन्ने᳘ लोइह्तमिश्रः᳘ सो᳘मो ऽतिष्ठत् त᳘स्मा᳘द् अबीभत्सन्त त᳘ एत᳘द् अ᳘न्धसोर् विपा᳘नम् अपश्यन्त् सो᳘मो रा᳘जा᳘मॄ᳘तँ सुत᳘ इ᳘ति ते᳘नैनँ स्वदयित्वा᳘त्म᳘न्न् अदधत ॥  
स्वा᳘द्वीं᳘ त्वा᳘ स्वा᳘दु᳘ने᳘ति सु᳘राँ᳘ सं᳘दधा᳘ति ।  
स्वद᳘यत्य् एवै᳘नां᳘ तीव्रां᳘ तीव्रे᳘णेतीन्द्रिय᳘म् एवा᳘स्मिन् दधा᳘त्य् अमॄ᳘ता᳘म् अमॄ᳘तेनेत्य् आ᳘युर् एवा᳘स्मिन् दधा᳘ति म᳘धुमतीं म᳘धुमते᳘ति र᳘सम् एवा᳘स्यां᳘ दधा᳘ति सृजा᳘मि सँ᳘ सो᳘मेने᳘ति सोमरूप᳘म् एवै᳘नां᳘ करोति ॥  
सो᳘मो ऽस्य् अश्वि᳘भ्यां᳘ पच्यस्व ।  
स᳘रस्वत्यै पच्यस्वे᳘न्द्रा᳘य सुत्रा᳘म्णे पच्यस्वे᳘त्य् एता᳘ वा᳘ एतं᳘ देव᳘ता᳘ अ᳘ग्रे यज्ञँ᳘ स᳘मभरंस् ता᳘भिर् एवै᳘नँ स᳘म्भरत्य् अ᳘थो एता᳘ एवै᳘त᳘द् देव᳘ता᳘ भा᳘गधे᳘येन स᳘मर्धयत्य् आ᳘सुनोति सुत्या᳘यै तिस्रो᳘ रा᳘त्रीर् वसति तिस्रो᳘ हि᳘ रा᳘त्रीः सो᳘मः क्रीतो᳘ व᳘सति सोमरूप᳘म् एवै᳘नां᳘ करोति ॥  
द्वे᳘ वे᳘दी भवतः ।  
द्वौ᳘ वा᳘व᳘ लोका᳘व् इ᳘त्य् आ᳘हुर् देवलोक᳘श् चैव᳘ पितृलोक᳘श् चे᳘त्य् उ᳘त्तरा᳘न्या᳘ भ᳘वति द᳘क्षिणा᳘न्यो᳘त्तरो वै᳘ देवलोको᳘ द᳘क्षिणः पितृलोक᳘ उ᳘त्तरयैव᳘ देवलोक᳘म् अवरुन्द्धे द᳘क्षिणया᳘ पितृलोक᳘म् ॥  
प᳘यश् च सु᳘रा᳘ च भवतः ।  
सो᳘मो वै᳘ प᳘यो᳘ ऽन्नँ सु᳘रा᳘ प᳘यसैव᳘ सोमपीथ᳘म् अवरुन्द्धे सु᳘रया᳘न्ना᳘द्यं क्षत्रं᳘ वै᳘ प᳘यो वि᳘ट् सु᳘रा᳘ सु᳘रां᳘ पूत्वा᳘ प᳘यः पुना᳘ति विश᳘ एव᳘ त᳘त् क्षत्रं᳘ जनयति विशो᳘ हि᳘ क्षत्रं᳘ जा᳘यते ॥  
वा᳘योः᳘ पूतः᳘ पवित्रे᳘ण ।  
प्रत्य᳘ङ्क् सो᳘मो अ᳘तिद्रुत इ᳘ति सो᳘मा᳘तिपूतस्य पुना᳘ति यथा᳘रूप᳘म् एवै᳘नं पुना᳘ती᳘न्द्रस्य यु᳘ज्यः सखे᳘ति य᳘द् एवा᳘स्य ते᳘नेन्द्रियं᳘ वीर्य᳘म् अ᳘तिक्रा᳘न्तं भ᳘वति त᳘द् अस्मिन् पु᳘नर् दधा᳘ति ॥  
वा᳘योः᳘ पूतः᳘ पवित्रे᳘ण ।  
प्रा᳘ङ्क् सो᳘मो अ᳘तिद्रुत इ᳘ति सोमवा᳘मि᳘नः पुना᳘ति यथा᳘रूप᳘म् एवै᳘नं पुना᳘ती᳘न्द्रस्य यु᳘ज्यः सखे᳘ति य᳘द् एवा᳘स्य ते᳘नेन्द्रियं᳘ वीर्य᳘म् अ᳘तिक्रा᳘न्तं भ᳘वति त᳘द् अस्मिन् पु᳘नर् दधा᳘ति ॥  
पुना᳘ति ते परिस्रु᳘तम् इ᳘ति ।  
स᳘मृद्धिका᳘मस्य पुना᳘ति स᳘मृद्ध्यै सो᳘मँ सू᳘र्यस्य दुहिते᳘ति श्रद्धा᳘ वै᳘ सू᳘र्यस्य दुहिता᳘ श्रद्ध᳘यैष᳘ सो᳘मो भवति श्रद्ध᳘यैवै᳘नँ सो᳘मं करोति वा᳘रेण श᳘श्वता᳘ तने᳘ति वा᳘लेन ह्य् ए᳘षा᳘ पूय᳘ते ॥  
ब्र᳘ह्म क्षत्रं᳘ पवत इ᳘ति प᳘यः पुना᳘ति ।  
ब्र᳘ह्मण एव᳘ त᳘त् क्षत्रं᳘ जनयति ब्र᳘ह्मणो हि᳘ क्षत्रं᳘ जा᳘यते ते᳘ज इन्द्रिय᳘म् इ᳘ति ते᳘ज एवा᳘स्मिन्न् इन्द्रियं᳘ वीर्यं᳘ दधा᳘ति सु᳘रया᳘ सो᳘म इ᳘ति सु᳘रया᳘ हि᳘ सो᳘मः सुत᳘ आ᳘सुत इ᳘त्य् आ᳘सुता᳘द् धि᳘ सूय᳘ते म᳘दा᳘ये᳘ति म᳘दा᳘य वा᳘व᳘ सो᳘मो म᳘दा᳘य सु᳘रोभा᳘व् एव᳘ सोममदं᳘ च सुरा᳘मदं᳘ चा᳘वरुन्द्धे शुक्रे᳘ण देव देव᳘ताः᳘ पिपृग्धी᳘ति शुक्रे᳘ण देव देव᳘ताः᳘ प्रीणीही᳘त्य् एवै᳘त᳘द् आ᳘ह र᳘सेना᳘न्नं य᳘जमा᳘ना᳘य धेही᳘ति र᳘सम् एवा᳘न्नं य᳘जमा᳘ने दधा᳘ति पू᳘र्वे पयोग्रहा᳘ गृह्यन्ते᳘ ऽपरे सुरा᳘ग्रहा᳘ वि᳘शं त᳘त् क्षत्र᳘स्या᳘नुवर्त्मा᳘नं करोति ॥  
कुवि᳘द् अङ्ग य᳘वमन्तो य᳘वं चिद् इ᳘ति ।  
पयोग्रहा᳘न् गृह्णा᳘ति सोमाँ᳘श᳘वो वै᳘ य᳘वाः᳘ सो᳘मः प᳘यः सो᳘मेनैवै᳘नँ सो᳘मं करोत्य् ए᳘कया᳘ गृह्णा᳘त्य् एकधै᳘व᳘ य᳘जमा᳘ने श्रि᳘यं दधा᳘ति श्री᳘र् हि᳘ प᳘यः ॥  
ना᳘ना᳘ हि᳘ वां᳘ देव᳘हितँ स᳘दस्कृतम् इ᳘ति ।  
सुरा᳘ग्रहा᳘न् गृह्णा᳘ति ना᳘ना᳘ हि᳘ सो᳘मश् च सु᳘रा᳘ च देव᳘हितम् इ᳘ति देव᳘हिते ह्य् ए᳘ते᳘ ना᳘ना᳘ स᳘दस्कृतम् इ᳘ति द्वे᳘ हि᳘ वे᳘दी भ᳘वतो मा᳘ सँ᳘सृक्षा᳘थां᳘ परमे᳘ व्यो᳘मन्न् इ᳘ति पा᳘प्म᳘नैवै᳘नं व्या᳘वर्तयति सु᳘रा᳘ त्व᳘म् अ᳘सि शुष्मि᳘णी᳘ति सु᳘रा᳘म् एव᳘ सु᳘रां᳘ करोति सो᳘म एष᳘ इ᳘ति सो᳘मम् एव᳘ सो᳘मं करोति मा᳘ मा᳘ हिँसीः स्वां᳘ यो᳘निम् आ᳘विश᳘न्ती᳘ति यथा᳘योन्य् ए᳘वै᳘नां᳘ व्या᳘वर्तयत्य् आ᳘त्म᳘नो᳘ ऽहिँसा᳘या᳘ ए᳘कया᳘ गृह्णा᳘त्य् एकधै᳘व᳘ य᳘जमा᳘ने य᳘शो दधा᳘ति य᳘शो हि᳘ सु᳘रा᳘ ॥  
क्षत्रं᳘ वै᳘ पयोग्रहाः᳘ ।  
वि᳘ट् सुरा᳘ग्रहा᳘ य᳘द् अ᳘व्यतिषक्ता᳘न् गृह्णीया᳘द् वि᳘शं क्षत्रा᳘द् व्य᳘वछिन्द्या᳘त् क्षत्रं᳘ विशः᳘ पा᳘पवस्यसं᳘ कुर्या᳘द् यज्ञ᳘स्य व्यृ᳘द्धिं व्य᳘तिषक्ता᳘न् गृह्णा᳘ति वि᳘शम् एव᳘ क्षत्रे᳘ण सं᳘दधा᳘ति क्षत्रं᳘ विशा᳘ पा᳘पवस्यस᳘स्य व्या᳘वृत्त्यै यज्ञ᳘स्य स᳘मृद्ध्यै ॥  
प्रा᳘णा᳘ वै᳘ पयोग्रहाः᳘ ।  
श᳘रीरँ सुरा᳘ग्रहा᳘ य᳘द् अ᳘व्यतिषक्ता᳘न् गृह्णीया᳘च् छ᳘रीरं प्रा᳘णे᳘भ्यो व्य᳘वछिन्द्या᳘त् प्रा᳘णां᳘ छ᳘रीरा᳘त् प्रमा᳘युको य᳘जमा᳘नः स्या᳘द् व्य᳘तिषक्ता᳘न् गृह्णा᳘ति श᳘रीरम् एव᳘ प्रा᳘णैः᳘ सं᳘दधा᳘ति प्रा᳘णा᳘ञ् छ᳘रीरेणा᳘थो आ᳘युर् एवा᳘स्मिन् दधा᳘ति त᳘स्मा᳘त् सौत्रा᳘मण्ये᳘जा᳘नः᳘ स᳘र्वम् आ᳘युर् एत्य् अ᳘थो य᳘ एव᳘म् एत᳘द् वे᳘द ॥  
सो᳘मो वै᳘ पयोग्रहाः᳘ ।  
अ᳘न्नँ सुरा᳘ग्रहा᳘ य᳘त् पयोग्रहा᳘श् च सुरा᳘ग्रहा᳘श् च गृह्य᳘न्ते सोमपीथं᳘ चैवा᳘न्ना᳘द्यं चा᳘वरुन्द्धे ॥  
पश᳘वो वै᳘ पयोग्रहाः᳘ ।  
अ᳘न्नँ सुरा᳘ग्रहा᳘ य᳘त् पयोग्रहा᳘श् च सुरा᳘ग्रहा᳘श् च गृह्य᳘न्ते पशूं᳘श् चैवा᳘न्ना᳘द्यं चा᳘वरुन्द्धे ॥  
ग्रा᳘म्या᳘ वै᳘ पश᳘वः पयोग्रहाः᳘ ।  
आ᳘रण्याः᳘ सुरा᳘ग्रहा᳘ य᳘त् पयोग्रहा᳘श् च सुरा᳘ग्रहा᳘श् च गृह्य᳘न्ते ग्रा᳘म्यां᳘श् चैव᳘ पशू᳘न् आ᳘रण्यां᳘श् चा᳘वरुन्द्धे ग्रा᳘म्ये᳘ण चा᳘न्नेना᳘रण्ये᳘न च पयोग्रहा᳘ञ् छ्रीणा᳘ति त᳘स्मा᳘द् ग्रा᳘म्या᳘णां᳘ पशूनां᳘ ग्रा᳘म्यं᳘ चैवा᳘न्ना᳘द्यम् आ᳘रण्यं᳘ चा᳘वरुद्धम् ॥  
त᳘द् आ᳘हुः ।  
एत᳘स्यै वा᳘ एत᳘द् अघला᳘यै देव᳘ता᳘यै रूपं᳘ य᳘द् एते᳘ घोरा᳘ आ᳘रण्याः᳘ पश᳘वो य᳘द् एते᳘षां᳘ पशूनां᳘ लो᳘मभिः पयोग्रहा᳘ञ् छ्रीणीया᳘द् रुद्र᳘स्या᳘स्ये᳘ पशू᳘न् अ᳘पिदध्या᳘द् अ᳘पशुर् य᳘जमा᳘नः स्या᳘द् य᳘न् न᳘ श्रीणीया᳘द् अ᳘नवरुद्धा᳘ अस्य पश᳘वः स्यू रुद्रो᳘ हि᳘ पशूना᳘म् ई᳘ष्ट इ᳘ति सुरा᳘ग्रहा᳘न् एवै᳘ते᳘षां᳘ पशूनां᳘ लो᳘मभिः श्रीणा᳘ति सुरा᳘या᳘म् एव᳘ त᳘द् रौ᳘द्रं दधा᳘ति त᳘स्मा᳘त् सु᳘रां᳘ पीत्वा᳘ रौ᳘द्रमना᳘ अ᳘थो आ᳘रण्ये᳘ष्व् एव᳘ पशु᳘षु रुद्र᳘स्य हेतिं᳘ दधा᳘ति ग्रा᳘म्या᳘णां᳘ पशूना᳘म् अ᳘हिँसा᳘या᳘ अ᳘वरुद्धा᳘ अस्य पश᳘वो भवन्ति न᳘ रुद्र᳘स्या᳘स्ये᳘ पशू᳘न् अ᳘पिदधा᳘ति ॥  
या᳘ व्या᳘घ्रं᳘ वि᳘षूचिका᳘ ।  
उभौ᳘ वॄ᳘कं च र᳘क्षति श्येनं᳘ पतत्रि᳘णँ सिँहँ᳘ से᳘मं᳘ पा᳘त्वँ᳘हसः ॥ य᳘द् आ᳘पिपे᳘ष मा᳘त᳘रं पुत्रः᳘ प्र᳘मुदितो ध᳘यन् एत᳘त् त᳘द् अग्ने अनृणो᳘ भवा᳘म्य् अ᳘हतौ पित᳘रौ मये᳘ति ॥  
अध्वर्यु᳘श् च प्रतिप्रस्था᳘ता᳘ च ।  
जघ᳘नेन वे᳘दिं प्रा᳘ञ्चम् आ᳘वृत्तं य᳘जमा᳘नँ श्येनपत्त्रा᳘भ्या᳘म् ऊर्ध्वं᳘ चा᳘वा᳘ञ्चं च पा᳘वयतः प्रा᳘णोदा᳘न᳘योस् त᳘द् रूपं᳘ प्रा᳘णोदा᳘ना᳘व् एवा᳘वरुन्द्ध ऊर्ध्व᳘श् च ह्य् अ᳘य᳘म् अ᳘वा᳘ङ् च प्रा᳘ण᳘ आ᳘त्मा᳘नम् अनुसं᳘चरति सम्पॄ᳘च स्थ सं᳘ मा᳘ भद्रे᳘ण पृङ्क्ते᳘ति पयोग्रहा᳘न्त् सं᳘मृशति श्रियै᳘वै᳘नं य᳘शसा᳘ स᳘मर्धयति विपॄ᳘च स्थ वि᳘ मा᳘ पा᳘प्म᳘ना᳘ पृङ्क्ते᳘ति सुरा᳘ग्रहा᳘न् पा᳘प्म᳘नैवै᳘नं व्या᳘वर्तयति ॥  
