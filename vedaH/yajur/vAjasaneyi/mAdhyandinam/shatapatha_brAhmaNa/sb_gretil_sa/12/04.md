
दीर्घसत्त्रँ᳘ ह वा᳘ एत᳘ उ᳘पयन्ति ।  
ये᳘ ऽग्निहोत्रं᳘ जु᳘ह्वत्य् एत᳘द् वै᳘ जरा᳘म᳘र्यँ सत्त्रं᳘ य᳘द् अग्निहोत्रं᳘ जर᳘या᳘ वा᳘ ह्य् ए᳘वा᳘स्मा᳘न् मुच्य᳘न्ते मृत्यु᳘ना᳘ वा᳘ ॥  
त᳘द् आ᳘हुः ।  
य᳘द् एत᳘स्य दीर्घसत्त्रि᳘णो ऽग्निहोत्रं᳘ जु᳘ह्वतो᳘ ऽन्तरेणा᳘ग्नी᳘ युक्तं᳘ वा᳘ विया᳘या᳘त् सं᳘ वा᳘ च᳘रेयुः किं᳘ त᳘त्र क᳘र्म का᳘ प्रा᳘यश्चित्तिर् इ᳘ति कुर्वीत᳘ हैव᳘ नि᳘ष्कृतिम् अ᳘पी᳘ष्ट्या᳘ यजेत त᳘द् उ त᳘न् ना᳘द्रियेतेमा᳘न् वा᳘ एष᳘ लोका᳘न् अनुवि᳘तनुते यो᳘ ऽग्नी᳘ आ᳘धत्ते ॥  
त᳘स्या᳘य᳘म् एव᳘ लोको᳘ गा᳘र्हपत्यः ।  
अन्तरिक्षलोको᳘ ऽन्वा᳘हा᳘र्यप᳘चनो ऽसौ᳘ लोक᳘ आ᳘हवनी᳘यः का᳘मं न्वा᳘ एषु᳘ लोके᳘षु व᳘याँ᳘सि युक्तं᳘ चा᳘युक्तं च सं᳘ चरन्ति स᳘ य᳘दि हा᳘स्या᳘प्य् अ᳘न्तरेण ग्रा᳘मो ऽग्नी᳘न् विया᳘या᳘न् नै᳘व᳘ मे का᳘ चना᳘र्तिर् अ᳘स्ति न᳘ रि᳘ष्टिर् इ᳘ति हैव᳘ विद्या᳘त् ॥  
त्र᳘यो ह त्वा᳘व᳘ पश᳘वो ऽमेध्याः᳘ ।  
दु᳘र्वरा᳘ह ऐडकः᳘ श्वा᳘ ते᳘षां᳘ य᳘द्य् अ᳘धिश्रिते ऽग्निहोत्रे᳘ ऽन्तरे᳘ण क᳘श्चित् सञ्च᳘रेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति त᳘द् धै᳘के गा᳘र्हपत्या᳘द् भ᳘स्मोपह᳘त्या᳘हवनी᳘या᳘न् निव᳘पन्तो यन्तीदं᳘ वि᳘ष्णुर् वि᳘चक्रम इ᳘त्य् एत᳘या᳘र्चा᳘ यज्ञो᳘ वै᳘ वि᳘ष्णुस् त᳘द् यज्ञे᳘नैव᳘ यज्ञ᳘म् अनुसं᳘तन्मो भ᳘स्मना᳘स्य पद᳘म् अ᳘पिवपा᳘म इ᳘ति व᳘दन्तस् त᳘द् उ त᳘था᳘ न᳘ कुर्या᳘द् यो᳘ हैनं त᳘त्र ब्रूया᳘द् आ᳘सा᳘न्न्वा᳘ अयं᳘ य᳘जमा᳘नस्या᳘वा᳘प्सीत् क्षिप्रे᳘ परमा᳘सा᳘ना᳘वप्स्प᳘ते ज्येष्ठगृह्यँ᳘ रोत्स्यती᳘तीश्वरो᳘ ह त᳘थैव᳘ स्या᳘त् ॥  
इत्थ᳘म् एव᳘ कुर्या᳘त् ।  
उदस्था᳘लीं᳘ वैवो᳘दकमण्डलुं᳘ वा᳘दा᳘य गा᳘र्हपत्या᳘द् अ᳘ग्र आ᳘हवनी᳘या᳘न् निन᳘यन् निया᳘द् इदं᳘ वि᳘ष्णुर् वि᳘चक्रम इ᳘त्य् एत᳘यैव᳘र्चा᳘ यज्ञो᳘ वै᳘ वि᳘ष्णुस् त᳘द् यज्ञे᳘नैव᳘ यज्ञ᳘म् अनुसं᳘तनोति य᳘द् वै᳘ यज्ञ᳘स्य रिष्टं᳘ य᳘द् अ᳘शा᳘न्तम् आ᳘पो वै᳘ त᳘स्य स᳘र्वस्य शा᳘न्तिर् अद्भि᳘र् एवै᳘नत् तच् छा᳘न्त्या᳘ शमयत्य्॥  
एत᳘द्॥  
एव᳘ त᳘त्र क᳘र्म ॥  
य᳘स्या᳘ग्निहोत्रं᳘॥  
दोह्य᳘मा᳘नँ स्क᳘न्देत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति स्कन्नप्रा᳘यश्चित्ते᳘ना᳘भि᳘मृश्या᳘द्भि᳘र् उपनिनी᳘य प᳘रिशिष्टेन जुहुया᳘द् य᳘द्य् उ नी᳘ची स्था᳘ली᳘ स्या᳘द् य᳘दि वा᳘ भिद्ये᳘त स्कन्नप्रा᳘यश्चित्ते᳘नैवा᳘भिमॄ᳘श्या᳘द्भि᳘र् उपनिनी᳘य य᳘द् अन्य᳘द् विन्देत् ते᳘न जुहुया᳘त् ॥  
अ᳘थ॥  
य᳘त्र स्कन्नँ᳘ स्या᳘त् ।  
त᳘द् अभि᳘मृशेद् अ᳘स्कन्न् अ᳘धित प्रा᳘जनी᳘ति यदा᳘ वै᳘ स्क᳘न्दत्य् अ᳘थ धीयते यदा᳘ धीयते᳘ ऽथ प्र᳘जा᳘यते यो᳘निर् वा᳘ इयँ᳘ रे᳘तः प᳘यस् त᳘द् अस्यां᳘ यो᳘नौ रे᳘तो दधा᳘त्य् अनुष्ठ्या᳘ हा᳘स्य रे᳘तः सिक्तं᳘ प्र᳘जा᳘यते य᳘ एव᳘म् एत᳘द् वे᳘दा᳘मु᳘तो वै᳘ दिवो᳘ वर्षतीहौ᳘षधयो व᳘नस्प᳘तयः प्र᳘जा᳘यन्ते पु᳘रुषा᳘द् रे᳘त स्कन्दति पशु᳘भ्यस् त᳘त इदँ᳘ स᳘र्वं प्र᳘जा᳘यते त᳘द् विद्या᳘द् भू᳘यसी मे प्र᳘जा᳘तिर् अभूद् बहुः᳘ प्रज᳘या᳘ पशु᳘भिर् भविष्या᳘मि श्रे᳘या᳘न् भविष्या᳘मी᳘ति ॥  
अ᳘थ यत्रा᳘वभिन्नँ स्या᳘त् ।  
त᳘द् उदस्था᳘लीं᳘ वैवो᳘दकमण्डलुं᳘ वा᳘ नि᳘नयेद् य᳘द् वै᳘ यज्ञ᳘स्य रिष्टं᳘ य᳘द् अ᳘शा᳘न्तम् आ᳘पो वै᳘ त᳘स्य स᳘र्वस्य शा᳘न्तिर् अद्भि᳘र् एवै᳘नत् त᳘च् छा᳘न्त्या᳘ शमयति भू᳘र् भु᳘वः स्व᳘र् इ᳘त्य् एता᳘भिर् व्या᳘हृतिभिर् एता᳘ वै᳘ व्या᳘हृतयः सर्वप्रा᳘यश्चित्ती᳘स् त᳘द् अने᳘न स᳘र्वेण प्रा᳘यश्चित्तिं कुरुते ता᳘नि कपा᳘ला᳘नि सञ्चि᳘त्य य᳘त्र भस्मो᳘द्धृतँ स्या᳘त् त᳘न् नि᳘वपेद् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्री᳘ दोह्य᳘मा᳘नोपविशेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति ताँ᳘ है᳘के य᳘जुषो᳘त्था᳘पयन्त्य् उ᳘दस्था᳘द् देव्य् अ᳘दितिर् इ᳘तीयं᳘ वा᳘ अ᳘दितिर् इमा᳘म् एवा᳘स्मा᳘ एत᳘द् उ᳘त्था᳘पया᳘म इ᳘ति व᳘दन्त आ᳘युर् यज्ञ᳘पता᳘व् अधा᳘द् इ᳘त्य् आ᳘युर् एवा᳘स्मिंस् त᳘द् दध्म इ᳘ति व᳘दन्तस् तां᳘ त᳘स्या᳘म् आ᳘हुत्यां᳘ ब्रा᳘ह्मणा᳘य दद्या᳘द् य᳘म् अ᳘नभ्या᳘गमिष्यन् मन्येता᳘र्तिं वा᳘ एषा᳘ पा᳘प्मा᳘नं य᳘जमा᳘नस्य प्रतिदृश्यो᳘पा᳘विक्षद् आ᳘र्तिम् एवा᳘स्मिंस् त᳘त् पा᳘प्मा᳘नं प्र᳘तिमुञ्चा᳘म इ᳘ति व᳘दन्तः ॥  
त᳘द् उ होवा᳘च या᳘ज्ञवल्क्यः ।  
अ᳘श्रद्दधा᳘नेभ्यो हैभ्यो᳘ गौ᳘र् अ᳘पक्रा᳘मत्य् आ᳘र्त्यो वा᳘ आ᳘हुतिं विध्यन्तीत्थ᳘म् एव᳘ कुर्या᳘द् दण्डे᳘नैवै᳘नां᳘ विपिष्यो᳘त्था᳘पयेद् इ᳘ति त᳘द् य᳘थैवा᳘दो᳘ धा᳘वयतो᳘ ऽश्वो वा᳘श्वतरो᳘ वा᳘ गदा᳘ये᳘त बलीव᳘र्दो वा᳘ युक्त᳘स् ते᳘न दण्ड᳘प्रजितेन तो᳘त्त्रप्रजितेन य᳘म् अ᳘ध्वा᳘नँ समी᳘प्सति तँ᳘ स᳘मश्नुत एव᳘म् एवै᳘त᳘या᳘ दण्ड᳘प्रजितया᳘ तो᳘त्त्रप्रजितया᳘ यँ᳘ स्वर्गं᳘ लोकँ᳘ समी᳘प्सति तँ᳘ स᳘मश्नुते ॥  
अ᳘थ होवा᳘चा᳘रुणिः ।  
द्यौ᳘र् वा᳘ एत᳘स्या᳘ग्निहोत्र᳘स्या᳘ग्निहोत्र्य् अ᳘य᳘म् एव᳘ वत्सो᳘ यो᳘ ऽयं᳘ प᳘वत इय᳘म् एवा᳘ग्निहोत्रस्था᳘ली᳘ न᳘ वा᳘ एवं᳘ विदु᳘षो ऽग्निहोत्री᳘ नश्यति क्व᳘ ह्य् अ᳘सौ᳘ न᳘श्येन् नै᳘वं᳘ विदु᳘षो ऽग्निहोत्रीवत्सो᳘ नश्यति क्व᳘ ह्य् ए᳘ष᳘ न᳘श्येन् नै᳘वं᳘ विदु᳘षो ऽग्निहोत्रस्था᳘ली᳘ भिद्यते क्व᳘ ही᳘यं᳘ भिद्ये᳘त श्रि᳘यो वै᳘ पर्ज᳘न्यो वर्षति त᳘द् विद्या᳘च् छ्रेमा᳘णं मे महिमा᳘नम् अ᳘धा᳘रयमा᳘णो᳘पा᳘विक्षच् छ्रे᳘या᳘न् भविष्या᳘मी᳘ति ता᳘म् आ᳘त्म᳘न्य् एव᳘ कुर्वीता᳘त्म᳘न्य् एव᳘ त᳘च् छ्रि᳘यं धत्त इ᳘ति ह स्मा᳘हा᳘रुणिर् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्री᳘ दोह्य᳘मा᳘ना᳘ वा᳘श्येत किं᳘ त᳘त्र क᳘र्म का᳘ प्रा᳘यश्चित्तिर् इ᳘ति स्तम्ब᳘म् आ᳘छि᳘द्य ग्रा᳘सयेद् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्री᳘ लो᳘हितं दुहीत किं᳘ त᳘त्र क᳘र्म का᳘ प्रा᳘यश्चित्तिर् इ᳘ति व्यु᳘त्क्रा᳘मते᳘त्य् उक्त्वा᳘ मे᳘क्षा᳘णं कृत्वा᳘न्वा᳘हा᳘र्यप᳘चनं प᳘रिश्रयितवै᳘ ब्रूया᳘त् त᳘स्मिन्न् एनच् छ्रपयित्वा᳘ त᳘स्मिंस् तूष्णीं᳘ जुहुया᳘द् अ᳘निरुक्तम् अ᳘निरुक्तो वै᳘ प्रजा᳘पतिः प्रा᳘जा᳘पत्य᳘म् अग्निहोत्रँ᳘ स᳘र्वं वा᳘ अ᳘निरुक्तं त᳘द् अने᳘न स᳘र्वेण प्रा᳘यश्चित्तिं कुरुते तां᳘ त᳘स्या᳘म् आ᳘हुत्यां᳘ ब्रा᳘ह्मणा᳘य दद्या᳘द् य᳘म् अ᳘नभ्या᳘गमिष्यन् म᳘न्येता᳘र्तिं वा᳘ एषा᳘ पा᳘प्मा᳘नं य᳘जमा᳘नस्य प्रतिदॄ᳘श्य दुहे या᳘ लो᳘हितं दुह᳘ आ᳘र्तिम् एवा᳘स्मिंस् त᳘त् पा᳘प्मा᳘नं प्र᳘तिमुञ्चत्य् अ᳘थ य᳘द् अन्य᳘द् विन्दे᳘त् ते᳘न जुहुया᳘द् अ᳘ना᳘र्तेनैव᳘ त᳘द् आ᳘र्तं यज्ञ᳘स्य नि᳘ष्करोत्य् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्रं᳘ दोह्य᳘मा᳘नम् अमेध्य᳘म् आ᳘प᳘द्येत किं᳘ त᳘त्र क᳘र्म का᳘ प्रा᳘यश्चित्तिर् इ᳘ति त᳘द् धै᳘के होत᳘व्यं मन्यन्ते प्र᳘यतम् एत᳘न् नै᳘तस्या᳘होमो᳘ ऽवकल्पते न᳘ वै᳘ देवाः᳘ क᳘स्मा᳘च् चन᳘ बीभत्सन्ते बी᳘भत्सन्ता᳘३इ तु᳘ देवा᳘ इत्थ᳘म् एव᳘ कुर्या᳘द् गा᳘र्हपत्या᳘द् उष्णं᳘ भ᳘स्म निरु᳘ह्य त᳘स्मिन्न् एनद् उष्णे᳘ भ᳘स्मंस् तूष्णीं᳘ नि᳘नयेद् अद्भि᳘र् उपनि᳘नयत्य् अद्भि᳘र् एनद् आ᳘प्नोत्य् अ᳘थ य᳘द् अन्य᳘द् विन्दे᳘त् ते᳘न जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्रं᳘ दोहित᳘म् अमेध्य᳘म् आ᳘प᳘द्येत किं᳘ त᳘त्र क᳘र्म का᳘ प्रा᳘यश्चित्तिर् इ᳘ति य᳘ एवै᳘ते᳘ ऽङ्गा᳘रा᳘ नि᳘रूढा᳘ ये᳘ष्व् अधिश्रयिष्य᳘न् भ᳘वति ता᳘न् प्रत्यु᳘ह्य त᳘स्मिन्न् एनद् उष्णे᳘ भ᳘स्मंस् तूष्णीं᳘ नि᳘नयेद् अद्भि᳘र् उपनि᳘नयत्य् अद्भि᳘र् एनद् आ᳘प्नोत्य् अ᳘थ य᳘द् अन्य᳘द् विन्दे᳘त् ते᳘न जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्र᳘म् अ᳘धिश्रितम् अमेध्य᳘म् आ᳘प᳘द्येत किं᳘ त᳘त्र क᳘र्म का᳘ प्रा᳘यश्चित्तिर् इ᳘ति य᳘ एवै᳘ते᳘ ऽङ्गा᳘रा᳘ नि᳘रूढा᳘ ये᳘ष्व् अ᳘धिश्रितं भ᳘वति ते᳘ष्व् एनत् तूष्णीं᳘ जुहुया᳘त् त᳘द् धुत᳘म् अ᳘हुतं य᳘द् अ᳘हैनत् ते᳘षु जुहो᳘ति ते᳘न हुतं᳘ य᳘द् व् एनां᳘स् ते᳘नैवा᳘नुगम᳘यति ते᳘ना᳘हुतम् अद्भि᳘र् उपनि᳘नयत्य् अद्भि᳘र् एनद् आ᳘प्नोत्य् अ᳘थ य᳘द् अन्य᳘द् विन्दे᳘त् ते᳘न जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘द् अ᳘धिश्रिते ऽग्निहोत्रे᳘ य᳘जमा᳘नो म्रिये᳘त किं᳘ त᳘त्र क᳘र्म का᳘ प्रा᳘यश्चित्तिर् इ᳘ति त᳘द् एवै᳘नद् अभिपर्या᳘धा᳘य वि᳘ष्पन्दयेद् अ᳘थो ख᳘ल्व् आ᳘हुर् एता᳘वती स᳘र्वस्य हविर्यज्ञ᳘स्य प्रा᳘यश्चित्तिर् इ᳘त्य् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्रँ᳘ स्रुच्य् उ᳘न्नीतँ स्क᳘न्देत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति स्कन्नप्रा᳘यश्चित्ते᳘ना᳘भिमॄ᳘श्या᳘द्भि᳘र् उपनिनी᳘य प᳘रिशिष्टेन जुहुया᳘द् य᳘द्य् उ नी᳘ची स्रु᳘क् स्या᳘द् य᳘दि वा᳘ भिद्ये᳘त स्कन्नप्रा᳘यश्चित्ते᳘नैवा᳘भिमॄ᳘श्या᳘द्भि᳘र् उपनिनी᳘य य᳘त् स्था᳘ल्यां᳘ प᳘रिशिष्टँ स्या᳘त् ते᳘न जुहुया᳘त् ॥  
त᳘द् धै᳘के ।  
प्रतिपरे᳘त्य य᳘त् स्था᳘ल्यां᳘ प᳘रिशिष्टं भ᳘वति ते᳘न जुह्वति त᳘द् उ त᳘था᳘ न᳘ कुर्या᳘त् स्वर्ग्यं᳘ वा᳘ एत᳘द् य᳘द् अग्निहोत्रं᳘ यो᳘ हैनं त᳘त्र ब्रूया᳘त् प्र᳘ति न्वा᳘ अयँ᳘ स्वर्गा᳘ल् लोका᳘द् अ᳘वा᳘रुक्षन् ना᳘स्येदँ᳘ स्वर्ग्य᳘म् इव भविष्यती᳘तीश्वरो᳘ ह त᳘थैव᳘ स्या᳘त् ॥  
इत्थ᳘म् एव᳘ कुर्या᳘त् ।  
त᳘द् एवो᳘पविशेद् य᳘त् स्था᳘ल्यां᳘ प᳘रिशिष्टँ स्या᳘त् त᳘द् अस्मा᳘ उन्नी᳘या᳘हरेयुस् त᳘द् धै᳘क उ᳘पवहन्ते हुतोच्छिष्टं᳘ वा᳘ एत᳘द् या᳘त᳘या᳘म वा᳘ एत᳘न् नै᳘त᳘स्य होत᳘व्यम् इ᳘ति त᳘द् उ त᳘न् ना᳘द्रियेत यदा᳘ वा᳘ एत᳘द् अ᳘या᳘तया᳘मा᳘थैनद् धविरा᳘त᳘ञ्चनं कुर्वते त᳘स्मा᳘द् य᳘त् स्था᳘ल्यां᳘ प᳘रिशिष्टँ स्या᳘त् त᳘द् अस्मा᳘ उन्नी᳘या᳘हरेयुर् य᳘द्य् उ त᳘त्र न᳘ स्या᳘द् य᳘द् अन्य᳘द् विन्दे᳘त् त᳘द् अग्ना᳘व् अधिश्रि᳘त्या᳘वज्यो᳘त्या᳘पः᳘ प्रत्या᳘नी᳘योद्वा᳘स्य त᳘द् अदो᳘ हैवो᳘न्नेष्या᳘मी᳘त्य् उक्तं᳘ भ᳘वत्य् अ᳘था᳘त्र यथोन्नीत᳘म् एवा᳘स्मा᳘ उन्नी᳘या᳘हरेयुस् ते᳘न का᳘मं जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्रँ᳘ स्रुच्य् उ᳘न्नीतम् अमेध्य᳘म् आ᳘प᳘द्येत किं᳘ त᳘त्र क᳘र्म का᳘ प्रा᳘यश्चित्तिर् इ᳘ति त᳘द् धै᳘के होत᳘व्यं मन्यन्ते प्र᳘यतम् एत᳘न् नै᳘तस्या᳘होमो᳘ ऽवकल्पते न᳘ वै᳘ देवाः᳘ क᳘स्मा᳘च् चन᳘ बीभत्सन्त इ᳘ति त᳘द् धै᳘क उत्सि᳘च्य छर्दयन्ति त᳘द् उ त᳘था᳘ न᳘ कुर्या᳘द् यो᳘ हैनं त᳘त्र ब्रूया᳘त् प᳘रा᳘सिञ्चत न्वा᳘ अय᳘म् अग्निहोत्रं᳘ क्षिप्रे᳘ ऽयं᳘ य᳘जमा᳘नः प᳘रा᳘सेक्ष्यत इ᳘तीश्वरो᳘ ह त᳘थैव᳘ स्या᳘द् इत्थ᳘म् एव᳘ कुर्या᳘द् आ᳘हवनी᳘ये समि᳘धम् अभ्या᳘धा᳘या᳘हवनी᳘या᳘द् एवो᳘ष्णं᳘ भ᳘स्म निरु᳘ह्य त᳘स्मिन्न् एनद् उष्णे᳘ भ᳘स्मंस् तूष्णीं᳘ नि᳘नयेद् अद्भि᳘र् उपनि᳘नयत्य् अद्भि᳘र् एनद् आ᳘प्नोत्य् अ᳘थ य᳘द् अन्य᳘द् विन्दे᳘त् ते᳘न जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्निहोत्रँ᳘ स्रुच्य् उ᳘न्नीतम् उप᳘रिष्टा᳘द् अवव᳘र्षेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति त᳘द् विद्या᳘द् उप᳘रिष्टा᳘न् मा᳘ शुक्र᳘म् आ᳘गन्न् उ᳘प मां᳘ देवाः᳘ प्रा᳘भूवञ् छ्रे᳘या᳘न् भविष्या᳘मी᳘ति ते᳘न का᳘मं जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘त् पू᳘र्वस्या᳘म् आ᳘हुत्याँ᳘ हुता᳘या᳘म् अ᳘था᳘ग्नि᳘र् अनुग᳘च्छेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति यं᳘ प्र᳘तिवेशँ श᳘कलं विन्दे᳘त् त᳘म् अभ्य᳘स्या᳘भि᳘जुहुया᳘द् दा᳘रौदा᳘रा᳘व् अग्नि᳘र् इ᳘ति व᳘दन् दा᳘रौदा᳘रौ ह्य् ए᳘वा᳘ग्नि᳘र् य᳘द्य् उ अस्य हॄ᳘दयं व्य् ए᳘व᳘ लिखेद् धि᳘रण्यम् अभि᳘जुहुया᳘द् अग्ने᳘र् वा᳘ एत᳘द् रे᳘तो य᳘द् धि᳘रण्यं य᳘ उ वै᳘ पुत्रः᳘ स᳘ पिता᳘ यः᳘ पिता᳘ स᳘ पुत्र᳘स् त᳘स्मा᳘द् धि᳘रण्यम् अभि᳘जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘हवनी᳘य उ᳘द्धृतः पुरा᳘ग्निहोत्रा᳘द् अनुग᳘च्छेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति गा᳘र्हपत्या᳘द् एवै᳘नं प्रा᳘ञ्चम् उद्धॄ᳘त्योपसमा᳘धा᳘या᳘ग्निहोत्रं᳘ जुहुया᳘त् स᳘ य᳘द्य् अ᳘पि शत᳘म् एव᳘ कृत्वः᳘ पु᳘नःपुनर् उ᳘द्धृतो ऽनुग᳘च्छेद् गा᳘र्हपत्या᳘द् एवै᳘नं प्रा᳘ञ्चम् उद्धॄ᳘त्योपसमा᳘धा᳘या᳘ग्निहोत्रं᳘ जुहुया᳘द् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्य गा᳘र्हपत्यो ऽनुग᳘च्छेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति तं᳘ है᳘क उ᳘ल्मुका᳘द् एव᳘ नि᳘र्मन्थन्ति यतो᳘ वै᳘ पु᳘रुषस्या᳘न्ततो᳘ न᳘श्यति त᳘तो वै᳘ स᳘ त᳘स्य प्रा᳘यश्चित्तिम् इछत इ᳘ति व᳘दन्तस् त᳘द् उ त᳘था᳘ न᳘ कुर्या᳘द् उ᳘ल्मुकँ ह वै᳘ वा᳘दा᳘य च᳘रेयुर् उ᳘ल्मुकस्य वा᳘वव्र᳘श्चम् इत्थ᳘म् एव᳘ कुर्या᳘द् उ᳘ल्मुका᳘द् अ᳘ङ्गा᳘रम् आ᳘दा᳘य त᳘म् अर᳘ण्योर् अभिवि᳘मथ्नीया᳘द् उ᳘प ह तं᳘ का᳘मम् आ᳘प्नोति य᳘ उल्मुकम᳘थ्य उ᳘पो तं᳘ यो᳘ ऽर᳘ण्योर् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्ना᳘व् अग्नि᳘म् अभ्युद्ध᳘रेयुः किं᳘ त᳘त्र क᳘र्म का᳘ प्रा᳘यश्चित्तिर् इ᳘तीश्वरौ᳘ वा᳘ एतौ᳘ सम्पद्या᳘शा᳘न्तौ य᳘जमा᳘नस्य प्रजां᳘ च पशूं᳘श् च निर्द᳘हस् त᳘द् अभि᳘मन्त्रयेत स᳘मितँ सं᳘कल्पेथाँ᳘ स᳘म्प्रियौ रोचिष्णू᳘ सुमनस्य᳘मा᳘नौ इ᳘षम् ऊ᳘र्जम् अभि᳘ संव᳘सा᳘नौ ॥ सं᳘ वां᳘ म᳘नाँ᳘सि सं᳘ व्रता᳘ स᳘म् उ चित्ता᳘न्य् आ᳘करम् अ᳘ग्ने पुरीष्या᳘धिपा᳘ भव त्वं᳘ न इ᳘षम् ऊ᳘र्जं य᳘जमा᳘ना᳘य धेही᳘ति शा᳘न्तिम् एवा᳘भ्या᳘म् एत᳘द् वदति य᳘जमा᳘नस्य प्रजा᳘यै पशूना᳘म् अ᳘हिँसा᳘यै ॥  
य᳘द्य् उ अस्य हॄ᳘दयं व्य् ए᳘व᳘ लिखे᳘त् ।  
अग्न᳘ये ऽग्निम᳘ते ऽष्टा᳘कपा᳘लं पुरोडा᳘शं नि᳘र्वपेत् त᳘स्या᳘वॄ᳘त् सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये᳘ अ᳘थैते᳘ या᳘ज्या᳘नुवा᳘क्ये᳘ अग्नि᳘ना᳘ग्निः᳘ स᳘मिध्यते कवि᳘र् गृह᳘पतिर् यु᳘वा᳘ हव्यवा᳘ड् जुह्वा᳘स्य इत्य् अ᳘थ या᳘ज्या᳘ त्वँ᳘ ह्य् अ᳘ग्ने अग्नि᳘ना᳘ वि᳘प्रो वि᳘प्रेण स᳘न्त् सता᳘ स᳘खा᳘ स᳘ख्या᳘ समिध्य᳘स इ᳘ति शा᳘न्तिम् एवा᳘भ्या᳘म् एत᳘द् वदति य᳘जमा᳘नस्य प्रजा᳘यति पशूना᳘म् अ᳘हिँसा᳘या᳘ एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘हवनी᳘ये᳘ ऽननुगते गा᳘र्हपत्यो ऽनुग᳘च्छेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति तँ᳘ है᳘के त᳘त एव᳘ प्रा᳘ञ्चम् उ᳘द्धरन्ति प्रा᳘णा᳘ वा᳘ अग्न᳘यः प्रा᳘णा᳘न् एवा᳘स्मा᳘ एत᳘द् उ᳘द्धरा᳘म इ᳘ति व᳘द्न्तस् त᳘द् उ त᳘था᳘ न᳘ कुर्या᳘द् यो᳘ हैनं त᳘त्र ब्रूया᳘त् प्रा᳘चो न्वा᳘ अयं᳘ य᳘जमा᳘नस्य प्रा᳘णा᳘न् प्रा᳘रौत्सीन् मरिष्य᳘त्य् अयं᳘ य᳘जमा᳘न इ᳘तीश्वरो ह त᳘थैव᳘ स्या᳘त् ॥  
अ᳘थ है᳘के प्रत्य᳘ञ्चम् आ᳘हरन्ति ।  
प्रा᳘णोदा᳘ना᳘व् इमा᳘व् इ᳘ति व᳘दन्तस् त᳘द् उ त᳘था᳘ न᳘ कुर्या᳘त् स्वर्ग्यं᳘ वा᳘ एत᳘द् य᳘द् अग्निहोत्रं᳘ यो᳘ हैनं त᳘त्र ब्रूया᳘त् प्र᳘ति न्वा᳘ अयँ᳘ स्वर्गा᳘ल् लोका᳘द् अ᳘वा᳘रुक्षन् ना᳘स्येदँ᳘ स्वर्ग्य᳘म् इव भविष्यती᳘तीश्वरो᳘ ह त᳘थैव᳘ स्या᳘त् ॥  
अ᳘थ है᳘के ऽन्यं᳘ गा᳘र्हपत्यं मन्थन्ति ।  
त᳘द् उ त᳘था᳘ न᳘ कुर्या᳘द् यो᳘ हैनं त᳘त्र ब्रूया᳘द् अग्ने᳘र् न्वा᳘ अय᳘म् अ᳘धि द्विष᳘न्तं भ्रा᳘तृव्यम् अजीजनत क्षिप्रे᳘ ऽस्य द्विष᳘न् भ्रा᳘तृव्यो जनिष्य᳘ते प्रिय᳘तमँ रोत्स्यती᳘तीश्वरो᳘ ह त᳘थैव᳘ स्या᳘त् ॥  
अ᳘थ है᳘के ऽनुगम᳘य्या᳘न्यं᳘ मन्थन्ति ।  
त᳘स्या᳘शां᳘ ने᳘या᳘द् अ᳘पि य᳘त् प᳘रिशिष्टम् अ᳘भूत् त᳘द् अजीजसत ना᳘स्य दा᳘या᳘द᳘श्चन प᳘रिशेक्ष्यत इ᳘तीश्वरो᳘ ह त᳘थैव᳘ स्या᳘त् ॥  
इत्थ᳘म् एव᳘ कुर्या᳘त् ।  
अर᳘ण्योर् अग्नी᳘ समा᳘रोह्यो᳘दङ्ङ् उदवसा᳘य निर्म᳘थ्य जु᳘ह्वद् वसेत् त᳘था᳘ ह न᳘ कां᳘ चन᳘ परिचक्षां᳘ करो᳘ति नवा᳘वसा᳘न᳘ उ अस्या᳘भितोरा᳘त्रँ᳘ हुतं᳘ भवति ॥  
अ᳘थ प्रा᳘त᳘र् भ᳘स्मा᳘न्य् उद्धॄ᳘त्य ।  
गोम᳘येना᳘लि᳘प्या᳘र᳘ण्योर् एवा᳘ग्नी᳘ समा᳘रो᳘ह्य प्रत्य᳘वस्यति मथित्वा᳘ गा᳘र्हपत्यम् उद्धॄ᳘त्या᳘हवनीयम् आ᳘हॄ᳘त्या᳘न्वा᳘हा᳘र्यप᳘चनम् अग्न᳘ये पथिकॄ᳘ते ऽष्टा᳘कपा᳘लं पुरोडा᳘शं नि᳘र्वपेत् त᳘स्या᳘वॄ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये᳘ अ᳘थैते᳘ या᳘ज्या᳘नुवा᳘क्ये᳘ वे᳘त्था᳘ हि᳘ वेधो᳘ अ᳘ध्वनः पथ᳘श् च देवा᳘ञ्जसा᳘ अ᳘ग्ने यज्ञे᳘षु सुक्रतव् इ᳘त्य् अ᳘थ या᳘ज्या᳘ देवा᳘ना᳘म् अ᳘पि प᳘न्था᳘म् अगन्म य᳘च् छक्न᳘वा᳘म त᳘द् अनुप्र᳘वोढुम् अग्नि᳘र् विद्वा᳘न्त् स᳘ यज्ञा᳘त् से᳘द् उ हो᳘ता᳘ सो᳘ अध्वरा᳘न्त् स᳘ ऋतू᳘न् कल्पया᳘ती᳘त्य् अग्नि᳘र् वै᳘ पथिकॄ᳘त् पथा᳘म् अपिनेता᳘ स᳘ एवै᳘नं यज्ञपथ᳘म् अ᳘पिनयत्य् एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘ग्न᳘यः सँसृज्ये᳘रन् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति स᳘ य᳘दि पर᳘स्ता᳘द् द᳘हन्न् अभीया᳘त् त᳘द् विद्या᳘त् पर᳘स्ता᳘न् मा᳘ शुक्र᳘म् आ᳘गन्न् उ᳘प मां᳘ देवाः᳘ प्रा᳘भूवञ् छ्रे᳘या᳘न् भविष्या᳘मी᳘ति य᳘द्य् उ अस्य हॄ᳘दयं व्य् ए᳘व᳘ लिखे᳘द् अग्न᳘ये वि᳘विचये ऽष्टा᳘कपा᳘लं पुरोडा᳘शं नि᳘र्वपेत् त᳘स्या᳘वॄ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये᳘ अ᳘थैते᳘ या᳘ज्या᳘नुवा᳘क्ये᳘ वि᳘ ते वि᳘ष्वग् वा᳘ता᳘जूता᳘सो अग्ने भा᳘मा᳘सः शुचे शुचयश् चरन्ति तुविम्रक्षा᳘सो दिव्या᳘ न᳘वग्वा᳘ व᳘ना᳘वनन्ति धृषता᳘ रुज᳘न्त इ᳘त्य् अ᳘थ या᳘ज्या᳘ त्वा᳘म् अग्ने मा᳘नुषीर् ईडते वि᳘शो होत्रा᳘वि᳘दं वि᳘विचिँ रत्नधा᳘तमम् गु᳘हा᳘ स᳘न्तँ सुभग विश्व᳘दर्शतं तुविष्वण᳘सँ सुय᳘जं घृतश्रि᳘यम् इ᳘त्य् अ᳘थो ह यो᳘ द्विषतो᳘ भ्रा᳘तृव्या᳘द् व्या᳘वि᳘वृत्सेत त᳘त्का᳘म एत᳘या᳘ यजेत वि᳘ हैवा᳘स्मा᳘द् वर्तत एत᳘द् एव᳘ त᳘त्र क᳘र्म ॥  
य᳘द् व् अय᳘म् इतो᳘ द᳘हन्न् अभीया᳘त् ।  
त᳘द् विद्या᳘द् अभि᳘ द्वि᳘षन्तं भ्रा᳘तृव्यं भविष्या᳘मि श्रे᳘या᳘न् भविष्या᳘मी᳘ति य᳘द्य् उ अस्य हॄ᳘दयं व्य् ए᳘व᳘ लिखे᳘द् अग्न᳘ये संवर्गा᳘या᳘ष्टा᳘कपा᳘लं पुरोडा᳘शं नि᳘र्वपेत् त᳘स्या᳘वॄ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये᳘ अ᳘थैते᳘ या᳘ज्या᳘नुवा᳘क्ये᳘ प᳘रस्या᳘ अ᳘धि संवतो᳘ ऽवरा᳘२ँ अभ्या᳘तर य᳘त्रा᳘ह᳘म् अ᳘स्मि ता᳘२ँ अवेत्य् अ᳘थ या᳘ज्या᳘ मा᳘ नो अस्मि᳘न् महा᳘धने प᳘रा᳘वर्ग्भा᳘रभॄ᳘द् यथा᳘ स᳘ व᳘र्गँ सँ᳘ रयिं᳘ जयेत्य᳘थो ह यो᳘ द्विष्तो᳘ भ्रा᳘तृव्या᳘त् संवि᳘वृक्षेत त᳘त्का᳘म एत᳘या᳘ यजेत सँ᳘ हैवा᳘स्मा᳘द् वृङ्क्त एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्य वैद्युतो᳘ द᳘हेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति त᳘द् विद्या᳘द् उप᳘रिष्टा᳘न् मा᳘ शुक्रम् आ᳘गन्न् उ᳘प मां᳘ देवाः᳘ प्रा᳘भूवञ् छ्रे᳘या᳘न् भविष्या᳘मी᳘ति य᳘द्य् उ अस्य हॄ᳘दयं व्य् ए᳘व᳘ लिखे᳘द् अग्न᳘ये ऽप्सुमते ऽष्टा᳘कपा᳘लं पुरोडा᳘शं नि᳘र्वपेत् त᳘स्या᳘वॄ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये᳘ अ᳘थैते᳘ या᳘ज्या᳘नुवा᳘क्ये᳘ अप्स्व् अ᳘ग्ने स᳘धिष् ट᳘व सौ᳘षधीर् अ᳘नुरुध्यसे ग᳘र्भे स᳘न् जा᳘यसे पु᳘नर् इ᳘त्य् अ᳘थ या᳘ज्या᳘ ग᳘र्भे अस्यो᳘षधीनां᳘ ग᳘र्भो व᳘नस्प᳘तीना᳘म् ग᳘र्भा᳘ वि᳘श्वस्य भूतस्या᳘ग्ने ग᳘र्भो अपा᳘म् असी᳘ति शा᳘न्तिम् एवा᳘भ्या᳘म् एत᳘द् वदति य᳘जमा᳘नस्य प्रजा᳘यै पशूना᳘म् अ᳘हिँसा᳘या᳘ एत᳘द् एव᳘ त᳘त्र क᳘र्म ॥  
त᳘दा᳘हुः ।  
य᳘स्या᳘ग्न᳘यो ऽमेध्यै᳘रग्नि᳘भिः सँसृज्ये᳘रन्किं᳘ त᳘त्र क᳘र्म का᳘ प्रा᳘यश्चित्तिरि᳘त्यग्न᳘ये शु᳘चये ऽष्टा᳘कपा᳘लं पुरोडा᳘शं नि᳘र्वपेत्त᳘स्या᳘वृत्ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये᳘ अ᳘थैते᳘ या᳘ज्या᳘नुवा᳘क्ये᳘ अग्निः᳘ शु᳘चिव्रततमः शु᳘चिर्वि᳘प्रः शु᳘चिः कविः᳘॥  
शु᳘ची रोचत आ᳘हुत इ᳘त्य᳘थ या᳘ज्यो᳘दग्ने शु᳘चयस्त᳘व शुक्रा᳘ भ्रा᳘जन्त ईरते त᳘व ज्यो᳘तीँष्यर्च᳘य इ᳘ति शा᳘न्तिम् एवा᳘भ्या᳘म् एत᳘द् वदति य᳘जमा᳘नस्य प्रजा᳘यै पशूना᳘म् अ᳘हिँसा᳘या᳘ एत᳘द् एव᳘ त᳘त्र क᳘र्म ॥  
त᳘द् आ᳘हुः ।  
य᳘स्या᳘हवनी᳘यम् अ᳘नुद्धृतम् आ᳘दित्यो᳘ ऽभ्यस्तमिया᳘त् किं᳘ त᳘त्र क᳘र्म का᳘ प्रा᳘यश्चित्तिर् इ᳘त्य् एते᳘ वै᳘ रश्म᳘यो वि᳘श्वे देवा᳘स् ते᳘ ऽस्मा᳘द् अपप्र᳘यन्ति त᳘द् अस्मै व्यृ᳘ध्यते य᳘स्मा᳘द् देवा᳘ अपप्रय᳘न्ति ता᳘म् अ᳘नु व्यृ᳘द्धिं य᳘श् च वे᳘द य᳘श् च न᳘ ता᳘ उभा᳘व् आ᳘हतुर् अ᳘नुद्धृतम् अस्या᳘भ्य᳘स्तमगा᳘द् इ᳘ति त᳘त्रेत्थं᳘ कुर्या᳘द् ध᳘रितँ हि᳘रण्यं दर्भे᳘ प्रब᳘ध्य पश्चा᳘द् ध᳘र्तवै᳘ ब्रूया᳘त् त᳘द् एत᳘स्य रूपं᳘ क्रियते य᳘ एष᳘ त᳘पत्य् अ᳘हर् वा᳘ एत᳘द् अ᳘ह्नो रूपं᳘ क्रियते पवि᳘त्रं दर्भाः᳘ पव᳘यत्य् एवै᳘नं त᳘द् अ᳘थेध्म᳘म् आ᳘दी᳘प्य प्रा᳘ञ्चँ ह᳘र्तवै᳘ ब्रूया᳘द् ब्रा᳘ह्मण᳘ आ᳘र्षेय᳘ उ᳘द्धरेद् ब्रा᳘ह्मणो᳘ वा᳘ आ᳘र्षेयः स᳘र्वा᳘ देव᳘ताः᳘ स᳘र्वा᳘भिर् एवै᳘नं त᳘द् देव᳘ता᳘भिः स᳘मर्धयति त᳘म् उपसमा᳘धा᳘य प्रतिपरे᳘त्य गा᳘र्हपत्य आ᳘ज्यम् अधिश्रि᳘त्योद्वा᳘स्योत्पू᳘या᳘वे᳘क्ष्य चतुर्गृहीतम् आ᳘ज्यं गृहीत्वा᳘ समि᳘धम् उपसङ्गॄ᳘ह्य प्रा᳘ङ् उदा᳘द्रवत्य् अ᳘था᳘हवनी᳘ये समि᳘धम् अभ्या᳘धा᳘य द᳘क्षिणं जा᳘न्व् आ᳘च्य जुहोति वि᳘श्वेभ्यो देवे᳘भ्यः स्वा᳘हे᳘ति स᳘ य᳘था᳘ ब्रा᳘ह्मण᳘म् आ᳘वसथवा᳘सि᳘नं क्रुद्धं᳘ य᳘न्तम् उक्षवेह᳘तोपमन्त्र᳘येतैव᳘म् एवै᳘त᳘द् वि᳘श्वा᳘न् देवा᳘न् उ᳘पमन्त्रयते जा᳘न᳘न्ति हैनम् उ᳘प हैनम् आ᳘वर्तन्त एत᳘द् एव᳘ तत्र᳘ क᳘र्म ॥  
त᳘द् आ᳘हुः ।  
य᳘स्या᳘हवनी᳘यम् अ᳘नुद्धृतम् आ᳘दित्यो᳘ ऽभ्युदिया᳘त् किं᳘ त᳘त्र क᳘र्म का᳘ प्रा᳘यश्चित्तिर् इ᳘त्य् एते᳘ वै᳘ रश्म᳘यो वि᳘श्वे देवा᳘स् ते᳘ ऽस्मा᳘द् ऊषिवाँ᳘सो ऽपप्र᳘यन्ति त᳘द् अस्मै व्यृ᳘ध्यते य᳘स्मा᳘द् देवा᳘ अपप्रय᳘न्ति ता᳘म् अ᳘नु व्यृ᳘द्धिं य᳘श् च वे᳘द य᳘श् च न᳘ ता᳘ उभा᳘व् आ᳘हतुर् अ᳘नुद्धृतम् अस्या᳘भ्यु᳘दगा᳘द् इ᳘ति त᳘त्रेत्थं कुर्या᳘द् रजतँ᳘ हि᳘रण्यं दर्भे᳘ प्रब᳘ध्य पुर᳘स्ता᳘द् ध᳘र्तवै᳘ ब्रूया᳘त् त᳘च् चन्द्र᳘मसो रूपं᳘ क्रियते रा᳘त्रिर् वै᳘ चन्द्र᳘मा᳘स् त᳘द् रा᳘त्रे रूपं᳘ क्रियते पवि᳘त्रं दर्भाः᳘ पव᳘यत्य् एवै᳘नं त᳘द् अ᳘थेध्म᳘म् आ᳘दी᳘प्या᳘न्व᳘ञ्चँ ह᳘र्तवै᳘ ब्रूया᳘द् ब्रा᳘ह्मण᳘ आ᳘र्षेय᳘ उ᳘द्धरेत् ब्रा᳘ह्मणो᳘ वा᳘ आ᳘र्षेयः᳘ स᳘र्वा᳘ देव᳘ताः᳘ स᳘र्वा᳘भिर् एवै᳘नं त᳘द् देव᳘ता᳘भिः स᳘मर्धयति त᳘म् उपसमा᳘धा᳘य प्रतिपरे᳘त्य गा᳘र्हपत्य आ᳘ज्यम् अधिश्रि᳘त्योद्वा᳘स्योत्पू᳘या᳘वे᳘क्ष्य यथा᳘गृहीतम् आ᳘ज्यं गृहीत्वा᳘ समि᳘धम् उपसङ्गॄ᳘ह्य प्रा᳘ङ् उदा᳘द्रवत्य् अ᳘था᳘हवनी᳘ये समि᳘धम् अभ्या᳘धा᳘य द᳘क्षिणं जा᳘न्व् आ᳘च्य जुहोति वि᳘श्वेभ्यो देवे᳘भ्यः स्वा᳘हे᳘ति सो᳘ ऽसा᳘व् एव᳘ ब᳘न्धुर् न᳘ ह वै᳘ त᳘त्र का᳘ चना᳘र्तिर् न᳘ रि᳘ष्टिर् भवति य᳘त्रैषा᳘ प्रा᳘यश्चित्तिः क्रिय᳘त एत᳘द् एव᳘ त᳘त्र कर्म᳘ ॥  
