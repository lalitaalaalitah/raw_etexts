
अयं᳘ वै᳘ यज्ञो᳘ यो᳘ ऽयं᳘ प᳘वते ।  
त᳘म् एत᳘ ईप्सन्ति ये᳘ संवत्सरा᳘य दी᳘क्षन्ते ते᳘षां᳘ गृह᳘पतिः प्रथमो᳘ दीक्षते ऽयं᳘ वै᳘ लोको᳘ गृह᳘पतिर् अस्मि᳘न् वै᳘ लोक᳘ इदँ᳘ स᳘र्वं प्र᳘तिष्ठितं गृह᳘पता᳘ उ वै᳘ स᳘सत्त्रिणः प्र᳘तिष्ठिताः᳘ प्रतिष्ठा᳘या᳘म् एवै᳘त᳘त् प्रतिष्ठा᳘य दीक्षन्ते ॥  
अ᳘थ ब्रह्मा᳘णं दीक्षयति ।  
चन्द्र᳘मा᳘ वै᳘ ब्रह्मा᳘ सो᳘मो वै᳘ चन्द्र᳘माः᳘ सौम्या᳘ ओ᳘षधय ओ᳘षधीस् त᳘द् अने᳘न लोके᳘न सं᳘दधा᳘ति त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत स᳘ य᳘द् धैता᳘व् अ᳘न्तरेणा᳘न्यो᳘ दी᳘क्षेतौ᳘षधीस् त᳘द् अने᳘न लोके᳘न ना᳘ना᳘कुर्या᳘द् उछो᳘षुका᳘ ह स्युस्॥  
त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत ॥  
अ᳘थोद्गा᳘ता᳘रं दीक्षयति ।  
पर्ज᳘न्यो वा᳘ उद्गा᳘ता᳘ पर्ज᳘न्या᳘द् उ वै वॄ᳘ष्टिर् जा᳘यते वॄ᳘ष्टिं त᳘द् ओ᳘षधिभ्यः सं᳘दधा᳘ति त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत स᳘ य᳘द् धैता᳘व् अ᳘न्तरेणा᳘न्यो᳘ दी᳘क्षेत वॄ᳘ष्टिं त᳘द् ओ᳘षधिभिर् ना᳘ना᳘कुर्या᳘द् अ᳘वर्षुको ह स्या᳘त् त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत ॥  
अ᳘थ हो᳘ता᳘रं दीक्षयति ।  
अग्नि᳘र् वै᳘ हो᳘ता᳘धिदेवतं᳘ वा᳘ग् अध्या᳘त्म᳘म् अ᳘न्नं वॄ᳘ष्टिर् अग्निं᳘ च त᳘द् वा᳘चं चा᳘न्नेन सं᳘दधा᳘ति त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत स᳘ य᳘द् धैता᳘व् अ᳘नतरेणा᳘न्यो᳘ न᳘ दीक्षेतैतां᳘श् चतु᳘रो ऽध्वर्यु᳘र् दीक्षयति ॥  
अ᳘था᳘ध्वर्युं᳘ प्रतिप्रस्था᳘ता᳘ दीक्षयति ।  
म᳘नो वा᳘ अध्वर्यु᳘र् वा᳘ग् घो᳘ता᳘ म᳘नश् च त᳘द् वा᳘चं च सं᳘दधा᳘ति त᳘स्मा᳘द् एता᳘व् अ᳘न्तरेना᳘न्यो᳘ न᳘ दीक्षेत स᳘ य᳘द् धैता᳘व् अ᳘न्तरेणा᳘न्यो᳘ दी᳘क्षेत म᳘नश् च त᳘द् वा᳘चं च ना᳘ना᳘कुर्या᳘त् प्रमा᳘युका᳘ ह स्युस् त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत ॥  
अ᳘थ ब्रह्म᳘णे ब्रा᳘ह्मणा᳘छँसि᳘नं दीक्षयति ।  
तँ᳘ हि᳘ सो᳘ ऽन्व् अ᳘थोद्गा᳘त्रे᳘ प्रस्तोता᳘रं दीक्षयति तँ᳘ हि᳘ सो᳘ ऽन्व् अ᳘थ हो᳘त्रे मैत्रा᳘वरुणं᳘ दीक्षयति तं᳘ हि᳘ सो᳘ ऽन्व् एतां᳘श् चतु᳘रः प्रतिप्रस्था᳘ता᳘ दीक्षयति ॥  
अ᳘था᳘ध्वर्य᳘वे प्रतिप्रस्था᳘ता᳘रं ने᳘ष्टा᳘ दीक्षयति ।  
तँ᳘ हि᳘ सो᳘ ऽन्व् एते᳘षां᳘ वै᳘ नवा᳘नां᳘ क्ल्̥^;प्तिम् अ᳘न्व् इ᳘तरे कल्पन्ते न᳘व वै᳘ प्रा᳘णाः᳘ प्रा᳘णा᳘न् एवै᳘ष्व् एत᳘द् दधा᳘ति त᳘था᳘ स᳘र्वम् आ᳘युर् य᳘न्ति त᳘थो ह न᳘ पुरा᳘युषो ऽस्मा᳘ल् लोका᳘त् प्र᳘यन्ति ॥  
अ᳘थ ब्रह्म᳘णे पो᳘ता᳘रं दीक्षयति ।  
तँ᳘ हि᳘ सो᳘ ऽन्व् अ᳘थोद्गा᳘त्रे᳘ प्रतिहर्ता᳘रं दीक्षयति तँ᳘ हि᳘ सो᳘ ऽन्व् अ᳘थ हो᳘त्रे ऽछा᳘वा᳘कं᳘ दीक्षयति तँ᳘ हि᳘ सो᳘ ऽन्व् एतां᳘श् चतु᳘रो ने᳘ष्टा᳘ दीक्षयति ॥  
अ᳘था᳘ध्वर्य᳘वे ने᳘ष्टा᳘रम् उन्नेता᳘ दीक्षयति ।  
तँ᳘ हि᳘ सो᳘ ऽन्व् अ᳘थ ब्रह्म᳘ण आ᳘ग्नीध्रं दीक्षयति तँ᳘ हि᳘ सो᳘ ऽन्व् अ᳘थोद्गा᳘त्रे᳘ सुब्रह्मण्यां᳘ दीक्षयति तँ᳘ हि᳘ सो᳘ ऽन्व् अ᳘थ हो᳘त्रे ग्रा᳘वस्तु᳘तं दीक्षयति तँ᳘ हि᳘ सो᳘ ऽन्व् एतां᳘श् चतु᳘र उन्नेता᳘ दीक्षयति ॥  
अ᳘थोन्नेता᳘रँ ।  
स्ना᳘तको वा᳘ ब्रह्मचा᳘री᳘ वा᳘न्यो᳘ वा᳘दीक्षितो दीक्षयति न᳘ पूतः᳘ पा᳘वयेद् इ᳘ति ह्य् आ᳘हुः सै᳘षा᳘नुपूर्वदीक्षा᳘ स᳘ य᳘त्र हैवं᳘ विद्वाँ᳘सो दी᳘क्षन्ते दीक्षमा᳘णा᳘ हैव᳘ ते᳘ यज्ञं᳘ कल्पयन्ति यज्ञ᳘स्य क्ल्̥^प्तिम् अ᳘नु सत्त्रि᳘णां᳘ योगक्षेमः᳘ कल्पते सत्त्रि᳘णां᳘ योगक्षेम᳘स्य क्ल्̥^प्तिम् अ᳘न्व् अ᳘पि त᳘स्या᳘र्धस्य योगक्षेमः᳘ कल्पते य᳘स्मिन्न् अ᳘र्धे य᳘जन्ते ॥  
ते᳘षां᳘ वा᳘ उन्नेतो᳘त्तमो दी᳘क्षते ।  
प्रथमो᳘ ऽवभृथा᳘द् उदा᳘यता᳘म् उदै᳘ति प्रा᳘णो᳘ वा᳘ उन्नेता᳘ प्रा᳘ण᳘म् एवै᳘ष्व् एत᳘द् उभय᳘तो दधा᳘ति त᳘था᳘ स᳘र्वम् आ᳘युर् यन्ति त᳘थो ह न᳘ पुरा᳘युषो ऽस्मा᳘ल् लोका᳘त् प्र᳘यन्ति सै᳘षा᳘नुपूर्वदीक्षा᳘ स᳘ य᳘त्र हैवं᳘ विद्वाँ᳘सो दी᳘क्षेरंस् त᳘द् एव᳘ दीक्षेत ॥  
श्रद्धा᳘या᳘ वै᳘ देवाः᳘ ।  
दीक्षां᳘ नि᳘रमिमता᳘दित्यै प्रा᳘यणी᳘यँ सो᳘मा᳘त् क्रयं᳘ वि᳘ष्णोर् आ᳘तिथ्य᳘म् आ᳘दित्या᳘त् प्रव᳘र्ग्यँ स्वधा᳘या᳘ उपस᳘दो ऽग्नीषो᳘मा᳘भ्या᳘म् उपवसथ᳘म् अस्मा᳘ल् लोका᳘त् प्रा᳘यणी᳘यम् अतिरा᳘त्रँ᳘ ॥  
संवत्सरा᳘च् चतुर्विँश᳘म् अ᳘हः ।  
ब्र᳘ह्मणो ऽभिप्लवं᳘ क्षत्रा᳘त् पृष्ठ्यम् अग्ने᳘र् अभिजि᳘तम् अद्भ्यः᳘ स्व᳘रसा᳘म्न आ᳘दित्या᳘द् विषुव᳘न्तम् उक्ताः᳘ स्व᳘रसा᳘मा᳘न इ᳘न्द्रा᳘द्विश्वजि᳘तम् उक्तौ᳘ पृष्ठ्या᳘भिप्लवौ᳘ मित्रा᳘व᳘रुणा᳘भ्यां᳘ गोआ᳘यु᳘षी वि᳘श्वेभ्यो देवे᳘भ्यो दशरा᳘त्रं᳘ दिग्भ्यो᳘ दा᳘शरा᳘त्रिकं पॄ᳘ष्ठ्यँ षडह᳘म् एभ्यो᳘ लोके᳘भ्यश् छन्दोमा᳘न् ॥  
संवत्सरा᳘द् दशम᳘म् अ᳘हः ।  
प्रजा᳘पतेर् महा᳘व्रतँ᳘ स्वर्गा᳘ल् लोका᳘द् उदयनी᳘यम् अतिरा᳘त्रं᳘ त᳘द् एत᳘त् संवत्सर᳘स्य ज᳘न्म स᳘ यो᳘ हैव᳘म् एत᳘त् संवत्सर᳘स्य ज᳘न्म वे᳘दा᳘ हा᳘स्मा᳘च् छ्रे᳘या᳘न् जा᳘यते सा᳘त्मा᳘ भवति संवत्सरो᳘ भवति संवत्सरो᳘ भूत्वा᳘ देवा᳘न् अ᳘प्येति ॥  
य᳘द् वै᳘ दी᳘क्षन्ते ।  
अग्ना᳘वि᳘ष्णू एव᳘ देव᳘ते य᳘जन्ते ऽग्ना᳘वि᳘ष्णू देव᳘ते भवन्त्य् अग्ना᳘विष्ण्वोः सा᳘युज्यँ सलोक᳘तां᳘ जयन्ति ॥  
अ᳘थ य᳘त् प्रा᳘यणी᳘येन य᳘जन्ते॥  
।  
अ᳘दितिम् एव᳘ देव᳘तां᳘ य᳘जन्ते᳘ ऽदितिर् देव᳘ता᳘ भवन्त्य् अ᳘दितेः सा᳘युज्यँ सलोक᳘तां᳘ जयन्ति॥  
॥  
अ᳘थ य᳘त् क्रये᳘ण च᳘रन्ति ।  
सो᳘मम् एव᳘ देव᳘तां᳘ य᳘जन्ते सो᳘मो देव᳘ता᳘ भवन्ति सो᳘मस्य सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् आ᳘तिथ्ये᳘न य᳘जन्ते ।  
वि᳘ष्णुम् एव᳘ देव᳘तां᳘ य᳘जन्ते वि᳘ष्णुर् देव᳘ता᳘ भवन्ति वि᳘ष्णोः सा᳘युज्यँ सलोक᳘तां᳘ जयन्ति॥  
॥  
अ᳘थ य᳘त् प्रव᳘र्ग्येण य᳘जन्ते ।  
आ᳘दित्य᳘म् एव᳘ देव᳘तां᳘ य᳘जन्त आ᳘दित्यो᳘ देव᳘ता᳘ भवन्त्य् आ᳘दित्य᳘स्य सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् उपस᳘द उपय᳘न्ति ।  
एता᳘ एव᳘ देव᳘ता᳘ य᳘जन्ते या᳘ एता᳘ उपस᳘त्स्व् एता᳘ देव᳘ता᳘ भवन्त्य् एता᳘सां᳘ देव᳘ता᳘नाँ᳘ सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् अग्नीषोमी᳘येण पशु᳘ना᳘ य᳘जन्ते ।  
अग्नीषो᳘मा᳘व् एव᳘ देव᳘ते य᳘जन्ते ऽग्नीषो᳘मौ देव᳘ते भवन्त्य् अग्नीषो᳘मयोः सा᳘युज्यँ सलोक᳘तां᳘ जयन्ति॥  
॥  
अ᳘थ य᳘त् प्रा᳘यणी᳘यम् अतिरा᳘त्र᳘म् उपय᳘न्ति ।  
अहोरा᳘त्रे᳘ एव᳘ देव᳘ते य᳘जन्ते ऽहोरा᳘त्रे᳘ देव᳘ते भवन्त्य् अहोरा᳘त्रयोः सा᳘युज्यँ सलोक᳘तां᳘ जयन्ति॥  
॥  
अ᳘थ य᳘च् चतुर्विँशम् अ᳘हर् उपय᳘न्ति संवत्सर᳘म् एव᳘ देव᳘तां᳘ य᳘जन्ते संवत्सरो᳘ देव᳘ता᳘ भवन्ति संवत्सर᳘स्य सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् अभिप्लवँ᳘ षडह᳘म् उपय᳘न्ति ।  
अर्धमा᳘सां᳘श् च मा᳘सां᳘श् च देव᳘ता᳘ य᳘जन्ते ऽर्धमा᳘सा᳘श् च मा᳘सा᳘श् च देव᳘ता᳘ भवन्त्य् अर्धमा᳘सा᳘नां᳘ च मा᳘सा᳘नां᳘ च सा᳘युज्यँ सलोक᳘तां᳘ जयन्ति॥  
॥  
अ᳘थ य᳘त् पॄ᳘ष्ठ्यँ षडह᳘म् उपय᳘न्ति ।  
ऋतू᳘न् एव᳘ देव᳘ता᳘ य᳘जन्त ऋत᳘वो देव᳘ता᳘ भवन्त्य् ऋतूनाँ᳘ सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् अभिजि᳘तम् उपय᳘न्ति ।  
अग्नि᳘म् एव᳘ देव᳘तां᳘ य᳘जन्ते ऽग्नि᳘र् देव᳘ता᳘ भवन्त्य् अग्नेः᳘ सा᳘युज्यँ सलोक᳘तां᳘ जयन्ति॥  
॥  
अ᳘थ य᳘त् स्व᳘रसा᳘म्न उपय᳘न्ति ।  
अप᳘ एव᳘ देव᳘तां᳘ य᳘जन्त आ᳘पो देव᳘ता᳘ भवन्त्य् अपाँ᳘ सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् विषुव᳘न्तम् उपय᳘न्ति ।  
आ᳘दित्य᳘म् एव᳘ देव᳘तां᳘ य᳘जन्त आ᳘दित्यो᳘ देव᳘ता᳘ भवन्त्य् आ᳘दित्य᳘स्य सा᳘युज्यँ सलोक᳘तां᳘ जयन्त्य् उक्ताः᳘ स्व᳘रसा᳘मा᳘नः ॥  
अ᳘थ य᳘द् विश्वजि᳘तम् उपय᳘न्ति ।  
इ᳘न्द्रम् एव᳘ देव᳘तां᳘ य᳘जन्त इ᳘न्द्रो देव᳘ता᳘ भवन्ती᳘न्द्रस्य सा᳘युज्यँ सलोक᳘तां᳘ जयन्त्य् उक्तौ᳘ पृष्ठ्या᳘भिप्लवौ᳘ ॥  
अ᳘थ य᳘द् गोआ᳘यु᳘षी उपय᳘न्ति ।  
मित्रा᳘व᳘रुणा᳘व् एव᳘ देव᳘ते य᳘जन्ते मित्रा᳘व᳘रुणौ देव᳘ते भवन्ति मित्रा᳘व᳘रुणयोः सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् दशरा᳘त्र᳘म् उपय᳘न्ति ।  
वि᳘श्वा᳘न् एव᳘ देवा᳘न् देव᳘तां᳘ य᳘जन्ते वि᳘श्वे देवा᳘ देव᳘ता᳘ भवन्ति वि᳘श्वेषां᳘ देवा᳘नाँ᳘ सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् दा᳘शरा᳘त्रिकं पॄ᳘ष्ठ्यँ षडह᳘म् उपय᳘न्ति ।  
दि᳘श एव᳘ देव᳘ता᳘ य᳘जन्ते दि᳘शो देव᳘ता᳘ भवन्ति दिषाँ᳘ सा᳘युज्यँ सलोक᳘तां᳘ जयन्ति॥  
॥  
अ᳘थ य᳘च् छन्दोमा᳘न् उपय᳘न्ति ।  
इमा᳘न् एव᳘ लोका᳘न् देव᳘ता᳘ य᳘जन्त इमे᳘ लोका᳘ देव᳘ता᳘ भवन्त्य् एषां᳘ लोका᳘नाँ᳘ सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् दशमम् अ᳘हर् उपय᳘न्ति ।  
संवत्सर᳘म् एव᳘ देव᳘तां᳘ य᳘जन्ते संवत्सरो᳘ देव᳘ता᳘ भवन्ति संवत्सर᳘स्य सा᳘युज्यँ सलोक᳘तां᳘ जयन्ति॥  
॥  
अ᳘थ य᳘न् महा᳘व्रत᳘म् उपय᳘न्ति ।  
प्रजा᳘पतिम् एव᳘ देव᳘तां᳘ य᳘जन्ते प्रजा᳘पतिर् देव᳘ता᳘ भवन्ति प्रजा᳘पतेः सा᳘युज्यँ सलोक᳘तां᳘ जयन्ति॥  
॥  
अ᳘थ य᳘द् उदयनी᳘यम् अतिरा᳘त्र᳘म् उपय᳘न्ति ।  
संवत्सर᳘म् एव᳘ त᳘द् आ᳘प्त्वा᳘ स्वर्गे᳘ लोके᳘ प्र᳘तितिष्ठन्ति ता᳘न् य᳘दि पृछे᳘युः का᳘म् अद्य᳘ देव᳘तां᳘ य᳘जध्वे का᳘ देव᳘ता᳘ स्थ क᳘स्यां᳘ देव᳘ता᳘यां᳘ वसथेत्य् अत एवै᳘कतमां᳘ ब्रूयुर् य᳘स्यै तु᳘ ने᳘दिष्ठँ स्यु᳘र् एते᳘ ह वै᳘ सति᳘ स᳘द एते᳘ हि᳘ सती᳘षु देव᳘ता᳘सु सी᳘दन्तो य᳘न्ति सत्त्रस᳘दो हैवे᳘तरे स᳘ यो᳘ हैवं᳘ विदु᳘षां᳘ दीक्षिता᳘नां᳘ पा᳘पकँ सत्त्रे᳘ कीर्त᳘येद् एते᳘भ्यस् त्वा᳘ देव᳘ता᳘भ्य आ᳘वृश्चा᳘म इ᳘त्य् एनं ब्रूयुः स᳘ पा᳘पीया᳘न् भवति श्रे᳘याँ᳘स आ᳘त्म᳘ना᳘ ॥  
स᳘ एष᳘ संवत्सर᳘स् त्रि᳘महा᳘व्रतः ।  
चतुर्विँशे᳘ महा᳘व्रतं᳘ विषुव᳘ति महा᳘व्रतं᳘ महा᳘व्रत᳘ एव᳘ महा᳘व्रतं᳘ तँ᳘ ह स्मैतं᳘ पू᳘र्व उ᳘पयन्ति त्रि᳘महा᳘व्रतं᳘ ते᳘ तेजस्वि᳘न आ᳘सुः सत्यवा᳘दि᳘नः सँ᳘शितव्रता᳘ अ᳘थ य᳘ उ हैनम् अ᳘प्य् एत᳘र्हि त᳘थोपेयु᳘र् य᳘था᳘मपा᳘त्र᳘म् उदक᳘ आ᳘सिक्ते विम्रित्ये᳘द् एवँ᳘ हैव᳘ ते᳘ वि᳘म्रित्येयुर् उपयु᳘पयन्ति त᳘द् एषाँ᳘ सत्ये᳘न श्र᳘मेण त᳘पसा᳘ श्रद्ध᳘या᳘ यज्ञे᳘ना᳘हुतिभिर् अ᳘वरुद्धं भवति ॥  
पु᳘रुषो वै᳘ संवत्सरः᳘ त᳘स्य पा᳘दा᳘व् एव᳘ प्रा᳘यणी᳘यो ऽतिरा᳘त्रः पा᳘दा᳘भ्याँ᳘ हि᳘ प्रय᳘न्ति त᳘योर् य᳘च् छुक्लं᳘ त᳘द् अ᳘ह्नो रूपं᳘ य᳘त् कृष्णं᳘ त᳘द् रा᳘त्रेर् नखा᳘न्य् एवौ᳘षधिवनस्पतीनाँ᳘ रूप᳘म् ऊरू᳘ चतुर्विँश᳘म् अ᳘हर् उ᳘रो ऽभिप्लवः᳘ पृष्ठं᳘ पॄ᳘ष्ठ्यः ॥  
अय᳘म् एव᳘ द᳘क्षिणो बा᳘हु᳘र् अभिजि᳘त् ।  
इम᳘ एव᳘ द᳘क्षिणे त्र᳘यः प्रा᳘णाः᳘ स्व᳘रसा᳘मा᳘नो मूर्धा᳘ विषुवा᳘न् इम᳘ एवो᳘त्तरे त्र᳘यः प्रा᳘णाः᳘ स्व᳘रसा᳘मा᳘नः ॥  
अय᳘म् एवो᳘त्तरो बा᳘हु᳘र् विश्वजि᳘त् ।  
उक्तौ᳘ पृष्ठ्या᳘भिप्लवौ᳘ या᳘व् अ᳘वा᳘ञ्चौ प्रा᳘णौ᳘ ते᳘ गोआ᳘यु᳘षी अ᳘ङ्गा᳘नि दशरा᳘त्रो᳘ मु᳘खं महा᳘व्रतँ᳘ ह᳘स्ता᳘व् एवो᳘दयनी᳘यो ऽतिरा᳘त्रो᳘ ह᳘स्ता᳘भ्याँ᳘ ह्य् उ᳘द्य᳘न्ति त᳘योर् य᳘च् छुक्लं᳘ त᳘द् अ᳘ह्नो रूपं᳘ य᳘त् कृष्णं᳘ त᳘द् रा᳘त्रेर् नखा᳘न्य् एव᳘ न᳘क्षत्रा᳘णाँ᳘ रूपँ᳘ स᳘ एष᳘ संवत्सरो᳘ ऽध्या᳘त्मं᳘ प्र᳘तिष्ठितः स᳘ यो᳘ हैव᳘म् एतँ᳘ संवत्सर᳘म् अध्या᳘त्मं᳘ प्र᳘तिष्ठितं वे᳘द प्र᳘तितिष्ठति प्रज᳘या᳘ पशु᳘भिर् अस्मिं᳘ लोके᳘ ऽमृतत्वे᳘ना᳘मु᳘ष्मिन् ॥  
