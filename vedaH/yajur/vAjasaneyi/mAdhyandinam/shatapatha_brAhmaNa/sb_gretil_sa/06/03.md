
एतद्वै᳘ देवा᳘ अब्रुवन्॥  
चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्ते᳘षां चेत᳘यमानानां सवितै᳘ता᳘नि सावित्रा᳘ण्यमपश्यद्य᳘त्सविता᳘पश्यत्त᳘स्मात्सावित्रा᳘णि स᳘ एता᳘मष्टागृहीतामा᳘हुतिमजुहोत्तां हुत्वे᳘मा᳘मष्ठधाविहिताम᳘षाढामपश्यत्पुरै᳘व᳘ सृष्टां᳘ सती᳘म्॥  
ते यद᳘ब्रुवन् चेत᳘यध्वमि᳘ति चि᳘तिमिच्छते᳘ति वाव त᳘दब्रुवन्य᳘च्चेत᳘यमा᳘ना अ᳘पश्यंस्त᳘स्माच्चि᳘तिरा᳘हुतिर्वै᳘ यज्ञो य᳘दिष्ट्वा᳘पश्यत्त᳘स्मादि᳘ष्टका॥  
तां वा᳘ एता᳘म्॥  
ए᳘कं सती᳘मष्टागृहीता᳘मष्टाभिर्य᳘जुर्भिर्जुहोति त᳘स्मादियमे᳘का सत्य᳘ष्टधाविहिता᳘॥  
ता᳘मूर्ध्वा᳘मुद्गृह्ण᳘न्जुहोति॥  
इमां त᳘दूर्ध्वां᳘ रूपैरु᳘द्गृह्णाति त᳘स्मादिय᳘मूर्ध्वा᳘ रूपैः᳘॥  
तां सं᳘ततां जुहोति॥  
एतद्वै᳘ देवा᳘ अबिभयुर्यद्वै᳘ न इह र᳘क्षांसि नाष्ट्रा ना᳘न्ववेयुरि᳘ति त᳘ एतं᳘ सन्ततहोम᳘मपश्यन्र᳘क्षसां नाष्ट्रा᳘णाम᳘नन्ववायनाय त᳘स्मात्सं᳘ततां जुहोति॥  
य᳘द्वेवै᳘तामा᳘हुतिं जुहो᳘ति॥  
सवितै᳘षो᳘ ऽग्निस्त᳘मेतया᳘हुत्या पुर᳘स्तात्प्रीणाति त᳘मिष्ट्वा᳘ प्रीत्वा᳘थैनं स᳘म्भरति तद्य᳘देत᳘या सविता᳘रम् प्रीणा᳘ति त᳘स्मासावित्रा᳘णि त᳘स्माद्वा᳘ एतामा᳘हुतिं जुहोति॥  
य᳘द्वेवै᳘तामा᳘हुतिं जुहो᳘ति॥  
सवितै᳘षो᳘ ऽग्निस्त᳘मेतया᳘हुत्या पुर᳘स्ताद्रे᳘तो भूतं᳘ सिञ्चति यादृगुऐ यो᳘नौ रे᳘तः सिच्य᳘ते तादृग्जायते तद्य᳘देत᳘या सविता᳘रं रे᳘तो भूतं᳘ सिञ्च᳘ति तस्मात्सावित्रा᳘णि त᳘स्माद्वा᳘ एतामा᳘हुतिं जुहोति॥  
स्रुवश्चा᳘त्र स्रु᳘क्च प्र᳘जुज्येते॥  
वाग्वै स्रु᳘क्प्राणः᳘ स्रुवो᳘ वाचा᳘ च वै᳘ प्राणे᳘न चैतद᳘ग्रे देवाः कर्मा᳘न्वैछंस्त᳘स्मात्स्रुव᳘श्च स्रु᳘क्च॥  
य᳘द्वेव᳘ स्रुव᳘श्च᳘ स्रु᳘क्च॥  
यो वै स᳘ प्रजा᳘पतिरा᳘सीदेष स᳘ स्रुवः᳘ प्राणो वै᳘ स्रुवः᳘ प्राणः᳘ प्रजा᳘पतिर᳘थ या सा वागा᳘सीदेषा सा स्रुग्यो᳘षा वै वाग्यो᳘षा स्रुग᳘थ यास्ता आ᳘प आ᳘यन्वाचो᳘ लोका᳘देतास्ता या᳘मेतामा᳘हुतिं जुहो᳘ति॥  
तां सं᳘ततां जुहोति॥  
सं᳘तता हि ता आ᳘प आ᳘यन्न᳘थ यः स᳘ प्रजा᳘पतिस्त्रय्या᳘ विद्य᳘या सहा᳘पः प्रा᳘विशदेष स यै᳘रेतद्य᳘जुर्भिर्जुहोति॥  
तद्या᳘नि त्री᳘णि प्रथमा᳘नि॥  
इमे ते᳘ लोका अ᳘थ य᳘च्चुतुर्थं य᳘जुस्त्रयी सा᳘ विद्या ज᳘गती सा᳘ भवति ज᳘गती स᳘र्वाणि छ᳘न्दांसि स᳘र्वाणि छ᳘न्दांसि त्रयी᳘ विद्या᳘थ या᳘नि चत्वा᳘र्युत्तमा᳘नि दि᳘शस्ता᳘नीमे᳘ च वै᳘ लोका दि᳘शश्च प्रजा᳘पतिर᳘थैषा᳘ त्रयी᳘ विद्या᳘॥  
स᳘ जुहोति॥  
यञ्जानः᳘ प्रथमम् म᳘न इ᳘ति प्रजा᳘पतिर्वै᳘ युञ्जानः स म᳘न एत᳘स्मै क᳘र्मणे युङ्क्त तद्यन्म᳘न एत᳘स्मै क᳘र्मणे᳘ ऽयुङ्क्त त᳘स्मात्प्रजा᳘पतिर्युञ्जानः᳘॥  
तत्वा᳘य सविता धि᳘य इ᳘ति॥  
म᳘नो वै᳘ सविता᳘ प्राणा धि᳘यो ऽग्नेर्ज्यो᳘तिर्निचाय्ये᳘त्यग्नेर्ज्यो᳘तिर्दृष्ट्वे᳘त्येत᳘त्पृथिव्या अध्या᳘भरदि᳘ति पृथिव्यै ह्ये᳘नद᳘ध्याभ᳘रति॥  
युक्ते᳘न म᳘नसा वयमि᳘ति॥  
म᳘न एवै᳘त᳘देत᳘स्मै क᳘र्मणे युङ्क्ते न ह्यु᳘युक्तेन म᳘नसा किं᳘ चन᳘ सम्प्रति᳘ शक्ना᳘ति क᳘र्तुं देव᳘स्य सवितुः᳘ सव इ᳘ति देवे᳘न सवित्रा प्र᳘सूता इ᳘त्येत᳘त्स्वर्ग्या᳘य शक्त्ये᳘ति य᳘थैते᳘न क᳘र्मणा स्वर्गं᳘ लोक᳘मिया᳘देव᳘मेत᳘दाह शक्त्ये᳘ति श᳘क्त्या हि᳘ स्वर्गं᳘ लोकमे᳘ति॥  
युक्त्वा᳘य सविता᳘ देवानि᳘ति॥  
म᳘नो वै᳘ सविता᳘ प्राणा᳘ देवाः स्व᳘र्यतो᳘ धिया दि᳘वमि᳘ति स्वर्गं᳘ हैनांलोकं᳘ यतो᳘ धियै᳘त᳘स्मै क᳘र्मणे युयुजे बृहज्ज्यो᳘तिः करिष्यत इ᳘त्यसौ वा᳘ आदित्यो᳘ बृहज्ज्यो᳘तिरेष᳘ उ एषो᳘ ऽग्नि᳘रेत᳘म्वेते᳘ संस्करिष्य᳘न्तो भवन्ति सविता प्र᳘सुवाति तानि᳘ति सवितृ᳘प्रसूता एतत्क᳘र्म करवन्नि᳘त्येत᳘त्॥  
युञ्ज᳘ते म᳘न उत᳘ युञ्जते धि᳘य इ᳘ति॥  
म᳘नश्चैवै᳘त᳘त्प्राणा᳘श्चैत᳘स्मै क᳘र्मणे युङ्क्ते वि᳘प्रा वि᳘प्रस्ये᳘ति प्रजा᳘पतिर्वै वि᳘प्रो देवा वि᳘प्रा बृहतो᳘ विपश्चि᳘त इ᳘ति प्रजा᳘पतिर्वै᳘ बृह᳘न्विपश्चिद्वि हो᳘त्रा दध इ᳘ति यद्वा᳘ एष᳘ चीय᳘ते त᳘देष हो᳘त्रा वि᳘धत्ते चिते ह्ये᳘त᳘स्मिन्हो᳘त्रा अधिविधीय᳘न्ते वयुनाविदि᳘त्येष ही᳘दं᳘ वयु᳘नम᳘विन्ददे᳘क इदित्ये᳘को ह्ये᳘ष᳘ इदं स᳘र्वं वयु᳘नम᳘विन्दन्मही᳘ देव᳘स्य सवितुः प᳘रिष्टुतिरि᳘ति महती᳘ देव᳘स्य सवितुः प᳘रिष्टुतिरि᳘त्येत᳘त्॥  
युजे᳘ वाम् ब्र᳘ह्म पूर्व्यं न᳘मोभिरि᳘ति॥  
प्राणो वै ब्र᳘ह्म पूर्व्यम᳘न्नं न᳘मस्तत्त᳘देषै᳘वा᳘हुतिर᳘न्नमेत᳘यैव तदा᳘हुत्यैतेन् सूरेरि᳘ति य᳘थोभ᳘येषु देवमनुष्ये᳘षु कीर्तिश्लो᳘को य᳘जमानसा᳘न्नेन प्राणा᳘नेत᳘स्मै क᳘र्मणे युङ्क्ते वि श्लो᳘क एतु पथ्ये᳘वय स्या᳘देव᳘मेत᳘दाह शृण्व᳘न्तु वि᳘श्वे अमृ᳘तस्य पुत्रा इ᳘ति प्रजा᳘पतिर्वा᳘ अमृ᳘तस्त᳘स्य वि᳘श्वे देवाः᳘ पुत्रा आ ये धा᳘मानि दिव्या᳘नि तस्थुरितीमे वै लोका᳘ दिव्या᳘नि धा᳘मानि तद्य᳘ एषु᳘ लोके᳘षु देवास्ता᳘नेत᳘दाह॥  
य᳘स्य प्रया᳘णम᳘न्वन्य इ᳘द्ययुरि᳘ति॥  
प्रजा᳘पतिर्वा᳘ एतद᳘ग्रे क᳘र्माकरोत्तत्त᳘तो देवा᳘ अकुर्वन्देवा᳘ देव᳘स्य महिमा᳘नमो᳘जसे᳘ति यज्ञो वै᳘ महिमा᳘ देवा᳘ देव᳘स्य यज्ञं᳘ वीर्य᳘मो᳘जसे᳘त्येतद्यः पा᳘र्थिवानि विममे स ए᳘तश इ᳘ति यद्वै किं᳘ चास्यां तत्पा᳘र्थिवं त᳘देष स᳘र्व वि᳘मिमीते रश्मि᳘भिर्ह्ये᳘नदभ्यवतनो᳘ति र᳘जांसि देवः᳘ सविता᳘ महित्वने᳘तीमे वै᳘ लोका र᳘जांस्यसा᳘वादित्यो᳘ देवः᳘ सविता ता᳘नेष᳘ महिम्ना वि᳘मिमीते॥  
दे᳘व सवितः प्र᳘सुव यज्ञम् प्र᳘सुव यज्ञ᳘पतिम् भ᳘गाये᳘ति॥  
असौ वा᳘ आदित्यो᳘ देवः᳘ सविता᳘ यज्ञो भ᳘गस्त᳘मेत᳘दाह प्र᳘सुव यज्ञम् प्र᳘सुव यज्ञ᳘पतिम् भगाये᳘ति दिव्यो᳘ गन्धर्वः᳘ केतपूः के᳘तं नः पुनात्वि᳘त्यसौ वा᳘ आदित्यो᳘ दिव्यो᳘ गन्धर्वो᳘ ऽन्नं के᳘तो ऽन्नपूर᳘न्नं नः पुनात्वि᳘त्येत᳘द्वाचस्प᳘तिर्वा᳘चं नः स्वदत्वि᳘ति वाग्वा᳘ इदं क᳘र्म प्राणो᳘ वाचस्प᳘तिः प्राणो᳘ न इदं क᳘र्म स्वदत्वि᳘त्येत᳘त्॥  
इमं᳘ नो देव सवितर्यज्ञम् प्र᳘णये᳘ति॥  
असौ वा᳘ आदित्यो᳘ देवः᳘ सविता य᳘दु वा᳘ एष᳘ यज्ञि᳘यं क᳘र्म प्रण᳘यति तद᳘नार्तं स्वस्त्यु᳘दृच᳘मश्नुते देवाव्य᳘मि᳘ति यो᳘ देवान᳘वदि᳘त्येत᳘त्सखिवि᳘दं सत्राजि᳘तं धनजि᳘तं स्वर्जितमिति य᳘ एतत्स᳘र्वं विन्दादि᳘त्येत᳘दृचे᳘त्यृचा स्तो᳘मं स᳘मर्धय गायत्रे᳘ण रथन्तर᳘म् बृह᳘द्गायत्र᳘वर्तनी᳘ति सा᳘मानि स्वाहे᳘ति य᳘जूंषि सै᳘षा᳘ त्रयी᳘ विद्या᳘ प्रथमं᳘ जायते य᳘थैवा᳘दो᳘ ऽमुत्रा᳘जायतैवम᳘थ यः सो᳘ ऽग्निर᳘सृज्यतैष स यो᳘ ऽत ऊर्ध्व᳘मग्नि᳘श्चीय᳘ते॥  
ता᳘न्येता᳘न्यष्टौ᳘ सावित्रा᳘णि॥  
अष्टा᳘क्षरा गायत्री᳘ गायत्रो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चति ता᳘नि न᳘व भवन्ति स्वाहाकारो᳘ नवमो न᳘व दि᳘शो दि᳘शो ऽग्निर्न᳘व प्राणाः᳘ प्राणा᳘ अग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चति ता᳘नि द᳘श भवन्त्या᳘हुतिर्दशमी द᳘शाक्षरा विरा᳘ड्विरा᳘डग्निर्द᳘श दि᳘शो दि᳘शो ऽग्निर्द᳘श प्राणाः᳘ प्राणा᳘ अग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
एत᳘स्यामा᳘हुत्यां हुता᳘याम्॥  
अग्नि᳘र्देवे᳘भ्य उ᳘दक्रामत्ते᳘ देवा᳘ अब्रुवन्पशुर्वा᳘ अग्निः᳘ पशु᳘भिरिमम᳘न्विच्छाम स स्वा᳘य रूपा᳘यावि᳘र्भविष्यती᳘ति त᳘म् पशु᳘भिर᳘न्वैछन्त्स स्वा᳘य रूपा᳘यावि᳘रभवत्त᳘स्मादु हैत᳘त्पशुः स्वा᳘य रूपा᳘यावि᳘र्भवति गौ᳘र् वा गवे᳘ ऽश्वो᳘ वा᳘श्वाय पु᳘रुषो वा पु᳘रुषाय॥  
ते᳘ ऽब्रुवन्॥  
यद्य᳘ह स᳘र्वैरन्वेषिष्या᳘मो यातयामा अनुपजीवनु᳘र्वा गवे᳘ ऽश्वो वा᳘श्वाय पु᳘रुषो वा पु᳘रुषाय ईया᳘ भविष्यन्ति य᳘द्यु अ᳘सर्वैर᳘सर्वम᳘नुवेत्स्याम इ᳘ति त᳘ एतमे᳘कम् पशुं द्वा᳘भ्याम् पशु᳘भ्याम् प्रत्य᳘पश्यन्रा᳘सभं गोश्चा᳘वेश्च तद्य᳘देतमे᳘कम् पशुं द्वा᳘भ्याम् पशु᳘भ्याम् प्रत्य᳘पश्यंस्त᳘स्मादेष ए᳘कः सन्द्वि᳘रेताः॥  
अनद्धापुरुषम् पु᳘रुषात्॥  
एष᳘ ह वा᳘ अनद्धापुरुषो यो न᳘ देवान᳘वति न᳘ पितॄ᳘न्न᳘ मनुष्यां᳘स्तत्स᳘र्वैर᳘ह पशु᳘भिरन्वै᳘छन्नो᳘ यात᳘यामा अनुपजीवनीया᳘ अभवन्॥  
त्रिभिर᳘न्विच्छति॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्विच्छति प᳘ञ्च सम्प᳘दा भवन्ति प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
ते᳘ मौञ्जी᳘भिरभिधा᳘नीभिरभि᳘हिता भवन्ति॥  
अग्नि᳘र्देवे᳘भ्य उ᳘दक्रामत्स मु᳘ञ्जम् प्रा᳘विशत्त᳘स्मात्स᳘ सुषिरस्त᳘स्माद्वेवा᳘न्तरतो᳘ धूम᳘रक्त इव सै᳘षा यो᳘निरग्नेर्यन्मु᳘ञ्चो ऽग्नि᳘रिमे᳘ पश᳘वो न वै यो᳘निर्ग᳘र्भं हिनस्त्या᳘हिंसायै यो᳘निर्वै जा᳘यमानो जायते यो᳘नेर्जा᳘यमानो᳘ जायाता इ᳘ति॥  
त्रिवृ᳘तो भवन्ति॥  
त्रिवृ᳘द्ध्यग्नि᳘रश्वाभिधानी᳘कृता भवन्ति सर्व᳘तो वा᳘ अश्वाभिधा᳘नी मु᳘खम् प᳘रिशेते सर्व᳘तो यो᳘निर्ग᳘र्भम् प᳘रिशेते योनिरूप᳘मेत᳘त्क्रियते॥  
ते प्रा᳘ञ्चस्तिष्ठन्ति॥  
अ᳘श्वः प्रथमो᳘ ऽथ रा᳘सभो᳘ ऽथाज᳘ एवं ह्ये᳘ते᳘ ऽनुपूर्वं यद्वै तद᳘श्रु स᳘क्षरितमा᳘सीदेष सो ऽश्वो᳘ ऽथ यत्तद᳘रसदिवैष रा᳘सभो᳘ ऽथ यः स᳘ कपा᳘ले र᳘सो लिप्त आ᳘सीदेष सो᳘ ऽजो᳘ ऽथ यत्त᳘त्कपा᳘लमा᳘सीदेषा सा मृद्या᳘मेत᳘दाहरिष्य᳘न्तो भ᳘वन्त्येते᳘भ्यो वा᳘ एष᳘ रूपेभ्यो᳘ ऽग्रे ऽसृज्यत ते᳘भ्य एवै᳘नमेत᳘ज्जनयति॥  
ते᳘ दक्षिणत᳘स्तिष्ठन्ति॥  
एतद्वै᳘ देवा᳘ अबिभयुर्यद्वै᳘ नो यज्ञं᳘ दक्षिणतो र᳘क्षांसि नाष्ट्रा न᳘ हन्युरि᳘ति त᳘ एतं व᳘ज्रमपश्यन्नमु᳘मेवा᳘दित्य᳘मसौ वा᳘ आदित्य᳘ एषो᳘ ऽश्वस्त᳘ एते᳘न व᳘ज्रेण दक्षिणतो र᳘क्षांसि नाष्ट्रा᳘ अपहत्या᳘भये ऽनाष्ट्रा᳘ एतं᳘ यज्ञ᳘मतन्वत त᳘थैवै᳘तद्य᳘जमान एते᳘न व᳘ज्रेण दक्षिणतो र᳘क्षांसि नाष्ट्रा᳘ अपहत्या᳘भये ऽनाष्ट्रा᳘ एतं᳘ यज्ञं᳘ तनुते॥  
दक्षिणत᳘ आहवनी᳘यो भ᳘वति॥  
उत्तरत᳘ एषा᳘भ्रिरु᳘पशेते वृ᳘षा वा᳘ आहवनी᳘यो योषा᳘भ्रिर्दक्षिणतो वै वृ᳘षा यो᳘षामु᳘पशेते ऽरत्निमात्रे᳘ ऽरत्निमात्राद्धि वृ᳘षा यो᳘षामुपशेते᳘॥  
सा᳘ वैणवी᳘ स्यात्॥  
अग्नि᳘र्देवे᳘भ्य उ᳘दक्रामत्स᳘ वेणुम् प्रा᳘विशत्त᳘स्मात्स᳘ सुषिरः स एता᳘नि व᳘र्माण्यभि᳘तो ऽकुरुत प᳘र्वाण्य᳘ननुप्रज्ञानाय य᳘त्र-यत्र निददा᳘ह ता᳘नि कल्मा᳘षाण्यभवन्॥  
सा᳘ कल्माषी᳘ स्यात्॥  
सा ह्या᳘ग्नेयी य᳘दि कल्माषीं न᳘ विन्देदप्य᳘कल्माषी स्यात्सुषिरा तु᳘ स्यात्सै᳘वा᳘ग्नेयी सै᳘षा यो᳘निरग्नेर्य᳘द्वेणु᳘रग्नि᳘रियम् मृन्न वै यो᳘निर्ग᳘र्भं हिनस्त्य᳘हिंसायै यो᳘नेर्वै जा᳘यमानो जायते यो᳘नेर्जा᳘यमानो जायाता इ᳘ति॥  
प्रादशमात्री᳘ स्यात्॥  
प्रादेशमात्रं ही᳘द᳘मभि वाग्वदत्यरत्निमात्री त्वे᳘व᳘ भवति बाहुर्वा᳘ अरत्नि᳘र्बाहु᳘नो वै᳘ वीर्यं᳘ क्रियते वीर्य᳘सम्मितैव त᳘द्भवति॥  
अन्यतःक्ष्णु᳘त्स्यात्॥  
अन्यतर᳘रो हीदं᳘ वाचः᳘ क्ष्णुत᳘मुभयतःक्ष्णुत्त्वे᳘व᳘ भवत्युभय᳘तो ही᳘दं᳘ वाचः᳘ क्ष्णुतं य᳘देनया दै᳘वं च व᳘दति मानुषं चा᳘थो य᳘त्सत्यं चा᳘नृतं च त᳘स्मादुभयतःक्ष्णु᳘त्॥  
य᳘द्वेवो᳘भयतःक्ष्णु᳘त्॥  
अ᳘तो वा अ᳘भ्रेर्वीर्यं᳘ य᳘तो ऽस्यै क्ष्णुत᳘मुभय᳘त एवा᳘स्यामेत᳘द्वीर्यं᳘ दधाति॥  
य᳘द्वेवो᳘भयतःक्ष्णु᳘त्॥  
एतद्वा᳘ एनं देवा᳘ अनुवि᳘द्यैभ्यो᳘ लोके᳘भ्यो ऽखनस्त᳘थैवै᳘नमय᳘मेत᳘दनुवि᳘द्यैभ्यो᳘ लोके᳘भ्यः खनति॥  
स यदि᳘ति ख᳘नति॥  
त᳘देनमस्मा᳘ल्लोका᳘त्खनत्य᳘थ य᳘दूर्ध्वो᳘च्च᳘रति त᳘दमु᳘ष्माल्लोकाद᳘थ यद᳘न्तरेण सञ्च᳘रति त᳘दन्तरिक्षलोकात्स᳘र्वेभ्य एवै᳘नमेत᳘देभ्या᳘ लोके᳘भ्यः खनति॥  
तामा᳘दत्ते॥  
देव᳘स्य त्वा सवितुः᳘ प्रसवे᳘ ऽश्वि᳘नोर्बाहु᳘भ्याम् वितृ᳘प्रसूत एवै᳘नामेत᳘देता᳘भिर्देव᳘ताभिरा᳘दत्ते गायत्रे᳘णपूष्णो ह᳘स्ताभ्यामा᳘ददे गायत्रे᳘ण छ᳘न्दसाङ्गिरस्वदि᳘ति स छ᳘न्दसा᳘थो अस्यां गायत्रं छ᳘न्दो दधाति पृथिव्याः᳘ सध᳘स्थादग्नि᳘म् पुरीष्य᳘मङ्गिरस्वदा᳘भरे᳘ति पश᳘वो वै पु᳘रीषम् पृथिव्या᳘ उप᳘स्थादग्नि᳘म् पशव्य᳘मग्निवदा᳘भरे᳘त्येतत्त्रै᳘ष्टुभेन छ᳘न्दसाङ्गिरस्वदि᳘ति त᳘देनां त्रै᳘ष्टुभेन छ᳘न्दसा᳘दत्ते᳘ ऽथो अस्यां त्रै᳘ष्टुभं छ᳘न्दो दधाति॥  
अ᳘भ्रिरसी᳘ति॥  
अ᳘भ्रिर्ह्ये᳘षा त᳘देनं सत्येना᳘दत्ते ना᳘र्यसी᳘ति व᳘ज्रो वा अ᳘भ्रिर्यो᳘षा ना᳘री न वै यो᳘षा कं᳘ चन᳘ हिनस्ति शम᳘यत्येवै᳘नामेतद᳘हिंसायै त्व᳘या वय᳘मग्निं᳘ शकेम ख᳘नितुं सध᳘स्थ ए᳘तीदं वै᳘ सध᳘स्थं त्व᳘या वय᳘मग्निं᳘ शकेम ख᳘नितुमस्मि᳘न्त्सध᳘स्थ इ᳘त्येतज्जा᳘गतेन छ᳘न्दसाङ्गिरस्वदि᳘ति त᳘देनां जा᳘गतेन छ᳘न्दसा᳘दत्ते᳘ ऽथो अस्यां जा᳘गतं छ᳘न्दो दधाति॥  
त्रिभिरा᳘दत्ते॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नामेतदा᳘दत्ते त्रिभि᳘रादाया᳘थैनां चतुर्थे᳘नाभि᳘मन्त्रयत एतद्वा᳘ एनां देवा᳘स्त्रिभि᳘रादाया᳘थास्यां चतुर्थे᳘न वीर्य᳘मदधुस्त᳘थैवै᳘नामय᳘मेत᳘त्त्रिभि᳘रादाया᳘थास्यां चतुर्थे᳘न वीर्यं᳘ दधाति॥  
ह᳘स्त आधा᳘य सविते᳘ति॥  
ह᳘स्ते ह्य᳘स्या᳘हिता भ᳘वति बि᳘भ्रद᳘भ्रिमि᳘ति बिभ᳘र्ति ह्ये᳘नां हिरण्य᳘यीमि᳘ति हिरण्म᳘यी ह्ये᳘षा या᳘ छन्दोम᳘य्यग्नेर्ज्यो᳘तिर्निचाय्ये᳘त्यग्नेर्ज्यो᳘तिर्दृष्ट्वे᳘त्येत᳘त्पृथिव्या अध्या᳘भरदि᳘ति पृथिव्यै ह्ये᳘नद᳘ध्याभ᳘रत्या᳘नुष्टुभेन छ᳘न्दसाङ्गिरस्वदि᳘ति त᳘देनामा᳘नुष्टुभेन छ᳘न्दसा᳘दत्ते᳘ ऽथो अस्यामा᳘नुष्टुभं छ᳘न्दो दधाति ता᳘न्येता᳘न्येव छ᳘न्दांस्येषा᳘भ्रिरारम्भा᳘यैवे᳘यं᳘ वैणवी᳘ क्रियते॥  
तां हैके हिरण्म᳘यीं कुर्व᳘न्ति॥  
हिरण्ययी᳘ति वा᳘ अभ्यु᳘क्ते᳘ति न त᳘था कुर्याद्यद्वा᳘ एषा छ᳘न्दांसि ते᳘नैषा हि᳘रण्यममृ᳘तं हि᳘रण्यममृ᳘तानि छ᳘न्दांसि॥  
तां᳘ चतु᳘र्भिरा᳘दत्ते॥  
च᳘तुरक्षरा वै स᳘र्वा वाग्वागित्ये᳘कमक्ष᳘रमक्ष᳘रमि᳘ति त्र्य᳘क्षरं तद्यत्तद्वागित्ये᳘कमक्ष᳘रं यै᳘वै᳘षानुष्टु᳘बुत्तमा सा सा᳘थ य᳘दक्ष᳘रमि᳘ति त्र्य᳘क्षरमेता᳘नि ता᳘नि पू᳘र्वाणि य᳘जूंषि स᳘र्वयैवै᳘त᳘द्वाचा᳘ग्निं ख᳘नति स᳘र्वया वाचा स᳘म्भरति त᳘स्माच्चतु᳘र्भिः॥  
य᳘द्वेव᳘ चतु᳘र्भिः॥  
च᳘तस्रो वै दि᳘शश्चतसृ᳘षु त᳘द्दिक्षु वा᳘चं दधाति त᳘स्माच्चतसृ᳘षु दिक्षु वा᳘ग्वदति छ᳘न्दोभिश्च य᳘जुर्भिश्चा᳘दत्ते त᳘दष्टौ च᳘तस्रो दि᳘शश्च᳘तस्रो ऽवान्तरदि᳘शः स᳘र्वासु त᳘द्दिक्षु वा᳘चं दधाति त᳘स्मात्स᳘र्वासु दिक्षु वा᳘ग्वदति॥  
ह᳘स्त एषा᳘भ्रिर्भवत्य᳘थ पशू᳘नभि᳘मन्त्रयते॥  
एतद्वा᳘ एषु देवा᳘ अन्वेषिष्य᳘न्तः पुरस्ताद्वीर्य᳘मदधुस्त᳘थैवै᳘ष्वय᳘मेत᳘दन्वेषिष्य᳘न्पुर᳘स्ताद्वीर्यं᳘ दधाति॥  
सो᳘ ऽश्वमभि᳘मन्त्रयते॥  
प्र᳘तुर्तं वाजिन्ना᳘द्रवे᳘ति यद्वै᳘ क्षिप्रं त᳘त्तूर्तम᳘थ य᳘त्क्षिप्रात्क्षे᳘पीयस्तत्प्र᳘तूर्त व᳘रिष्ठाम᳘नु संव᳘तमि᳘तीयं वै व᳘रिष्ठा संव᳘दिमाम᳘नु संव᳘तमि᳘त्येत᳘द्दिवि᳘ ते जन्म परम᳘मन्त᳘रिक्षे त᳘व ना᳘भिः पृथिव्याम᳘धि यो᳘निरिदि᳘ति त᳘देनमेता᳘ देव᳘ताः करोत्यग्निं᳘ वायु᳘मादित्यं तद᳘श्वे वीर्यं᳘ दधाति॥  
अ᳘थ रा᳘सभम्॥  
युञ्जा᳘थां रा᳘सभं युवमि᳘त्यध्वर्युं᳘ चैतद्य᳘जमानं चाहास्मिन्या᳘मे वृषण्वसू इ᳘त्यस्मिन्क᳘र्मणि वृषण्वसू इ᳘त्येत᳘दग्निम् भ᳘रन्तमस्मयुमि᳘त्यग्निम् भ᳘रन्तमस्म᳘त्प्रेषितमि᳘त्येतत्तद्रा᳘सभे वीर्यं᳘ दधाति॥  
अ᳘थाज᳘म्॥  
यो᳘गे-योगे तव᳘स्तरं वा᳘जे-वाजे हवामह इत्य᳘न्नं वै वा᳘जः क᳘र्मणि-कर्मणि तव᳘स्तरम᳘न्ने ऽन्ने हवामह इ᳘त्येतत्स᳘खाय इ᳘न्द्रमूत᳘य इ᳘तीन्द्रिय᳘वन्तमूत᳘य इ᳘त्येतत्त᳘दजे᳘ वीर्यं᳘ दधाति॥  
त्रिभि᳘रभि᳘मन्त्रयते॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘ष्वेत᳘द्वीर्यं᳘ दधाति॥  
अ᳘थैनान्प्रा᳘च उ᳘त्क्रमयति॥  
त᳘देनमेतैः᳘ पशु᳘भिर᳘न्विच्छति नो᳘पस्पृशत्यग्नि᳘रेष य᳘त्पश᳘वो ने᳘न्माय᳘मग्नि᳘र्हिन᳘सदि᳘ति॥  
सो᳘ ऽश्वमु᳘त्क्रमयति॥  
प्रतू᳘र्वन्ने᳘ह्यवक्रा᳘मन्न᳘शस्तीरे᳘ति पाप्मा वा अ᳘शस्तिस्त्व᳘रमाण ए᳘ह्यवक्रा᳘मन्पाप्मा᳘नमि᳘त्येत᳘द्रुद्र᳘स्य गा᳘णपत्यम् मयोभूरेही᳘ति रौ᳘द्रा वै᳘ पश᳘वो या᳘ ते देव᳘ता त᳘स्यै गा᳘णपत्यम् मयोभूरेही᳘त्येतत्त᳘देनम᳘श्वेना᳘न्विच्छति॥  
अ᳘थ रा᳘सभम्॥  
उर्व᳘न्त᳘रिक्षं वी᳘हि स्वस्ति᳘गव्यूतिर᳘भयानि कृण्वन्नि᳘ति य᳘थैव य᳘जुस्त᳘था ब᳘न्धुः पूष्णा᳘ सयु᳘जा सहे᳘तीयं वै᳘ पूषा᳘न᳘या सयु᳘जा सहे᳘त्येतत्त᳘देनं रा᳘सभेना᳘न्विच्छति॥  
अ᳘थाज᳘म्॥  
पृथिव्याः᳘ सध᳘स्थादग्नि᳘म् पुरीष्य᳘मङ्गिरस्वदा᳘भरे᳘ति पृथिव्या᳘ उप᳘स्थादग्नि᳘म् पशव्य᳘मग्निवदा᳘भरे᳘त्येतत्त᳘देनमजेना᳘न्विच्छति॥  
त्रिभिर᳘न्विच्छति॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा तावतैवै᳘नमेतद᳘न्विच्छति त्रिभिः᳘ पुर᳘स्तादभि᳘मन्त्रयते तत्षट् ष᳘डृत᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
प्र᳘दीप्ता एते᳘ ऽग्न᳘यो भवन्ति॥  
अ᳘थ मृ᳘दम᳘छयन्तीमे वै᳘ लोका᳘ एते᳘ ऽग्न᳘यस्ते᳘ यदा प्र᳘दीप्ता अ᳘थैत᳘ इमे᳘ लोकाः᳘ पुरो वा᳘ एत᳘देभ्यो लोकेभ्यो᳘ ऽग्रे देवाः कर्मा᳘न्वैछंस्तद्य᳘देता᳘नग्नी᳘नती᳘त्य मृ᳘दमाह᳘रति त᳘देनम् पुरै᳘भ्यो᳘ लोकेभ्यो᳘ ऽन्विच्छति॥  
प्रा᳘ञ्चो यन्ति॥  
प्राची हि दि᳘गग्नेः स्वा᳘यामेवै᳘नमेत᳘द्दिश्य᳘न्विच्छ᳘ति स्वा᳘यां दिशि᳘ विन्दति॥  
ते प्र᳘यन्ति॥  
अग्नि᳘म् पुरीष्य᳘मङ्गिरस्वद᳘छेम इ᳘त्यग्नि᳘म् पशव्य᳘मग्निवद᳘छेम इ᳘त्येत᳘त्॥  
अ᳘थानद्धापुरुष᳘मीक्षते॥  
अग्नि᳘म् पुरीष्य᳘मङ्गिरस्व᳘द्भरिष्याम इ᳘त्यग्नि᳘म् पशव्य᳘मग्निव᳘द्भरिष्याम इ᳘त्येतत्त᳘देनमनद्धापुरुषेणा᳘न्विच्छति॥  
अ᳘थ वल्मीकवपा᳘ सुषिरा व्य᳘ध्वे नि᳘हिता भवति॥  
ताम᳘न्वीक्षत इयं वै᳘ वल्मीकुवपे᳘य᳘मु वा᳘ इमे᳘ लोका᳘ एतद्वा᳘ एनं देवा᳘ एषु᳘ लोके᳘षु विग्रा᳘हमैछंस्त᳘थैवै᳘नमय᳘मेत᳘देषु᳘ लोके᳘षु विग्रा᳘हमिच्छति॥  
अ᳘न्वग्नि᳘रुष᳘साम᳘ग्रमख्यदि᳘ति॥  
त᳘देनमु᳘षःस्वैछन्नन्व᳘हानि प्रथमो᳘ जात᳘वेदा इ᳘ति त᳘देनमहःस्वैछन्न᳘नु सू᳘र्यस्य रुरुत्रा᳘ च रश्मीनि᳘ति त᳘देनं सू᳘र्यस्य रश्मि᳘ष्वैछन्न᳘नु द्या᳘वापृथिवी आ᳘ततन्थे᳘ति त᳘देनं द्या᳘वापृथिव्यो᳘रैछंस्त᳘मविन्दंस्त᳘थैवै᳘नमय᳘मेत᳘द्विन्दति तं᳘ यदा᳘ पराप᳘श्यत्य᳘थ ताम᳘वास्यत्या᳘गच्छन्ति मृ᳘दम्॥  
अथा᳘श्वमभि᳘मन्त्रयते॥  
एतद्वै᳘ देवा᳘ अब्रुवन्पाप्मा᳘नमस्या᳘पहनामे᳘ति श्रमो वै᳘ पाप्मा श्र᳘ममस्य पाप्मा᳘नम᳘पहनामे᳘ति त᳘स्य श्र᳘मम् पाप्मा᳘नम᳘पाघ्नंस्त᳘थैवा᳘स्याय᳘मेतछ्र᳘मम् पाप्मा᳘नम᳘पहन्ति॥  
आग᳘त्य वाज्य᳘ध्वानमि᳘ति॥  
आ᳘गतो ह्य᳘स्या᳘ध्वा भ᳘वति स᳘र्वा मृ᳘धो वि᳘धूनुत इ᳘ति पाप्मा वै मृ᳘धः स᳘र्वान्पाप्म᳘नो वि᳘धूनुत इ᳘त्येतत्त᳘स्मादु हैतद᳘श्वः स्यन्त्त्वा वि᳘धूनुते ऽग्निं᳘ सध᳘स्थे महति च᳘क्षुषा नि᳘चिकीष इ᳘तीदं वै᳘ मह᳘त्सध᳘स्थमग्नि᳘मस्मिन्महति᳘ सध᳘स्थे च᳘क्षुषा दिदृक्षत इ᳘त्येत᳘त्॥  
अ᳘थैनमा᳘क्रमयति॥  
एतद्वा᳘ एष᳘ एतं᳘ देवे᳘भ्यो ऽनुवि᳘द्य प्रा᳘बवीद्य᳘थाय᳘मिहे᳘वे᳘त्येव᳘म्॥  
य᳘द्वेवा᳘क्रम᳘यति॥  
एतद्वै᳘ देवा᳘ अबिभयुर्यद्वै᳘ न इम᳘मिह र᳘क्षां सि नाष्ट्रा न᳘ हन्युरि᳘ति त᳘स्मा एतं व᳘ज्रमुप᳘रिष्टदभिगोप्ता᳘रमकुर्वन्नमु᳘मेवा᳘दित्य᳘मसौ वा᳘ आदित्य᳘ एषो᳘ ऽश्वस्त᳘थैवा᳘स्मा अय᳘मेतं व᳘ज्रमुप᳘रिष्टादभिगोप्ता᳘रं करोति॥  
आक्र᳘म्य वाजिन्॥  
पृथिवी᳘मग्नि᳘मिच्छ रुचा त्वमि᳘ति च᳘क्षुर्वै रु᳘गाक्र᳘म्य त्वं᳘ वाजिन्पृथिवी᳘मग्नि᳘मिच्छ च᳘क्षुषे᳘त्येतद्भू᳘म्या वृत्त्वाय नो ब्रूहि य᳘तः ख᳘नेम तं᳘ वयमि᳘ति भू᳘मेस्त᳘त्स्पाशयित्वा᳘य नो ब्रूहि य᳘त एनं ख᳘नेमे᳘त्येत᳘त्॥  
अ᳘थैनमु᳘न्मृशति॥  
एतद्वा᳘ एनं देवाः᳘ प्रोचिवां᳘सं वीर्ये᳘ण स᳘मार्धयंस्तथैवै᳘नमय᳘मेतत्प्रोचिवां᳘सं वीर्ये᳘ण स᳘मर्धयति द्यौ᳘स्ते पृष्ठ᳘म् पृथिवी᳘ सध᳘स्थमात्मा᳘न्त᳘रिक्षं समुद्रो यो᳘निरि᳘तीत्थ᳘मसीत्थ᳘मसी᳘त्येवै᳘त᳘दाह विख्या᳘य चक्षुषा त्व᳘मभि᳘तिष्ठ पृतन्यत इ᳘ति विख्या᳘य च᳘क्षुषा त्व᳘मभि᳘तिष्ठ स᳘र्वान्पाप्म᳘न इ᳘त्येतन्नो᳘पस्पृशति व᳘ज्रो वा अ᳘श्वो ने᳘न्मायं व᳘ज्रो हिन᳘सदि᳘ति॥  
अ᳘थैनमु᳘त्क्रमयति॥  
एतद्वै देवा᳘ अब्रुवन्कि᳘मिम᳘मभ्यु᳘त्क्रमिष्याम इ᳘ति महत्सौ᳘भगमि᳘ति त᳘म् महत्सौ᳘भगमभ्यु᳘दक्रमयंस्त᳘थैवै᳘नमय᳘मेत᳘न्महत्सौ᳘भगमभ्यु᳘त्क्रमयत्यु᳘त्क्राम महते सौ᳘भगायेत्यु᳘त्क्राम मह᳘त्ते सौ᳘भगमि᳘त्येतत्त᳘स्मादु हैतद᳘श्वः पशूना᳘म् भगि᳘तमो ऽस्मा᳘दास्था᳘नादि᳘ति य᳘त्रैतत्ति᳘ष्ठसी᳘त्येत᳘द्द्रविणोदा इ᳘ति द्र᳘विणं ह्ये᳘भ्यो द᳘दाति वाजिन्नि᳘ति वाजी ह्ये᳘ष᳘ वयं᳘ स्याम सुमतौ᳘ पृथिव्या᳘ अग्निं ख᳘नन्त उप᳘स्थे अस्या इ᳘ति वय᳘मस्मै᳘ पृथिव्यै᳘ सुमतौ᳘ स्यामाग्नि᳘मस्या उप᳘स्थे ख᳘नन्त इ᳘त्येत᳘त्॥  
अ᳘थैनमु᳘त्क्रान्तमभि᳘मन्त्रयते॥  
एतद्वा᳘ एनं देवाः᳘ प्रोचिवां᳘सं य᳘था ददिवां᳘सं व᳘न्देतैवमु᳘पास्तुवन्नु᳘पामहयंस्त᳘थैवै᳘नमय᳘मेतदु᳘पस्तौत्यु᳘पमहयत्यु᳘दक्रमीदित्युद्ध्य᳘क्रमीद्द्रविणोदा इ᳘ति द्र᳘विणं ह्ये᳘भ्यो द᳘दाति वाज्यर्वे᳘ति वाजी᳘ च ह्ये᳘षो᳘ ऽर्वा चा᳘कः सु᳘लोकं सु᳘कृतम् पृथिव्यामित्य᳘करः सु᳘लोकं सु᳘कृतम् पृथिव्यामि᳘त्येतत्त᳘तः खनेम सुप्र᳘तीकमग्निमि᳘ति त᳘त एनं खनेमे᳘त्येत᳘त्सुप्र᳘तीकमि᳘ति सर्व᳘तो वा᳘ अग्निः᳘ सुप्र᳘तीकः स्वो᳘ रु᳘हाणा अ᳘धि ना᳘कमुत्तममि᳘ति स्वर्गो वै᳘ लोको ना᳘कः स्वर्गं᳘ लोकं रो᳘हन्तो᳘ ऽधि ना᳘कमुत्तममि᳘त्येतत्तं᳘ दक्षिणो᳘पसं᳘क्रमयति यत्रे᳘तरौ पशू भ᳘वतस्ते᳘ दक्षिणतः प्रा᳘ञ्चस्तिष्ठन्ति स य᳘ एवा᳘मु᳘त्र दक्षिणत᳘ स्थान᳘स्य ब᳘न्धुः सो᳘ ऽत्र॥  
अ᳘थोपवि᳘श्य मृ᳘दमभि᳘जुहोति॥  
एतद्वै᳘ देवा᳘ अब्रुवंश्चेत᳘यध्वमि᳘ति चि᳘तिमिच्छ्रते᳘ति वाव त᳘दब्रुवंस्ते᳘ चेत᳘यमाना एतामा᳘हुतिमपश्यंस्ता᳘मजुहवुस्तां᳘ हुत्वे᳘मां᳘लोका᳘नुखा᳘मपश्यन्॥  
ते ऽब्रुवन्॥  
चेत᳘यध्वमेवे᳘ति चि᳘तिमिच्छते᳘ति वाव त᳘दब्रुवंस्ते᳘ चेत᳘यमाना एतां᳘ द्विती᳘यामा᳘हुतिमपश्यंस्ता᳘मजुहवुस्तां᳘ हुत्वा᳘ विश्व᳘ज्योतिषो ऽपश्यन्नेता᳘ देव᳘ता अग्निं᳘ वायु᳘मादित्य᳘मेता ह्ये᳘व᳘ देव᳘ता वि᳘श्वं ज्यो᳘तिस्त᳘थैवै᳘तद्य᳘जमान एते आ᳘हुती हुत्वे᳘मां᳘श्च लोका᳘नुखाम् प᳘श्यत्येता᳘श्च देव᳘ता विश्व᳘ज्योतिषो व्य᳘तिषक्ताभ्यां जुहोतीमां᳘श्च त᳘ल्लोका᳘नेता᳘श्च देव᳘ता व्य᳘तिषजति॥  
य᳘द्वेवै᳘ते आ᳘हुती जुहो᳘ति॥  
मृदं᳘ च त᳘दप᳘श्च प्रीणाति ते᳘ इष्ट्वा᳘ प्रीत्वा᳘थैने स᳘म्भरति व्य᳘तिषक्ताभ्यां जुहोति मृदं᳘ च त᳘दप᳘श्च व्य᳘तिषजति॥  
आ᳘ज्येन जुहोति॥  
व᳘ज्रो वा आ᳘ज्यं व᳘ज्रमेवा᳘स्मा एत᳘दभिगोप्ता᳘रं करोत्य᳘थो रे᳘तो वा आ᳘ज्यं रे᳘त एवै᳘त᳘त्सिञ्चति स्रुवे᳘ण वृ᳘षा वै᳘ स्रुवो वृ᳘षा वै रे᳘तः सिञ्चति स्वाहाकारे᳘ण वृ᳘षा वै᳘ स्वाहाकारो वृ᳘षा वै रे᳘तः सिञ्चति॥  
आ᳘ त्वा जिघर्मि म᳘नसा घृतेने᳘ति॥  
आ᳘ त्वा जुहोमि म᳘नसा च घृते᳘न चे᳘त्येत᳘त्प्रतिक्षिय᳘न्तम् भु᳘वनानि विश्वे᳘ति प्रत्यङ् ह्येष स᳘र्वाणि भु᳘वनानि क्षिय᳘ति पृथुं᳘ तिरश्चा व᳘यसा बृह᳘न्तमि᳘ति पृथुर्वा᳘ एष᳘ तिर्यङ्व᳘यसो बृह᳘न्धूमे᳘न व्य᳘चिष्ठम᳘न्ने रभसं दृ᳘शानमि᳘त्यवकाश᳘वन्तम᳘न्नैरन्नादं दी᳘प्यमानमि᳘त्येत᳘त्॥  
आ᳘ विश्व᳘तः प्रत्य᳘ञ्चं जिघर्मी᳘ति॥  
आ᳘ सर्व᳘तः प्रत्य᳘ञ्चं जुहोमी᳘त्येत᳘दरक्ष᳘सा म᳘नसा त᳘ज्जुषेतेत्य᳘हीडमानेन म᳘नसा त᳘ज्जोषयेते᳘त्येतन्म᳘र्यश्री स्पृहय᳘द्वर्णो अग्निरि᳘ति म᳘र्यश्रीर्ह्ये᳘ष᳘ स्पृहय᳘द्वर्णो ऽग्निर्ना᳘भिमृ᳘शे तन्वा᳘ ज᳘र्भुराण इ᳘ति न ह्ये᳘षो᳘ ऽभिमृ᳘शे तन्वा᳘ दी᳘प्यमानो भवति॥  
द्वा᳘भ्यामभि᳘जुहोति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेततद्रे᳘तो भूतं᳘ सिञ्चत्याग्नेयी᳘भ्यामग्नि᳘मेवै᳘तद्रे᳘तो भूतं᳘ सिञ्चति ते य᳘दाग्नेय्यो᳘ ते᳘नाग्निर᳘थ य᳘त्त्रिष्टु᳘भौ तेने᳘न्द्र ऐन्द्राग्नो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चतीन्द्राग्नी वै स᳘र्वे देवाः᳘ सर्वदेव᳘त्यो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चति॥  
अ᳘श्वस्य पदे᳘ जुहोति॥  
अग्नि᳘रेष यद᳘श्वस्त᳘थो हास्यैते᳘ अग्निम᳘त्येवा᳘हुती हुते᳘ भवतः॥  
अ᳘थैनम् प᳘रिलिखति॥  
मा᳘त्रामेवा᳘स्मा एत᳘त्करोति य᳘थैता᳘वानसी᳘त्येव᳘म्॥  
य᳘द्वेवै᳘नम् परिलिख᳘ति॥  
एतद्वै᳘ देवा अबिभयुर्यद्वै᳘ न इम᳘मिह र᳘क्षांसि नाष्ट्रा न᳘ हन्युरि᳘ति त᳘स्मा एताम् पु᳘रम् प᳘र्यश्रयंस्त᳘थैवा᳘स्मा अय᳘मेताम् पु᳘रम् प᳘रिश्रयत्य᳘भ्र्या व᳘ज्रो वा अ᳘भ्रिर्व᳘ज्रमेवा᳘स्मा एत᳘दभिगोप्ता᳘रं करोति सर्व᳘तः प᳘रिलिखति सर्व᳘त एवास्मा एतं व᳘ज्रमभिगोप्ता᳘रं करोति त्रिष्कृ᳘त्वः प᳘रिलिखति त्रिवृ᳘तमेवा᳘स्मा एतं व᳘ज्रमभिगोप्ता᳘रं करोति॥  
प᳘रि वा᳘जपतिः कविः᳘॥  
प᳘रि त्वाग्ने पु᳘रं वयं त्व᳘मग्ने द्यु᳘भिरि᳘त्यग्नि᳘मेवा᳘स्मा एत᳘दुपस्तुत्य व᳘र्म करोति प᳘रिवतीभिः प᳘रीव हि पु᳘र आग्नेयी᳘भिरग्निपुरा᳘मेवा᳘स्मा एत᳘त्करोति सा᳘ हैषा᳘ग्निपुरा दी᳘प्यमाना तिष्ठति तिसृ᳘भिस्त्रिपुर᳘मेवा᳘स्मा एत᳘त्करोति त᳘स्मादु हैत᳘त्पुरा᳘म् परमं᳘ रूपं य᳘त्त्रिपुरं सवै व᳘र्षीयसा-वर्षीयसा छ᳘न्दसा प᳘राम्-परां ले᳘खां व᳘रीयसीं करोति त᳘स्मात्पुराम् प᳘रा-परा व᳘रीयसी ले᳘खा भवन्ति ले᳘खा हि पु᳘रः॥  
अ᳘थैनमस्यां᳘ खनति॥  
एतद्वै᳘ देवा᳘ अबिभयुर्यद्वै᳘ न इम᳘महि र᳘क्षांसि नाष्ट्रा न᳘ हन्युरि᳘ति त᳘स्मा इमा᳘मेवा᳘त्मा᳘नमकुर्वन्गु᳘प्त्या आत्मात्मा᳘नं गोप्स्यती᳘ति सा᳘ समम्बिला᳘ स्यात्त᳘दस्येय᳘मात्मा᳘ भवति य᳘द्वेव᳘ समम्बिला यो᳘निर्वा᳘ इयं रे᳘त इदं यद्वै रे᳘तसो यो᳘निमतिरिच्य᳘ते ऽमुया त᳘द्भवत्य᳘थ यन्न्यू᳘नं व्यृ᳘द्धं त᳘देतद्वै रे᳘तसः स᳘मृद्धं य᳘त्समम्बिलं च᳘तुःस्रक्तिरेष भवति च᳘तस्रो वै दि᳘शः स᳘र्वाभ्य ए᳘वैनमेत᳘द्दिग्भ्यः᳘ खनति॥  
