
रुक्म᳘म् प्रतिमु᳘च्य बिभर्ति॥  
सत्यं᳘ हैतद्य᳘द्रुक्भः᳘ सत्यं वा᳘ एतं य᳘न्तुमर्हति सत्ये᳘नैतं᳘ देवा᳘ अबिभरुः सत्ये᳘नैवै᳘नमेत᳘द्बिभर्ति॥  
तद्यत्त᳘त्सत्य᳘म्॥  
असौ स᳘ आदित्यः स᳘ हिरण्म᳘यो भवति ज्यो᳘तिर्वै हि᳘रण्यं ज्यो᳘तिरेषो᳘ ऽमृ᳘तं हि᳘रण्यममृ᳘तमेष᳘ परिमण्डलो᳘ भवति परिमण्डलो ह्ये᳘ष ए᳘कविंशतिनिर्बाध एकविंशो ह्ये᳘ष᳘ बहिष्टान्निर्बाधम् बिभर्ति रश्म᳘यो वा᳘ एत᳘स्य निर्बाधा᳘ बाह्यत᳘ उ वा᳘ एत᳘स्य रश्म᳘यः॥  
य᳘द्वेव᳘ रुक्भ᳘म् प्रतिमु᳘च्य बिभ᳘र्ति॥  
असौ वा᳘ आदित्य᳘ एष᳘ रुक्भो नो᳘ हैत᳘मग्नि᳘म् मनुष्यो᳘ मनुष्यरूपे᳘ण य᳘न्तुमर्हत्येते᳘नैव᳘ रूपे᳘णैत᳘द्रूप᳘म् बिभर्ति॥  
य᳘द्वेव᳘ रुक्भ᳘म् प्रतिमु᳘च्य बिभ᳘र्ति॥  
रे᳘तो वा᳘ इदं᳘ सिक्त᳘मय᳘मग्निस्ते᳘जो वीर्यं᳘ रुक्भो᳘ ऽस्मिंस्तद्रे᳘तसि ते᳘जो वीर्यं᳘ दधाति॥  
य᳘देव᳘ रुक्भ᳘म् प्रतिमु᳘च्य बिभ᳘र्ति॥  
एतद्वै᳘ देवा᳘ अबिभयुर्यद्वै᳘ न इम᳘मिह र᳘क्षांसि नाष्ट्रा न᳘ हन्युरि᳘ति त᳘स्मा एत᳘मन्तिका᳘द्गोप्ता᳘रमकुर्वन्नमु᳘मेवा᳘दित्य᳘मसौ वा᳘ आदित्य᳘ एष᳘ रुक्भस्त᳘थैवा᳘स्मा अय᳘मेत᳘मन्तिका᳘द्गोप्ता᳘रं करोति॥  
कृष्णाजिने नि᳘ष्यूतो भवति॥  
यज्ञो वै᳘ कृष्णाजिनं᳘ यज्ञो वा᳘ एतं य᳘न्तुमर्हति यज्ञे᳘नैतं᳘ देवा᳘ अबिभरुर्यज्ञे᳘नैवै᳘तमेत᳘द्बिभर्ति लोमतश्छ᳘न्दांसि वै लो᳘मानि छ᳘न्दांसि वा᳘ एतं य᳘न्तुमर्हन्ति छ᳘न्दोभिरेतं᳘ देवा᳘ अबिभरुश्छ᳘न्दोभिरेवै᳘नमेत᳘द्बिभर्ति॥  
अभि᳘ शुक्ला᳘नि च कृष्णा᳘नि च लो᳘मानि नि᳘ष्यूतो भवति॥  
ऋक्साम᳘योर्हैते᳘ रूपे᳘ ऋक्सामे वा᳘ एतं य᳘न्तुमर्हत ऋक्सामा᳘भ्यामेतं᳘ देवा᳘ अबिभरुरृक्सामा᳘भ्यामेवै᳘नमेत᳘द्बिभर्ति शाणो᳘ रुक्भपाश᳘स्त्रिवृत्त᳘स्योक्तो ब᳘न्धुः॥  
त᳘मुपरिनाभि᳘ बिभर्ति॥  
असौ वा᳘ आदित्य᳘ एष᳘ रुक्भ᳘ उपरिनाभ्यु᳘ वा᳘ एषः᳘॥  
य᳘द्बेवो᳘परिनाभि᳘॥  
अ᳘वाग्वै ना᳘भे रे᳘तः प्र᳘जापतिस्ते᳘जो वीर्यं᳘ रुक्भो ने᳘न्मे रे᳘तः प्र᳘जातिं ते᳘जो वीर्यं᳘ रुक्भः᳘ प्रद᳘हादि᳘ति॥  
य᳘द्वेवोपरिनाभि᳘॥  
एतद्वै᳘ पशोर्मे᳘ध्यतरं य᳘दुपरिनाभि पु᳘रीषसंहिततरं यद᳘वाङ्ना᳘भेस्तद्य᳘देव᳘ पशोर्मे᳘ध्यतरं ते᳘नैनमेत᳘द्बिभर्ति॥  
य᳘द्वेवो᳘परिनाभि᳘॥  
यद्वै᳘ प्राण᳘स्यामृ᳘तमूर्ध्वं तन्ना᳘भेरूर्ध्वैः प्राणैरु᳘च्चरत्य᳘थ यन्म᳘र्त्यम् प᳘राक्तन्ना᳘भिम᳘त्येति तद्य᳘देव᳘ प्राण᳘स्यामृ᳘तं त᳘देनमेत᳘दभिस᳘म्पादयति ते᳘नैनमेत᳘द्बिभर्ति॥  
अ᳘थैनमासन्द्या᳘ बिभर्ति॥  
इयं वा᳘ आसन्द्य᳘स्यां ही᳘दं स᳘र्वमा᳘सन्नमियं वा᳘ एतं य᳘न्तुमर्हत्यन᳘यैतं᳘ देवा᳘ अबिभरुरन᳘यैवै᳘नमेत᳘द्बिभर्ति॥  
औ᳘दुम्बरी भवति॥  
ऊर्ग्वै र᳘स उदुम्ब᳘र ऊर्जै᳘वै᳘नमेतद्र᳘सेन बिभर्त्य᳘थो स᳘र्व एते व᳘नस्प᳘तयो य᳘दुदुम्ब᳘रः स᳘र्वे वा᳘ एतं व᳘नस्प᳘तयो य᳘न्तुमर्हन्ति स᳘र्वैरेतं व᳘नस्प᳘तिभिर्देवा᳘ अबिभरुः स᳘र्वैरेवै᳘नमेतद्व᳘नस्प᳘तिभिर्बिभर्ति॥  
प्रादेशमात्र्यू᳘र्ध्वा᳘ भवति॥  
प्रादेशमात्रो वै ग᳘र्भो वि᳘ष्णुर्यो᳘निरेषा ग᳘र्भसम्मितां तद्यो᳘निं करोत्यरत्निमात्री᳘ तिर᳘श्ची बाहुर्वा᳘ अरत्नि᳘र्बाहु᳘नो वै᳘ वीर्यं᳘ क्रियते वीर्य᳘सम्मितैव त᳘द्भवति वीर्यं᳘ वा᳘ एतं य᳘न्तुमर्हति वी᳘र्येणैतं᳘ देवा᳘ अबिभरुर्वीर्ये᳘णैवै᳘नमेत᳘द्बिभर्ति॥  
च᳘तुःस्रक्तयः पा᳘दा ब᳘वन्ति॥  
च᳘तुःस्रक्तीन्यनूच्या᳘नि च᳘तस्रो वै दि᳘शो दि᳘शो वा᳘ एतं य᳘न्तुमर्हन्ति दिग्भि᳘रेतं᳘ देवा᳘ अबिभरुर्दिग्भि᳘रेवै᳘नमेत᳘द्बिभर्ति मौञ्जी᳘भी र᳘ज्जुभिर्व्यु᳘ता भवति त्रिवृ᳘द्भिस्त᳘स्योक्तो ब᳘न्धुर्मृदा᳘ दिग्धा त᳘स्यो एवो᳘क्तो᳘ ऽथो अ᳘नतिदाहाय॥  
अ᳘थैनं शिक्ये᳘न बिभर्ति॥  
इमे वै᳘ लोका᳘ एषो᳘ ऽग्निर्दि᳘शः शिक्यं᳘ दिग्भिर्ही᳘मे᳘ लोकाः᳘ शक्नुव᳘न्ति स्था᳘तुं य᳘छक्नुव᳘न्ति त᳘स्माछिक्यं᳘ दिग्भि᳘रेवै᳘नमेत᳘द्बिभर्ति ष᳘डुद्यामम् भवति षड्ढि दि᳘शो मौञ्जं᳘ त्रिवृत्त᳘स्योक्तो ब᳘न्धुर्मृदा᳘ दिग्धं त᳘स्यो एवो᳘क्तो᳘ ऽथो अ᳘नतिदाहाय॥  
तस्या᳘प एव᳘ प्रतिष्ठा᳘॥  
अप्सु ही᳘मे᳘ लोकाः᳘ प्र᳘तिष्ठिता आदित्य᳘ आस᳘ञ्जनमादित्ये ही᳘मे᳘ लोका᳘ दिग्भिरा᳘सक्ताः स यो᳘ हैत᳘देवं वे᳘दैते᳘नैव᳘ रूपे᳘णैत᳘द्रूप᳘म् बिभर्ति॥  
य᳘द्वेवै᳘नं शिक्ये᳘न बिभ᳘र्ति॥  
संवत्सर᳘ एषो᳘ ऽग्नि᳘रृत᳘वः शिक्य᳘मृतु᳘भिर्हि᳘ संवत्सरः᳘ शक्नो᳘ति स्था᳘तुं य᳘छक्नो᳘ति त᳘स्माछिक्य᳘मृतु᳘भिरेवै᳘नमेत᳘द्बिभर्ति ष᳘डुद्यामम् भवति षड्ढ्यृत᳘वः॥  
त᳘स्याहोरात्रे᳘ एव᳘ प्रतिष्ठा᳘॥  
अहोरात्र᳘योर्ह्य᳘यं᳘ संवत्सरः प्र᳘तिष्ठितश्चन्द्र᳘मा आस᳘ञ्जनं चन्द्र᳘मसि ह्य᳘यं᳘ संवत्सर᳘ ऋतु᳘भिरा᳘सक्तः स यो᳘ हैत᳘देवं वे᳘दैते᳘नैव᳘ रूपे᳘णैत᳘द्रूप᳘म् बिभर्ति त᳘स्य ह वा᳘ एष᳘ संवत्सर᳘भृतो भवति य᳘ एवं वे᳘द संवत्सरो᳘पासितो हैव त᳘स्य भवति य᳘ एवं न वेदे᳘त्यधिदेवत᳘म्॥  
अ᳘थाध्यात्म᳘म्॥  
आत्मै᳘वा᳘ग्निः᳘ प्राणाः᳘ शिक्य᳘म् प्राणैर्ह्य᳘य᳘मात्मा᳘ शक्नो᳘ति स्थ᳘तुं य᳘छक्नो᳘ति त᳘स्माछिक्य᳘म् प्राणै᳘रेवै᳘नमेत᳘द्बिभर्ति ष᳘डुद्यामम् भवति षड्ढि᳘ प्राणाः᳘॥  
त᳘स्य म᳘न एव᳘ प्रतिष्ठा᳘॥  
म᳘नसि ह्य᳘य᳘मात्मा प्र᳘तिष्ठितो᳘ ऽन्नमास᳘ञ्जनम᳘न्ने ह्य᳘य᳘मात्मा᳘ प्राणैरा᳘सक्तः स यो᳘ हैत᳘देवं वे᳘दैते᳘नैव᳘ रूपे᳘णैत᳘द्रूप᳘म् बिभर्ति॥  
अ᳘थैनमुख᳘या बिभर्ति॥  
इमे वै᳘ लोका᳘ उखे᳘मे वा᳘ एतं᳘ लोका य᳘न्तुमर्हन्त्येभि᳘रेतं᳘ लोकै᳘र्देवा᳘ अबिभरुरेभि᳘रेवै᳘नमेत᳘ल्लोकै᳘र्बिभर्ति॥  
सा य᳘दुखा ना᳘म॥  
एतद्वै᳘ देवा᳘ एते᳘न क᳘र्मणैत᳘यावृ᳘तेमां᳘लोकानु᳘दखनन्य᳘दुद᳘खनंस्त᳘स्मादुत्खी᳘त्खा᳘ ह वै ता᳘मुखेत्या᳘चखते परो᳘ ऽक्षम् परो᳘ ऽक्षकामा हि᳘ देवाः᳘॥  
तद्वा᳘ उखे᳘ति द्वे᳘ अक्ष᳘रे॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘द्बिभर्ति सो᳘ एव᳘ कुम्भी सा᳘ स्थाली तत्षट् ष᳘डृत᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
अ᳘थैनमिण्ड्वा᳘ प᳘रिगृह्णाति॥  
असौ वा᳘ आदित्य᳘ एषो᳘ ऽग्नि᳘रहोरात्रे᳘ इण्ड्वे अमुं त᳘दादित्य᳘महोरात्रा᳘भ्याम् प᳘रिगृह्णाति त᳘स्मादेषो᳘ ऽहोरात्रा᳘भ्याम् प᳘रिगृहीतः॥  
य᳘द्वेवै᳘ननमि᳘ण्ड्वाभ्याम् परिगृह्णा᳘ति॥  
असौ वा᳘ आदित्य᳘ एषो᳘ ऽग्नि᳘रिमा᳘ उ लोका᳘विण्ड्वे᳘ अमुम् त᳘दादित्य᳘माभ्यां᳘ लोका᳘भ्याम् प᳘रिगृह्णाति त᳘स्मादेष᳘ आभ्यां᳘ लोका᳘भ्याम् प᳘रिगृहीतः परिमण्डले᳘ भवतः परिमण्डलौ ही᳘मौ᳘ लोकौ᳘ मौञ्जे᳘ त्रिवृ᳘ती त᳘स्योक्तो ब᳘न्धुर्मृदा᳘ दिग्धे त᳘स्यो ए᳘वोक्तो᳘ ऽथो अ᳘नतिदाहाय॥  
अथा᳘तः सम्प᳘देव᳘॥  
आसन्दो᳘ चोखा᳘ च शिक्यं᳘ च रुक्भपाश᳘श्चाग्नि᳘श्च रुक्भ᳘श्च तत्षट् ष᳘डृत᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवतीण्ड्वे᳘ त᳘दष्टा᳘वष्टा᳘क्षरा गायत्री᳘ गायत्रो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
अ᳘थ सर्वसम्प᳘त्॥  
चत्वा᳘रः पा᳘दाश्चत्वा᳘र्यनूच्या᳘नि शिक्यं᳘ च रुक्भपाश᳘श्च य᳘दु किं᳘ च रज्जव्यं᳘ शिक्यं᳘ तद᳘नूखा᳘ग्नी᳘ रुक्भस्तत्त्र᳘योदश त्र᳘योदश मा᳘साः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
तं ति᳘ष्ठन्प्र᳘तिमुञ्चते॥  
असौ वा᳘ आदित्य᳘ एष᳘ रुक्भस्ति᳘ष्ठतीव वा᳘ असा᳘वादित्यो᳘ ऽथो ति᳘ष्ठन्वै᳘ वीर्य᳘वत्तर उ᳘दङ् प्राङ् ति᳘ष्ठंस्त᳘स्योक्तो ब᳘न्धुः॥  
दृशानो रुक्भ᳘ उर्व्या व्य᳘द्यौदि᳘ति॥  
दृश्य᳘मानो ह्ये᳘ष᳘ रुक्भ᳘ उर्व्या᳘ विद्यो᳘तते दुर्म᳘र्षमा᳘युः श्रिये᳘ रुचान इ᳘ति दुर्म᳘रं वा᳘ एतस्या᳘युः श्रियो᳘ एष᳘ रोचते ऽग्नि᳘रमृ᳘तो अभवद्व᳘योभिरि᳘ति स᳘र्वैर्वा᳘ एष व᳘योभिरमृ᳘तो ऽभवद्य᳘देनं द्यौर᳘जनयदि᳘ति द्यौर्वा᳘ एत᳘मजनयत्सुरे᳘ता इ᳘ति सुरे᳘ता ह्ये᳘षा य᳘स्या एष रे᳘तः॥  
अ᳘थैनमिण्ड्वा᳘भ्याम् प᳘रिगृह्णाति॥  
न᳘क्तोषा᳘सा स᳘मनसा वि᳘रूपे इ᳘त्यहोरात्रे वै न᳘क्तोषा᳘सा स᳘मनसा वि᳘रूपे धाप᳘येते शि᳘शुमे᳘कं समीची इ᳘ति यद्वै किं᳘ चाहोरात्र᳘योस्ते᳘नैत᳘मेव᳘ समी᳘ची धापयेते द्या᳘वाक्षा᳘मा रुक्भो᳘ अन्तर्वि᳘भाती᳘ति ह᳘रन्नेतद्य᳘जुर्जपतीमे वै द्या᳘वापृथिवी द्या᳘वाक्षा᳘मा ते᳘ एष य᳘न्नन्तरा वि᳘भाति त᳘स्मादेतद्ध᳘रन्य᳘जुर्जपति देवा᳘ अग्निं᳘ धारयन्द्रविणोदा इ᳘ति परिगृ᳘ह्य नि᳘दधाति प्राणा वै᳘ देवा᳘ द्रविणोदास्त᳘ एतम᳘ग्र एव᳘मधारयंस्तै᳘रेवै᳘नमेत᳘द्धारयति॥  
अ᳘थ शिक्यपाशम् प्र᳘तिमुञ्चते॥  
वि᳘श्वा रूपा᳘णि प्र᳘तिमुञ्चतेकविरि᳘त्यसौ᳘ वा᳘ आदित्यः᳘ कविर्वि᳘श्वा रूपा᳘ शिक्य᳘म् प्रा᳘सावीद्भद्रं᳘ द्विप᳘दे च᳘तुष्पद इ᳘त्युद्यन्वा᳘ एष᳘ द्विप᳘दे च᳘तुष्पदे च भद्रम् प्र᳘सौति वि ना᳘कमख्यत्सविता व᳘रेण्य इ᳘ति स्वर्गो वै᳘ लोको ना᳘कस्त᳘मेष᳘ उद्य᳘न्नेवा᳘नुवि᳘पश्यन्य᳘नु प्रया᳘णमुष᳘सो वि᳘राजती᳘त्युषा वा अ᳘ग्रे व्यु᳘छति त᳘स्या एष व्यु᳘ष्टिं विरा᳘जन्ननू᳘देति॥  
अ᳘थैनम᳘तो वि᳘कृत्या वि᳘करोति॥  
इद᳘मेवै᳘तद्रे᳘तः सिक्तं वि᳘करोति त᳘स्माद्यौ᳘नौ रे᳘तः सिक्तं वि᳘क्रियते॥  
सुप᳘र्णो ऽसि गरु᳘त्मानि᳘ति॥  
वीर्यं᳘ वै᳘ सुपर्णो᳘ गरु᳘त्मान्वीर्य᳘मेवै᳘नमेत᳘दभिसं᳘स्करोति त्रिवृ᳘त्ते शि᳘र इ᳘ति त्रिवृ᳘तमस्य स्तो᳘मं शिरः करोति गायत्रं च᳘क्षुरि᳘ति गायत्रं च᳘क्षुः करोति बृहद्रथन्तरे᳘ पक्षावि᳘ति बृहद्रथन्तरे᳘ पक्षौ᳘ करोति स्तो᳘म आत्मे᳘ति स्तो᳘ममात्मा᳘नं करोति पञ्चविंशं छ᳘न्दांस्य᳘ङ्गानी᳘ति छ᳘न्दांसि वा᳘ एतस्या᳘ङ्गानि य᳘जूंषि नामे᳘ति य᳘देनमग्निरि᳘त्याच᳘क्षते त᳘दस्य य᳘जूंषि ना᳘म सा᳘म ते तनू᳘र्वामदेव्यमि᳘त्यात्मा वै᳘ तनू᳘रात्मा᳘ ते तनू᳘र्वामदेव्यमि᳘त्येत᳘द्यज्ञायज्ञि᳘यम् पु᳘छमि᳘ति यज्ञायज्ञि᳘यम् पु᳘छं करोति धि᳘ष्ण्याः शफा इ᳘ति धि᳘ष्णयिर्वा᳘ एषो᳘ ऽस्मिं᳘लोके प्र᳘तिष्ठितः सुपर्णो᳘ ऽसि गरु᳘त्मान्दि᳘वं गच्छ स्वः᳘ पते᳘ति त᳘देनं सुपर्णं᳘ गरु᳘त्मन्तं कृत्वा᳘ह देवा᳘न्गच्छ स्वर्गं᳘ लोक᳘म् पते᳘ति॥  
तं वा᳘ एत᳘म्॥  
अ᳘त्र पक्षपुछ᳘वन्तं वि᳘करोति यादृग्वै यो᳘नौ रे᳘तो विक्रिय᳘ते तादृ᳘ग्जायते तद्य᳘देतम᳘त्र पक्षपुछ᳘वन्तं विकरो᳘ति त᳘स्मादेषो᳘ ऽमु᳘त्र पक्षपुछ᳘वान्जायते॥  
तं है᳘के॥  
एत᳘या वि᳘कृत्याभिम᳘न्त्र्यान्यां चि᳘तिं चिन्वन्ति द्रोणचि᳘तं वा रथचक्रचि᳘तं वा कङ्कचि᳘तं वा प्रौगचि᳘तं वोभय᳘तः प्र᳘उगं वा समु᳘ह्यपुरीषं वा न त᳘था कुर्याद्य᳘था पक्षपुछ᳘वन्तं ग᳘र्भम् परिवृश्चे᳘त्तादृक्तत्त᳘स्मादेनं सुपर्णचि᳘तमेव᳘ चिनुयात्॥  
त᳘मेत᳘या वि᳘कृत्या॥  
इत᳘ ऊर्ध्वम् प्रा᳘ञ्चम् प्र᳘गृह्णात्यसौ वा᳘ आदित्य᳘ एषो᳘ ऽग्नि᳘रमुं त᳘दादित्य᳘मित᳘ ऊर्ध्वम् प्रा᳘ञ्चं दधाति त᳘स्मादसा᳘वादित्य इत᳘ ऊर्ध्वः प्रा᳘ङ् धीयते परोबाहु प्र᳘गृह्णाति परोबाहु ह्ये᳘ष᳘ इतो᳘ ऽथैनमुपा᳘वहरति त᳘मुपावहृ᳘त्योपरिनाभि᳘ धारयति त᳘स्योक्तो ब᳘न्धुः॥  
अ᳘थ विष्णुक्रमा᳘न्क्रमते॥  
एतद्वै᳘ देवा वि᳘ष्णुर्भूत्वे᳘मां᳘लोका᳘नक्रमन्त यद्वि᳘ष्णुर्भूत्वा᳘क्रमन्त त᳘स्माद्विष्णुक्रमास्त᳘थैवै᳘तद्य᳘जमानो वि᳘ष्णुर्भूत्वे᳘मां᳘लोका᳘न्क्रमते॥  
स यः स वि᳘ष्णुर्यज्ञः सः᳘॥  
स यः स᳘ यज्ञो᳘ ऽय᳘मेव स यो᳘ ऽय᳘मग्नि᳘रुखा᳘यामेत᳘मेव त᳘द्देवा᳘ आत्मा᳘नं कृत्वे᳘मां᳘लोका᳘नक्रमन्त त᳘थैवै᳘तद्य᳘जमान एत᳘मेवा᳘त्मा᳘नं कृत्वे᳘मां᳘लोका᳘न्क्रमते॥  
उ᳘दङ् प्राङ् ति᳘ष्ठन्॥  
एतद्वै त᳘त्प्रजा᳘पतिर्विष्णुक्रमैरु᳘दङ् प्राङ् ति᳘ष्ठन्प्रजा᳘ असृजत त᳘थैवैतद्य᳘जमानो विष्णुक्रमैरु᳘दङ् ति᳘ष्ठन्प्रजाः᳘ सृजते॥  
वि᳘ष्णोः क्र᳘मो ऽसी᳘ति॥  
वि᳘ष्णुर्हि भूत्वा क्र᳘मते सपत्नहे᳘ति सप᳘त्नान्हा᳘त्र हन्ति गायत्रं छ᳘न्द आ᳘रोहे᳘ति गायत्रं छ᳘न्द आ᳘रोहति पृथिवीम᳘नु वि᳘क्रमस्वे᳘ति पृथिवीम᳘नु वि᳘क्रमते प्र᳘हरति पा᳘दं क्रमत ऊर्ध्व᳘मग्निमु᳘द्गृह्णात्यूर्ध्वो हि रो᳘हति॥  
वि᳘ष्णोः॥  
क्र᳘मो ऽसी᳘ति वि᳘ष्णुर्हि भूत्वा क्र᳘मते ऽभिमातिहेत्यभि᳘मातीर्हा᳘त्र हन्ति त्रै᳘ष्टुभं छ᳘न्द आ᳘रोहे᳘ति त्रै᳘ष्टुभं छ᳘न्द आ᳘रोहत्यन्त᳘रिक्षम᳘नु वि᳘क्रमस्वे᳘त्यन्त᳘रिक्षम᳘नु वि᳘क्रमत प्र᳘हरति पा᳘दं क्रमत ऊर्ध्व᳘मग्निमु᳘द्गृह्णात्यूर्ध्वो हि रो᳘हति॥  
वि᳘ष्णोः क्र᳘मो ऽसी᳘ति॥  
वि᳘ष्णुर्हि᳘ भूत्वा क्र᳘मते ऽरातीयतो᳘ हन्ते᳘त्यरातीयतो हा᳘त्र हन्ति जा᳘गतं छ᳘न्द आ᳘रोहे᳘ति जा᳘गतं छ᳘न्द आ᳘रोहति दि᳘वम᳘नु वि᳘क्रमस्वे᳘ति दि᳘वम᳘नु वि᳘क्रमते प्र᳘हरति पा᳘दं क्र᳘मत ऊर्ध्व᳘मग्निमु᳘द्गृह्णात्यूर्ध्वो हि रो᳘हति॥  
वि᳘ष्णोः क्र᳘मो ऽसी᳘ति॥  
वि᳘ष्णुर्हि᳘ भूत्वा क्र᳘मते शत्रूयतो᳘ हन्ते᳘ति शत्रुयतो हा᳘त्र हन्त्या᳘नुष्टुभं छ᳘न्द आ᳘रोहेत्या᳘नुष्टुभं छ᳘न्द आ᳘रोहति दिशो᳘ ऽनु वि᳘क्रमस्वे᳘ति स᳘र्वा दिशो᳘ ऽनु वी᳘क्षते न प्र᳘हरति पा᳘दं ने᳘दिमां᳘लोका᳘नतिप्रण᳘श्यानी᳘त्यूर्ध्व᳘मेवा᳘ग्निमु᳘द्गृह्णाति सं ह्या᳘रो᳘हति॥  
अ᳘थैनमि᳘ति प्र᳘गृह्णाति॥  
एतद्वै᳘ देवा᳘ अकामयन्त पर्ज᳘न्यो रूपं᳘ स्यामे᳘ति त᳘ एते᳘नात्म᳘ना पर्ज᳘न्यो रूप᳘मभवंस्त᳘थैवै᳘तद्य᳘जमान एते᳘नात्म᳘ना पर्ज᳘न्यो रूप᳘म् भवति॥  
अ᳘क्रन्ददग्नि᳘ स्तन᳘यन्निव द्यौरि᳘ति॥  
क्र᳘न्दतीव हि᳘ पर्ज᳘न्य स्तन᳘यन्क्षा᳘मा रे᳘रिहद्वीरु᳘धः समञ्जन्नि᳘ति क्षमा वै᳘ पर्ज᳘न्यो रेरिह्य᳘माणो वीरु᳘धः स᳘मनक्ति सद्यो᳘ जज्ञानो वि हीमिद्धो अ᳘ख्यदि᳘ति सद्यो वा᳘ एष᳘ जज्ञान᳘ इदं स᳘र्वं वि᳘ख्यापयत्या रो᳘दसी भानु᳘ना भात्यन्तरि᳘तीमे वै द्या᳘वापृथिवी रो᳘दसी ते᳘ एष᳘ भानुना᳘भाति परोबाहु प्र᳘गृह्णाति परोबाहु हि᳘ प᳘र्जन्यः॥  
अ᳘थैनमुपा᳘वहरति॥  
एत᳘द्वै यो᳘ ऽस्मिं᳘लोके र᳘सो य᳘दुपजी᳘वनं ते᳘नैत᳘त्सहो᳘र्ध्व᳘ इमां᳘लोका᳘न्रोहत्यग्निर्वा᳘ अस्मिं᳘लोके र᳘सो ऽग्नि᳘रुपजी᳘वनं तद्यत्ता᳘वदेव स्यान्न᳘ हास्मिं᳘लोके र᳘सो नोपजी᳘वनं स्याद᳘थ य᳘त्प्रत्यवरो᳘हत्यस्मि᳘न्नेवै᳘त᳘ल्लोके र᳘समुपजी᳘वनं दधाति॥  
य᳘द्वेव᳘ प्रत्यवरो᳘हति॥  
एतद्वा᳘ एत᳘दिमां᳘लोका᳘नित᳘ ऊर्ध्वो᳘ रोहति स स प᳘राङिव रो᳘ह इय᳘मु वै᳘ प्रतिष्ठा तद्यत्ता᳘वदेव स्यात्प्र᳘ हास्मा᳘ल्लोकाद्य᳘जमानश्च्यवेता᳘थ य᳘त्प्रत्यवरो᳘हतीमा᳘मेवै᳘त᳘त्प्रतिष्ठा᳘मभिप्रत्यै᳘त्यस्या᳘मेवै᳘त᳘त्प्रतिष्ठा᳘याम् प्र᳘तितिष्ठति॥  
य᳘देव᳘म् प्रत्यवरो᳘हति॥  
एतद्वा᳘ एत᳘दिमांलोका᳘नित᳘ ऊर्ध्वो᳘ जयति स स प᳘राङिव जयो यो वै प᳘राङेव ज᳘यत्यन्ये वै त᳘स्य जित᳘मन्व᳘वस्यन्त्य᳘थ य᳘ उभय᳘था ज᳘यति त᳘स्य त᳘त्र कामचरण᳘म् भवति तद्य᳘त्प्रत्यवरो᳘हतीमा᳘नेवै᳘त᳘ल्लोका᳘नित᳘श्चोर्ध्वा᳘नमु᳘तश्चार्वा᳘चो जयति॥  
अ᳘ग्ने ऽभ्यावर्तिन्॥  
अभि᳘ मा नि᳘वर्तस्वा᳘ग्ने अङ्गिरः पु᳘नरूर्जा᳘ सह᳘ रय्ये᳘त्येते᳘न मा स᳘र्वेणाभिनि᳘वर्तस्वे᳘त्येत᳘च्चतुष्कृ᳘त्वः प्रत्य᳘वरोहति चतुर्हि कृ᳘त्व ऊर्ध्वो रो᳘हति तद्या᳘वत्कृ᳘त्व ऊर्ध्वो रो᳘हति ता᳘वत्कृ᳘त्वः प्रत्य᳘वरोहति त᳘मुपावहृ᳘त्योपरिनाभि᳘ धारयति त᳘स्योक्तो ब᳘न्धुः॥  
अ᳘थैनमभि᳘मन्त्रयते॥  
आ᳘युर्वा᳘ अग्निरा᳘युरेवै᳘त᳘दात्म᳘न्धत्त आ᳘ त्वाहार्षमित्या ह्ये᳘नं ह᳘रन्त्यन्त᳘रभूरित्या᳘युरेवै᳘त᳘दात्म᳘न्धत्ते ध्रुव᳘स्तिष्ठा᳘विचाचलिरित्या᳘युरेवै᳘त᳘द्ध्रुव᳘मन्त᳘रात्म᳘न्धत्ते वि᳘शस्त्वा स᳘र्वा वाञ्छन्त्वित्य᳘न्नं वै विशो᳘ ऽन्नं त्वा स᳘र्वं वाञ्चत्वि᳘त्येतन्मा त्व᳘द्राष्ट्रम᳘धिभ्रशदि᳘ति श्रीर्वै᳘ राष्ट्रम् मा त्वछ्रीर᳘धिभ्रशदि᳘त्येत᳘त्॥  
अ᳘थ शिक्यपाशं᳘ च रुक्भपाशं चो᳘न्मुञ्चते॥  
वारुणो वै पा᳘शो वरुणपाशा᳘देव तत्प्र᳘मुच्यते वारुण्य᳘ ऽर्चा स्वे᳘नैव त᳘दात्म᳘ना स्व᳘या देव᳘तया वरुणपाशात्प्र᳘मुच्यत उ᳘दुत्तमं᳘ वरुण पा᳘शमस्मद᳘वाधमं वि᳘ मध्यमं᳘ श्रथाये᳘ति य᳘थैव य᳘जुस्त᳘था बन्धुर᳘था वय᳘मादित्य व्रते तवा᳘नागसो अ᳘दितये स्यामे᳘तीयं वा अ᳘दितिरनाग᳘सस्तु᳘भ्यं चास्यै᳘ स्यामे᳘त्येत᳘त्॥  
अ᳘थैनमि᳘ति प्र᳘गृह्णाति॥  
एतद्वा᳘ एनमदो वि᳘कृत्येत᳘ ऊर्ध्वम् प्रा᳘ञ्चम् प्र᳘गृह्णाति तं त᳘त इ᳘ति प्र᳘गृह्णाति तद्यत्ता᳘वदेवा᳘भविष्यद᳘त्र हैवै᳘ष व्य᳘रंस्यता᳘थ य᳘देनमि᳘ति प्रगृह्णा᳘ति त᳘स्मादेष᳘ इ᳘तीत्वाथे᳘ति पु᳘नरै᳘ति॥  
अ᳘ग्रे बृह᳘न्नुष᳘सामूर्ध्वो᳘ अस्थादि᳘ति॥  
अ᳘ग्रे ह्ये᳘ष᳘ बृह᳘न्नुष᳘सामूर्ध्वस्ति᳘ष्ठति निर्जगन्वान्त᳘मसो ज्यो᳘तिषा᳘गादि᳘ति निर्जगन्वान्वा᳘ एष रा᳘त्र्यै तमसो᳘ ऽह्ना ज्यो᳘तिषै᳘त्यग्नि᳘र्भानु᳘ना रु᳘शता स्व᳘ङ्ग इ᳘त्यग्निर्वा᳘ एष᳘ भानु᳘ना रु᳘शता स्व᳘ङ्ग आ᳘ जातो वि᳘श्वा स᳘द्नान्यप्रा इ᳘तीमे वै᳘ लोका वि᳘श्वा स᳘द्नानि ता᳘नेष᳘ जात आ᳘पूरयति परोबाहु प्र᳘गृह्णाति परोबाहु ह्ये᳘ष᳘ इतो᳘ ऽथैनमुपा᳘वहरतीमा᳘मेवै᳘त᳘त्प्रतिष्ठा᳘म्मभिप्रत्यै᳘त्यस्या᳘मेवै᳘त᳘त्प्रतिष्ठा᳘याम् प्र᳘तितिष्ठति ज᳘गत्या ज᳘गति हेमां᳘लोका᳘नमु᳘तो ऽर्वा᳘चो व्य᳘श्नुते॥  
हंसः᳘ शुचिषदि᳘ति॥  
असौ वा᳘ आदित्यो᳘ हंसः᳘ शुचिषद्व᳘सुरन्तरिक्षसदि᳘ति वायुर्वै व᳘सुरन्तरिक्षसद्धो᳘ता वेदिषदि᳘त्यग्निर्वै हो᳘ता वेदिषद᳘तिथिरि᳘ति स᳘र्वेषां वा᳘ एष᳘ भूता᳘नाम᳘तिथिर्दुरोणसदि᳘ति विषमसदि᳘त्येत᳘न्नृषदि᳘ति प्राणो वै नृष᳘न्मनुष्या᳘ न᳘रस्तद्यो᳘ ऽय᳘म् मनुष्ये᳘षु प्राणो᳘ ऽग्निस्त᳘मेत᳘दाह वरसदि᳘ति स᳘र्वेषु ह्ये᳘ष व᳘रेषु सन्न᳘ ऋतसदि᳘ति सत्यसदि᳘त्येत᳘द्व्योमसदि᳘ति स᳘र्वेषु ह्ये᳘ष व्यो᳘मसु सन्नो᳘ ऽब्जा᳘ गोजा इ᳘त्यब्जा᳘श्च ह्ये᳘ष᳘ गोजा᳘श्च ऽर्तजा इ᳘ति सत्यजा इ᳘त्येत᳘दद्रिजा इ᳘त्यद्रिजा ह्ये᳘ष᳘ ऋतमि᳘ति सत्यमि᳘त्येत᳘द्बृहदि᳘ति नि᳘दधाति बृहद्ध्ये᳘ष तद्य᳘देष त᳘देनमेत᳘त्कृत्वा नि᳘दधाति॥  
द्वा᳘भ्यामक्ष᳘राभ्याम्॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘क्त्यस्य मा᳘त्रा ता᳘वतैवै᳘नमेतन्नि᳘दधाति॥  
अ᳘थैनमु᳘पतिष्ठते॥  
एतद्वा᳘ एनमेत᳘ल्लघूय᳘तीव य᳘देनेन सहे᳘ति चे᳘ति चेमां᳘लोकान्क्र᳘मते त᳘स्मा ए᳘वैतन्नि᳘ह्नुते᳘ ऽहिंसायै॥  
य᳘द्वेवो᳘पति᳘ष्ठते॥  
एतद्वै᳘ देवा᳘ अबिभयुर्यद्वै᳘ नो ऽय᳘मिमां᳘लोका᳘नन्तिकान्न᳘ हिंस्यादि᳘ति त᳘देभ्य᳘ एवै᳘नमेत᳘ल्लोके᳘भ्यो ऽशमयंस्त᳘थैवै᳘नमय᳘मेत᳘देभ्यो᳘ लोके᳘भ्यः शमयति॥  
सी᳘द त्व᳘म् मातुः᳘॥  
अस्या᳘ उप᳘स्थे ऽन्त᳘रग्ने रुचा त्वं᳘ शिवो᳘ भूत्वा म᳘ह्यमग्ने अ᳘थो सीद शिवस्त्वमि᳘ति शिवः᳘-शिव इ᳘ति शम᳘यत्येवै᳘नमेतद᳘हिंसायै त᳘थो हैष᳘ इमां᳘लोका᳘ञ्छान्तोन᳘ हिनस्ति॥  
त्रिभिरु᳘पतिष्ठते॥  
त्र᳘य इमे᳘ लोका अ᳘थो त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवा᳘स्मा एतन्नि᳘ह्नुते᳘ ऽथो ता᳘वतैवै᳘नमेत᳘देभ्यो᳘ लोके᳘भ्यः शमयति॥  
अ᳘थ वात्सप्रेणो᳘पतिष्ठते॥  
एतद्वै᳘ प्रजा᳘पतिर्विष्णुक्रमैः᳘ प्रजाः᳘ सृष्ट्वा ता᳘भ्यो वात्सप्रे᳘णायुष्य᳘मकरोत्त᳘थैवै᳘तद्य᳘जमानो विष्णुक्रमैः᳘ प्रजाः᳘ सृष्ट्वा ता᳘भ्यो वात्सप्रे᳘णायुष्यं᳘ करोति॥  
स᳘ हैष᳘ दाक्षायणहस्तः᳘॥  
य᳘द्वात्सप्रं त᳘स्माद्यं᳘ जातं᳘ काम᳘येत स᳘र्वमा᳘युरियादि᳘ति वात्सप्रे᳘णैनमभि᳘मृशेत्त᳘दस्मै जाता᳘यायुष्यं᳘ करोति त᳘थो ह स स᳘र्वमा᳘युरेत्य᳘थ यं᳘ काम᳘येत वीर्य᳘वान्त्स्यादि᳘ति विकृ᳘त्यैनम् पुर᳘स्तादभि᳘मन्त्रयेत त᳘थो ह स᳘ वीर्य᳘वान्भवति॥  
दिवस्प᳘रि प्रथमं᳘ जज्ञे अग्निरि᳘ति॥  
प्राणो वै᳘ दिवः᳘ प्राणा᳘दु वा᳘ एष᳘ प्रथम᳘मजायतास्म᳘द्द्विती᳘यम् प᳘रि जात᳘वेदा इ᳘ति य᳘देनमदो᳘ द्वितीय᳘म् पु᳘रुषविधो᳘ ऽजनयत्तृती᳘यमप्स्वि᳘ति य᳘देनमद᳘स्तृती᳘यमद्भ्यो᳘ ऽजनयन्नृम᳘ण अ᳘जस्रमि᳘ति प्रजा᳘पतिर्वै᳘ नृम᳘णा अग्निर᳘जस्र इ᳘न्धान एनं जरते स्वाधीरि᳘ति यो वा एनमिन्द्धे स᳘ एनं जनयते स्वाधीः᳘॥  
विद्ना᳘ ते अग्ने त्रेधा᳘ त्रयाणी᳘ति॥  
अग्नि᳘र्वायु᳘रादित्य᳘ एता᳘नि हास्य ता᳘नि त्रेधा᳘ त्रया᳘णि विद्ना᳘ ते धा᳘म वि᳘भृता पुरुत्रे᳘ति य᳘दिद᳘म् बहुधा᳘ विह्रिय᳘ते विद्ना᳘ ते ना᳘म परमं गु᳘हा यदि᳘ति य᳘विष्ठ इ᳘ति वा᳘ अस्य तन्ना᳘म परमं गु᳘हा विद्ना तमु᳘त्सं य᳘त आजगन्थेत्या᳘पो वा उ᳘त्सो ऽद्भ्यो वा᳘ एष᳘ प्रथममा᳘जगाम समुद्रे᳘ त्वा नुम᳘णा अप्स्व᳘न्तरि᳘ति प्रजा᳘पतिर्वै᳘ नृम᳘णा अप्सु᳘ त्वा प्रजा᳘पतिरि᳘त्येत᳘न्नृच᳘क्षा ईधे दिवो᳘ अग्न ऊ᳘धन्नि᳘ति प्रजा᳘पतिर्वै᳘ नृच᳘क्षा आ᳘पो दिव ऊ᳘धस्तृती᳘ये त्वा र᳘जसि तस्थिवां᳘समि᳘ति द्यौर्वै᳘ तृती᳘यं र᳘जो ऽपामुप᳘स्थे महिषा᳘ अवर्धन्नि᳘ति प्राणा वै᳘ महिषा᳘ दिवि᳘ त्वा प्राणा᳘ अवर्धन्नि᳘त्येत᳘त्॥  
ता᳘ एता ए᳘कव्याख्यानाः॥  
एत᳘मेवा᳘भि ता᳘ आग्नेय्य᳘स्त्रिष्टु᳘भस्ता य᳘दाग्नेय्य᳘स्ते᳘नाग्निर᳘थ य᳘त्त्रिष्टु᳘भो यदे᳘कादश तेने᳘न्द्र ऐन्द्राग्नो ऽग्निर्या᳘वत्यस्य मा᳘त्रा ता᳘वतैवै᳘नमेतदु᳘पतिष्ठत इन्द्राग्नी वै स᳘र्वे देवाः᳘ सर्वदेव᳘त्यो ऽग्निर्या᳘वत्य॥  
य᳘द्वेव᳘ विष्णुक्रमवात्सप्रे भ᳘वतः॥  
विष्णुक्रमैर्वै᳘ प्रजास्य मा᳘त्रा ता᳘वतैवै᳘नमेतदु᳘पतिष्टते᳘पतिरिमं᳘ लोकम᳘सृजत वात्सप्रे᳘णाग्निं᳘ विष्णुक्रमैर्वै᳘ प्रजा᳘पतिरन्त᳘रिक्षम᳘सृजत वात्सप्रे᳘ण वायं विष्णुक्रमैर्वै᳘ प्रजा᳘पतिर्दि᳘वम᳘सृजत वात्सप्रे᳘णादित्यं᳘ विष्णुक्रमैर्वै᳘ प्रजा᳘पतिर्दिशो᳘ ऽसृजत वात्सप्रे᳘ण चन्द्र᳘मसं विष्णुक्रमैर्वै᳘ प्रजा᳘पतिर्भूतम᳘सृजत वात्सप्रे᳘ण भविष्य᳘द्विष्णुक्रमैर्वै᳘ प्रजा᳘पतिर्वित्तम᳘सृजत वात्सप्रे᳘णाशां᳘ विष्णुक्रमैर्वै᳘ प्रजा᳘पतिर᳘हर᳘सृजत वात्सप्रे᳘ण रा᳘त्रिं विष्णुक्रमैर्वै᳘ प्रजा᳘पतिः पूर्वपक्षानसृ᳘जत वात्सप्रे᳘णापरपक्षा᳘न्विष्णुक्रमैर्वै᳘ प्रजा᳘पतिरर्धमासान᳘सृजत वात्सप्रेण मा᳘सान्विष्णुक्रमैर्वै᳘ प्रजा᳘पतिरृतून᳘सृजत वात्सप्रे᳘ण संवत्सरं तद्य᳘द्विष्णुक्रमवात्सप्रे भ᳘वत एत᳘देव ते᳘न स᳘र्वं सृजते॥  
य᳘द्वेव᳘ विष्णुक्रमवात्सप्रे भ᳘वतः॥  
विष्णुक्रमैर्वै᳘ प्रजा᳘पतिः स्वर्गं᳘ लोक᳘मभिप्रा᳘यात्स᳘ एत᳘दवसा᳘नमपश्यद्वात्सप्रं तेना᳘वास्यद᳘प्रदाहाय यद्धि᳘ युक्तं न᳘ विमुच्य᳘ते प्र त᳘द्दह्यते त᳘थैवै᳘तद्य᳘जमानो विष्णुक्रमै᳘रेव᳘ स्वर्गं᳘ लोक᳘मभिप्रया᳘ति वात्सप्रेणा᳘वस्यति॥  
स वै᳘ विष्णुक्रमा᳘न्क्रान्त्वा᳘॥  
अ᳘थ तदा᳘नीमेव᳘ वात्सप्रेणो᳘पतिष्ठते य᳘था प्रयाया᳘थ त᳘दानीमे᳘व विमुञ्चे᳘त्तादृक्त᳘द्देवा᳘नां वै᳘ विधाम᳘नु मनुष्या᳘स्त᳘स्मादु हेद᳘मुत᳘ मानुषो ग्रा᳘मः प्रयाया᳘थ तदा᳘नीमेवा᳘वस्यति॥  
तद्वा᳘ अहोरात्रे᳘ एव᳘ विष्णुक्रमा भ᳘वन्ति॥  
अहोरात्रे᳘ वात्सप्र᳘महोरात्रे᳘ एव तद्या᳘त्यहोरात्रे᳘ क्षेम्यो᳘ भवति त᳘स्मादु हेद᳘मुत᳘ मानुषो ग्रा᳘मो ऽहोरात्रे᳘ यात्वा᳘होरात्रे᳘ क्षेम्यो᳘ भवति॥  
स वा᳘ अर्ध᳘मेव᳘ संवत्सर᳘स्य विष्णुक्रमान्क्र᳘मते॥  
अर्धं᳘ वात्सप्रेणो᳘पतिष्ठते म᳘ध्ये ह संवत्सर᳘स्य स्वर्गो᳘ लोकः स यत्क᳘नीयो ऽर्धात्क्र᳘मेत न᳘ हैतं᳘ स्वर्गं᳘ लोक᳘मभिप्रा᳘प्नुयादथ यद्भू᳘यो ऽर्धात्प᳘राङ् हैतं᳘ स्वर्गं᳘ लोक᳘मतिप्र᳘णश्येद᳘थ य᳘दर्धं क्र᳘मते ऽर्ध᳘मुपति᳘ष्ठते त᳘त्सम्प्रति᳘ स्वर्गं᳘ लोक᳘माप्त्वा वि᳘मुञ्चते॥  
ता᳘भ्यां वै᳘ विपर्या᳘समेति॥  
य᳘था महा᳘न्तम᳘ध्वानं विमो᳘कं समश्नुवीत᳘ तादृक्तत्स वै᳘ पुर᳘स्ताच्चोप᳘रिष्टाच्चोभे᳘ विष्णुक्रमवात्सप्रे स᳘मस्यत्य᳘हर्वै᳘ विष्णुक्रमा रा᳘त्रिर्वात्सप्र᳘मेमेतद्वा᳘ इदं स᳘र्वम् प्रजा᳘पतिः प्रजनयिष्यं᳘श्च प्रजनयित्वा᳘ चाहोरात्रा᳘भ्यामुभय᳘तः प᳘रिगृह्णाति॥  
त᳘दाहुः॥  
यद᳘हर्विष्णुक्रमा रा᳘त्रिर्वात्सप्रम᳘थोभे᳘ एवा᳘हन्भ᳘वतो न रा᳘त्र्यां कथ᳘मस्या᳘पि रा᳘त्र्यां कृते᳘ भवत इ᳘त्येतद्वा᳘ एने अदो दी᳘क्षमाणः पुर᳘स्तादपराह्ण᳘ उभे स᳘मस्यति रा᳘त्रिर्हैतद्य᳘दपराह्णो᳘ ऽथैने एत᳘त्सन्निवष्स्य᳘न्नुप᳘रिष्टात्पूर्वाह्ण᳘ उभे स᳘मस्यत्य᳘हर्हैतद्य᳘त्पूर्वाह्ण᳘ एव᳘मु हास्योभे᳘ एवा᳘हन्कृते भ᳘वत उभे रा᳘त्र्याम्॥  
स यद᳘हः सन्निवप्स्यन्त्स्या᳘त् तद᳘हः प्रातरु᳘दित आदित्ये भ᳘स्मैव᳘ प्रथममु᳘द्वपति भ᳘स्मोदु᳘प्य वा᳘चं वि᳘सृजते वा᳘चं विसृ᳘ज्य समि᳘धमा᳘दधाति समि᳘धमाधा᳘य भस्मापो᳘ ऽभ्य᳘वहरति य᳘थैव त᳘स्याभ्यवह᳘रणं त᳘थापादा᳘य भ᳘स्मनः प्रत्ये᳘त्योखा᳘यामोप्यो᳘पतिष्ठते᳘ ऽथ प्रा᳘यश्चित्ती करोति॥  
स य᳘दि विष्णुक्रमी᳘यम᳘हः स्या᳘त्॥  
विष्णुक्रमा᳘न्क्रान्त्वा᳘ वात्सप्रेणो᳘पतिष्ठेता᳘थ य᳘दि वात्सप्री᳘यं वात्सप्रे᳘णोपस्था᳘य विष्णुक्रमा᳘न्क्रान्त्वा᳘ वात्सप्र᳘मन्ततः᳘ कुर्यान्न᳘ विष्णुक्रमा᳘नन्ततः᳘ कुर्याद्य᳘था प्रया᳘य न᳘ विमुञ्चे᳘त्तादृक्तद᳘थ य᳘द्वात्सप्र᳘मन्ततः᳘ करो᳘ति प्रतिष्ठा वै᳘ वात्सप्रं य᳘था प्रतिष्ठाप᳘येदवसाय᳘येत्तादृक्तत्त᳘स्मादु वात्सप्रे᳘मेवा᳘न्ततः᳘ कुर्यात्॥  
