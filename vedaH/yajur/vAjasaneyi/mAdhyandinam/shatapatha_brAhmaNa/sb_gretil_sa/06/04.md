
अ᳘थैनम᳘तः ख᳘नत्येव᳘॥  
एतद्वा᳘ एनं देवा᳘ अनुवि᳘द्याखनस्त᳘थैवै᳘नमय᳘मेत᳘दनुवि᳘द्य खनति देव᳘स्य त्वा सवितुः᳘ प्रसवे᳘ ऽश्वि᳘नोर्बाहु᳘भ्याम् पूष्णो ह᳘स्ताभ्याम् पृथिव्याः᳘ सधस्थादग्नि᳘म् पुरीष्य᳘मङ्गिरस्व᳘त्खनामी᳘ति सवितृ᳘प्रसूत एवै᳘नमेत᳘देता᳘भिर्देव᳘ताभिः पृथिव्या᳘ उप᳘स्थादग्नि᳘म् पशव्य᳘मग्निव᳘त्खनति॥  
ज्यो᳘तिष्मन्तं त्वाग्ने सुप्र᳘तीकमि᳘ति॥  
ज्यो᳘तिष्मान्वा᳘ अय᳘मग्निः᳘ सुप्र᳘तीको᳘ ऽजस्रेण भानु᳘ना दी᳘द्यतमित्य᳘जस्रेणार्चि᳘षा दी᳘प्यमानमि᳘त्येत᳘छिव᳘म् प्रजाभ्यो᳘ ऽहिंसन्तम् पृथिव्याः᳘ सध᳘स्थादग्नि᳘म् पुरीष्य᳘मङ्गिरस्व᳘त्खनाम इ᳘ति शिव᳘म् प्रजाभ्यो᳘ ऽहिंसन्त पृथिव्या᳘ उप᳘स्थादग्नि᳘म् पशव्य᳘मग्निव᳘त्खनाम इ᳘त्येत᳘त्॥  
द्वा᳘भ्यां खनति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘त्खनत्य᳘थो द्वयं ह्ये᳘वै᳘त᳘द्रूपम् मृच्चा᳘पश्च॥  
स वै᳘ खनामि खनाम इ᳘ति खनति॥  
खनामी᳘ति वा᳘ एत᳘ प्रजा᳘पतिर᳘खनत्खनाम इ᳘ति देवास्त᳘स्मात्खनामि खनाम इति॥  
स वा अ᳘भ्र्या ख᳘नन्॥  
वाचा᳘ खनामि खनाम इ᳘त्याह वाग्वा अ᳘भ्रिरारम्भा᳘यैवे᳘यं᳘ वैणवी᳘ क्रियते वाचा वा᳘ एतम᳘भ्र्या देवा᳘ अखनंस्त᳘थैवै᳘नमय᳘मेत᳘द्वाचै᳘वा᳘भ्र्या खनति॥  
अ᳘थैनं कृष्णाजिने स᳘म्भरति॥  
यज्ञा वै᳘ कृष्णाजिनं᳘ यज्ञ᳘एवै᳘नमेतत्स᳘म्भरति लोमतश्छ᳘न्दांसि वै लो᳘मानि छ᳘न्दःस्वेवै᳘नमेतत्स᳘म्भरति त᳘त्तूष्णीमु᳘पस्तृणाति यज्ञो वै᳘ कृष्णाजिन᳘म् प्रजा᳘पतिर्वै᳘ यज्ञो᳘ ऽनिरुक्तो वै᳘ प्रजा᳘पतिरुत्तरतस्त᳘स्योप᳘रि ब᳘न्धुः प्राची᳘नग्रीवे तद्धि᳘ देवत्रा᳘॥  
अ᳘थैन पुष्करपर्णे स᳘म्भरति॥  
यो᳘निर्वै᳘ पुष्करपर्णं यो᳘नौ तद्रे᳘तः सिञ्चति यद्वै यो᳘नौ रे᳘तः सिच्य᳘ते त᳘त्प्रजनिष्णु᳘ भवति तन्म᳘न्त्रेणो᳘पस्तृणाति वाग्वै म᳘न्त्रो वा᳘क्पुष्करपर्ण᳘म्॥  
अपा᳘म् पृष्ठ᳘मसि यो᳘निरग्नेरि᳘ति॥  
अपां ह्ये᳘त᳘त्पृष्ठं यो᳘निर्ह्ये᳘त᳘दग्नेः᳘ समुद्र᳘मभि᳘तः पि᳘न्वमानमि᳘ति समुद्रो ह्ये᳘त᳘दभि᳘तः पि᳘न्वते व᳘र्धमानो महां आ᳘ च पु᳘ष्कर इ᳘ति व᳘र्धमानो महीयस्व पु᳘ष्कर इ᳘त्येत᳘द्दिवो मा᳘त्रया वरिम्णा᳘ पथस्वे᳘त्यनुवि᳘मार्ष्ट्यसौ वा᳘ आदित्य᳘ एषो᳘ ऽग्निर्नो᳘ हैत᳘मन्यो᳘ दिवो᳘ वरिमा य᳘न्तुमर्हति द्यौ᳘र्भूत्व᳘नं यछे᳘त्येवै᳘त᳘दाह॥  
तदु᳘त्तरं कृष्णाजिनादु᳘पस्तृणाति॥  
यज्ञो वै᳘ कृष्णाजिन᳘मियं वै᳘ कृष्णाजिन᳘मिय᳘मु वै᳘ यज्ञो᳘ ऽस्यां हि᳘ यज्ञ᳘स्ताय᳘ते द्यौ᳘ष्पुष्करपर्णमा᳘पो वै द्यौरा᳘पः पुष्करपर्णमु᳘त्तरो वा असा᳘वस्यै॥  
अ᳘थैने अभि᳘मृशति॥  
सञ्ज्ञा᳘मेवा᳘भ्यामेत᳘त्करोति श᳘र्म च स्थो व᳘र्म च स्थ इ᳘ति श᳘र्म च ह्य᳘स्यैते व᳘र्म चा᳘छिद्रे बहुले᳘ उभे इत्य᳘छिद्रे ह्ये᳘ते᳘ बहुले᳘ उभे व्य᳘चस्वती सं᳘वसाथामि᳘त्यवकाश᳘वती संवसाथामि᳘त्येत᳘द्भृत᳘मग्नि᳘म् पुरीष्य᳘मि᳘ति बिभृत᳘मग्नि᳘म् पशव्य᳘मि᳘त्येत᳘त्॥  
सं᳘वसाथां स्वर्वि᳘दा॥  
समी᳘ची उ᳘रसा त्मने᳘ति सं᳘वसाथामेनं स्वर्वि᳘दा समी᳘ची उ᳘रसा चात्म᳘ना चे᳘त्येत᳘दग्नि᳘मन्त᳘र्भरिष्य᳘न्ती ज्यो᳘तिष्मन्तम᳘जस्रमिदि᳘त्यसौ वा᳘ आदित्य᳘ एषो᳘ ऽग्निः स᳘ एष ज्यो᳘तिष्मान᳘जस्रस्त᳘मेते᳘ अन्तरा᳘ बिभृतस्त᳘स्मादाह ज्यो᳘तिष्मन्तम᳘जस्रमिदि᳘ति॥  
द्वा᳘भ्यामभि᳘मृशति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मात्रा ता᳘वतैवा᳘भ्यामेत᳘त्सञ्ज्ञां᳘ करोत्य᳘थो द्वयं ह्ये᳘वै᳘त᳘द्रूपं᳘ कृष्णाजिनं᳘ च पुष्करपर्ण᳘ च॥  
अ᳘थ मृत्पिण्ड᳘मभि᳘मृशति॥  
पुरीष्यो᳘ ऽसी᳘ति पशव्यो᳘ ऽसी᳘त्येत᳘द्विश्व᳘भरा इ᳘त्येष ही᳘दं स᳘र्वम् बिभर्त्य᳘थर्वा त्वा प्रथमो नि᳘रमन्थदग्न इ᳘ति प्राणो वा अ᳘थर्वा प्राणो वा᳘ एतम᳘ग्रे नि᳘रमन्थत्तद्यो᳘ ऽसाव᳘ग्रे ऽग्निर᳘सृज्यत सो᳘ ऽसी᳘ति त᳘दाह त᳘मेवैनमेत᳘त्करोति॥  
अ᳘थैनम् प᳘रिगृह्णाति॥  
अ᳘भ्र्या च दक्षिणतो ह᳘स्तेन च ह᳘स्तेनैवो᳘त्तरतस्त्वा᳘मग्ने पु᳘ष्करादध्य᳘थर्वा नि᳘रमन्थतेत्या᳘पो वै पु᳘ष्करम् प्राणो᳘ ऽथर्वा प्राणो वा᳘ एतम᳘ग्रे ऽद्भ्यो नि᳘रमन्थन्मूर्ध्नो वि᳘श्वस्य वाघ᳘त इ᳘त्यस्य स᳘र्वस्य मूर्ध्न इ᳘त्येतत्॥  
त᳘मु त्वा दध्यङ्ङृ᳘षिः॥  
पुत्र᳘ ईधे अ᳘थर्वण इ᳘ति वाग्वै᳘ दध्य᳘ङ्ङाथर्वणः स᳘ एनं त᳘त ऐन्द्ध वृत्रह᳘णम् पुरन्दरमि᳘ति पाप्मा वै᳘ वृत्रः᳘ पाप्मह᳘नम् पुरन्दरमि᳘त्येत᳘त्॥  
त᳘मु त्वा पाथ्यो वृ᳘षा॥  
स᳘मीधे दस्युह᳘न्तममि᳘ति म᳘नो वै᳘ पाथ्यो वृ᳘षा स᳘ एनं त᳘त ऐन्द्ध धनञ्जयं र᳘णे-रण इ᳘ति य᳘थैव य᳘जुस्त᳘था ब᳘न्धुः॥  
गायत्री᳘भिः॥  
प्राणो गायत्री᳘ प्राण᳘मेवा᳘स्मिन्नेत᳘द्दधाति न्नेत᳘द्दधाति ता᳘सां न᳘व पदा᳘नि न᳘व वै᳘ प्राणाः᳘ सप्त᳘तिसृ᳘भिस्त्र᳘यो वै᳘ प्राणाः᳘ प्राण᳘ उदानो᳘ व्यानस्ता᳘नेवा᳘स्मि शीर्षन्न᳘वाञ्चो द्वौ ता᳘नेवा᳘स्मिन्नेत᳘द्दधाति॥  
अ᳘थैते᳘ त्रिष्टु᳘भा उ᳘त्तरे भवतः॥  
आत्मा वै त्रिष्टु᳘बात्मा᳘नमेवास्यैता᳘भ्यां सं᳘स्करोति सी᳘द होत स्व᳘ उ लोके᳘ चिकित्वानि᳘त्यग्निर्वै हो᳘ता त᳘स्यैष स्वो᳘ लोको य᳘त्कृष्णाजिनं᳘ चिकित्वानि᳘ति विद्वानि᳘त्येत᳘त्साद᳘या यज्ञं᳘ सुकृत᳘स्य यो᳘नावि᳘ति कृष्णाजिनं वै᳘ कुकृत᳘स्य यो᳘निर्देवावी᳘र्देवा᳘न्हवि᳘षा यजासी᳘ति देवः स᳘न्देवान᳘वन्हवि᳘षा यजासी᳘त्येतद᳘ग्ने बृहद्य᳘जमाने व᳘यो धा इ᳘ति य᳘जमानायाशि᳘षमा᳘शास्ते॥  
नि हो᳘ता होतृष᳘दने वि᳘दान इ᳘ति॥  
अग्निर्वै हो᳘ता कृष्णाजिनं᳘ होतृष᳘दनं विदान इ᳘ति विद्वानि᳘त्येत᳘त्त्वेषो᳘ दीदिवां᳘ असदत्सुद᳘क्ष इ᳘ति त्वेषो दी᳘प्यमानो ऽसदत्सु᳘दक्ष इ᳘त्येतद᳘दब्धव्रतप्रमतिर्व᳘सिष्ठ इत्य᳘दब्धव्रतप्रमतिर्ह्ये᳘ष व᳘सिष्ठः सहस्रम्भरः शु᳘चिज्थ्वो अग्निरि᳘ति सर्वं वै᳘ सह᳘स्रं सर्वम्भरः शु᳘चिजिह्वो ऽग्निरि᳘त्येतद्द्वा᳘भ्यामाग्नेयी᳘भ्यां त्रिष्टु᳘ब्भ्यां त᳘स्योक्तो ब᳘न्धुः॥  
अ᳘थैषा᳘ बृह᳘त्युत्तमा᳘ भवति॥  
बृहतीं वा᳘ एष सं᳘चितो ऽभिस᳘म्पद्यते यादृग्वै यो᳘नौ रे᳘तः सिच्य᳘ते तादृ᳘ग्जायते तद्य᳘देताम᳘त्र बृहतीं᳘ करो᳘ति त᳘स्मादेष सं᳘चितो बृहती᳘मभिस᳘म्पद्यते॥  
सं᳘सीदस्व महां᳘ असी᳘ति॥  
इद᳘मेवै᳘तद्रे᳘तः सिक्तं सं᳘सादयति त᳘स्माद्यो᳘नौ रे᳘तः सिक्तं सं᳘सीदति शो᳘चस्व देववी᳘तम इ᳘ति दी᳘प्यस्व देववी᳘तम इ᳘त्येतद्वि᳘ धूम᳘मग्ने अरुष᳘म् मियेध्य सृज प्रशस्त दर्शतमि᳘ति यदा वा᳘ एष᳘ समिध्यते᳘ ऽथैष᳘ धूम᳘मरुषं वि᳘सृजते दर्शतमि᳘ति ददृश᳘ इव ह्ये᳘षः᳘॥  
ताः षट् स᳘म्पद्यन्ते॥  
ष᳘दृत᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मात्रा ता᳘वत्त᳘द्भवति य᳘द्वेव᳘ संवत्सर᳘मभिसम्प᳘द्यते त᳘द्बृहती᳘मभिस᳘म्पद्यते बृहती हि᳘ संवत्सरो द्वा᳘दश पौर्णमास्यो द्वा᳘दशा᳘ष्टका द्वा᳘दशामावास्यास्तत्ष᳘ट्त्रिंशत्ष᳘ट्त्रिंशदक्षरा बृहती तं᳘ दक्षिणत उ᳘दञ्चमा᳘हरति दक्षिणतो वा उ᳘दग्यो᳘नौ रे᳘तः सिच्यत ए᳘षो अस्यैत᳘र्हि यो᳘निर᳘विच्छेदमा᳘हरति रे᳘तसो᳘ ऽविच्छेदाय॥  
अ᳘थ त᳘त्राप᳘ उपनि᳘नयति॥  
यद्वा᳘ अस्यै᳘ क्षतं यद्वि᳘लिष्टमद्भिर्वै तत्सं᳘धीयते ऽद्भि᳘रेवा᳘स्या एत᳘त्क्षतं वि᳘लिष्टं सं᳘तनोति सं᳘दधाति॥  
अपो᳘ देवीरु᳘पसृज॥  
म᳘धुमतीरयक्ष्मा᳘य प्रजा᳘भ्य इ᳘ति र᳘सो वै म᳘धु र᳘सवतीरयक्ष्मत्वा᳘य प्रजा᳘भ्य इ᳘त्येतत्ता᳘सामास्था᳘नादु᳘ज्जिहतामो᳘षधयः सुपिप्पला इ᳘त्यपां वा᳘ आस्था᳘नादु᳘ज्जिहत ओ᳘षधयः सुपिप्पलाः᳘॥  
अ᳘थैनां वायु᳘ना सं᳘दधाति॥  
यद्वा᳘ अस्यै᳘ क्षतं यद्वि᳘लिष्टं वायु᳘ना वै तत्सं᳘धीयते वायु᳘नैवा᳘स्या एत᳘त्क्षतं वि᳘लिष्टं सं᳘तनोति सं᳘दधाति॥  
सं᳘ ते वायु᳘र्मातरि᳘श्वा दधात्वि᳘ति॥  
अयं वै᳘ वायु᳘र्मातरि᳘श्वा यो᳘ ऽयम् प᳘वत उत्ताना᳘या हृ᳘दयं यद्वि᳘कस्तमि᳘त्युत्ताना᳘या ह्य᳘स्या एतद्धृ᳘दयं वि᳘कस्तं यो᳘ देवा᳘नां च᳘रसि प्राण᳘थेने᳘त्येष हि स᳘र्वेषां देवा᳘नां च᳘रति प्राण᳘थेन क᳘स्मै देव व᳘षडस्तु तु᳘भ्यमि᳘ति प्रजा᳘पतिर्वै कस्त᳘स्मा एवै᳘त᳘दिमां व᳘षट्करोति नो᳘ हैता᳘वत्यन्या᳘हुतिरस्ति य᳘थैषा᳘॥  
अ᳘थैनां दिग्भिः सं᳘दधाति॥  
यद्वा᳘ अस्यै᳘ क्षतं यद्वि᳘लिष्टं दिग्भिर्वै तत्सं᳘धीयते दिग्भि᳘रेवा᳘स्या एत᳘त्क्षतं वि᳘लिष्टं सं᳘तनोति सं᳘दधाति स᳘ इमां᳘ चेमां᳘ च दि᳘शौ सं᳘दधाति त᳘स्मादेते दि᳘शौ सं᳘हिते अ᳘थेमां᳘ चेमां᳘ च त᳘स्माद्वेवै᳘ते सं᳘हिते इत्यग्रे ऽथे᳘ति अथेत्यथे᳘ति त᳘द्दक्षिणावृत्तद्धि᳘ देवत्रा᳘न᳘यान᳘या वै᳘ भेषजं᳘ क्रियते ऽन᳘यैवै᳘नामेत᳘द्भिषज्यति॥  
अ᳘थ कृष्णाजिनं᳘ च पुष्करपर्णं᳘ च समु᳘द्गृह्णाति॥  
यो᳘निर्वै᳘ पुष्करपर्णं यो᳘न्या तद्रे᳘तः सिक्तं᳘ समु᳘द्गृह्णाति त᳘स्माद्यो᳘न्या रे᳘तः सिक्तं᳘ समु᳘द्गृह्यते सु᳘जातो ज्यो᳘तिषा सह श᳘र्म व᳘रूथमा᳘सदत्स्व᳘रि᳘ति सु᳘जातो ह्ये᳘ष ज्यो᳘तिषा सह श᳘र्म चैतद्व᳘रूथं च स्व᳘श्चासी᳘दति॥  
अ᳘थैनमु᳘पनह्यति॥  
यो᳘नौ तद्रे᳘तो युनक्ति त᳘स्माद्यो᳘नौ रेतो युक्तं न नि᳘ष्पद्यते यो᳘क्त्रेण यो᳘क्त्रेण हि यो᳘ग्यं युञ्ज᳘न्ति मौञ्जे᳘न त्रिवृ᳘ता त᳘स्योक्तो ब᳘न्धुः॥  
तत्प᳘र्यस्यति॥  
वा᳘सो अग्ने विश्व᳘रूपं सं᳘व्ययस्व विभावसवि᳘ति वरुण्या᳘ वै᳘ यज्ञे र᳘ज्जुरवरुण्य᳘मेवै᳘नदेत᳘त्कृत्वा य᳘था वा᳘सः परिधाप᳘येदेवम् प᳘रिधापयति॥  
अ᳘थैनमादायो᳘त्तिष्ठति॥  
असौ वा᳘ आदित्य᳘ एषो᳘ ऽग्नि᳘रमु त᳘दादित्यमु᳘त्थापयत्यु᳘दु तिष्ठ स्वध्वरे᳘त्यध्वरो वै᳘ यज्ञ उ᳘दु तिष्ठ सुयज्ञिये᳘त्येतद᳘वा नो देव्या᳘ धिये᳘ति या᳘ ते दै᳘वी धीस्त᳘या नो ऽवे᳘त्येत᳘द्दूशे᳘ च भासा᳘ बृहता᳘ सुशुक्व᳘निरि᳘ति द᳘र्शनाय च भासा᳘ बृहता᳘ सुशुक्व᳘निरि᳘त्येतदा᳘ग्ने याहि सुशस्ति᳘भिरि᳘ति ये वो᳘ढारस्ते᳘ सुशस्त᳘य आ᳘ग्ने याहि वो᳘ढृभिरि᳘त्येत᳘त्॥  
अ᳘थैनमित᳘ ऊर्ध्वम् प्रा᳘ञ्चम् प्र᳘गृह्णाति॥  
असौ वा᳘ आदित्य᳘ एषो᳘ ऽग्नि᳘रमुं त᳘दादित्य᳘मित᳘ ऊर्ध्वम् प्रा᳘ञ्चं दधाति त᳘स्मादसा᳘वादित्य᳘ इत᳘ ऊर्ध्वः प्रा᳘ङ् धीयत ऊर्ध्व᳘ ऊ षु᳘ ण ऊत᳘ये ति᳘ष्ठा देवो न᳘ सविते᳘ति य᳘थैव य᳘जुस्त᳘था ब᳘न्धुरूर्ध्वो वा᳘जस्य स᳘निते᳘त्यूर्ध्वो वा᳘ एष ति᳘ष्ठन्वा᳘जम᳘न्नं सनोति य᳘दञ्जिभिर्वाघ᳘द्भिर्विह्व᳘यामह इ᳘ति रश्म᳘यो वा᳘ एत᳘स्याञ्ज᳘यो वाघ᳘तस्ता᳘नेत᳘दाह परोबाहु प्र᳘गृह्णाति परोबाहु ह्ये᳘ष᳘ इतो᳘ ऽथैनमुपा᳘वहरति त᳘मुपावहृ᳘त्योपरिनाभि᳘ धारयति त᳘स्योप᳘रि ब᳘न्धुः॥  
ह᳘स्त एष भ᳘वत्य᳘थ पशू᳘नभि᳘मन्त्रयते॥  
एतद्वा᳘ एषु देवाः᳘ सम्भरिष्य᳘न्तः पुर᳘स्ताद्वीर्य᳘मदधुस्त᳘थैवै᳘ष्वय᳘मेत᳘त्सम्भरिष्य᳘न्पुर᳘स्ताद्वीर्यं᳘ दधाति॥  
सो᳘ ऽश्वमभि᳘मन्त्रयते॥  
स᳘ जातो ग᳘र्भो असि रो᳘दस्योरि᳘तीते वै द्या᳘वापृथिवी रो᳘दसी त᳘योरेष᳘ जातो गर्भो᳘ ऽग्ने चा᳘रुर्वि᳘भृत ओ᳘षधीष्वि᳘ति स᳘र्वासु ह्ये᳘ष चा᳘रुर्वि᳘भृत ओ᳘षधिषु चित्रः शि᳘शुः प᳘रि त᳘मांस्यक्तूनि᳘ति चित्रो वा᳘ एष शि᳘शुः प᳘रेण त᳘मांस्यक्तून᳘तिरोचते प्र᳘ मातृ᳘भ्यो अ᳘धि क᳘निक्रदद्गा इत्यो᳘षधयो वा᳘ एत᳘स्य मात᳘रस्ता᳘भ्य एष क᳘निक्रदत्प्रै᳘ति तद᳘श्वे वीर्यं᳘ दधाति॥  
अ᳘थ रा᳘सभम्॥  
स्थिरो᳘ भव वीड्व᳘ङ्ग आशु᳘र्भव वाज्य᳘र्वन्निति स्थिर᳘श्च भ᳘व वीड्व᳘ङ्गश्चाशु᳘श्च भव वाजी᳘ चार्वन्नि᳘त्ये᳘तत्पृथु᳘र्भव सुष᳘दस्त्व᳘मग्नेः᳘ पुरीषवा᳘हण इ᳘ति पृथु᳘र्भव सुशी᳘मस्त्व᳘मग्नेः᳘ पशव्यवा᳘हन इ᳘त्येतत्तद्रा᳘सभे वीर्यं᳘ दधाति॥  
अ᳘थाज᳘म्॥  
शिखा᳘ भव प्रजा᳘भ्यो मा᳘नुषीभ्यस्त्व᳘मङ्गिर इत्य᳘ङ्गिरा वा᳘ अग्नि᳘राग्नेयो᳘ ऽजः᳘ शम᳘यत्येवै᳘नमेतद᳘हिंसायै मा द्या᳘वापृथिवी᳘ अभि᳘शोचीर्मा᳘न्त᳘रिक्षम् मा व᳘नस्प᳘तीनि᳘त्येतत्स᳘र्वम् मा᳘ हिंसीरि᳘त्येतत्त᳘दजे᳘ वीर्यं᳘ दधाति॥  
त्रिभि᳘रभि᳘मन्त्रयते॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘ष्वेत᳘द्वीर्य᳘ दधाति॥  
अ᳘थैनमेते᳘षाम् पशूना᳘मुप᳘रिष्टात्प्र᳘गृह्णाति॥  
त᳘देनमेतैः᳘ पशु᳘भिः स᳘म्भरति नो᳘पस्पृशति व᳘ज्रो वै᳘ पश᳘वो रे᳘त इदं ने᳘दिदं रे᳘तो व᳘ज्रेण हिन᳘सानीत्य᳘थो अग्नि᳘रय᳘म् पश᳘व इमे ने᳘दय᳘मग्नि᳘रिमा᳘न्पशू᳘न्हिन᳘सदि᳘ति॥  
तम᳘श्वस्योप᳘रिष्टात्प्र᳘गृह्णाति॥  
प्रै᳘तु वाजी क᳘निक्रददि᳘ति प्रै᳘तु वाजी᳘ कनिक्रद्य᳘मान इ᳘त्येतन्ना᳘नदद्रा᳘सभः पत्वे᳘ति तद᳘श्वस्य य᳘जुषि रा᳘सभं नि᳘राह तद्रा᳘सभे शु᳘चं दधाति भ᳘रन्नग्नि᳘म् पुरीष्य᳘म् मा᳘ पाद्या᳘युषः पुरे᳘ति भ᳘रन्नग्नि᳘म् पशव्य᳘ मो᳘ अस्मात्क᳘र्मणः पुरा᳘ पादी᳘त्येतत्त᳘देनम᳘श्वेन स᳘म्भरति॥  
अ᳘थ रा᳘सभस्य॥  
वृ᳘षाग्निं वृ᳘षणम् भ᳘रन्नि᳘ति वृ᳘षा वा᳘ अग्निर्वृ᳘षा रा᳘सभः स वृ᳘षा वृ᳘षाणम् भरत्यपां ग᳘र्भं समुद्रि᳘यमि᳘त्यपां ह्ये᳘ष ग᳘र्भः समुद्रि᳘यस्त᳘देनं रा᳘सभेन स᳘म्भरति॥  
अ᳘थापा᳘दत्ते॥  
अ᳘ग्न आ᳘याहि वीत᳘य इत्य᳘वितव इ᳘त्येतत्त᳘देनम् ब्र᳘ह्मणा य᳘जुषैत᳘स्माछौ᳘द्राद्व᳘र्णादपा᳘दत्ते॥  
अथाज᳘स्य॥  
ऋतं᳘ सत्य᳘मृतं᳘ सत्यमि᳘त्ययं वा᳘ अग्नि᳘रृत᳘मसा᳘वादित्यः᳘ सत्यं य᳘दि वासा᳘वृत᳘मयं᳘ सत्य᳘मुभ᳘यम्वेत᳘दय᳘मग्निस्त᳘स्मादाह ऽर्तं᳘ सत्य᳘मृतं᳘ सत्यमि᳘ति त᳘देनमजे᳘न स᳘म्भरति॥  
त्रिभिः स᳘म्भरति॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘म्भरति त्रिभिः᳘ पुर᳘स्तादभि᳘मन्त्रयते तत्षट् त᳘स्योक्तो ब᳘न्धुः॥  
अ᳘थैता᳘न्पशूना᳘वर्तयन्ति॥  
ते᳘षामजः᳘ प्रथम एत्य᳘थ रा᳘सभो ऽथाश्वो᳘ ऽथेतो᳘ यताम᳘श्वः प्रथम᳘ एत्य᳘थ रा᳘सभो᳘ ऽथजः᳘ क्षत्रं वा अन्व᳘श्वो वै᳘श्यं च शूद्रं चा᳘नु रा᳘सभो ब्राह्मण᳘मजः᳘॥  
तद्य᳘दितो᳘ यता᳘म्॥  
अ᳘श्वः प्रथम ए᳘ति त᳘स्माक्षत्रि᳘यम् प्रथमं य᳘न्तमि᳘तरे त्र᳘यो व᳘र्णाः पश्चाद᳘नुयन्त्य᳘थ य᳘दमु᳘त आयता᳘मजः᳘ प्रथम ए᳘ति त᳘स्माद्ब्राह्मण᳘म् प्रथमं य᳘न्तमि᳘तरे त्र᳘यो व᳘र्णाः पश्चाद᳘नुयन्त्य᳘थ यन्नै᳘वे᳘तो᳘ यतां ना᳘मु᳘तो रा᳘सभः प्रथम ए᳘ति त᳘स्मान्न᳘ कदा᳘ चन᳘ ब्राह्मण᳘श्च क्षत्रि᳘या वैश्यं च शूद्रं᳘ च पश्चाद᳘न्वितस्त᳘स्मादेवं यन्त्य᳘पापवस्यसाया᳘थो ब्र᳘ह्मणा चैवै᳘त᳘त्क्षत्रे᳘ण चैतौ व᳘र्णावभि᳘तः प᳘रिगृह्णीते᳘ ऽनपगृह्णीते कुरुते॥  
अ᳘थानद्धापुरुष᳘मीक्षते॥  
अग्नि᳘म् पुरीष्य᳘मङ्गिरस्व᳘द्भराम इ᳘त्यग्नि᳘म् पशव्य᳘मग्निवद्भराम इ᳘त्येतत्त᳘देनमनद्धापुरुषे᳘ण स᳘म्भरति॥  
त᳘मज᳘स्योप᳘रिष्टात्प्रगृह्णन्नै᳘ति॥  
आग्नेयो वा᳘ अजः स्वे᳘नैवै᳘नमेत᳘दात्म᳘ना स्व᳘या देव᳘तया स᳘म्भरत्य᳘थो ब्र᳘ह्म वा᳘ अजो ब्र᳘ह्मणैवै᳘नमेतत्स᳘म्भरति॥  
अ᳘थैनमुपा᳘वहरति॥  
ओ᳘षधयः प्र᳘तिमोदध्वमग्नि᳘मेतं᳘ शिव᳘माय᳘न्तमभ्य᳘त्र युष्मा इ᳘त्येत᳘द्धैत᳘स्मादायत ओ᳘षधयो बिभ्यति यद्वै᳘ नो ऽयं न᳘ हिंस्यादि᳘ति ता᳘भ्य ए᳘वैनमेत᳘छमयति प्र᳘त्येनम् मोदध्वं शिवो᳘ वो ऽभ्यै᳘ति न᳘ वो हिंसिष्यती᳘ति व्य᳘स्यन्वि᳘श्वा अ᳘निरा अ᳘मीवा निषी᳘दन्नो अ᳘प दुर्मतिं᳘ जही᳘ति व्य᳘स्यन्वि᳘श्वा अ᳘निराश्चा᳘मीवाश्च निषी᳘दन्नो ऽप स᳘र्वम् पाप्मा᳘नं जही᳘त्येत᳘त्॥  
ओ᳘षधयः प्र᳘तिगृभ्णीत॥  
पुष्पवतीः सुपिप्पला इ᳘त्येत᳘द्धैता᳘सां स᳘मृद्धं रूपं यत्पु᳘ष्पवत्यः सुपिप्पलाः स᳘मृद्धा एनम् प्र᳘तिगृह्णीते᳘त्येत᳘दयं᳘ वो ग᳘र्भ ऋत्वि᳘यः प्रत्नं᳘ सध᳘स्थमा᳘सददि᳘त्ययं᳘ वो ग᳘र्भ ऋत᳘व्यः सनात᳘नं सध᳘स्थमा᳘सददि᳘त्येत᳘त्॥  
द्वा᳘भ्यामुपा᳘वहरति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘दुपा᳘वहरति तं᳘ दक्षिणत उ᳘दञ्चमुपा᳘वहरति त᳘स्योक्तो ब᳘न्धुरु᳘द्धतम᳘वोक्षितम् भवति य᳘त्रैनमुपावह᳘रत्यु᳘द्धते वा अ᳘वोक्षिते ऽग्निमा᳘दधति सि᳘कता उ᳘पकीर्णा भवन्ति ता᳘सामुप᳘रि ब᳘न्धुः॥  
प᳘रिश्रितम् भवति॥  
एतद्वै᳘ देवा᳘ अबिभयुर्यद्वै᳘ न इम᳘मिह र᳘क्षांसि नाष्ट्रा न᳘ हन्युरि᳘ति त᳘स्मा एताम् पु᳘रम् प᳘र्यश्रयंस्तथैवा᳘स्मा अय᳘मेताम् पु᳘रम् प᳘रिश्रयत्य᳘थो यो᳘निर्वा᳘ इयं रे᳘त इदं᳘ तिर᳘ इव वै यो᳘नौ रे᳘तः सिच्यते योनिरूप᳘मेत᳘त्क्रियते त᳘स्माद᳘पि स्व᳘या जाय᳘या तिर᳘ इवैव᳘ चिचरिषति॥  
अ᳘थैनं वि᳘ष्यति॥  
तद्य᳘देवा᳘स्यात्रो᳘पनद्धस्य संशु᳘च्यति ता᳘मेवा᳘स्मादेतछु᳘चम् बहिर्धा᳘ दधात्य᳘थो एत᳘स्या एवै᳘नमेतद्यो᳘नेः प्र᳘जनयति॥  
वि पा᳘जसा पृथु᳘ना शो᳘शुचान इ᳘ति॥  
वि पा᳘जसा पृथु᳘ना दी᳘प्यमान इ᳘त्येतद्बा᳘धस्व द्विषो᳘ रक्ष᳘सो अ᳘मीवा इ᳘ति बा᳘धस्व स᳘र्वान्पाप्म᳘न इ᳘त्येत᳘त्सुश᳘र्मणो बृह᳘तः श᳘र्मणि स्यामग्ने᳘रहं᳘ सह᳘वस्य प्र᳘णीतावि᳘त्याशि᳘षमा᳘शास्ते॥  
अ᳘थाजलोमा᳘न्याछि᳘द्य॥  
उ᳘दीचः प्रा᳘चः पशून्प्र᳘सृजत्येषा᳘ होभ᳘येषां देवमनुष्या᳘णां दिग्यदु᳘दीची प्रा᳘च्येत᳘स्यां त᳘द्दिशि᳘ पशू᳘न्दधाति त᳘स्मादुभ᳘ये देवमनुष्याः᳘ पशूनु᳘पजीवन्ति॥  
