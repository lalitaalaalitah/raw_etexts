
अ᳘सद्वा᳘ इदम᳘ग्र आसीत्॥  
त᳘दाहुः किं तद᳘सदासीदित्यृ᳘षयो वाव ते ग्रे᳘ सदासी᳘त्त᳘दाहुः के त ऋ᳘षय इ᳘ति प्राणा वा ऋ᳘षयस्ते य᳘त्पुरा᳘स्मात्स᳘र्वस्मादिद᳘मिच्छ᳘न्तः श्र᳘मेण त᳘पसा᳘रिषंस्त᳘स्मादृ᳘षयः ध्यत᳘ इन्द्रिये᳘णैन्द्ध यदै᳘न्द्ध त᳘स्मादि᳘न्ध इ᳘न्धो ह वै तम्॥  
स यो᳘ यम् म᳘ध्ये प्राणः᳘॥  
एष᳘ एवे᳘न्द्रस्ता᳘नेष᳘ प्राणा᳘न्मै᳘न्द्र इत्या᳘चक्षते परो᳘ ऽक्षम् परो᳘ ऽक्षकामा हि᳘ देवास्त᳘ इद्धाः᳘ सप्त ना᳘ना पु᳘रुषानसृजन्त᳘॥  
ते ऽब्रुवन्॥  
न वा᳘ इत्थं स᳘न्तः शक्ष्यामः प्र᳘जनयितुमिमा᳘न्त्सप्त पु᳘रुषाने᳘कम् पु᳘रुषं करवामे᳘ति त᳘ एता᳘न्त्सप्त पु᳘रुषाने᳘कम् पु᳘रुषमकुर्वन्य᳘दूर्ध्वं ना᳘भेस्तौ द्वौ᳘ समौ᳘ब्जन्यद᳘वाङ्ना᳘भेस्तौ द्वौ᳘ पक्षः पु᳘रुषः पक्षः पु᳘रुषः प्रतिष्ठै᳘क आसीत्॥  
अ᳘थ यै᳘ते᳘षां सप्ता᳘नाम् पु᳘रुषाणां श्रीः᳘॥  
यो र᳘स आ᳘सीत्त᳘मूर्ध्वं᳘ समु᳘दौहस्त᳘दस्य शि᳘रो ऽभवद्यछ्रि᳘यं समुदौ᳘हंस्त᳘स्माछि᳘रस्त᳘स्मिन्नेत᳘स्मिन्प्राणा᳘ अश्रयन्त त᳘स्माद्वेवै᳘तछिरो᳘ ऽथ य᳘त्प्राणा अ᳘श्रयन्त त᳘स्मादु प्राणाः श्रियौ᳘ ऽथ यत्स᳘र्वस्मिन्न᳘श्रयन्त त᳘स्मादु श᳘रीरम्॥  
स᳘ एव पु᳘रुषः प्रजा᳘पतिरभवत्॥  
स यः स पु᳘रुषः प्रजा᳘पतिर᳘भवदय᳘मेव स यो᳘ ऽय᳘मग्नि᳘श्चीय᳘ते॥  
स वै᳘ सप्तपुरुषो᳘ भवति॥  
सप्तपुरुषो ह्य᳘यम् पु᳘रुषो य᳘च्च्त्वा᳘र आत्मा त्र᳘यः पक्षपुछा᳘नि चत्वा᳘रो हि त᳘स्य पु᳘रुषस्यात्मा त्र᳘यः पक्षपुछान्य᳘थ यदे᳘केन पु᳘रुषेणात्मा᳘नं वर्ध᳘यति ते᳘न वीर्ये᳘णाय᳘मात्मा᳘ पक्षपुछान्यु᳘द्यछति॥  
अ᳘थ य᳘श्चिते᳘ ऽग्नि᳘र्निधीय᳘ते॥  
यै᳘वै᳘ते᳘षां सप्तानाम् पु᳘रुषाणां श्रीर्यो र᳘सस्त᳘मेत᳘दूर्ध्वं᳘ समु᳘दूहन्ति त᳘दस्यैतछि᳘रस्त᳘स्मिन्त्स᳘र्वे देवाः᳘ श्रिता अ᳘त्र हि स᳘र्वेभ्यो देवे᳘भ्यो जु᳘ह्वति त᳘स्माद्वेवै᳘तछि᳘रः॥  
सो ऽयम् पु᳘रुषः प्रजा᳘पतिरकामयत भूयान्त्स्याम् प्रजायेये᳘ति सो ऽश्राम्यत्स त᳘पो ऽतप्यत स᳘ श्रान्त᳘स्तेपानो ब्र᳘ह्मैव᳘ प्रथम᳘मसृजत त्रयो᳘मेव᳘ विद्यां सै᳘वा᳘स्मै प्रतिष्ठाभवत्त᳘स्मादाहुर्ब्र᳘ह्मास्य स᳘र्वस्य प्रतिष्ठे᳘ति त᳘स्मादनू᳘च्य प्र᳘तितिष्ठति प्रतिष्ठा ह्ये᳘षा यद्ब्र᳘ह्म त᳘स्याम् प्रतिष्ठा᳘याम् प्र᳘तिष्ठितो ऽतप्यत॥  
सो ऽपो᳘ ऽसृजत॥  
वाच᳘ एव᳘ लोकाद्वा᳘गेवा᳘स्य सा᳘सृज्यत से᳘दं स᳘र्वमाप्नोद्य᳘दिदं किं᳘ च यदा᳘प्नोत्त᳘स्मादा᳘पो यद᳘वृणोत्त᳘स्माद्वाः॥  
सो ऽकामयत॥  
आभ्यो᳘ ऽद्भ्यो᳘ ऽधि प्र᳘जायेये᳘ति सो᳘ ऽन᳘या त्रय्या᳘ विद्य᳘या सहा᳘पः प्रा᳘विशत्त᳘त आण्डं स᳘मवर्तत त᳘दभ्य᳘मृशदस्त्वित्य᳘स्तु भू᳘यो ऽस्त्वि᳘त्येव त᳘दब्रवीत्त᳘तो ब्र᳘ह्मैव᳘ प्रथम᳘मसृज्यत त्रय्ये᳘व᳘ विद्या त᳘स्मादाहुर्ब्र᳘ह्मास्य स᳘र्वस्य प्रथमजमित्य᳘पि हि त᳘स्मात्पु᳘रुषाद्ब्र᳘ह्मैव पू᳘र्वम᳘सृज्यत त᳘दस्य तन्मु᳘खमेवा᳘सृज्यत त᳘स्मादनूचान᳘माहुरग्नि᳘कल्प इ᳘ति मु᳘खं ह्ये᳘त᳘दग्नेर्यद्ब्र᳘ह्म॥  
अ᳘थ यो ग᳘र्भो ऽन्तरासीत्॥  
सो ऽग्रि᳘रसृज्यत स य᳘दस्य स᳘र्वस्या᳘ग्रम᳘सृज्यत त᳘स्मादग्रि᳘रग्रि᳘र्ह वै त᳘मग्निरित्या᳘चछते परो᳘ ऽक्षम् परो᳘ ऽक्षकामा हि᳘ देवा अ᳘थ यद᳘श्रु सं᳘क्षरितमा᳘सीत्सो᳘ ऽश्रुरभवद᳘श्रुर्ह वै तम᳘श्व इत्या᳘चक्षते परो᳘ ऽक्षम् परो᳘ ऽक्षकामा हि᳘ देवा अ᳘थ यद᳘रसदिव स रा᳘सभो ऽभवद᳘थ यः᳘ कपा᳘ले र᳘सो लिप्त आ᳘सीत्सो᳘ ऽजो᳘ ऽभवद᳘थ य᳘त्कपा᳘लमा᳘सीत्सा᳘ पृथिव्य᳘भवत्॥  
सो ऽकामयत॥  
आभ्यो ऽद्यो᳘ ऽधीमाम् प्र᳘जनयेयमि᳘ति तां᳘ सङ्क्ŀ̥श्याप्सु प्रा᳘विध्यत्त᳘स्यै यः प᳘राङ् र᳘सो ऽत्य᳘क्षरत्स᳘ कूर्मो᳘ ऽभवद᳘थ य᳘दूर्ध्व᳘मुदौ᳘क्ष्यतेदं तद्य᳘दिद᳘मूर्ध्व᳘मद्भ्यो᳘ ऽधि जा᳘यते से᳘यं स᳘र्वाप᳘ एवा᳘नुव्यै᳘त्त᳘दिदमे᳘कमेव᳘ रूपं स᳘मदृश्यता᳘प एव॥  
सो ऽकामयत॥  
भू᳘य एव᳘ स्यात्प्र᳘जायेते᳘ति सो᳘ ऽश्राम्यत्स त᳘पो ऽतप्यत स᳘ श्रान्त᳘स्तेपानः फे᳘नमसृजत सो᳘ ऽवेदन्यद्वा᳘ एत᳘द्रूपम् भू᳘यो वै᳘ भवति श्रा᳘म्याण्येवे᳘ति स᳘ श्रान्त᳘स्तेपानो मृ᳘दं शु᳘ष्कापमूषसिकतं श᳘र्कराम᳘श्मानम᳘यो हि᳘रण्यमोषधिवनस्पत्य᳘सृजत ते᳘नेमा᳘म् पृथिवीम् प्रा᳘छादयत्॥  
ता वा᳘ एता न᳘व सृ᳘ष्टयः॥  
इय᳘मसृज्यत त᳘स्मादाहुस्त्रिवृ᳘दग्निरि᳘तीयं ह्य᳘ग्नि᳘रस्यै हि स᳘र्वो ऽग्नि᳘श्चीय᳘ते॥  
अ᳘भूद्वा᳘ इय᳘म् प्रतिष्ठे᳘ति॥  
तद्भू᳘मिरभवत्ता᳘मप्रथयत्सा᳘ पृथिव्य᳘भवत्से᳘यं स᳘र्वा कृत्स्ना म᳘न्यमानागायद्यद᳘गायत्त᳘स्मादियं᳘ गायत्र्य᳘थो आहुरग्नि᳘रेवा᳘स्यै पृष्ठे स᳘र्वः कृत्स्नो म᳘न्यमानो ऽगायद्यद᳘गायत्त᳘स्मादग्नि᳘र्गायत्र इ᳘ति त᳘स्मादु हैतद्यः स᳘र्वः कृत्स्नो म᳘न्यते गा᳘यति वैव᳘ गीते᳘ वा रमते॥  
सो ऽकामयत प्रजा᳘पतिः॥  
भू᳘य एव᳘ स्यात्प्र᳘जायेते᳘ति सो᳘ ऽग्नि᳘ना पृथिवी᳘म् मिथुनं स᳘मभवत्त᳘त आण्डं स᳘मवर्तत त᳘दभ्य᳘मृशत्पु᳘ष्यत्वि᳘ति पु᳘ष्यतु भू᳘यो ऽस्त्वि᳘त्येव त᳘दब्रवीत्॥  
स यो ग᳘र्भो ऽन्तरा᳘सीत्॥  
स᳘ वायु᳘रसृज्यता᳘थ यद᳘श्रु सं᳘क्षरितमा᳘सीत्ता᳘नि व᳘यांस्यभवन्न᳘थ यः᳘ कपा᳘ले र᳘सो लिप्त आ᳘सीत्ता म᳘रीचयो ऽभवन्न᳘थ य᳘त्कपा᳘लमा᳘सीत्त᳘दन्त᳘रिक्षमभवत्॥  
सो ऽकामयत॥  
भू᳘य एव᳘ स्यात्प्र᳘जायेते᳘ति स᳘ वायु᳘नान्त᳘रिक्षम् मिथुनं स᳘मभवत्त᳘त आ᳘ण्डं स᳘मवर्तत त᳘दभ्य᳘मृशद्य᳘शो बिभृही᳘ति त᳘तो ऽसा᳘वादित्यो᳘ ऽसृज्यतैष वै यशो᳘ ऽथ यद᳘श्रु सं᳘क्षरितमा᳘सीत्सो᳘ ऽश्मा पृ᳘श्निरभवद᳘श्रुर्ह वै तमश्मेत्या᳘चक्षते परो᳘ ऽक्षम् परो᳘ ऽक्षकामा हि᳘ देवा अ᳘थ यः᳘ कपा᳘ले र᳘सो लिप्त आ᳘सीत्ते᳘ रश्म᳘यो ऽभवन्न᳘थ य᳘त्कपा᳘लमा᳘सीत्सा द्यौ᳘रभवत्॥  
सो ऽकामयत॥  
भू᳘य एव᳘ स्यात्प्र᳘जायेते᳘ति स᳘ आदित्ये᳘न दि᳘वम् मिथुनं स᳘मभवत्त᳘त आ᳘ण्डं स᳘मवर्तत त᳘दभ्य᳘मृशद्रे᳘तो बिभृही᳘ति त᳘तश्चन्द्र᳘मा असृज्यतैष वै रेतो᳘ ऽथ य᳘दश्रु सं᳘क्षरितमा᳘सीत्ता᳘नि न᳘क्षत्राण्यभवन्न᳘थ यः᳘ कपा᳘ले र᳘सो लिप्त आ᳘सीत्ता᳘ अवान्तरदि᳘शो ऽभवन्न᳘थ य᳘त्कपा᳘लमा᳘सीत्ता दि᳘शो ऽभवन्॥  
स᳘ इमां᳘लोका᳘न्त्सृष्ट्वा᳘कामयत॥  
ताः᳘ प्रजाः᳘ सृजेय या᳘ म एषु लोके᳘षु स्युरि᳘ति॥  
स म᳘नसा वा᳘चम् मिथुनं स᳘मभवत्॥  
सो ऽष्टौ᳘ द्रप्सा᳘न्गर्भ्य᳘भवत्ते᳘ ऽष्टौ व᳘सवो ऽसृज्यन्त ता᳘नस्यामुपादधात्॥  
स म᳘नसैव᳘॥  
वा᳘चम् मिथुनं स᳘मभवत्स ए᳘कादश द्रप्सा᳘न्गर्भ्य᳘भवत्त ए᳘कादश रुद्रा᳘ असृज्यन्त ता᳘नन्त᳘रिक्ष उ᳘पादधात्॥  
स म᳘नसैव᳘॥  
वा᳘चम् मिथुनं स᳘मभवत्स द्वा᳘दश द्रप्सा᳘न्गर्भ्य᳘भवत्ते द्वा᳘दशादित्या᳘ असृज्यन्त ता᳘न्दिव्यु᳘पादधात्॥  
स मनसैव᳘॥  
वा᳘चम् मिथुनं स᳘मभवत्स᳘ गर्भ्य᳘भवत्स वि᳘श्वान्देवा᳘नसृजत ता᳘न्दिक्षू᳘पादधात्॥  
अ᳘थो आहुः॥  
अग्नि᳘मेव᳘ सृष्टं व᳘सवो᳘ ऽन्वसृज्यन्त ता᳘नस्यामु᳘पादधाद्वायुं᳘ रुद्रास्ता᳘नन्त᳘रिक्ष आदित्य᳘मादित्यास्ता᳘न्दिवि वि᳘श्वे देवा᳘श्चन्द्र᳘मसं ता᳘न्दिक्षू᳘पादधादि᳘ति॥  
अ᳘थो आहुः॥  
प्रजा᳘पतिरेवे᳘मां᳘लोका᳘न्त्सृष्ट्वा᳘ पृथिव्याम् प्र᳘त्यतिष्ठत्त᳘स्मा इमा ओ᳘षधयो᳘ ऽन्नमपच्यन्त त᳘दाश्नात्स᳘ गर्भ्य᳘भवत्स ऊर्ध्वे᳘भ्य एव᳘ प्राणे᳘भ्यो देवान᳘सृजत ये᳘ वाञ्चः प्राणास्ते᳘भ्यो म᳘र्त्याः प्रजा इत्य᳘तो यतमथा᳘सृजत त᳘थासृजत प्रजा᳘पतिस्त्वे᳘वे᳘दं स᳘र्वमसृजत य᳘दिदं किं᳘ च॥  
स᳘ प्रजाः᳘ सृष्ट्वा᳘॥  
स᳘र्वमाजि᳘मित्वा व्य᳘स्रंसत त᳘स्मादु हैतद्यः स᳘र्वमाजिमे᳘ति व्ये᳘व᳘ स्रंसते त᳘स्माद्वि᳘स्रस्तात्प्राणो᳘ मध्यत उ᳘दक्रामत्त᳘स्मिन्नेनमुत्क्रान्ते देवा᳘ अजहुः॥  
सो ऽग्नि᳘मब्रवीत्॥  
त्व᳘म् मा सं᳘धेही᳘ति कि᳘ मे त᳘तो भविष्यती᳘ति त्व᳘या मा᳘चक्षान्तै यो वै᳘ पुत्रा᳘णां रा᳘ध्यते ते᳘न पित᳘रम् पितामह᳘म् पुत्रम् पौ᳘त्रमा᳘चक्षते त्व᳘या मा᳘चक्षान्ता अ᳘थ मा सं᳘धेही᳘ति तथे᳘ति त᳘मग्निः स᳘मदधात्त᳘स्मादेत᳘म् प्रजा᳘पतिं स᳘न्तमग्निरित्या᳘चक्षत आ᳘ ह वा᳘ एनेन पित᳘रम् पितामह᳘म् पुत्रम् पौ᳘त्रं चक्षते य᳘ एवं वे᳘द॥  
त᳘मब्रवीत्॥  
कस्मिस्त्वो᳘पधास्यामी᳘ति हित᳘ एवे᳘त्यब्रवीत्प्राणो वै᳘ हित᳘म् प्राणो हि स᳘र्वेभ्यो भूते᳘भ्यो हितस्तद्य᳘देनं हित᳘ उपा᳘दधात्त᳘स्मादाहो᳘पधास्याम्यु᳘पदधामि᳘ति॥  
त᳘दाहुः॥  
किं᳘ हितं किमुप᳘हितमि᳘ति प्राण᳘ एव᳘ हितं वागु᳘पहितम् प्राणे ही᳘यं वागु᳘पेव हिता᳘ प्राणस्त्वे᳘व᳘ हितम᳘ङ्गान्यु᳘पहितम् प्राणे ही᳘मान्य᳘ङ्गान्यु᳘पेव हिता᳘नि॥  
सो ऽस्यैष चि᳘त्य आसीत्॥  
चेत᳘व्यो ह्य᳘स्या᳘सीत्त᳘स्माच्चि᳘त्यश्चि᳘त्य उ एवा᳘यं य᳘जमानस्य भवति चेत᳘व्यो ह्य᳘स्य भ᳘वति त᳘स्माद्वेव चि᳘त्यः॥  
त᳘देता वा᳘ अस्य ताः᳘॥  
प᳘ञ्च तन्वो᳘ व्य᳘स्रंसन्त लो᳘म त्व᳘ङ्नांसम᳘स्थि मज्जा ता᳘ एवै᳘ताः प᳘ञ्च चि᳘तयस्तद्यत्प᳘ञ्च चि᳘तीश्चिनो᳘त्येता᳘भिरे᳘वैनं त᳘त्तनू᳘भिश्चिनोति य᳘च्चिनो᳘ति त᳘स्माच्चि᳘तयः॥  
स यः स᳘ प्रजा᳘पतिर्व्य᳘स्रंसत॥  
संवत्सरः सो᳘ ऽथ या᳘ अस्यैताः प᳘ञ्च त᳘न्वो व्य᳘श्रंसन्त ऽर्त᳘वस्ते प᳘ञ्च वा᳘ ऋत᳘वः प᳘ञ्चैताश्चि᳘तयस्तद्यत्प᳘ञ्च चि᳘तीश्चिनो᳘त्यृतु᳘भिरेवैनं त᳘च्चिनोति य᳘च्चिनो᳘ति त᳘स्माच्चि᳘तयः॥  
स यः स᳘ संवत्सरः᳘ प्रजा᳘पतिर्व्य᳘स्रंसत॥  
अय᳘मेव स᳘ वायुर्यो᳘ ऽयम् प᳘वते᳘ ऽथ या᳘ अस्य ता᳘ ऋत᳘वः प᳘ञ्च तन्वो᳘ व्य᳘स्रंसन्त दि᳘शस्तॄः प᳘ञ्च वै दि᳘शः प᳘ञ्चैताश्चि᳘तयस्तद्यत्प᳘ञ्च चि᳘तीश्चिनो᳘ति दिग्भि᳘रेवै᳘नं त᳘च्चिनोति य᳘च्चिनो᳘ति त᳘स्माच्चि᳘तयः॥  
अ᳘थ य᳘श्चिते᳘ ऽग्नि᳘र्निधीय᳘ते॥  
असौ स᳘ आदित्यः स᳘ एष᳘ एवै᳘षो᳘ ऽग्निश्चि᳘त एता᳘वन्नु तद्य᳘देनमग्निः᳘ सम᳘दधात्॥  
अ᳘थो आहुः॥  
प्रजा᳘पतिरेव वि᳘स्रस्तो देवा᳘नब्रवीत्स᳘म् मा धत्ते᳘ति ते᳘ देवा᳘ अग्नि᳘मब्रुवंस्त्व᳘यीम᳘म् पित᳘रम् प्रजा᳘पतिम् भिषज्यामे᳘ति स वा᳘ अह᳘मेत᳘स्मिन्त्स᳘र्वस्मिन्नेव᳘ विशानी᳘ति तथे᳘ति त᳘स्मादेत᳘म् प्रजा᳘पतिं स᳘न्तमग्निरित्या᳘चक्षते॥  
तं देवा᳘ अग्नावा᳘हुतिभिरभिषज्यन्॥  
ते यां᳘ यामा᳘हुतिम᳘जुहवुः सा᳘-सैनम् पक्वे᳘ष्टका भूत्वाप्यपद्यत तद्य᳘दिष्टा᳘त्सम᳘भवंस्त᳘स्मादि᳘ष्टकास्त᳘स्मादग्निने᳘ष्टकाः पचन्त्या᳘हुतीरेवै᳘नास्त᳘त्कुर्वन्ति॥  
सो ऽब्रवीत्॥  
या᳘वद्यावद्वै᳘ जुहुथ ता᳘वत्तावन्म क᳘म् भवती᳘ति तद्य᳘दस्मा इष्टे कम᳘भवत्त᳘स्माद्वेवे᳘ष्टकाः॥  
त᳘द्ध स्माहा᳘क्ताक्ष्यः॥  
य᳘ एव य᳘जुष्मतीर्भू᳘वसीरि᳘ष्टका विद्यात्सो᳘ ऽग्निं᳘ चिनुयाद्भू᳘य एव त᳘त्पित᳘रम् प्रजा᳘पतिम् भिषज्यती᳘ति॥  
अ᳘थ ह स्माह ता᳘ण्ड्यः॥  
क्षत्रं वै य᳘जुष्मत्य इ᳘ष्टका वि᳘शो लोकम्पृणा᳘ अत्ता वै᳘ क्षत्रियो᳘ ऽन्नं विड्य᳘त्र वा᳘ अत्तुर᳘न्न भू᳘यो भ᳘वति त᳘द्राष्ट्रं स᳘मृद्धम् भवति त᳘देधते त᳘स्माल्लोकम्पृणा᳘ एव भू᳘यसीरु᳘पदध्यादि᳘त्येतद᳘ह त᳘योर्व᳘चो ऽन्या त्वे᳘वा᳘त स्थि᳘तिः॥  
स᳘ एष᳘ पिता᳘ पुत्रः᳘॥  
य᳘देषो᳘ ऽग्निम᳘सृजत ते᳘नैषो᳘ ऽग्नेः᳘ पिता य᳘देत᳘मग्निः᳘ सम᳘दधात्ते᳘नैत᳘स्याग्निः᳘ पिता य᳘देष᳘ देवान᳘सृजत ते᳘नैष᳘ देवा᳘नाम् पिता यदेतं देवाः᳘ सम᳘दधुस्ते᳘नैत᳘स्य देवाः᳘ पित᳘रः॥  
उभ᳘यं हैत᳘द्भवति॥  
पिता᳘ च पुत्र᳘श्च प्रजा᳘पतिश्चाग्नि᳘श्चाग्नि᳘श्च प्रजा᳘पतिश्च प्रजा᳘पतिश्च देवा᳘श्च प्रजा᳘पतिश्च य᳘ एवं वे᳘द॥  
स उ᳘पदधाति॥  
त᳘या देव᳘तये᳘ति वाग्वै सा᳘ देव᳘ताङ्गिरस्वदि᳘ति प्राणो वा अ᳘ङ्गिरा ध्रुवा᳘ सीदे᳘ति स्थिरा᳘ सीदे᳘त्येतद᳘थो प्र᳘तिष्ठिता सीदे᳘ति वाचा᳘ चैवै᳘नमेत᳘त्प्राणे᳘न च चिनोति वाग्वा᳘ अग्निः᳘ प्राण इ᳘न्द्र ऐन्द्राग्नो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘च्चिनोतीन्द्राग्नी वै स᳘र्वे देवाः᳘ सर्वदेव᳘त्यो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेत᳘च्चिनोति॥  
त᳘दाहुः॥  
क᳘स्मादस्या᳘ अग्नि᳘श्चीयत इ᳘ति य᳘त्र वै सा᳘ देव᳘ता व्य᳘स्रंसत त᳘दिमा᳘मेव र᳘सेना᳘नु व्य᳘क्षरत्तं य᳘त्र देवाः᳘ सम᳘स्कुर्वंस्त᳘देनमस्या᳘ एवा᳘धि स᳘मभरन्त्सै᳘षै᳘कैवे᳘ष्टकेय᳘मेवे᳘यं ह्य᳘ग्नि᳘रस्यै हि स᳘र्वो ऽग्नि᳘श्चीय᳘ते से᳘यं च᳘तुःस्रक्तिर्दि᳘शो ह्य᳘स्यै᳘ स्रक्त᳘यस्त᳘स्माच्च᳘तुःक्रक्तय इ᳘ष्टका भवन्तीमां ह्य᳘नु स᳘र्वा इ᳘ष्टकाः॥  
त᳘दाहुः॥  
य᳘देवमे᳘केष्टको᳘ ऽथ कथम् प᳘ञ्चेष्टक इ᳘तीयं न्वे᳘व᳘ प्रथमा᳘ मृन्मयी᳘ष्टका तद्यत्किं चा᳘त्र मृन्म᳘यमुपद᳘धात्ये᳘कैव से᳘ष्टका᳘थ य᳘त्पशुशीर्षा᳘ण्युपद᳘धाति सा᳘ पश्विष्टका᳘थ य᳘द्रुक्भपुरुषा᳘ उपद᳘धाति य᳘द्धिरण्यशकलैः᳘ प्रोक्ष᳘ति सा᳘ हिरण्येष्टका᳘थ यत्स्रु᳘चा उपद᳘धाति य᳘दुलूखलमुसले याः᳘ समि᳘ध आद᳘धाति सा᳘ वानस्पत्ये᳘ष्टका᳘थ य᳘त्पुष्करपर्ण᳘मुपद᳘धाति य᳘त्कूर्मं यद्द᳘धि म᳘धु घृतं यत्किं चात्रा᳘न्नमुपद᳘धाति सैवा᳘न्नं पञ्चमी᳘ष्टकैव᳘मु प᳘ञ्चेष्टकः॥  
त᳘दाहुः॥  
कतर᳘त इ᳘ष्टकायाः शि᳘र इ᳘ति य᳘त उपस्पृ᳘श्य य᳘जुर्व᳘दती᳘त्यु है᳘क आहुः स᳘ स्वयमातृणा᳘या एवा᳘र्धादुपस्पृ᳘श्य यजुर्वदेत्त᳘थो हास्यैताः स᳘र्वाः स्वयमातृणा᳘मभ्या᳘वृत्ता भवन्ती᳘ति न त᳘था कुर्याद᳘ङ्गानि वा᳘ अस्यैता᳘नि प᳘रूंषि यदि᳘ष्टका य᳘था वा अ᳘ङ्गे ऽङ्गे प᳘र्वन्पर्वञ्छि᳘रः कुर्या᳘त्तादृत्कद्यो वाव᳘ चिते᳘ ऽग्नि᳘र्निधीय᳘ते त᳘देवै᳘ता᳘सां स᳘र्वासां शि᳘रः॥  
त᳘दाहुः॥  
क᳘ति पश᳘वो ऽग्ना उ᳘पधीयन्त इ᳘ति पञ्चे᳘ति न्वे᳘व᳘ ब्रूयात्प᳘ञ्च ह्ये᳘ता᳘न्पशू᳘नुपद᳘धाति॥  
अ᳘थो ए᳘क इ᳘ति ब्रूयात्॥  
अ᳘विरि᳘तीयं वा अ᳘विरियं ही᳘माः स᳘र्वाः प्रजा अ᳘वतीय᳘मु वा᳘ अग्नि᳘रस्यै हि स᳘र्वो ऽग्नि᳘श्चीय᳘ते त᳘स्मादे᳘क इ᳘ति ब्रूयात्॥  
अ᳘थो द्वावि᳘ति ब्रूयात्॥  
अ᳘वी इ᳘तीयं᳘ चासौ᳘ चेमे ही᳘माः स᳘र्वाः प्रजा अ᳘वतो यन्मृ᳘दियं तद्यदा᳘पो ऽसौ तन्मृच्चा᳘पश्चेष्टका भवन्ति त᳘स्माद्दावि᳘ति ब्रूयात्॥  
अ᳘थो गौरि᳘ति ब्रूयात्॥  
इमे वै᳘ लोका गौर्यद्धि किं᳘ च ग᳘च्छतीमांस्त᳘ल्लोका᳘न्गच्छतीम᳘ उ लोका᳘ एषो᳘ ऽग्नि᳘श्चितस्त᳘स्माद्गौरि᳘ति ब्रूयात्॥  
त᳘दाहुः॥  
क᳘स्मै का᳘मायाग्नि᳘श्चीयत इ᳘ति सुपर्णो᳘ मा भूत्वा दि᳘वं वहादि᳘त्यु है᳘क आहुर्न त᳘था विद्यादेतद्वै᳘ रूपं᳘ कृत्वा᳘ प्राणाः᳘ प्रजा᳘पतिरभवन्नेत᳘द्रूपं᳘ कृत्वा᳘ प्रजा᳘पतिर्देवा᳘नसृजतैत᳘द्रूपं᳘ कृत्वा᳘ देवा᳘ अमृ᳘ता अभवंस्तद्य᳘देवै᳘ते᳘न प्राणा अ᳘भवन्य᳘त्प्रजा᳘पतिर्य᳘द्देवास्त᳘देवै᳘ते᳘न भवति॥  
प्रजा᳘पतिर्वा᳘ इदम᳘ग्र आसीत्॥  
ए᳘क एव सो᳘ ऽकामयत स्याम् प्र᳘जायेये᳘ति सो᳘ ऽश्राम्यत्स त᳘पो ऽतप्यत त᳘स्माछ्रान्ता᳘त्तेपानादा᳘पो ऽसृज्यन्त त᳘स्मात्पु᳘रुषात्तप्तादा᳘पो जायन्ते॥  
आ᳘पो ऽब्रुव᳘न्॥  
क्व वय᳘म् भवामे᳘ति त᳘प्यध्वमि᳘त्यब्रवीत्ता᳘ अतप्यन्त ताः फे᳘नमसृजन्त त᳘स्मादपां᳘ तप्ता᳘नाम् फे᳘नो जायते॥  
फे᳘नो ऽब्रवीत्॥  
क्वाह᳘म् भवानी᳘ति त᳘प्यस्वे᳘त्यब्रवीत्सो᳘ ऽतप्यत स मृ᳘दमसृजतैतद्वै फे᳘नस्तप्यते य᳘दप्स्वा᳘वे᳘ष्टमानः प्ल᳘वते स᳘ यदो᳘पहन्य᳘ते मृ᳘देव᳘ भवति॥  
मृ᳘दब्रवीत्॥  
क्वाह᳘म् भवानी᳘ति त᳘प्यस्वे᳘त्यब्रवीत्सा᳘तप्यत सा सि᳘कता असृजतैतद्वै मृ᳘त्तप्यते य᳘देनां विकृष᳘न्ति त᳘स्माद्यद्य᳘पि सु᳘मार्त्स्नं विकृष᳘न्ति सैकत᳘मिवैव᳘ भवत्येता᳘वन्नु तद्यत्क्वा᳘ह᳘म् भवानि क्वा᳘ह᳘ भवानी᳘ति॥  
सि᳘कताभ्यः श᳘र्करामसृजत॥  
त᳘स्मात्सि᳘कताः श᳘र्करैवा᳘न्ततो᳘ भवति श᳘र्कराया अ᳘श्मानं त᳘स्माछ᳘र्करा᳘श्मैवा᳘न्ततो᳘ भवत्य᳘श्मनो᳘ ऽयस्त᳘स्माद᳘श्मनो᳘ ऽयो धमन्त्य᳘यसो हि᳘रण्यं त᳘स्माद᳘यो बहुध्मातं हि᳘रण्यसङ्काशमिवैव᳘ भवति॥  
तद्य᳘दसृज्यता᳘क्षरत् तद्यद᳘क्षरत्त᳘स्मादक्ष᳘रं य᳘दष्टौ कृत्वो᳘ ऽक्षरत्सै᳘वा᳘ष्टा᳘क्षरा गायत्र्य᳘ भवत्॥  
अ᳘भूद्वा᳘ इय᳘म् प्रतिष्ठे᳘ति॥  
तद्भृ᳘मिरभवत्ता᳘मप्रथयत्सा᳘ पृथिव्य᳘भवत्त᳘स्यामस्या᳘म् प्रतिष्ठा᳘याम् भूता᳘नि च भूता᳘नां च प्र᳘तिः संवत्सरा᳘यादीक्षन्त भूता᳘नाम् प्र᳘तिर्गृह᳘पतिरा᳘सीदुषाः प᳘त्नी॥  
तद्या᳘नि ता᳘नि भूता᳘नि॥  
ऋत᳘वस्ते᳘ ऽथ यः स᳘ भूता᳘नाम् प᳘तिः संवत्सरः सो᳘ ऽथ या सो᳘षाः प᳘त्न्यौषसी सा ता᳘नीमा᳘नि भूता᳘नि च भूता᳘नां च प᳘तिः संवत्सर᳘ उष᳘सि रे᳘तो ऽसिञ्चन्त्स᳘ संवत्सरे᳘ कुमारो᳘ ऽजायत सो᳘ ऽरोदीत्॥  
त᳘म् प्रजा᳘पतिरब्रवीत्॥  
कु᳘मार किं᳘ रोदिषि यछ्र᳘मात्त᳘पसो᳘ ऽधि जातो ऽसी᳘ति सो᳘ ऽब्रवीद᳘नपहतपाप्मा वा᳘ अस्म्य᳘हितनामा नाम म धेही᳘ति त᳘स्मात्पुत्र᳘स्य जात᳘स्य ना᳘म कुर्यात्पाप्मा᳘नमेवा᳘स्य तद᳘पहन्त्य᳘पि द्विती᳘यम᳘पि तृती᳘यमभिपूर्व᳘मेवा᳘स्य त᳘त्पाप्मा᳘नम᳘पहन्ति॥  
त᳘मब्रवीद्रुद्रो᳘ ऽसी᳘ति॥  
तद्य᳘दस्य तन्नामा᳘करोदग्निस्त᳘द्रूपमभवदग्निव᳘ रुद्रो यद᳘रोदीत्त᳘स्माद्रुद्रः सो᳘ ऽब्रवीज्ज्या᳘यान्वा अ᳘तो ऽस्मि धेह्ये᳘व᳘ मे नामे᳘ति॥  
त᳘मब्रवीत्सर्वो᳘ ऽसी᳘ति॥  
तद्य᳘दस्य तन्नामा᳘करोदा᳘पस्त᳘द्रूपमभवन्ना᳘पो वै᳘ सर्वो᳘ ऽद्भ्यो ही᳘दं स᳘र्वं जा᳘यते सो᳘ ऽब्रवीज्ज्या᳘यान्वा अ᳘तो ऽस्मि धे᳘ह्येव᳘ मे नामे᳘ति॥  
त᳘मब्रवीत्पशुप᳘तिरसी᳘ति॥  
तद्य᳘दस्य तन्नामा᳘करोदो᳘षधयस्त᳘द्रूप᳘मभवन्नो᳘षधयो वै᳘ पशुप᳘तिस्त᳘स्माद्यदा᳘ पश᳘व ओ᳘षधीर्ल᳘भन्ते ऽथ᳘ पतीयन्ति सो᳘ ऽब्रवीज्ज्या᳘यान्वा अ᳘तो ऽस्मि धेह्ये᳘व᳘ मे नामे᳘ति॥  
त᳘मब्रवीदुग्रो᳘ ऽसी᳘ति॥  
तद्य᳘दस्य तन्नामा᳘करोद्वायुस्त᳘द्रूप᳘म्भवद्वायुर्वा᳘ उग्रस्त᳘स्माद्यदा ब᳘लवद्वा᳘युग्रो᳘ वातो᳘त्याहुः सो᳘ ऽब्रवीज्ज्या᳘यान्वा अ᳘तो ऽस्मि धेह्ये᳘व᳘ मे नामे᳘ति॥  
त᳘मब्रवीदश᳘निरसी᳘ति॥  
तद्य᳘दस्य तन्नामा᳘करोद्विद्युत्त᳘द्रूप᳘मभवद्विद्युद्वा᳘ अश᳘निस्त᳘स्माद्यं᳘ विद्युद्ध᳘न्त्यश᳘निरबधीदि᳘त्याहुः सो᳘ ऽब्रवीज्ज्या᳘यान्वा अ᳘तो ऽस्मि धेह्ये᳘व᳘ मे नामे᳘ति॥  
त᳘मब्रवीद्भवो᳘ ऽसी᳘ति॥  
तद्य᳘दस्य तन्नामा᳘करोत्पर्ज᳘न्यस्त᳘द्रूप᳘मभवत्पर्ज᳘न्यो वै᳘ भवः᳘ पर्ज᳘न्याद्धी᳘दं स᳘र्वम् भ᳘वति सो᳘ ऽब्रवीज्ज्या᳘यान्वा अ᳘तो ऽस्मि धेह्ये᳘व᳘ मे नामे᳘ति॥  
त᳘मब्रवीन्महा᳘न्देवो᳘ ऽसी᳘ति॥  
तद्य᳘दस्य तन्नामा᳘करोच्चन्द्र᳘मास्त᳘द्रूप᳘मभवत्प्रजा᳘पतिर्वै᳘ चन्द्र᳘माः प्रजा᳘पतिर्वै᳘ महा᳘न्देवः सो᳘ ऽब्रवीज्ज्या᳘यान्वा अतो ऽस्मि धेह्ये᳘व᳘ मे नामे᳘ति॥  
त᳘मब्रवीदी᳘शानो ऽसी᳘ति॥  
तद्य᳘दस्य तन्नामा᳘करोदादित्यस्त᳘द्रूप᳘मभवदादित्यो वा ई᳘शान आदित्यो ह्य᳘स्य स᳘र्वस्ये᳘ष्टे सो᳘ ऽब्रवीदेता᳘वान्वा᳘ अस्मि मा मे᳘तः परो ना᳘म धा इ᳘ति॥  
ता᳘न्येता᳘न्यष्टा᳘वग्निरूपा᳘णि॥  
कुमारो᳘ नवमः᳘ सैवा᳘ग्नि᳘स्त्रिवृ᳘त्ता॥  
य᳘द्वेवा᳘ष्टा᳘वग्निरूपा᳘णि॥  
अष्टा᳘क्षरा गायत्री त᳘स्मादाहुर्गायत्रो᳘ ऽग्निरि᳘ति सो᳘ ऽयं᳘ कुमारो᳘ रूपा᳘ण्यनुप्रा᳘विशन्न वा᳘ अग्निं᳘ कुमार᳘मिव पश्यन्त्येता᳘न्येवा᳘स्य रूपा᳘णि पश्यन्त्येता᳘नि हि᳘ रूपा᳘ण्यनुप्रा᳘विशत्॥  
त᳘मेतं᳘ संवत्सर᳘ एव᳘ चिनुया᳘त्॥  
संवत्सरे᳘ ऽनुब्रूयाद्दू᳘योरित्यु है᳘क आहुः संवत्सरे वै तद्रे᳘तो ऽसिञ्चन्त्स᳘ संवत्सरे᳘ कुमारो᳘ ऽजायत त᳘स्माद्दू᳘योरेव᳘ चिनुयाद्वू᳘योर᳘नुब्रूयादि᳘ति संवत्सरे त्वे᳘व᳘ चिनुया᳘त्संवत्सरे᳘ ऽनुब्रूयाद्यद्वाव रे᳘तः सिक्तं त᳘देव᳘ जायते तत्त᳘तो विक्रिय᳘माणमेव व᳘र्धमानं शेते त᳘स्मात्संवत्सर᳘ एव᳘ चिनुया᳘त्संवत्सरे᳘ ऽनुब्रूयात्त᳘स्य चित᳘स्य ना᳘म करोति पाप्मा᳘नमे᳘वास्य तद᳘पहन्ति चित्र᳘नामानं करोति चित्रो᳘ ऽसी᳘ति स᳘र्वाणि हि᳘ चित्रा᳘ण्यग्निः᳘॥  
