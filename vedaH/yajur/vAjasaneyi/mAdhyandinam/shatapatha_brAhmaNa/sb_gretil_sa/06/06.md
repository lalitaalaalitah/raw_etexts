
भू᳘यांसि हवीं᳘षि भवन्ति॥  
अग्निचित्या᳘यां य᳘दु चा᳘नग्निचित्यायाम᳘तीनि ह क᳘र्माणि᳘ सन्ति या᳘न्यन्यत्कर्मा᳘ति तान्य᳘तीनि ते᳘षामग्निचित्या᳘ राजसू᳘यो वाजपेयी ऽश्वमेधस्तद्यत्ता᳘न्यन्या᳘नि क᳘र्माण्य᳘ति त᳘स्मात्तान्य᳘तीनि॥  
आग्नावैष्णव ए᳘कादशकपालः॥  
त᳘दध्वर᳘स्य दीक्षणी᳘यं वैश्वानरो द्वा᳘दशकपाल आदित्य᳘श्च चरुस्ते᳘ अग्नेः᳘॥  
स य᳘दाग्नावैष्णव᳘मेव᳘ निर्व᳘पेत्॥  
ने᳘तरे हवि᳘षी अध्वर᳘स्यैव᳘ दीक्षणी᳘यं कृतं स्यान्ना᳘ग्नेर᳘थ यदि᳘तरे एव᳘ हवि᳘षी निर्व᳘पेन्ना᳘ग्नावैष्णव᳘मग्ने᳘रेव᳘ दीक्षणी᳘यं कृतं स्यान्ना᳘ध्वर᳘स्य॥  
उभ᳘यानि नि᳘र्वपति॥  
अध्वर᳘स्य चाग्ने᳘श्चोभ᳘यं ह्ये᳘तत्क᳘र्माध्वरकर्म᳘ चाग्निकर्म᳘ चाध्वर᳘स्य पू᳘र्वम᳘थाग्ने᳘रुपायि ह्ये᳘तत्क᳘र्म य᳘दग्निकर्म᳘॥  
स य᳘ एष᳘ आग्नावैष्णवः᳘॥  
त᳘स्य त᳘देव ब्रा᳘ह्मणं यत्पुरश्च᳘रणे वैश्वानरो द्वा᳘दशकपालो वैश्वानरो वै स᳘र्वे ऽग्न᳘यः स᳘र्वेषामग्नीनामु᳘पाप्त्यै द्वा᳘दशकपालो द्वा᳘दश मा᳘साः संवत्सरः᳘ संवत्सरो᳘ वैश्वानरः᳘॥  
य᳘द्वेवै᳘तं᳘ वैश्वानरं᳘ निर्व᳘पति॥  
वैश्वानरं वा᳘ एत᳘मग्निं᳘ जनयिष्य᳘न्भवति त᳘मेत᳘त्पुर᳘स्ताद्दीक्षणी᳘यायां रे᳘तो भूतं᳘ सिञ्चति यादृग्वै यो᳘नौ रे᳘तः सिच्य᳘ते तादृ᳘ग्जायते तद्य᳘देतम᳘त्र वैश्वानरं रे᳘तो भूतं᳘ सिञ्च᳘ति त᳘स्मादेषो᳘ ऽमु᳘त्र वैश्वानरो᳘ जायते॥  
य᳘द्वेवै᳘ते᳘ हवि᳘षी निर्व᳘पति॥  
क्षत्रं वै᳘ वैश्वानरो वि᳘डेष᳘ आदित्य᳘श्चरुः᳘ क्षत्रं᳘ च तद्वि᳘शं च करोति वैश्वानरम् पू᳘र्वं नि᳘र्वपति क्षत्रं त᳘त्कृत्वा वि᳘शे करोति॥  
ए᳘क एष᳘ भवति॥  
एकदेव᳘त्य एकस्थं त᳘त्क्षत्र᳘मेकस्थां श्रि᳘यं करोति चरुरि᳘तरो बहुदेव᳘त्यो भूमा वा᳘ एष᳘ तण्डुला᳘नां य᳘च्चरु᳘र्भूमो᳘ एष᳘ देवा᳘नां य᳘दादित्या᳘ विशि त᳘द्भूमा᳘नं दधाती᳘त्यधिदेवत᳘म्॥  
अ᳘थाध्यात्म᳘म्॥  
शि᳘र एव᳘ वैश्वानर᳘ आत्मै᳘ष᳘ आदित्य᳘श्चरुः शि᳘रश्च त᳘दात्मा᳘नं च करोति वैश्वानरम् पू᳘र्वं नि᳘र्वपति शि᳘रस्त᳘त्कृत्वा᳘त्मा᳘नं करोति॥  
ए᳘क एष᳘ भवति॥  
ए᳘कमिव हि शि᳘रश्चरुरि᳘तरो बहुदेव᳘त्यो भूमा वा᳘ एष᳘ तण्डुला᳘नां य᳘च्चरु᳘र्भूमो᳘ एषो᳘ ऽङ्गानां य᳘दात्मा᳘त्मंस्तद᳘ङ्गानाम् भूमा᳘नं दधाति॥  
घृत᳘ एष᳘ भवति॥  
घृत᳘भाजना ह्या᳘दित्याः स्वेनैवै᳘नानेत᳘द्भागे᳘न स्वे᳘न र᳘सेन प्रीणात्युपांश्वे᳘ता᳘नि हवीं᳘षि भवन्ति रे᳘तो वा अ᳘त्र यज्ञ᳘ उपांशु वै रे᳘तः सिच्यते॥  
अ᳘थौद्ग्रभणा᳘नि जुहोति॥  
औद्ग्रभणैर्वै᳘ देवा᳘ आत्मा᳘नमस्मा᳘ल्लोका᳘त्स्वर्गं᳘ लोक᳘मभ्यु᳘दगृह्णत य᳘दुद᳘गृह्णत त᳘स्मादौद्ग्रभणा᳘नि त᳘थैवै᳘तद्य᳘जमान औद्ग्रभणै᳘रेवा᳘त्मा᳘नमस्मा᳘ल्लोका᳘त्स्वर्गं᳘ लोक᳘मभ्यु᳘द्गृह्णीते॥  
ता᳘नि वै भू᳘यांसि भवन्ति॥  
अग्निचित्या᳘यां य᳘दु चा᳘नग्निचित्यायां त᳘स्याक्तो ब᳘न्धुरुभ᳘यानि भवन्ति त᳘स्योक्तो᳘ ऽध्वर᳘स्य पू᳘र्वाण्य᳘थाग्नेस्त᳘स्यो एवो᳘क्तः᳘॥  
प᳘ञ्चाद्वर᳘स्य जुहोति॥  
पा᳘ङ्क्तो यज्ञो या᳘वान्यज्ञो या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चति सप्ता᳘ग्नेः᳘ सप्त᳘चितिको ऽग्निः᳘ सप्त᳘ ऽर्त᳘वः संवत्सरः᳘ संवत्सरो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद्रे᳘तो भूतं᳘ सिञ्चति ता᳘न्युभ᳘यानि द्वा᳘दश स᳘म्पद्यन्ते द्वा᳘दश मा᳘साः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
स᳘ जुहोति॥  
आ᳘कूतिमग्निं᳘ प्रयु᳘जं स्वाहेत्या᳘कूताद्वा᳘ एतद᳘ग्रे क᳘र्म स᳘मभवत्त᳘देवै᳘त᳘देत᳘स्मै क᳘र्मणे प्र᳘युङ्क्ते॥  
म᳘नो मेघा᳘मग्नि᳘म् प्रयु᳘जं स्वाहे᳘ति॥  
म᳘नसो वा᳘ एतद᳘ग्रे क᳘र्म स᳘मभवत्त᳘देवै᳘त᳘देत᳘स्मै क᳘र्मणे प्र᳘युङ्क्ते॥  
चित्तं वि᳘ज्ञातमग्नि᳘म् प्रयु᳘जं स्वाहे᳘ति॥  
चित्ताद्वा᳘ एतद᳘ग्रे क᳘र्म स᳘मभवत्त᳘देवै᳘त᳘देत᳘स्मै क᳘र्मणे प्र᳘युङ्क्ते॥  
वाचो वि᳘धृतिमग्नि᳘म् प्रयु᳘जं स्वाहे᳘ति॥  
वाचो वा एतद᳘ग्रे क᳘र्म स᳘मभवत्ता᳘मेवै᳘त᳘देत᳘स्मै क᳘र्मणे प्र᳘युङ्क्ते॥  
प्रजा᳘पतये म᳘नवे स्वाहे᳘ति॥  
प्रजा᳘पतिर्वै म᳘नुः स ही᳘दं स᳘र्वम᳘मनुत प्रजा᳘पतिर्वा᳘ एतद᳘ग्रे क᳘र्माकरोत्त᳘मेवै᳘त᳘देत᳘स्मै क᳘र्मणे प्र᳘युङ्क्ते॥  
अग्न᳘ये वैश्वानरा᳘य स्वाहे᳘ति॥  
संवत्सरो वा᳘ अग्नि᳘र्वैश्वानरः᳘ संवत्सरो वा᳘ एतद᳘ग्रे क᳘र्माकरोत्त᳘मेवै᳘त᳘देत᳘स्मै क᳘र्मणे प्र᳘युङ्क्ते॥  
अ᳘थ सावित्रीं᳘ जुहोति॥  
सविता वा᳘ एतद᳘ग्रे क᳘र्माकरोत्त᳘मेवै᳘त᳘देत᳘स्मै क᳘र्मणे प्र᳘युङ्क्ते वि᳘श्वो देव᳘स्य नेतुर्म᳘र्तो वुरीत सख्य᳘म् वि᳘श्वो राय᳘ इषुध्यति द्युम्नं᳘ वृणीत पुष्य᳘से स्वाहे᳘ति यो᳘ देव᳘स्य सवितुः᳘ सख्यं᳘ वृणीते स᳘ द्युम्नं᳘ च पु᳘ष्टिं च वृणीत एष अस्य सख्यं᳘ वृणीते य᳘ एतत्क᳘र्म करो᳘ति॥  
ता᳘न्यु है᳘के॥  
उखा᳘यामेवै᳘तान्यौद्ग्रभणा᳘नि जुह्वति कामेभ्यो वा᳘ एता᳘नि हूयन्त आत्मो᳘ एष य᳘जमानस्य य᳘दुखात्मन्य᳘जमानस्य स᳘र्वान्का᳘मान्प्र᳘तिष्ठापयाम इ᳘ति न त᳘था कुर्यादेत᳘स्य वै᳘ यज्ञ᳘स्य सं᳘स्थितस्यैता᳘सामा᳘हुतीनां यो र᳘सस्त᳘देत᳘दर्चिर्यद्दी᳘प्यते तद्यत्सं᳘स्थिते यज्ञे᳘ हुते᳘ष्वौद्ग्रभणे᳘षूखा᳘म् प्रवृण᳘क्ति त᳘देनामेष᳘ यज्ञ आ᳘रोहति तं᳘ यज्ञ᳘म् बिभर्ति त᳘स्मात्सं᳘स्थित एव᳘ यज्ञे᳘ हुते᳘ष्वौद्ग्रभणे᳘षूखाम् प्र᳘वृञ्ज्यात्॥  
मुञ्जकुलायेना᳘वस्तीर्णा भवति॥  
आ᳘दीप्यादि᳘ति न्वे᳘व य᳘द्वेव᳘ मुञ्जकुलाये᳘न यो᳘निरेषा᳘ग्नेर्यन्मु᳘ञ्जो न वै यो᳘निर्ग᳘र्भं हिनस्त्य᳘हिंसायै यो᳘निर्वै जा᳘यमानो जायते यो᳘नेर्जा᳘यमानो जायाता इ᳘ति॥  
शणकुलायम᳘न्तरम् भवति॥  
आ᳘दिप्यादि᳘ति न्वे᳘व य᳘द्वेव᳘ शणकुलाय᳘म् प्रजा᳘पतिर्य᳘स्यै यो᳘नेर᳘सृज्यत त᳘स्या उ᳘मा उ᳘ल्बमा᳘सञ्छणा᳘ जरा᳘यु त᳘स्मात्ते पू᳘तयो जरा᳘यु हि ते न वै᳘ जरा᳘यु ग᳘र्भं हिनस्त्य᳘हिंसायै जरा᳘युणो वै जा᳘यमानो जायते जरा᳘युणो जा᳘यमानो जायाता इ᳘ति॥  
तां ति᳘ष्ठन्प्र᳘वृणक्ति इमे वै᳘ लोका᳘ उखा ति᳘ष्ठन्तीव वा᳘ इमे᳘ लोका अ᳘थो ति᳘ष्ठन्वै᳘ वीर्य᳘वत्तमः॥  
उ᳘दङ् प्राङ् ति᳘ष्ठन्॥  
उ᳘दङ्वै प्राङ् ति᳘ष्ठन्प्रजा᳘पतिः प्र᳘जा असृजत्॥  
य᳘द्वेवो᳘दङ् प्राङ् ति᳘ष्ठन्॥  
एषा᳘ होभ᳘येषां देवमनुष्या᳘णां दिग्यदु᳘दीची प्रा᳘ची॥  
य᳘द्वेवो᳘दङ् प्राङ् ति᳘ष्ठन्॥  
एत᳘स्यां ह दिशि᳘ स्वर्ग᳘स्य लोक᳘स्य द्वा᳘रं त᳘स्मादु᳘दङ् प्राङ् ति᳘ष्ठन्ना᳘हुतीर्जुहोत्यु᳘दङ् प्राङ् ति᳘ष्ठन्द᳘क्षिणा नयति द्वारै᳘व त᳘त्स्वर्ग᳘स्य लोक᳘स्य वित्तम् प्र᳘पादयति॥  
मा सु᳘ भित्था मा सु᳘ रिष इ᳘ति॥  
य᳘थैव य᳘जुस्त᳘था ब᳘न्धुर᳘म्ब धृष्णु᳘ वीर᳘यस्व स्वि᳘ति यो᳘षा वा᳘ उखा᳘म्बे᳘ति वै यो᳘षाया आम᳘न्त्रणं स्वि᳘व वीरयस्वाग्नि᳘श्चेदं᳘ करिष्यथ इ᳘त्यग्नि᳘श्च ह्ये᳘त᳘त्करिष्य᳘न्तौ भ᳘वतः॥  
दृं᳘हस्व देवी पृथिवी स्वस्त᳘य इ᳘ति॥  
य᳘थैव य᳘जुस्त᳘था ब᳘न्धुरासुरी᳘ माया᳘ स्वध᳘या कृतासी᳘ति प्राणो वा अ᳘सुस्त᳘स्यैषा᳘ माया᳘ स्वध᳘या कता जु᳘ष्टं देवे᳘भ्य इद᳘मस्तु हव्यामे᳘ति या᳘ एवै᳘त᳘स्मिन्नग्नावा᳘हुतीर्होष्यन्भ᳘वति ता᳘ एत᳘दाहा᳘थो एवै᳘व᳘ हव्यम᳘रिष्टा त्वमु᳘दिहि यज्ञे᳘ अस्मिन्नि᳘ति य᳘थैवा᳘रिष्टा᳘नार्तैत᳘स्मिन्यज्ञ᳘ उदिया᳘देव᳘मेत᳘दाह॥  
द्वा᳘भ्याम् प्र᳘वृणक्ति॥  
द्विपाद्य᳘जमानो य᳘जमानो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नामेतत्प्र᳘वृणक्ति गायत्र्या᳘ च त्रिष्टु᳘भा च प्राणो गायत्र्या᳘त्मा᳘ त्रिष्टु᳘बेता᳘वान्वै᳘ पशुर्या᳘वान्प्राण᳘श्चात्मा᳘ च तद्या᳘वान्पशुस्ता᳘वतैवै᳘नामेतत्प्र᳘वृणक्त्य᳘थो अग्निर्वै᳘ गायत्री᳘न्द्रस्त्रिष्टु᳘बैन्द्राग्नो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नामेतत्प्र᳘वृणक्तीन्द्राग्नी वै स᳘र्वे देवाः᳘ सर्वदेव᳘त्यो ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नामेतत्प्र᳘वृणक्ति त᳘योः सप्त᳘ पदा᳘नि सप्त᳘चितिको ग्निः᳘ सप्त᳘ ऽर्त᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
तां᳘ यदा᳘ग्निः᳘ सन्त᳘पति॥  
अ᳘थैनामर्चिरा᳘रोहति यो᳘षा वा᳘ उखा वृ᳘षाग्निस्त᳘स्माद्यदा वृ᳘षा यो᳘षां सन्त᳘पत्य᳘थास्यां रे᳘तो दधाति॥  
तद्धै᳘के॥  
य᳘दि चिर᳘मर्चि᳘रारो᳘हत्य᳘ङ्गारानेवा᳘वपन्त्युभ᳘येनैषो᳘ ऽग्निरि᳘ति न त᳘था कुर्यादस्थन्वान्वाव᳘ पशु᳘र्जायते᳘ ऽथ तं ना᳘ग्र एवा᳘स्थन्व᳘न्तमिव न्यृ᳘षन्ति रे᳘त इवैव᳘ दधति रे᳘त उ एत᳘द्न᳘स्थिकं य᳘दर्चिस्त᳘स्मादेनामर्चि᳘रेवा᳘रोहेत्॥  
तां᳘ यदा᳘र्चि᳘रारो᳘हति॥  
अ᳘थास्मिन्त्समि᳘धमा᳘दधाति रे᳘तो वा᳘ एनामेतदा᳘पद्यत एषो᳘ ऽग्निस्त᳘स्मिन्नेतां रे᳘तसि स᳘म्भूतिं दधाति॥  
सा᳘ कार्मुकी᳘ स्यात्॥  
देवाश्चा᳘सुराश्चोभ᳘ये प्राजापत्या᳘ अस्पर्धन्त ते᳘ देवा᳘ अग्निम᳘नीकं कृत्वा᳘सुरानभ्या᳘यंस्त᳘स्यार्चि᳘षः प्र᳘गृहीतस्या᳘सुरा अ᳘ग्रम् प्रा᳘वृश्चंस्त᳘दस्याम् प्र᳘त्यतिष्ठत्स᳘ कृमु᳘को ऽभवत्त᳘स्मात्स᳘ स्वादू र᳘सो हि त᳘स्मादु लो᳘हितो ऽचिर्हि स᳘ एषो᳘ ऽग्नि᳘रेव य᳘त्कृमु᳘को ऽग्नि᳘मेवा᳘स्मिन्नेतत्स᳘म्भूतिं दधाति॥  
प्रादेशमात्री᳘ भवति॥  
प्रादेशमात्रो वै ग᳘र्भो वि᳘ष्णुरात्म᳘सम्मितामेवा᳘स्मिन्नेतत्स᳘म्भूतिं दधाति॥  
घृते न्यु᳘त्ता भवति॥  
अग्निर्य᳘स्यै यो᳘नेर᳘सृज्यत तस्यै घृतमु᳘ल्बमासीत्त᳘स्मात्त᳘त्प्रत्यु᳘द्दीप्यत आत्मा ह्य᳘स्यैष त᳘स्मात्त᳘स्य न भ᳘स्म भवत्यात्मै᳘व त᳘दात्मा᳘नम᳘प्येति न वा उ᳘ल्बं ग᳘र्भं हिनस्त्य᳘हिंसाया उ᳘ल्बाद्वै जा᳘यमानो जायत उ᳘ल्बाज्जा᳘यमानो जायाता इ᳘ति॥  
तामा᳘दधाति॥  
द्र्वन्नः सर्पि᳘रासुतिरि᳘ति दा᳘र्वन्नः सर्पि᳘रशन इ᳘त्येत᳘त्प्रत्नो हो᳘ता व᳘रेण्य इ᳘ति सनात᳘नो हो᳘ता व᳘रेण्य इ᳘त्येतत्स᳘हसस्पुत्रो अ᳘द्भुत इ᳘ति ब᳘लं वै स᳘हो ब᳘लस्य पुत्रो᳘ द्भुत इ᳘त्येतत्ति᳘ष्ठन्ना᳘दधाति स्वाहाकारे᳘ण त᳘स्योप᳘रि ब᳘न्धुः॥  
तद्वा᳘ आत्मै᳘वो᳘खा᳘॥  
यो᳘निर्मु᳘ञ्जाः शणा᳘ जरायू᳘ल्वं घृतं ग᳘र्भः समि᳘त्॥  
बा᳘ह्योखा भ᳘वति॥  
अ᳘न्तरे मु᳘ञ्जा बा᳘ह्यो ह्या᳘त्मा᳘न्तरा यो᳘निर्वा᳘ह्ये मु᳘ञ्जा भ᳘वन्त्य᳘न्तरे शणा बा᳘ह्या हि यो᳘निर᳘न्तरं जरा᳘यु बा᳘ह्ये शणा भ᳘वन्त्य᳘न्तरं घृतम् बा᳘ह्यं हि᳘ जराय्व᳘न्तरमु᳘ल्बम् बा᳘ह्यं घृतम् भ᳘वत्य᳘न्तरा समिद्वा᳘ह्यं ह्यु᳘ल्वम᳘न्तरो ग᳘र्भ एते᳘भ्यो वै जा᳘यमानो जायते ते᳘भ्य एवै᳘नमेत᳘ज्जनयति॥  
अ᳘थ वै᳘कङ्कतीमा᳘दधाति॥  
प्रजा᳘पतिर्या᳘म् प्रथामा᳘हुतिम᳘जुहोत्स᳘ हुत्वा य᳘त्र न्य᳘मृष्ठ त᳘तो वि᳘कङ्कतः स᳘मभवत्सै᳘षा᳘ प्रथमा᳘हुतिर्यद्वि᳘कङ्कतस्ता᳘मस्मिन्नेत᳘ज्जुहोति तयैनमेत᳘त्प्रीणाति प᳘रस्या अ᳘धि संवतो᳘ ऽवरां अभ्या᳘तर य᳘त्राहम᳘स्मि तां᳘ अवे᳘ति य᳘थैव य᳘जुस्त᳘था ब᳘न्धुः॥  
अथौ᳘दुम्बरीमा᳘दधाति॥  
देवाश्चा᳘सुराश्चोभ᳘ये प्राजापत्या᳘ अस्पर्धन्त ते᳘ ह स᳘र्व एव व᳘नस्प᳘तयो᳘ ऽसुरानभ्यु᳘पेयुरुदुम्व᳘रो हैव᳘ देवान्न᳘ जहौ ते᳘ देवा अ᳘सुरान्जित्वा ते᳘षां व᳘नस्प᳘तीनवृञ्जत॥  
ते᳘ होचुः॥  
ह᳘न्त यै᳘षु व᳘नस्प᳘तिषूर्ग्यो र᳘स उदुम्ब᳘रे तं द᳘धाम ते य᳘द्यपक्रा᳘मेयुर्यात᳘यामा अ᳘पक्रामेयुर्य᳘था धेनु᳘र्दुग्धा य᳘थानड्वा᳘नूहिवानि᳘ति तद्यै᳘षु वनस्प᳘तिषूर्ग्यो र᳘स आ᳘सीदुदुम्ब᳘रे त᳘मदधुस्त᳘यैत᳘दूर्जा स᳘र्वान्व᳘नस्प᳘तीन्प्र᳘ति पच्यते त᳘स्मात्स᳘ सर्वदा᳘र्द्रः᳘ सर्वदा᳘ क्षीरी त᳘देतत्स᳘र्वम᳘न्नं य᳘दुदुम्ब᳘रः स᳘र्वे व᳘नस्प᳘तयः स᳘र्वेणैवै᳘नमेतद᳘न्नेन प्रीणाति स᳘र्वैर्व᳘नस्प᳘तिभिः स᳘मिन्द्धे॥  
परम᳘स्याः पराव᳘त इ᳘ति॥  
या᳘ परमा᳘ परावदि᳘त्येत᳘द्रोहि᳘दश्व इहा᳘गही᳘ति रो᳘हितो हाग्नेर᳘श्वः पुरीष्यः᳘ पुरुप्रिय इ᳘ति पशव्यो᳘ बहुप्रिय इ᳘त्येतद᳘ग्ने त्वं᳘ तरा मृ᳘ध इत्य᳘ग्ने त्वं᳘ तर स᳘र्वान्पाप्म᳘न इ᳘त्येत᳘त्॥  
अथा᳘परशुवृक्णमा᳘दधाति॥  
जा᳘यत एष᳘ एतद्य᳘च्चीय᳘ते स᳘ एष स᳘र्वास्मा अ᳘न्नाय जायत एतद्वे᳘कम᳘न्नं यद᳘परशुवृकणं ते᳘नैनमेत᳘त्प्रीणाति य᳘दग्ने का᳘नि का᳘नि चिदा᳘ ते दा᳘रूणि दध्म᳘सि स᳘र्वं त᳘दस्तु ते घृतं त᳘ज्जुषस्व यविष्ठ्ये᳘ति य᳘थैव य᳘जुस्त᳘था ब᳘न्धुस्तद्यत्किं चा᳘परशुवृक्णं त᳘दस्मा एत᳘त्स्वद᳘यति त᳘दस्मा अ᳘न्नं कृत्वा᳘पिदधाति॥  
अ᳘थाधःशयमा᳘दधाति॥  
जा᳘यत एष᳘ एतद्य᳘च्चीय᳘ते स᳘ एष स᳘र्वस्मा अ᳘न्नाय जायत एतद्वे᳘कम᳘न्नं य᳘दधःशयं ते᳘नैनमेत᳘त्प्रीणाति यद᳘त्त्युपजि᳘ह्विका य᳘द्वम्रो᳘ अतिस᳘र्पती᳘त्युपजि᳘ह्विका वा हि तद᳘त्ति वम्रो वा᳘तिसर्पति स᳘र्वं त᳘दस्तु ते घृतं त᳘ज्जुषस्व यविष्ठ्ये᳘ति य᳘थैव य᳘जुस्त᳘था ब᳘न्धुस्तद्यत्किं᳘ चाधःशयं त᳘दस्मा᳘ एत᳘त्स्वद᳘यति त᳘दस्मा अ᳘न्नं कृत्वा᳘पिदधाति॥  
अ᳘थैता उ᳘त्तराः पा᳘लाश्यो भवन्ति॥  
ब्र᳘ह्म वै᳘ पलाशो ब्र᳘ह्मणैवै᳘नमेतत्स᳘मिन्द्धे य᳘द्वेव पा᳘लाश्यः सो᳘मो वै᳘ पलाश᳘ एषो᳘ ह परमा᳘हुतिर्य᳘त्सोमाहुतिस्ता᳘मस्मिन्नेत᳘ज्जुहीति त᳘यैनमेत᳘त्प्रीणाति॥  
अ᳘हरहर᳘प्रयावम् भ᳘रन्त इ᳘ति॥  
अ᳘हरहर᳘मत्ता आह᳘रन्त इ᳘त्येतद᳘श्वायेव ति᳘ष्ठते घास᳘मस्मा इ᳘ति यथा᳘श्वाय ति᳘ष्ठते घासमि᳘त्येत᳘द्रायस्पो᳘षेण स᳘मिषा म᳘दन्त इ᳘ति रय्या᳘ च पो᳘षेण च स᳘मिषा म᳘दन्त इ᳘त्येतद᳘ग्ने मा᳘ ते प्र᳘तिवेशा रिषामे᳘ति य᳘थैवा᳘स्य प्र᳘तिवेशो न रि᳘ष्येदेव᳘मेत᳘दाह॥  
ना᳘भा पृथिव्याः᳘ समिधाने᳘ अग्नावि᳘ति॥  
एषा᳘ ह ना᳘भिः पृथिव्यै य᳘त्रैष᳘ एत᳘त्समिध्य᳘ते रायस्पो᳘षाय बृहते᳘ हवामह इ᳘ति रय्यै᳘ च पो᳘षाय च बृहते᳘ हवामह इ᳘त्येत᳘दिरम्मदमिती᳘रया ह्ये᳘ष᳘ मत्तो᳘ बृह᳘दुक्थमि᳘ति बृह᳘दुक्थो ह्ये᳘ष य᳘जत्रमि᳘ ति यज्ञि᳘यमि᳘त्येतज्जे᳘तारमग्निम् पृ᳘तनासु सासहिमि᳘ति जे᳘ता ह्य᳘ग्निः पृ᳘तना उ सासहिः᳘॥  
याः से᳘ना अभी᳘त्वरीः॥  
दं᳘ष्ट्राभ्याम् मलि᳘म्लून्ये ज᳘नेषु मलि᳘म्लवो यो᳘ अस्म᳘भ्यमरातीयाद्य᳘श्च नो द्वे᳘षते ज᳘नः नि᳘न्दाद्यो᳘ अस्मान्धि᳘प्साच्च स᳘र्वं त᳘म् मस्मसा᳘ कुर्वि᳘ति॥  
एतद्वै᳘ देवाः᳘॥  
य᳘श्चैनान᳘द्वेड्यं चा᳘द्विषुस्त᳘मस्मा अ᳘न्नं कृत्वा᳘प्यदधुस्ते᳘नैनमप्रीणन्न᳘न्नम᳘हैतस्या᳘भवद᳘दहदु देवा᳘नाम् पाप्मा᳘नं त᳘थैवै᳘तद्य᳘जमानो य᳘श्चैनं द्वे᳘ष्टि यं᳘ च द्वे᳘ष्टि त᳘मस्मा अ᳘न्नं कृत्वा᳘पिदधाति ते᳘नैनम् प्रीणात्य᳘न्नम᳘हैत᳘स्य भ᳘वति द᳘हत्यु य᳘जमानस्य पाप्मा᳘नम्॥  
ता᳘ एता ए᳘कादशा᳘दधाति॥  
अ᳘क्षत्रियस्य वा᳘पुरोहितस्य वा᳘सर्वं वै तद्यदे᳘कादशा᳘सर्वं तद्यद᳘क्षत्रियो वा᳘पुरोहितो वा॥  
द्वा᳘दश क्षत्रि᳘यस्य वा पुरो᳘हितस्य वा॥  
स᳘र्वं वै तद्यद्द्वा᳘दश स᳘र्वं तद्य᳘त्क्षत्रि᳘यो वा पुरो᳘हितो वा॥  
स᳘ पुरो᳘हितस्या᳘दधाति॥  
सं᳘शितम् मे ब्र᳘ह्म सं᳘शितं वीर्य᳘म् ब᳘लम् सं᳘शितं क्षत्रं᳘ जिष्णु य᳘स्याहम᳘स्मि पुरो᳘हित इ᳘ति त᳘दस्य ब्र᳘ह्म च क्षत्रं᳘ च सं᳘श्यति॥  
अ᳘थ क्षत्रि᳘यस्य॥  
उ᳘देषाम् बाहू᳘ अतिरमुद्व᳘र्चो अ᳘थो ब᳘लम् क्षिणो᳘मि ब्र᳘ह्मणामि᳘त्रानु᳘न्नयामि स्वां᳘ अहमि᳘ति य᳘थैव᳘ क्षिणुया᳘दमि᳘त्रानुन्न᳘येत्स्वा᳘नेव᳘मेत᳘दाहोभेत्वे᳘वै᳘ते आ᳘दध्यादयं वा᳘ अग्निर्ब्र᳘ह्म च क्षत्रं᳘ चेम᳘मेवै᳘त᳘दग्नि᳘मेता᳘भ्यामुभा᳘भ्यां स᳘मिन्द्धे ब्र᳘ह्मणा च क्षत्रे᳘ण च॥  
तास्त्र᳘योदश स᳘म्पद्यन्ते॥  
त्र᳘योदश मा᳘साः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतद᳘न्नेन प्रीणाति॥  
प्रादेशमात्र्यो᳘ भवन्ति॥  
प्रादेशमात्रो वै ग᳘र्भो वि᳘ष्णुर᳘न्नमेत᳘दात्म᳘सम्मितेनैवै᳘नमेतद᳘न्नेन प्रीणाति य᳘दु वा᳘ आत्म᳘सम्मितम᳘न्नं त᳘दवति तन्न᳘ हिनस्ति यद्भू᳘यो हिन᳘स्ति तद्यत्क᳘नीयो न त᳘दवति तिष्ठन्ना᳘दधाति त᳘स्योप᳘रि ब᳘न्धुः स्वाहाकारे᳘ण रे᳘तो वा᳘ इदं᳘ सिक्त᳘मय᳘मग्निस्त᳘स्मिन्य᳘त्काष्ठान्य᳘स्वाहाकृतान्यभ्यादध्या᳘द्धिंस्या᳘द्धैनं ता य᳘त्समि᳘धस्ते᳘न ना᳘हुतयो य᳘दु स्वाहाकारे᳘ण तेना᳘न्नम᳘न्नं हि᳘ स्वाहाकारस्त᳘थो हैनं न᳘ हिनस्ति॥  
अ᳘थ विष्णुक्रमा᳘न्क्रान्त्वा᳘॥  
वात्सप्रे᳘णोपस्थाया᳘स्तमित आदित्ये भ᳘स्मैव᳘ प्रथममु᳘द्वपत्येतद्वा᳘ एनमेतेना᳘न्नेन प्रीणात्येता᳘भिः समि᳘द्भिस्तस्या᳘न्नस्य जग्घ᳘स्यैष᳘ पाप्मा᳘ सीदति भ᳘स्म ते᳘नैनमेतद्व्या᳘वर्तयति त᳘स्मिन्न᳘पहतपाप्मन्वा᳘चं वि᳘सृजते वा᳘चं विसृ᳘ज्य समि᳘धमा᳘दधाति रा᳘त्र्या एवै᳘नमेतद᳘न्नेन प्रीणाति रा᳘त्रीं-रात्रीम᳘प्रयावम् भ᳘रन्त इ᳘ति त᳘स्योक्तो ब᳘न्धू रा᳘त्र्या एवै᳘ताम᳘रिष्टिं स्वस्तिमा᳘शास्ते तद्यत्किं चा᳘ती रा᳘त्र्योपसमाद᳘धात्या᳘हुतिकृतं हैवा᳘स्मै त᳘दुपसमा᳘दधाति॥  
अ᳘थ प्रातरु᳘दित आदित्ये᳘॥  
भ᳘स्मैव᳘ प्रथममु᳘द्वपत्येतद्वा᳘ एनमेतेना᳘न्नेन प्रीणात्येत᳘या समि᳘धा य᳘च्च रा᳘त्र्योपसमाद᳘धाति तस्या᳘न्नस्य जग्घ᳘स्यैष᳘ पाप्मा᳘ सीदति भ᳘स्म ते᳘नैनमेतद्व्या᳘वर्तयति त᳘स्मिन्न᳘पहतपाप्मन्वा᳘चं वि᳘सृजते वा᳘चं विसृ᳘ज्य समि᳘धमा᳘दधात्य᳘ह्न एवै᳘नमेतद᳘न्नेन प्रीणात्य᳘हरहर᳘प्रयावम् भ᳘रन्त इ᳘ति त᳘स्योक्तो ब᳘न्धुर᳘ह्न एवै᳘ताम᳘रिष्टिं स्वस्तिमा᳘शास्ते तद्यत्किं चातो᳘ ऽह्नोपसमाद᳘धात्या᳘हुतिकृतं हैवा᳘स्मै त᳘दुपसमा᳘दधाति॥  
अहोरात्रे वा᳘ अभि᳘वर्तमाने संवत्सर᳘माप्नुतः संवत्सर᳘ इदं स᳘र्वमाह्ना᳘यैवै᳘ताम᳘रिष्टिं स्वस्तिमा᳘शास्ते॥  
अ᳘थ यदा᳘स्मै व्रत᳘म् प्रय᳘छन्ति॥  
अ᳘थ व्रते न्य᳘ज्य समि᳘धमा᳘दधाति न᳘ व्रते न्य᳘ञ्ज्यादि᳘त्यु है᳘क आहुरा᳘हुतिं त᳘ज्जुहुयाद᳘नवकॢप्तं वै तद्य᳘द्दीक्षित आ᳘हुतिं जुहुयादि᳘ति॥  
स वै न्य᳘ञ्ज्यादेव᳘॥  
दे᳘वो वा᳘ अस्यैष᳘ आत्मा᳘ मानुषो᳘ ऽयं स यन्न᳘ न्यञ्ज्यान्न᳘ हैतं दै᳘वमात्मा᳘नम् प्रीणीयाद᳘थ य᳘न्न्यन᳘क्ति त᳘थो हैतं दै᳘वमात्मा᳘नम् प्रीणाति सा य᳘त्समित्ते᳘न ना᳘हुतिर्य᳘दु व्रते᳘ न्यक्ता तेना᳘न्नम᳘न्नं हि᳘ व्रत᳘म्॥  
स वै᳘ समि᳘धमाधाया᳘थ व्रतयति॥  
दै᳘वो वा᳘ अस्यैष᳘ आत्मा᳘ मानुषो᳘ ऽयं᳘ देवा᳘ उ वा अग्रे᳘ ऽथ मनुष्या᳘स्त᳘स्मात्समि᳘धमाधाया᳘थ व्रतयति॥  
अ᳘न्नपते᳘ ऽन्नस्य नो देही᳘ति॥  
अ᳘शनपते᳘ ऽशनस्य नो देही᳘त्येत᳘दनमीव᳘स्य शुष्मि᳘ण इ᳘त्यनशनाय᳘स्य शुष्मि᳘ण इ᳘त्येतत्प्र᳘-प्र दाता᳘रं तारिष इ᳘ति य᳘जमानो वै᳘ दाता प्र य᳘जमानं तारिष इ᳘त्येतदू᳘र्जं धेहि द्विप᳘दे च᳘तुष्पद इ᳘त्याशि᳘षमा᳘शास्ते य᳘दु भिन्ना᳘यै प्रा᳘यश्चित्तिमाहो᳘त्तरस्मिंस्त᳘दन्वाख्या᳘न इ᳘ति॥  
य᳘द्येषो᳘खा᳘ भिद्ये᳘त॥  
या᳘भिन्ना न᳘वा स्था᳘ल्युरुबिलो स्यात्त᳘स्यामेनम् पर्या᳘वपेदा᳘र्छति वा᳘ एषो᳘खा या᳘ भिद्यते᳘ ऽनार्तो इयं᳘ देवता᳘नार्तायामिमम᳘नार्तम् बिभराणी᳘ति त᳘त्रोखा᳘यै कपा᳘लम् पुर᳘स्तात्प्रा᳘स्यति त᳘थो हैष᳘ एत᳘स्यै यो᳘नेर्न᳘ च्यवते॥  
अ᳘थ मृ᳘दमाहृ᳘त्य॥  
उखां᳘ चोपशयां᳘ च पिष्ट्वा᳘ संसृ᳘ज्योखां᳘ करोत्येत᳘यैवा᳘वृता᳘नुपहरन्य᳘जुस्तूष्णी᳘मेव᳘ पक्त्वा᳘ पर्या᳘वपति कर्मणि᳘रेव त᳘त्र प्रा᳘यश्चित्तिः पु᳘नस्त᳘त्कपा᳘लमुखा᳘यामुपसम᳘स्योखां᳘ चोपशयां᳘ च पिष्ट्वा᳘ संसृ᳘ज्य नि᳘दधाति प्रा᳘यश्चित्तिभ्यः॥  
अ᳘थ य᳘द्येष उ᳘ख्यो ऽग्नि᳘रनुग᳘च्छेत्॥  
गा᳘र्हपत्यं वाव स᳘ गच्छति गा᳘र्हपत्याद्धि स आ᳘हृतो भ᳘वति गा᳘र्हपत्यादेवै᳘नम् प्रा᳘ञ्चमुद्धृ᳘त्योपसमाधा᳘योखाम् प्र᳘वृञ्ज्यादेत᳘यैवा᳘वृता᳘नुपहरन्य᳘जुस्तूष्णी᳘मेव तां᳘ यदा᳘ग्नि᳘रारो᳘हति॥  
अ᳘थ प्रा᳘यश्चित्ती करोति॥  
स᳘र्वेभ्यो वा᳘ एष᳘ एतं का᳘मेभ्यो आ᳘धत्ते तद्य᳘देवा᳘स्या᳘त्र का᳘मानां व्यवछिद्य᳘ते ऽग्नाव᳘नुगते त᳘देवै᳘तत्सं᳘तनोति सं᳘दधात्युभे प्रा᳘यश्चित्ती करोत्यध्वरप्रायश्चित्तिं᳘ चाग्निप्रायश्चित्तिं᳘ चाध्वर᳘स्य पू᳘र्वाम᳘थाग्नेस्त᳘स्योक्तो ब᳘न्धुः॥  
स᳘ समिधा᳘ज्यस्योपह᳘त्य॥  
आ᳘सीन आ᳘हुतिं जुहोति विश्व᳘कर्मणे स्वाहेत्य᳘थोपोत्था᳘य समि᳘धमा᳘दधाति पु᳘नस्त्वादित्या᳘ रुद्रा व᳘सवः स᳘मिन्धताम् पु᳘नर्ब्रह्म᳘णो वसुनीथ यज्ञैरि᳘त्येता᳘स्त्वा देव᳘ताः पु᳘नः स᳘मिन्धतामि᳘त्येत᳘द्घृते᳘न त्वं᳘ तन्वं᳘ वर्धयस्व स्तयाः᳘ सन्तु य᳘जमानस्य का᳘मा इ᳘ति घृतेना᳘ह त्वं᳘ वर्ध᳘यस्व ये᳘भ्य उ त्वां का᳘मेभ्यो य᳘जमान आ᳘धत्त ते ऽस्य स᳘र्वे सत्याः᳘ सन्त्वि᳘त्येत᳘त्॥  
अ᳘थ य᳘दि गा᳘र्हपत्यो ऽनुग᳘च्छेत्॥  
अर᳘णी वाव स᳘ गच्छत्यर᳘णिभ्यां हि स आ᳘हृतो भ᳘वत्यर᳘णिभ्यामेवै᳘नम् मथित्वो᳘पसमाधा᳘य प्रा᳘यश्चित्ती करोति॥  
अ᳘थ य᳘दि प्र᳘सुत आहवनी᳘यो ऽनुग᳘च्छेत्॥  
गा᳘र्हपत्यं वाव स᳘ गच्छति गा᳘र्हपत्याद्धि स आ᳘हृतो भ᳘वति गा᳘र्हपत्यादेवै᳘नम् प्रा᳘ञ्चं साङ्काशिने᳘न हृत्वो᳘पसमाधा᳘य प्रा᳘यश्चित्तीं करोति यस्त᳘स्मिन्काले᳘ ऽध्वरः स्यात्ता᳘मध्वरप्रायश्चित्तिं᳘ कुर्या᳘त्समान्य᳘ग्निप्रायश्चित्तिः᳘॥  
अ᳘थ य᳘द्याग्नीध्री᳘यो ऽनुग᳘च्छेत्॥  
गा᳘र्हपत्यं वाव स᳘ गच्छति गा᳘र्हपत्याद्धि स आ᳘हृतो भ᳘वति गा᳘र्हपत्यादेवै᳘नम् प्रा᳘ञ्चमु᳘त्तरेण स᳘दो हृत्वो᳘पसमाधा᳘य प्रा᳘यश्चित्ती करोत्य᳘थ य᳘दि गा᳘र्हपत्यो ऽनुग᳘च्छेत्त᳘स्योक्तो ब᳘न्धुः॥  
