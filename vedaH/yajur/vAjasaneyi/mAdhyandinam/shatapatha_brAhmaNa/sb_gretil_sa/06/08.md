
वनीवाह्ये᳘ताग्निम् बि᳘भ्रदि᳘त्याहुः॥  
देवाश्चा᳘सुराश्चोभ᳘ये प्राजापत्या᳘ अस्पर्धन्त ते᳘ देवा᳘श्चक्रम᳘चरञ्छालम᳘सुरा आसंस्ते᳘ देवा᳘श्चक्रे᳘ण च᳘रन्त एतत्क᳘मापश्यंश्चक्रे᳘ण हि वै᳘ देवाश्च᳘रन्त एतत्कर्मा᳘पश्यंस्त᳘स्माद᳘नस एव᳘ पौरोडाशे᳘षु य᳘जूंष्य᳘नसो ऽग्नौ᳘॥  
स यो᳘ वनीवाह्य᳘ते॥  
देवान्क᳘र्मणैति दै᳘वं हास्य क᳘र्म कत᳘म् भवत्य᳘थ यो न᳘ वनीवाह्यते᳘ ऽसुरान्क᳘र्मणैत्यसुर्यं᳘ हास्य क᳘र्म कृत᳘म् भवति॥  
तद्धै᳘क आहुः॥  
स्वयं वा᳘ एष᳘ वनीवाहितो᳘ विष्णुक्रमैर्वा᳘ एष᳘ प्रया᳘ति वात्सप्रेणा᳘वस्यती᳘ति न त᳘था विद्याद्दै᳘वं वा᳘ अस्य त᳘त्प्रया᳘णं य᳘द्विष्णुक्रमा दै᳘वमवसा᳘नं य᳘द्वात्सप्रम᳘थास्येद᳘म् मानुष᳘म् प्रया᳘णं य᳘दिद᳘म् प्रया᳘ति मानुष᳘मवसा᳘नं य᳘दवस्य᳘ति॥  
प्रजा᳘पतिरेषो᳘ग्निः᳘॥  
उभ᳘यम्वेत᳘त्प्रजा᳘पतिर्य᳘च्च देवा य᳘च्च मनुष्या᳘स्तद्य᳘द्विष्णुक्रमवात्सप्रे भ᳘वतो य᳘द्ववा᳘स्य दै᳘वं रूपं त᳘दस्य ते᳘न सं᳘स्करोत्य᳘थ य᳘द्वनीवाह्य᳘ते य᳘देवा᳘स्य मानुषं᳘ रूपं त᳘दस्यते᳘न सं᳘स्करोति स᳘ ह वा᳘ एतं स᳘र्वं कृत्स्न᳘म् प्रजा᳘पतिं सं᳘स्करोति य᳘ एवं᳘ विद्वा᳘न्वनीवाह्य᳘ते त᳘स्मादु वनीवाह्ये᳘तैव᳘॥  
स यद᳘हः प्रयास्यन्त्स्या᳘त्॥  
तद᳘हरुत्तर᳘तो ऽग्नेः प्राग᳘न उपस्थाप्या᳘थास्मिन्त्समि᳘धमा᳘दधात्येतद्वा᳘ एनं देवा᳘ एष्य᳘न्तम् पुर᳘स्ताद᳘न्नेनाप्रीणन्नेत᳘या समि᳘धा त᳘थैवै᳘नमय᳘मेत᳘देष्य᳘न्तम् पुर᳘स्ताद᳘न्नेन प्रीणात्येत᳘या समि᳘धा॥  
समि᳘धाग्निं᳘ दुवस्यते᳘ति॥  
समि᳘धाग्निं᳘ नमस्यते᳘त्येत᳘द्घृतै᳘र्बो᳘धयता᳘तिथिमास्मिन्हव्या᳘ जुहोतने᳘ति घृतैर᳘ह बोध᳘यता᳘तिथिमो᳘ अस्मिन्हव्या᳘नि जुहुते᳘त्येत᳘द्ब्रुद्ध᳘वत्येत्पा᳘यै ह्ये᳘नमेत᳘द्बोध᳘यति॥  
अ᳘थैनमु᳘द्यछति॥  
उ᳘दु त्वा वि᳘श्वे देवा अ᳘ग्ने भ᳘रन्तु चि᳘त्तिभिरि᳘ति वि᳘श्वे वा᳘ एतम᳘ग्रे देवाश्चि᳘त्तिभिरु᳘दभरन्नेतद्ध्ये᳘षां तदा᳘ चित्तमा᳘सीत्त᳘थैवै᳘नमय᳘मेतच्चि᳘तिभिरु᳘द्भरत्येतद्ध्य᳘स्य तदा᳘ चित्तम् भ᳘वति स᳘ नो भव शिवस्त्वं᳘ सुप्र᳘तीको विभा᳘वसुरि᳘ति य᳘थैव य᳘जुस्त᳘था ब᳘न्धुस्तं᳘ दक्षिणत उ᳘दञ्चमा᳘दधाति त᳘स्यो ब᳘न्धु स्थाल्यां गा᳘र्हपत्यं समुप्या᳘परमा᳘दधाति स य᳘दि काम᳘येतोपा᳘धिरोहेत्पार्श्वतो᳘ वा व्रजेत्॥  
अ᳘थानड्वा᳘हौ युनक्ति॥  
दक्षिणमग्रे᳘ ऽथ सव्य᳘मेवं᳘ देवत्रे᳘तर᳘था मानुषे स यां कां᳘ च दि᳘शं यास्यन्त्स्यात्प्रा᳘ङेवा᳘ग्रे प्र᳘यायात्प्रा᳘ची हि दि᳘गग्नेः स्वा᳘मेव तद्दि᳘शम᳘नु प्र᳘याति॥  
प्रे᳘दग्ने ज्यो᳘तिष्मान्याहि॥  
शिवे᳘भिरर्चि᳘भिष्ट्वामि᳘ति प्रे᳘दग्ने त्वं ज्यो᳘तिष्मान्याहि शिवे᳘भिरर्चि᳘भिर्दी᳘प्यमानैरि᳘त्येत᳘द्बृह᳘द्भिर्भानु᳘भिर्भा᳘सन्मा᳘ हिंसीस्तन्वा᳘ प्रजा इ᳘ति बृह᳘द्भिरर्चि᳘भिर्दी᳘प्यमानैर्मा᳘ हिंसीरात्म᳘ना प्रजा इ᳘त्येत᳘त्॥  
स᳘ यदा᳘क्ष उत्स᳘र्जेत्॥  
अ᳘थैतद्य᳘जुर्जपेदसुर्या᳘ वा᳘ एषा वाग्या᳘क्षस्य ता᳘मेत᳘छमयति ता᳘मेत᳘द्देवत्रा᳘ करोति॥  
य᳘द्वेवै᳘तद्य᳘जुर्ज᳘पति॥  
य᳘स्मिन्वै क᳘स्मिंश्चा᳘हिते᳘ ऽक्ष उत्स᳘र्जति त᳘स्यैव सा वा᳘ग्भवति तद्य᳘दग्नावा᳘हिते᳘ ऽक्ष उत्स᳘र्जत्यग्ने᳘रेव सा वा᳘ग्भवत्यग्नि᳘मेव त᳘द्देवा उ᳘पास्तुवन्नु᳘पामहयंस्त᳘थैवै᳘नमय᳘मेतदु᳘पस्तौत्यु᳘पमहयत्य᳘क्रन्ददग्नि᳘ स्तन᳘यन्निव द्यौरि᳘ति त᳘स्योक्तो ब᳘न्धुः॥  
स य᳘दि पुरा᳘ वसत्यै᳘ विमुञ्चे᳘त॥  
अ᳘नस्येवा᳘ग्निः᳘ स्याद᳘थ यदा᳘ वसत्यै᳘ विमुञ्चे᳘त प्राग᳘न उपस्था᳘प्योत्तरत᳘ उद्धत्या᳘वोक्षति य᳘त्रैनमुपावह᳘रति तं᳘ दक्षिणत उ᳘दञ्चमुपा᳘वहरति त᳘स्योक्तो ब᳘न्धुः॥  
अ᳘थास्मिन्त्समि᳘धमा᳘दधाति॥  
एतद्वा᳘ एनं देवा᳘ ईयिवां᳘समुप᳘रिष्टाद᳘न्नेनाप्रीणन्नेत᳘या समि᳘धा त᳘थैवै᳘नमय᳘मेत᳘दीयिवां᳘समुप᳘रिष्टाद᳘न्नेन प्रीणात्येत᳘या समि᳘धा॥  
प्र᳘ प्राय᳘मग्नि᳘र्भरत᳘स्य शृण्व इ᳘ति॥  
प्रजा᳘पतिर्वै᳘ भरतः स ही᳘दं स᳘र्वम् बिभ᳘र्ति वि यत्सू᳘र्यो न रो᳘चते बृहद्भा इ᳘ति वि यत्सू᳘र्य इव रो᳘चते बृहद्भा इ᳘त्येत᳘दभि यः᳘ पूरुम् पृ᳘तनासु तस्थावि᳘ति पूरु᳘र्ह ना᳘मासुररक्षस᳘मास त᳘मग्निः पृ᳘तनास्वभि᳘तष्ठौ दीदा᳘य दै᳘व्यो अतिथिः शिवो᳘ न इ᳘ति दी᳘प्यमानो दैवो᳘ ऽतिथिः शिवो᳘ न इ᳘त्येत᳘त्स्थित᳘वत्या वसत्यै ह्ये᳘नं त᳘त्स्थाप᳘यति॥  
अथा᳘तः सम्प᳘देव᳘॥  
समि᳘धम् प्रथमेना᳘दधात्यु᳘द्यछत्ये᳘केन प्र᳘यात्ये᳘केना᳘क्षमे᳘केना᳘नुमन्त्रयते समि᳘धमेव᳘ पञएमेना᳘दधाति तत्प᳘ञ्च प᳘ञ्चचितिको ऽग्निः प᳘ञ्च ऽर्त᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
अथा᳘तो भ᳘स्मन एवा᳘भ्यवह᳘रणस्य॥  
देवा वा᳘ एतद᳘ग्रे भस्मो᳘दवपंस्ते᳘ ऽब्रुवन्य᳘दि वा᳘ इद᳘मित्थ᳘मेव स᳘दात्मा᳘नमभिसंस्करिष्या᳘महे म᳘र्याः कुण᳘पा अ᳘नपहतपाप्मानो भविष्यामो य᳘द्यु परावप्स्या᳘मो यद᳘त्राग्नेय᳘म् बहिर्धा त᳘दग्नेः᳘ करिष्याम उ᳘प त᳘ज्जानीत य᳘थेदं᳘ कर᳘वामे᳘ति ते᳘ ऽब्रुवंश्चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्त᳘दिच्छत य᳘थेदं᳘ कर᳘वामे᳘ति॥  
ते᳘ चेत᳘यमानाः॥  
एत᳘दपश्यन्नप᳘ एवै᳘नदभ्य᳘वहरामा᳘पो वा᳘ अस्य स᳘र्वस्य प्रतिष्ठा तद्य᳘त्रास्य स᳘र्वस्य प्रतिष्ठा त᳘देनत्प्रतिष्ठाप्य यद᳘त्राग्नेयं त᳘दद्भ्यो᳘ ऽधि जनयिष्याम इ᳘ति त᳘दपो᳘ ऽभ्य᳘वाहरंस्त᳘थैवै᳘नदय᳘मेत᳘दपो᳘ ऽभ्य᳘वहरति॥  
आ᳘पो देवीः॥  
प्र᳘तिगृभ्णीत भ᳘स्मैत᳘त्स्योने᳘ कृणुध्वं सुरभा᳘ उ लोक इ᳘ति जग्धं वा᳘ एत᳘द्यात᳘याम भवति त᳘देत᳘दाह स्र᳘भिष्ठ एनल्लोके᳘ कुरुध्वमि᳘ति त᳘स्मै नमन्तां ज᳘नय इत्या᳘पो वै ज᳘नयो ऽद्भ्यो ही᳘दं स᳘र्वं जा᳘यते सुप᳘त्नीरि᳘त्यग्नि᳘ना वा आ᳘पः सुप᳘त्न्यो माते᳘व पुत्र᳘म् बिभृता᳘प्स्वेनदि᳘नि य᳘था माता᳘ पुत्र᳘मप᳘स्थे बिभृया᳘देव᳘मेनद्बिभृते᳘न्येत᳘त्॥  
अप्स्व᳘ग्ने स᳘धिष्टवे᳘ति॥  
अप्स्व᳘ग्ने यो᳘निष्टवे᳘त्येतत्सौ᳘षधीर᳘नुरुध्यस इत्यो᳘षधीर्ह्ये᳘षो ऽनुरुध्य᳘ते ग᳘र्भो स᳘न्जायसे पु᳘नरि᳘ति ग᳘र्भो ह्ये᳘ष सन्जा᳘यते पु᳘नर्ग᳘र्भो अस्यो᳘षधीनां ग᳘र्भो व᳘नस्प᳘तीनाम् ग᳘र्भो वि᳘श्वस्य भूतस्या᳘ग्ने ग᳘र्भो अपा᳘मसी᳘ति त᳘देनमस्य स᳘र्वस्य ग᳘र्भं करोति॥  
त्रिभि᳘रभ्य᳘वहरति॥  
त्रिवृ᳘दग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नदेत᳘दभ्य᳘वहरत्ये᳘केनाग्रे᳘ ऽथ द्वा᳘भ्यां द्वा᳘भ्यां वाग्रे ऽथै᳘केन द्विस्तु कृ᳘त्वो ऽभ्य᳘वहरति तद्ये द्वि᳘पादाः पश᳘वस्तै᳘रेवै᳘नदेत᳘दभ्य᳘वहरति॥  
अ᳘थापा᳘दत्ते॥  
तद्यद᳘त्राग्नेयं त᳘देत᳘दद्भ्यो᳘ ऽधि जनयत्यन᳘यान᳘या वै᳘ भेषजं᳘ क्रियते ऽन᳘यैवै᳘नमेतत्स᳘म्भरति प्रस᳘द्य भ᳘स्मना यो᳘निमप᳘श्च पृथिवी᳘मग्न इ᳘ति प्र᳘सन्नो ह्ये᳘ष भ᳘स्मना यो᳘निमप᳘श्च पृथिवीं᳘ च भ᳘वति संसृ᳘ज्य मातृ᳘भिष्ट्वं ज्यो᳘तिष्मान्पु᳘नरा᳘सद इ᳘ति सङ्ग᳘त्य मातृ᳘भिष्ट्वं ज्यो᳘तिष्मान्पु᳘नरा᳘सद इ᳘त्येतत्पु᳘नरास᳘द्य स᳘दनम् पु᳘नरूर्जा᳘ सह᳘ रय्ये᳘त्येते᳘न मास᳘र्वेणाभिनि᳘वर्तस्वे᳘त्येत᳘त्॥  
चतु᳘र्भिरपा᳘दत्ते॥  
तद्ये च᳘तुष्पादाः पश᳘वस्तै᳘रेवै᳘नमेतत्स᳘म्भरत्य᳘थो अ᳘न्नं वै᳘ पशवो᳘ ऽन्नेनैवै᳘नमेतत्स᳘म्भरति त्रिभि᳘रभ्य᳘वहरति त᳘त्सप्त᳘ सप्त᳘चितिको ऽग्निः᳘ सप्त᳘ ऽर्त᳘वः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
अपादा᳘य भ᳘स्मनः प्रत्ये᳘त्य॥  
उखा᳘यामोप्यो᳘पतिष्ठत एतद्वा᳘ एतद᳘यथायथं करोति य᳘दग्नि᳘मपो᳘ ऽभ्यवह᳘रति त᳘स्मा एवै᳘तन्नि᳘ह्नुते᳘ ऽहिंसाया आग्नेयी᳘भ्यामग्न᳘य एवै᳘तन्नि᳘ह्नुते बुद्ध᳘वतीभ्यां य᳘थैवा᳘स्यैत᳘दग्निर्व᳘चो निबो᳘धेत्॥  
बो᳘धा मे अस्य व᳘चसो यविष्ठे᳘ति॥  
बो᳘ध मे ऽस्य व᳘चसो यविष्ठे᳘त्येतन्मं᳘हिष्ठस्य प्र᳘भृतस्य स्वधाव इ᳘ति भू᳘यिष्ठस्य प्र᳘भृतस्य स्वधाव इ᳘त्येतत्पी᳘यति त्वो अ᳘नु त्वो गृणाती᳘ति पी᳘यत्येको ऽन्वे᳘को गृणाति वन्दा᳘रुष्टे तन्वं᳘ वन्दे अग्न इ᳘ति व᳘न्दिता ते ऽहं᳘ तन्वं᳘ वन्दे ऽग्न इ᳘त्येतत्स᳘ बोधि सूरि᳘र्मघ᳘वा व᳘सुपते व᳘सुदावन् युयोध्य᳘स्मद्द्वे᳘षांसी᳘ति य᳘थैवा᳘स्माद्द्वे᳘षांसि युया᳘देव᳘मेत᳘दाह द्वा᳘भ्यामु᳘पतिष्ठते गायत्र्य:! च त्रिष्टु᳘भा च त᳘स्योक्तो ब᳘न्धुः॥  
ता᳘नि न᳘व भवन्ति॥  
न᳘व दि᳘शो दि᳘शो ऽग्निर्न᳘व प्राणाः᳘ प्राणा᳘ अग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
अ᳘थ प्रा᳘यश्चित्ती करोति॥  
स᳘र्वेभ्यो वा᳘ एष᳘ एतं का᳘मेभ्य आ᳘धत्ते तद्य᳘देवास्या᳘त्र का᳘मानां व्यवछिद्य᳘ते ऽग्ना᳘वपो᳘ ऽभ्यवह्रिय᳘माणे त᳘देवै᳘तत्सं᳘तनोति सं᳘दधात्युभे प्रा᳘यश्चित्ती करोति ये᳘ एवा᳘ग्नाव᳘नुगते त᳘स्योक्तो ब᳘न्धुः॥  
ता᳘नि द᳘श भवन्ति॥  
द᳘शाक्षरा विरा᳘ड्विरा᳘डग्निर्दे᳘श दि᳘शो दि᳘शो ऽग्निर्द᳘श प्राणाः᳘ प्राणा᳘ अग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
