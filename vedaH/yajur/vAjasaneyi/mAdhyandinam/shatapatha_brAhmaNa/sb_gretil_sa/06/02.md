
प्रजा᳘पतिरग्निरूपा᳘ण्यभ्य᳘ध्यायत्॥  
स यो᳘ ऽयं᳘ कुमारो᳘ रूपा᳘ण्यनुप्र᳘विष्ट आ᳘सीत्तम᳘न्वैछत्सो᳘ ऽग्नि᳘रवेद᳘नु वै᳘ मा पिता᳘ प्रजा᳘पतिरिच्छति ह᳘न्त त᳘द्रूपम᳘सानि य᳘न्म एष न वेदे᳘ति॥  
स᳘ एतान्प᳘ञ्च पशू᳘नपश्यत्॥  
पुरुषम᳘श्वं गाम᳘विमजं यद᳘पश्यत्त᳘स्मादेते᳘ पश᳘वः॥  
स᳘ एतान्प᳘ञ्च पशून्प्रा᳘विशत्॥  
स᳘ एते प᳘ञ्च पश᳘वो ऽभवत्त᳘मु वै᳘ प्रजा᳘पतिर᳘न्वेवै᳘छत्॥  
स᳘ एतान्प᳘ञ्च पशू᳘नपश्यत्॥  
यद᳘पश्यत्त᳘स्मादेते᳘ पश᳘वस्ते᳘ष्वेत᳘मपश्यत्त᳘स्माद्वेवै᳘ते᳘ पश᳘वः॥  
स᳘ ऐक्षत॥  
इमे वा᳘ अग्नि᳘रिमा᳘नेवा᳘त्मा᳘नमभिसं᳘स्करवै य᳘था वा᳘ अग्निः स᳘मिद्धो दी᳘प्यत एव᳘मेषां च᳘क्षुर्दीप्यते य᳘थाग्ने᳘र्धूम᳘ उद᳘यत एव᳘मेषामूष्मो᳘दयते य᳘थाग्निरभ्य᳘हितं द᳘हत्येव᳘म् बप्सति य᳘थाग्नेर्भ᳘स्म सी᳘दत्येव᳘मेषाम् पु᳘रीषं सीदतीमे वा᳘ अग्नि᳘रिमा᳘नेवा᳘त्मा᳘नमभिसं᳘स्करवा इ᳘ति तान्ना᳘ना देव᳘ताभ्य आ᳘लिप्सत वैश्वकर्मणम् पु᳘रुषं वारुणम᳘श्वमैन्द्र᳘मृषभं᳘ त्वाष्ट्रम᳘विमाग्नेय᳘मज᳘म्॥  
स᳘ ऐक्षत॥  
ना᳘ना वा᳘ इदं᳘ देव᳘ताभ्य आ᳘लिप्से ऽग्ने᳘र्वहं᳘ रूपा᳘णि कामये ह᳘न्तैनानग्नि᳘भ्यः का᳘मायाल᳘भा इ᳘ति ता᳘नग्नि᳘भ्यः का᳘माया᳘लभत तद्य᳘दग्नि᳘भ्य इ᳘ति बहू᳘नि ह्य᳘ग्निरूपा᳘ण्यभ्य᳘ध्यायद᳘थ यत्का᳘माये᳘ति का᳘मेन ह्या᳘लभत ताना᳘प्रीतान्प᳘र्यग्निकृतानु᳘दाचो नीत्वा स᳘मज्ञपयत्॥  
स᳘ ऐक्षत॥  
या वै श्री᳘रभ्य᳘धासिषमिमास्ताः᳘ शीर्ष᳘सु ह᳘न्त शीर्षा᳘ण्येवो᳘पद᳘धा इ᳘ति स᳘ शीर्षा᳘ण्येवो᳘त्कृत्यो᳘पाधत्ताथे᳘तराणि कु᳘सिन्धान्यप्सु प्रा᳘प्लावयदजे᳘न यज्ञं स᳘मस्थापयन्ने᳘न्मे यज्ञो वि᳘कृष्टो᳘ ऽसदि᳘त्यात्मा वै᳘ यज्ञो ने᳘न्मे ऽय᳘मात्मा वि᳘कृष्टो᳘ ऽसदि᳘त्येते᳘न पशु᳘नेष्ट्वा त᳘त्प्रजा᳘पतिरपश्यद्य᳘थैत᳘स्याग्नेर᳘न्तं न पर्यै᳘त्॥  
स᳘ ऐक्षत॥  
य᳘मिम᳘मात्मा᳘नमप्सु प्रा᳘पिप्लवं तम᳘न्विच्छानी᳘ति तम᳘न्वैछत्तद्य᳘देषामप्सु प्र᳘विद्धानाम् प्रत्यतिष्ठत्ता᳘ अपः स᳘मभरद᳘थ य᳘दस्यां ताम् मृ᳘दं त᳘दुभ᳘यं सम्भृ᳘त्य मृ᳘दं चापश्चे᳘ष्टकामकरोक्ष᳘स्मादेत᳘दुभ᳘यमि᳘ष्टका भवति मृच्चा᳘पश्च॥  
स᳘ ऐक्षत॥  
य᳘दि वा᳘ इद᳘मित्थ᳘मेव स᳘दात्मा᳘नमभिसंस्करिस् प᳘चानी᳘ति त᳘दग्नि᳘नापचत्त᳘देनदमृ᳘तमकरोदेतद्वै᳘ हवि᳘रमृ\ये म᳘र्त्य कुणपो᳘ ऽनपहतपाप्मा भविष्यामि ह᳘न्तैत᳘दग्नि᳘ना᳘तम् भवति य᳘दग्नि᳘ना प᳘चन्ति त᳘स्मादग्निने᳘ष्टकाः पचन्त्यमृ᳘ता एवै᳘नास्त᳘त्कुर्वन्ति॥  
तद्य᳘दिष्ट्वा᳘ पशुना᳘पश्यत्॥  
त᳘स्मादि᳘ष्टकास्त᳘स्मादिष्ट्वै᳘व᳘ पशुने᳘ष्टकाः कुर्याद᳘निष्टका ह ता᳘ भवन्ति याः᳘ पुरा᳘ पशोः᳘ कुर्वन्त्य᳘थो ह त᳘दन्य᳘देव᳘॥  
तद्यास्ताः श्रि᳘यः॥  
एता᳘नि ता᳘नि पशुशीर्षाण्य᳘थ या᳘नि ता᳘नि कु᳘सिन्धान्येतास्ताः प᳘ञ्च चि᳘तयस्तद्य᳘त्पशुशीर्षा᳘ण्युपधा᳘य चि᳘तीश्चिनो᳘त्येतै᳘रेव त᳘छीर्ष᳘भिरेता᳘नि कु᳘सिन्धानि सं᳘दधाति॥  
त᳘ एते स᳘र्वे पश᳘वो य᳘दग्निः॥  
त᳘स्मादग्नौ᳘ पश᳘वो रमन्ते प्!स्मिन्नग्निरा᳘धीयते ऽग्निर्ह्ये᳘ष य᳘त्पश᳘वस्त᳘तो वै᳘ प्रजा᳘पतशु᳘भिरेव त᳘त्पश᳘वो रमन्ते त᳘स्माद्य᳘स्य पश᳘वो भ᳘वन्ति तैरग्नि᳘रभवत् एतैर᳘त्र स᳘र्वैः प्रजा᳘पतिर᳘यक्ष्यत त᳘देवा᳘ग्नेर᳘न्तम् प᳘र्॥  
तद्धै᳘के आहुः॥  
अ᳘त्रैवै᳘तैः स᳘र्वैः पशु᳘भिर्यजेत यद्वा᳘यैष्यत्तद्य᳘देतैर᳘त्र स᳘र्वैर्य᳘जेत त᳘देवा᳘ग्नेर᳘न्तम् प᳘रीयादि᳘ति न त᳘था कुर्याद्देवा᳘नां त᳘दिता᳘दियाद᳘थो पथस्त᳘दियाद᳘थो किं त᳘तः स᳘म्भरेदेता᳘नि वा᳘ एतत्कु᳘सिन्धान्येताश्चि᳘तीः स᳘म्भरति त᳘स्मात्त᳘था न᳘ कुर्यात्॥  
य᳘द्वेवै᳘ता᳘न्पशू᳘नाल᳘भते॥  
आय᳘तनमेवै᳘त᳘दग्न᳘ये करोति न᳘ ह्यनायतने क᳘श्चन र᳘मते᳘ ऽन्नं वा᳘ आय᳘तनं त᳘देत᳘त्पुर᳘स्तान्नि᳘दधाति त᳘देनम् प᳘श्यन्नग्नि᳘रुपा᳘वर्तते॥  
पु᳘रुषो᳘ ऽश्वो गौर᳘विरजो᳘ भवन्ति॥  
एता᳘वन्तो वै स᳘र्वे पशवो᳘ ऽन्नम् पश᳘वस्तद्या᳘वद᳘न्नं त᳘देत᳘त्पुर᳘स्तान्नि᳘दधाति त᳘देनम् प᳘श्यन्नग्नि᳘रुपा᳘वर्तते॥  
प᳘ञ्च भवन्ति॥  
प᳘ञ्च ह्ये᳘ते ऽग्न᳘या य᳘देताश्चि᳘तयस्ते᳘भ्य एतत्प᳘ञ्चाय᳘तनानि नि᳘दधाति त᳘देनम् प᳘श्यन्नग्नि᳘रुपा᳘वर्तते॥  
तद्य᳘दग्नि᳘भ्य इ᳘ति॥  
बह᳘वो ह्ये᳘ते᳘ ऽग्न᳘यो य᳘देताश्चि᳘तयो᳘ ऽथ यत्का᳘माये᳘ति य᳘था तं का᳘ममाप्नुयाद्य᳘जमानो य᳘त्काम एतत्क᳘र्म कुरुते॥  
पु᳘रुषम् प्रथममा᳘लभते॥  
पु᳘रुषो हि᳘ प्रथमः᳘ पशूनामथा᳘श्वम् पु᳘रुषं ह्यन्वश्वो᳘ ऽथ गाम᳘श्वं ह्य᳘नु गौरथा᳘विं गां ह्यन्व᳘विर᳘थाजम᳘विं ह्य᳘न्वजस्त᳘देनान्यथापूर्वं᳘ यथाश्रेष्ठमा᳘लभते॥  
ते᳘षां वि᳘षमा रशनाः᳘ स्युः॥  
पु᳘रुषस्य व᳘र्षिष्ठा᳘थ ह्र᳘सीयस्य᳘थ ह्र᳘सीयसी त᳘द्यथारूप᳘म् पशूनां᳘ रशनाः᳘ करोत्य᳘पपवस्यसाय स᳘र्वास्त्वे᳘व᳘ समाः᳘ स्युः स᳘र्वाः सदृ᳘श्यः स᳘र्वे ह्ये᳘ते᳘ समाः स᳘र्वे सदृ᳘शा अग्न᳘यो ह्यु᳘च्यन्ते᳘ ऽन्नं ह्यु᳘च्य᳘न्ते ते᳘न समास्ते᳘न सदृ᳘शाः॥  
त᳘दाहुः॥  
कथ᳘मस्यैषो᳘ ऽग्निः प᳘ञ्चेष्टकः सर्वः पशुष्वा᳘रब्धा भवती᳘ति पुरोडाशकपा᳘लेषु न्वे᳘वा᳘प्यत इयम् प्रथमा᳘ मृन्मयी᳘ष्टका᳘थ य᳘त्पशु᳘माल᳘भते ते᳘न पश्विष्टका᳘प्यते᳘ ऽथ य᳘द्वपा᳘मभि᳘तो हिरण्यशकलौ भ᳘वतस्ते᳘न हिरण्येष्टका᳘प्यते᳘ ऽथ य᳘दिध्मो यू᳘पः परिध᳘यस्ते᳘न वानस्पत्ये᳘ष्टकाप्यते᳘ ऽथ यदा᳘ज्यम् प्रो᳘क्षण्यः पुरोडाशस्तेना᳘न्नम् पञ्चमी᳘ष्टकाप्यत एव᳘मु हास्यैषो᳘ ऽग्निः प᳘ञ्चेष्टकः स᳘र्वः पशुश्वा᳘रब्धो भवति॥  
ते᳘षां च᳘तुर्विंशतिः सामिधे᳘न्यः॥  
च᳘तुर्विंशत्यर्धमासो वै संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘मिन्द्धे॥  
य᳘द्वेव च᳘तुर्विंशतिः॥  
च᳘तुर्विंशत्यक्षरा वै᳘ गायत्री᳘ गायत्रो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘मिन्द्धे॥  
य᳘द्वेव च᳘तुर्विंशतिः॥  
चतुर्विंशो वै पु᳘रुशो द᳘श ह᳘स्त्या अङ्गु᳘लयो द᳘श पा᳘द्याश्चत्वार्य᳘ङ्गानि पु᳘रुषः प्रजा᳘पतिः प्रजा᳘पतिरग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘मिन्द्धे॥  
उभ᳘यीर्गायत्री᳘श्च त्रिष्टुभश्चा᳘न्वाह॥  
प्राणो᳘ गायत्र्या᳘त्मा᳘ त्रिश्टु᳘प्प्राण᳘मे᳘वास्य गायत्री᳘भिः स᳘मिन्द्ध आत्मा᳘नं त्रिष्टु᳘ब्भिर्म᳘ध्ये त्रिष्टु᳘भो भ᳘वन्त्यभि᳘तो गायत्र्यो᳘ म᳘ध्ये ह्य᳘य᳘मात्मा᳘भि᳘तः प्राणा भू᳘यसीः पुर᳘स्ताद्गायत्री᳘रन्वा᳘ह क᳘नीयसीरुप᳘रिष्टाद्भू᳘यांसो ही᳘मे᳘ पुर᳘स्तात्प्राणाः क᳘नीयांस उप᳘रिष्टात्॥  
सो᳘ ऽन्वाह॥  
स᳘मास्त्वाग्न ऋत᳘वो वर्धयन्त्वि᳘ति प्रजा᳘पतिं वि᳘स्रस्तं य᳘त्राग्निः᳘ सम᳘दधात्त᳘मब्रवीद्या म᳘त्सम्मिताः सामिधेन्य᳘स्ता᳘भिर्मा स᳘मिन्त्स्वे᳘ति॥  
स᳘ एता᳘ अपश्यत्॥  
स᳘मास्त्वाग्न ऋत᳘वो वर्धयन्त्वि᳘ति स᳘माश्च त्वाग्न ऋत᳘वश्च वर्धयन्त्वि᳘त्येतत्संवत्सरा ऋ᳘षयो या᳘नि सत्ये᳘ति संवत्सरा᳘श्च तुअ᳘ ऽर्षयश्च सत्या᳘नि च वर्धयन्त्वि᳘त्येतत्सं᳘ दिव्ये᳘न दीदिहि रोचनेने᳘त्यसौ वा᳘ आदित्यो᳘ दिव्यं᳘ रोचनं ते᳘न सं᳘दीदिही᳘त्येतद्वि᳘श्वा आ᳘भाहि प्रदि᳘शश्च᳘तस्र इ᳘ति स᳘र्वा आ᳘भाहि प्रदि᳘शश्च᳘तस्र इ᳘त्येत᳘त्॥  
ता᳘ एता ए᳘कव्याख्यानाः॥  
एत᳘मेवा᳘भि य᳘थैत᳘मेव᳘ संस्कुर्या᳘देतं᳘ सन्दध्या᳘देतं᳘ जन᳘येत्ता᳘ आग्नेय्यः᳘ प्राजापत्या य᳘दग्निर᳘पश्यत्ते᳘नाग्नेय्यो᳘ य᳘त्प्रजा᳘पतिं सतै᳘न्द्ध ते᳘न प्राजापत्याः᳘॥  
द्वा᳘दशा᳘प्रियः॥  
द्वा᳘दश मा᳘साः संवत्सरः᳘ संवत्सरो᳘ ऽग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतदा᳘प्रीणाति॥  
य᳘द्वेव द्वा᳘दश॥  
द्वा᳘दशाक्षरा वै ज᳘गतीयं वै ज᳘गत्यस्यां ही᳘दं स᳘र्वं ज᳘गदिय᳘मु वा᳘ अग्नि᳘रस्यै हि स᳘र्वो ऽग्नि᳘श्चीय᳘ते या᳘वानग्निर्या᳘वत्यस्य मा᳘त्रा ता᳘वतैवै᳘नमेतदा᳘प्रीणाति॥  
य᳘द्वेव द्वा᳘दश॥  
द्वा᳘दशाक्षरा वै ज᳘गती ज᳘गती स᳘र्वाणि छ᳘न्दांसि स᳘र्वाणि छ᳘न्दांसि प्रजा᳘पतिः प्रजा᳘पतिरग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतदा᳘प्रीणाति॥  
ता᳘ एता᳘ ऊर्ध्वा᳘ अस्य समि᳘धो भवन्ती᳘ति॥  
प्रजापतिं वि᳘स्रस्तं य᳘त्राग्नः᳘ सम᳘दधात्त᳘मब्रवीद्या म᳘त्सम्मिता आ᳘प्रियस्ता᳘भिर्मा᳘प्रीणीही᳘ति॥  
स᳘ एता᳘ अषश्यत्॥  
ऊर्ध्वा᳘ अस्य समि᳘धो भवन्ती᳘त्यूर्ध्वा ह्ये᳘त᳘स्य स᳘मिद्धस्य समि᳘धो भ᳘वन्त्यूर्ध्वा᳘ शुक्रा᳘ शोचीं᳘ष्यग्नेरि᳘त्यूर्ध्वा᳘नि ह्ये᳘त᳘स्य शुक्रा᳘णि शोचीं᳘ष्यर्चीं᳘षि भ᳘वन्ति द्युम᳘त्तमे᳘ति वीर्य᳘वत्तमे᳘त्येत᳘त्सुप्र᳘तीकस्ये᳘ति सर्व᳘तो वा᳘ अग्निः᳘ सुप्र᳘तीकः सूनोरि᳘ति य᳘देनं जन᳘यति ते᳘नास्यैष᳘ सूनुः᳘॥  
ता᳘ एता ए᳘कव्याख्यानाः॥  
एत᳘मेवा᳘भि य᳘थैत᳘मेव᳘ संस्कुर्या᳘देतं᳘ सन्दध्या᳘देतं᳘ जन᳘येत्ता᳘ आग्नेय्यः᳘ प्राजापत्या य᳘दग्निर᳘पश्यत्ते᳘नाग्नेय्यो᳘ य᳘त्प्रजा᳘पतिमा᳘प्रीणात्ते᳘न प्राजापत्याः᳘॥  
ता वि᳘षमा वि᳘षमपदाः॥  
वि᳘षमाक्षरा वि᳘षमाणि हि छ᳘न्दांस्य᳘थो या᳘न्यस्याध्यात्मम᳘ङ्गानि वि᳘षमाणि ता᳘न्यस्यैता᳘भिरा᳘प्रीणाति॥  
वैश्वानरः᳘ पशुपुरोडाशः᳘॥  
वैश्वानरो वै स᳘र्वे ऽग्न᳘यः स᳘र्वेषामग्नी᳘नामु᳘पाप्त्यै॥  
य᳘द्वेव᳘ वैश्वानरः᳘॥  
ऋत᳘वो हैते य᳘देताश्चि᳘तयो ऽग्न᳘यो वा᳘ ऋत᳘व ऋत᳘वः संवत्सरः᳘ संवत्सरो᳘ वैश्वानरो य᳘दग्न᳘य इ᳘ति स्याद᳘ति तद्रेचयेद्द्वा᳘दशकपालो द्वा᳘दश मा᳘साः संवत्सरः᳘ संवत्सरो᳘ वैश्वानर᳘ आग्नेय्यो᳘ याज्यानुवाक्या᳘ अग्निरूपा᳘णामु᳘पात्यै का᳘मवत्यः का᳘मानामुपात्यै॥  
तद्धै᳘के॥  
इ᳘त्येवै᳘ता᳘नि पशुषीर्षा᳘णि वित्त्वो᳘पदधत्युभ᳘येनैते᳘ पश᳘व इ᳘ति ते᳘ ह ते म᳘र्त्याः कुण᳘पाः स᳘म्भवन्त्य᳘नाप्रीतानि हि ता᳘नि त᳘द्ध तथा᳘षाढेः सौश्रोमतेयस्यो᳘पदधुः स᳘ ह क्षिप्र᳘ एव त᳘तो ममार॥  
हिरण्म᳘यान्यु है᳘के कुर्वन्ति॥  
अमृतेष्टका इ᳘ति व᳘दन्तस्ता᳘ ह ता᳘ अनृतेष्टका न हि ता᳘नि पशुशीर्षा᳘णि॥  
मृन्म᳘यान्यु है᳘के कुर्वन्ति॥  
उ᳘त्सन्ना वा᳘ एते᳘ पश᳘वो यद्वै किञ्चो᳘त्सन्नमियं त᳘स्य स᳘र्वस्य प्रतिष्ठा तद्यत्रैते᳘ पश᳘वो गतास्त᳘त एनान᳘धि स᳘म्भराम इ᳘ति न त᳘था कुर्याद्यो वा᳘ एते᳘षामावृ᳘तं च ब्रा᳘ह्मणं च न᳘ विद्यात्त᳘स्यैत उ᳘त्सन्नाः स्युः स᳘ एता᳘नेव प᳘ञ्च पशूना᳘लभेत या᳘वदस्य व᳘शः स्यात्ता᳘न्हैता᳘न्प्रजा᳘पतिः प्रथम᳘ आलेभे श्या᳘पर्णः सायकायनो᳘ ऽन्तमो᳘ ऽथ ह स्मैता᳘नेवा᳘न्तरेणा᳘लभन्ते᳘ ऽथैत᳘र्हीमौ द्वा᳘वेवा᳘लभ्येते प्राजापत्य᳘श्च वायव्य᳘श्च त᳘योर᳘तो ब्रा᳘ह्मणमुद्यते॥  
प्राजापत्यं च᳘रका आ᳘लभन्ते॥  
प्रजा᳘पतिरग्निं᳘ चित्वा᳘ग्नि᳘रभवत्तद्य᳘देत᳘माल᳘भते त᳘देवा᳘ग्नेर᳘न्तम् पर्ये᳘ती᳘ते॥  
श्यामो᳘ भवति॥  
द्वया᳘नि वै᳘ श्याम᳘स्य लो᳘मानि शुक्ला᳘नि च कृष्णा᳘नि च द्वन्द्व᳘म् मिथुन᳘म् प्रज᳘ननं त᳘दस्य प्राजापत्यं᳘ रूपं᳘ तूfअरो᳘ भवति तूपरो हि᳘ प्रजा᳘पतिः॥  
तस्यै᳘कविंशति सामिधेन्यः᳘॥  
द्वा᳘दश मा᳘साः प᳘ञ्च ऽर्त᳘वस्त्र᳘य इमे᳘ लोका᳘ असा᳘वादित्य᳘ एकविंश᳘ एष᳘ प्रजा᳘पतिः प्रजा᳘पतिरग्निर्या᳘वानग्निर्या᳘वत्यस्य मात्रा ता᳘वतैवै᳘नमेतत्स᳘मिन्द्धे॥  
य᳘द्वेवै᳘कविंशतिः॥  
एकविंशो वै पु᳘रुषो द᳘श ह᳘स्त्या अङ्गु᳘लयो द᳘श पा᳘द्या आत्मै᳘कविंशः पु᳘रुषः प्रजा᳘पतिः प्रजा᳘पतिरग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘मिन्द्धे॥  
उभ᳘यीर्गायत्री᳘श्च त्रिष्टु᳘भश्चा᳘न्वाह॥  
ता᳘सामुक्तो ब᳘न्धुरुक्त᳘म्वेवा᳘न्वृचं᳘ हिरण्यगर्भ᳘वत्याघारमा᳘घारयति प्रजा᳘पतिर्वै᳘ हिरण्यगर्भः᳘ प्रजा᳘पतिरग्निर्द्वा᳘दशा᳘प्रियस्ता᳘सामुक्तो ब᳘न्धुरुक्त᳘म्वेवा᳘न्वृच᳘ प्राजापत्यः᳘ पशुपुरोडाशो य᳘ एव᳘ पशोर्ब᳘न्धुः स᳘ पुरोडा᳘शस्य द्वा᳘दशकपालो द्वा᳘दश मा᳘साः संवत्सरः᳘ संवत्सरः᳘ प्रजा᳘पतिः क᳘द्वत्यो याज्यानुवाक्याः᳘ को हि᳘ प्रजा᳘पतिः॥  
अ᳘थैतं᳘ वाय᳘वे नियु᳘त्वते॥  
शुक्लं᳘ तूपरमालभते प्रजा᳘पतिः प्रजाः᳘ सृष्ट्वा᳘नुव्यै᳘क्षत तस्या᳘त्यानन्देन रे᳘तः प᳘रापतत्सो᳘ ऽजः शुक्ल᳘स्तूपरो᳘ लप्सुद्य᳘भवद्र᳘सो वै रे᳘तो या᳘वानु वै र᳘सस्ता᳘वानात्मा तद्य᳘देत᳘माल᳘भते त᳘देवा᳘ग्नेर᳘न्तम् प᳘र्येति शुक्लो᳘ भवति शुक्लं हि रे᳘तस्तूपरो᳘ भवति तूपरं हि रे᳘तो वाय᳘वे भवति प्राणो वै᳘ वायु᳘र्नियु᳘त्वते भवत्युदानो वै᳘ नियु᳘तः प्राणोदाना᳘वेवा᳘स्मिन्नेत᳘द्दधाति॥  
य᳘द्वेवै᳘तं᳘ वाय᳘वे नियु᳘त्वते॥  
शुक्लं᳘ तूपर᳘माल᳘भते प्रजा᳘पतिं वि᳘स्त्रस्तं य᳘त्र देवाः᳘ सम᳘स्कुर्वन्त्स यो᳘ ऽस्मात्प्राणो᳘ मध्यत᳘ उद᳘क्रामत्त᳘मस्मिन्नेते᳘न पशु᳘नादधुस्त᳘थैवा᳘स्मिन्नय᳘मेत᳘द्दधाति वाय᳘वे भवति प्राणो वै᳘ वायु᳘र्नियु᳘त्वते भवत्युदानो वै᳘ नियु᳘तः प्राणोदाना᳘वेवा᳘स्मिन्नेत᳘द्दधाति शुक्लो᳘ भवति शुक्लो हि᳘ वायु᳘स्तूपरो᳘ भवति तूपरो हि᳘ वायुः॥  
त᳘स्य सप्त᳘दश सामिधेन्यः᳘॥  
सप्तदशो वै᳘ संवत्सरो द्वा᳘दश मा᳘साः प᳘ञ्च ऽर्त᳘वः संवत्सरः᳘ प्रजा᳘पतिः प्रजा᳘पतिरग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘मिन्द्धे॥  
य᳘द्वेव᳘ सप्त᳘दश॥  
सप्तदशो वै पु᳘रुषो द᳘श प्राणा᳘श्चत्वार्य᳘ङ्गान्यात्मा᳘ पञ्चदशो᳘ ग्रीवाः᳘ षोडश्यः᳘ शि᳘रः सप्तदशम् पु᳘रुषः प्रजा᳘पतिः प्रजा᳘पतिरग्निर्या᳘वानग्निर्या᳘वत्यस्य मा᳘त्रा ता᳘वतैवै᳘नमेतत्स᳘मिन्द्धे॥  
उभ᳘यीर्गायत्री᳘श्च त्रिष्टु᳘भश्चा᳘न्वाह॥  
ता᳘सामुक्तो ब᳘न्धुरुक्त᳘म्वेवान्वृचं द्वा᳘दशा᳘प्रियस्ता᳘सामुक्तो ब᳘न्धुरुक्त᳘म्वेवा᳘न्वृच᳘म् प्राजापत्यः᳘ पशुपुरोडाशो᳘ ऽत्रो स का᳘म उ᳘पाप्त इ᳘ति ह स्माह मा᳘हित्थिर्यं च᳘रकाः प्राजापत्ये᳘ पशा᳘वाहुरि᳘ति॥  
य᳘द्वेव᳘ वायव्यः᳘ पशुर्भ᳘वति॥  
प्राजापत्यः᳘ पशुपुरोडाशो᳘ ऽर्धं᳘ ह प्रजा᳘पतेर्वायु᳘रर्ध᳘म् प्रजा᳘पतिस्तद्य᳘दुभौ᳘ वायव्यौ᳘ स्या᳘तामुभौ᳘ वा प्राजापत्या᳘वर्धं᳘ हैवा᳘स्य कृतं स्यान्ना᳘र्धम᳘थ य᳘द्वायव्यः᳘ पशुर्भ᳘वति प्राजापत्यः᳘ पशुपुरोडाशस्ते᳘न हैवैतं स᳘र्वं कृत्स्न᳘म् प्रजा᳘पतिं स᳘स्करोति॥  
य᳘द्वेव᳘ वायव्यः᳘ पशुर्भ᳘वति॥  
प्राजापत्यः᳘ पशुपुरोडाशः᳘ प्रजा᳘पतिं वि᳘स्त्रस्तं य᳘त्र देवाः᳘ सम᳘स्कुर्वन्त्स यो᳘ ऽस्मात्प्राणो᳘ मध्यत᳘ उद᳘क्रामत्त᳘मस्मिन्नेतेन पशु᳘नादधुर᳘थास्यैते᳘न पु᳘रोडा᳘शेनात्मा᳘नं स᳘मस्कुर्वन्त्स य᳘त्प्राजापत्यो भ᳘वति प्रजा᳘पतिर्ह्या᳘त्मा द्वा᳘दशकपालो द्वा᳘दश मा᳘साः संवत्सरः᳘ संवत्सरः᳘ प्रजा᳘पतिः क᳘द्वत्यौ याज्यानुवाक्ये᳘ को हि᳘ प्रजा᳘पतिः॥  
तद्य᳘द्वपा᳘म् पुर᳘स्ताज्जुहो᳘ति॥  
य᳘ एवा᳘य᳘म् पुर᳘स्तात्प्राणस्त᳘मस्मिन्नेत᳘द्दधात्य᳘थ य᳘देते᳘न मध्यतश्च᳘रन्ति मध्यतो ह्य᳘य᳘मात्मा᳘थ यद्ध᳘विषोप᳘रिष्टाच्च᳘रन्ति य᳘ एवा᳘य᳘मुप᳘रिष्टात्प्राणस्त᳘मस्मिन्नेत᳘द्दधाति शुक्ल᳘वत्यो याज्यानुवाक्याः᳘ स्युः शुक्लरूपा᳘णामु᳘पाप्त्यै नियु᳘त्वत्यो य᳘देव᳘ नियु᳘त्वद्रूपं तस्यो᳘पाप्त्यै॥  
त᳘दु वा᳘ आहुः॥  
वपा᳘या एव᳘ शुक्ल᳘वत्यौ स्यातामेता᳘वद्वै᳘ पशौ᳘ शुक्लं य᳘द्वपा᳘शुक्लवत्यौ नियुत्व᳘त्यौ ह᳘विषो य᳘देव᳘ नियु᳘त्वद्रूपं तस्यो᳘पाप्त्या इ᳘ति॥  
य᳘द्वेवै᳘त᳘म् पशु᳘माल᳘भते॥  
एत᳘स्मिन्ह पशौ स᳘र्वेषाम् पशूनां᳘ रूपं य᳘त्तूपरो᳘ लप्सुदी तत्पु᳘रुषस्य रूपं᳘ तूपरो हि᳘ लप्सुदी पु᳘रुषो य᳘त्तूपरः के᳘सरवांस्तद᳘श्वस्य रूपं᳘ तूपरो हि के᳘सरवान᳘श्वो य᳘दष्टा᳘शफस्तद्गो᳘ रूप᳘मष्टा᳘शफो हि गौर᳘थ य᳘दस्या᳘वेरिव शफास्तद᳘वे रूपं य᳘दजस्त᳘दज᳘स्य तद्य᳘देत᳘माल᳘भते ते᳘न हैवा᳘स्यैते स᳘र्वे पश᳘व आ᳘लब्धा भवन्त्यतो यतम᳘दस्य क᳘र्मोपक᳘ल्पेतैते᳘ वा प᳘ञ्च पश᳘व एष᳘ वा प्राजापत्य᳘ एष᳘ वा नियुत्वती᳘यः॥  
त᳘म् पौर्णमास्यामा᳘लभेत॥  
अमावा᳘स्यायामा᳘लभेते᳘त्यु है᳘क आहुरसौ वै᳘ चन्द्रः᳘ प्रजा᳘पतिं स᳘ एतां रा᳘त्रिमिह᳘ वसति तद्य᳘थोपति᳘ष्ठन्तमाल᳘भेतैवं तदि᳘ति॥  
तद्वै᳘ पौर्णमास्या᳘मेव᳘॥  
असौ वै᳘ चन्द्रः᳘ पशुस्तं᳘ देवाः᳘ पौर्णमास्यामा᳘लभन्ते य᳘त्रैनं देवा᳘ आल᳘भन्ते त᳘देनमालभा इ᳘ति त᳘स्मात्पौर्णमास्यां य᳘द्वेव᳘ पौर्णमास्या᳘म् पौर्णमासी᳘ ह वाव᳘ प्रथमा व्यु᳘वास त᳘स्माद्वेव᳘ पौर्णमास्या᳘म्॥  
तद्वै᳘ फाल्गुन्या᳘मेव᳘॥  
एषा᳘ ह संवत्सर᳘स्य प्रथमा रा᳘त्रिर्य᳘त्फाल्गुनी᳘ पौर्णमासी यो᳘त्तरैषोत्तमा या पू᳘र्वा मुखत᳘ एव त᳘त्संवत्सरमा᳘रभते॥  
स वा᳘ इष्ट्वै᳘व᳘ पौर्णमासे᳘न॥  
अ᳘थ पशुमा᳘लभेत पौर्णमासे᳘न वा इ᳘न्द्रो वृत्र᳘म् पाप्मा᳘नं हत्वा᳘पहतपाप्मैतत्कर्मा᳘रभत त᳘थैवै᳘तद्य᳘जमानः पौर्णमासे᳘नैव᳘ वृत्र᳘म् पाप्मा᳘नं हत्वा᳘पहतपाप्मैतत्कर्मा᳘रभते॥  
तद्वा᳘ उपांशु᳘ भवति॥  
एत᳘द्धैतैः᳘ प्रजा᳘पतिः पशु᳘भिः क᳘र्मेयेष तद्धात्रा᳘नद्धेवैवासा᳘निरुक्तमिव त᳘स्मादुपांशु॥  
य᳘द्वेवो᳘पांशु᳘॥  
प्राजापत्यं वा᳘ एतत्क᳘र्म प्रजा᳘पतिं ह्ये᳘ते᳘न क᳘र्मणार᳘भते᳘ ऽनिरुक्तो वै᳘ प्रजा᳘पतिः॥  
य᳘द्वेवो᳘पांशु᳘॥  
रे᳘तो वा अ᳘त्र यज्ञ᳘ उपांशु वै रे᳘तः सिच्यते वपा᳘ पशुपुरोडाशो᳘ हवि᳘रेता᳘वान्हि᳘ पशुः᳘॥  
अ᳘ष्टकायामुखां स᳘म्भरति॥  
प्राजापत्य᳘मेतद᳘हर्यद᳘ष्टका प्राजापत्य᳘मेतत्क᳘र्म य᳘दुखा᳘ प्राजापत्य᳘ एव तद᳘हन्प्राजापत्यं क᳘र्म करोति॥  
य᳘द्वेवा᳘ष्टकायाम्॥  
प᳘र्वैत᳘त्सवत्सर᳘स्य यद᳘ष्टका प᳘र्वैत᳘दग्नेर्य᳘दुखा प᳘र्वण्येव तत्प᳘र्व करोति॥  
य᳘द्वेवा᳘ष्टकायाम्॥  
अ᳘ष्टका वा᳘ उखा᳘ निधिर्द्वा᳘ उद्धी᳘ तिर᳘श्ची रा᳘स्ना त᳘च्चतुश्चि᳘तस्र ऊर्ध्वास्त᳘दष्टाव᳘ष्टकायामेव तद᳘ष्टकां करोति॥  
अमावा᳘स्यायां दीक्षते॥  
अमावा᳘स्यायै वा अ᳘धि यज्ञ᳘स्तायते य᳘तो यज्ञ᳘स्ताय᳘ते त᳘तो यज्ञं᳘ जनयानी᳘ति॥  
य᳘द्वेवा᳘मावा᳘स्यायाम्॥  
रे᳘तो वा᳘ एत᳘द्भूत᳘मात्मा᳘नं सिञ्चत्युखा᳘यां यो᳘नौ यद्दी᳘क्षते त᳘स्मा एत᳘म् पुर᳘स्ताल्लोकं᳘ करोति य᳘द्दीक्षितो भ᳘वति तं᳘ कृतं᳘ लोक᳘मभि᳘ जायते त᳘स्मादाहुः कृत᳘ लोकम् पु᳘रुषो ऽभि᳘ जायत इ᳘ति॥  
स यत्क᳘नीयः संवत्सरा᳘द्दीक्षितः स्या᳘त्॥  
अलोका इ᳘ष्टका उ᳘पदध्यादे᳘ष्टका लोकान᳘तिरिच्येरन्न᳘थ यद्भू᳘यसो लोका᳘न्कृत्वे᳘ष्टका ना᳘नूपदध्या᳘ल्लोका इ᳘ष्टका अ᳘तिरिच्येरन्न᳘थ य᳘दमावा᳘स्यायां दीक्षित्वा᳘मावा᳘स्यायां क्रीणा᳘ति तद्या᳘वन्तमेव᳘ लोकं᳘ करो᳘ति ता᳘वतीरि᳘ष्टका उ᳘पदधात्य᳘थास्यापूर्यमाणपक्षे स᳘र्वो ऽग्नि᳘श्चीयते॥  
त᳘दाहुः॥  
यद्या᳘वत्य एत᳘स्याग्नेरि᳘ष्टकास्ता᳘वन्ति क्रये᳘ ऽहोरात्रा᳘णि सम्प᳘द्यन्ते᳘ ऽथ या᳘न्यूर्ध्वा᳘नि क्रयाद᳘हानि कथ᳘मस्य ते᳘ लोका᳘ अनू᳘पहिता भवन्ती᳘ति यद्वा᳘ अमावा᳘स्यायां दीक्षित्वा᳘मावा᳘स्यायां क्रीणा᳘ति तद्या᳘वन्तमेव᳘ लोकं᳘ करो᳘ति ता᳘वतीरि᳘ष्टका उ᳘पदधात्य᳘थ या᳘न्यूर्ध्वा᳘नि क्रयाद᳘हानि त᳘स्मिन्नवकाशे᳘ ऽध्वर्यु᳘रग्निं᳘ चिनोति क्वो᳘ हि᳘ चिनुयान्न᳘ च सो᳘ ऽवकाशः स्याद्या᳘वन्ति वै᳘ संवत्सर᳘स्याहोरात्रा᳘णि ता᳘वत्य एत᳘स्याग्नेरि᳘ष्टका उ᳘प च त्रयोदशो मा᳘सस्त्रयोदशो वा᳘ एष मा᳘सो या᳘न्यूर्ध्वा᳘नि क्रयाद᳘हानि तद्या᳘ अमू᳘स्त्रयोदश᳘स्य मास इ᳘ष्टकास्ता᳘भिरस्य ते᳘ लोका᳘ अनू᳘पहिता भवन्ति त᳘त्समा᳘ लोकाश्चे᳘ष्टकाश्च भवन्ति॥  
एतद्वै यै᳘व᳘ प्रथमा᳘ पौर्णमासी᳘॥  
त᳘स्याम् पशुमा᳘लभते या᳘ प्रथमा᳘ष्टका त᳘स्यामुखां स᳘म्भरति या᳘ प्रथमा᳘मावा᳘स्या त᳘स्यां दीक्षत एतद्वै या᳘न्येव᳘ संवत्सर᳘स्य प्रथमान्य᳘हानि ता᳘न्यस्य तदा᳘रभते ता᳘नि च त᳘दाप्नोत्यथा᳘तः सम्प᳘देव᳘॥  
त᳘दाहुः॥  
कथ᳘मस्यैतत्क᳘र्म संवत्सर᳘मग्नि᳘माप्नोति कथं᳘ संवत्सरे᳘णाग्नि᳘ना स᳘म्पद्यत इ᳘त्येते᳘षां वै᳘ पञ्चाना᳘म् पशूनां च᳘तुर्विंशतिः सामिधेन्यो᳘ द्वा᳘दशा᳘प्रियस्तत्ष᳘ट्त्रिंशदे᳘कादशानुयाजा ए᳘कादशोपय᳘जस्त᳘दष्टा᳘ पञ्चाशत्॥  
त᳘तो या᳘ष्टा᳘चत्वारिंशत्॥  
साष्टा᳘चत्वारिंशदक्षरा ज᳘गतीयं वै ज᳘गत्यस्यां ही᳘दं स᳘र्वं ज᳘गदिय᳘मु वा᳘ अग्नि᳘रस्यै हि स᳘र्वो ऽग्नि᳘श्चीय᳘ते या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
य᳘द्वेवा᳘ष्टा᳘चत्वारिंशत्॥  
अष्टा᳘चत्वारिंशदक्षरा वै ज᳘गती ज᳘गती स᳘र्वाणि छ᳘न्दांसि स᳘र्वाणि छ᳘न्दांसि प्रजा᳘पतिः प्रजा᳘पतिरग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
अ᳘थ या᳘नि द᳘श॥  
सा द᳘शाक्षरा विरा᳘ड्विरा᳘डग्निर्द᳘श दि᳘शो दि᳘शो ऽग्निर्द᳘श प्राणाः᳘ प्राणा᳘ अग्निर्या᳘वानग्निर्या᳘वत्यस्य मा᳘त्रा ता᳘वत्त᳘द्भवति॥  
वपा᳘ पशुपुरोडाशः᳘॥  
त᳘त्षष्टिः᳘ षष्टिर्मा᳘सस्याहोरात्रा᳘णि तन्मा᳘समाप्नोति मा᳘स आप्त᳘ ऋतु᳘माप्नोत्यृतुः᳘ संवत्सरं त᳘त्संवत्सर᳘मग्नि᳘माप्नोति ये᳘ च संवत्सरे᳘ का᳘मा अ᳘थ यद᳘तो ऽन्यद्य᳘देव᳘ संवत्सरे᳘ ऽन्नं तत्त᳘त्॥  
अ᳘थैत᳘स्य प्राजापत्य᳘स्य॥  
ए᳘कविंशतिः सामिधेन्यो᳘ द्वादशा᳘प्रियस्तत्त्र᳘यस्त्रिंशदे᳘कादशानुयाजा ए᳘कादशोपय᳘ज तत्प᳘ञ्चपञ्चाशद्वपा᳘ पशुपुरोडाशो᳘ हविस्त᳘दष्टा᳘पञ्चाशत्स यो᳘ ऽष्टा᳘पञ्चाशति कामो᳘ ऽत्रैव त᳘माप्नोति द्वा᳘वाघारौ त᳘त्षष्टिः स यः᳘ षष्ट्यां कामो᳘ ऽत्रैव᳘ त᳘माप्नोत्य᳘थ यद᳘तो ऽन्यद्य᳘देवं᳘ संवत्सरे᳘ ऽन्नं तत्त᳘त्॥  
अ᳘थैत᳘स्य नियुत्वती᳘यस्य॥  
सप्त᳘दश सामिधेन्यो᳘ द्वादशा᳘प्रियस्तदे᳘कां न᳘ त्रिंशदे᳘कादशानुयाजा ए᳘कादशोपय᳘जस्तदे᳘कपञ्चाशद्वपा᳘ पशुपुरोडाशो᳘ हविस्तच्च᳘तुष्पञ्चाशद्द्वा᳘वाघारौ द्वौ᳘ स्विष्टकृ᳘तौ त᳘दष्टा᳘पञ्चाशत्स यो᳘ ऽष्टा᳘पञ्चाशति कामो᳘ ऽत्रैव त᳘माप्नोति व᳘नस्प᳘तिश्च वसाहोम᳘श्च त᳘त्षष्टिः स यः᳘ षष्ट्यां कामो᳘ ऽत्रैव त᳘माप्नोत्य᳘थ यद᳘तो ऽन्यद्य᳘देव᳘ संवत्सरे᳘ ऽन्नं तत्त᳘देव᳘मु हास्यैतत्क᳘र्म संवत्सर᳘मग्नि᳘माप्नोत्येवं᳘ संवत्सरे᳘णाग्नि᳘ना स᳘म्पद्यते॥  
त᳘दाहुः॥  
नै᳘त᳘स्य पशोः᳘ समिष्टयजूं᳘षि जुहुयान्न᳘ हृदयशूले᳘नावभृथ᳘मभ्य᳘वेयादारम्भो वा᳘ एषो᳘ ऽग्नेः᳘ पशु᳘र्व्यवसर्गो᳘ देव᳘तानां समिष्टयजूं᳘षि संस्था᳘वभृथो ने᳘दारम्भे᳘ देव᳘ता व्यवसृजा᳘नि ने᳘द्यज्ञं᳘ संस्थाप᳘यानी᳘ति स वै स᳘मेव᳘ स्थापयेदेते᳘न पशु᳘नेष्ट्वा त᳘त्प्रजा᳘पतिरपश्यद्य᳘थैत᳘स्याग्नेर᳘न्तं न᳘ पर्यैत्त᳘स्मात्सं᳘स्थापयेद्य᳘द्वेव᳘ संस्थाप᳘यति प्राण᳘ एष᳘ पशुस्त᳘स्य य᳘दन्तरिया᳘त्प्राण᳘स्य त᳘दन्त᳘रियाद्य᳘दु वै᳘ प्राण᳘स्यान्तरियात्त᳘त एव᳘म् म्रियेत त᳘स्मात्स᳘मेव᳘ स्थापयेदथा᳘तो व्रता᳘नामेव᳘॥  
त᳘दाहुः॥  
नैते᳘न पशु᳘नेष्ट्वो᳘प᳘रि शयीत न᳘ मांस᳘मश्नीयान्न᳘ मिथुनमु᳘पेयात्पूर्वदीक्षा वा᳘ एष᳘ पशुर᳘नवकॢप्तं वै तद्य᳘द्दीक्षित᳘ उप᳘रि श᳘यीत य᳘न्मांस᳘मश्नीयाद्य᳘न्मिथुन᳘मेपेयादि᳘ति नेत्वे᳘वै᳘षा᳘ दीक्षा ने᳘व हि मे᳘खला᳘स्ति न᳘ कृष्णाजिनमि᳘ष्टकां वा᳘ एतां᳘ कुरुते त᳘स्मादु का᳘ममेवो᳘प᳘रि शयीतैत᳘दु स᳘र्वम᳘न्नं य᳘दते᳘ पश᳘वस्त᳘दस्या᳘त्राप्तमा᳘रब्धम् भवति तद्या᳘नि का᳘नि चाम᳘धुनो᳘ ऽशनानि ते᳘षामस्य स᳘र्वेषां कामाशनं य᳘दि ल᳘भेत मिथुनं तु नो᳘पेयात्पुरा᳘ मैत्रावरुण्य᳘ पयस्या᳘यै त᳘स्योप᳘रि ब᳘न्धुः॥  
त᳘दाहुः॥  
दद्या᳘देत᳘स्मिन्यज्ञे द᳘क्षिणां ने᳘न्मे ऽयं᳘ यज्ञो᳘ ऽदक्षिणो᳘ ऽसद्ब्रह्म᳘ण आदिष्टदक्षिणां᳘ दद्याद्ब्रह्मा वै स᳘र्वो यज्ञस्त᳘दस्य स᳘र्वो यज्ञो᳘ भिषज्जयितो᳘ भवती᳘ति न त᳘था कुर्यादि᳘ष्टकां वा᳘ एतां᳘ कुरुते तद्यथे᳘ष्टकायामिष्टकायां दद्या᳘त्तादृक्त᳘दमु᳘र्ह्येव᳘ दद्याद्य᳘दस्योपक᳘ल्पेत॥  
एतद्वै᳘ देवा᳘ अब्रुवन्॥  
चेत᳘यध्वमि᳘ति चि᳘तिमिच्छते᳘ति वाव त᳘दब्रुवंस्ते᳘षां चेत᳘यमानानाम् प्रजा᳘पतिरिमा᳘म् प्रथमां᳘ स्वयमातृणां चि᳘तिमपश्यत्त᳘स्मात्ता᳘म् प्रजा᳘पतिनो᳘पदधाति॥  
त᳘मग्नि᳘रब्रवीत्॥  
उ᳘पाहमा᳘यानी᳘ति केने᳘ति पशु᳘भिरि᳘ति तथे᳘ति पश्विष्टकया ह त᳘दुवाचैषा वाव᳘ पश्विष्टका य᳘द्दूर्वेष्टका त᳘स्मात्प्रथमा᳘यै स्वयमातृणा᳘या अ᳘नन्तर्हिता दूर्वेष्टको᳘पधीयते त᳘स्मादस्या अ᳘नन्तर्हिता ओ᳘षधयो᳘ ऽनन्तर्हिताः पशवो᳘ ऽनन्तर्हितो ऽग्निर᳘नन्तर्हितो ह्ये᳘ष᳘ एत᳘योपैत्॥  
ते ऽब्रुवन्॥  
चेत᳘यध्वमेवे᳘ति चि᳘तिमिच्छते᳘ति वाव त᳘दब्रुवन्नि᳘त ऊर्ध्व᳘मिच्छते᳘ति ते᳘षां चेत᳘यमानानामिन्द्राग्नी᳘ च विश्व᳘कर्मा चान्त᳘रिक्षं द्विती᳘यां स्वयमातृणां चि᳘तिमपश्यंस्त᳘स्मात्ता᳘मिन्प्राग्नि᳘भ्यां च विश्व᳘कर्मणा चो᳘पदधाति॥  
ता᳘न्वायु᳘रब्रवीत्॥  
उ᳘पाहमा᳘यानी᳘ति केने᳘ति दिग्भिरि᳘ति तथे᳘ति दि᳘श्याभिर्ह त᳘दुवाच त᳘स्माद्द्विती᳘यायै स्वयमातृणा᳘या अ᳘नन्तर्हिता दि᳘श्या उ᳘पधीयन्ते त᳘स्मादन्त᳘रिक्षाद᳘नन्तर्हिता दिशो᳘ ऽनन्तर्हितो वायुर᳘नन्तर्हितो ह्ये᳘ष᳘ एता᳘भिरुपैत्॥  
ते ऽब्रुवन्॥  
चेत᳘यध्वमेवे᳘ति चि᳘तिमिच्छते᳘ति वाव त᳘दब्रुवन्नित᳘ ऊर्ध्व᳘मिच्छते᳘ति ते᳘षां चेत᳘यमानानाम् परमेष्ठी दि᳘वं तृती᳘यं स्वयमातृणां चि᳘तिमपश्यत्त᳘स्मात्ताम् परमेष्ठिनो᳘पदधाति॥  
त᳘मसा᳘वादित्यो᳘ ऽब्रवीत्॥  
उ᳘पाहमा᳘यानीति केने᳘ति लोकम्पृणये᳘ति तथे᳘त्येष वाव᳘ लोकम्पृणा᳘त्म᳘ना हैव त᳘दुवाच त᳘स्मात्तृती᳘या स्वयमातृणा᳘नन्तर्हिता लोकम्पृणा᳘या उ᳘पधीयते त᳘स्मादशा᳘वादित्यो᳘ ऽनन्तर्हितो दिवो᳘ ऽनन्तर्हितो ह्ये᳘ष᳘ एत᳘योपै᳘त्॥  
त᳘देता वाव ष᳘ड् देव᳘ताः॥  
इदं स᳘र्वमभवन्य᳘दिदं किं᳘ च ते᳘ देवाश्च᳘ ऽर्षयश्चाब्रुवन्निमा वाव ष᳘ड् देव᳘ता इदं स᳘र्वमभूवन्नु᳘प तज्जानीत य᳘था वय᳘मिहा᳘प्यसामे᳘ति ते᳘ ऽब्रुवंश्चेत᳘ग्रध्वमि᳘ति चि᳘तिमिच्छते᳘ति वाव त᳘दब्रुवंस्त᳘दिच्छत य᳘था वय᳘मिहा᳘प्य᳘सामे᳘ति ते᳘षां चेत᳘यमानानां देवा᳘ द्विती᳘यां चि᳘तिमपश्यन्नृ᳘षयश्चतुर्थीम्॥  
ते ऽब्रुवन्॥  
उ᳘प वयमा᳘यामे᳘ति केने᳘ति य᳘देषु᳘ लोकेषूपे᳘ति तथे᳘ति तद्य᳘दूर्ध्व᳘म् पृथिव्या᳘ अर्वाची᳘नमन्त᳘रिक्षात्ते᳘न देवा उ᳘पायंस्त᳘देषा᳘ द्विती᳘या चि᳘तिर᳘थ य᳘दूर्ध्व᳘मन्त᳘रिक्षादर्वाची᳘नं दिवस्तेन᳘ ऽर्षय उ᳘पायंस्त᳘देषा᳘ चतुर्थी चि᳘तिः॥  
ते यद᳘ब्रुवन्॥  
चेत᳘यध्वमि᳘ति चि᳘तिमिच्छते᳘ति वाव त᳘दब्रुवन्य᳘च्चेत᳘यमाना अ᳘पश्यंस्त᳘स्माच्चि᳘तयः॥  
प्रजा᳘पतिः प्रथमां चि᳘तिमपश्यत्॥  
प्रजा᳘पतिरेव त᳘स्या आर्षेयं᳘ देवा᳘ द्विती᳘यां चि᳘तिमपश्यन्देवा᳘ एव त᳘स्या आर्षेय᳘मिन्द्राग्नी᳘ च विश्व᳘कर्मा च तृती᳘यां चि᳘तिमपश्यंस्त᳘ एव त᳘स्या आर्षेयमृ᳘षयश्चतुर्थीं चि᳘तिमपश्यन्नृ᳘षय एव त᳘स्या आर्षेय᳘म् परमेष्ठी᳘ पञ्चमीं चि᳘तिमपश्यत्परमेष्ठ्ये᳘व त᳘स्या आर्षेयं स यो᳘ हैत᳘देवं चि᳘तीनामार्षेयं वे᳘दार्षेय᳘वत्यो हास्य ब᳘न्धुमत्यश्चि᳘तयो भवन्ति॥  
