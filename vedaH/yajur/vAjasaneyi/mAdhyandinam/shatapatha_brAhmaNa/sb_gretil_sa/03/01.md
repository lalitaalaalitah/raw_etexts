
देवय᳘जनं जोषयन्ते॥  
स य᳘देव व᳘र्षिष्ठं स्यात्त᳘ज्जोषयेरन्य᳘दन्यद्भू᳘मेरा᳘भिश᳘यीता᳘तो वै᳘ देवा दि᳘वमुपो᳘दक्रामन्देवान्वा᳘ एष᳘ उपो᳘त्क्रामति यो दी᳘क्षते स स᳘देवे देवय᳘जने यजते स य᳘द्धान्यद्भू᳘मेरभिश᳘यीता᳘वरतर इव हेष्ठ्वा᳘ स्यात्त᳘स्माद्य᳘देव व᳘र्षिष्ठं स्यात्त᳘ज्जोषयेरन्॥  
तद्व᳘र्ष्म स᳘त्समं᳘ स्यात्॥  
समं सद᳘विभ्रंशि स्याद᳘विभ्रंशि सत्प्रा᳘क्प्रवणं स्यात्प्रा᳘ची हि᳘ देवा᳘नां दिग᳘थो उ᳘दक्प्रवणमु᳘दीची हि᳘ मनुष्या᳘णां दि᳘ग्दक्षिणतः᳘ प्रत्यु᳘छ्रितमिव स्यादेषा वै दि᳘क् पितॄणां स य᳘द्दक्षिणा᳘प्रवणं स्या᳘त्क्षिप्रे᳘ ह य᳘जमानो ऽमुं᳘ लोक᳘मियात्त᳘थो ह य᳘जमानो ज्यो᳘ग्जीवति त᳘स्माद्दक्षिणतः᳘ प्रत्यु᳘छ्रितमिव स्यात्॥  
न᳘ पुर᳘स्ताद्देवयजनमात्रम᳘तिरिच्येत॥  
द्विष᳘न्तं हास्य तद्भ्रा᳘तृव्यमभ्य᳘तिरिच्यते का᳘मं ह दक्षिणतः स्यादेव᳘मुत्तर᳘त एत᳘द्ध त्वे᳘व स᳘मृद्धं देवय᳘जनं य᳘स्य देवयजनमात्र᳘म् पश्चात्परिशिष्य᳘ते क्षिप्रे हैवै᳘नमु᳘त्तरा देवयज्यो᳘पनमती᳘ति नु᳘ देवयज᳘नस्य॥  
त᳘दु होवाच या᳘ज्ञवल्क्यः॥  
वार्ष्ण्या᳘य देवय᳘जनं जो᳘षयितुमैम त᳘त्सात्ययज्ञो᳘ ऽब्रवीत्स᳘र्वा वा᳘ इय᳘म् पृथिवी᳘ देवी᳘ देवय᳘जनं य᳘त्र वा᳘ अस्यै क्व᳘ च य᳘जुषैव᳘ परिगृ᳘ह्य याज᳘येदि᳘ति॥  
ऋत्वि᳘जो हैव᳘ देवय᳘जनम्॥  
ये᳘ ब्राह्मणाः᳘ शुश्रुवां᳘सो ऽनूचाना᳘ विद्वां᳘सो याज᳘यन्ति सै᳘वा᳘ह्वलैत᳘न्नेदिष्ठमा᳘मिव मन्यामह इ᳘ति॥  
तछा᳘लो वा वि᳘मितं वा प्राची᳘नवंशम् मिन्वन्ति॥  
प्रा᳘ची हि᳘ देवा᳘नां दि᳘क् पुर᳘स्ताद्वै᳘ देवाः᳘ प्रत्य᳘ञ्चो मनुष्या᳘नुपा᳘वृत्तास्तस्मात्ते᳘भ्यः प्राङ्ति᳘ष्ठञ्जुहोति॥  
त᳘स्मादु ह न᳘ प्रतीची᳘नशिराः शयीत॥  
ने᳘द्देवा᳘नभिप्रसा᳘र्य श᳘या इ᳘ति या द᳘क्षिणा दिक् सा᳘ पितॄणां या᳘ प्रती᳘ची सा᳘सर्पा᳘णां य᳘तो देवा᳘ उच्चक्रमुः सै᳘षा᳘हीना यो᳘दीची दिक् सा᳘ मनुष्या᳘णां त᳘स्मान्मानुष᳘ उदीची᳘नवंशामेव शा᳘लां वा वि᳘मितं वा मिन्वन्त्यु᳘दीची हि᳘ मनुष्या᳘णां दि᳘ग्दीक्षित᳘स्यैव᳘ प्राची᳘नवंशा ना᳘दीक्षितस्य॥  
तां वा᳘ एताम् प᳘रिश्रयन्ति॥  
ने᳘दभिव᳘र्षादि᳘ति न्वे᳘व᳘ वर्षा᳘ देवान्वा᳘ एष᳘ उपा᳘वर्तते यो दी᳘क्षते स᳘ देव᳘तानामे᳘को भवति तिर᳘ इव वै᳘ देवा᳘ मनुष्ये᳘भ्यस्तिर᳘ इवैतद्यत्प᳘रिश्रितं त᳘स्मात्प᳘रिश्रयन्ति॥  
तन्न स᳘र्व इवाभिप्र᳘पद्येत ब्राह्मणो᳘ वैव᳘ राजन्यो᳘ वा वै᳘श्यो वा ते हि᳘ यज्ञि᳘याः॥  
स वै न स᳘र्वेणेव सं᳘वदेत॥  
देवान्वा᳘ एष᳘ उपा᳘वर्तते यो दी᳘क्षते स᳘ देव᳘तानामे᳘को भवति न वै᳘ देवा᳘ स᳘र्वेणेव सं᳘वदन्ते ब्राह्मणे᳘न वैव᳘ राजन्ये᳘न वा वै᳘श्येन वा ते हि᳘ यज्ञि᳘यास्त᳘स्माद्य᳘द्येनं शूद्रे᳘ण संवादो᳘ विन्दे᳘देते᳘षामेवै᳘कम् ब्रूयादिममि᳘ति विचक्ष्वेममि᳘ति वि᳘चक्ष्वे᳘त्येष᳘ उ त᳘त्र दीक्षितस्योपचारः॥  
अ᳘थार᳘णी पाणौ᳘ कृत्वा॥  
शा᳘लामध्यवस्यति स᳘ पूर्वार्ध्यं᳘ स्थूणाराज᳘मभिप᳘द्यैतद्य᳘जुरा᳘हैद᳘मगन्म देवय᳘जनम् पृथिव्या य᳘त्र देवा᳘सो अ᳘जुषन्त वि᳘श्व इ᳘ति त᳘दस्य वि᳘श्वैश्च देवैर्जु᳘ष्टम् भ᳘वति ये᳘ चेमे᳘ ब्राह्मणाः᳘ शुश्रुवां᳘सो ऽनूचाना यद᳘हास्य ते᳘ ऽक्षिभ्यामी᳘क्षन्ते ब्राह्मणाः᳘ शुश्रुवां᳘सस्तद᳘हास्य तैर्जु᳘ष्टम् भवति॥  
यद्वा᳘ह॥  
य᳘त्र देवा᳘सो अ᳘जुषन्त वि᳘श्व इ᳘ति त᳘दस्य वि᳘श्वैर्देवैर्जु᳘ष्टम् भवत्यृक्सामा᳘भ्यां सन्त᳘रन्तो य᳘जुर्भिरि᳘त्यृक्सामा᳘भ्यां वै य᳘जुर्भिर्यज्ञ᳘स्योदृ᳘चं ग᳘च्छन्ति यज्ञ᳘स्योदृ᳘चं गच्छानी᳘त्येवै᳘त᳘दाह रायस्पो᳘षेण स᳘मिषा᳘ मदेमे᳘ति भूमा वै᳘ रायस्पोषः श्रीर्वै᳘ भू᳘माशि᳘षमेवै᳘तदा᳘शास्ते स᳘मिषा᳘ मदेमेती᳘षम् मदती᳘ति वै त᳘माहुर्यः श्रि᳘यमश्नु᳘ते यः᳘ परम᳘तां ग᳘च्छति त᳘स्मादाह स᳘मिषा᳘ मदेमे᳘ति॥  
अपराह्णे᳘ दीक्षेत॥  
पुरा᳘ केशश्मश्रो᳘र्व᳘पनाद्य᳘त्काम᳘येत त᳘दश्नीयाद्य᳘द्वा सम्प᳘द्येत व्रतं ह्ये᳘वा᳘स्यातो᳘ ऽशनम् भ᳘वति य᳘द्यु ना᳘शिशिषेद᳘पि का᳘मं ना᳘श्नीयात्॥  
अथो᳘त्तरेण शा᳘लाम् प᳘रिश्रयन्ति॥  
त᳘दुदकुम्भ᳘मुपनि᳘दधाति त᳘न्नापित उ᳘पतिष्ठते त᳘त्केशश्मश्रु᳘ च व᳘पते नखा᳘नि च नि᳘कृन्तते ऽस्ति वै पु᳘रुषस्यामेध्यं य᳘त्रास्या᳘पो नो᳘पति᳘ष्ठन्ते केशश्मश्रौ᳘ च वा᳘ अस्य नखे᳘षु चा᳘पो नो᳘पतिष्ठन्ते तद्य᳘त्केशश्मश्रु᳘ च व᳘पते नखा᳘नि च निकृन्त᳘ते मे᳘ध्यो भूत्वा᳘ दीक्षा इ᳘ति॥  
तद्धै᳘के॥  
स᳘र्व एव᳘ वपन्ते स᳘र्व एव मे᳘ध्या भूत्वा᳘ दीक्षिष्यामह इ᳘ति त᳘दु त᳘था न᳘ कुर्याद्यद्वै᳘ केशश्मश्रु᳘ च व᳘पते नखा᳘नि च निकृन्त᳘ते त᳘देव मे᳘ध्यो भवति त᳘स्मादु केशश्मश्रु᳘ चैव व᳘पेत नखा᳘नि च नि᳘कृन्तेत॥  
स वै᳘ नखा᳘न्येवा᳘ग्रे नि᳘कृन्तते॥  
दक्षिण᳘स्यैवा᳘ग्रे सव्य᳘स्य वा अ᳘ग्रे मानुषे᳘ ऽथैवं᳘ देवत्रा᳘ङ्गु᳘ष्ठयोरेवा᳘ग्रे कनि᳘ष्ठिकयोर्वा अ᳘ग्रे मानुषे᳘ ऽथैवं᳘ देवत्रा॥  
स द᳘क्षिणमेवा᳘ग्रे गोदा᳘नं वि᳘तारयति॥  
सव्यं वा अ᳘ग्रे मानुषे᳘ ऽथैवं᳘ देवत्रा॥  
स द᳘क्षिणमेवा᳘ग्रे गोदा᳘नमभ्यु᳘नत्ति॥  
इमा आ᳘पः श᳘मु मे सन्तु देवीरि᳘ति स यदा᳘हेमा आ᳘पः श᳘मु मे सन्तु देवीरि᳘ति व᳘ज्रो वा आ᳘पो व᳘ज्रो हि वा आ᳘पस्त᳘स्माद्ये᳘नैता य᳘न्ति निम्नं᳘ कुर्वन्ति य᳘त्रोपति᳘ष्ठन्ते नि᳘र्दहन्ति तत्त᳘देत᳘मेवै᳘तद्व᳘ज्रं शमयति त᳘थो हैनमेष व᳘ज्रः शान्तो न᳘ हिनस्ति त᳘स्मादाहेमा आ᳘पः श᳘मु मे सन्तु देवीरिति॥  
अ᳘थ दर्भतरुणक᳘मन्त᳘र्दधाति॥  
ओ᳘षधे त्रा᳘यस्वे᳘ति व᳘ज्रो वै᳘ क्षुरस्त᳘थो हैनमेष व᳘ज्रः क्षुरो न᳘ हिनस्त्य᳘थ क्षुरे᳘णाभिनि᳘दधाति स्व᳘धिते मै᳘नं हिंसीरि᳘ति व᳘ज्रो वै᳘ क्षुरस्त᳘थो हैनमेष व᳘ज्रः क्षुरो न᳘ हिनस्ति॥  
प्रछि᳘द्योदपात्रे प्रा᳘स्यति॥  
तूष्णीमेवो᳘त्तरं गोदा᳘नमभ्युन᳘त्ति तूष्णीं᳘ दर्भतरुणक᳘मन्तर्दधाति तूष्णीं᳘ क्षुरे᳘णाभिनिधा᳘य प्रछि᳘द्योदपात्रे प्रा᳘स्यति॥  
अ᳘थ नापिता᳘य क्षुरम् प्र᳘यछति॥  
स᳘ केशश्मश्रु᳘ वपति स᳘ यदा᳘ केशश्मश्रु व᳘पति॥  
अ᳘थ स्नाति॥  
अमेध्यो वै पु᳘रुषो यद᳘नृतं व᳘दति ते᳘न पू᳘तिरन्तरतो मे᳘ध्या वा आ᳘पो मे᳘ध्यो भूत्वा᳘ दीक्षा इ᳘ति पवि᳘त्रं वा आ᳘पः पवि᳘त्रपूतो दीक्षा इ᳘ति त᳘स्माद्वै᳘ स्नाति॥  
स᳘ स्नाति॥  
आ᳘पो अस्मा᳘न्मात᳘रः शुन्धयन्त्वि᳘ति घृते᳘न नो घृतप्वः᳘ पुनन्त्व् इ᳘ति त᳘द् वै᳘ सपूतं यं᳘ घृतेना᳘पुनंस्त᳘स्मादाह घृते᳘न नो घृतप्वः᳘ पुनन्त्वि᳘ति वि᳘श्वं हि᳘ रिप्र᳘म् प्रव᳘हन्ति देवीरि᳘ति यद्वै वि᳘श्वं स᳘र्वं तद्य᳘दमेध्यं᳘ रिप्रं तत्स᳘र्वं ह्य᳘स्मादमेध्य᳘म् प्रव᳘हन्ति त᳘स्मादाह वि᳘श्वं हि᳘ रिप्र᳘म् प्रव᳘हन्ति देवीरिति॥  
अ᳘थ प्रा᳘ङिवो᳘दङ्ङु᳘त्क्रामति॥  
उदि᳘दाभ्यः शु᳘चिरा᳘ पूत᳘ एमीत्युद्ध्या᳘भ्यः शु᳘चिः पूत एति॥  
अ᳘थ वा᳘सः प᳘रिधत्ते॥  
सर्वत्वा᳘यैव स्वा᳘मेवा᳘स्मिन्नेतत्त्व᳘चं दधाति या᳘ ह वा᳘ इयं गोस्त्वक्पु᳘रुषे हैषा᳘ग्र आस॥  
ते᳘ देवा᳘ अब्रुवन्॥  
गौर्वा᳘ इदं स᳘र्वं बिभर्ति ह᳘न्त ये᳘यम् पु᳘रुषे त्वग्ग᳘व्येतां द᳘धाम त᳘यैषा व᳘र्षन्तं त᳘या हिमं त᳘या घृ᳘णिं तितिक्षिष्यत इ᳘ति॥  
ते ऽवछा᳘य पु᳘रुषम्॥  
ग᳘व्येतां त्व᳘चमदधुस्त᳘यैषा व᳘र्षन्तं त᳘या हिमं त᳘या घृ᳘णिं तितिक्षते॥  
अ᳘वछितो हि वै पु᳘रुषः॥  
त᳘स्मादस्य य᳘त्रैव क्व᳘ च कुशो᳘ वा य᳘द्वा विकृन्त᳘ति त᳘त एव लो᳘हितमु᳘त्पतति त᳘स्मिन्नेतां त्व᳘चमदधुर्वा᳘स एव त᳘स्मान्ना᳘न्यः पु᳘रुषाद्वा᳘सो बिभर्त्येतां ह्य᳘स्मिंस्त्व᳘चम᳘दधुस्त᳘स्मादु सुवा᳘सा एव᳘ बुभूषेत्स्व᳘या त्वचा स᳘मृध्या इ᳘ति त᳘स्माद᳘प्यश्लीलं᳘ सुवा᳘ससं दिदृक्षन्ते स्व᳘या हि᳘ त्वचा स᳘मृद्धो भ᳘वति॥  
नो हा᳘न्ते गो᳘र्नग्नः᳘ स्यात्॥  
वे᳘द ह गौ᳘रह᳘मस्य त्व᳘चम् बिभर्मी᳘ति सा बि᳘भ्यती त्रसति त्व᳘चम् म आ᳘दास्यत इ᳘ति त᳘स्मादु गा᳘वः सुवा᳘ससमु᳘पैव नि᳘श्रयन्ते॥  
त᳘स्य वा एत᳘स्य वा᳘ससः॥  
अग्नेः᳘ पर्यासो भ᳘वति वायो᳘रनुछादो᳘ नीविः᳘ पितॄणां᳘ सर्पा᳘णाम् प्रघातो वि᳘श्वेषां देवा᳘नां त᳘न्तव आरोका न᳘क्षत्राणामेवं हि वा᳘ एतत्स᳘र्वे देवा᳘ अन्वा᳘यत्तास्त᳘स्माद्दीक्षितव᳘सनम् भवति॥  
तद्वा अ᳘हतं स्यात्॥  
अयातयाम᳘तायै तद्वै निष्पेष्टवै᳘ ब्रूयाद्य᳘देवा᳘स्या᳘त्रामेध्या᳘ कृण᳘त्ति वा व᳘यति वा त᳘दस्य मे᳘ध्यम᳘सदि᳘ति य᳘द्यु अ᳘हतं स्या᳘दद्भि᳘रभ्यु᳘क्षेन्मे᳘ध्यमसदित्य᳘थो य᳘दिदं᳘ स्नातव᳘स्यं नि᳘हितम᳘पल्पूलनकृतम् भवति ते᳘नो हा᳘पि दीक्षेत॥  
तत्प᳘रिधत्ते॥  
दीक्षातप᳘सोस्तनू᳘रसीत्य᳘दीक्षितस्य वा᳘अस्यैषा᳘ग्रे तनू᳘र्भवत्यथा᳘त्र दीक्षातप᳘सोस्त᳘स्मादाह दीक्षातप᳘सोस्तनू᳘रसीति तां᳘ त्वा शिवां᳘ शग्माम् प᳘रिदध इ᳘ति तां᳘ त्वा शिवां᳘ साध्वीम् प᳘रिदध इ᳘त्येवै᳘त᳘दाह भद्रं व᳘र्णम् पु᳘ष्यन्नि᳘ति पापवा᳘ एषो᳘ ऽग्रे व᳘र्णम् पुष्यति य᳘ममुम᳘दीक्षितो ऽथा᳘त्र भद्रं त᳘स्मादाह भद्रं व᳘र्णम् पु᳘ष्यन्निति॥  
अ᳘थैनं शा᳘लाम् प्र᳘पादयति॥  
स᳘ धेन्वै᳘ चानडु᳘हश्च ना᳘श्नीयाद्धेन्वनडुहौ वा᳘ इदं स᳘र्वम् बिभृतस्ते᳘ देवा᳘ अब्रुवन्धेन्वनडुहौ वा᳘ इदं स᳘र्वम् बिभृतो ह᳘न्त य᳘दन्ये᳘षां व᳘यसां वीर्यं᳘ त᳘द्धेन्वनडुह᳘योर्द᳘धामे᳘ति स य᳘दन्ये᳘षां व᳘यसां वीर्य᳘मा᳘सीत्त᳘द्धेन्वनडुह᳘योरदधुस्त᳘स्माद्धेनु᳘श्चैवा᳘नड्वां᳘श्च भू᳘यिष्ठम् भुङ्क्तस्त᳘द्धैत᳘त्सर्वा᳘श्यमिव यो᳘ धेन्वनडुह᳘योरश्नीयाद᳘न्तगतिरिव तं हा᳘द्भुतमभि᳘जनितोर्जाया᳘यै गर्भं नि᳘रबधीदि᳘ति पप᳘मकदि᳘ति पापी᳘ कीर्तिस्त᳘स्माद्धेन्वनडुह᳘योर्नाश्नी᳘यात्त᳘दु होवाच या᳘ज्ञवल्क्यो ऽश्ना᳘म्येवा᳘ह᳘मंसलं चेद्भ᳘वती᳘ति॥  
अपः᳘ प्रणी᳘य॥  
आग्नावैष्णवमे᳘कादशकपालम् पुरोडा᳘शं नि᳘र्वपत्यग्निर्वै स᳘र्वा देव᳘ता अग्नौ हि स᳘र्वाभ्यो देव᳘ताभ्यो जु᳘ह्वत्यग्निर्वै᳘ यज्ञ᳘स्यावरार्ध्यो᳘ वि᳘ष्णुः परार्ध्य᳘स्तत्स᳘र्वाश्चैवै᳘त᳘द्देव᳘ताः परिगृ᳘ह्य स᳘र्वं च यज्ञ᳘म् परिगृ᳘ह्य दीक्षा इ᳘ति त᳘स्मादाग्नावैष्णव ए᳘कादशकपालः पुरोडा᳘शो भवति॥  
तद्धै᳘के॥  
आदित्ये᳘भ्यश्चरुं नि᳘र्वपन्ति त᳘दस्ति प᳘र्युदितमिवाष्टौ᳘ पुत्रा᳘सो अ᳘दितेर्ये᳘ जाता᳘स्तन्व᳘स्प᳘रि देवां उ᳘प प्रै᳘त्सप्त᳘भिः प᳘रा मार्ताण्ड᳘मास्यदि᳘ति॥  
अष्टौ ह वै᳘ पुत्रा अ᳘दितेः॥  
यांस्त्वे᳘त᳘द्देवा᳘ आदित्या इ᳘त्याच᳘क्षते सप्त᳘ हैव ते᳘ ऽविकृतं हाष्टमं᳘ जनयां᳘ चकार मार्ताण्डं᳘ सन्देघो᳘ हैवा᳘स या᳘वानेवो᳘र्ध्वस्ता᳘वां᳘स्तिर्यङ् पु᳘रुषसम्मित इ᳘त्यु है᳘क आहुः॥  
त᳘ उ हैत᳘ ऊचुः॥  
देवा᳘ आदित्या य᳘दस्मानन्व᳘जनिमा त᳘दमुये᳘व भूद्ध᳘न्तेमं᳘ विकर᳘वामे᳘ति तं वि᳘चक्रुर्य᳘थायम् पु᳘रुषो वि᳘कृतस्त᳘स्य या᳘नि मां᳘सा᳘नि सङ्कृ᳘त्य सन्न्यासुस्त᳘तो हस्ती स᳘मभवत्त᳘स्मादाहुर्न᳘ हस्ति᳘नम् प्र᳘तिगृह्णीयात्पु᳘रुषाजानो हि᳘ हस्ती᳘ति य᳘मु ह त᳘द्विचक्रुः स वि᳘वस्वानादित्यस्त᳘स्येमाः᳘ प्रजाः॥  
स᳘ होवाच॥  
राध्न᳘वान्मे स᳘ प्रजा᳘यां य᳘ एत᳘मादित्ये᳘भ्यश्चरुं᳘ निर्व᳘पादि᳘ति राध्नो᳘ति हैव य᳘ एत᳘मादित्ये᳘भ्यश्चरुं᳘ निर्व᳘पत्ययं त्वे᳘वा᳘ग्नावैष्णवः प्र᳘ज्ञातः॥  
त᳘स्य सप्त᳘दश सामिधे᳘न्यो भवन्ति॥  
उपांशु᳘ देव᳘ते यजति पञ्च प्रयाजा भ᳘वन्ति त्र᳘यो ऽनुयाजाः सं᳘याजयन्ति प᳘त्नीः सर्वत्वा᳘यैव᳘ समिष्टयजु᳘रेव न᳘ जुहोति ने᳘दिदं᳘ दीक्षितव᳘सनम् परिधा᳘य पुरा᳘ यज्ञ᳘स्य संस्था᳘या अ᳘न्तं ग᳘च्छानीत्या᳘न्तो हि᳘ यज्ञ᳘स्य समिष्टयजुः॥  
अथा᳘ग्रेण शा᳘लां ति᳘ष्ठन्नभ्य᳘ङ्क्ते॥  
अ᳘रुर्वै पु᳘रुषो᳘ ऽवाछितो᳘ ऽनरुरेवै᳘त᳘द्भवति य᳘दभ्यङ्क्ते ग᳘वि वै पु᳘रुषस्य त्वग्गोर्वा᳘ एतन्न᳘वनीतम् भवति स्व᳘यैवै᳘नमेत᳘त्त्वचा स᳘मर्धयति त᳘स्माद्वा᳘ अभ्य᳘ङ्क्ते॥  
तद्वै न᳘वनीतम् भवति॥  
घृतं वै देवा᳘नाम् फाण्ट᳘म् मनुष्या᳘णाम᳘थैतन्ना᳘हैव᳘ घृतं नो᳘ फाण्टं स्या᳘देव᳘ घृतं स्या᳘त्फाण्ट᳘मयातयाम᳘तायै त᳘देनम᳘यातयाम्नैवा᳘यातयामानं करोति॥  
त᳘मभ्य᳘नक्ति॥  
शीर्षतो᳘ ऽग्र आ पा᳘दाभ्यामनुलोम᳘म् मही᳘नाम् प᳘यो ऽसी᳘ति मह्य᳘ इति ह वा᳘ एता᳘सामे᳘कं नाम यद्ग᳘वां ता᳘सां वा᳘ एतत्प᳘यो भवति त᳘स्मादाह मही᳘नाम् प᳘यो ऽसी᳘ति वर्चोदा᳘ असि व᳘र्चो मे देही᳘ति ना᳘त्र तिरो᳘हितमिवास्ति॥  
अथा᳘क्ष्यावा᳘नक्ति॥  
अ᳘रुर्वै पु᳘रुषस्या᳘क्षि प्रशान्ममे᳘ति ह स्माह या᳘ज्ञवल्क्यो दुरक्ष᳘ इव हास पू᳘यो हैवा᳘स्य दूषी᳘का ते᳘ एवै᳘तद᳘नरुष्करोति यद᳘क्ष्यावान᳘क्ति॥  
य᳘त्र वै᳘ देवाः᳘॥  
असुररक्षसा᳘नि जघ्नुस्तछु᳘ष्णो दानवः᳘ प्रत्य᳘ङ् पतित्वा᳘ मनुष्या᳘णाम᳘क्षीणि प्र᳘विवेश स᳘ एष᳘ कनी᳘नकः कुमारक इव प᳘रिभासते त᳘स्मा एवै᳘त᳘द्यज्ञ᳘मुपप्रय᳘न्त्सर्व᳘तो ऽश्मपुराम् प᳘रिदधात्यश्मा ह्या᳘ञ्जनम्॥  
त्रैककुद᳘म् भवति॥  
य᳘त्र वा इ᳘न्द्रो वृत्रम᳘हंस्त᳘स्य यदक्ष्या᳘सीत्तं᳘ गिरिं᳘ त्रिककु᳘दमकरोत्तद्य᳘त्त्रैककुदम् भ᳘वति च᳘क्षुष्येवै᳘तच्च᳘क्षुर्दधाति त᳘स्मात्त्रैककुद᳘म् भवति य᳘दि त्रैककुदं न᳘ विन्देदप्य᳘त्रैककुदमेव᳘ स्यात्समानी ह्ये᳘वा᳘ञ्जनस्य बन्धु᳘ता॥  
शरेषीकया᳘नक्ति॥  
व᳘ज्रो वै᳘ शरो᳘ विरक्ष᳘स्तायै स᳘तूला भवत्यमूलं वा᳘ इद᳘मुभय᳘तः प᳘रिच्छिन्नं र᳘क्षो ऽन्त᳘रिक्षम᳘नुचरति य᳘थायम् पु᳘रुषो ऽमूल᳘ उभय᳘तः प᳘रिच्छिन्नो ऽन्त᳘रिक्षमनुच᳘रति तद्यत्स᳘तूला भ᳘वति विरक्ष᳘स्तायै॥  
स द᳘क्षिणमेवा᳘ग्र आ᳘नक्ति॥  
सव्यं वा अ᳘ग्रे मानुषे᳘ ऽथैवं᳘ देवत्रा॥  
स आ᳘नक्ति॥  
वृत्र᳘स्यासि कनी᳘नक इ᳘ति वृत्र᳘स्य ह्ये᳘ष᳘ कनी᳘नकश्चक्षुर्दा᳘ असि च᳘क्षुर्मे देही᳘ति ना᳘त्र तिरो᳘हितमिवास्ति॥  
स द᳘क्षिणं सकृद्य᳘जुषान᳘क्ति॥  
सकृ᳘त्तूष्णीमथो᳘त्तरं सकृद्य᳘जुषान᳘क्ति द्वि᳘स्तूष्णीं तदु᳘त्तरमेवै᳘त᳘दुत्तरा᳘वत्करोति॥  
तद्यत्प᳘ञ्च कृ᳘त्व आन᳘क्ति॥  
संवत्सर᳘सम्मितो वै᳘ यज्ञः प᳘ञ्च वा᳘ ऋत᳘वः संवत्सर᳘स्य त᳘म् पञ्च᳘भिराप्नोति त᳘स्मात्पञ्च कृ᳘त्व आ᳘नक्ति॥  
अ᳘थैनं दर्भपवित्रे᳘ण पावयति॥  
अमेध्यो वै पु᳘रुषो यद᳘नृतं व᳘दति ते᳘न पू᳘तिरन्तरतो मे᳘ध्या वै᳘ दर्भा मे᳘ध्यो भूत्वा᳘ दीक्षा इ᳘ति पवि᳘त्रं वै᳘ दर्भाः᳘ पवित्र᳘पूतो दीक्षा इ᳘ति त᳘स्मादेनं दर्भपवित्रे᳘ण पावयति॥  
तद्वा ए᳘कं स्यात्॥  
ए᳘को ह्ये᳘वा᳘यम् प᳘वते त᳘देत᳘स्यै᳘व रूपे᳘ण त᳘स्मादे᳘कं स्यात्॥  
अ᳘थो अ᳘पि त्री᳘णि स्युः॥  
ए᳘को ह्ये᳘वा᳘यम् प᳘वते सो᳘ ऽयम् पु᳘रुषे ऽन्तः प्र᳘विष्टस्त्रेधाविहितः᳘ प्राण᳘ उदानो᳘ व्यान इ᳘ति त᳘देत᳘स्यैवा᳘नु मा᳘त्रां त᳘स्मात्त्री᳘णि स्युः॥  
अ᳘थो अ᳘पि सप्त᳘ स्युः॥  
सप्त वा᳘ इमे᳘ शीर्ष᳘न्प्राणास्त᳘स्मात्सप्त᳘ स्युस्त्रिःसप्ता᳘न्येव᳘ स्युरे᳘कविंशतिरेषै᳘व᳘ सम्पत्॥  
तं᳘ सप्त᳘भिः सप्तभिः पावयति॥  
चित्प᳘तिर्मा पुनात्वि᳘ति प्रजा᳘पतिर्वै᳘ चित्प᳘तिः प्रजा᳘पतिर्मा पुनात्वि᳘त्येवै᳘त᳘दाह वाक्प᳘तिर्मा पुनात्वि᳘ति प्रजा᳘पतिर्वै᳘ वाक्प᳘तिः प्रजा᳘पतिर्मा पुनात्वि᳘त्येवै᳘त᳘दाह देवो᳘ मा सविता᳘ पुनात्वि᳘ति तद्वै सु᳘पूतं यं᳘ देवः᳘ सविता᳘पुनात्त᳘स्मादाह देवो᳘ मा सविता᳘ पुनात्वित्य᳘छिद्रेण पवि᳘त्रेणेति यो वा᳘ अयम् प᳘वत एषो᳘ ऽछिद्रम् पवि᳘त्रमेते᳘नैत᳘दाह सू᳘र्यस्य रश्मि᳘भिरि᳘त्येते वै᳘ पविता᳘रो यत्सू᳘र्यस्य रश्म᳘यस्त᳘स्मादाह सू᳘र्यस्य रश्मि᳘भिरि᳘ति॥  
त᳘स्य ते पवित्रपत इ᳘ति॥  
पवि᳘त्रपतिर्हि भ᳘वति पवि᳘त्रपूतस्ये᳘ति पवि᳘त्रपूतो हि भ᳘वति य᳘त्कामः पुने त᳘छकेयमि᳘ति यज्ञ᳘स्योदृ᳘चं गच्छानी᳘त्येवै᳘त᳘दाह॥  
अ᳘थाशि᳘षामारम्भं वाचयति॥  
आ᳘ वो देवास ईमहे वाम᳘म् प्रयत्य᳘ध्वरे आ᳘ वो देवास आशि᳘षो यज्ञि᳘यासो हवामह इ᳘ति त᳘दस्मै स्वाः᳘ सती᳘रृत्वि᳘ज आशि᳘ष आ᳘शासते॥  
अ᳘थाङ्गु᳘लीर्न्य᳘चति॥  
स्वाहा यज्ञम् म᳘नस इ᳘ति द्वे स्वा᳘होरो᳘रन्त᳘रिक्षादि᳘ति द्वे स्वा᳘हा द्या᳘वापृथिवी᳘भ्यामि᳘ति द्वे स्वा᳘हा वा᳘तादा᳘रभ इ᳘ति मुष्टी᳘करोति न वै᳘ यज्ञः᳘ प्रत्य᳘क्षमिवार᳘भे य᳘थायं᳘ दण्डो᳘ वा वा᳘सो वा परो ऽक्षं वै᳘ देवाः परो᳘ ऽक्षं यज्ञः॥  
स यदा᳘ह॥  
स्वा᳘हा यज्ञम् म᳘नस इ᳘ति तन्म᳘नस आ᳘रभते स्वा᳘होरो᳘रन्त᳘रिक्षादि᳘ति त᳘दन्त᳘रिक्षादा᳘रभते स्वा᳘हा द्या᳘वापृथिवी᳘भ्यामि᳘ति त᳘दाभ्यां द्या᳘वापृथिवी᳘भ्यामा᳘रभते य᳘योरिदं स᳘र्वम᳘धि स्वा᳘हा वा᳘तादा᳘रभ इ᳘ति वा᳘तो वै᳘ यज्ञस्तद्यज्ञ᳘म् प्रत्य᳘क्षमा᳘रभते॥  
अ᳘थ यत्स्वा᳘हा स्वाहे᳘ति करो᳘ति॥  
यज्ञो वै᳘ स्वाहाकारो᳘ यज्ञ᳘मेवै᳘त᳘दात्म᳘न्धत्ते᳘ ऽत्रो एव वा᳘चं यछति वाग्वै᳘ यज्ञो᳘ यज्ञ᳘मेवै᳘त᳘दात्म᳘न्धत्ते॥  
अ᳘थैनं शा᳘लाम् प्र᳘पादयति॥  
स᳘ जघ᳘नेनाहवनी᳘यमेत्य᳘ग्रेण गा᳘र्हपत्यं सो᳘ ऽस्य सञ्चरो᳘ भवत्या᳘ सुत्या᳘यै तद्य᳘दस्यैष᳘ सञ्चरो भ᳘वत्या᳘ सुत्या᳘या अग्निर्वै यो᳘निर्यज्ञ᳘स्य ग᳘र्भो दीक्षितो᳘ ऽन्तरेण वै यो᳘निं ग᳘र्भः सं᳘चरति स यत्स तत्रै᳘जति त्वत्प᳘रि त्वदा᳘वर्तते त᳘स्मादिमे ग᳘र्भा ए᳘जन्ति त्वत्प᳘रि त्वदा᳘वर्तन्ते त᳘स्मादस्यैष᳘ सचरो᳘ भवत्या᳘ सुत्या᳘यै॥  
स᳘र्वाणि ह वै᳘ दीक्षा᳘या य᳘जूंष्यौद्ग्रभणानि॥  
उ᳘द्गृभ्णीते वा᳘ एषो᳘ ऽस्मा᳘ल्लोका᳘द्देवलोक᳘मभि यो दी᳘क्षत एतै᳘रेव तद्य᳘जुर्भिरु᳘द्गृभ्णीते त᳘स्मादाहुः स᳘र्वाणि दीक्षा᳘या य᳘जूंष्यौद्ग्रभणानी᳘ति त᳘त एता᳘न्यवान्तरामा᳘चक्षत औद्ग्रभणानीत्या᳘हुतयो ह्ये᳘ता आ᳘हुतिर्हि᳘ यज्ञः᳘ परो᳘ ऽक्षं वै य᳘जुर्जपत्य᳘थैष᳘ प्रत्य᳘क्षं यज्ञो यदा᳘हुतिस्त᳘देते᳘न यज्ञेनोद्गृभ्णीते ऽस्मा᳘ल्लोका᳘द्देवलोक᳘मभि॥  
त᳘तो या᳘नि त्री᳘णि स्रुवे᳘ण जुहो᳘ति॥  
ता᳘न्याधीतयजूंषीत्या᳘चक्षते सम्प᳘द एव का᳘माय चतुर्थं᳘ हूयते᳘ ऽथ य᳘त्पञ्चमं᳘ स्रुचा᳘ जुहो᳘ति त᳘देव᳘ प्रत्य᳘क्षमौद्ग्रभण᳘मनुष्टु᳘भा हि त᳘ज्जुहो᳘ति वाग्घ्य᳘नुष्टुब्वाग्घि᳘ यज्ञः᳘॥  
यज्ञे᳘न वै᳘ देवाः᳘॥  
इमां जि᳘तिं जिग्युर्यै᳘षामियं जि᳘तिस्ते᳘ होचुः कथं᳘ न इद᳘म् मनुष्यै᳘रनभ्यारोह्यं᳘ स्यादि᳘ति ते᳘ यज्ञ᳘स्य र᳘सं धीत्वा य᳘था म᳘धु मधुकृ᳘तो निर्ध᳘येयुर्विदु᳘ह्य यज्ञं यू᳘पेन योपयित्वा᳘ तिरो᳘ ऽभवन्न᳘थ य᳘देनेना᳘योपयंस्त᳘स्माद्यू᳘पो नाम॥  
तद्वा ऋ᳘षीणाम᳘नुश्रुतमास॥  
ते᳘ यज्ञं स᳘मभरन्य᳘थायं᳘ यज्ञः स᳘म्भृत एवं वा᳘ एष᳘ यज्ञं स᳘म्भरति य᳘देतानि जुहोति॥  
ता᳘नि वै प᳘ञ्च जुहोति॥  
संवत्सर᳘सम्मितो वै᳘ यज्ञः प᳘ञ्च वा᳘ ऋत᳘वः संवत्सर᳘स्य तम् पञ्च᳘भिराप्नोति त᳘स्मात्प᳘ञ्च जुहोति॥  
अथा᳘तो हो᳘मस्यैव᳘॥  
आ᳘कुत्यै प्रयु᳘जे ऽग्न᳘ये स्वाहेत्या वा अ᳘ग्रे कुवते य᳘जेये᳘ति तद्य᳘देवा᳘त्र यज्ञ᳘स्य त᳘देवै᳘त᳘त्सम्भृ᳘त्यात्म᳘न्कुरुते॥  
मेधा᳘यै म᳘नसे ऽग्न᳘ये स्वाहे᳘ति॥  
मेध᳘या वै म᳘नसाभि᳘गच्छति य᳘जेये᳘ति तद्य᳘देवा᳘त्र यज्ञ᳘स्य त᳘देवै᳘त᳘त्सम्भृ᳘त्यात्म᳘न्कुरुते॥  
दीक्षा᳘यै त᳘पसे ऽग्न᳘ये स्वाहे᳘ति॥  
अ᳘न्वेवै᳘तदुच्य᳘ते नेत्तु᳘ हूयते॥  
स᳘रस्वत्यै पू᳘ष्णे ऽग्न᳘ये स्वाहे᳘ति॥  
वाग्वै स᳘रस्वती वा᳘ग्यज्ञः᳘ पश᳘वो वै᳘ पूषा पु᳘ष्टिर्वै᳘ पूषा पु᳘ष्टिः पश᳘वः पश᳘वो हि᳘ यज्ञस्तद्य᳘देवा᳘त्र यज्ञ᳘स्य त᳘देवै᳘त᳘त्सम्भृ᳘त्यात्म᳘न्कुरुते॥  
त᳘दाहुः॥  
अ᳘नद्धेवैता आ᳘हुतयो हूयन्ते᳘ ऽप्रतिष्ठिता अदे᳘वकास्त᳘त्र ने᳘न्द्रो न सो᳘मो ना᳘ग्निरि᳘ति॥  
आ᳘कूत्यै प्रयु᳘जे ऽग्न᳘ये स्वाहे᳘ति॥  
ना᳘त ए᳘कं चना᳘ग्निर्वा᳘ अद्धे᳘वाग्निः प्र᳘तिष्ठितः स य᳘दग्नौ᳘ जुहो᳘ति ते᳘नैवै᳘ता᳘ अद्धे᳘व ते᳘न प्र᳘तिष्ठितास्त᳘स्मादु स᳘र्वास्वेवा᳘ग्न᳘ये स्वाहे᳘ति जुहोति त᳘त एता᳘न्याधीतयजूंषीत्या᳘चक्षते॥  
आ᳘कूत्यै प्रयु᳘जे ऽग्न᳘ये स्वाहे᳘ति॥  
आत्म᳘ना वा अ᳘ग्र आ᳘कुवते य᳘जेये᳘ति त᳘मात्म᳘न एव प्र᳘युङ्क्ते य᳘त्तनुते ते᳘ अस्यैते᳘ आत्म᳘न्देव᳘ते आ᳘धीते भवत आ᳘कूतिश्च प्रयु᳘क्च॥  
मेधा᳘यै म᳘नसे ऽग्न᳘ये स्वाहे᳘ति॥  
मेध᳘या वै म᳘नसाभि᳘गच्छति य᳘जेये᳘ति ते᳘ अस्यैते᳘ आत्म᳘न्देव᳘ते आ᳘धीते भवतो मेधा᳘ च म᳘नश्च॥  
स᳘रस्वत्यै पूष्णे᳘ ऽग्न᳘ये स्वाहे᳘ति॥  
वाग्वै स᳘रस्वती वा᳘ग्यज्ञः सा᳘स्यैषा᳘त्म᳘न्देवता᳘धीता भवति वा᳘क्पश᳘वो वै᳘ पूषा पु᳘ष्टिर्वै᳘ पूषा पु᳘ष्टिः पश᳘वः पश᳘वो हि᳘ यज्ञस्ते᳘ ऽस्यैत᳘ आत्म᳘न्पश᳘व आ᳘धीता भवन्ति तद्य᳘दस्यैता᳘ आत्म᳘न्देव᳘ता आ᳘धीता भ᳘वन्ति त᳘स्मादाधीतयजूं᳘षि ना᳘म॥  
अ᳘थ चतुर्थी᳘ जुहोति॥  
आ᳘पो देवीर्बृहतीर्विश्वशम्भुवो द्या᳘वापृथिवी उ᳘रो अन्तरिक्ष बृ᳘हस्प᳘तये हवि᳘षा विधेम स्वाहे᳘त्येषा᳘ ह ने᳘दीयो यज्ञ᳘स्यापां हि᳘ कीर्तयत्यापो हि᳘ यज्ञो द्या᳘वापृथिवी उ᳘रो अन्तरिक्षे᳘ति लोका᳘नां हि᳘ कीर्त᳘यति बृ᳘हस्प᳘तये हवि᳘षा विधेम स्वाहे᳘ति ब्र᳘ह्म वै बृ᳘हस्प᳘तिर्ब्र᳘ह्म यज्ञ᳘ एते᳘नो हैषा ने᳘दीयो यज्ञ᳘स्य॥  
अ᳘थ या᳘म् पञ्चमीं᳘ स्रुचा᳘ जुहो᳘ति॥  
सा᳘ हैव᳘ प्रत्य᳘क्षं यज्ञो᳘ ऽनुष्टु᳘भा हि तां᳘ जुहो᳘ति वाग्घ्य᳘नुष्टुब्वाग्घि᳘ यज्ञः᳘॥  
अ᳘थ य᳘द्ध्रुवा᳘यामा᳘ज्यम् प᳘रिशिष्टम् भवति॥  
त᳘ज्जुह्वामा᳘नयति त्रिः᳘ स्रुवे᳘णाज्यविला᳘पन्या अ᳘धि जुह्वां᳘ गृह्णाति य᳘त्तृती᳘यं गृह्णा᳘ति त᳘त्स्रुव᳘मभि᳘पूरयति॥  
स᳘ जुहोति॥  
वि᳘श्वो देव᳘स्य नेतुर्म᳘र्तो वुरीत सख्य᳘म् वि᳘श्वो राय᳘ इषुध्यति द्युम्नं᳘ वृणीत पुष्य᳘से स्वाहे᳘ति॥  
सैषा᳘ देव᳘ताभिः पङ्क्ति᳘र्भवति॥  
वि᳘श्वो देवस्ये᳘ति वैश्वदेवं᳘ नेतुरि᳘ति सावित्रम् म᳘र्तो वुरीते᳘ति मैत्रं᳘ द्युम्नं᳘ वृणीते᳘ति बार्हस्पत्यं᳘ द्युम्नं हि बृ᳘हस्प᳘तिः पुष्य᳘स इ᳘ति पौष्ण᳘म्॥  
सैषा᳘ देव᳘ताभिः पङ्क्ति᳘र्भवति॥  
पा᳘ङ्क्तो यज्ञः पा᳘ङ्क्तः पशुः प᳘ञ्चर्त᳘वः संवत्सर᳘स्यैत᳘मेवै᳘त᳘याप्नोति य᳘द्देव᳘ताभिः पङ्क्तिर्भ᳘वति॥  
तां वा᳘ अनुष्टु᳘भा जुहोति॥  
वाग्वा᳘ अनुष्टुब्वा᳘ग्यज्ञस्त᳘द्यज्ञ᳘म् प्रत्य᳘क्षमाप्नोति॥  
त᳘दाहुः॥  
एता᳘मेवै᳘कां जुहुयाद्य᳘स्मै का᳘माये᳘तरा हूय᳘न्त एत᳘यैव तं का᳘ममाप्नोती᳘ति तां वै यद्ये᳘कां जुहुया᳘त्पूर्णां᳘ जुहुयात्स᳘र्वं वै᳘ पूर्णं स᳘र्वमेवै᳘नयैत᳘दाप्नोत्य᳘थ य᳘त्स्रुव᳘मभिपूर᳘यति स्रु᳘चं त᳘दभि᳘पूरयति ता᳘म् पूर्णां᳘ जुहोत्य᳘न्वैवै᳘त᳘दुच्य᳘ते स᳘र्वास्त्वे᳘व᳘ हूयन्ते॥  
तां वा᳘ अनुष्टु᳘भा जुहोति᳘॥  
सैषा᳘नुष्टु᳘प्सत्ये᳘कत्रिंशदक्षरा भवति द᳘श पाण्या᳘ अङ्गु᳘लयो द᳘श पा᳘द्या द᳘श प्राणा᳘ आत्मै᳘कत्रिंशो य᳘स्मिन्नेते᳘ प्राणाः प्र᳘तिष्ठिता एता᳘वान्वै पु᳘रुषः पु᳘रुषो यज्ञः पु᳘रुषसम्मितो यज्ञः स या᳘वानेव᳘ यज्ञो या᳘वत्यस्य मा᳘त्रा ता᳘वन्तमेवै᳘नयैत᳘दाप्नोति य᳘दनुष्टुभै᳘कत्रिंशदक्षरया जुहो᳘ति॥  
