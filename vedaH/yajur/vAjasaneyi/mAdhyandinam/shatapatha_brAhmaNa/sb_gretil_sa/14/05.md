
दृप्तबालाकि᳘र्हानूचानो गा᳘र्ग्य आस॥  
स᳘ होवाचा᳘जातशत्रुं का᳘श्यम् ब्र᳘ह्म ते ब्रवाणी᳘ति स᳘ होवाचा᳘जातशत्रुः सह᳘स्रमेत᳘स्यां वाचि᳘ दद्मो जनको᳘ जनक इ᳘ति वै ज᳘ना धावन्ती᳘ति॥  
स᳘ होवाच गा᳘र्ग्यो॥  
य᳘ एवा᳘सा᳘वादित्ये पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा अतिष्ठाः स᳘र्वेषाम् भूता᳘नाम् मूर्धा राजे᳘ति वा᳘ अह᳘मेतमु᳘पास इ᳘ति स य᳘एत᳘मेव᳘मुपा᳘स्तेऽतिष्ठाः स᳘र्वेषाम् भूता᳘नाम् मूर्धा राजा भवति॥  
स᳘ होवाच गार्ग्यो॥  
य᳘ एवा᳘सौ᳘ चन्द्रे᳘ पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा बृहन्पा᳘ण्डरवासाः सो᳘मो राजे᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपास्ते᳘ऽहरहर्ह सुतः प्र᳘सुतो भवति ना᳘स्या᳘न्नं क्षीयते॥  
स᳘ होवाच गा᳘र्ग्यो॥  
य᳘ एवा᳘यं᳘ विद्यु᳘ति पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठास्तेजस्वी᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्ते ते᳘जस्वी ह भवति ते᳘जस्विनी हास्य प्रजा᳘ भवति॥  
स᳘ होवाच गा᳘र्ग्यो॥  
य᳘ एवा᳘य᳘माकाशे पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठाः पूर्णम᳘प्रवर्ती᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्ते पूर्य᳘ते प्रज᳘या पशु᳘भिर्ना᳘स्यास्माल्लोका᳘त्प्रजो᳘द्वर्तते॥  
स᳘ होवाच गा᳘र्ग्यो॥  
य᳘ एवा᳘यं᳘ वायौ पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा इ᳘न्द्रो वैकुण्ठो᳘ऽपराजिता सेने᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्ते जिष्णुर्हा᳘पराजिष्णुर्भवत्यन्यतस्त्यजायी॥  
स᳘ होवाच गा᳘र्ग्यो॥  
य᳘ एवा᳘य᳘मग्नौ पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा विषास᳘हिरि᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपास्ते विषास᳘हिर्ह भवति विषास᳘हिर्हास्य प्रजा᳘ भवति॥  
स᳘ होवाच गा᳘र्ग्यो॥  
य᳘ एवा᳘य᳘मप्सु पु᳘रुष एत᳘मेवाहम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठाः प्रतिरूप इ᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्ते प्र᳘तिरूपं हैवै᳘नमु᳘पगच्छति ना᳘प्रतिरूपम᳘थो प्र᳘तिरूपोऽस्माज्जायते॥  
स᳘ होवाच गा᳘र्ग्यो॥  
य᳘ एवा᳘य᳘मादर्शे पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा रोचिष्णुरि᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्ते रोचिष्णु᳘र्ह भवति रोचिष्णु᳘र्हास्य प्रजा᳘ भवत्य᳘थो यैः᳘ सन्निग᳘च्छति स᳘र्वांस्तान᳘तिरोचते॥  
स᳘ होवाच गा᳘र्ग्यो॥  
य᳘ एवा᳘यं᳘ दिक्षु पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा द्विती᳘योऽनपग इ᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्ते द्विती᳘यवान्ह भवति ना᳘स्माद्गण᳘श्छिद्यते॥  
स᳘ होवाच गार्ग्यो॥  
य᳘ एवा᳘यं य᳘न्तम् पश्चाछ᳘ब्दोऽनूदै᳘त्येत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा असुरि᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपास्ते स᳘र्वं हैवा᳘स्मिं᳘लोक आ᳘युरेति नै᳘नम् पुरा᳘ काला᳘त्प्राणो᳘ जहाति॥  
स᳘ होवाच गा᳘र्ग्यो॥  
य᳘ एवा᳘यं᳘ छायाम᳘यः पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैत᳘स्मिन्त्सं᳘वदिष्ठा मृत्युरि᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्ते स᳘र्वं हैवा᳘स्मिं᳘लोक आ᳘युरेति नै᳘नम् पुरा᳘ काला᳘न्मृत्युरा᳘गच्छति॥  
स᳘ होवाच गा᳘र्ग्यो॥  
य᳘श्चाय᳘मात्म᳘नि पु᳘रुष एत᳘मेवा᳘हम् ब्रह्मो᳘पास इ᳘ति स᳘ होवाचा᳘जातशत्रुर्मा᳘ मैतस्मिन्त्संवदिष्ठा आत्मन्वी᳘ति वा᳘ अह᳘मेतमु᳘पास इ᳘ति स य᳘ एत᳘मेव᳘मुपा᳘स्त आत्मन्वी᳘ ह भवत्यात्मन्वि᳘नी हास्य प्रजा᳘ भवति स᳘ ह तूष्णी᳘मास गा᳘र्ग्यः॥  
स᳘ होवाचा᳘जातशत्रुः॥  
एता᳘वन्नू३इ᳘त्येता᳘वद्धी᳘ति नै᳘तावता विदित᳘म् भवती᳘ति स᳘ होवाच गा᳘र्ग्य उ᳘प त्वायानी᳘ति॥  
स᳘ होवाचा᳘जातशत्रुः॥  
प्र᳘तिलोमं वै तद्य᳘द्ब्राह्मणः᳘ क्षत्रि᳘यमुपेयाद्ब्र᳘ह्म मे वक्ष्यती᳘ति व्ये᳘व᳘ त्वा ज्ञपयिष्यामी᳘ति त᳘म् पाणा᳘वादायो᳘त्तस्थौ तौ᳘ ह पु᳘रुषं सुप्तमा᳘जग्मतुस्त᳘मेतैर्ना᳘मभिरामन्त्रयां᳘ चक्रे बृ᳘हन्पा᳘ण्डरवासः सो᳘म राजन्नि᳘ति स नो᳘त्तस्थौ त᳘म् पाणि᳘नापे᳘षम् बोधयां᳘ चकार स हो᳘त्तस्थौ॥  
स᳘ होवाचा᳘जातशत्रुः॥  
य᳘त्रैष᳘ एत᳘त्सुप्तो᳘ऽभूद्य᳘ एष᳘ विज्ञानम᳘यः पु᳘रुषः क्वै᳘ष तदा᳘भूत्कु᳘त एतदा᳘गादि᳘ति त᳘दु ह न᳘ मेने गा᳘र्ग्यः॥  
स᳘ होवाचा᳘जातशत्रुः॥  
य᳘त्रैष᳘ एत᳘त्सुप्तो᳘ऽभूद्य᳘ एष᳘ विज्ञानम᳘यः पु᳘रुषस्त᳘देषा᳘म् प्राणा᳘नां विज्ञा᳘नेन विज्ञा᳘नमादा᳘य य᳘ एषो᳘ऽन्तर्हृ᳘दय आकाशस्त᳘स्मिञ्छेति॥  
ता᳘नि यदा᳘ गृह्णा᳘ति॥  
अ᳘थ हैतत्पु᳘रुषः स्व᳘पिति ना᳘म त᳘द्गृहीत᳘ एव᳘ प्राणो भ᳘वति गृहीता वा᳘ग्गृहीतं च᳘क्षुर्गृहीतं श्रो᳘त्रं गृहीतम् म᳘नः॥  
स य᳘त्रैत᳘त्स्वप्न्य᳘या च᳘रति॥  
ते᳘ हास्य लोकास्त᳘दुते᳘व महाराजो भ᳘वत्युते᳘व महाब्राह्मण᳘ उते᳘वोच्चावचं नि᳘गच्छति॥  
स य᳘था महाराजो जा᳘नपदान्गृहीत्वा स्वे᳘ जनपदे᳘ यथाकाम᳘म् परिव᳘र्तेतैव᳘मेवै᳘ष᳘ एत᳘त्प्राणा᳘न्गृहीत्वा स्वे श᳘रीरे यथाकामम् प᳘रिवर्तते॥  
अ᳘थ यदा सु᳘षुप्तो भ᳘वति॥  
यदा न क᳘स्य चन वे᳘द हिता ना᳘म नाड्यो᳘ द्वा᳘सप्ततिः सह᳘स्राणि हृ᳘दयात्पुरीत᳘तमभिप्र᳘तिष्ठन्ते ता᳘भिः प्रत्यवसृ᳘प्य पुरीत᳘ति शेते॥  
स य᳘था कुमारो᳘ वा महाब्राह्मणो᳘ वा॥  
ऽतिघ्नी᳘मानन्द᳘स्य गत्वा श᳘यीतैव᳘मेवै᳘ष᳘ एत᳘छेते॥  
स य᳘थोर्णवा᳘भिस्त᳘न्तुनोच्च᳘रेत्॥  
य᳘थाग्नेः᳘ क्षुद्रा᳘ विष्फुलि᳘ङ्गा व्युच्च᳘रन्त्येव᳘मेवा᳘स्मा᳘दात्म᳘नः स᳘र्वे प्राणाः स᳘र्वे लोकाः स᳘र्वे देवाः स᳘र्वाणि भूता᳘नि स᳘र्व एत᳘ आत्मा᳘नो व्यु᳘च्चरन्ति त᳘स्योपनिष᳘त्सत्य᳘स्य सत्यमि᳘ति प्राणा वै᳘ सत्यं ते᳘षामेष᳘ सत्य᳘म्॥  
यो᳘ ह वै शि᳘शुं॥  
सा᳘धनं स᳘प्रत्याधानं स᳘स्थूणं स᳘दामं वे᳘द सप्त᳘ ह द्विषतो भ्रा᳘तृव्यान᳘वरुणद्धि॥  
अयं वाव शि᳘शुर्यो᳘ऽय᳘म् मध्यमः᳘ प्राणः᳘॥  
त᳘स्येद᳘मेवा᳘धा᳘नमिद᳘म् प्रत्याधा᳘नम् प्राण᳘ स्थूणा᳘न्नं दा᳘म त᳘मेताः᳘ सप्ता᳘क्षितय उ᳘पतिष्ठन्ते॥  
तद्या᳘ इमा᳘ अक्षंलो᳘हिन्यो रा᳘जयः॥  
ता᳘भिरेनं रुद्रो᳘ऽन्वा᳘यत्तो᳘ऽथ या᳘ अक्षन्ना᳘पस्ता᳘भिः पर्ज᳘न्यो या᳘ कनी᳘नका त᳘यादित्यो य᳘छुक्लं ते᳘नाग्निर्य᳘त्कृष्णं तेनेन्द्रो᳘ऽधरयैनं वर्तन्या᳘ पृथिव्य᳘न्वा᳘यत्ता द्यौरु᳘त्तरया ना᳘स्या᳘न्नं क्षीयते य᳘ एवं वे᳘द॥  
त᳘देष श्लो᳘को भवति॥  
अर्वा᳘ग्बिलश्चमस᳘ ऊर्ध्व᳘बुध्नस्त᳘स्मिन्य᳘शो नि᳘हितं विश्व᳘रूपम्॥  
त᳘स्यासत ऋ᳘षयः सप्त ती᳘रे वा᳘गष्टमी ब्र᳘ह्मणा संविदाने᳘ति॥  
अर्वा᳘ग्बिलश्चमस᳘ ऊर्ध्व᳘बुध्न इ᳘ति॥  
इदं तछि᳘र एष᳘ ह्यर्वा᳘ग्बिलश्चमस᳘ ऊर्ध्व᳘बुध्नस्त᳘स्मिन्य᳘शो नि᳘हितं विश्व᳘रूपमि᳘ति प्राणा वै य᳘शो नि᳘हितं विश्व᳘रूपम् प्राणा᳘नेत᳘दाह त᳘स्यासत ऋ᳘षयः सप्त ती᳘र इ᳘ति प्राणा वा ऋ᳘षयः प्राणा᳘नेत᳘दाह वा᳘गष्टमी ब्र᳘ह्मणा संविदाने᳘ति वाग्घ्यष्टमी ब्र᳘ह्मणा संवित्ते᳘॥  
इमा᳘वेव᳘ गोतमभरद्वाजौ᳘॥  
अय᳘मेव गो᳘तमोऽय᳘म् भर᳘द्वाज इमा᳘वेव᳘ विश्वामित्रजमदग्नी᳘ अय᳘मेव विश्वा᳘मित्रोऽयं᳘ जम᳘दग्निरिमा᳘वेव᳘ वसष्ठिकश्यपा᳘वय᳘मेव व᳘सिष्ठोऽयं᳘ कश्य᳘पो वा᳘गेवा᳘त्रिर्वाचा ह्य᳘न्नमद्यते᳘ऽत्तिर्ह वै ना᳘मैतद्यद᳘त्रिरि᳘ति स᳘र्वस्यात्ता᳘ भवति सर्वमस्या᳘न्नम् भवति य᳘ एवं वे᳘द॥  
द्वे वाव ब्र᳘ह्मणो रूपे᳘॥  
मूर्तं᳘ चैवा᳘मूर्तं च म᳘र्त्यं चामृ᳘तं च स्थितं᳘ च य᳘च्च स᳘च्च त्यं᳘ च॥  
त᳘देत᳘न्मूर्त᳘म्॥  
य᳘दन्य᳘द्वायो᳘श्चान्त᳘रिक्षाच्चैतन्म᳘र्त्यमेत᳘त्स्थित᳘मेतत्स᳘त्॥  
त᳘स्यैत᳘स्य॥  
मूर्त᳘स्यैत᳘स्य म᳘र्त्यस्यैत᳘स्य स्थित᳘स्यैत᳘स्य सत᳘ एष र᳘सो य᳘ एष त᳘पति सतो ह्ये᳘ष र᳘सः॥  
अथा᳘मूर्तम्॥  
वायु᳘श्चान्त᳘रिक्षं चैत᳘दमृ᳘तमेतद्य᳘देतत्त्य᳘म्॥  
त᳘स्यैतस्या᳘मूर्तस्य॥  
एत᳘स्यामृत᳘स्यैत᳘स्य यत᳘ एत᳘स्य त्य᳘स्यैष र᳘सो य᳘ एष᳘ एत᳘स्मिन्म᳘ण्डले पु᳘रुषस्त्य᳘स्य ह्ये᳘ष र᳘स इ᳘त्यधिदेवतम्॥  
अ᳘थाध्यात्म᳘म्॥  
इद᳘मेव᳘ मूर्तं य᳘दन्य᳘त्प्राणा᳘च्च य᳘श्चाय᳘मन्त᳘रात्म᳘न्नाकाश᳘ एतन्म᳘र्त्यमेत᳘त्स्थित᳘मेतत्स᳘त्॥  
त᳘स्यैत᳘स्य मूर्त᳘स्य॥  
एत᳘स्य म᳘र्त्यस्यैत᳘स्य स्थित᳘स्यैत᳘स्य सत᳘ एष र᳘सो यच्च᳘क्षुः सतो ह्ये᳘ष र᳘सः॥  
अथा᳘मूर्तम्॥  
प्राण᳘श्च य᳘श्चाय᳘मन्त᳘रात्म᳘न्नाकाश᳘ एत᳘दमृ᳘तमेतद्य᳘देतत्त्य᳘म्॥  
त᳘स्यैतस्या᳘मूर्तस्य॥  
एत᳘स्यामृ᳘तस्यैत᳘स्य यत᳘ एत᳘स्य त्य᳘स्यैष र᳘सो यो᳘ऽयं᳘ दक्षिणे᳘ऽक्षन्पु᳘रुषस्त्य᳘स्य ह्ये᳘ष र᳘सः॥  
त᳘स्य हैत᳘स्य पु᳘रुषस्य रूप᳘म्॥  
य᳘था माहारजनं वा᳘सो य᳘था पाण्ड्वा᳘विकं य᳘थेन्द्रगोपो य᳘थाग्न्यर्चिर्य᳘था पुण्ड᳘रीकं य᳘था सकृद्विद्युत्तं᳘ सकृद्विद्युत्ते᳘व ह वा᳘ अस्य श्री᳘र्भवति य᳘ एवं वे᳘द॥  
अथा᳘त आदेशो᳘॥  
ने᳘ति ने᳘ति न ह्ये᳘त᳘स्मादि᳘ति ने᳘त्यन्यत्प᳘रमस्त्य᳘थ नामधे᳘यं सत्य᳘स्य सत्यमि᳘ति प्राणा वै᳘ सत्यं ते᳘षामेष᳘ सत्य᳘म्॥  
मै᳘त्रेयी᳘ति होवाच या᳘ज्ञवल्क्यः॥  
उद्यास्यन्वा᳘ अरेऽह᳘मस्मात्स्था᳘नादस्मि ह᳘न्त तेऽन᳘या कात्यायन्या᳘न्तं कर᳘वाणी᳘ति॥  
स᳘ होवाच मै᳘त्रेयी॥  
य᳘न्म इयम् भगोः स᳘र्वा पृथिवी᳘ वित्ते᳘न पूर्णा स्यात्क᳘थं ते᳘नामृ᳘ता स्यामि᳘ति ने᳘ति होवाच या᳘ज्ञवल्क्यो य᳘थैवो᳘पकरण᳘वतां जीवितं त᳘थैव᳘ ते जीवितं᳘ स्यादमृतत्व᳘स्य तु ना᳘शा᳘स्ति वित्तेने᳘ति॥  
सा᳘ होवाच मै᳘त्रेयी॥  
ये᳘नाहं ना᳘मृ᳘ता स्यां कि᳘महं ते᳘न कुर्यां य᳘देव भ᳘गवान्वे᳘द त᳘देव᳘ मे ब्रूही᳘ति॥  
स᳘ होवाच या᳘ज्ञवल्क्यः॥  
प्रिया᳘ वतारे नः सती᳘ प्रिय᳘म् भाषस एह्या᳘स्व व्या᳘ख्यास्यामि ते व्याच᳘क्षाणस्य तु᳘ मे नि᳘दिध्यासस्वे᳘ति ब्र᳘वीतु भ᳘गवानि᳘ति॥  
स᳘ होवाच या᳘ज्ञवल्क्यो॥  
न वा᳘ अरे प᳘त्युः का᳘माय॥  
प᳘तिः प्रियो᳘ भवत्यात्म᳘नस्तु का᳘माय॥  
प᳘तिः प्रियो᳘ भवति नवा᳘ अरे जाया᳘यै का᳘माय॥  
जाया᳘ प्रिया᳘ भवत्यात्म᳘नस्तु का᳘माय जाया᳘ प्रिया᳘ भवति न वा᳘ अरे पुत्रा᳘णां का᳘माय पुत्राः᳘ प्रिया᳘ भवन्त्यात्म᳘नस्तु का᳘माय पुत्राः᳘ प्रिया᳘ भवन्ति न वा᳘ अरे वित्त᳘स्य का᳘माय वित्त᳘म् प्रिय᳘म् भवत्यात्म᳘नस्तु का᳘माय वित्त᳘म् प्रिय᳘म् भवति न वा᳘ अरे ब्रह्मणः का᳘माय ब्र᳘ह्म प्रिय᳘म् भवत्यात्म᳘नस्तु का᳘माय ब्र᳘ह्म प्रिय᳘म् भवति न वा᳘ अरे क्षत्र᳘स्य का᳘माय क्षत्र᳘म् प्रिय᳘म् भवत्यात्म᳘नस्तु का᳘माय क्षत्र᳘म् प्रिय᳘म् भवति न वा᳘ अरे लोका᳘नां का᳘माय लोकाः᳘ प्रिया᳘ भवन्त्यात्म᳘नस्तु का᳘माय लोकाः᳘ प्रिया᳘ भवन्ति न वा᳘ अरे देवा᳘नां का᳘माय देवाः᳘ प्रिया᳘ भवन्त्यात्म᳘नस्तु का᳘माय देवाः᳘ प्रिया᳘ भवन्ति न वा᳘ अरे भूता᳘नां का᳘माय भूता᳘नि प्रिया᳘णि भवन्त्यात्म᳘नस्तु का᳘माय भूता᳘नि प्रिया᳘णि भवन्ति न वा᳘ अरे स᳘र्वस्य का᳘माय स᳘र्वम् प्रिय᳘म् भवत्यात्म᳘नस्तु का᳘माय स᳘र्वम् प्रिय᳘म् भवत्यात्मा वा᳘ अरे द्रष्ट᳘व्यः श्रोत᳘व्यो मन्त᳘व्यो निदिध्यासित᳘व्यो मै᳘त्रेय्यात्म᳘नो वा᳘ अरे द᳘र्शनेन श्र᳘वणेन मत्या᳘ विज्ञा᳘नेनेदं स᳘र्वं विदितम्॥  
ब्र᳘ह्म तम् प᳘रादात्॥  
योऽन्य᳘त्रात्म᳘नो ब्र᳘ह्म वे᳘द क्षत्रं तम् प᳘रादाद्यो᳘ऽन्य᳘त्रात्म᳘नः क्षत्रं वे᳘द लोकास्तम् प᳘रादुर्यो᳘ऽन्य᳘त्रात्म᳘नो लोकान्वे᳘द देवास्तम् प᳘रादुर्यो᳘ऽन्य᳘त्रात्म᳘नो देवान्वे᳘द भूता᳘नि तम् प᳘रादुर्यो᳘ऽन्य᳘त्रात्म᳘नो भूता᳘नि वे᳘द स᳘र्वं तम् प᳘रादाद्यो᳘ऽन्य᳘त्रात्म᳘नः स᳘र्वं वेदेदम् ब्र᳘ह्मेदं᳘ क्षत्र᳘मिमे᳘ लोका᳘ इमे᳘ देवा᳘ इमा᳘नि भूता᳘नीदं स᳘र्वं य᳘दय᳘मात्मा॥  
स य᳘था दुन्दुभे᳘र्हन्य᳘मानस्य॥  
न बा᳘ह्याञ्छ᳘ब्दाञ्छक्नुयाद्ग्र᳘हणाय दुन्दुभेस्तु ग्र᳘हणेन दुन्दुभ्याघात᳘स्य वा श᳘ब्दो भवति गृहीतः᳘॥  
स य᳘था वी᳘णायै वाद्य᳘मानायै॥  
न बा᳘ह्याञ्छ᳘ब्दाञ्छक्नुयाद्ग्र᳘हणाय वी᳘णायै तु ग्र᳘हणेन वीणावाद᳘स्य वा श᳘ब्दो गृहीतः᳘॥  
स य᳘था शङ्ख᳘स्य ध्माय᳘मानस्य॥  
न बा᳘ह्याञ्छ᳘ब्दाञ्छक्नुयाद्ग्र᳘हणाय शङ्ख᳘स्य तु ग्र᳘हणेन शङ्खध्म᳘स्य वा श᳘ब्दो गृहीतः᳘॥  
स य᳘थार्द्रैधाग्ने᳘रभ्या᳘हितस्य॥  
पृ᳘थग्धूमा᳘ विनिश्च᳘रन्त्येवं वा᳘ अरेऽस्य᳘ महतो᳘ भूत᳘स्य नि᳘श्वसितमेतद्य᳘दृग्वेदो यजुर्वेदः᳘ सामवेदो᳘ऽथर्वाङ्गिर᳘स इतिहासः पुराणं᳘ विद्या᳘ उपनिष᳘दः श्लो᳘काः सू᳘त्राण्यनुव्याख्या᳘नानि व्याख्या᳘नान्यस्यैवै᳘ता᳘नि स᳘र्वाणि नि᳘श्वसितानि॥  
स य᳘था स᳘र्वासामपां᳘ समुद्र᳘ एकायन᳘म्॥  
एवं स᳘र्वेषां स्पर्शा᳘नां त्व᳘गेकायन᳘मेवं स᳘र्वेषां गन्धा᳘नां ना᳘सिके एकायन᳘मेवं स᳘र्वेषां र᳘सानां जिह्वै᳘कायन᳘मेवं स᳘र्वेषां रूपा᳘णां च᳘क्षुरेकायन᳘मेवं स᳘र्वेषां श᳘ब्दानां श्रो᳘त्रमेकायन᳘मेवं स᳘र्वेषां सङ्कल्पा᳘नाम् म᳘न एकायन᳘मेवं स᳘र्वेषां वे᳘दानां हृ᳘दयमेकायन᳘मेवं स᳘र्वेषां क᳘र्मणां ह᳘स्तावेकायन᳘मेवं स᳘र्वेषाम᳘ध्वनां पा᳘दावेकायन᳘मेवं स᳘र्वेषामानन्दा᳘नन्दा᳘नामुप᳘स्थ एकायन᳘मेवं स᳘र्वेषां विसर्गा᳘णाम् पा᳘युरेकायन᳘मेवं स᳘र्वासां विद्या᳘नां वा᳘गेकायन᳘म्॥  
स य᳘था सैन्धवखिल्यः᳘॥  
उदके प्रा᳘स्त उदक᳘मेवा᳘नुविली᳘येत ना᳘हास्योद्ग्र᳘हणायेव स्याद्य᳘तो-यतस्त्वा᳘द᳘दीत लवण᳘मेवै᳘वं वा᳘ अर इद᳘म् मह᳘द्भूत᳘मनन्त᳘मपारं᳘ विज्ञानघन᳘ एवै᳘ते᳘भ्यो भूते᳘भ्यः समुत्था᳘य ता᳘न्येवा᳘नुवि᳘नश्यति न प्रे᳘त्य सञ्ज्ञा᳘स्ती᳘त्यरे ब्रवीमी᳘ति होवाच या᳘ज्ञवल्क्यः॥  
सा᳘ होवाच मै᳘त्रेयी॥  
अ᳘त्रैव᳘ मा भ᳘गवानमूमुहन्न प्रे᳘त्य सञ्ज्ञा᳘स्ती᳘ति॥  
स᳘ होवाच या᳘ज्ञवल्क्यो॥  
न वा᳘ अरे हम् मो᳘हम् ब्रवीम्यलं वा᳘ अर इदं᳘ विज्ञा᳘नाय॥  
य᳘त्र हि᳘ द्वैत᳘मिव भ᳘वति॥  
तदि᳘तर इ᳘तरम् पश्यति तदि᳘तर इ᳘तरं जिघ्रति तदि᳘तर इ᳘तरमभि᳘वदति तदि᳘तर इ᳘तरं शृणोति तदि᳘तर इ᳘तरम् मनुते तदि᳘तर इ᳘तरं वि᳘जानाति॥  
य᳘त्र त्व᳘स्य स᳘र्वमात्मै᳘वा᳘भूत्॥  
तत्के᳘न क᳘म् पश्येत्तत्के᳘न कं᳘ जिघ्रे᳘त्तत्के᳘न क᳘मभि᳘वदेत्तत्के᳘न कं᳘ शृणुयात्तत्के᳘न क᳘म् मन्वीत तत्के᳘न कं वि᳘जानीयाद्ये᳘नेदं स᳘र्वं विजाना᳘ति तं के᳘न वि᳘जानीयाद्विज्ञाता᳘रमरे के᳘न वि᳘जानीयादि᳘ति॥  
इय᳘म् पृथिवी᳘॥  
स᳘र्वेषाम् भूता᳘नाम् म᳘ध्वस्यै᳘ पृथिव्यै स᳘र्वाणि भू᳘तानि म᳘धु य᳘श्चाय᳘मस्या᳘म् पृथिव्यां᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ शारीर᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
इमा आ᳘पः॥  
स᳘र्वेषाम् भूता᳘नाम् म᳘ध्वासा᳘मपां स᳘र्वाणि भूता᳘नि म᳘धु य᳘श्चाय᳘मास्व᳘प्सु᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ रैतस᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अय᳘मग्निः᳘॥  
स᳘र्वेषाम् भूता᳘नाम् म᳘ध्वस्याग्नेः स᳘र्वाणि भूता᳘नि म᳘धु य᳘श्चाय᳘मस्मि᳘न्नग्नौ᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ वाङ्म᳘यस्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अय᳘माकाशः᳘॥  
स᳘र्वेषाम् भूता᳘नाम् म᳘ध्वस्याकाश᳘स्य स᳘र्वाणि भूतानि म᳘धु य᳘श्चाय᳘मस्मि᳘न्नाकाशे᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ हृद्या᳘काश᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अयं᳘ वायुः᳘॥  
स᳘र्वेषाम् भूता᳘नाम् म᳘ध्वस्य वायोः स᳘र्वाणि भूता᳘नि म᳘धु य᳘श्चाय᳘मस्मि᳘न्वायौ᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्म᳘म् प्राण᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अ᳘यमादित्यः᳘॥  
स᳘र्वेषाम् भूता᳘नाम् म᳘ध्वस्यादित्य᳘स्य स᳘र्वाणि भूता᳘नि म᳘धु य᳘श्चाय᳘मस्मि᳘न्नादित्ये᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ चक्षुष᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अयं᳘ चन्द्रः᳘॥  
स᳘र्वेषाम् भूता᳘नाम् म᳘ध्वस्य चन्द्र᳘स्य स᳘र्वाणि भूता᳘नि म᳘धु य᳘श्चाय᳘मस्मिं᳘श्चन्द्रे᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्म᳘म् मानस᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
इमा दि᳘शः॥  
स᳘र्वेषाम् भूता᳘नाम् म᳘ध्वासां᳘ दिशां स᳘र्वाणि भूता᳘नि म᳘धु य᳘श्चाय᳘मासु᳘ दिक्षु᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ श्रौत्रः᳘ प्रातिश्रुत्क᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
इयं᳘ विद्यु᳘त्॥  
स᳘र्वेषाम् भूता᳘नाम् म᳘ध्वस्यै᳘ विद्यु᳘तः स᳘र्वाणि भूता᳘नि म᳘धु य᳘श्चाय᳘मस्यां᳘ विद्यु᳘ति तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ तैजस᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अयं᳘ स्तनयित्नुः᳘॥  
स᳘र्वेषाम् भूता᳘नाम् म᳘ध्वस्य स्तनयित्नोः स᳘र्वाणि भूता᳘नि म᳘धु य᳘श्चाय᳘मस्मि᳘न्त्स्तनयित्नौ᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ शाब्दः᳘ सौवर᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अयं᳘ धर्मः᳘॥  
स᳘र्वेषाम् भू᳘तानाम् म᳘ध्वस्य धर्म᳘स्य स᳘र्वाणि भूता᳘नि म᳘धु य᳘श्चाय᳘मस्मि᳘न्धर्मे᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ धार्म᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
इदं᳘ सत्यं᳘॥  
स᳘र्वेषाम् भूता᳘नाम् म᳘ध्वस्य सत्य᳘स्य स᳘र्वाणि भूता᳘नि म᳘धु य᳘श्चाय᳘मस्मि᳘न्त्सत्ये᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्मं᳘ सात्य᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
इद᳘म् मानुष᳘म्॥  
स᳘र्वेषाम् भूता᳘नाम् म᳘ध्वस्य मानुष᳘स्य स᳘र्वाणि भूता᳘नि म᳘धु य᳘श्चाय᳘मस्मि᳘न्मानुषे᳘ तेजोम᳘योऽमृतम᳘यः पु᳘रुषो य᳘श्चाय᳘मध्यात्म᳘म् मानुष᳘स्तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदं स᳘र्वम्॥  
अय᳘मात्मा᳘॥  
स᳘र्वेषाम् भूता᳘नाम् म᳘ध्वस्यात्म᳘नः स᳘र्वाणि भूता᳘नि म᳘धु य᳘श्चाय᳘मस्मि᳘न्नात्म᳘नि तेजोम᳘योऽमृतम᳘यः पु᳘रुषो य᳘श्चाय᳘मात्मा᳘ तेजोम᳘योऽमृतम᳘यः पु᳘रुषोऽय᳘मेव स यो᳘ऽय᳘मात्मे᳘द᳘ममृ᳘तमिदम् ब्र᳘ह्मेदम् स᳘र्वम्॥  
स वा᳘ अय᳘मात्मा᳘॥  
स᳘र्वेषाम् भूता᳘नाम᳘धिपतिः स᳘र्वेषाम् भूता᳘नां रा᳘जा तद्य᳘था रथनाभौ᳘ च रथनेमौ चा᳘राः स᳘र्वे स᳘मर्पिता एव᳘मेवा᳘स्मि᳘न्नात्म᳘नि स᳘र्वे प्राणाः स᳘र्वे लोकाः स᳘र्वे देवाः स᳘र्वाणि भूता᳘नि स᳘र्वं एत᳘ आत्मा᳘नः स᳘मर्पिताः॥  
इदं वै तन्म᳘धु॥  
दध्य᳘ङ्ङाथर्वणो᳘ऽश्वि᳘भ्यामुवाच त᳘देतदृ᳘षिः प᳘श्यन्नवोचत्॥  
त᳘द्वां नरा सन᳘ये दं᳘स उग्र᳘मावि᳘ष्कृणोमि तन्यतुर्न वृ᳘ष्टिं दध्य᳘ङ् ह यन्म᳘ध्वाथर्वणो᳘ वाम᳘श्वस्य शीर्ष्णा प्र य᳘दीमुवाचे᳘ति॥  
इदं वै तन्म᳘धु॥  
दध्य᳘ङ्ङाथर्वणो᳘ऽश्वि᳘भ्यामुवाच त᳘देतदृ᳘षिः प᳘श्यन्नवोचत्॥  
आथर्वणा᳘याश्वि᳘ना दधीचे᳘ऽश्व्यं शि᳘रः प्र᳘त्यैरयतम् स᳘ वाम् म᳘धु प्र᳘वोचदृताय᳘न्त्वाष्ट्रं य᳘द्दस्रावपिकक्ष्यं᳘ वामि᳘ति॥  
इदं वै तन्म᳘धु॥  
दध्य᳘ङ्ङाथर्वणो᳘ऽश्वि᳘भ्यामुवाच त᳘देतदृ᳘षिः प᳘श्यन्नवोचत्॥  
पु᳘रश्चक्रे द्विप᳘दः पु᳘रश्चक्रे च᳘तुष्पदः॥  
पु᳘रः स᳘ पक्षी᳘ भूत्वा पु᳘रः पु᳘रुष आ᳘विषदि᳘ति स वा᳘ अयम् पु᳘रुषः स᳘र्वासु पूर्षु᳘ पुरिशयो नै᳘नेन किं᳘ चना᳘नावृतं नै᳘नेन किं᳘ चना᳘संवृतम्॥  
इदं वै तन्म᳘धु॥  
दध्य᳘ङ्ङाथर्वणो᳘ऽऋ=वि᳘भ्यामुवाच त᳘देतदृ᳘षिः प᳘श्यन्नवोचत्॥  
रूपं᳘रूपम् प्र᳘तिरूपो बभूव त᳘दस्य रूप᳘म् प्रतिचक्षणाय॥  
इ᳘न्द्रो माया᳘भिः पुरुरू᳘प ईयते युक्ता ह्य᳘स्य ह᳘रयः शता दशे᳘त्ययं वै ह᳘रयोऽयं वै द᳘श च सह᳘स्राणि बहू᳘नि चानन्ता᳘नि च त᳘देतद्ब्र᳘ह्मापूर्व᳘मनपर᳘मबाह्य᳘ मय᳘मात्मा ब्र᳘ह्म स᳘र्वानुभूरि᳘त्यनुशाव्सनम्॥  
अ᳘थ वंशः᳘॥  
त᳘दिदं᳘ वयं शौ᳘र्पणाय्याछौ᳘र्पणाय्यो गौ᳘तमाद्गौ᳘तमो वा᳘त्स्याद्वा᳘त्स्यो वा᳘त्स्याच्च पाराशर्या᳘च्च पा᳘राशर्यः सां᳘कृत्याच्च भा᳘रद्वाजाच्च भा᳘रद्वाज औदवाहे᳘श्च शा᳘ण्डिल्याच्च शा᳘ण्डिल्यो वै᳘जवापाच्च गौतमा᳘च्च गौ᳘तमो वै᳘जवापायनाच्च वैष्टपुरेया᳘च्च वै᳘ष्टपुरेयः शा᳘ण्डिल्याच्च रौहिणायना᳘च्च रौ᳘हिणायनः शौ᳘नकाच्चात्रेया᳘च्च रैभ्या᳘च्च रै᳘भ्यः पौ᳘तिमाष्यायणाच्च कौण्डिन्यायना᳘च्च कौ᳘ण्डिन्यायनः कौ᳘ण्डिन्यात्कौ᳘ण्डिन्यः कौ᳘ण्डिन्यात्कौ᳘ण्डिन्यः कौण्डिन्या᳘च्चाग्निवेश्या᳘च्च॥  
आग्निवेश्यः सै᳘तवात्॥  
सै᳘तवः पा᳘राशर्यात्पा᳘राशर्यो जा᳘तूकार्ण्याज्जा᳘तूकर्ण्यो भा᳘रद्वाजाद्भा᳘रद्वाजो भारद्वाजा᳘च्चासुरायणा᳘च्च गौतमाच्च गौ᳘तमो भा᳘रद्वाजाद्भा᳘रद्वाजो वैजवापायना᳘द्वैजवापायनः᳘ कौशिकायनेः᳘ कौशिकायनि᳘र्घृतकौशिका᳘द्घृतकौशिकः पा᳘राशर्यायणात्पा᳘राशर्यायणः पा᳘राशर्यात्पा᳘राशर्यो जा᳘तूकर्ण्याज्जा᳘तूकर्ण्यो भा᳘रद्वाजाद्भा᳘रद्वाजो भारद्वाजा᳘च्चासुरायणा᳘च्च यास्का᳘च्चासुरायणस्त्रै᳘वणेस्त्रै᳘वणिरौ᳘पजन्धनेरौ᳘पजन्धनिरा᳘सुरेरा᳘सुरिर्भा᳘रद्वाजाद्भा᳘रद्वाज आत्रेया᳘त्॥  
आत्रेयो मा᳘ण्टेः॥  
मा᳘ण्टिर्गौ᳘तमाद्गौ᳘तमो॥  
गौ᳘तमाद्गौ᳘तमो वा᳘त्स्याद्वा᳘त्स्यः शा᳘ण्डिल्याछा᳘ण्डिल्यः कै᳘शोर्यात्का᳘प्यात्कै᳘शोर्यः का᳘प्यः कुमारहारिता᳘त्कुमारहारितो᳘ गालवा᳘द्गालवो᳘ विदर्भीकौण्डिन्या᳘द्विदर्भीकौण्डिन्यो᳘ वत्स᳘नपातो बा᳘भ्रवाद्वत्सनपाद्बा᳘भ्रवः पथः सौ᳘भरात्पन्थाः सौ᳘भरोऽया᳘स्यादाङ्गिरसा᳘दया᳘स्य आङ्गिरस आ᳘भूतेस्त्वा᳘ष्ट्रादा᳘भूतिस्त्वा᳘ष्ट्रो विश्व᳘रूपात्त्वा᳘ष्ट्राद्विश्व᳘रूपस्त्वा᳘ष्ट्रोऽश्वि᳘भ्यामश्वि᳘नौ दधी᳘च आथर्वणा᳘द्दध्य᳘ङ्ङाथर्वणो᳘ऽथर्वणो दै᳘वाद᳘थर्वा दै᳘वो मृत्योः᳘ प्राध्वं᳘सनान्मृत्युः᳘ प्राध्वं᳘सनः प्रध्वं᳘सनात्प्रध्वं᳘सन एकर्षे᳘रेकर्षि᳘विप्र᳘जित्तेर्विप्र᳘जित्तिर्व्य᳘ष्टेर्व्य᳘ष्टिः सना᳘रोः सना᳘रुः सनात᳘नात्सनात᳘नः स᳘नगात्स᳘नगः परमेष्ठि᳘नः परमेष्ठी ब्र᳘ह्मणो ब्र᳘ह्म स्वय᳘म्भु ब्र᳘ह्मणे न᳘मः॥  
