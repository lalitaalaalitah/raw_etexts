
श्वेत᳘केतुर्ह वा᳘ आरुणेयः᳘॥  
पञ्चाला᳘नाम् परिष᳘दमा᳘जगाम स आ᳘जगाम जै᳘वलम् प्रवा᳘हणम् परिचार᳘यमाणं त᳘मुदी᳘क्ष्याभ्यु᳘वाद कु᳘मारा३ इ᳘ति स᳘ भो३ इ᳘ति प्र᳘तिशुश्रावा᳘नुशिष्टो न्व᳘सि पित्रेत्योमि᳘ति होवाच॥  
वे᳘त्थ य᳘थेमाः᳘ प्रजाः᳘॥  
प्रय᳘त्यो विप्रतिप᳘द्यान्ता३ इ᳘ति ने᳘ति होवाच वे᳘त्थ य᳘थेमं᳘ लोकम् पु᳘नराप᳘द्यान्ता३ इ᳘ति ने᳘ति हैवो᳘वाच वे᳘त्थ य᳘थासौ᳘ लोक᳘ एव᳘म् बहु᳘भिः पु᳘नः पुनः प्रय᳘द्भिर्न᳘ सम्पूर्य᳘ता३ इ᳘ति ने᳘ति हैवो᳘वाच॥  
वे᳘त्थ य᳘तिथ्यामा᳘हुत्यां हुता᳘याम्॥  
आ᳘पः पुरुषवा᳘चो भूत्वा समुत्था᳘य व᳘दन्ती३ इ᳘ति ने᳘ति हैवो᳘वाच वे᳘त्थो देवया᳘नस्य वा पथः᳘ प्रतिप᳘दम् पितृया᳘णस्य वा य᳘त्कृत्वा᳘ देवया᳘नं वा प᳘न्थानम् प्रतिप᳘द्यते पितृया᳘णं वा॥  
अ᳘पि हि न ऋ᳘षेर्व᳘चः श्रुत᳘म्॥  
द्वे᳘ सृती᳘ अशृणवम् पितॄणा᳘महं᳘ देवा᳘नामुत म᳘र्त्यानां॥  
ताभ्यामिदं वि᳘श्वमे᳘जत्स᳘मेति य᳘दन्तरा᳘ पित᳘रम् मात᳘रं चे᳘ति ना᳘हम᳘त ए᳘कं चन᳘ वेदे᳘ति होवाच॥  
अ᳘थ हैनं व᳘सत्योपमन्त्रयां᳘ चक्रे॥  
अ᳘नादृत्य व᳘सतिं कुमारः प्र᳘दुद्राव स आ᳘जगाम पित᳘रं तं᳘ होवाचे᳘ति वाव कि᳘ल नो भ᳘वान्पुरा᳘नुशिष्टान᳘वोच इ᳘ति कथं᳘ सुमेध इ᳘ति प᳘ञ्च मा प्रश्ना᳘न्राजन्य᳘बन्धुरप्राक्षीत्त᳘तो नै᳘कं चन᳘ वेदे᳘ति होवाच कतमे त इ᳘तीम इ᳘ति ह प्रतीका᳘न्युदा᳘जहार॥  
स᳘ होवाच॥  
त᳘था नस्त्वं᳘ तात जानीथा य᳘था य᳘दहं किं᳘ च वे᳘द स᳘र्वमहं तत्तु᳘भ्यम᳘वोचम् प्रे᳘हि तु त᳘त्र प्रती᳘त्य ब्रह्मचर्यं᳘ वत्स्याव इ᳘ति भ᳘वानेव᳘ गच्छत्वि᳘ति॥  
स आ᳘जगाम गौतमो᳘॥  
य᳘त्र प्रवा᳘हणस्य जै᳘वलेरा᳘स त᳘स्मा आसन᳘माहा᳘र्योदक᳘माहारयां᳘ चकारा᳘थ हास्मा अर्घं᳘ चकार॥  
स᳘ होवाच॥  
व᳘रम् भ᳘वते गौतमा᳘य दद्म इ᳘ति स᳘ होवाच प्र᳘तिज्ञातो म एष व᳘रो यां तु᳘ कुमारस्या᳘न्ते वा᳘चम᳘भाषथास्ता᳘म् मे ब्रूही᳘ति॥  
स᳘ होवाच॥  
दै᳘वेषु वै᳘ गौतम तद्व᳘रेषु मा᳘नुषाणाम् ब्रूही᳘ति॥  
स᳘ होवाच॥  
वि᳘ज्ञायते हा᳘स्ति हि᳘रण्यस्या᳘पात्तं गो अश्वा᳘नां दासी᳘नाम् प्रवरा᳘णाम् परिधाना᳘नाम् मा᳘ नो भ᳘वान्बहो᳘रनन्त᳘स्यापर्यन्त᳘स्याभ्यवदा᳘न्यो भूदि᳘ति स वै᳘ गौतम तीर्थे᳘नेछासा इत्यु᳘पैम्यहम् भ᳘वन्तीमि᳘ति वाचा᳘ ह स्मैव पू᳘र्व उ᳘पयन्ति॥  
स᳘ होपायनकीर्ता᳘ उवाच॥  
त᳘था नस्त्वं᳘ गौतम मा᳘पराधास्त᳘व च पितामहा य᳘थेयं᳘ विद्ये᳘तः पू᳘र्वं न क᳘स्मिंश्चन᳘ ब्राह्मण᳘ उवा᳘स तां त्व᳘हं᳘ तु᳘भ्यं वक्ष्यामि को हि᳘ त्वैवम् ब्रु᳘वन्तम᳘र्हति प्रत्या᳘ख्यातुमि᳘ति॥  
असौ वै᳘ लोको᳘ऽग्नि᳘र्गौतम॥  
त᳘स्यादित्य᳘ एव᳘ समि᳘द्रश्म᳘यो धूमो᳘ऽहरर्चि᳘श्चन्द्र᳘मा अ᳘ङ्गारा न᳘क्षत्राणि विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः᳘ श्रद्धां᳘ जुह्वति त᳘स्या आ᳘हुतेः सो᳘मो रा᳘जा स᳘म्भवति॥  
पर्ज᳘न्यो वा᳘ अग्नि᳘र्गौतम॥  
त᳘स्य संवत्सर᳘ एव᳘ समि᳘दभ्रा᳘णि धूमो᳘ विद्यु᳘दर्चि᳘रश᳘निर᳘ङ्गारा ह्रादु᳘नयो विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः सो᳘मं जुह्वति त᳘स्या आ᳘हुतेर्वृ᳘ष्टिः स᳘म्भवति॥  
अयं वै᳘ लोको᳘ऽग्नि᳘र्गौतम॥  
त᳘स्य पृथिव्ये᳘व᳘ समि᳘द्वायु᳘र्धूमो रा᳘त्रिरर्चिर्दिशो᳘ऽङ्गारा अवान्तरदि᳘शो विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवा वृ᳘ष्टिं जुह्वति त᳘स्या आ᳘हुतेर᳘न्नं स᳘म्भवति॥  
पु᳘रुषो वा᳘ अग्नि᳘र्गौतम॥  
त᳘स्य व्या᳘त्तमेव᳘ समि᳘त्प्राणो᳘ धूमो वा᳘गर्चिश्च᳘क्षुर᳘ङ्गाराः श्रो᳘त्रं विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवा अ᳘न्नं जुह्वति त᳘स्या आ᳘हुते रे᳘तः स᳘म्भवति॥  
यो᳘षा वा᳘ अग्नि᳘र्गौतम॥  
त᳘स्या उप᳘स्थ एव᳘ समि᳘ल्लोमा᳘नि धूमो यो᳘निरर्चिर्य᳘दन्तः᳘ करो᳘ति ते᳘ऽङ्गारा अभिन᳘न्दा विस्՚फुलि᳘ङ्गास्त᳘स्मिन्नेत᳘स्मिन्नग्नौ᳘ देवा रे᳘तो जुह्वति त᳘स्या आ᳘हुतेः पु᳘रुषः स᳘म्भवति स᳘ जायते स᳘ जीवति या᳘वज्जी᳘वत्य᳘थ यदा᳘ म्रियते᳘ऽथैनमग्न᳘ये हरन्ति॥  
त᳘स्याग्नि᳘रेवा᳘ग्नि᳘र्भवति॥  
समि᳘त्समि᳘द्धूमो᳘ धूमो᳘ऽर्चि᳘रर्चिरङ्गारा विष्फुलि᳘ङ्गा विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः पु᳘रुषं जुह्वति त᳘स्या आ᳘हुतेः पु᳘रुषो भा᳘स्वरवर्णः स᳘म्भवति॥  
ते य᳘ एव᳘मेत᳘द्विदुः᳘॥  
ये᳘ चामी अ᳘रण्ये श्रद्धां᳘ सत्य᳘मुपा᳘सते ते᳘ऽर्चि᳘रभिस᳘म्भवन्त्यर्चिषो᳘ऽहर᳘ह्नु आपूर्यमाणपक्ष᳘मापूर्यमाणपक्षाद्यान्षण्मा᳘सानु᳘दङ्ङादित्य ए᳘ति मा᳘सेभ्यो देवलोकं᳘ देवलोका᳘दादित्य᳘मादित्याद्वै᳘द्युतं तान्वै᳘द्युतात्पु᳘रुषो मानस ए᳘त्य ब्रह्मलोका᳘न्गमयति ते ते᳘षु ब्रह्मलोके᳘षु प᳘राः पराव᳘तो वसन्ति ते᳘षामिह न पु᳘नरा᳘वृत्तिरस्ति॥  
अ᳘थ ये᳘ यज्ञे᳘न दाने᳘न त᳘पसा लोकं ज᳘यन्ति ते᳘ धूम᳘मभिस᳘म्भवन्ति धूमाद्रा᳘त्रिं रा᳘त्रेरपक्षीयमाणपक्ष᳘मपक्षीयमाणपक्षाद्यान्षण्मा᳘सान्दक्षिणा᳘दित्य ए᳘ति मा᳘सेभ्यः पितृलोक᳘म् पितृलोका᳘च्चन्द्रं ते᳘ चन्द्रम् प्राप्या᳘न्नम् भवन्ति तांस्त᳘त्र देवा य᳘था सो᳘मं रा᳘जानमा᳘प्यायस्वा᳘पक्षीयस्वे᳘त्येव᳘मेनांस्त᳘त्र भक्षयन्ति ते᳘षां यदा त᳘त्पर्यवैत्य᳘थेम᳘मेवा᳘काश᳘मभिनि᳘ष्पद्यन्त आकाशा᳘द्वायुं᳘ वायोर्वृ᳘ष्टिं वृ᳘ष्टेः पृथिवीं ते᳘ पृथिवीम् प्राप्या᳘न्नम् भवन्ति त᳘ एव᳘मेवा᳘नुप᳘रिवर्तन्ते᳘ऽथ य᳘ एतौ प᳘न्थानौ न᳘ विदुस्ते᳘ कीटाः᳘ पत᳘ङ्गा य᳘दिदं᳘ दन्दशू᳘कम्॥  
यो᳘ ह वै ज्ये᳘ष्ठं च श्रे᳘ष्ठं च वे᳘द॥  
ज्ये᳘ष्ठश्च श्रे᳘ष्ठश्च स्वा᳘नाम् भवति प्राणो वै ज्ये᳘ष्ठश्च श्रे᳘ष्ठश्च ज्ये᳘ष्ठश्च श्रे᳘ष्ठश्च स्वा᳘नाम् भवत्य᳘पि च ये᳘षाम् बु᳘भूषति य᳘ एवं वे᳘द॥  
यो᳘ ह वै व᳘सिष्ठां वे᳘द॥  
व᳘सिष्ठः स्वा᳘नाम् भवति वाग्वै व᳘सिष्ठा व᳘सिष्ठः स्वा᳘नाम् भवति य᳘ एवं वे᳘द॥  
यो᳘ ह वै᳘ प्रतिष्ठां वे᳘द॥  
प्र᳘तितिष्ठति समे प्र᳘तितिष्ठति दुर्गे च᳘क्षुर्वै᳘ प्रतिष्ठा च᳘क्षुषा हि᳘ समे᳘ च दुर्गे᳘ च प्र᳘तितिष्ठति प्र᳘तितिष्ठति समे प्र᳘तितिष्ठति दुर्गे य᳘ एवं वे᳘द॥  
यो᳘ ह वै᳘ सम्प᳘दं वे᳘द॥  
सं᳘ हास्मै पद्यते यं का᳘मं काम᳘यते श्रो᳘त्रं वै᳘ सम्पछ्रो᳘त्रे ही᳘मे स᳘र्वे वे᳘दा अभिस᳘म्पन्नाः सं᳘ हास्मै पद्यते यं का᳘मं काम᳘यते य᳘ एवं वे᳘द॥  
यो᳘ ह वा᳘ आय᳘तनं वे᳘द॥  
आय᳘तनं स्वा᳘नाम् भवत्याय᳘तनं ज᳘नानाम् म᳘नो वा᳘ आय᳘तनमाय᳘तनं स्वा᳘नाम् भवत्याय᳘तनं ज᳘नानां य᳘ एवं वे᳘द॥  
यो᳘ ह वै प्र᳘जातिं वे᳘द॥  
प्र᳘जायते प्रज᳘या पशु᳘भी रे᳘तो वै प्र᳘जातिः प्र᳘जायते प्रज᳘या पशु᳘भिर्य᳘ एवं वे᳘द॥  
ते᳘ हेमे᳘ प्राणाः᳘॥  
अहंश्रे᳘यसे विव᳘दमाना ब्र᳘ह्म जग्मुः को᳘ नो व᳘सिष्ठ इ᳘ति य᳘स्मिन्व उ᳘त्क्रान्त इदं श᳘रीरम् पा᳘पीयो म᳘न्यते स᳘ वो व᳘सिष्ठ इ᳘ति॥  
वाग्घो᳘च्चक्राम॥  
सा᳘ संवत्सरम् प्रो᳘ष्याग᳘त्योवाच कथ᳘मशकत म᳘दृते जी᳘वितुमि᳘ति ते᳘ होचुर्य᳘था कडा᳘ अवद᳘न्तो वाचा᳘ प्राण᳘न्तः प्राणे᳘न प᳘श्यन्तश्च᳘क्षुषा शृण्व᳘न्तः श्रो᳘त्रेण विद्वां᳘सो म᳘नसा प्रजा᳘यमाना रे᳘तसैव᳘मजीविष्मे᳘ति प्र᳘विवेश ह वा᳘क्॥  
च᳘क्षुर्हो᳘च्चक्राम॥  
त᳘त्संवत्सरम् प्रो᳘ष्याग᳘त्योवाच कथ᳘मशकत म᳘दृते जी᳘वितुमि᳘ति ते᳘ होचुर्य᳘थान्धा᳘ अपश्य᳘न्तश्च᳘क्षुषा प्राण᳘न्तः प्राणे᳘न व᳘दन्तो वाचा᳘ शृण्व᳘न्तः श्रो᳘त्रेण विद्वां᳘सो म᳘नसा प्रजा᳘यमाना रे᳘तसैव᳘मजीविष्मे᳘ति प्र᳘विवेश ह च᳘क्षुः॥  
श्रो᳘त्रं हो᳘च्चक्राम॥  
त᳘त्संवत्सरम् प्रो᳘ष्याग᳘त्योवाच कथ᳘मशकत म᳘दृते जी᳘वितुमि᳘ति ते᳘ होचुर्य᳘था बधिरा᳘ अशृण्व᳘न्तः श्रो᳘त्रेण प्राण᳘न्तः प्राणे᳘न व᳘दन्तो वाचा प᳘श्यन्तश्च᳘क्षुषा विद्वां᳘सो म᳘नसा प्रजा᳘यमाना रे᳘तसैव᳘मजीविष्मे᳘ति प्र᳘विवेश ह श्रो᳘त्रम्॥  
म᳘नो हो᳘च्चक्राम॥  
त᳘त्संवत्सरम् प्रो᳘ष्याग᳘त्योवाच कथ᳘मशकत म᳘दृते जी᳘वितुमि᳘ति ते᳘ होचुर्य᳘था मुग्धा᳘ अविद्वां᳘सो म᳘नसा प्राण᳘न्तः प्राणे᳘न व᳘दन्तो वाचा प᳘श्यन्तश्च᳘क्षुषा शृण्व᳘न्तः श्रो᳘त्रेण प्रजा᳘यमाना रे᳘तसैव᳘मजीविष्मे᳘ति प्र᳘विवेश ह म᳘नः॥  
रे᳘तो हो᳘च्चक्राम॥  
त᳘त्संवत्सरम् प्रो᳘ष्याग᳘त्योवाच कथ᳘मशकत म᳘दृते जी᳘वितुमि᳘ति ते᳘ होचुर्य᳘था क्लीबा᳘ अप्रजा᳘यमाना रे᳘तसा प्राण᳘न्तः प्राणे᳘न व᳘दन्तो वाचा प᳘श्यन्तश्च᳘क्षुषा शृण्व᳘न्तः श्रो᳘त्रेण विद्वां᳘सो म᳘नसैव᳘मजीविष्मे᳘ति प्र᳘विवेश ह रे᳘तः॥  
अ᳘थ ह प्राण᳘ उत्क्रमिष्य᳘न्॥  
य᳘था महासुहयः᳘ सैन्धवः᳘ पड्वी᳘शशङ्कून्त्संवृहे᳘देवं᳘ हैवे᳘मा᳘त्प्राणान्त्सं᳘ववर्ह ते᳘ होचुर्मा᳘ भगव उ᳘त्क्रमीर्न वै᳘ शक्ष्यामस्त्व᳘दृते जी᳘वितुमि᳘ति त᳘स्य वै᳘ मे बलिं᳘ कुरुते᳘ति तथे᳘ति॥  
सा᳘ ह वा᳘गुवाच॥  
यद्वा᳘ अहं व᳘सिष्ठा᳘स्मि त्वं तद्व᳘सिष्ठोऽसी᳘ति च᳘क्षुर्यद्वा᳘ अह᳘म् प्रतिष्ठा᳘स्मि त्वं त᳘त्प्रतिष्ठो᳘ऽसी᳘ति श्रो᳘त्रं यद्वा᳘ अहं᳘ सम्पद᳘स्मि त्वं त᳘त्सम्प᳘दसी᳘ति म᳘नो यद्वा᳘ अह᳘माय᳘तनम᳘स्मि त्वं त᳘दाय᳘तनमसी᳘ति रे᳘तो यद्वा᳘ अहम् प्र᳘जातिर᳘स्मि त्वं तत्प्र᳘जातिरसी᳘ति त᳘स्यो मे किम᳘न्नं किं वा᳘स इ᳘ति य᳘दिदं किं चा᳘ श्वभ्य आ क्रि᳘मिभ्य आ᳘ कीटपतङ्गे᳘भ्यस्तत्ते᳘ऽन्नमा᳘पो वा᳘स इ᳘ति न᳘ ह वा अस्या᳘नन्नं जग्ध᳘म् भवति ना᳘नन्नम् प्र᳘तिगृहीतं य᳘ एव᳘मेत᳘दनस्या᳘न्नं वे᳘द॥  
त᳘द्विद्वां᳘सः श्रो᳘त्रियाः॥  
अशिष्य᳘न्त आ᳘चामन्त्यशित्वा᳘चामन्त्येतमे᳘व त᳘दनम᳘नग्नं कुर्व᳘न्तो मन्यन्ते त᳘स्मादेवंवि᳘दशिष्यन्ना᳘चामेदशित्वा᳘चामेदेत᳘मेव त᳘दनम᳘नग्नं कुरुते॥  
स यः᳘ काम᳘यते॥  
महत्प्रा᳘प्नुयामि᳘त्युदगयन᳘ आपूर्यमाणपक्षे᳘ पुण्या᳘हे द्वा᳘दशाहमुपसद्व्रती᳘ भूत्वौ᳘दुम्बरे कंसे᳘ चमसे᳘ वा᳘ वा सर्वौषध᳘म् फलानी᳘ति सम्भृ᳘त्य परिसमु᳘ह्य परिलि᳘प्याग्नि᳘मुपसमाधा᳘यावृ᳘ताज्यं᳘ संस्कृ᳘त्य पुंसा᳘ नक्षत्रे᳘ण म᳘न्थं सन्नी᳘य जुहोति॥  
या᳘वन्तो देवास्त्व᳘यि जातवेदः॥  
तिर्य᳘ञ्चो घ्न᳘न्ति पु᳘रुषस्य का᳘मान् ते᳘भ्योऽह᳘म् भागधे᳘यं जुहोमि ते᳘ मा तृप्ताः का᳘मैस्तर्पयन्तु स्वा᳘हा॥  
या᳘ तिर᳘श्ची निप᳘द्यसेऽहं᳘ विधरणी इ᳘ति॥  
तां᳘ त्वा घृत᳘स्य धा᳘रया य᳘जे सं᳘राधनीमहं स्वा᳘हा॥  
प्र᳘जापते न त्व᳘देता᳘न्यन्य इ᳘ति तृती᳘यां जुहोति॥  
ज्ये᳘ष्ठाय स्वा᳘हा श्रे᳘ष्ठाय स्वाहे᳘ति॥  
अग्नौ᳘ हुत्वा म᳘न्थे संस्रवम᳘वनयति प्राणा᳘य स्वा᳘हा व᳘सिष्ठायै स्वाहे᳘त्यग्नौ᳘ च᳘क्षुषे स्वा᳘हा सम्प᳘दे स्वाहे᳘त्यग्नौ᳘ श्रो᳘त्राय स्वा᳘हाय᳘तनाय स्वाहे᳘त्यग्नौ᳘@ म᳘नसे स्वा᳘हा प्र᳘जात्यै स्वाहे᳘त्यग्नौ᳘@ रे᳘तसे स्वाहे᳘त्यग्नौ᳘@॥  
भूता᳘य स्वाहे᳘ति॥  
अग्नौ᳘@ भविष्य᳘ते स्वाहे᳘त्यग्नौ᳘@ वि᳘श्वाय स्वाहे᳘त्यग्नौ᳘@ स᳘र्वाय स्वाहे᳘त्यग्नौ᳘@॥  
पृथिव्यै स्वाहे᳘ति॥  
अग्नौ᳘@ अन्त᳘रिक्षाय स्वाहे᳘त्यग्नौ᳘@ दिवे स्वाहे᳘त्यग्नौ᳘@ दिग्भ्यः स्वाहे᳘त्यग्नौ᳘@ ब्र᳘ह्मणे स्वाहे᳘त्यग्नौ᳘@ क्षत्रा᳘य स्वाहे᳘त्यग्नौ᳘@॥  
भूः स्वाहे᳘ति॥  
अग्नौ᳘@ भु᳘वः स्वाहे᳘त्यग्नौ᳘ स्वः स्वाहे᳘त्यग्नौ᳘@ भूर्भु᳘वः स्वः᳘ स्वाहे᳘त्यग्नौ᳘@॥  
अग्न᳘ये स्वाहे᳘ति॥  
अग्नौ᳘@ सो᳘माय स्वाहे᳘त्यग्नौ᳘@ ते᳘जसे स्वाहे᳘त्यग्नौ᳘@ श्रियै स्वाहे᳘त्यग्नौ᳘@ लक्ष्म्यै स्वाहे᳘त्यग्नौ᳘@ सवित्रे स्वाहे᳘त्यग्नौ᳘@ स᳘रस्वत्यै स्वाहे᳘त्यग्नौ᳘ वि᳘श्वेभ्यो देवे᳘भ्यः स्वाहे᳘त्यग्नौ᳘@ प्रजा᳘पतये स्वाहे᳘त्यग्नौ᳘ हुत्वा म᳘न्थे संस्रवम᳘वनयति॥  
अ᳘थैनमभि᳘मृशति॥  
भ्र᳘मसि ज्वल᳘दसि पूर्ण᳘मसि प्रस्तब्ध᳘मस्येकसभ᳘मसि हिङ्कृत᳘मसि हिङ्क्रियमाण᳘मस्युद्गीथ᳘मस्युद्गीयमान᳘मसि श्रावित᳘मसि प्रत्याश्रावित᳘मस्या᳘र्द्रे सन्दीप्त᳘मसि विभू᳘रसि प्रभू᳘रसि ज्यो᳘तिरस्य᳘न्नमसि निध᳘नमसि संवर्गो᳘ऽसी᳘ति॥  
अ᳘थैनमु᳘द्यछति॥  
आमो᳘ऽस्यामं हि᳘ ते म᳘यि स हि राजे᳘शानो᳘ऽधिपतिः स᳘ मा राजे᳘शानो᳘ऽधिपतिं करोत्वि᳘ति॥  
अ᳘थैनमा᳘चामति॥  
त᳘त्सवितुर्व᳘रेण्यम्॥  
म᳘धु वा᳘ता ऋतायते म᳘धु क्षरन्ति सि᳘न्धवः मा᳘ध्वीर्नः सन्त्वो᳘षधीः॥  
भूः स्वा᳘हा॥  
भ᳘र्गो देव᳘स्य धीमहि॥  
म᳘धु न᳘क्तमुतो᳘ष᳘सो म᳘धुमत्पा᳘र्थिवं र᳘जः॥  
म᳘धु द्यौ᳘रस्तु नः पिता᳘॥  
भु᳘वः स्वा᳘हा॥  
धियो यो᳘ नः प्रचोद᳘यात्॥  
म᳘धुमान्नो व᳘नस्प᳘तिर्म᳘धुमाम् अस्तु सू᳘र्यः॥  
मा᳘ध्वीर्गा᳘वो भुवन्तु नः॥  
स्वः᳘ स्वाहे᳘ति स᳘र्वां च सावित्री᳘मन्वा᳘ह स᳘र्वाश्च म᳘धुमतीः स᳘र्वाश्च व्या᳘हृतीरह᳘मेवे᳘दं स᳘र्वम् भूयासम् भूर्भु᳘वः स्वः᳘ स्वाहे᳘त्यन्तत᳘ आचम्य प्रक्षा᳘ल्य प्राणी᳘ जघ᳘नेनाग्निम् प्रा᳘क्शिराः सं᳘विशति॥  
प्रात᳘रादित्यमु᳘पतिष्ठते॥  
दिशा᳘मेकपुण्डरीक᳘मस्यह᳘म् मनुष्या᳘णामेकपुण्डरीक᳘म् भूयासमि᳘ति य᳘थेतमे᳘त्य जघ᳘नेनाग्निमा᳘सीनो वंशं᳘ जपति॥  
तं᳘ हैत᳘मुद्दा᳘लक आ᳘रुणिः॥  
वाजसनेया᳘य याज्ञवल्क्या᳘यान्तेवासि᳘न उक्त्वो᳘वाचा᳘पि य᳘ एनं शु᳘ष्के स्थाणौ᳘ निषिञ्चेज्जा᳘येरञ्छा᳘खाः प्ररोहे᳘युः प᳘लाशानी᳘ति॥  
एत᳘मु हैव᳘ वाजसनेयो᳘ याज्ञवल्क्यो᳘॥  
मधुका᳘य पैङ्ग्या᳘यान्तेवासि᳘न उक्त्वो᳘वाचा᳘पि य᳘ एनं शु᳘ष्के स्थाणौ᳘ निषिञ्चेज्जा᳘येरञ्छा᳘खाः प्ररोहे᳘युः प᳘लाशानी᳘ति॥  
एत᳘मु हैव म᳘धुकः पै᳘ङ्ग्यः॥  
चू᳘डाय भागवित्त᳘येऽन्तेवासि᳘न उक्त्वो᳘वाचा᳘पि य᳘ एनं शु᳘ष्के स्थाणौ᳘ निषिञ्चेज्जा᳘येरञ्छा᳘खाः प्ररोहे᳘युः प᳘लाशानी᳘ति॥  
एत᳘मु हैव चू᳘डो भा᳘गवित्तिः॥  
जानक᳘य आयस्थूणा᳘यान्तेवासि᳘न उक्त्वो᳘वाचा᳘पि य᳘ एनं शु᳘ष्के स्थाणौ᳘ निषिञ्चेज्जा᳘येरञ्छा᳘खाः प्ररोहे᳘युः प᳘लाशानी᳘ति॥  
एत᳘मु हैव जा᳘नकिरायस्थूणः॥  
सत्य᳘कामाय जाबाला᳘यान्तेवासि᳘न उक्त्वो᳘वाचा᳘पि य᳘ एनं शु᳘ष्के स्थाणौ᳘ निषिञ्चेज्जा᳘येरञ्छा᳘खाः प्ररोहे᳘युः प᳘लाशानी᳘ति॥  
एत᳘मु हैव᳘ सत्य᳘कामो जाबालो᳘॥  
अन्तेवासि᳘भ्य उक्त्वो᳘वाचा᳘पि य᳘ एनं शु᳘ष्के स्थाणौ᳘ निषिञ्चेज्जा᳘येरञ्छा᳘खाः प्ररोहे᳘युः प᳘लाशानी᳘ति त᳘मेतं ना᳘पुत्राय वा᳘नन्तेवासिने वा ब्रूयात्॥  
चतुरौदुम्बरो᳘ भवति॥  
औ᳘दुम्बरश्चमस औ᳘दुम्बर स्रुव औ᳘दुम्बर इध्म औ᳘दुम्बर्या उपमन्थन्यौ᳘॥  
द᳘श ग्राम्या᳘णि धान्या᳘नि भवन्ति॥  
व्रीहिय᳘वास्ति᳘लमा᳘षा अ᳘णुप्रिय᳘ङ्गवो गोधू᳘माश्च मसू᳘राश्च ख᳘ल्वाश्च खल᳘कुलाश्च ता᳘न्त्सार्ध᳘म् पिष्ट्वा᳘ दध्ना म᳘धुना घृतेनो᳘पसिञ्चत्या᳘ज्यस्य जुहोति॥  
एषां वै᳘ भूता᳘नाम् पृथिवी र᳘सः॥  
पृथिव्या आ᳘पोऽपामो᳘षधय ओ᳘षधीनाम् पुष्पा᳘णि पुष्पा᳘णाम् फला᳘नि फला᳘नाम् पु᳘रुषः पु᳘रुषस्य रे᳘तः॥  
स᳘ ह प्रजा᳘पतिरीक्षां᳘ चक्रे॥  
ह᳘न्तास्मै᳘ प्रतिष्ठां᳘ कल्प᳘यानी᳘ति स स्त्रि᳘यं ससृजे तां᳘ सृष्ट्वा᳘ध उ᳘पास्त त᳘स्मात्स्त्रि᳘यमध उ᳘पासीत श्रीर्ह्ये᳘षा स᳘ एतम् प्रा᳘ञ्चं ग्रा᳘वाणमात्म᳘न एव᳘ समु᳘दपारयत्ते᳘नैनामभ्य᳘सृजत्॥  
त᳘स्या वे᳘दिरुप᳘स्थो॥  
लो᳘मानि बर्हिश्च᳘र्माधिष᳘वणे स᳘मिद्धो मध्यतस्तौ᳘ मुष्कौ स या᳘वान्ह वै᳘ वाजपे᳘येन य᳘जमानस्य लोको भ᳘वति ता᳘वानस्य लोको᳘ भवति य᳘ एवं᳘ विद्वा᳘नधो᳘पहासं च᳘रत्या स᳘ स्त्रीणां᳘ सुकृतं᳘ वृङ्क्ते᳘ऽथ य᳘ इदम᳘विद्वानधो᳘पहासं च᳘रत्या᳘स्य स्त्रि᳘यः सुकृतं᳘ वृञ्जते॥  
एत᳘द्ध स्म वै त᳘द्विद्वा᳘नुद्दा᳘लक आ᳘रुणिराह॥  
एत᳘द्ध स्म वै त᳘द्विद्वान्ना᳘को मौ᳘द्गल्य आहैत᳘द्ध स्म वै त᳘द्विद्वा᳘न्कुमारहारित᳘ आह बह᳘वो॥  
म᳘र्या ब्राह्मणायना᳘ निरिन्द्रिया᳘ विसुकृ᳘तोऽस्मा᳘ल्लोकात्प्र᳘यन्ति य᳘ इदम᳘विद्वांसोऽधो᳘पहासं च᳘रन्ती᳘ति॥  
बहु वा᳘ इदं᳘ सुप्त᳘स्य वा जा᳘ग्रतो वा रे᳘त स्कन्दति॥  
त᳘दभि᳘मृशेद᳘नु वा मन्त्रयेत य᳘न्मेऽद्य रे᳘तः पृथिवीम᳘स्कान्त्सीद्यदो᳘षधीरप्य᳘सरद्य᳘दपः᳘॥  
इद᳘महं तद्रे᳘त आ᳘ददे पु᳘नर्मामैत्विन्द्रियम् पु᳘नस्ते᳘ज पु᳘नर्भ᳘गः॥  
पु᳘नरग्न᳘यो धि᳘ष्ण्या यथास्थानं᳘ कल्पन्तामि᳘त्यनामिकाङ्गुष्ठा᳘भ्यामादाया᳘न्तरेण स्त᳘नौ वा भ्रु᳘वौ वा नि᳘मृञ्ज्यात्॥  
अ᳘थ य᳘द्युदक आत्मा᳘नम् प᳘श्येत्॥  
त᳘दभि᳘मन्त्रयेत म᳘यि ते᳘ज इन्द्रियं य᳘शो द्र᳘विणं सुकृतमि᳘ति॥  
श्री᳘र्ह वा᳘ एषा᳘ स्त्रीणा᳘म्॥  
य᳘न्मलोद्वा᳘सास्त᳘स्मान्मलोद्वा᳘ससं य᳘शस्विनीमभिक्रम्यो᳘पमन्त्रयेत सा चे᳘दस्मै न᳘ दद्यात्का᳘ममेनाम᳘पक्रीणीयात्सा चे᳘दस्मै नै᳘व᳘ दद्यात्का᳘ममेनां यष्ट्या᳘ वा पाणि᳘ना वोपहत्या᳘तिक्रामेदिन्द्रिये᳘ण ते य᳘शसा य᳘श आ᳘दद इ᳘त्ययशा᳘ एव᳘ भवति॥  
स या᳘मिच्छे᳘त्॥  
काम᳘येत मे᳘ति त᳘स्यामर्थं᳘ निष्ठा᳘प्य मु᳘खेन मु᳘खं सन्धा᳘योप᳘स्थमस्या अभिमृ᳘श्य जपेद᳘ङ्गात्स᳘म्भवसि हृ᳘दयाद᳘धि जायसे॥  
स त्व᳘मङ्गकषायो᳘ऽसि दि᳘ग्धविद्धामिव मादये᳘ति॥  
अ᳘थ या᳘मिच्छे᳘त्॥  
न ग᳘र्भं दधीते᳘ति त᳘स्यामर्थं᳘ निष्ठा᳘प्य मु᳘खेन मु᳘खं सन्धा᳘याभिप्राण्या᳘पान्यादिन्द्रिये᳘ण ते रे᳘तसा रे᳘त आ᳘दद इ᳘त्यरेता᳘ एव᳘ भवति॥  
अ᳘थ या᳘मिच्छे᳘त्॥  
ग᳘र्भं दधीते᳘ति त᳘स्यामर्थं᳘ निष्ठा᳘प्य मु᳘खेन मु᳘खं सन्धा᳘यापा᳘न्याभिप्रा᳘ण्यादिन्द्रिये᳘ण ते रे᳘तसा रे᳘त आ᳘दधामी᳘ति गर्भि᳘ण्येव᳘ भवति॥  
अ᳘थ य᳘स्य जाया᳘यै जारः स्या᳘त्॥  
तं चे᳘द्द्विष्यादा᳘मपात्रेऽग्नि᳘मुपसमाधा᳘य प्रतिलोमं᳘ शरबर्हि᳘ स्तीर्त्वा त᳘स्मिन्नेता᳘स्तिस्रः᳘ शर᳘भृष्ठीः प्रतिलोमाः᳘ सर्पि᳘षात्त्का᳘ जुहुयान्म᳘म स᳘मिद्धे᳘ऽहौषीराशापराकाशौ᳘ त आ᳘ददेऽसावि᳘ति ना᳘म गृह्णाति म᳘म स᳘मिद्धे᳘ऽहौषीः पुत्रपशूं᳘स्त आ᳘ददेऽसावि᳘ति ना᳘म गृह्णाति म᳘म स᳘मिद्धे᳘ऽहौषीः प्राणापानौ᳘ त आ᳘ददेऽसावि᳘ति ना᳘म गृह्णाति स वा᳘ एष᳘ निरिन्द्रियो᳘ विसुकृ᳘दस्मा᳘ल्लोकात्प्रै᳘ति य᳘मेवंवि᳘द्ब्राह्मणः श᳘पति त᳘स्मादेवंविच्छ्रो᳘त्रियस्य जाया᳘या उपहासं ने᳘छेदुत ह्ये᳘वंवित्प᳘रो भ᳘वति॥  
अ᳘थ य᳘स्य जाया᳘मार्तवं᳘ विन्दे᳘त्॥  
त्र्यहं᳘ कंसे न᳘ पिबेद᳘हतवासा नै᳘नां वृ᳘षलो न वृ᳘षल्यु᳘पहन्यात्त्रिरात्रान्त᳘ आप्लू᳘य व्रीहीन᳘वघातयेत्॥  
स य᳘ इछे᳘त्॥  
पुत्रो᳘ मे गौरो᳘ जायेत वे᳘दम᳘नुब्रुवीत स᳘र्वमा᳘युरियादि᳘ति क्षीरौ᳘दनम् पाचयित्वा स᳘र्पिष्मन्तमश्नीया᳘तामीश्वरौ ज᳘नयितवै᳘॥  
अ᳘थ य᳘ इछे᳘त्॥  
पुत्रो᳘ मे कपिलः᳘ पिङ्गलो᳘ जायेत द्वौ वे᳘दाव᳘नुब्रुवीत स᳘र्वमा᳘युरियादि᳘ति दध्यो᳘दनम् पाचयित्वा स᳘र्पिष्मन्तमश्नीया᳘तामीश्वरौ ज᳘नयितवै᳘॥  
अ᳘थ य᳘ इछे᳘त्॥  
पुत्रो᳘ मे श्यामो᳘ लोहिताक्षो᳘ जायेत त्रीन्वे᳘दान᳘नुब्रुवीत स᳘र्वमा᳘युरियादि᳘त्युदौ᳘दनम् पाचयित्वा स᳘र्पिष्मन्तमश्नीया᳘तामीश्वरौ ज᳘नयितवै᳘॥  
अ᳘थ य᳘ इछे᳘त्॥  
दुहिता᳘ मे पण्डिता᳘ जायेत स᳘र्वमा᳘युरियादि᳘ति तिलौ᳘दनम् पाचयित्वा स᳘र्पिष्मन्तमश्नीया᳘तामीश्वरौ ज᳘नयितवै᳘॥  
अ᳘थ य᳘ इछे᳘त्॥  
पुत्रो᳘ मे पण्डितो᳘ विजिगीथः᳘ समितिं᳘गमः शूश्रू᳘षितां वा᳘चम् भा᳘षिता जायेत स᳘र्वान्वे᳘दान᳘नुब्रुवीत स᳘र्वमा᳘युरियादि᳘ति मांसौ᳘दनम् पाचयित्वा स᳘र्पिष्मन्तमश्नीया᳘तामीश्वरौ ज᳘नयितवा᳘ औक्ष्णे᳘न वा᳘र्षभेण वा॥  
अ᳘थाभिप्रात᳘रेव᳘॥  
स्थालीपाकावृता᳘ज्यं चेष्टित्वा᳘ स्थालीपाक᳘स्योपघा᳘तं जुहोत्यग्न᳘ये स्वाहा᳘नुमतये स्वा᳘हा देवा᳘य सवित्रे᳘ सत्य᳘प्रसवाय स्वाहे᳘ति हुत्वो᳘द्धृत्य प्रा᳘श्नाति प्राश्ये᳘तरस्याः प्र᳘यछति प्रक्षा᳘ल्य पाणी᳘ उदपात्र᳘म् पूरयित्वा ते᳘नैनां त्रि᳘रभ्यु᳘क्षत्यु᳘तिष्ठातो᳘ विश्वावसोऽन्या᳘मिच्छ प्रफर्व्य᳘म्॥  
सं᳘ जायाम् प्र᳘त्या सहे᳘ति॥  
अ᳘थैनामभि᳘पद्यते॥  
अमोऽह᳘मस्मि सा त्वं सा त्व᳘मस्यमो᳘ अहं᳘ सा᳘माह᳘मस्मि ऋक्त्वं द्यौ᳘रह᳘म् पृथिवी त्व᳘म्॥  
तावे᳘हि संरभा᳘वहै सह रे᳘तो दधा᳘वहै॥  
पुंसे᳘ पुत्रा᳘य वि᳘त्तय इ᳘ति॥  
अ᳘थास्या ऊरू वि᳘हापयति॥  
वि᳘जिहीथां द्यावापृथिवी इ᳘ति त᳘स्यामर्थं᳘ निष्ठा᳘प्य मु᳘खेन मु᳘खं सन्धा᳘य त्रि᳘रेनाम᳘नुलोमाम᳘नुमार्ष्टि वि᳘ष्णुर्यो᳘निं कल्पयतु त्व᳘ष्टा रूपा᳘णि पिंशतु॥  
आ᳘सिञ्चतु प्रजा᳘पतिर्धाता ग᳘र्भं दधातु ते॥  
ग᳘र्भं धेहि सिनीवालि ग᳘र्भं धेहि पृथुष्टुके॥  
ग᳘र्भं ते अश्वि᳘नौ देवावा᳘धत्ताम् पुष्करस्र᳘जौ॥  
हिरण्य᳘यी अर᳘णी॥  
या᳘भ्यां निर्म᳘न्थतामश्वि᳘नौ देवौ᳘॥  
तं᳘ ते ग᳘र्भं दधामहे दशमे᳘ मासि सू᳘तवे॥  
य᳘थाग्नि᳘गर्भा पृथिवी य᳘था द्यौरि᳘न्द्रेण गर्भि᳘णी वायु᳘र्दिशां य᳘था ग᳘र्भ एवं ग᳘र्भं दधामि तेऽसावि᳘ति ना᳘म गृह्णाति॥  
सोष्य᳘न्तीमद्भि᳘रभ्यु᳘क्षति॥  
य᳘था वा᳘तः पुष्करि᳘णीं समीङ्ग᳘यति सर्व᳘तः॥  
एवा᳘ ते ग᳘र्भ ए᳘जतु सहा᳘वैतु जरा᳘युणा॥  
इ᳘न्द्रस्यायं᳘ व्रजः᳘ कृतः सा᳘र्गडः स᳘परिश्रयः॥  
त᳘मिन्द्र नि᳘र्जहि ग᳘र्भेण सा᳘वरं सहे᳘ति॥  
जाते᳘ऽग्नि᳘मुपसमाधा᳘य॥  
अङ्क᳘ आधा᳘य कंसे᳘ पृषदाज्य᳘मानी᳘य पृषदाज्य᳘स्योपघा᳘तं जुहोत्यस्मि᳘न्त्सह᳘स्रम् पुष्यासमे᳘धमानः स्व᳘गृहे अस्यो᳘पसद्याम् मा᳘ छैत्सीत्प्रज᳘या च पशु᳘भिश्च स्वा᳘हा म᳘यि प्राणांस्त्व᳘यि म᳘नसा जुहोमि स्वा᳘हा॥  
यत्क᳘र्मणात्य᳘रीरिचम्॥  
य᳘द्वा न्यू᳘नमिहा᳘करम् अग्निष्ट᳘त्स्विष्टकृ᳘द्विद्वान्त्स्वि᳘ष्टं सु᳘हुतं करोतु᳘ स्वाहे᳘ति॥  
अ᳘थास्यायुष्यं᳘ करोति॥  
द᳘क्षिणं क᳘र्णमभिनिधा᳘य वाग्वागि᳘ति त्रिर᳘थास्य नामधे᳘यं करोति वे᳘दोऽसी᳘ति त᳘दस्यैतद्गु᳘ह्यमेव ना᳘म स्याद᳘थ द᳘धि म᳘धु घृतं᳘ संसृज्या᳘नन्तर्हितेन जातरूपे᳘ण प्रा᳘शयति भूस्त्व᳘यि दधामि भु᳘वस्त्व᳘यि दधामि भूर्भु᳘वः स्वः᳘ स᳘र्वं त्व᳘यि दधामी᳘ति॥  
अ᳘थैनमभि᳘मृशति॥  
अ᳘श्मा भव परशु᳘र्भव हि᳘रण्यमस्रुत᳘म् भव आत्मा वै᳘ पुत्रना᳘मासि स᳘ जीव शर᳘दः शतमि᳘ति॥  
अ᳘थास्य मात᳘रमभि᳘मन्त्रयते॥  
इ᳘डासि मैत्रावरुणी वी᳘रे वीर᳘मजीजनथाः॥  
सा त्वं᳘ वीर᳘वती भव या᳘स्मा᳘न्वीर᳘वतो᳘ऽकरदि᳘ति॥  
अ᳘थैनम् मात्रे᳘ प्रदा᳘य स्त᳘नम् प्र᳘यछति॥  
य᳘स्ते स्त᳘नः शशयो यो᳘ मयोभूर्यो᳘ रत्नधा᳘ वसुविद्यः᳘ सुद᳘त्रः॥  
ये᳘न वि᳘श्वा पु᳘ष्यसि वा᳘र्याणि स᳘रस्वति त᳘मिह धा᳘तवे करि᳘ति॥  
तं वा एत᳘माहुः॥  
अ᳘तिपिता बता᳘भूर᳘तिपितामहो बता᳘भूः परमा᳘म् बत का᳘ष्ठाम् प्रा᳘प श्रिया य᳘शसा ब्रह्मवर्चसे᳘न य᳘ एवंवि᳘दो ब्राह्मण᳘स्य पुत्रो जा᳘यत इ᳘ति॥  
अ᳘थ वंशः᳘॥  
त᳘दिदं᳘ वयम् भा᳘रद्वाजीपु᳘त्राद्भा᳘रद्वाजीपु᳘त्रो वा᳘त्सीमाण्डवीपु᳘त्राद्वा᳘त्सीमाण्डवीपु᳘त्रः पा᳘राशरीपु᳘त्रात्पा᳘राशरीपु᳘त्रो गा᳘र्गीपु᳘त्राद्गा᳘र्गीपु᳘त्रः पा᳘राशरीकौण्डिनीपु᳘त्रात्पा᳘राशरीकौण्डिनीपु᳘त्रो गा᳘र्गीपु᳘त्राद्गा᳘र्गीपु᳘त्रो गा᳘र्गीपु᳘त्राद्गा᳘र्गीपु᳘त्रो बा᳘डेयीपु᳘त्राद्बा᳘डेयीपु᳘त्रो मौ᳘षिकीपु᳘त्रान्मौ᳘षिकीपु᳘त्रो हा᳘रिकर्णीपु᳘त्राद्धा᳘रिकर्णीपु᳘त्रो भा᳘रद्वाजीपु᳘त्राद्भा᳘रद्वाजीपु᳘त्रः पै᳘ङ्गीपु᳘त्रात्पै᳘ङ्गीपु᳘त्रः शौ᳘नकीपु᳘त्राछौ᳘नकीपु᳘त्रः॥  
का᳘श्यपीबालाक्यामाठरीपु᳘त्रात्का᳘श्यपीबालाक्यामाठरीपु᳘त्रः कौ᳘त्सीपु᳘त्रात्कौ᳘त्सीपु᳘त्रो बौ᳘धीपु᳘त्राद्बौ᳘धीपु᳘त्रो शा᳘लङ्कायनीपु᳘त्राछा᳘लन्कायनीपु᳘त्रो वा᳘र्षगणीपु᳘त्राद्वार्षगणीपु᳘त्रो गौ᳘तमीपु᳘त्राद्गौ᳘तमीपु᳘त्र आ᳘त्रेयीपु᳘त्रादा᳘त्रेयीपु᳘त्रो गौ᳘तमीपु᳘त्राद्गौ᳘तमीपु᳘त्रो वा᳘त्सीपु᳘त्राद्वा᳘त्सीपु᳘त्रो भा᳘रद्वाजीपु᳘त्राद्भा᳘रद्वाजीपु᳘त्रः पा᳘राशरीपु᳘त्रात्पा᳘राशरीपु᳘त्रो वा᳘र्कारुणीपु᳘त्राद्वा᳘र्कारुणीपु᳘त्र आ᳘र्तभागीपु᳘त्रादा᳘र्तभागीपु᳘त्रः शौ᳘ङ्गीपु᳘त्राछौ᳘ङ्गीपु᳘त्रः सां᳘कृतीपु᳘त्रात्सां᳘कृतीपु᳘त्रः॥  
आ᳘लम्बीपु᳘त्रात्॥  
आ᳘लम्बीपु᳘त्र आ᳘लम्बायनीपु᳘त्रादा᳘लम्बायनीपुत्रो जा᳘यन्तीपु᳘त्राज्जा᳘यन्तीपु᳘त्रो मा᳘ण्डूकायनीपु᳘त्रान्मा᳘ण्डूकायनीपु᳘त्रो मा᳘ण्डूकीपु᳘त्रान्मा᳘ण्डूकीपु᳘त्रः शा᳘ण्डिलीपु᳘त्राछा᳘ण्डिलीपु᳘त्रो रा᳘थीतरीपु᳘त्राद्रा᳘थीतरीपु᳘त्रः क्रौ᳘ञ्चिकीपु᳘त्राभ्यां क्रौ᳘ञ्चिकीपु᳘त्रौ वै᳘दभृतीपु᳘त्राद्वै᳘दभृतीपु᳘त्रो भा᳘लुकीपु᳘त्राद्भा᳘लुकीपु᳘त्रः प्रा᳘चीनयोगीपु᳘त्रात्प्रा᳘चीनयोगीपु᳘त्रः सां᳘जीवीपु᳘त्रात्सां᳘जीवीपु᳘त्रः का᳘र्शकेयीपु᳘त्रात्का᳘र्शकेयीपु᳘त्रः॥  
प्रा᳘श्नीपु᳘त्रात्॥  
आ᳘सुरिवा᳘सिनः प्राश्नीपुत्र᳘ आसुरायणा᳘दासुरायण᳘ आसुरे᳘रासुरि᳘र्याज्ञवल्क्या᳘द्याज्ञवल्क्य᳘ उद्दा᳘लकादुद्दा᳘लको᳘ऽरुणाद᳘रुण उ᳘पवेशेरु᳘पवेशिः कु᳘श्रेः कु᳘श्रिर्वाजश्र᳘वसो वाजश्र᳘वा जिह्वा᳘वतो बा᳘ध्योगाज्जिह्वाया बा᳘ध्योगो᳘ऽसिताद्वा᳘र्षगणाद᳘सितो वा᳘र्षगणो ह᳘रितात्क᳘श्यपाद्ध᳘रितः क᳘श्यपः शि᳘ल्पात्क᳘श्यपाछि᳘ल्पः क᳘श्यपः क᳘श्यपान्नै᳘ध्रुवेः क᳘श्यपो नै᳘ध्रुविर्वा᳘चो वा᳘गम्भि᳘ण्या अम्भि᳘ण्यादित्या᳘दादित्या᳘नीमा᳘नि शुक्ला᳘नि य᳘जूंषि वाजसनेये᳘न याज्ञवल्क्येना᳘ख्यायन्ते॥  
