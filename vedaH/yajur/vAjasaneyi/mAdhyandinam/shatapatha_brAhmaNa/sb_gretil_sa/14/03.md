
स वै᳘ तृतीये᳘ऽहन्॥  
षष्ठे᳘ वा द्वादशे᳘ वा प्रवर्ग्योपस᳘दौ सम᳘स्य प्रव᳘र्ग्यमु᳘त्सादयत्यु᳘त्सन्नमिव ही᳘दं शि᳘रस्तद्य᳘देत᳘मभि᳘तो भ᳘वति तत्स᳘र्वं समादाया᳘ग्रेण शा᳘लामन्तर्वेद्यु᳘पसमा᳘यन्ति॥  
अथा᳘ग्नीध्रः॥  
आहवनी᳘ये त्री᳘ञ्छालाकानु᳘पकल्पयते ते᳘षामे᳘कमुज्ज्वल᳘य्य मुखदघ्ने᳘ धार᳘यमाणो जुहोति यज्ञ᳘स्य शीर्षछिन्न᳘स्य शुगु᳘दक्रामत्से᳘मां᳘लोकाना᳘विशत्त᳘यैवै᳘नमेत᳘छुचा स᳘मर्धयति कृत्स्नं᳘ करोति॥  
अ᳘थ य᳘न्मुखदघ्ने᳘॥  
उप᳘रीव वै तद्य᳘न्मुखदघ्न᳘मुप᳘रीव तद्य᳘दसौ᳘ लोकस्तद्या᳘मुं᳘ लोकं शुगा᳘विशत्त᳘यैवै᳘नमेत᳘छुचा स᳘मर्धयति कृत्स्नं᳘ करोति॥  
या᳘ ते घर्म दिव्या शुगि᳘ति॥  
यैव᳘ दिव्या शुग्या᳘ गायत्र्यां᳘हविर्धा᳘न इ᳘ति यै᳘व᳘ गायत्र्यां᳘ हविर्धा᳘ने सा᳘ त आ᳘प्यायतां नि᳘ष्ट्यायतां त᳘स्यै ते स्वाहे᳘ति ना᳘त्र तिरो᳘हितमिवास्ति॥  
अ᳘थ द्विती᳘यमुज्ज्वल᳘य्य॥  
नाभिदघ्ने᳘ धार᳘यमाणो जुहोति म᳘ध्यमिव वै तद्य᳘न्नाभिदघ्नं म᳘ध्यमिवान्तरिक्षलोकस्तद्या᳘न्तरिक्षलोकं शुगा᳘विशत्त᳘यैवै᳘नमेत᳘छुचा स᳘मर्धयति कृत्स्नं᳘ करोति॥  
या᳘ते घर्मान्त᳘रिक्षे शुगि᳘ति॥  
यैवा᳘न्त᳘रिक्षे शुग्या᳘ त्रिष्टुभ्या᳘ग्नीध्र इ᳘ति यै᳘व᳘ त्रिष्टुभ्या᳘ग्नीध्रे सा᳘ त आ᳘प्यायतां नि᳘ष्ट्यायतां त᳘स्यै ते स्वाहे᳘ति ना᳘त्र तिरो᳘हितमिवास्ति॥  
अ᳘थ तृती᳘यमभ्याधा᳘य॥  
त᳘स्मिन्ना᳘सीनो जुहोत्यध᳘-इव वै तद्यदा᳘सीनोऽध᳘-इव तद्य᳘दयं᳘ लोकस्तद्ये᳘मं᳘ लोकं शुगा᳘विशत्त᳘यैवै᳘नमेत᳘छुचा स᳘मर्धयति कृत्स्नं᳘ करोति॥  
या᳘ ते घर्म पृथिव्यां शुगि᳘ति॥  
यैव᳘ पृथिव्यां शुग्या ज᳘गत्यां सदस्ये᳘ति यै᳘व ज᳘गत्यां सदस्या᳘ सा᳘ त᳘आ᳘प्यायतां नि᳘ष्ट्यायतां त᳘स्यै ते स्वाहे᳘ति ना᳘त्र तिरो᳘हितमिवास्ति॥  
अ᳘थोपनि᳘ष्क्रामति॥  
क्षत्र᳘स्य त्वा परस्पाये᳘त्येतद्वै दै᳘वं क्षत्रं य᳘ एष त᳘पत्यस्य᳘ त्वा मानुष᳘स्य क्षत्र᳘स्य परस्पत्वाये᳘त्येवै᳘त᳘दाह ब्र᳘ह्मणस्तन्व᳘म् पाही᳘ति ब्र᳘ह्मण आत्मा᳘नं गोपाये᳘त्येवै᳘त᳘दाह वि᳘शस्त्वा ध᳘र्मणा वयमि᳘ति यज्ञो वै वि᳘ड्यज्ञ᳘स्य त्वा᳘रिष्ट्या इ᳘त्येवै᳘त᳘दामा᳘नुक्रामाम सुविता᳘य न᳘व्यस इ᳘ति यज्ञ᳘स्य त्वा᳘रिष्ट्या अ᳘ह्वलाया इ᳘त्येवै᳘त᳘दाह॥  
अ᳘थाह सा᳘म गाये᳘ति॥  
सा᳘म ब्रूही᳘ति वा गाये᳘ति त्वे᳘व᳘ ब्रूयाद्गा᳘यन्ति हि सा᳘म तद्यत्सा᳘म गा᳘यति ने᳘दिमा᳘न्बहिर्धा᳘ यज्ञाछ᳘रीरान्नाष्ट्रा र᳘क्षांसि हिन᳘सन्नि᳘ति सा᳘म हि᳘ नाष्ट्रा᳘णां र᳘क्षसामपहन्ता॥  
आग्नेय्यां᳘ गायति॥  
अग्निर्हि र᳘क्षसामपहन्ता᳘तिच्छन्दसि गायत्येषा वै स᳘र्वाणि छ᳘न्दांसि यदव्तिच्छन्दास्त᳘स्माद᳘तिच्छन्दसि गायति॥  
स᳘ गायति॥  
अग्नि᳘ष्टपति प्र᳘तिदहत्यहा᳘वोऽहा᳘व इ᳘ति त᳘न्नाष्ट्रा वै तद्र᳘क्षांस्यतो᳘ऽपहन्ति॥  
त उ᳘दञ्चो नि᳘ष्क्रामन्ति॥  
जघ᳘नेन चा᳘त्वालम᳘ग्रेणा᳘ग्नीध्रमेषा हि᳘ यज्ञ᳘स्य द्वाः स य᳘स्यां ततो दिश्या᳘पो भ᳘वन्ति त᳘द्यन्ति॥  
तम् वै᳘ परिष्यन्द उ᳘त्सादयेत्॥  
तप्तो वा एष᳘ शुशुचानो᳘ भवति तं य᳘दस्या᳘मुत्साद᳘येदिमा᳘मस्य शु᳘गृछेद्य᳘दप्सू᳘त्साद᳘येदपो᳘ऽस्य शु᳘गृछेद᳘थ य᳘त्परिष्यन्द᳘ उत्साद᳘यति त᳘थो ह नै᳘वापो᳘ हिन᳘स्ति ने᳘मां यद᳘हाप्सु न प्रा᳘स्यति ते᳘नापो न᳘ हिनस्त्य᳘थ य᳘त्समन्तमापः परिय᳘न्ति शा᳘न्तिर्वा आ᳘पस्ते᳘नो इमां न᳘ हिनस्ति त᳘स्मात्परिष्यन्द उ᳘त्सादयेत्॥  
उत्तरवेदौ त्वे᳘वो᳘त्सादयेत्॥  
यज्ञो वा᳘ उत्तरवेदिः शिरः प्रव᳘र्ग्यो यज्ञ᳘ एव᳘तछि᳘रः प्र᳘तिदधाति॥  
उत्तरनाभ्या सं᳘स्पृष्टम्॥  
प्रथम᳘म् प्रव᳘र्ग्यमु᳘त्सादयति वाग्वा᳘ उत्तरनाभिः शि᳘रः प्रव᳘र्ग्यः शीर्षंस्तद्वा᳘चं दधाति॥  
च᳘तुःस्रक्तिरि᳘ति॥  
एष वै च᳘तुःस्रक्तिर्य᳘ एष त᳘पति दि᳘शो ह्ये᳘त᳘स्य स्रक्त᳘यस्त᳘स्मादाह च᳘तुःस्रक्तिरि᳘ति॥  
ना᳘भिरृत᳘स्य सप्र᳘था इ᳘ति॥  
सत्यम् वा᳘ ऋतं सत्य᳘स्य ना᳘भिः सप्र᳘था इ᳘त्येवै᳘त᳘दाह स᳘ नो विश्वा᳘युः सप्र᳘था इ᳘ति स᳘ नः सर्वा᳘युः सप्र᳘था इ᳘त्येवै᳘त᳘दाह॥  
अ᳘प द्वे᳘षो अ᳘प ह्व᳘र इ᳘ति॥  
ना᳘त्र तिरो᳘हितमिवास्त्यन्य᳘व्रतस्य सश्चिमे᳘त्यन्यद्वा᳘ एत᳘स्य व्रत᳘मन्य᳘न्मनुष्या᳘णां त᳘स्मादाहान्य᳘व्रतस्य सश्चिमे᳘त्येवमि᳘तरौ प्रा᳘ञ्चौ त᳘त्त्रिवृ᳘त्त्रिवृद्धी᳘दं शि᳘रः॥  
पुर᳘स्तादुपशयाम् मृ᳘दम्॥  
मांस᳘मेवा᳘स्मिन्नेत᳘द्दधाति त᳘दभि᳘तः परीशासौ᳘ बाहू᳘ एवा᳘स्मिन्नेत᳘द्दधात्यभि᳘तः प᳘रे रौहिणह᳘वन्यौ स्रु᳘चौ ह᳘स्तावेवा᳘स्मिन्नेत᳘द्दधाति॥  
उत्तरतो᳘ऽभ्रिम्॥  
तद्धि त᳘स्या आय᳘तनं दक्षिणतः᳘ सम्राडासन्दीं तद्धि त᳘स्या आय᳘तनमुत्तरतः᳘ कृष्णाजिनं तद्धि त᳘स्याय᳘तनं सर्व᳘तो धवि᳘त्राणि प्राणा वै᳘ धवित्राणि प्राणा᳘नेवा᳘स्मिन्नेत᳘द्दधाति त्री᳘णि भवन्ति त्र᳘यो वै᳘ प्राणाः᳘ प्र्:ण᳘ उदानो᳘ व्यानस्ता᳘नेवा᳘स्मिन्नेत᳘द्दधाति॥  
अ᳘थैत᳘द्रज्जुसन्दान᳘म्॥  
उपय᳘मन्यामाधा᳘य पश्चात्प्रा᳘चीमा᳘सादयत्युद᳘रमेवा᳘स्मिन्नेत᳘द्दधाति त᳘दभि᳘तः पि᳘न्वने आण्डा᳘वेवा᳘स्मिन्नेत᳘द्दधात्याण्डा᳘भ्यां हि वृ᳘षा पि᳘न्वते पश्चा᳘त्स्थूणामयूख᳘मूरू᳘ एवा᳘स्मिन्नेत᳘द्दधाति पश्चा᳘द्रौहिणकपाले जा᳘नुनी एवा᳘स्मिन्नेत᳘द्दधाति ते यदे᳘ककपाले भ᳘वत ए᳘ककपाले इव ही᳘मे जा᳘नुनी पश्चाद्धृ᳘ष्टी पा᳘दावेवा᳘स्मिन्नेत᳘द्दधाति पा᳘दाभ्यां हि धृ᳘ष्टम् प्रह᳘रत्युत्तरतः ख᳘रौ प्रचरणी᳘यौ तद्धि त᳘योराय᳘तनं दक्षिणतो᳘ मार्जाली᳘यं तद्धि त᳘स्याय᳘तनम्॥  
अ᳘थास्मिन्प᳘य आ᳘नयति॥  
घ᳘र्मैत᳘त्ते पु᳘रीषमित्य᳘न्नम् वै पु᳘रीषम᳘न्नमेवा᳘स्मिन्नेत᳘द्दधाति ते᳘न व᳘र्धस्व चा᳘ च प्यायस्वे᳘ति ना᳘त्र तिरो᳘हितमिवास्ति वर्धिषीम᳘हि च वयमा᳘ च प्यासिषीमही᳘त्याशि᳘षमेवै᳘तदा᳘शास्ते॥  
स वै न स᳘र्वमिवा᳘नयेत्॥  
नेद्य᳘जमानात्प᳘राग᳘न्नम᳘सदि᳘त्यर्ध᳘म् वा भू᳘यो वा प᳘रिषिनष्टि त᳘स्मिन्नपराह्णे य᳘जमानाय व्रत᳘मभ्युत्सि᳘च्य प्र᳘यछति तद्य᳘जमान एवै᳘त᳘दन्ना᳘द्यं दधाति त᳘थो ह य᳘जमानान्न प᳘राग᳘न्नम् भवति॥  
अ᳘थैनमद्भिः प᳘रिषिञ्चति॥  
शा᳘न्तिर्वा आ᳘पः शम᳘यत्येवै᳘नमेत᳘त्सर्व᳘तः प᳘रिषिञ्चति सर्व᳘त एवै᳘नमेत᳘छमयति त्रिष्कृ᳘त्वः प᳘रिषिञ्चति त्रिवृद्धि᳘ यज्ञः॥  
अ᳘थाह वार्षाहरं सा᳘म गाय᳘ति॥  
एष वै वृ᳘षा ह᳘रिर्य᳘ एष त᳘पत्येष᳘ उ प्रव᳘र्ग्यस्त᳘देत᳘मेवै᳘त᳘त्प्रीणाति त᳘स्मादाह वार्षाहरं सा᳘म गायति॥  
अ᳘थ चा᳘त्वाले मार्जयन्ते॥  
सुमित्रिया᳘ न आ᳘प ओ᳘षधयः सन्त्वि᳘त्यञ्जलि᳘नाप उ᳘पाचति व᳘ज्रो वा आ᳘पो व᳘ज्रेणैवै᳘त᳘न्मित्रधे᳘यं कुरुते दुर्मित्रियास्त᳘स्मै सन्तु यो᳘ऽस्मान्द्वे᳘ष्टि यं᳘ च वयं᳘ द्विष्म इ᳘ति या᳘मस्य दि᳘शं द्वे᳘ष्यः स्यात्तां दि᳘शं प᳘रासिञ्चेत्ते᳘नैव तम् प᳘राभावयति॥  
अ᳘थ प्रा᳘ङिवो᳘दङ्ङु᳘त्क्रामति॥  
उ᳘द्वयं त᳘मसस्प᳘रीति पाप्मा वै त᳘मः पाप्मा᳘नमेव तमो᳘ऽपहते स्वः᳘ प᳘श्यन्त उत्तरमि᳘त्ययम् वै᳘ लोको᳘ऽद्भ्य उ᳘त्तरोऽस्मि᳘न्नेव᳘ लोके प्र᳘तितिष्ठति देवं᳘ देवत्रा सू᳘र्यम᳘गन्म ज्यो᳘तिरुत्तममि᳘ति स्वर्गो वै᳘ लोकः सू᳘र्यो ज्यो᳘तिरुत्तमं᳘ स्वर्ग᳘ एव᳘ लोके᳘ऽन्ततः प्र᳘तितिष्ठत्य᳘नपेक्षमे᳘त्याहवनी᳘ये समि᳘धमभ्या᳘दधाति समि᳘दसि ते᳘जोऽसि ते᳘जो म᳘यि धेही᳘त्याशि᳘षमेवै᳘तदा᳘शास्ते॥  
अ᳘थ प्र᳘सुते दधिघर्मे᳘ण चरन्ति॥  
यज्ञो वै सो᳘मः शि᳘रः प्रव᳘र्ग्यो यज्ञ᳘ एवै᳘तछि᳘रः प्र᳘तिदधाति मा᳘ध्यन्दिने स᳘वन एतद्वा इ᳘न्द्रस्य नि᳘ष्केवल्यं स᳘वनं यन्मा᳘ध्यन्दिनं स᳘वनं स्व᳘ एवै᳘नमेत᳘द्भागे᳘ प्रीणाति स्तुते मा᳘ध्यन्दिने प᳘वमाने प्राणो वै मा᳘ध्यन्दिनः प᳘वमानः प्राण᳘मेवा᳘स्मिन्नेत᳘द्दधात्यग्निहोत्रह᳘वण्या मु᳘खम् वा᳘ एत᳘द्यज्ञा᳘नां य᳘दग्निहोत्रं᳘ शीर्षंस्तन्मु᳘खं दधाति॥  
स᳘ आनीय᳘मान आह॥  
हो᳘तर्व᳘दस्व य᳘त्ते वा᳘द्यमि᳘ति व᳘दते ह्य᳘त्र होता᳘थोपोत्ति᳘ष्ठन्नाह श्रातं᳘ हविरि᳘ति श्रातं हि भ᳘वत्यतिक्र᳘म्याश्रा᳘व्याह दधिघर्म᳘स्य यजे᳘ति व᳘षट्कृते जुहोत्यनुव᳘षट्कृत आ᳘हरति भक्षं तं य᳘जमानाय प्र᳘यछति॥  
स᳘ उपहव᳘मिष्ट्वा᳘ भक्षयति॥  
म᳘यि त्य᳘दिन्द्रिय᳘म् बृहदि᳘त्येतद्वा᳘ इन्द्रिय᳘म् बृहद्य᳘ एष त᳘पति म᳘यि द᳘क्षो म᳘यि क्र᳘तुरि᳘ति क्र᳘तूद᳘क्षावेवा᳘त्म᳘न्धत्ते घर्म᳘स्त्रिशुग्वि᳘राजती᳘ति घर्मो ह्ये᳘ष᳘ त्रिशु᳘ग्विरा᳘जति विरा᳘जा ज्यो᳘तिषा सहे᳘ति विरा᳘जा ह्ये᳘ष᳘ ज्यो᳘तिषा सह ब्र᳘ह्मणा ते᳘जसा सहे᳘ति ब्र᳘ह्मणा ह्ये᳘ष ते᳘जसा सह प᳘यसो रे᳘त आ᳘भृतमि᳘ति प᳘यसो ह्ये᳘तद्रे᳘त आ᳘भृतं त᳘स्य दो᳘हमशीमह्यु᳘त्तरामुत्तरां स᳘मामि᳘त्याशि᳘षमेवै᳘तदा᳘शास्ते᳘ऽथ चा᳘त्वाले मार्जयन्तेऽसा᳘वेव ब᳘न्धुः॥  
अथा᳘तो द᳘क्षिणानाम्॥  
सुव᳘र्णं हि᳘रण्यं शत᳘मानम् ब्रह्म᳘णे ददात्या᳘सीनो वै᳘ ब्रह्मा य᳘शः श᳘यानं हि᳘रण्यं त᳘स्मात्सुव᳘र्णं हि᳘रण्यं शत᳘मानम् ब्रह्म᳘णे ददाति॥  
अ᳘थ यै᳘षा᳘ घर्मदु᳘घा॥  
ता᳘मध्वर्य᳘वे ददाति तप्त᳘-इव वै᳘ घर्म᳘स्तप्त᳘मिवाध्वर्युर्नि᳘ष्क्रामति त᳘स्मात्ता᳘मध्वर्य᳘ वे ददाति॥  
अ᳘थ यै᳘षा य᳘जमानस्य व्रतदु᳘घा॥  
तां हो᳘त्रे ददाति यज्ञो वै हो᳘ता यज्ञो य᳘जमानस्त᳘स्मात्तां हो᳘त्रे ददाति॥  
अ᳘थ यै᳘षा प᳘त्न्यै व्रतदु᳘घा॥  
ता᳘मुद्गातृ᳘भ्यो ददाति पत्नीकर्मे᳘व वा᳘ एते᳘ऽत्र कुर्वन्ति य᳘दुद्गाता᳘रस्त᳘स्मात्ता᳘मुद्गातृ᳘भ्यो ददाति॥  
अ᳘थैतद्वै आ᳘युरेतज्ज्यो᳘तिः प्र᳘विशति य᳘ एतम᳘नु वा ब्रूते᳘ भक्ष᳘यति वा त᳘स्य व्रतचर्या या सृ᳘ष्टौ॥  
स᳘र्वेषाम् वा एष᳘ भूता᳘नाम्॥  
स᳘र्वेषां देवा᳘नामात्मा य᳘द्यज्ञस्त᳘स्य स᳘मृद्धिम᳘नु य᳘जमानः प्रज᳘या पशु᳘भिरृध्यते वि वा᳘ एष᳘ प्रज᳘या पशु᳘भिरृध्यते य᳘स्य घर्मो᳘ विदीर्य᳘ते त᳘त्र प्रा᳘यश्चित्तिः॥  
पूर्णाहुतिं᳘ जुहोति॥  
स᳘र्वम् वै᳘ पूर्णं स᳘र्वेणैवै᳘त᳘द्भिषज्यति यत्किं᳘ च वि᳘वृढं य᳘ज्ञस्य॥  
स्वा᳘हा प्राणे᳘भ्यः सा᳘धिपतिकेभ्य इ᳘ति॥  
म᳘नो वै᳘ प्राणा᳘नाम᳘धिपतिर्म᳘नसि हि स᳘र्वे प्राणाः प्र᳘तिष्ठितास्तन्मनसैवै᳘त᳘द्भिषज्यति यत्किं᳘ च वि᳘वृढं यज्ञ᳘स्य॥  
पृथिव्यै स्वाहे᳘ति॥  
पृथिवी वै स᳘र्वेषां देवा᳘नामाय᳘तनं तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
अग्न᳘ये स्वाहे᳘ति॥  
अग्निर्वै स᳘र्वेषां देवा᳘नामात्मा तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
अन्त᳘रिक्षाय स्वाहे᳘ति॥  
अन्त᳘रिक्षम् वै स᳘र्वेषां देवा᳘नामाय᳘तनं तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
वाय᳘वे स्वाहे᳘ति॥  
वायुर्वै स᳘र्वेषां देवा᳘नामात्मा तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
दिवे स्वाहे᳘ति॥  
द्यौर्वै स᳘र्वेषां देवा᳘नामाय᳘तनं तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
सू᳘र्याय स्वाहे᳘ति॥  
सू᳘र्यो वै स᳘र्वेषां देवा᳘नामात्मा तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
दिग्भ्यः स्वाहे᳘ति॥  
दि᳘शो वै स᳘र्वेषां देवा᳘नामाय᳘तनं तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
च᳘न्द्राय स्वाहे᳘ति॥  
च᳘न्द्रो वै स᳘र्वेषां देवा᳘नामात्मा तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
न᳘क्षत्रेभ्यः स्वाहे᳘ति॥  
न᳘क्षत्राणि वै स᳘र्वेषां देवा᳘नामाय᳘तनं तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
अद्भ्यः स्वाहे᳘ति॥  
आ᳘पो वै स᳘र्वेषां देवा᳘नामाय᳘तनं तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
व᳘रुणाय स्वाहे᳘ति॥  
व᳘रुणो वै स᳘र्वेषां देवा᳘नामात्मा तत्स᳘र्वाभिरेवै᳘त᳘द्देव᳘ताभिर्भिषज्यति यत्किं᳘ च वि᳘वृढं यज्ञ᳘स्य॥  
ना᳘भ्यै स्वा᳘हा पूता᳘य स्वाहेति॥  
अ᳘निरुक्तम᳘निरुक्तो वै᳘ प्रजा᳘पतिः प्रजा᳘पतिर्यज्ञस्त᳘त्प्रजा᳘पतिमेवै᳘त᳘द्यज्ञ᳘म् भिषज्यति॥  
त्र᳘योदशैता आ᳘हुतयो भवन्ति॥  
त्र᳘योदश वै मा᳘साः सम्वत्सर᳘स्य सम्वत्सरः᳘ प्रजा᳘पतिः प्रजा᳘पतिर्यज्ञस्त᳘त्प्रजा᳘पतिमेवै᳘त᳘द्यज्ञ᳘म् भिषज्यति॥  
वाचे स्वाहे᳘ति॥  
मु᳘खमेवा᳘स्मिन्नेत᳘द्दधाति प्राणा᳘य स्वा᳘हा प्राणा᳘य स्वाहे᳘ति ना᳘सिके एवा᳘स्मिन्नेत᳘द्दधाति च᳘क्षुषे स्वा᳘हा च᳘क्षुषे स्वाहेत्य᳘क्षिणी एवा᳘स्मिन्नेत᳘द्दधाति श्रो᳘त्राय स्वा᳘हा श्रो᳘त्राय स्वाहे᳘ति क᳘र्णावेवा᳘स्मिन्नेत᳘द्दधाति॥  
सप्तै᳘ता आ᳘हुतयो भवन्ति॥  
सप्त वा᳘ इमे᳘ शीर्ष᳘न्प्राणास्ता᳘नेवा᳘स्मिन्नेत᳘द्दधाति पूर्णाहुति᳘मुत्तमां᳘ जुहोति स᳘र्वम् वै᳘ पूर्णं स᳘र्वेणैवै᳘त᳘द्भिषज्यति यत्किं᳘ च वि᳘वृढं यज्ञ᳘स्य॥  
म᳘नसः का᳘ममा᳘कूतिमि᳘ति॥  
म᳘नसा वा᳘ इदं स᳘र्वमाप्तं तन्म᳘नसैवै᳘त᳘द्भिषज्यति यत्किं᳘ च वि᳘वृढं यज्ञ᳘स्य॥  
वाचः᳘ सत्य᳘मशीये᳘ति॥  
वाचा वा᳘ इदं स᳘र्वमाप्तं त᳘द्वाचै᳘वै᳘त᳘द्भिषज्यति यत्किं᳘ च वि᳘वृढं यज्ञ᳘स्य पशूनां᳘ रूपम᳘न्नस्य र᳘सो य᳘शः श्रीः᳘ श्रयताम् म᳘यि स्वाहे᳘त्याशि᳘षमेवै᳘तदा᳘शास्ते॥  
अ᳘थ तं᳘ चोपशयां᳘ च पिष्ट्वा᳘॥  
मार्त्स्न᳘या मृदा᳘ संसृ᳘ज्यावृ᳘ता करोत्यावृ᳘ता पचत्युत्सा᳘दनार्थम᳘थ य᳘ उपशय᳘योर्दृ᳘ढः स्यात्ते᳘न प्र᳘चरेत्॥  
संवत्सरो वै᳘ प्रव᳘र्ग्यः॥  
स᳘र्वम् वै᳘ संवत्सरः स᳘र्वम् प्रव᳘र्ग्यः स यत्प्र᳘वृक्तस्त᳘द्वसन्तो य᳘द्रुचितस्त᳘द्ग्रीष्मो य᳘त्पिन्वितस्त᳘द्वर्षा᳘ यदा वै᳘ वर्षाह् पि᳘न्वन्ते᳘ऽथैनाः स᳘र्वे देवाः स᳘र्वाणि भूतान्यु᳘पजीवन्ति पि᳘न्वन्ते ह वा᳘अस्मै वर्षा य᳘ एव᳘मेतद्वे᳘द॥  
इमे वै᳘ लोकाः᳘ प्रव᳘र्ग्यः॥  
स᳘र्वम् वा᳘ इमे᳘ लोकाः स᳘र्वम् प्रव᳘र्ग्यः स यत्प्र᳘वृक्तस्त᳘दयं᳘ लोको य᳘द्रुचितस्त᳘दन्तरिक्षलोको य᳘त्पिन्वितस्त᳘दसौ᳘ लोको᳘ यदा वा᳘ असौ᳘ लोकः पि᳘न्वते᳘ऽथैनं स᳘र्वे देवाः स᳘र्वाणि भूतान्यु᳘पजीवन्ति पि᳘न्वते ह वा᳘ अस्म्: असौ᳘ लोको य᳘ एव᳘मेतद्वे᳘द॥  
एता वै᳘ देव᳘ताः प्रव᳘र्ग्यः॥  
अग्नि᳘र्वायु᳘रादित्यः स᳘र्वम् वा᳘ एता᳘ देव᳘ता स᳘र्वम् प्रव᳘र्ग्यः स यत्प्र᳘वृक्तस्त᳘दग्निर्य᳘द्रुचितस्त᳘द्वायुर्य᳘त्पिन्वितस्त᳘दसा᳘वादित्यो᳘ यदा वा᳘ असा᳘वादित्यःपि᳘न्वते᳘ऽथैनं स᳘र्वे देवाः स᳘र्वाणि भूतान्यु᳘पजीवन्ति पि᳘न्वते ह वा᳘ अस्मा असा᳘वादित्यो य᳘ एव᳘मेतद्वे᳘द॥  
य᳘जमानो वै᳘ प्रव᳘र्ग्यः॥  
त᳘स्यात्मा᳘ प्रजा᳘ पश᳘वः स᳘र्वम् वै य᳘जमानः स᳘र्वम् प्रव᳘र्ग्यः स यत्प्र᳘वृक्तस्त᳘दात्मा य᳘द्रुचितस्त᳘त्प्रजा य᳘त्पिन्वितस्त᳘त्पश᳘वो यदा वै᳘ पश᳘वः पि᳘न्वते᳘ऽथैनान्त्स᳘र्वे देवाः स᳘र्वाणि भूतान्यु᳘पजीवन्ति पि᳘न्वन्ते ह वा᳘ अस्मै पश᳘वो य᳘ एव᳘मेतद्वे᳘द॥  
अग्निहोत्रम् वै᳘ प्रव᳘र्ग्यः॥  
स᳘र्वम् वा᳘अग्निहोत्रं स᳘र्वम् प्रव᳘र्ग्यः स यद᳘धिश्रितं तत्प्र᳘वृक्तो यदु᳘न्नीतं त᳘द्रुचितो य᳘द्धुतं त᳘त्पिन्वितो᳘ यदा वा᳘अग्निहोत्रम् पि᳘न्वते᳘ऽथैनत्स᳘र्वे देवाः स᳘र्वाणि भूतान्यु᳘पजीवन्ति पि᳘न्वते ह वा᳘ अस्मा अग्निहोत्रं य एव᳘मेतद्वे᳘द॥  
दर्शपूर्णमासौ वै᳘ प्रव᳘र्ग्यः॥  
स᳘र्वम् वै᳘ दर्शपूर्णमासौ स᳘र्वम् प्रव᳘र्ग्यः स यद᳘धिश्रितं तत्प्र᳘वृक्तो यदा᳘सन्नं त᳘द्रुचितो य᳘द्धुतं त᳘त्पिन्वितो᳘ यदा वै᳘ दर्शपूर्णमासौ पि᳘न्वेते अ᳘थैनौ स᳘र्वे देवाः स᳘र्वाणि भूतान्यु᳘पजीवन्ति पि᳘न्वेते ह वा᳘ अस्मै दर्शपूर्णमासौ य᳘ एव᳘मेतद्वे᳘द॥  
चातुर्मास्या᳘नि वै᳘ प्रव᳘र्ग्यः॥  
स᳘र्वम् वै᳘ चातुर्मास्या᳘नि स᳘र्वम् प्रव᳘र्ग्यः स यद᳘धिश्रितं तत्प्र᳘वृक्तो यदा᳘सन्नं त᳘द्रुचितो य᳘द्धुतं त᳘त्पिन्वितो᳘ यदा वै᳘ चातुर्मास्या᳘नि पि᳘न्वन्ते᳘ऽथैनानि स᳘र्वे देवाः स᳘र्वाणि भूतान्यु᳘पजीवन्ति पि᳘न्वन्ते ह वा᳘ अस्मै चातुर्मास्या᳘नि य᳘ एव᳘मेतद्वे᳘द॥  
पशुबन्धो वै᳘ प्रव᳘र्ग्यः॥  
स᳘र्वम् वै᳘ पशुबन्धः स᳘र्वम् प्रव᳘र्ग्यः स यद᳘धिश्रितस्तत्प्र᳘वृक्तो यदा᳘सन्नस्त᳘द्रुचितो य᳘द्धुतस्त᳘त्पिन्वितो᳘ यदा वै᳘ पशुबन्धः पि᳘न्वते᳘ऽथैनं स᳘र्वे देवाः स᳘र्वाणि भूतान्यु᳘पजीवन्ति पि᳘न्वते ह वा᳘ अस्मै पशुबन्धो य᳘ एव᳘मेतद्वे᳘द॥  
सो᳘मो वै᳘ प्रव᳘र्ग्यः॥  
स᳘र्वम् वै᳘ सो᳘मः स᳘र्वम् प्रव᳘र्ग्यः स य᳘दभि᳘षुतस्तत्प्र᳘वृक्तो यदु᳘न्नीतस्त᳘द्रुचितो य᳘द्धुतस्त᳘त्पिन्वितो᳘ यदा वै सो᳘मः पि᳘न्वते᳘ऽथैनं स᳘र्वे देवाः स᳘र्वाणि भूतान्यु᳘पयुञ्जन्ति पि᳘न्वते ह वा᳘ अस्मै सो᳘मो य᳘ एव᳘मेतद्वे᳘द न᳘ ह वा᳘ अस्या᳘प्रवर्ग्येण के᳘न चन᳘ यज्ञे᳘नेष्ट᳘म् भवति य᳘ एव᳘मेतद्वेद॥  
अ᳘थैतद्वै॥  
आ᳘युरेतज्ज्यो᳘तिः प्र᳘विशति य᳘ एतम᳘नु वा ब्रूते᳘ भक्ष᳘यति वा त᳘स्य व्रतचर्या या सृ᳘ष्टौ॥  
