
जनको᳘ ह वै᳘देहो॥  
बहुदक्षिणे᳘न यज्ञे᳘नेजे त᳘त्र ह कुरुपञ्चाला᳘नाम् ब्राह्मणा᳘ अभिसमेता बभूवुस्त᳘स्य ह जनक᳘स्य वै᳘देहस्य विजिज्ञा᳘सा बभूव कः᳘ स्विदेषा᳘म् ब्राह्मणा᳘नामनूचान᳘तम इ᳘ति॥  
स᳘ ह ग᳘वां सह᳘स्रम᳘वरुरोध॥  
द᳘श-दश पा᳘दा ए᳘कैकस्याः शृ᳘ङ्गयोरा᳘बद्धा बभूवुस्ता᳘न्होवाच ब्रा᳘ह्मणा भगवन्तो यो᳘ वो ब्र᳘ह्मिष्ठः स᳘ एता गा उ᳘दजतामि᳘ति ते᳘ ह ब्राह्मणा न᳘ दधृषुः॥  
अ᳘थ ह या᳘ज्ञवल्क्यः॥  
स्व᳘मेव᳘ ब्रह्मचारि᳘णमुवाचैताः᳘ सौम्यो᳘दज सामश्रवा३ इ᳘ति ता᳘ होदा᳘चकार ते᳘ ह ब्राह्मणा᳘श्चुक्रुधुः कथं नु᳘ नो ब्र᳘ह्मिष्ठो ब्रुवीते᳘ति॥  
अ᳘थ ह जनक᳘स्य वै᳘दे हस्य हो᳘ताश्वलो᳘ बभूव॥  
स᳘ हैनम् पप्रछ त्वं नु ख᳘लु नो याज्ञवल्क्य ब्र᳘ह्मिष्ठोऽसी३ इ᳘ति स᳘ होवाच न᳘मो वयम् ब्र᳘ह्मिष्ठाय कुर्मो गो᳘कामा एव᳘ वयं᳘ स्म इ᳘ति तं᳘ ह त᳘त एव प्र᳘ष्टुं दध्रे हो᳘ताश्वलः᳘॥  
या᳘ज्ञवल्क्ये᳘ति होवाच॥  
य᳘दिदं स᳘र्वम् मृत्यु᳘नाप्तं स᳘र्वम् मृत्यु᳘नाभि᳘पन्नं के᳘न य᳘जमानो मृत्योरा᳘प्तिम᳘तिमुच्यत इ᳘ति हो᳘त्रर्त्वि᳘जाग्नि᳘ना वाचा वाग्वै᳘ यज्ञ᳘स्य होव्ता तद्ये᳘यं वाक्सो᳘ऽय᳘मग्निः स हो᳘ता सा मु᳘क्तिः सा᳘तिमुक्तिः॥  
या᳘ज्ञवल्क्येति होवाच॥  
य᳘दिदं स᳘र्वमहोरात्रा᳘भ्यामाप्तं स᳘र्वमहोरात्रा᳘भ्यामभि᳘पन्नं के᳘न य᳘जमानोऽहोरात्र᳘योरा᳘प्तिम᳘तिमुच्यत इ᳘त्यध्वर्यु᳘णर्त्वि᳘जा च᳘क्षुषादित्ये᳘न च᳘क्षुर्वै᳘ यज्ञ᳘स्याध्वर्युस्तद्य᳘दिदं च᳘क्षुः सो᳘ऽसा᳘वादित्यः सो᳘ऽध्वर्युः सा मु᳘क्तिः सा᳘तिमुक्तिः॥  
या᳘ज्ञवल्क्ये᳘ति होवाच॥  
य᳘दिदं स᳘र्वम् पूर्वपक्षापरपक्षा᳘भ्यामाप्तं स᳘र्वम् पूर्वपक्षापरपक्षा᳘भ्यामभि᳘पन्नं के᳘न य᳘जमानः पूर्वपक्षापरपक्ष᳘योरा᳘प्तिम᳘तिमुच्यत इ᳘ति ब्रह्म᳘णर्त्वि᳘जा म᳘नसा चन्द्रे᳘ण म᳘नो वै᳘ यज्ञ᳘स्य ब्रह्मा तद्य᳘दिदम् म᳘नः सो᳘ऽसौ᳘ चन्द्रः स᳘ ब्रह्मा सा मु᳘क्तिः सा᳘तिमुक्तिः॥  
या᳘ज्ञवल्क्ये᳘ति होवाच॥  
य᳘दिद᳘मन्त᳘रिक्षमनारम्बण᳘मिवा᳘थ के᳘नाक्रमे᳘ण य᳘जमानः स्वर्गं᳘ लोकमा᳘क्रमत इ᳘त्युद्गात्र᳘र्त्वि᳘जा वायु᳘ना प्राणे᳘न प्राणो᳘ वै᳘ यज्ञ᳘स्योद्गाता तद्यो᳘ऽय᳘म् प्राण स᳘ वायुः स᳘ उद्गाता सा मु᳘क्तिः सा᳘तिमुक्तिरि᳘त्यतिमोक्षा अ᳘थ सम्प᳘दः॥  
याज्ञ᳘वल्क्ये᳘ति होवाच॥  
क᳘तिभिरय᳘मद्य᳘र्ग्भिर्हो᳘तास्मि᳘न्यज्ञे᳘ करिष्यती᳘ति तिसृ᳘भिरि᳘ति कतमास्तास्ति᳘स्र इ᳘ति पुरोऽनुवाक्या᳘ च याज्या᳘ च श᳘स्यैव᳘ तृती᳘या किं ता᳘भिर्जयती᳘ति पृथिविलोक᳘मेव᳘ पुरोऽनुवाक्य᳘या ज᳘यत्यन्तरिक्षलोकं᳘ याज्य᳘या द्यौर्लोकं श᳘स्यया॥  
या᳘ज्ञवल्क्ये᳘ति होवाच॥  
क᳘त्यय᳘मद्या᳘ध्वर्यु᳘रस्मि᳘न्यज्ञ आ᳘हुतीर्होष्यती᳘ति तिस्र इ᳘ति कतमास्तास्ति᳘स्र इ᳘ति या᳘ हुता᳘ उज्ज्व᳘लन्ति या᳘ हुता᳘ अतिने᳘दन्ति या᳘ हुता᳘ अधिशे᳘रते किं ता᳘भिर्जयती᳘ति या᳘ हुता᳘ उज्ज्व᳘लन्ति देवलोक᳘मेव ता᳘भिर्जयति दी᳘प्यत इव हि᳘ देवलोको या᳘ हुता᳘ अतिने᳘दन्ति मनुष्यलोक᳘मेव ता᳘भिर्जयत्य᳘तीव हि᳘ मनुष्यलोको या᳘ हुता᳘ अधिशे᳘रते पितृलोक᳘मेव ता᳘भिर्जयत्यध᳘ इव हि᳘ पितृलोकः᳘॥  
या᳘ज्ञवल्क्ये᳘ति होवाच॥  
क᳘तिभिरय᳘मद्य᳘ ब्रह्मा᳘ यज्ञं᳘ दक्षिणतो᳘ देव᳘ताभिर्गोपायिष्यतीत्ये᳘कये᳘ति कतमा सैके᳘ति म᳘न एवे᳘त्यनन्तं वै म᳘नोऽनन्ता वि᳘श्वे देवा᳘ अनन्त᳘मेव स ते᳘न लोकं᳘ जयति॥  
या᳘ज्ञवल्क्ये᳘ति होवाच॥  
क᳘त्यय᳘मद्यो᳘द्गाता᳘स्मि᳘न्यज्ञे᳘ स्तोत्रि᳘या स्तोष्यती᳘ति तिस्र इ᳘ति कतमास्तास्ति᳘स्र इ᳘ति पुरोऽनुवाक्या᳘ च याज्या᳘ च श᳘स्यैव᳘ तृती᳘याधिदेवतम᳘थाध्यात्मं᳘ कतमास्ता या᳘ अध्यात्ममि᳘ति प्राण᳘ एव᳘ पुरोनुवा᳘क्यापानो᳘ याज्या᳘ व्यानः श᳘स्या किं ता᳘भिर्जयती᳘ति यत्किं᳘ चेद᳘म् प्राणभृदि᳘ति त᳘तो ह हो᳘ताश्वल उ᳘परराम॥  
अ᳘थ हैनं जारत्कारव आ᳘र्तभागः पप्रछ॥  
या᳘ज्ञवल्क्ये᳘ति होवाच क᳘ति ग्रहाः क᳘त्यतिग्रहा इ᳘त्यष्टौ ग्र᳘हा अष्टा᳘वतिग्रहा ये ते᳘ऽष्टौ ग्र᳘हा अष्टा᳘वतिग्रहाः᳘ कतमे त इ᳘ति॥  
प्राणो वै ग्र᳘हः॥  
सो᳘ऽपाने᳘नातिग्रहे᳘ण गृहीतो᳘ऽपाने᳘न हि᳘ गन्धान्जि᳘घ्रति॥  
जिह्वा वै ग्र᳘हः॥  
स र᳘सेनातिग्रहे᳘ण गृहीतो᳘ जिह्व᳘या हि र᳘सान्विजाना᳘ति॥  
वाग्वै ग्र᳘हः॥  
स ना᳘म्नातिग्रहे᳘ण गृहीतो᳘ वाचा हि ना᳘मान्यभिव᳘दति॥  
च᳘क्षुर्वै ग्र᳘हः॥  
स᳘ रूपे᳘णातिग्रहे᳘ण गृहीतश्च᳘क्षुषा हि᳘ रूपा᳘णि प᳘श्यति॥  
श्रो᳘त्रं वै ग्र᳘हः॥  
स श᳘ब्देनातिग्रहे᳘ण गृहीतः श्रो᳘त्रेण हि श᳘ब्दाञ्छृणो᳘ति॥  
म᳘नो वै ग्र᳘हः॥  
स का᳘मेनातिग्रहे᳘ण गृहीतो म᳘नसा हि का᳘मान्काम᳘यते॥  
ह᳘स्तौ वै ग्र᳘हः॥  
स क᳘र्मणातिग्रहे᳘ण गृहीतो ह᳘स्ताभ्यां हि क᳘र्म करो᳘ति॥  
त्वग्वै ग्र᳘हः॥  
स स्प᳘र्शेनातिग्रहे᳘ण गृहीत᳘स्त्वचा हि स्प᳘र्शान्वेद᳘यत इ᳘त्यष्टौ ग्र᳘हा अष्टा᳘वतिग्रहाः᳘॥  
या᳘ज्ञवल्क्ये᳘ति होवाच॥  
य᳘दिदं स᳘र्वम् मृत्योर᳘न्नं का᳘ स्वित्सा᳘ देव᳘ता य᳘स्या मृत्युर᳘न्नमि᳘त्यग्निर्वै᳘ मृत्युः᳘ सोऽपाम᳘न्नम᳘प पुनर्मृत्युं᳘ जयति॥  
या᳘ज्ञवल्क्ये᳘ति होवाच॥  
य᳘त्रायम् पु᳘रुषो म्रिय᳘ते कि᳘मेनं न᳘ जहाती᳘ति नामे᳘त्यनन्तं वै ना᳘मानन्ता वि᳘श्वे देवा᳘ अनन्त᳘मेव स ते᳘न लोकं᳘ जयति एव स ते᳘न लोकं᳘ जयति॥  
या᳘ज्ञवल्क्ये᳘ति होवाच॥  
य᳘त्रायम् पु᳘रुषो म्रिय᳘त उ᳘दस्मा᳘त्प्राणाः᳘ क्रामन्त्या᳘हो ने᳘ति ने᳘ति होवाच या᳘ज्ञवल्क्यो᳘ऽत्रैव᳘ सम᳘वनीयन्ते स उ᳘छ्वयत्या᳘ध्मायत्या᳘ध्मातो मृतः᳘ शेते॥  
या᳘ज्ञवल्क्ये᳘ति होवाच॥  
य᳘त्रास्य पु᳘रुषस्य मृत᳘स्याग्निं वाग᳘प्येति वा᳘तम् प्राणश्च᳘क्षुरादित्यम् म᳘नश्चन्द्रं दि᳘शः श्रो᳘त्रम् पृथिवीं श᳘रीरमाकाश᳘मात्मौ᳘षधीर्लो᳘मानि व᳘नस्प᳘तीन्के᳘शा अप्सु लो᳘हितं च रे᳘तश्च निधी᳘यते क्वा᳘यं᳘ तदा पु᳘रुषो भवतीत्या᳘हर सौम्य ह᳘स्तम्॥  
आ᳘र्तभागे᳘ति होवाच॥  
आव᳘मेवै᳘त᳘द्वेदिष्या᳘वो न᳘ नावेत᳘त्सजन इ᳘ति तौ᳘ होत्क्र᳘स्य मन्त्र᳘यां चक्रतुस्तौ᳘ ह य᳘दूच᳘तुः क᳘र्म हैव त᳘दूचतुर᳘थ ह य᳘त्प्रशशंस᳘तुः क᳘र्म हैव तत्प्र᳘शशंसतुः पु᳘ण्यो वै पु᳘ण्येन क᳘र्मणा भ᳘वति पा᳘पः पा᳘पेने᳘ति त᳘तो ह जारत्कारव आ᳘र्तभाग उ᳘परराम॥  
अ᳘थ हैनम् भुज्युर्ला᳘ह्यायनिः पप्रछ॥  
या᳘ज्ञवल्क्ये᳘ति होवाच मद्रे᳘षु च᳘रकाः प᳘र्यव्रजाम ते᳘ एत᳘ञ्चलस्य का᳘प्यस्य गृहानै᳘म त᳘स्यासीद्दुहिता᳘ गन्धर्व᳘गृहीता त᳘मपृछाम को᳘ऽसी᳘ति सो᳘ऽब्रवीत्सुधन्वा᳘ङ्गिरस इ᳘ति तं᳘ यदा᳘ लोका᳘नाम᳘न्तान᳘पृछामा᳘थैत᳘मब्रूम क्व᳘ पारिक्षिता᳘ अभवन्क्व᳘ पारिक्षिता᳘ अभवन्नि᳘ति त᳘त्त्वा पृछामि याज्ञवल्क्य क्व᳘ पारिक्षिता᳘ अभवन्नि᳘ति॥  
स᳘ होवाच॥  
उवा᳘च वै स तद᳘गच्छन्वै ते त᳘त्र य᳘त्राश्वमेधयाजि᳘नो ग᳘च्छन्ती᳘ति क्व᳘ न्व᳘श्वमेधयाजि᳘नो गच्छन्ती᳘ति द्वा᳘त्रिंशतं वै᳘ देवरथाह्नूया᳘न्ययं᳘ लोकस्तं᳘ समन्तं᳘ लोकं᳘ द्विस्ता᳘वत्पृथिवी प᳘र्येति ता᳘म् पृथिवीं᳘ द्विस्ता᳘वत्समुद्रः प᳘र्येति तद्या᳘वती क्षुर᳘स्य धा᳘रा या᳘वद्वा म᳘क्षिकायाः प᳘त्रं ता᳘वान᳘न्तरेणाकाशस्तानि᳘न्द्रः सुपर्णो᳘ भूत्वा᳘ वाय᳘वे प्रा᳘यछत्ता᳘न्वायु᳘रात्म᳘नि धित्वा त᳘त्रागमयद्य᳘त्र पारिक्षिता अ᳘भवन्नि᳘त्येव᳘मिव वै स᳘ वायु᳘मेव प्र᳘शशंस त᳘स्माद्वायु᳘रेव व्य᳘ष्टिर्वायुः स᳘मष्टिर᳘प पुनर्मृत्युं᳘ जयति स᳘र्वमा᳘युरेति य᳘ एवं वे᳘द त᳘तो ह भुज्युर्ला᳘ह्यायनिरु᳘परराम॥  
अ᳘थ हैनं कहो᳘डः कौ᳘षीतकेयः पप्रछ॥  
या᳘ज्ञवल्क्ये᳘ति होवाच य᳘त्साक्षाद᳘परोक्षाद्ब्र᳘ह्म य᳘ आत्मा᳘ सर्वान्तरस्त᳘म् मे व्या᳘चक्ष्वे᳘त्येष᳘ त आत्मा᳘ सर्वान्तरः᳘ कतमो᳘ याज्ञवल्क्य सर्वान्तरो यो᳘ऽषनाया᳘पिपासे शो᳘कम् मो᳘हं जरा᳘म् मृत्यु᳘मत्ये᳘त्येतं वै त᳘मात्मा᳘नं विदित्वा᳘ ब्राह्मणाः᳘ पुत्रैषणा᳘याश्च वित्तैषणा᳘याश्च लोकैषणा᳘याश्च व्युत्थाया᳘थ भिक्षाच᳘र्यं चरन्ति या ह्ये᳘व᳘ पुत्रैषणा सा᳘ वित्तैषणा या᳘ वित्तैषणा सा᳘ लोकैषणो᳘भे ह्ये᳘ते ए᳘षणे एव भ᳘वतस्त᳘स्मात्पण्डितः पा᳘ण्डित्यं निर्वि᳘द्य बा᳘ल्येन तिष्ठा᳘सेद्बा᳘ल्यं च पा᳘ण्डित्यं च निर्विद्या᳘थ मुनि᳘रमौनं᳘ च मौनं᳘ च निर्विद्या᳘थ ब्राह्मणः स᳘ ब्राह्मणः के᳘न स्याद्ये᳘न स्यात्ते᳘नेदृ᳘श एव᳘ भवति य᳘ एवं वे᳘द त᳘तो ह कहो᳘डः कौ᳘षीतकेय उ᳘परराम॥  
अ᳘थ हैनमुषस्तश्चा᳘क्रायणः पप्रछ॥  
या᳘ज्ञवल्क्ये᳘ति होवाच य᳘त्साक्षाद᳘परोक्षाद्ब्र᳘ह्म य᳘ आत्मा᳘ सर्वान्तरस्त᳘म् मे व्या᳘चक्ष्वे᳘त्येष᳘ त आत्मा᳘ सर्वान्तरः᳘ कतमो᳘ याज्ञवल्क्य सर्वान्तरो यः᳘ प्राणे᳘न प्रा᳘णिति स᳘ त आत्मा᳘ सर्वान्तरो यो᳘ऽपाने᳘नापा᳘निति स᳘ त आत्मा᳘ सर्वान्तरो यो व्या᳘नेन व्य᳘निति स᳘ त आत्मा᳘ सर्वान्तरो य᳘ उदाने᳘नोद᳘निति स᳘ त आत्मा᳘ सर्वान्तरो यः᳘ समाने᳘न सम᳘निति स᳘ त आत्मा᳘ सर्वान्तरः स᳘ होवाचोषस्तश्चा᳘क्रायणो य᳘था वै᳘ ब्रूया᳘दसौ गौ᳘रसाव᳘श्व इ᳘त्येव᳘मेवै᳘तद्व्य᳘पदिष्टम् भवति य᳘देव᳘ साक्षाद᳘परोक्षाद्ब्र᳘ह्म य᳘ आत्मा᳘ सर्वान्तरस्त᳘म् मे व्या᳘चक्ष्वे᳘त्येष᳘ त आत्मा᳘ सर्वान्तरः᳘ कतमो᳘ याज्ञवल्क्य सर्वान्तरो न दृ᳘ष्टेर्द्रष्टा᳘रम् पश्येर्न श्रु᳘तेः श्रोता᳘रं शृणुया न᳘ मते᳘र्मन्ता᳘रम् मन्वीथा न वि᳘ज्ञातेर्विज्ञाता᳘रं वि᳘ज्ञानीया एष᳘ त आत्मा᳘ सर्वान्तरो᳘ऽतोऽन्यदा᳘र्तं त᳘तो होषस्तश्चा᳘क्रायण उ᳘परराम॥  
अ᳘थ हैनं गा᳘र्गी वाचक्नवी᳘ पप्रछ॥  
या᳘ज्ञवल्क्ये᳘ति होवाच य᳘दितं स᳘र्वमप्स्वो᳘तं च प्रो᳘तं च क᳘स्मिन्न्वा᳘प ओ᳘ताश्च प्रो᳘तश्चे᳘ति वायौ᳘ गार्गी᳘ति क᳘स्मिन्नु᳘ वायुरो᳘तश्च प्रो᳘तश्चे᳘त्याकाश᳘ एव᳘ गार्गी᳘ति क᳘स्मिन्न्वा᳘काश ओ᳘तश्च प्रो᳘तश्चे᳘त्यन्तरिक्षलोके᳘षु गार्गी᳘ति क᳘स्मिन्न्व᳘न्तरिक्षलोका ओ᳘ताश्च प्रो᳘ताश्चे᳘ति द्यौर्लोके᳘ गार्गी᳘ति क᳘स्मिन्नु᳘ द्यौर्लोक ओ᳘तश्च प्रो᳘तश्चे᳘त्यादित्यलोके᳘षु गार्गी᳘ति क᳘स्मिन्न्वा᳘दित्यलोका ओ᳘ताश्च प्रो᳘ताश्चे᳘ति चन्द्रलोके᳘षु गार्गी᳘ति क᳘स्मिन्नु᳘ चन्द्रलोका ओ᳘ताश्च प्रो᳘ताश्चेति नक्षत्रलोके᳘षु गार्गी᳘ति क᳘स्मिन्नु᳘ नक्षत्रलोका ओ᳘ताश्च प्रो᳘ताश्चे᳘ति देवलोके᳘षु गार्गी᳘ति क᳘स्मिन्नु᳘ देवलोका ओ᳘ताश्च प्रो᳘ताश्चे᳘ति गन्धर्वलोके᳘षु गार्गी᳘ति क᳘स्मिन्नु᳘ गन्धर्वलोका ओ᳘ताश्च प्रो᳘ताश्चे᳘ति प्रजापतिलोके᳘षु गार्गी᳘ति क᳘स्मिन्नु प्रजापतिलोका ओ᳘ताश्च प्रो᳘ताश्चे᳘ति ब्रह्मलोके᳘षु गार्गी᳘ति क᳘स्मिन्नु᳘ ब्रह्मलोका ओ᳘ताश्च प्रो᳘ताश्चे᳘ति स᳘ होवाच गा᳘र्गि मा᳘तिप्राक्षीर्मा᳘ ते मू᳘र्धा व्य᳘पप्तदनतिप्रश्न्या वै᳘ देव᳘ता अ᳘तिपृछसि गा᳘र्गि मा᳘तिप्राक्षीरि᳘ति त᳘तो ह गा᳘र्गी वाचक्नव्यु᳘परराम॥  
अ᳘थ हैनमुद्दा᳘लक आ᳘रुणिः पप्रछ॥  
या᳘ज्ञवल्क्ये᳘ति होवाच मद्रे᳘ष्ववसाम पतञ्चल᳘स्य का᳘प्यस्य गृहे᳘षु यज्ञ᳘मधीयानास्त᳘स्यासीद्भार्या᳘ गन्धर्व᳘गृहीता त᳘मपृछाम को᳘ऽसी᳘ति सो᳘ऽब्रवीत्कब᳘न्ध आथर्वण इ᳘ति॥  
सोऽब्रवीत्॥  
पतञ्चलं का᳘प्यं याज्ञिकां᳘श्च वे᳘त्थ नु त्वं᳘ काप्य तत्सू᳘त्रं य᳘स्मिन्नयं᳘ च लोकः प᳘रश्च लोकः स᳘र्वाणि च भूता᳘नि सं᳘दृब्धानि भवन्ती᳘ति सो᳘ऽब्रवीत्पतञ्चलः का᳘प्यो ना᳘हं त᳘द्भगवन्वेदे᳘ति॥  
सोऽब्रवीत्॥  
पतञ्चलं का᳘प्यं याज्ञिकां᳘श्च वे᳘त्थ नु त्वं᳘ काप्य त᳘मन्तर्यामि᳘णं य᳘ इमं᳘ च लोकम् प᳘रं च लोकं स᳘र्वाणि च भूतान्य᳘न्तरो यम᳘यती᳘ति सो᳘ऽब्रवीत्पतञ्चलः का᳘प्यो ना᳘हं त᳘म् भगवन्वेदे᳘ति॥  
सोऽब्रवीत्॥  
पतञ्चलं का᳘प्यं याज्ञिकां᳘श्च यो वै त᳘त्काप्य सू᳘त्रं विद्यात्तं᳘ चान्तर्यामि᳘णं स᳘ ब्रह्मवित्स᳘ लोकवित्स᳘ देववित्स᳘ वेदवित्स᳘ यज्ञवित्स᳘ भूतवित्स᳘ आत्मवित्स᳘ सर्वविदि᳘ति ते᳘भ्योऽब्रवीत्त᳘दहं᳘ वेद तच्चेत्त्वं᳘ याज्ञवल्क्य सू᳘त्रम᳘विद्वांस्तं᳘ चान्तर्यामि᳘णम् ब्रह्मगवी᳘रुद᳘जसे मू᳘र्धा ते वि᳘पतिष्यती᳘ति॥  
वे᳘द वा᳘ अहं᳘ गौतम॥  
तत्सू᳘त्रं तं᳘ चान्तर्यामि᳘णमि᳘ति यो वा᳘ इदं क᳘श्च ब्रूयाद्वे᳘द-वेदे᳘ति य᳘था वे᳘त्थ त᳘था ब्रूही᳘ति॥  
वायुर्वै᳘ गौतम तत्सू᳘त्रम्॥  
वायु᳘ना वै᳘ गौतम सू᳘त्रेणायं᳘ च लोकः प᳘रश्च लोकः स᳘र्वाणि च भूता᳘नि सं᳘दृब्धानि भवन्ति त᳘स्माद्वै᳘ गौतम पु᳘रुषम् प्रे᳘तमाहुर्व्य᳘स्रंसिषतास्या᳘ङ्गानी᳘ति वायु᳘ना हि᳘ गौतम सू᳘त्रेण सं᳘दृब्धानि भवन्ती᳘त्येव᳘मेवै᳘त᳘द्याज्ञवल्क्यान्तर्यामि᳘णम् ब्रूही᳘ति॥  
यः᳘ पृथिव्यां ति᳘ष्ठन्॥  
पृथिव्या अ᳘न्तरो य᳘म् पृथिवी न वे᳘द य᳘स्य पृथिवी श᳘रीरं यः᳘ पृथिवीम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
सोऽप्सु ति᳘ष्ठन्॥  
अद्भ्यो᳘ऽन्तरो यमा᳘पो न᳘ विदुर्यस्या᳘पः श᳘रीरं यो᳘ऽपो᳘ऽन्तरो यम᳘यति स᳘ त आत्मा᳘न्तर्याम्य᳘मृ᳘तः॥  
योऽग्नौ ति᳘ष्ठन्॥  
अग्नेर᳘न्तरो य᳘मग्निर्न वे᳘द य᳘स्याग्निः श᳘रीरं यो᳘ऽग्निम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
य᳘ आकाशे ति᳘ष्ठन्॥  
आकाशाद᳘न्तरो य᳘माकाशो न वे᳘द य᳘स्याकाशः श᳘रीरं य᳘ आकाशम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यो᳘ वायौ ति᳘ष्ठन्॥  
वायोर᳘न्तरो यं᳘ वायुर्न वे᳘द य᳘स्य वायुः श᳘रीरं यो᳘ वायुम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
य᳘ आदित्ये ति᳘ष्ठन्॥  
आदित्याद᳘न्तरो य᳘मादित्यो न वे᳘द य᳘स्यादित्यः श᳘रीरं य᳘ आदित्यम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
य᳘श्चन्द्रतारके ति᳘ष्ठन्॥  
चन्द्रतारकाद᳘न्तरो यं᳘ चन्द्रतारकं न वे᳘द य᳘स्य चन्द्रतारकं श᳘रीरं य᳘श्चन्द्रतारकम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यो᳘ दिक्षु ति᳘ष्ठन्॥  
दिग्भ्यो᳘ऽन्तरो यं दि᳘शो न᳘ विदुर्य᳘स्य दि᳘शः श᳘रीरं यो᳘ दिशो᳘ऽन्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यो᳘ विद्यु᳘ति ति᳘ष्ठन्॥  
विद्युतो᳘ऽन्तरो यं᳘ विद्युन्न वे᳘द य᳘स्य विद्युछ᳘रीरं यो᳘ विद्यु᳘तम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
य᳘ स्तनयित्नौ ति᳘ष्ठन्॥  
स्तनयित्नोर᳘न्तरो यं᳘ स्तनयित्नुर्न वे᳘द य᳘स्य स्तनयित्नुः श᳘रीरं य᳘ स्तनयित्नुम᳘न्तरो यम᳘यति स᳘ त आत्मा᳘न्तर्याम्य᳘मृ᳘त इ᳘त्यधिदेवतम᳘थाधिलोक᳘म्॥  
यः स᳘र्वेषु लोके᳘षु ति᳘ष्ठन्॥  
स᳘र्वेभ्यो लोकेभ्यो᳘ऽन्तरो यं स᳘र्वे लोका न᳘ विदुर्य᳘स्य स᳘र्वे लोकाः श᳘रीरं यः स᳘र्वांलोकान᳘न्तरो यम᳘यति स᳘ त आत्मा᳘न्तर्याम्य᳘मृ᳘त इ᳘त्यु एवा᳘धिलोकम᳘थाधिवेद᳘म्॥  
यः स᳘र्वेषु वेदे᳘षु ति᳘ष्ठन्॥  
स᳘र्वेभ्यो वेदेभ्यो᳘ऽन्तरो इ᳘त्यु एवा᳘धिवेदम᳘थाधियज्ञ᳘म्॥  
स᳘र्वेषु यज्ञे᳘षु ति᳘ष्ठन्॥  
स᳘र्वेभ्यो यज्ञेभ्यो᳘ऽन्तरो इ᳘त्यु एवा᳘धियज्ञम᳘थाधिभूत᳘म्॥  
यः स᳘र्वेषु भूते᳘षु ति᳘ष्ठन्॥  
स᳘र्वेभ्यो भूतेभ्यो᳘ऽन्तरो यं स᳘र्वाणि भूता᳘नि न᳘ विदुर्य᳘स्य स᳘र्वाणि भूता᳘नि श᳘रीरं यः स᳘र्वाणि भूतान्य᳘न्तरो यम᳘यति स᳘ त आत्मा᳘न्तर्याम्य᳘मृ᳘त इ᳘त्यु एवा᳘धिभूतम᳘थाध्यात्मम्॥  
यः᳘ प्राणे ति᳘ष्ठन्॥  
प्राणाद᳘न्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यो᳘ वाचि ति᳘ष्ठन्॥  
वाचो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यश्च᳘क्षुषि ति᳘ष्ठन्॥  
च᳘क्षुषो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यः श्रो᳘त्रे ति᳘ष्ठन्॥  
श्रो᳘त्राद᳘न्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यो म᳘नसि ति᳘ष्ठन्॥  
म᳘नसो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
य᳘स्त्वचि ति᳘ष्ठन्॥  
त्वचो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यस्ते᳘जसि ति᳘ष्ठन्॥  
ते᳘जसो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यस्त᳘मसि ति᳘ष्ठन्॥  
त᳘मसो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
यो रे᳘तसि ति᳘ष्ठन्॥  
रे᳘तसो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
य᳘ आत्म᳘नि ति᳘ष्ठन्॥  
आत्मनो᳘ऽन्तरो य᳘म् प्राणो न वे᳘द य᳘स्य प्राणः श᳘रीरं यः᳘ प्राणम᳘न्तरो यम᳘यति स᳘ त आत्मा᳘न्तर्याम्य᳘मृ᳘तः॥  
अ᳘दृष्टो द्रष्टा᳘श्रुतः श्रोता᳘॥  
अ᳘मतो मन्ता᳘विज्ञातो विज्ञाता ना᳘न्यो᳘ऽस्ति द्रष्टा ना᳘न्यो᳘ऽस्ति श्रोता ना᳘न्यो᳘ऽस्ति मन्ता ना᳘न्यो᳘ऽस्ति विज्ञातै᳘ष᳘ त आत्मा᳘न्तर्याम्य᳘मृतो᳘ऽतोऽन्यदा᳘र्तं त᳘तो होद्दा᳘लक आ᳘रुणिरु᳘परराम॥  
अ᳘थ ह वाचक्नव्यु᳘वाच॥  
ब्रा᳘ह्मणा भगवन्तो ह᳘न्ताह᳘मिमं या᳘ज्ञवल्क्यं द्वौ᳘ प्रश्नौ᳘ प्रक्ष्या᳘मि तौ चे᳘न्मे विवक्ष्य᳘ति न वै जा᳘तु युष्मा᳘कमिमं क᳘श्चिद्ब्रह्मो᳘द्यं जेते᳘ति तौ चे᳘न्मे न᳘ विवक्ष्य᳘ति मू᳘र्धास्य वि᳘पतिष्यतीति पृ᳘छ गार्गी᳘ति॥  
सा᳘ होवाच॥  
अहं वै᳘ त्वा याज्ञवल्क्य य᳘था का᳘श्यो वा वै᳘देहो ओग्रपुत्र᳘ उद्यं ध᳘नुर᳘धिज्यं कृत्वा द्वौ वा᳘णवन्तौ सपत्नाधिव्याधि᳘नौ ह᳘स्ते कृत्वो᳘पोत्ति᳘ष्ठेदेव᳘मेवा᳘हं᳘ त्वा द्वा᳘भ्याम् प्रश्ना᳘भ्यामुपो᳘दस्थां तौ᳘ मे ब्रूही᳘ति पृ᳘छ गार्गी᳘ति॥  
सा᳘ होवाच॥  
य᳘दूर्ध्वं᳘ याज्ञवल्क्य दिवो य᳘दवा᳘क्पृथिव्या य᳘दन्तरा द्या᳘वापृथिवी᳘ इमे य᳘द्भूतं᳘ च भ᳘वच्च भविष्यच्चे᳘त्याच᳘क्षते क᳘स्मिंस्तदो᳘तं च प्रो᳘तं चे᳘ति॥  
स᳘ होवाच॥  
य᳘दूर्ध्वं᳘ गार्गी दिवो य᳘दवा᳘क्पृथिव्या य᳘दन्तरा द्या᳘वापृथिवी᳘ इमे य᳘द्भूतं च भ᳘वच्च भविष्यच्चे᳘त्याच᳘क्षत आकाशे तदो᳘तं च प्रो᳘तं चे᳘ति॥  
सा᳘ होवाच॥  
न᳘मस्ते याज्ञवल्क्य यो᳘ म एतं व्य᳘वोचो᳘ऽपरस्मै धार᳘यस्वे᳘ति पृ᳘छ गार्गी᳘ति॥  
सा᳘ होवाच॥  
य᳘दूर्ध्वं᳘ याज्ञवल्क्य दिवो य᳘दवा᳘क्पृथिव्या य᳘दन्तरा द्या᳘वापृथिवी᳘ इमे य᳘द्भूतं᳘ च भ᳘वच्च भविष्यच्चे᳘त्याच᳘क्षते क᳘स्मिन्नेव तदो᳘तं च प्रो᳘तं चेति॥  
स᳘ होवाच॥  
य᳘दूर्ध्वं᳘ गार्गी दिवो य᳘दवा᳘क्पृथिव्या य᳘दन्तरा द्या᳘वापृथिवी᳘ इमे य᳘द्भूतं᳘ च भ᳘वच्च भविष्यच्चे᳘त्याच᳘क्षत आकाश᳘ एव तदो᳘तं च प्रो᳘तं चे᳘ति क᳘स्मिन्न्वा᳘काश ओ᳘तश्च प्रो᳘तश्चे᳘ति॥  
स᳘ होवाच॥  
एतद्वै त᳘दक्ष᳘रं गार्गी ब्राह्मणा᳘ अभि᳘वदन्त्य᳘स्थूलम᳘नण्व᳘ह्रस्वम᳘दीर्घमलो᳘हितमस्नेह᳘मछाय᳘मतमो᳘ऽवाय्व᳘नाकाश᳘मसङ्ग᳘मस्पर्श᳘मगन्ध᳘मरस᳘मचक्षु᳘ष्कमश्रोत्र᳘मवा᳘गमनो᳘ऽतेज᳘स्कमप्राणम᳘मुखम᳘नामा᳘गोत्रमज᳘रमम᳘रमभ᳘यममृ᳘तमरजो᳘ऽशब्दम᳘विवृतम᳘संवृतमपूर्व᳘मनपर᳘मनन्तर᳘मबाह्यं न त᳘दश्नोति कं᳘ चन न त᳘दश्नोति क᳘श्चन॥  
एत᳘स्य वा᳘ अक्ष᳘रस्य॥  
प्रशा᳘सने गार्गी द्या᳘वापृथिवी वि᳘धृते ति᳘ष्ठत एत᳘स्य वा᳘ अक्ष᳘रस्य प्रशा᳘सने गार्गि सूर्याचन्द्रम᳘सौ वि᳘धृतौ ति᳘ष्ठत एत᳘स्य वा अक्ष᳘रस्य प्रशा᳘सने गार्ग्यहोरात्रा᳘ण्यर्धमासा मा᳘सा ऋत᳘वः संवत्सरा वि᳘धृतास्ति᳘ष्ठन्त्येत᳘स्य वा᳘ अक्ष᳘रस्य प्रशा᳘सने गार्गि प्रा᳘च्योऽन्या न᳘द्यः स्य᳘न्दन्ते श्वेते᳘भ्यः प᳘र्वतेभ्यः प्रती᳘च्योऽन्या यां᳘ यां च दि᳘शमेत᳘स्य वा᳘ अक्ष᳘रस्य प्रशा᳘सने गार्गि द᳘दतम् मनुष्याः᳘ प्र᳘शंसन्ति य᳘जमानं देवा द᳘र्व्यम् पित᳘रोऽन्वा᳘यत्ताः॥  
यो वा᳘ एत᳘दक्ष᳘रम᳘विदित्वा गार्गि॥  
अस्मिं᳘लोके᳘ जुहो᳘ति द᳘दाति त᳘पस्यत्य᳘पि बहू᳘नि वर्षसहस्राण्य᳘न्तवानेवा᳘स्य स᳘ लोको᳘ भवति यो वा᳘ एत᳘दक्ष᳘रम᳘विदित्वा गार्ग्यस्मा᳘ल्लोकात्प्रै᳘ति स᳘ कृपणो᳘ऽथ य᳘ एत᳘दक्ष᳘रं गार्गि विदित्वा᳘स्मा᳘ल्लोकात्प्रै᳘ति स᳘ ब्राह्मणः᳘॥  
तद्वा᳘ एत᳘दक्ष᳘रं गार्गि॥  
अ᳘दृष्टं द्रष्ट्र᳘श्रुतम् मन्त्र᳘!विज्ञातं विज्ञातृ ना᳘न्य᳘दस्ति द्रष्टृ ना᳘न्य᳘दस्ति श्रोतृ ना᳘न्य᳘दस्ति मन्तृ ना᳘न्य᳘दस्ति विज्ञात्रे᳘तद्वै त᳘दक्ष᳘रं गार्गि य᳘स्मिन्नाकाश ओ᳘तश्च प्रो᳘तश्चे᳘ति॥  
सा᳘ होवाच॥  
ब्रा᳘ह्मणा भगवन्तस्त᳘देव᳘ बहु᳘ मन्यध्वं य᳘दस्मा᳘न्नमस्कारे᳘ण मुच्या᳘ध्वै न वै जा᳘तु युष्मा᳘कमिमं क᳘श्चिद्ब्रह्मो᳘द्यं जेते᳘ति त᳘तो ह वाचक्नव्यु᳘परराम॥  
अ᳘थ हैनं विदग्धः शा᳘कल्यः पप्रछ॥  
क᳘ति देवा᳘ याज्ञवल्क्ये᳘ति स᳘ हैत᳘यैव᳘ निवि᳘दा प्र᳘तिपेदे या᳘वन्तो वैश्वदेव᳘स्य निवि᳘द्युच्य᳘न्ते त्र᳘यश्च त्री᳘ च शता त्र᳘यश्च त्री᳘ च सहस्रेत्योमि᳘ति होवाच॥  
क᳘त्येव᳘ देवा᳘ याज्ञवल्क्ये᳘ति॥  
त्र᳘यस्त्रिंशदित्योमि᳘ति होवाच क᳘त्येव᳘ देवा᳘ याज्ञवल्क्ये᳘ति षडित्योमि᳘ति होवाच क᳘त्येव᳘ देवा᳘ याज्ञवल्क्ये᳘ति त्र᳘य इत्योमि᳘ति होवाच क᳘त्येव᳘ देवा᳘ याज्ञवल्क्ये᳘ति द्वावित्योमि᳘ति होवाच क᳘त्येव᳘ देवा᳘ याज्ञवल्क्येत्य᳘ध्यर्ध इत्योमि᳘ति होवाच क᳘त्येव᳘ देवा᳘ याज्ञवल्क्येत्ये᳘क इत्योमि᳘ति होवाच कतमे ते त्र᳘यश्च त्री᳘ च शता त्र᳘यश्च त्री᳘ च सहस्रे᳘ति॥  
स᳘ होवाच॥  
महिमा᳘न एवै᳘षामेते त्र᳘यस्त्रिंशत्त्वे᳘व᳘ देवा इ᳘ति कतमे ते त्र᳘यस्त्रिंशदि᳘त्यष्टौ व᳘सव ए᳘कादश रुद्रा द्वा᳘दशादित्यास्त ए᳘कत्रिंशदि᳘न्द्रश्चैव᳘ प्रजा᳘पतिश्च त्रयस्त्रिंशावि᳘ति॥  
कतमे व᳘सव इ᳘ति॥  
अग्नि᳘श्च पृथिवी᳘ च वायु᳘श्चान्त᳘रिक्षं चादित्य᳘श्च द्यौ᳘श्च न᳘क्षत्राणि चैते व᳘सव एते᳘षु हीदं स᳘र्वं व᳘सु हित᳘मेते ही᳘दं स᳘र्वं वास᳘यन्ते तद्य᳘दिदं स᳘र्वं वास᳘यन्ते त᳘स्माद्व᳘सव इ᳘ति॥  
कतमे᳘ रुद्रा इ᳘ति॥  
द᳘शेमे पु᳘रुषे प्राणा᳘ आत्मै᳘कादशस्ते᳘ यदा᳘स्मान्म᳘र्त्याछ᳘रीरादुत्क्रा᳘मन्त्य᳘थ रोदयन्ति तद्य᳘द्रोद᳘यन्ति त᳘स्माद्रुद्रा इ᳘ति॥  
कतम᳘ आदित्या इ᳘ति॥  
द्वा᳘दश मा᳘साः संवत्सर᳘स्यैत᳘ आदित्या᳘ एते ही᳘दं स᳘र्वमाद᳘दाना यन्ति तद्य᳘दिदं स᳘र्वमाद᳘दाना य᳘न्ति त᳘स्मादादित्या इ᳘ति॥  
कतम इ᳘न्द्रः कतमः᳘ प्रजा᳘पतिरि᳘ति॥  
स्तनयित्नु᳘रेवे᳘न्द्रो यज्ञः᳘ प्रजा᳘पतिरि᳘ति कतम᳘ स्तनयित्नुरि᳘त्यश᳘निरि᳘ति कतमो᳘ यज्ञ इ᳘ति पश᳘व इ᳘ति॥  
कतमे षडि᳘ति॥  
अग्नि᳘श्च पृथिवी᳘ च वायु᳘श्चान्त᳘रिक्षं चादित्य᳘श्च द्यौ᳘श्चैते ह्ये᳘वेदं स᳘र्वं षडि᳘ति॥  
कतमे ते त्र᳘यो देवा इ᳘तीम᳘ एव त्र᳘यो लोका᳘ एषु ही᳘मे स᳘र्वे देवा इ᳘ति कतमौ द्वौ᳘ देवावित्य᳘न्नं चैव᳘ प्राणश्चे᳘ति कतमो᳘ऽध्यर्ध इ᳘ति यो᳘ऽयम् प᳘वत इ᳘ति॥  
त᳘दाहुः॥  
य᳘दयमे᳘क एव प᳘वते᳘ऽथ कथम᳘ध्यर्ध इ᳘ति य᳘दस्मिन्निदं स᳘र्वमध्या᳘र्ध्नोत्तेना᳘ध्यर्ध इ᳘ति कतम ए᳘को देव इ᳘ति स ब्र᳘ह्म त्यदित्या᳘चक्षते॥  
पृथिव्ये᳘व य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ य᳘ एवायं᳘ शारीरः पु᳘रुषः स᳘ एष व᳘दैव᳘ शाकल्य त᳘स्य का᳘ देवते᳘ति स्त्रि᳘य इ᳘ति होवाच॥  
रूपा᳘ण्येव य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ य᳘ एवा᳘सा᳘वादित्ये पु᳘रुषः स᳘ एष व᳘दैव᳘ शाकल्य त᳘स्य का देवते᳘ति च᳘क्षुरि᳘ति होवाच॥  
आकाश᳘ एव य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ॥  
य᳘ एवा᳘यं᳘ वायौ पु᳘रुषः स᳘ एष व᳘दैव शाकल्य त᳘स्य का᳘ देवते᳘ति प्राण इ᳘ति होवाच॥  
का᳘म एव य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ॥  
य᳘ एवा᳘सौ᳘ चन्द्रे पु᳘रुषः स᳘ एष व᳘दैव᳘ शाकल्य त᳘स्य का᳘ देवते᳘ति म᳘न इ᳘ति होवाच॥  
ते᳘ज एव य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ॥  
य᳘ एवा᳘य᳘मग्नौ पु᳘रुषः स᳘ एष व᳘दैव᳘ शाकल्य त᳘स्य का᳘ देवते᳘ति वागि᳘ति होवाच॥  
त᳘म एव य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ॥  
य᳘ एवा᳘यं᳘ छायाम᳘यः पु᳘रुषः स᳘ एष व᳘दैव᳘ शाकल्य त᳘स्य का᳘ देवते᳘ति मृत्युरि᳘ति होवाच॥  
आ᳘प एव य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ॥  
य᳘ एवा᳘य᳘मप्सु पु᳘रुषः स᳘ एष व᳘दैव᳘ शाकल्य त᳘स्य का᳘ देवते᳘ति व᳘रुण इ᳘ति होवाच॥  
रे᳘त एव य᳘स्याय᳘तनम्॥  
च᳘क्षुर्लोको म᳘नोज्योतिर्यो वै तम् पु᳘रुषं विद्यात्स᳘र्वस्यात्म᳘नः परा᳘यणं स वै᳘ वेदिता᳘ स्याद्याज्ञवल्क्य वे᳘द वा᳘ अहं तम् पु᳘रुषं स᳘र्वस्यात्म᳘नः परा᳘यणं यमा᳘त्थ॥  
य᳘ एवा᳘य᳘म् पुत्रम᳘यः पु᳘रुषः स᳘ एष व᳘दैव᳘ शाकल्य त᳘स्य का᳘ देवते᳘ति प्रजा᳘पतिरि᳘ति होवाच॥  
शा᳘कल्ये᳘ति होवाच या᳘ज्ञवल्क्यः॥  
त्वां᳘ स्विदिमे᳘ ब्राह्मणा᳘ अङ्गारावक्ष᳘यणमक्रता३ इ᳘ति॥  
या᳘ज्ञवल्क्ये᳘ति होवाच शा᳘कल्यो॥  
य᳘दिदं᳘ कुरुपञ्चाला᳘नाम् ब्राह्मणा᳘नत्य᳘वादीः किम् ब्र᳘ह्म विद्वानि᳘ति दि᳘शो वेद स᳘देवाः स᳘प्रतिष्ठा इ᳘ति यद्दि᳘शो वे᳘त्थ स᳘देवाः स᳘प्रतितिष्ठाः॥  
किं᳘देवतोऽस्याम् प्रा᳘च्यां दिश्य᳘सी᳘ति॥  
आदित्य᳘देवत इ᳘ति स आदित्यः क᳘स्मिन्प्र᳘तिष्ठित इ᳘ति च᳘क्षुषी᳘ति क᳘स्मिन्नु च᳘क्षुः प्र᳘तिष्ठितम् भवती᳘ति रूपेष्वि᳘ति च᳘क्षुषा हि᳘ रूपा᳘णि प᳘श्यति क᳘स्मिन्नु᳘ रूपा᳘णि प्र᳘तिष्ठितानि भवन्ती᳘ति हृ᳘दय इ᳘ति हृ᳘दयेन हि᳘ रूपा᳘णि जाना᳘ति हृ᳘दये ह्ये᳘व᳘ रूपा᳘णि प्र᳘तिष्ठितानि भवन्ती᳘त्येव᳘मेवै᳘त᳘द्याज्ञवल्क्य॥  
किं᳘देवतोऽस्यां द᳘क्षिणायां दिश्य᳘सी᳘ति॥  
यम᳘देवत इ᳘ति स᳘ यमः क᳘स्मिन्प्र᳘तिष्ठित इ᳘ति द᳘क्षिणायामि᳘ति क᳘स्मिन्नु द᳘क्षिणा प्र᳘तिष्ठिता भवती᳘ति श्रद्धा᳘यामि᳘ति यदा ह्ये᳘व᳘ श्रद्धत्ते᳘ऽथ द᳘क्षिणां ददाति श्रद्धा᳘यां ह्ये᳘व द᳘क्षिणा प्र᳘तिष्ठिता भवती᳘ति क᳘स्मिन्नु᳘ श्रद्धा प्र᳘तिष्ठिता भवती᳘ति हृ᳘दय इ᳘ति हृ᳘दयेन हि᳘ श्रद्धत्ते हृ᳘दये ह्ये᳘व᳘ श्रद्धा प्र᳘तिष्ठिता भ᳘वती᳘त्येव᳘मेवै᳘त᳘द्याज्ञवल्क्य॥  
किं᳘देवतोऽस्या᳘म् प्रती᳘च्यां दिश्य᳘सी᳘ति॥  
व᳘रुणदेवत इ᳘ति स व᳘रुणः क᳘स्मिन्प्र᳘तिष्ठित इ᳘त्यप्स्वि᳘ति क᳘स्मिन्न्वा᳘पः प्र᳘तिष्ठिता भवन्ती᳘ति रे᳘तसी᳘ति क᳘स्मिन्नु रे᳘तः प्र᳘तिष्ठितम् भवती᳘ति हृ᳘दय इ᳘ति त᳘स्माद᳘पि प्र᳘तिरूपं जात᳘माहुर्हृ᳘दयादिव सृ᳘प्तो हृ᳘दयादिव नि᳘र्मित इ᳘ति हृ᳘दये ह्ये᳘व रे᳘तः प्र᳘तिष्ठितम् भवती᳘त्येव᳘मेवै᳘त᳘द्याज्ञवल्क्य॥  
किं᳘देवतोऽस्या᳘मुदी᳘च्यां दिश्य᳘सी᳘ति॥  
सो᳘मदेवत इ᳘ति स सो᳘मः क᳘स्मिन्प्र᳘तिष्ठित इ᳘ति दीक्षा᳘यामि᳘ति क᳘स्मिन्नु᳘ दीक्षा प्र᳘तिष्ठिता भवती᳘ति सत्य इ᳘ति त᳘स्माद᳘पि दीक्षित᳘माहुः सत्यं᳘ वदे᳘ति सत्ये ह्ये᳘व᳘ दीक्षा प्र᳘तिष्ठिता भवती᳘ति क᳘स्मिन्नु᳘ सत्यम् प्र᳘तिष्ठितम् भवती᳘ति हृ᳘दय इ᳘ति हृ᳘दयेन हि᳘ सत्यं᳘ जाना᳘ति हृ᳘दये ह्ये᳘व᳘ सत्यम् प्र᳘तिष्ठितम् भवती᳘त्येव᳘मेवै᳘त᳘द्याज्ञवल्क्य॥  
किं᳘देवतोऽस्यां᳘ ध्रुवा᳘या+ दिश्य᳘सी᳘ति॥  
अग्नि᳘देवत इ᳘ति सो᳘ऽग्निः क᳘स्मिन्प्र᳘तिष्ठित इ᳘ति वाची᳘ति क᳘स्मिन्नु वाक्प्र᳘तिष्ठिता भवती᳘ति म᳘नसी᳘ति क᳘स्मिन्नु म᳘नः प्र᳘तिष्ठितम् भवती᳘ति हृ᳘दय इ᳘ति क᳘स्मिन्नु हृ᳘दयम् प्र᳘तिष्ठितम् भवती᳘ति॥  
अ᳘हल्लिके᳘ति होवाच या᳘ज्ञवल्क्यो॥  
य᳘त्रैत᳘दन्य᳘त्रास्म᳘न्मन्या᳘सै य᳘त्रैत᳘दन्य᳘त्रास्म᳘त्स्याछ्वा᳘नो वैन᳘दद्युर्व᳘यांसि वैनद्वि᳘मथ्नीरन्नि᳘ति॥  
क᳘स्मिन्नु त्वं᳘ चात्मा च प्र᳘तिष्ठितौ स्थ इ᳘ति॥  
प्रा᳘ण इ᳘ति क᳘स्मिन्नु᳘ प्राणः प्र᳘तिष्ठित इ᳘त्यपान इ᳘ति क᳘स्मिन्न्व᳘पानः प्र᳘तिष्ठित इ᳘ति व्यान इ᳘ति क᳘स्मिन्नु᳘ व्यानः प्र᳘तिष्ठित इ᳘त्युदान इ᳘ति क᳘स्मिन्नू᳘दानः प्र᳘तिष्ठित इ᳘ति समान इ᳘ति॥  
स᳘ एष ते᳘ति ने᳘त्यास्मा᳘॥  
अ᳘गृह्यो न हि᳘ गृह्यते᳘ऽशीर्यो न हि शी᳘र्यते᳘ऽसङ्गो᳘ऽसितो न᳘ सज्यते᳘ न व्य᳘थत इ᳘त्येता᳘न्यष्टा᳘वाय᳘तनान्यष्टौ᳘ लोका᳘ अष्टौ पु᳘रुषाः स यस्तान्पु᳘रुषान्व्युदु᳘ह्य प्रत्यु᳘ह्यात्य᳘क्रामीत्तं᳘ त्वौपनिषदम् पु᳘रुषम् पृछामि तं चे᳘न्मे न᳘ विवक्ष्य᳘सि मू᳘र्धा ते वि᳘पतिष्यती᳘ति तं᳘ ह शाकल्यो न᳘ मेने त᳘स्य ह मू᳘र्धा वि᳘पपात त᳘स्य हा᳘प्यन्यन्म᳘न्यमानाः परिमोषिणो᳘ऽस्थीन्य᳘पजह्रुः॥  
अ᳘थ ह या᳘ज्ञवल्क्य उवाच॥  
ब्रा᳘ह्मणा भगवन्तो यो᳘ वः काम᳘यते स᳘ मा पृछतु स᳘र्वे वा मा पृछत यो᳘ वः काम᳘यते तं᳘ वः पृछानि स᳘र्वान्वा वः पृछानी᳘ति ते᳘ह ब्राह्मणा न᳘ दधृषुः॥  
ता᳘न्हैतैः श्लो᳘कैः पप्रछ॥  
य᳘था वृक्षो व᳘नस्प᳘तिस्त᳘थैव पु᳘रुषोऽमृषा᳘॥  
त᳘स्य पर्णा᳘नि लो᳘मानि त्व᳘गस्योत्पा᳘टिका बहिः᳘॥  
त्वच᳘ एवा᳘स्य रु᳘धिरम् प्रस्य᳘न्दि त्वच उ᳘त्पटः॥  
त᳘स्मात्तदा᳘तुन्नात्प्रै᳘ति र᳘सो वृक्षा᳘दिवा᳘हतात्॥  
मांसा᳘न्यस्य श᳘कराणि कि᳘नाटं स्ना᳘व त᳘त्स्थिर᳘म्॥  
अ᳘स्थीन्य᳘न्तरतो दा᳘रूणि मज्जा᳘ मज्जोपमा᳘ कृता᳘॥  
य᳘द्वृक्षो᳘ वृक्णो रो᳘हति मू᳘लान्न᳘वतरः पु᳘नः॥  
म᳘र्त्यः स्विन्मृत्यु᳘ना वृक्णः क᳘स्मान्मू᳘लात्प्र᳘रोहति॥  
रे᳘तस इ᳘ति मा᳘ वोचत जी᳘वतस्तत्प्र᳘जायते॥  
जात᳘ एव न᳘ जायते को न्वे᳘नं जनयेत्पु᳘नः॥  
धाना᳘रुह उ वै᳘ वृक्षो᳘ऽन्य᳘तः प्रे᳘त्य स᳘म्भवः॥  
यत्स᳘मूलमुद्वृहे᳘युर्वृक्षं न पु᳘नरा᳘भवेत्म᳘र्त्यः स्विन्मृत्यु᳘ना वृक्णः क᳘स्मान्मू᳘लात्प्र᳘रोहति विज्ञा᳘नमानन्दम् ब्र᳘ह्म रातेर्दा᳘तुः परा᳘यणम्॥  
ति᳘ष्ठमानस्य तद्वि᳘द इ᳘ति॥  
जनको᳘ ह वै᳘देह आसां᳘ चक्रे॥  
अ᳘थ ह या᳘ज्ञवल्क्य आ᳘वव्राज स᳘ होवाच जनको वै᳘देहो या᳘ज्ञवल्क्य किम᳘र्थमचारीः पशू᳘निच्छन्न᳘ण्वन्तानि᳘त्युभ᳘यमेव᳘ सम्राडि᳘ति होवाच य᳘त्ते क᳘श्चिद᳘ब्रवीत्त᳘छृणवामे᳘ति॥  
अ᳘ब्रवीन्म उदङ्कः᳘ शौल्वायनः᳘॥  
प्राणो वै ब्रह्मे᳘ति य᳘था मातृमा᳘न्पितृमा᳘नाचार्य᳘वान्ब्रूयात्त᳘था त᳘छौल्वायनो᳘ऽब्रवीत्प्राणो वै ब्रह्मेत्य᳘प्राणतो हि किं स्यादित्य᳘ब्रवीत्तु᳘ ते त᳘स्याय᳘तनम् प्रतिष्ठां न᳘ मेऽब्रवीदि᳘त्येकपाद्वा᳘ एत᳘त्सम्राडि᳘ति॥  
स वै᳘ नो ब्रूहि याज्ञवल्क्य॥  
स᳘ एवा᳘य᳘तनमाकाशः᳘ प्रतिष्ठा᳘ प्रियमि᳘त्येनदु᳘पासीत का᳘ प्रिय᳘ता याज्ञवल्क्य प्राण᳘ एव᳘ सम्राडि᳘ति होवाच प्राण᳘स्य वै᳘ सम्राट्का᳘मायायाज्यं᳘ याजयत्यप्रतिगृह्य᳘स्य प्र᳘तिगृह्णात्य᳘पि त᳘त्र वधाशङ्गा᳘ भवति यां दि᳘शमे᳘ति प्राण᳘स्यैव᳘ सम्राट्का᳘माय प्राणो वै᳘ सम्राट् परमम् ब्र᳘ह्म नै᳘नम् प्राणो᳘ जहाति स᳘र्वाण्येनम् भूता᳘न्यभि᳘क्षरन्ति॥  
देवो᳘ भूत्वा᳘ देवान᳘प्येति॥  
य᳘ एवं᳘ विद्वा᳘नेत᳘दुपा᳘स्ते हस्त्यृ᳘षभं सह᳘स्रं ददामी᳘ति होवाच जनको वै᳘देहः स᳘ होवाच या᳘ज्ञवल्क्यः पिता᳘ मेऽमन्यत ना᳘ननुशिष्य ह᳘रेते᳘ति क᳘ एव᳘ ते कि᳘मब्रवीदि᳘ति॥  
अ᳘ब्रवीन्मे जि᳘त्वा शैलिनो᳘॥  
वाग्वै ब्रह्मे᳘ति य᳘था मातृमा᳘न्पितृमा᳘नाचार्य᳘वान्ब्रूयात्त᳘था त᳘छैलिनो᳘ऽब्रवीद्वाग्वै ब्रह्मेत्य᳘ववदतो हि किं स्याद᳘ब्रवीत्तु᳘ ते त᳘स्याय᳘तनम् प्रतिष्ठां न᳘ मेऽब्रवीदि᳘त्येकपाद्वा᳘ एत᳘त्सम्रा᳘डि᳘ति॥  
स वै᳘ नो ब्रूहि याज्ञवल्क्य॥  
वा᳘गेवा᳘य᳘तनमाकाशः᳘ प्रतिष्ठा᳘ प्रज्ञे᳘त्येनदु᳘पासीत का᳘ प्रज्ञ᳘ता याज्ञवल्क्य वा᳘गेव᳘ सम्राडि᳘ति होवाच वाचा वै᳘ सम्राड्ब᳘न्धुः प्र᳘ज्ञायत ऋग्वेदो᳘ यजुर्वेदः᳘ सामवेदो᳘ऽथर्वाङ्गिर᳘स इतिहासः᳘ पुराणं᳘ विद्या᳘ उपनिष᳘दः श्लो᳘काः सूत्रा᳘ण्यनुव्याख्या᳘नानि व्याख्या᳘नानि वाचै᳘व᳘ सम्राट् प्र᳘ज्ञायन्ते वाग्वै᳘ सम्राट् परमम् ब्र᳘ह्म नै᳘नं वा᳘ग्जहाति स᳘र्वाण्येनम् भूता᳘न्यभि᳘क्षरन्ति॥  
देवो᳘ भूत्वा᳘ देवान᳘प्येति॥  
य᳘ एवं᳘ विद्वा᳘नेत᳘दुपा᳘स्ते हस्त्यृ᳘षभं सह᳘स्रं ददामी᳘ति होवाच जनको वै᳘देहः स᳘ होवाच या᳘ज्ञवल्क्यः पिता᳘ मेऽमन्यत ना᳘ननुशिष्य ह᳘रेते᳘ति क᳘ एव᳘ ते कि᳘मब्रवीदि᳘ति॥  
अ᳘ब्रवीन्मे व᳘र्कुवार्ष्णः᳘॥  
च᳘क्षुर्वै ब्रह्मे᳘ति य᳘था मातृमा᳘न्पितृमा᳘नाचार्य᳘वान्ब्रूयात्त᳘था त᳘द्वार्ष्णो᳘ऽब्रवीच्च᳘क्षुर्वै ब्रह्मेत्य᳘पश्यतो हि किं स्याद᳘ब्रवीत्तु᳘ ते त᳘स्याय᳘तनम् प्रतिष्ठां न᳘ मेऽब्रवीदि᳘त्येकपाद्वा᳘ एत᳘त्सम्राडि᳘ति॥  
स वै᳘ नो ब्रूहि याज्ञवल्क्य॥  
च᳘क्षुरेवा᳘य᳘तनमाकाशः᳘ प्रतिष्ठा᳘ सत्यमि᳘त्येनदु᳘पासीत का᳘ सत्य᳘ता याज्ञवल्क्य च᳘क्षुरेव᳘ सम्राडि᳘ति होवाच च᳘क्षुषा वै᳘ सम्राट् प᳘श्यन्तमाहुर᳘द्राक्षीरि᳘ति स᳘ आहा᳘द्राक्षमि᳘ति त᳘त्सत्य᳘म् भवति च᳘क्षुर्वै᳘ सम्राट् परमम् ब्र᳘ह्म नै᳘नं च᳘क्षुर्जहाति स᳘र्वाण्येनम् भूता᳘न्यभि᳘क्षरन्ति॥  
देवो᳘ भूत्वा᳘ देवान᳘प्येति य᳘ एवं᳘ विद्वा᳘नेत᳘दुपा᳘स्ते हस्त्यृ᳘॥  
अ᳘ब्रवीन्मे गर्दभी᳘विपीतो भा᳘रद्वाजः॥  
श्रो᳘त्रं वै ब्रह्मे᳘ति य᳘था मातृमा᳘न्पितृमा᳘नाचार्य᳘वान्ब्रूयात्त᳘था तद्भा᳘रद्वाजोऽब्रवीछ्रो᳘त्रं वै ब्रह्मेत्य᳘शृण्वतो हि किं स्यादित्य᳘ब्रवीत्तु᳘ ते त᳘स्याय᳘तनम् प्रतिष्ठां न᳘ मेऽब्रवीदि᳘त्येकपाद्वा᳘ एत᳘त्सम्राडि᳘ति॥  
स वै᳘ नो ब्रूहि याज्ञवल्क्य॥  
श्रो᳘त्रमेवा᳘य᳘तनमाकाशः᳘ प्रतिष्ठा᳘नन्त इ᳘त्येनदु᳘पासीत का᳘नन्त᳘ता याज्ञवल्क्य दि᳘श एव᳘ सम्राडि᳘ति होवाच त᳘स्माद्वै᳘ सम्राड्यां कां᳘ च दि᳘शं ग᳘च्छति नै᳘वा᳘स्या अ᳘न्तं ग᳘च्छत्यनन्ता हि दि᳘शः श्रो᳘त्रं हि दि᳘शः श्रो᳘त्रं वै᳘ सम्राट् परमम् ब्र᳘ह्म नैनं श्रो᳘त्रं जहाति स᳘र्वाण्येनम् भूता᳘न्यभि᳘क्षरन्ति॥  
देवो᳘ भूत्वा᳘ देवा᳘नप्येति॥  
य᳘ एवं᳘ विद्वा᳘नेत᳘दुपा᳘स्ते हस्त्यृ᳘षभं सह᳘स्रं ददामी᳘ति होवाच जनको वै᳘देहः स᳘ होवाच या᳘ज्ञवल्क्यः पिता᳘ मेऽमन्यत ना᳘ननुशिष्य ह᳘रेते᳘ति क᳘ एव᳘ ते कि᳘मब्रवीदि᳘ति॥  
अ᳘ब्रवीन्मे सत्य᳘कामो जावालो᳘॥  
म᳘नो वै ब्रह्मे᳘ति य᳘था मातृमा᳘न्पितृमा᳘नाचार्य᳘वान्ब्रूयात्त᳘था त᳘त्सत्य᳘कामोऽब्रवीन्म᳘नो वै ब्रह्मेत्य᳘मनसो हि किं स्यादित्य᳘ब्रवीत्तु᳘ ते त᳘स्याय᳘तनम् प्रतिष्ठां न᳘ मेऽब्रवीदि᳘त्येकपाद्वा᳘ एत᳘त्सम्राडि᳘ति॥  
स वै᳘ नो ब्रूहि याज्ञवल्क्य॥  
म᳘न एवा᳘य᳘तनमाकाशः᳘ प्रतिष्ठा᳘नन्द इ᳘त्येनदु᳘पासीत का᳘नन्द᳘ता याज्ञवल्क्य म᳘न एव᳘ सम्राडि᳘ति होवाच म᳘नसा वै᳘ सम्राट् स्त्रिय᳘मभि᳘हर्यति त᳘स्याम् प्र᳘तिरूपः पुत्रो᳘ जायते स᳘ आनन्दो म᳘नो वै᳘ सम्राट् परमम् ब्र᳘ह्म नैनम् म᳘नो जहाति स᳘र्वाण्येनम् भूता᳘न्यभि᳘क्षरन्ति॥  
देवो᳘ भूत्वा᳘ देवान᳘प्येति॥  
य᳘ एवं᳘ विद्वा᳘नेत᳘दुपा᳘स्ते हस्त्यृ᳘षभं सह᳘स्रं ददामी᳘ति होवाच जनको वै᳘देहः स᳘ होवाच या᳘ज्ञवल्क्यः पिता᳘ मेऽमन्यत ना᳘ननुशिष्य ह᳘रेते᳘ति क᳘ एव᳘ ते कि᳘मब्रवीदि᳘ति॥  
अ᳘ब्रवीन्मे विदग्धः शा᳘कल्यो॥  
हृ᳘दयं वै ब्रह्मे᳘ति य᳘था मातृमा᳘न्पितृमा᳘नाचार्य᳘वान्ब्रूयात्त᳘था तछा᳘कल्योऽब्रवीद्धृ᳘दयं वै ब्रह्मेत्य᳘हृदयस्य हि किं स्यादित्य᳘ब्रवीत्तु᳘ ते त᳘स्याय᳘तनम् प्रतिष्ठां न᳘ मेऽब्रवीदि᳘त्येकपाद्वा᳘ एत᳘त्सम्राडि᳘ति॥  
स वै᳘ नो ब्रूहि याज्ञवल्क्य॥  
हृ᳘दयमेवा᳘य᳘तनमाकाशः᳘ प्रतिष्ठा᳘ स्थितिरि᳘त्येनदु᳘पासीत का᳘ स्थिति᳘ता याज्ञवल्क्य हृ᳘दयमेव᳘ सम्राडि᳘ति होवाच हृ᳘दयं वै᳘ सम्राट् स᳘र्वेषाम् भूता᳘नाम् प्रतिष्ठा हृ᳘दयेन हि स᳘र्वाणि भूता᳘नि प्रतिति᳘ष्ठन्ति हृ᳘दयं वै᳘ सम्राट् परमम् ब्र᳘ह्म नै᳘नं हृ᳘दयं जहाति स᳘र्वाण्येनम् भूता᳘न्यभि᳘क्षरन्ति॥  
देवो᳘ भूत्वा᳘ देवान᳘प्येति॥  
य᳘ एवं᳘ विद्वा᳘नेत᳘दुपा᳘स्ते हस्त्यृषभं सह᳘स्रं ददामी᳘ति होवाच जनको वै᳘देहः स᳘ होवाच या᳘ज्ञवल्क्यः पिता मेऽमन्यत ना᳘ननुशिष्य ह᳘रेते᳘ति॥  
अ᳘थ ह जनको वै᳘देहः कूर्चा᳘दुपावस᳘र्पन्नुवाच॥  
न᳘मस्ते याज्ञवल्क्या᳘नु मा शाधी᳘ति स᳘ होवाच य᳘था वै᳘ सम्राण्महा᳘न्तम᳘ध्वानमेष्यन्र᳘थं वा ना᳘वं वा समाद᳘दीतैव᳘मेवै᳘ता᳘भिरुपनिष᳘द्भिः समा᳘हितात्मास्येवं वृ᳘न्दारक आढ्यः स᳘न्नधीतवे᳘द उक्तो᳘पनिषत्क इतो᳘ विमुच्य᳘मानः क्व᳘ गमिष्यसी᳘ति ना᳘हं त᳘द्भगवन्वेद य᳘त्र गमिष्यामीत्य᳘थ वै᳘ तेऽहं त᳘द्वक्ष्यामि य᳘त्र गमिष्यसी᳘ति ब्र᳘वीतु भ᳘गवानि᳘ति॥  
स᳘ होवाच॥  
इ᳘न्धो वै ना᳘मैष यो᳘ऽयं᳘ दक्षिणे᳘ऽक्षन्पु᳘रुषस्तं वा᳘ एतमि᳘न्धं स᳘न्तमि᳘न्द्र इत्या᳘चक्षते परो᳘ऽक्षेणेव परो᳘ऽक्षप्रिया इव हि᳘ देवाः᳘ प्रत्य᳘क्षद्विषः॥  
अ᳘थैतद्वा᳘मेऽक्षि᳘णि पु᳘रुषरूपम्॥  
एषा᳘स्य प᳘त्नी विराट् त᳘योरेष᳘ संस्तावो य᳘ एषो᳘ऽन्तर्हृ᳘दय आकाशो᳘ऽथैनयोरेतद᳘न्नं य᳘ एषो᳘ऽन्तर्हृ᳘दये लोहितपिण्डो᳘ऽथैनयोरेत᳘त्प्राव᳘रणं य᳘देत᳘दन्तर्हृ᳘दये जालक᳘मिवा᳘थैनयोरेषा सृ᳘तिः स᳘ती सञ्च᳘रणी यै᳘षा हृ᳘दयादूर्ध्वां᳘ नाड्यु᳘च्च᳘रति॥  
ता वा᳘ अस्यैताः᳘॥  
हिता ना᳘म नाड्यो᳘ य᳘था के᳘शः सहस्रधा᳘ भिन्न᳘ एता᳘भिर्वा᳘ एत᳘मास्र᳘वदा᳘स्रवति त᳘स्मादेष᳘ प्रवि᳘विक्ताहारतर इव भवत्यस्मा᳘छारीरा᳘दात्म᳘नः॥  
त᳘स्या वा᳘ एत᳘स्य पु᳘रुषस्य॥  
प्रा᳘ची दिक्प्रा᳘ञ्चः प्राणा द᳘क्षिणा दिग्द᳘क्षिणाः प्राणाः᳘ प्रती᳘ची दि᳘क्प्रत्य᳘ञ्चः प्राणा उ᳘दीची दिगु᳘दञ्चः प्राणा ऊ ऊर्ध्वा दि᳘गूर्ध्वाः᳘ प्राणा अ᳘वाची दिग᳘वाञ्चः प्राणा स᳘र्वा दि᳘शः स᳘र्वे प्राणाः᳘॥  
स᳘ एष ने᳘ति ने᳘त्यात्मा᳘॥  
अ᳘गृह्यो न हि᳘ गृह्यते᳘ऽशीर्यो न हि शी᳘र्यते᳘ऽसङ्गो᳘ऽसितो न᳘ सज्य᳘ते न व्य᳘थते᳘ऽभयं वै᳘ जनक प्राप्तो᳘ऽसी᳘ति होवाच या᳘ज्ञवल्क्यः स᳘ होवाच जनको वै᳘देहो न᳘मस्ते याज्ञवल्क्या᳘भयं त्वा᳘गच्छताद्यो᳘ नो भगवन्न᳘भयं वेद᳘यस इमे᳘ विदेहा᳘ अय᳘मह᳘मस्मी᳘ति॥  
