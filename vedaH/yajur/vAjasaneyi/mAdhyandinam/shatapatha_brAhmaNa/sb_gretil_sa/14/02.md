
अथा᳘तो रोहिणौ᳘ जुहोति॥  
अ᳘हः केतु᳘ना जुषतां सुज्यो᳘तिर्ज्यो᳘तिषा स्वाहे᳘त्युभा᳘वेते᳘न य᳘जुषा प्राता रा᳘त्रिः केतु᳘ना जुषतां सुज्यो᳘तिर्ज्यो᳘तिषा स्वाहे᳘त्युभा᳘वेते᳘न य᳘जुषा सायम्॥  
तद्य᳘द्रोहिणौ᳘ जुहो᳘ति॥  
अग्नि᳘श्च ह वा᳘ आदित्य᳘श्च रौहिणा᳘वेता᳘भ्यां हि᳘ देव᳘ताभ्यां य᳘जमानाः स्वर्गं᳘ लोकं रो᳘हन्ति॥  
अ᳘थो अहोरात्रे वै᳘ रौहिणौ᳘॥  
आदित्यः᳘ प्रव᳘र्ग्योऽमुं त᳘दादित्य᳘महोरात्रा᳘भ्याम् प᳘रिगृह्णाति त᳘स्मादेषो᳘ऽहोरात्रा᳘भ्याम् प᳘रिगृहीतः॥  
अ᳘थो इमौ वै᳘ लोकौ᳘ रौहिणौ᳘॥  
आदित्यः᳘ प्रव᳘र्ग्योऽमुं त᳘दादित्य᳘माभ्यां᳘ लोका᳘भ्याम् प᳘रिगृह्णाति त᳘स्मादेष᳘ आभ्यां᳘ लोका᳘भ्याम् प᳘रिगृहीतः॥  
अ᳘थो च᳘क्षुषी वै᳘ रौहिणौ॥  
शि᳘रः प्रव᳘र्ग्यः शीर्षंस्तच्च᳘क्षुर्दधाति॥  
अ᳘थ र᳘ज्जुमा᳘दत्ते॥  
देवे᳘भ्यस्त्वा सवितुः᳘ प्रसवे᳘ऽश्वि᳘नोर्बाहु᳘भ्याम् पूष्णो ह᳘स्ताभ्यामा᳘ददे रा᳘स्नासी᳘त्यसा᳘वेव ब᳘न्धुः॥  
अ᳘थ गामा᳘ह्वयति॥  
जघ᳘नेन गा᳘र्हपत्यं यन्नि᳘ड एह्य᳘दित ए᳘हि स᳘रस्वत्येहीती᳘डा हि गौर᳘दितिर्हि गौः स᳘रस्वती हि गौर᳘थो तैरा᳘ह्वयति नाम्ना᳘सावेह्य᳘सावेही᳘ति त्रिः॥  
तामा᳘गतामभि᳘दधाति॥  
अ᳘दित्यै रा᳘स्नासीन्द्राण्या᳘ उष्णी᳘ष इ᳘तीन्द्राणी᳘ ह वा इ᳘न्द्रस्य प्रिया प᳘त्नी त᳘स्या उष्णी᳘षो विश्व᳘रूपतमः सो᳘ऽसी᳘ति त᳘दाह त᳘मेवै᳘नमेत᳘त्करोति॥  
अ᳘थ वत्समु᳘पार्जति॥  
पूषा᳘सी᳘त्ययम् वै᳘ पूषा यो᳘यम् प᳘वत एष ही᳘दं स᳘र्वम् पु᳘ष्यत्येष᳘ उ प्रव᳘र्ग्यस्त᳘देत᳘मेवै᳘त᳘त्प्रीणाति त᳘स्मादाह पूषा᳘सीति॥  
अथो᳘न्नयति॥  
घर्मा᳘य दीष्वे᳘त्येष वा अ᳘त्र घर्मो र᳘सो भवति य᳘मेषा पि᳘न्वते त᳘स्यै दयस्वे᳘त्येवै᳘त᳘दाह॥  
अ᳘थ पि᳘न्वने पिन्वयति॥  
अश्वि᳘भ्याम् पिन्वस्वे᳘त्यश्वि᳘नावेवै᳘त᳘दाहाश्वि᳘नौ वा᳘ एत᳘द्यज्ञ᳘स्य शि᳘रः प्र᳘त्यधत्तां ता᳘वेवै᳘त᳘त्प्रीणाति त᳘स्मादाहाश्वि᳘भ्याम् पिन्वस्वे᳘ति॥  
स᳘रस्वत्यै पिन्वस्वे᳘ति॥  
वाग्वै स᳘रस्वती वाचा वा एत᳘दश्वि᳘नौ यज्ञ᳘स्य शि᳘रः प्र᳘त्यधत्तां ता᳘वेवै᳘त᳘त्प्रीणाति त᳘स्मादाह स᳘रस्वत्यै पिन्वस्वेति॥  
इ᳘न्द्राय पिन्वस्वेति॥  
इ᳘न्द्रो वै᳘ यज्ञ᳘स्य देव᳘ता सा यै᳘व᳘ यज्ञ᳘स्य देव᳘ता तयैवै᳘त᳘दश्वि᳘नौ यज्ञ᳘स्य शि᳘रः प्र᳘त्यधत्तां ता᳘वेवै᳘त᳘त्प्रीणाति त᳘स्मादाहे᳘न्द्राय पिन्वस्वेति॥  
अ᳘थ विप्रु᳘षोऽभि᳘मन्त्रयते॥  
स्वाहे᳘न्द्रवत्स्वाहे᳘न्द्रवदिती᳘न्द्रो वै᳘ यज्ञ᳘स्य देव᳘ता सा यै᳘व᳘ यज्ञ᳘स्य देव᳘ता ता᳘मेवै᳘त᳘त्प्रीणाति त᳘स्मादाह स्वाहे᳘न्द्रवत्स्वाहे᳘न्द्रवदि᳘ति त्रिष्कृ᳘त्व आह त्रिवृद्धि᳘ यज्ञो᳘ऽवरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्धुः॥  
अ᳘थास्यै स्त᳘नमभि᳘पद्यते॥  
य᳘स्ते स्त᳘नः शशयो यो᳘ मयोभूरि᳘ति य᳘स्ते स्त᳘नो नि᳘हितो गु᳘हायामि᳘त्येवै᳘त᳘दाह यो᳘ रत्नधा᳘ वसुविद्यः᳘ सुद᳘त्र इ᳘ति यो ध᳘नानां दाता᳘ वसुवि᳘त्पणा᳘व्य इ᳘त्येवै᳘त᳘दाह ये᳘न वि᳘श्वा पु᳘ष्यसि वा᳘र्याणी᳘ति ये᳘न स᳘र्वान्देवान्त्स᳘र्वाणि भूता᳘नि बिभर्षी᳘त्येवै᳘त᳘दाह स᳘रस्वति त᳘मिह धा᳘तवेऽकरि᳘ति वाग्वै स᳘रस्वती सै᳘षा घर्मदु᳘घा यज्ञो वै वा᳘ग्यज्ञ᳘मस्म᳘भ्यम् प्र᳘यछ ये᳘न देवा᳘न्प्रीणामे᳘त्येवै᳘त᳘दाहा᳘थ गा᳘र्हपत्यस्या᳘र्धमै᳘त्युर्व᳘न्त᳘रिक्षम᳘न्वेमी᳘त्यसा᳘वेव ब᳘न्धुः॥  
अ᳘थ शफावा᳘दत्ते॥  
गायत्रं छ᳘न्दोऽसि त्रै᳘ष्टुभं छ᳘न्दोऽसी᳘ति गायत्रे᳘ण चैवै᳘नावेतत्त्रै᳘ष्टुभेन च छ᳘न्दसा᳘दत्ते द्या᳘वापृथिवी᳘भ्यां त्वा प᳘रिगृह्णामी᳘तीमे वै द्या᳘वापृथिवी᳘ परीशासा᳘वादित्यः᳘ प्रव᳘र्ग्योऽमुं त᳘दादित्य᳘माभ्यां द्या᳘वापृथिवी᳘भ्याम् प᳘रिगृह्णात्य᳘थ मौञ्जे᳘न वेदेनो᳘पमार्ष्ट्यसा᳘वेव ब᳘न्धुः॥  
अ᳘थोदय᳘मन्यो᳘पगृह्णाति॥  
अन्त᳘रिक्षेणो᳘पयछामी᳘त्यन्त᳘रिक्षम् वा᳘ उपय᳘मन्यन्त᳘रिक्षेण ही᳘दं स᳘र्वमु᳘पयतमथो᳘ उद᳘रम् वा᳘ उपय᳘मन्युद᳘रेण ही᳘दं स᳘र्वमन्ना᳘द्यमु᳘पयतं त᳘स्मादाहान्त᳘रिक्षेणो᳘पयछामीति॥  
अ᳘थाजाक्षीरमा᳘नयति॥  
तप्तो वा᳘ एष᳘ शुशुचानो᳘ भवति त᳘मेवै᳘त᳘छमयति त᳘स्मिञ्छान्ते᳘ गोक्षीरमा᳘नयति॥  
इ᳘न्द्राश्विनेति॥  
इ᳘न्द्रो वै᳘ यज्ञ᳘स्य देव᳘ता सा यै᳘व᳘ यज्ञ᳘स्य देव᳘ता ता᳘मेवै᳘त᳘त्प्रीणात्यश्विने᳘त्यश्वि᳘नावेवै᳘त᳘दाहाश्वि᳘नौ वा᳘ एत᳘द्यज्ञ᳘स्य शि᳘रः प्र᳘त्यधत्तां ता᳘वेवै᳘त᳘त्प्रीणाति त᳘स्मादाहे᳘न्द्राश्विने᳘ति॥  
म᳘धुनः सारघस्ये᳘ति॥  
एतद्वै म᳘धु सारघं᳘ घर्म᳘म् पाते᳘ति र᳘सम् पाते᳘त्येवै᳘त᳘दाह व᳘सव इ᳘त्येते वै व᳘सव एते ही᳘दं स᳘र्वम् वास᳘यन्ते य᳘जत वाडिति तद्य᳘था व᳘षट्कृतं हुत᳘मेव᳘मस्यैत᳘द्भवति॥  
स्वा᳘हा सू᳘र्यस्य रश्म᳘ये वृष्टिव᳘नय इ᳘ति सू᳘र्यस्य ह वा ए᳘को रश्मि᳘र्वृष्टिव᳘निर्ना᳘म ये᳘नेमाः स᳘र्वाः प्रजा᳘ बिभ᳘र्ति त᳘मेवै᳘त᳘त्प्रीणाति त᳘स्मादाह स्वा᳘हा सू᳘र्यस्य रश्म᳘ये वृष्टिव᳘नय इत्य᳘वरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्धुः॥  
अथैतद्वै आयुरेतज्ज्योतिः प्रविशति य एतमनु वा᳘ ब्रूते भक्षयति वा᳘ तस्य व्रतचर्या या᳘ सृष्टौ॥  
स य᳘त्रैतां हो᳘तान्वा᳘ह॥  
प्रै᳘तु ब्र᳘ह्मणस्प᳘तिः प्र᳘ देव्ये᳘तु सूनृते᳘ति त᳘दध्वर्युः प्रा᳘ङुदाय᳘न्वातनामा᳘नि जुहोत्येतद्वै᳘ देवा᳘ अबिभयुर्यद्वै᳘ न इम᳘मन्तरा र᳘क्षांसि नाष्ट्रा न᳘ हन्युरि᳘ति त᳘मेत᳘त्पुरै᳘वा᳘हवनी᳘यात्स्वाहाकारे᳘णाजुहवुस्तं᳘ हुत᳘मेव स᳘न्तमग्ना᳘व जुहुवुस्त᳘थो एवै᳘नमेष᳘ एत᳘त्पुरै᳘वाहवनी᳘यात्स्वाहाकारे᳘ण जुहोति तं हुत᳘मेव स᳘न्तमग्नौ᳘ जुहोति॥  
समुद्रा᳘य त्वा वा᳘ताय स्वाहे᳘ति॥  
अयम् वै᳘ समुद्रो यो᳘ऽयम् प᳘वत एत᳘स्माद्वै᳘ समुद्रात्स᳘र्वे देवाः स᳘र्वाणि भूता᳘नि समु᳘द्द्रवन्ति त᳘स्मा एवै᳘नं जुहोति त᳘स्मादाह समुद्रा᳘य त्वा वा᳘ताय स्वा᳘हा॥  
सरिरा᳘य त्वा वा᳘ताय स्वाहे᳘ति॥  
अयम् वै᳘ सरिरो यो᳘ऽयम् प᳘वत एत᳘स्माद्वै᳘ सरिरात्स᳘र्वे देवाः स᳘र्वाणि भूता᳘नि सहे᳘रते त᳘स्मा एवै᳘नं जुहोति त᳘स्मादाह सरिरा᳘य त्वा वा᳘ताय स्वा᳘हा॥  
अनाधृष्या᳘य त्वा वा᳘ताय स्वा᳘हाप्रतिधृष्या᳘य त्वा वा᳘ताय स्वाहे᳘ति॥  
अयम् वा᳘ अनाधृष्यो᳘ऽप्रतिधृष्यो यो᳘ऽयम् प᳘वते त᳘स्मा एवै᳘नं जुहोति त᳘स्मादाहानाधृष्या᳘य त्वा वा᳘ताय स्वा᳘हाप्रतिधृष्या᳘य त्वा वा᳘ताय स्वाहेति॥  
अवस्य᳘वे त्वा वा᳘ताय स्वा᳘हाशिमिदा᳘य त्वा वा᳘ताय स्वाहे᳘ति॥  
अयम् वा᳘ अवस्यु᳘रशिमिदो यो᳘ऽयम् प᳘वते त᳘स्मा एवै᳘नं जुहोति त᳘स्मादाहावस्य᳘वे त्वा वा᳘ताय स्वा᳘हाशिमिदा᳘य त्वा वा᳘ताय स्वाहेति॥  
इ᳘न्द्राय त्वा व᳘सुमते रुद्र᳘वते स्वाहे᳘ति॥  
अयम् वा इ᳘न्द्रो यो᳘ऽयम् प᳘वते त᳘स्मा एवै᳘नं जुहोति त᳘स्मादाहे᳘न्द्राय त्वे᳘ति व᳘सुमते रुद्र᳘वत इ᳘ति तदि᳘न्द्रमेवा᳘नु व᳘सूंश्च रुद्रांश्चा᳘भजत्य᳘थो प्रातःसवन᳘स्य चैवै᳘तन्मा᳘ध्यन्दिनस्य च स᳘वनस्य रूपं᳘ क्रियते॥  
इ᳘न्द्राय त्वादित्य᳘वते स्वाहे᳘ति॥  
अयम् वा इ᳘न्द्रो यो᳘ऽयम् प᳘वते त᳘स्मा एवै᳘नं जुहोति त᳘स्मादाहे᳘न्द्राय त्वे᳘त्यादित्य᳘वत इ᳘ति तदि᳘न्द्रमेवा᳘न्वादित्याना᳘भजत्य᳘थो तृतीयसवन᳘स्यैवै᳘त᳘द्रूपं᳘ क्रियते॥  
इ᳘न्द्राय त्वाभिमातिघ्ने स्वाहे᳘ति॥  
अयम् वा इ᳘न्द्रो योऽयम् प᳘वते त᳘स्मा एवै᳘नं जुहोति त᳘स्मादाहे᳘न्द्राय त्वे᳘त्यभिमातिघ्न इ᳘ति सप᳘त्नो वा᳘अभि᳘मातिरि᳘न्द्राय त्वा सपत्नघ्न इ᳘त्येवै᳘त᳘दाह सोऽस्योद्धारो य᳘था श्रे᳘ष्ठस्योद्धार᳘ एव᳘मस्यैष᳘ ऋते᳘ देवे᳘भ्यः॥  
सवित्रे᳘ त्व ऋभुम᳘ते विभुम᳘ते वा᳘जवते स्वाहे᳘ति॥  
अयम् वै᳘ सविता यो᳘ऽयम् प᳘वते त᳘स्मा एवै᳘नं जुहोति त᳘स्मादाह सवित्रे त्वे᳘त्यृभुम᳘ते विभुम᳘ते वा᳘जवत इ᳘ति त᳘दस्मिन्वि᳘श्वान्देवा᳘नन्वा᳘भजति॥  
बृ᳘हस्प᳘तये त्वा विश्व᳘देव्यावते स्वाहे᳘ति॥  
अयम् वै बृ᳘हस्प᳘तिर्यो᳘ऽयम् प᳘वते त᳘स्मा एवै᳘नं जुहोति त᳘स्मादाह बृ᳘हस्प᳘तये त्वे᳘ति विश्व᳘देव्यावत इ᳘ति त᳘दस्मिन्वि᳘श्वान्त्स᳘र्वान्देवा᳘न्न्वा᳘भजति॥  
यमा᳘य त्वा᳘ङ्गिरस्वते पितृम᳘ते स्वाहे᳘ति॥  
अयम् वै᳘ यमो यो᳘ऽयम् प᳘वते त᳘स्मा एवै᳘नं जुहोति त᳘स्मादाह यमा᳘य त्वेत्य᳘ङ्गिरस्वते पितृम᳘त इ᳘ति यज्ञ᳘स्य शीर्षछिन्न᳘स्य [र᳘सो व्य᳘क्षरत्स᳘] पितॄ᳘नगच्छत्त्रया वै᳘ पित᳘रस्ता᳘नेवै᳘त᳘दन्वा᳘भजति॥  
द्वा᳘दशैता᳘नि ना᳘मानि भवन्ति॥  
द्वा᳘दश वै मा᳘साः सम्वत्स᳘रस्य सम्वत्स᳘र एष य᳘ एष त᳘पत्येष᳘ उ प्रव᳘र्ग्यस्त᳘देत᳘मेवै᳘त᳘त्प्रीणाति त᳘स्माद्द्वा᳘दश भवन्ति॥  
अ᳘थोपय᳘मन्या महावीर आ᳘नयति॥  
स्वा᳘हा घर्माये᳘त्येष वै᳘ घर्मो य᳘ एष त᳘पत्येष᳘ उ प्रव᳘र्ग्यस्त᳘देत᳘मेवै᳘त᳘त्प्रीणाति त᳘स्मादाह स्वा᳘हा घर्मायेत्य᳘वरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्धुः॥  
आ᳘नीते जपति॥  
स्वा᳘हा घर्मः᳘ पित्र इ᳘ति यज्ञ᳘स्य शीर्षछिन्न᳘स्य [र᳘सो व्य᳘क्षरत्स᳘] पितॄ᳘नगच्छत्त्रया वै᳘ पित᳘रस्ता᳘नेवै᳘त᳘त्प्रीणात्य᳘वरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्धुः॥  
नानुवाक्या᳘म᳘न्वाह॥  
सकृ᳘दु ह्येव प᳘राञ्चः पित᳘रस्त᳘स्मान्ना᳘नुवाक्या᳘म᳘न्वाहातिक्र᳘म्याश्रा᳘व्याह घर्म᳘स्य यजे᳘ति व᳘षट्कृते जुहोति॥  
वि᳘श्वा आ᳘शा दक्षिणसदि᳘ति स᳘र्वा आ᳘शा दक्षिणसदि᳘त्येवै᳘त᳘दाह वि᳘श्वान्देवा᳘नयाडिहे᳘ति स᳘र्वान्देवा᳘नयाक्षीदिहे᳘त्येवै᳘त᳘दाह स्वा᳘हाकृतस्य घर्म᳘स्य म᳘धोः पिबतमश्विने᳘त्यश्वि᳘नावेवै᳘त᳘दाहाश्वि᳘नौ ह्ये᳘त᳘द्यज्ञ᳘स्य शि᳘रः प्र᳘त्यधत्तां ता᳘वेवै᳘त᳘त्प्रीणात्य᳘वरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्धुः॥  
अ᳘थ हुत्वो᳘र्ध्वमु᳘त्कम्पयति॥  
दिवि᳘ धा इमं᳘ यज्ञ᳘मिमं᳘ यज्ञ᳘म् दिवि᳘ धा इ᳘त्यसौ वा᳘ आदित्यो᳘ घर्मो᳘ यज्ञो᳘ दिवि वा᳘ एष᳘ हितो᳘ दिवि प्र᳘तिष्ठितस्त᳘मेवै᳘त᳘त्प्रीणाति त᳘स्मादाह दिवि᳘ धा इमं᳘ यज्ञ᳘मिमं᳘ यैञं᳘ दिवि᳘ धा इ᳘त्यनुव᳘षट्कृते जुहोति॥  
स्वा᳘हाग्न᳘ये यज्ञियाये᳘ति॥  
त᳘त्स्विष्टकृद्भाजन᳘मग्निर्हि᳘ स्विष्टकृछं य᳘जुर्भ्य इ᳘ति य᳘जुर्भिर्ह्ये᳘षो᳘ऽस्मिं᳘लोके प्र᳘तिष्ठितस्ता᳘न्येवै᳘त᳘त्प्रीणात्य᳘वरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्धुः॥  
अ᳘थ ब्रह्मा᳘नुमन्त्रयते॥  
ब्रह्मा वा᳘ ऋत्वि᳘जाम् भिष᳘क्तमस्तद्य᳘ एव᳘र्त्वि᳘जाम् भिष᳘क्तमस्ते᳘नैवै᳘नमेत᳘द्यज्ञ᳘म् भिषज्यति॥  
अ᳘श्विना घर्म᳘म् पातमि᳘ति॥  
अश्वि᳘नावे᳘वैत᳘दाहाश्वि᳘नौ ह्ये᳘त᳘द्यज्ञ᳘स्य शि᳘रः प्र᳘त्यधत्तां ता᳘वेवै᳘त᳘त्प्रीणाति॥  
हार्द्वान᳘महर्दिवा᳘भिरूति᳘भिरिति॥  
अ᳘निरुक्तम᳘न् रुक्तो वै᳘ प्रजा᳘पतिः प्रजा᳘पतिर्यज्ञस्त᳘त्प्रजा᳘पतिमेवै᳘त᳘द्यज्ञं᳘ भिषज्यति॥  
तन्त्रायि᳘ण इ᳘ति॥  
एष वै᳘ तन्त्रायी य᳘ एष त᳘पत्येष ही᳘मां᳘लोकांस्त᳘न्त्रमिवानुस᳘ञ्चरत्येष᳘ उ प्रव᳘र्ग्यस्त᳘देत᳘मेवै᳘त᳘त्प्रीणाति त᳘स्मादाह तन्त्रायि᳘ण इ᳘ति॥  
न᳘मो द्या᳘वापृथिवी᳘भ्यामि᳘ति॥  
त᳘दाभ्यां द्या᳘वापृथिवी᳘भ्यां नि᳘ह्नुते य᳘योरिदं स᳘र्वम᳘धि॥  
अ᳘थ य᳘जमानः॥  
यज्ञो वै य᳘जमानो यज्ञे᳘नेवै᳘त᳘द्यज्ञ᳘म् भिषज्यति॥  
अ᳘पातामश्वि᳘ना घर्ममि᳘ति॥  
अश्वि᳘नावेवै᳘त᳘दाहाश्वि᳘नौ ह्ये᳘त᳘द्यज्ञ᳘स्य शि᳘रः प्रत्य᳘धत्तां ता᳘वेवै᳘त᳘त्प्रीणाति॥  
अ᳘नुद्या᳘वापृथिवी᳘ अमंसातामि᳘ति॥  
त᳘दिमे द्या᳘वापृथिवी᳘ आह य᳘योरिदं स᳘र्वम᳘धीहै᳘व᳘ रात᳘यः सन्त्वि᳘तीहै᳘व᳘ नो ध᳘नानि सन्त्वि᳘त्येवै᳘त᳘दाह॥  
अ᳘थ पि᳘न्वमानम᳘नुमन्त्रयते॥  
इषे᳘ पिन्वस्वे᳘ति वृ᳘ष्ट्यै त᳘दाह यदा᳘हेषे᳘ पिन्वस्वे᳘त्यूर्जे᳘ पिन्वस्वे᳘ति यो᳘ वृष्टादूर्ग्र᳘सो जा᳘यते त᳘स्मै त᳘दाह ब्र᳘ह्मणे पिन्वस्वे᳘ति तद्ब्र᳘ह्मण आह क्षत्रा᳘य पिन्वस्वे᳘ति त᳘त्क्षत्रा᳘याह द्या᳘वापृथिवी᳘भ्याम् पिन्वस्वे᳘ति त᳘दाभ्यां द्या᳘वापृथिवी᳘भ्यामाह य᳘योरिदं स᳘र्वम᳘धि॥  
स य᳘दूर्ध्वः पि᳘न्वते॥  
तद्य᳘जमानाय पिन्वते यत्प्राङ्त᳘द्देवे᳘भ्यो य᳘द्दक्षिणा त᳘त्पितृ᳘भ्यो य᳘त्प्रत्यङ् त᳘त्पशु᳘भ्यो यदु᳘दङ् त᳘त्प्रजा᳘या अनपराद्धं न्वे᳘व य᳘जमानस्योर्ध्वो ह्ये᳘व᳘ पिन्वत्या᳘थ यां दि᳘शम् पि᳘न्वते ता᳘म् पिन्वते यदा शा᳘म्यन्ति विप्रुषः॥  
अ᳘थ प्रा᳘ङिवो᳘दङ्ङु᳘त्क्रामति ध᳘र्मासि सुधर्मे᳘त्येष वै ध᳘र्मो य᳘ एष त᳘पत्येष ही᳘दं स᳘र्वं धार᳘यत्येते᳘नेदं स᳘र्वं धृत᳘मेष उ प्रव᳘र्ग्यस्त᳘देत᳘मेवै᳘त᳘त्प्रीणाति त᳘स्मादाह ध᳘र्मासि सुधर्मेति॥  
अ᳘थ ख᳘रे सादयति॥  
अमेन्य् अ᳘स्मे᳘ नृम्णा᳘नि धारयेत्य᳘क्रुध्यन्नो ध᳘नानि धारये᳘त्येवै᳘त᳘दाह ब्र᳘ह्म धारय क्षत्रं᳘ धारय वि᳘शं धारये᳘त्येतत्स᳘र्वं धारये᳘त्येवै᳘त᳘दाह॥  
अ᳘थ शाकलै᳘र्जुहोति॥  
प्राणा वै᳘ शाकलाः᳘ प्राणा᳘नेवा᳘स्मिन्नेत᳘द्दधाति॥  
स्वा᳘हा पूष्णे श᳘रस इ᳘ति॥  
अयम् वै᳘ पूषा यो᳘ऽयम् प᳘वत एष᳘ हीदं स᳘र्वम् पु᳘ष्यत्येष᳘ उ प्राणः᳘ प्राण᳘मेवा᳘स्मिन्नेत᳘द्दधाति त᳘स्मादाह स्वा᳘हा पूष्णे श᳘रस इत्य᳘वरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्धुर्हुत्वा᳘ मध्यमे᳘ परिधाउ᳘पश्रयति॥  
स्वा᳘हा ग्रा᳘वभ्य इ᳘ति॥  
प्राणा वै ग्रा᳘वाणः प्राणा᳘नेवा᳘स्मिन्नेत᳘द्दधाति हुत्वा᳘ मध्यमे᳘ परिधाउ᳘पश्रयति॥  
स्वा᳘हा प्रतिरवे᳘भ्य इ᳘ति॥  
प्राणा वै᳘ प्रतिरवाः᳘ प्राणान्ही᳘दं स᳘र्वम् प्रतिरत᳘म् प्राणा᳘नेवा᳘स्मिन्नेत᳘द्दधाति हुत्वा᳘ मध्यमे᳘ परिधाउ᳘पश्रयति॥  
स्वा᳘हा पितृ᳘भ्य ऊर्ध्व᳘बर्हिर्भ्यो घर्मपा᳘वभ्य इति॥  
अ᳘हुत्वैवो᳘दङ्ङी᳘क्षमाणो दक्षिणार्धे᳘ बर्हि᳘ष उ᳘पगूहति यज्ञ᳘स्य शीर्षछिन्न᳘स्य [र᳘सो व्य᳘क्षरत्स᳘] पितॄ᳘नगच्छत्त्रया वै᳘ पित᳘रस्ता᳘नेवै᳘त᳘त्प्रीणात्य᳘थ यन्न प्रे᳘क्षते सकृ᳘दु ह्ये᳘व प᳘राञ्चः पित᳘रः॥  
स्वा᳘हा द्या᳘वापृथिवी᳘भ्यामि᳘ति॥  
प्राणोदानौ वै द्या᳘वापृथिवी᳘प्राणोदाना᳘वेवा᳘स्मिन्नेत᳘द्दधाति हुत्वा᳘ मध्यमे᳘ परिधाउ᳘पश्रयति॥  
स्वा᳘हा वि᳘श्वेभ्यो देवे᳘भ्य इ᳘ति॥  
प्राणा वै वि᳘श्वे देवाः᳘ प्राणा᳘नेवा᳘स्मिन्नेत᳘द्दधाति हुत्वा᳘ मध्यमे᳘ परिधाउ᳘पश्रयति॥  
स्वा᳘हा रुद्रा᳘य रुद्र᳘हूतय इति॥  
अ᳘हुत्वैव᳘ दक्षिणे᳘क्षमाणः प्रतिप्रस्थात्रे प्र᳘यछति तं स᳘ उत्तरतः शा᳘लाया उ᳘दञ्चं नि᳘रस्यत्येषा ह्ये᳘त᳘स्य देव᳘स्य दिक्स्वा᳘यामेवै᳘नमेत᳘द्दिशि᳘ प्रीणात्य᳘थ यन्न प्रे᳘क्षते ने᳘न्मा रुद्रो᳘ हिन᳘सदि᳘ति॥  
सप्तै᳘ता आ᳘हुतयो भ्वन्ति॥  
सप्त वा इमे᳘ शीर्ष᳘न्प्राणास्ता᳘नेवा᳘स्मिन्नेत᳘द्दधाति॥  
अ᳘थ महावीरा᳘दुपय᳘मन्याम् प्रत्या᳘नयति॥  
स्वा᳘हा सं ज्यो᳘तिषा ज्यो᳘तिरि᳘ति ज्यो᳘तिर्वा इ᳘तरस्मिन्प᳘यो भ᳘वति ज्यो᳘तिरि᳘तरस्यां ते ह्ये᳘त᳘दुभे ज्यो᳘तिषी सङ्ग᳘च्छेते अ᳘वरं स्वाहाकारं᳘ करो᳘ति प᳘रां देव᳘तामसा᳘वेव ब᳘न्दुः॥  
अ᳘थ रौहिणौ᳘ जुहोति॥  
अ᳘हः केतु᳘ना जुषतां सुज्यो᳘तिर्ज्यो᳘तिषा स्वाहे᳘त्यसा᳘वेव ब᳘न्धू रा᳘त्रिः केतु᳘ना जुषतां सुज्यो᳘तिर्ज्यो᳘तिषा स्वाहे᳘त्यसा᳘वेव ब᳘न्धुः॥  
अ᳘थ य᳘जमानाय घर्मोछिष्टम् प्र᳘यछति॥  
स᳘ उपहव᳘मिष्ट्वा᳘ भक्षयति म᳘धु हुतमि᳘न्द्रतमे अग्नावि᳘ति म᳘धु हुत᳘मिन्द्रिय᳘वत्तमेऽग्नावि᳘त्येवै᳘त᳘दाहाश्या᳘म ते देव घर्म न᳘मस्ते अस्तु मा᳘ मा हिंसीरि᳘त्याशि᳘षमेवै᳘तदा᳘शास्ते॥  
अ᳘थ दक्षिणतः सि᳘कता उ᳘पकीर्णा भवन्ति॥  
त᳘न्मार्जयन्ते य᳘ एव᳘ मार्जाली᳘ये ब᳘न्धुः सो᳘ऽत्रानुप्र᳘हरति शाकलान᳘थोपस᳘दा चरन्त्येत᳘दु यज्ञ᳘स्य शि᳘रः सं᳘स्कृतं य᳘था-यथैनं त᳘दश्वि᳘नौ प्रत्य᳘धत्ताम्॥  
तं न᳘ प्रथमयज्ञे प्र᳘वृञ्ज्यात्॥  
एनस्यं᳘ हि तद᳘थो ने᳘न्म इ᳘न्द्रः शि᳘रश्छिन᳘ददि᳘ति द्विती᳘ये वैव᳘ तृती᳘ये वा᳘पशीर्ष्णा ह्ये᳘वा᳘ग्रे यज्ञे᳘न देवा अ᳘र्चन्तः श्रा᳘म्यन्तश्चेरुस्त᳘स्माद्द्विती᳘ये वैव᳘ तृती᳘ये वा᳘थो तप्तो वा एष᳘ शुशुचानो᳘ भवति॥  
तं᳘ यत्प्रथमयज्ञे᳘ प्रवृञ्ज्या᳘त्॥  
एषो᳘ऽस्य तप्तः᳘ शुशुचानः᳘ प्रजां᳘ च पशूं᳘श्च प्र᳘दहेद᳘थो आ᳘युः प्रमा᳘युको य᳘जमानः स्यात्त᳘स्माद्द्विती᳘ये वैव᳘ तृती᳘ये वा॥  
तं न स᳘र्वस्मा इव प्र᳘वृञ्ज्यात्॥  
स᳘र्वम् वै᳘ प्रव᳘र्ग्यो नेत्स᳘र्वस्मा इव स᳘र्वं कर᳘वाणी᳘ति यो न्वे᳘व᳘ ज्ञतस्त᳘स्मै प्र᳘वृञ्ज्याद्यो वास्य प्रियः स्याद्यो᳘ वानूचानो᳘ऽनूक्तेनैनम् प्राप्नुया᳘त्॥  
सह᳘स्रे प्र᳘वृञ्ज्यात्॥  
स᳘र्वम् वै᳘ सह᳘स्रं स᳘र्वमेष᳘ सर्ववेदसे प्र᳘वृञ्ज्यात्स᳘र्वम् वै᳘ सर्ववेदसं स᳘र्वमेष᳘ विश्वजि᳘ति स᳘र्वपृष्थे प्र᳘वृञ्ज्यात्स᳘र्वम् वै᳘ विश्वजित्स᳘र्वपृष्ठः स᳘र्वमेष᳘ वाजपे᳘ये राजसू᳘ये प्र᳘वृञ्ज्यात्स᳘र्वं हि त᳘त्सत्त्रे प्र᳘वृञ्ज्यात्स᳘र्वम् वै᳘ सत्त्रं स᳘र्वमेष᳘ एता᳘न्यस्य प्रव᳘र्जनान्य᳘तो ना᳘न्यत्र॥  
त᳘दाहुः॥  
यद᳘पशिरा अ᳘प्रवर्ग्यो᳘ऽथ के᳘नास्याग्निहोत्रं᳘ शीर्षण्व᳘द्भवती᳘त्याहवनी᳘येने᳘ति ब्रूयात्कथं᳘ दर्शपूर्णमासावित्या᳘ज्येन च पुरोडा᳘शेन चे᳘ति ब्रूयात्कथं᳘ चातुर्मास्यानी᳘ति पयस्य᳘ये᳘ति ब्रूयात्कथ᳘म् पशुबन्ध इ᳘ति पशु᳘ना च पुरोडा᳘शेन चे᳘ति ब्रूयात्कथं᳘ सौम्यो᳘ऽध्वर इ᳘ति हविर्धा᳘नेने᳘ति ब्रूयात्॥  
अ᳘थो आहुः॥  
यज्ञ᳘स्य शीर्षछिन्न᳘स्य शि᳘र एत᳘द्देवाः प्र᳘त्यदधुर्य᳘दातिथ्यं न᳘ ह वा᳘ अस्या᳘पशीर्ष्णा के᳘न चन᳘ यज्ञे᳘नेष्ट᳘म् भवति य᳘ एव᳘मे᳘तद्वे᳘द॥  
त᳘दाहुः॥  
यत्प्र᳘णीताः प्रण᳘यन्ति यज्ञे᳘ऽथ क᳘स्माद᳘त्र न प्र᳘णयती᳘ति शि᳘रो वा᳘ एत᳘द्यज्ञास्य यत्प्र᳘णीताः शि᳘रः प्रव᳘र्ग्यो नेछि᳘रसा शि᳘रोऽभ्यारोह᳘याणी᳘ति॥  
त᳘दाहुः॥  
य᳘त्प्रयाजानुयाजा᳘ अन्य᳘त्र भवन्त्य᳘थ क᳘स्माद᳘त्र न᳘ भवन्ती᳘ति प्राणा वै᳘ प्रयाजानुयाजाः᳘ प्राणा᳘ अवकाशाः᳘ प्राणाः᳘ शाकल॥  
ने᳘त्प्राणैः᳘ प्राणा᳘नभ्यारोह᳘याणी᳘ति॥  
त᳘दाहुः॥  
यदा᳘ज्यभागावन्य᳘त्र जु᳘ह्वत्य᳘थ क᳘स्माद᳘त्र न᳘ जुहोती᳘ति च᳘क्षुषी वा एते᳘ यज्ञ᳘स्य यदा᳘ज्यभागौ च᳘क्षुषी रौहिणौ नेच्च᳘क्षुषा च᳘क्षुरभ्यारोह᳘याणी᳘ति॥  
त᳘दाहुः॥  
य᳘द्वानस्पत्यै᳘र्देवे᳘भ्यो जु᳘ह्वत्य᳘थ क᳘स्मादेत᳘म् म्।न्म᳘येनैव᳘ जुहोती᳘ति यज्ञ᳘स्य शीर्षछिन्न᳘स्य र᳘सो व्य᳘क्षरत्स᳘ इमे द्या᳘वापृथिवी᳘ अगच्छद्यन्मृ᳘दियं तद्यदा᳘पोऽसौ त᳘न्मृद᳘श्चापां᳘ च महावीराः᳘ कृता भवन्ति ते᳘नैवै᳘नमेतद्र᳘सेन स᳘मर्धयति कृत्स्नं᳘ करोति॥  
स य᳘द्वानस्पत्यः स्यात्॥  
प्र᳘दह्येत य᳘द्धिरण्म᳘यः स्यात्प्र᳘लीयेत य᳘ल्लोहम᳘यः स्यात्प्र᳘सिच्येत य᳘दयस्म᳘यः स्यात्प्र᳘दहेत्परीशासाव᳘थैष᳘ एवै᳘त᳘स्मा᳘अतिष्ठत त᳘स्मादेत᳘म् मृन्म᳘येनैव᳘ जुहोति॥  
अ᳘थैतद्वै आयुरेतज्ज्योतिः प्रविशति᳘ य एतमनु वा᳘ ब्रूते भक्षयति वा᳘ तस्य व्रतचर्या᳘ या सृष्टौ॥  
