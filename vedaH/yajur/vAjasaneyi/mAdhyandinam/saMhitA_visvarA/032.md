---
title: ०३२

---
अध्याय 32 यम सूक्तम्  
सर्वमेध सम्बद्धा मन्त्राः  
  
32.1  
तद् एवाग्निस् तद् आदित्यस् तद् वायुस् तद् उ चन्द्रमाः ।  
तद् एव शुक्रं तद् ब्रह्म ता ऽ आपः स प्रजापतिः ॥  
  
32.2  
सर्वे निमेषा जज्ञिरे विद्युतः पुरुषाद् अधि ।  
नैनमूर्ध्वं न तिर्यञ्चं न मध्ये परि जग्रभत् ॥  
  
32.3  
न तस्य प्रतिमा ऽ अस्ति यस्य नाम महद् यशः ।  
हिरण्यगर्भ ऽ इत्य् एषः ।  
मा मा हिम्̐सीद् इत्य् एषा ।  
यस्मान् न जात ऽ इत्य् एष ॥  
  
32.4  
एषो ह देवः प्रदिशो ऽनु सर्वाः पूर्वो ह जातः स ऽ उ गर्भै ऽ अन्तः ।  
स ऽ एव जातः स जनिष्यमाणः प्रत्यङ् जनास् तिष्ठति सर्वतोमुखः ॥  
  
32.5  
यस्माज् जातं न पुरा किं चनैव य आबभूव भुवनानि विश्वा ।  
प्रजापतिः प्रजया सम्̐रराणस् त्रीणि ज्योतीम्̐षि सचते स षोडशी ॥  
  
32.6  
येन द्यौर् उग्रा पृथिवी च दृढा येन स्व स्तभितं येन नाकः ।  
यो ऽ अन्तरिक्षे रजसो विमानः कस्मै देवाय हविषा विधेम ॥  
  
32.7  
यं क्रन्दसी ऽ अवसा तस्तभाने ऽ अभ्यैक्षेतां मनसा रेजमाने ।  
यत्राधि सूर ऽ उदितो विभाति कस्मै देवाय हविषा विधेम ।  
आपो ह यद् बृहतीः ।  
यश् चिद् आपः ॥  
  
32.8  
वेनस् तत् पश्यन् निहितं गुहा सद् यत्र विश्वं भवत्य् एकनीडम् ।  
तस्मिन्न् इदम्̐ सं च वि चैति सर्वम्̐ स ऽ ओतः प्रोतश् च विभूः प्रजासु ॥  
  
32.9  
प्र तद् वोचेद् अमृतं नु विद्वान् गन्धर्वो धाम विभृतं गुहा सत् ।  
त्रीणि पदानि निहिता गुहास्य यस् तानि वेद स पितुः पितासत् ॥  
  
32.10  
स नो बन्धुर् जनिता स विधाता धामानि वेद भुवनानि विश्वा ।  
यत्र देवा ऽ अमृतम् आनशानास् तृतीये धामन्न् अध्य् ऐरयन्त ॥  
  
32.11  
परीत्य भूतानि परीत्य लोकान् परीत्य सर्वाः प्रदिशो दिशश् च ।  
उपस्थाय प्रथमजाम् ऋतस्यात्मनात्मानम् अभि सं विवेश ॥  
  
32.12  
परि द्यावापृथिवी सद्य ऽ इत्वा परि लोकान् परि दिशः परि स्वः ।  
ऋतस्य तन्तुं विततं विचृत्य तद् अपश्यत् तद् अभवत् तद् आसीत् ॥  
  
32.13  
सदसस् पतिम् अद्भुतं प्रियम् इन्द्रस्य काम्यम् ।  
सनिं मेधाम् अयासिषम्̐म् स्वाहा ॥  
  
32.14  
यां मेधां देवगणाः पितरश् चोपासते ।  
तया माम् अद्य मेधयाग्ने मेधाविनं कुरु स्वाहा ॥  
  
32.15  
मेधां मे वरुणो ददातु मेधाम् अग्निः प्रजापतिः ।  
मेधाम् इन्द्रस् च वायुश् च मेधां धाता ददातु मे स्वाहा ॥  
  
32.16  
इदं मे ब्रह्म च क्षत्रं चोभे श्रियम् अश्नुताम् ।  
मयि देवा दधतु[ दधवु ] श्रियम् उत्तमां तस्यै ते स्वाहा ॥