---
title: ०२०

---
अध्यायः 20  
सौत्रामणी यागे सेकाद्यासन्दीहौत्रान्ता मन्त्राः  
  
20.1  
क्षत्रस्य योनिर् असि क्षत्रस्य नाभिर् असि ।  
मा त्वा हिꣳसीन् मा मा हिꣳसीः ॥  
  
20.2  
नि षसाद घृतव्रतो वरुणः पस्त्यास्व् आ ।  
साम्राज्याय सुक्रतुः ।  
मृत्योः पाहि ।  
विद्योत् पाहि ॥  
  
20.3  
देवस्य त्वा सवितुः प्रसवेऽश्विनोर् बाहुभ्यां पूष्णो हस्ताभ्याम् ।  
अश्विनोर् भैषज्येन तेजसे ब्रह्मवर्चसायाभि षिञ्चामि ।  
सरस्वत्यै भैषज्येन वीर्यायान्नाद्यायाभि षिञ्चामि ।  
इन्द्रस्येन्द्रियेण बलाय श्रियै यशसेऽभि षिञ्चामि ॥  
  
20.4  
को ऽसि कतमो ऽसि कस्मै त्वा काय त्वा ।  
सुश्लोक सुमङ्गल सत्यराजन् ॥  
  
20.5  
शिरो मे श्रीर् यशो मुखं त्विषिः केशाश् च श्मश्रूणि ।  
राजा मे प्राणो ऽ अमृतꣳ सम्राट् चक्षुर् विराट् श्रोत्रम् ॥  
  
20.6  
जिह्वा मे भद्रं वाङ् महो मनो मन्युः स्वराड् भामः ।  
मोदाः प्रमोदा ऽ अङ्गुलीर् अङ्गानि मित्रं मे सहः ॥  
  
20.7  
बाहू मे बलम् इन्द्रियꣳ हस्तौ मे कर्म वीर्यम् ।  
आत्मा क्षत्रम् उरो मम ॥  
  
20.8  
पृष्टीर् मे राष्ट्रम् उदरम् अꣳसौ ग्रीवाश् च श्रोणी ।  
ऊरू ऽ अरत्नी जानुनी विशो मे ऽङ्गानि सर्वतः ॥  
  
20.9  
नाभिर् मे चित्तं विज्ञानं पायुर् मे ऽपचितिर् भसत् ।  
आनन्दनन्दाव् आण्डौ मे भगः सौभाग्यं पसः ।  
जङ्घाभ्यां पद्भ्यां धर्मो ऽस्मि विशि राजा प्रतिष्ठितः ॥  
  
20.10  
प्रति क्षत्रे प्रति तिष्ठामि राष्ट्रे प्रत्य् अश्वेषु प्रति तिष्ठामि गोषु ।  
प्रत्य् अङ्गेषु प्रति तिष्ठाम्य् आत्मन् प्रति प्राणेषु क्षत्रे प्रति तिष्ठामि पुष्टे प्रति द्यावापृथिव्योः प्रति तिष्ठामि ॥  
  
20.11  
त्रया देवा ऽ एकादश त्रयस्त्रिꣳशाः सुराधसः ।  
बृहस्पतिपुरोहिता देवस्य सवितुः सवे ।  
देवा देवैर् अवन्तु मा ॥  
  
20.12  
प्रथमा द्वितीयैर् द्वितीयास् तृतीयैस् तृतीयाः सत्येन सत्यं यज्ञेन यज्ञो यजुर्भिर् यजूꣳषि सामभिः सामान्य् ऋग्भिर् ऋचः पुरोनुऽवाक्याभिः पुरोऽनुवाक्या याज्याभिर् याज्या वषट्कारैर् वषट्कारा ऽ आहुतिभिर् आहुतयो मे कामान्त् सम् अर्धयन्तु भूः स्वाहा ॥  
  
20.13  
लोमानि प्रयतिर् मम त्वङ् म ऽ आनतिर् आगतिः ।  
माꣳसं म ऽ उपनतिर् वस्व् अस्थि मज्जा म ऽ आनतिः ॥  
  
20.14  
यद् देवा देवहेडनं देवासश् चकृमा वयम् ।  
अग्निर् मा तस्माद् एनसो विश्वान् मुञ्चत्व् अꣳहसः ॥  
  
20.15  
यदि दिवा यदि नक्तम् एनाꣳसि चकृमा वयम् ।  
वायुर् मा तस्माद् एनसो विश्वान् मुञ्चत्व् अꣳहसः ॥  
  
20.16  
यदि जाग्रद् यदि स्वप्न ऽ एनाꣳसि चकृमा वयम् ।  
सूर्यो मा तस्माद् एनसो विश्वान् मुञ्चत्व् अꣳहसः ॥  
  
20.17  
यद् ग्रामे यद् अरण्ये यत् सभायां यद् इन्द्रिये ।  
यच्छूद्रे यद् अर्ये यद् एनश् चकृमा वयं यद् एकस्याधि धर्मणि तस्यावयजनम् असि ॥  
  
20.18  
यद् आपो ऽ अघ्न्या ऽ इति वरुणेति शपामहे ततो वरुण नो मुञ्च ।  
अवभृथ निचुम्पुण निचेरुर् असि निचुम्पुणः ।  
अव देवैर् देवकृतम् एनो ऽयक्ष्य् अव मर्त्यैर् मर्त्यकृतम् ।  
पुरुराव्णो देव रिषस् पाहि ॥  
  
20.19  
समुद्रे ते हृदयम् अप्स्व् अन्तः सं त्वा विशन्त्व् ओषधीर् उतापः ।  
सुमित्रिया न ऽ आप ऽ ओषधयः सन्तु दुर्मित्रियास् तस्मै सन्तु यो ऽस्मान् द्वेष्टि यं च वयं द्विष्मः ॥  
  
20.20  
द्रुपदाद् इव मुमुचानः स्विन्नः स्नातो मलाद् इव ।  
पूतं पवित्रेणेवाज्यम् आपः शुन्धन्तु मैनसः ॥  
  
20.21  
उद् वयं तमसस् परि स्वः पश्यन्त ऽ उत्तरम् ।  
देवं देवत्रा सूर्यम् अगन्म ज्योतिर् उत्तमम् ॥  
  
20.22  
अपो ऽ अद्यान्व् अचारिषꣳ रसेन सम् असृक्ष्महि ।  
पयस्वान् अग्न ऽ आगमं तं मा सꣳ सृज वर्चसा प्रजया च धनेन च ॥  
  
20.23  
एधोऽस्य् एधिषीमहि ।  
समिद् असि तेजो ऽसि तेजो मयि धेहि ।  
समाववर्ति पृथिवी सम् उषाः सम् उ सूर्यः ।  
सम् उ विश्वम् इदं जगत् ।  
वैश्वानरज्योतिर् भूयासं विभून् कामान् व्यश्नवै भूः स्वाहा ॥  
  
20.24  
अभ्यादधामि समिधम् अग्ने व्रतपते त्वयि ।  
व्रतं च श्रद्धां चोपैमीन्धे त्वा दीक्षितोऽअहम् ॥  
  
20.25  
यत्र ब्रह्म च क्षत्रं च सम्यञ्चो चरतः सह ।  
तं लोकं पुण्यं प्रज्ञेषं यत्र देवाः सहाग्निना ॥  
  
20.26  
यत्रेन्द्रश् च वायुश् च सम्यञ्चो चरतः सह ।  
तं लोकं पुण्यं प्रज्ञेषं यत्र सेदिर् न विद्यते ॥  
  
20.27  
अꣳशुना ते अꣳशुः पृच्यतां परुषा परुः ।  
गन्धस् ते सोमम् अवतु मदाय रसोऽअच्युतः ॥  
  
20.28  
सिञ्चन्ति परि षिञ्चन्त्य् उत् सिञ्चन्ति पुनन्ति च ।  
सुरायै बभ्र्वै मदे किन्त्वो वदति किन्त्वः ॥  
  
20.29  
धानावन्तं करम्भिणम् अपूपवन्तम् उक्थिनम् ।  
इन्द्र प्रातर् जुषस्व नः ॥  
  
20.30  
बृहद् इन्द्राय गायत मरुतो वृत्रहन्तमम् ।  
येन ज्योतिर् अजनयन्न् ऋतावृधो देवं देवाय जागृवि ॥  
  
20.31  
अध्वर्यो ऽ अद्रिभिः सुतꣳ सोमं पवित्र ऽ आ नय ।  
पुनीहीन्द्राय पातवे ॥  
  
20.32  
यो भूतानाम् अधिपतिर् यस्मिंल्लोका ऽ अधि श्रिताः ।  
य ऽ ईशे महतो महाꣳस् तेन गृह्णामि त्वाम् अहं मयि गृह्णामि त्वाम् अहम् ॥  
  
20.33  
उपयामगृहीतो ऽस्य् अश्विभ्यां त्वा सरस्वत्यै त्वेन्द्राय त्वा सुत्राम्णेऽ ।  
एष ते योनिर् अश्विभ्यां त्वा सरस्वत्यै त्वेन्द्राय त्वा सुत्राम्णे ॥  
  
20.34  
प्राणपा मे ऽअपानपाश् चक्षुष्पाः श्रोत्रपाश् च मे ।  
वाचो मे विश्वभेषजो मनसो ऽसि विलायकः ॥  
  
20.35  
अश्विनकृतस्य ते सरस्वतिकृतस्येन्द्रेण सुत्राम्णा कृतस्य ।  
उपहूत ऽउपहूतस्य भक्षयामि ॥  
  
20.36  
समिद्ध ऽ इन्द्र ऽ उषसाम् अनीके पुरोरुचा पूर्वकृद् वावृधानः ।  
त्रिभिर् देवैस् त्रिꣳशता वज्रबाहुर् जघान वृत्रं वि दुरो ववार ॥  
  
20.37  
नराशꣳसः प्रति शूरो मिमानस् तनूनपात् प्रति यज्ञस्य धाम ।  
गोभिर् वपावान् मधुना समञ्जन् हिरण्यैश् चन्द्री यजति प्रचेताः ॥  
  
20.38  
ईडितो देवैर् हरिवाꣳ२ऽ अभिष्टिर् आजुह्वानो हविषा शर्धमानः ।  
पुरन्दरो गोत्रभिद् वज्रबाहुर् आ यातु यज्ञम् उप नो जुषाणः ॥  
  
20.39  
जुषाणो बर्हिर् हरिवान् न ऽ इन्द्रः प्राचीनꣳ सीदत् प्रदिशा पृथिव्याः ।  
उरुप्रथाः प्रथमानꣳ स्योनम् आदित्यैर् अक्तं वसुभिः सजोषाः ॥  
  
20.40  
इन्द्रं दुरः कवष्यो धावमाना वृषाणं यन्तु जनयः सुपत्नीः ।  
द्वारो देवीर् अभितो वि श्रयन्ताꣳ सुवीरा वीरं प्रथमाना महोभिः ॥  
  
20.41  
उषासानक्ता बृहती बृहन्तं पयस्वती सुदुघे शूरम् इन्द्रम् ।  
तन्तुं ततं पेशसा संवयन्ती देवानां देवं यजतः सुरुक्मे ॥  
  
20.42  
दैव्या मिमाना मनुषः पुरुत्रा होताराव् इन्द्रं प्रथमा सुवाचा ।  
मूर्द्धन् यज्ञस्य मधुना दधाना प्राचीनं ज्योतिर् हविषा वृधातः ॥  
  
20.43  
तिस्रो देवीर् हविषा वर्धमाना ऽ इन्द्रं जुषाणा जनयो न पत्नीः ।  
अच्छिन्नं तन्तुं पयसा सरस्वतीडा देवी भारती विश्वतूर्तिः ॥  
  
20.44  
त्वष्टा दधच्छुष्मम् इन्द्राय वृष्णे ऽपाको ऽचिष्टुर् यशसे पुरूणि ।  
वृषा यजन् वृषणं भूरिरेता मूर्धन् यज्ञस्य सम् अनक्तु देवान् ॥  
  
20.45  
वनस्पतिर् अवसृष्टो न पाशैस् त्मन्या समञ्जञ्छमिता न देवः ।  
इन्द्रस्य हव्यैर् जठरं पृणानः स्वदाति यज्ञं मधुना घृतेन ॥  
  
20.46  
स्तोकानां इन्दुं प्रति शूर ऽ इन्द्रो वृषायमाणो वृषभस् तुराषाट् ।  
घृतप्रुषा मनसा मोदमानाः स्वाहा देवा ऽ अमृता मादयन्ताम् ॥  
  
20.47  
आ यात्व् इन्द्रो ऽवस ऽ उप न ऽ इह स्तुतः सधमादस्तु शूरः ।  
वावृधानस् तविषीर् यस्य पूर्वीर् द्यौर् न क्षत्रम् अभिभूति पुष्यात् ॥  
  
20.48  
आ न ऽ इन्द्रो दूराद् आ न ऽ आसाद् अभिष्टिकृद् अवसे यासद् उग्रः ।  
ओजिष्ठेभिर् नृपतिर् वज्रबाहुः सङ्गे समत्सु तुर्वणिः पृतन्यून् ॥  
  
20.49  
आ न इन्द्रो हरिभिर् यात्व् अच्छार्वाचीनो ऽवसे राधसे च ।  
तिष्ठाति वज्री मघवा विरप्शीमं यज्ञम् अनु नो वाजसातौ ॥  
  
20.50  
त्रातारम् इन्द्रम् अवितारम् इन्द्रꣳ हवे-हवे सुहवꣳ शूरम् इन्द्रम् ।  
ह्वयामि शक्रं पुरुहूतम् इन्द्रꣳ स्वस्ति नो मघवा धात्व् इन्द्रः ॥  
  
20.51  
इन्द्रः सुत्रामा स्ववाꣳ२ऽ अवोभिः सुमृडीको भवतु विश्ववेदाः ।  
बाधतां द्वेषो ऽ अभयं कृणोतु सुवीर्यस्य पतयः स्याम ॥  
  
20.52  
तस्य वयꣳ सुमतौ यज्ञियस्यापि भद्रे सौमनसे स्याम ।  
स सुत्रामा स्ववाꣳ२ऽ इन्द्रो ऽ अस्मे आराच्चिद् द्वेषः सनुतर् युयोतु ॥  
  
20.53  
आ मन्द्रैर् इन्द्र हरिभिर् याहि मयूररोमभिः ।  
मा त्वा के चिन् नि यमन् विं ना पाशिनो ऽति धन्वेव ताꣳ२ऽ इहि ॥  
  
20.54  
एवेद् इन्द्रं वृषणं वज्रबाहुं वसिष्ठासो ऽ अभ्य् अर्चन्त्य् अर्कैः ।  
स न स्तुतो वीरवद् धातु गोमद् यूयं पात स्वस्तिभिः सदा नः ॥  
  
20.55  
समिद्धो ऽ अग्निर् अश्विना तप्तो घर्मो विराट् सुतः ।  
दुहे धेनुः सरस्वती सोमꣳ शुक्रम् इहेन्द्रियम् ॥  
  
20.56  
तनूपा भिषजा सुते ऽश्विनोभा सरस्वती ।  
अध्वा रजाꣳसीन्द्रियम् इन्द्राय पथिभिर् वहान् ॥  
  
20.57  
इन्द्रायेन्दुꣳ सरस्वती नराशꣳसेन नग्नहुम् ।  
अधाताम् अश्विना मधु भेषजं भिषजा सुते ॥  
  
20.58  
आजुह्वाना सरस्वतीन्द्रायेन्द्रियाणि वीर्यम् ।  
इडाभिर् अश्विनाव् इषꣳ समूर्जꣳ सꣳ रयिं दधुः ॥  
  
20.59  
अश्विना नमुचेः सुतꣳ सोमꣳ शुक्रं परिस्रुता ।  
सरस्वती ताम् आभरद् बर्हिषेन्द्राय पातवे ॥  
  
20.60  
कवष्यो न व्यचस्वतीर् अश्विभ्यां न दुरो दिशः ।  
इन्द्रो न रोदसी ऽ उभे दुहे कामान्त् सरस्वती ॥  
  
20.61  
उषासानक्ताश्विना दिवेन्द्रꣳ सायम् इन्द्रियैः ।  
सञ्जानाने सुपेशसा सम् अञ्जाते सरस्वत्या ॥  
  
20.62  
पातं नो ऽ अश्विना दिवा पाहि नक्तꣳ सरस्वति ।  
दैव्या होतारा भिषजा पाताम् इन्द्रꣳ सचा सुते ॥  
  
20.63  
तिस्रस् त्रेधा सरस्वत्य् अश्विना भारतीडा ।  
तीव्रं परिस्रुता सोमम् इन्द्राय सुषुवुर् मदम् ॥  
  
20.64  
अश्विना भेषजं मधु भेषजं नः सरस्वती ।  
इन्द्रे त्वष्टा यशः श्रियꣳ रूपꣳ-रूपम् अधुः सुते ॥  
  
20.65  
ऋतुथेन्द्रो वनस्पतिः शशमानः परिस्रुता ।  
कीलालम् अश्विभ्यां मधु दुहे धेनुः सरस्वती ॥  
  
20.66  
गोभिर् न सोमम् अश्विना मासरेण परिस्रुता ।  
सम् अधातꣳ सरस्वत्या स्वाहेन्द्रे सुतं मधु ॥  
  
20.67  
अश्विना हविर् इन्द्रियं नमुचेर् धिया सरस्वती ।  
आ शुक्रम् आसुराद् वसु मघम् इन्द्राय जभ्रिरे ॥  
  
20.68  
यम् अश्विना सरस्वती हविषेन्द्रम् अवर्धयन् ।  
स बिभेद वलं मघं नमुचाव् आसुरे सचा ॥  
  
20.69  
तम् इन्द्रꣳ सचाश्विनोभा सरस्वती ।  
दधाना ऽ अभ्य् अनूषत हविषा यज्ञ ऽ इन्द्रियैः ॥  
  
20.70  
य ऽ इन्द्र ऽ इन्द्रियं दधुः सविता वरुणो भगः ।  
स सुत्रामा हविष्पतिर् यजमानाय सश्चत ॥  
  
20.71  
सविता वरुणो दधद् यजमानाय दाशुषे ।  
आदत्त नमुचेर् वसु सुत्रामा बलम् इन्द्रियम् ॥  
  
20.72  
वरुणः क्षत्रम् इन्द्रियं भगेन सविता श्रियम् ।  
सुत्रामा यशसा बलं दधाना यज्ञम् आशत ॥  
  
20.73  
अश्विना गोभिर् इन्द्रियम् अश्वेभिर् वीर्यं बलम् ।  
हविषेन्द्रꣳ सरस्वती यजमानम् अवर्द्धयन् ॥  
  
20.74  
ता नासत्या सुपेशसा हिरण्यवर्तनी नरा ।  
सरस्वती हविष्मतीन्द्र कर्मसु नो ऽवत ॥  
  
20.75  
ता भिषजा सुकर्मणा सा सुदुघा सरस्वती ।  
स वृत्रहा शतक्रतुर् इन्द्राय दधुर् इन्द्रियम् ॥  
  
20.76  
युवꣳ सुरामम् अश्विना नमुचाव् आसुरे सचा ।  
विपिपानाः सरस्वतीन्द्रं कर्मस्व् आवत ॥  
  
20.77  
पुत्रम् इव पितराव् अश्विनोभेन्द्रावथुः काव्यैर् दꣳसनाभिः ।  
यत् सुरामं व्यपिबः शचीभिः सरस्वती त्वा मघवन्न् अभिष्णक् ॥  
  
20.78  
यस्मिन्न् अश्वास ऽ ऋषभास ऽ उक्षणो वशा मेषा ऽ अवसृष्टास ऽ आहुताः ।  
कीलालपे सोमपृष्ठाय वेधसे हृदा मतिं जनये चारुम् अग्नये ॥  
  
20.79  
अहाव्य् अग्ने हविर् आस्ये ते स्रुचीव घृतं चम्वीव सोमः ।  
वाजसनिꣳ रयिम् अस्मे सुवीरं प्रशस्तं धेहि यशसं बृहन्तम् ॥  
  
20.80  
अश्विना तेजसा चक्षुः प्राणेन सरस्वती वीर्यम् ।  
वाचेन्द्रो बलेनेन्द्राय दधुर् इन्द्रियम् ॥  
  
20.81  
गोमद् ऊ षु णासत्या अश्वावद् यातम् अश्विना ।  
वर्ती रुद्रा नृपाय्यम् ॥  
  
20.82  
न यत् परो नान्तरऽ आदधर्षद् वृषण्वसू ।  
दुःशꣳसो मर्त्यो रिपुः ॥  
  
20.83  
ता न ऽ आ वोढम् अश्विना रयिं पिशङ्गसन्दृशम् ।  
धिष्ण्या वरिवोविदम् ॥  
  
20.84  
पावका नः सरस्वती वाजेभिर् वाजिनीवती ।  
यज्ञं वष्टु धियावसुः ॥  
  
20.85  
चोदयित्री सूनृतानां चेतन्ती सुमतीनाम् ।  
यज्ञं दधे सरस्वती ॥  
  
20.86  
महो ऽ अर्णः सरस्वती प्र चेतयति केतुना ।  
धियो विश्वा वि राजति ॥  
  
20.87  
इन्द्रा याहि चित्रभानो सुता ऽ इमे त्वायवः ।  
अण्वीभिस् तना पूतासः ॥  
  
20.88  
इन्द्रा याहि धियेषितो विप्रजूतः सुतावतः ।  
उप ब्रह्माणि वाघतः ॥  
  
20.89  
इन्द्रा याहि तूतुजान ऽ उप ब्रह्माणि हरिवः ।  
सुते दधिष्व नश् चनः ॥  
  
20.90  
अश्विना पिबतां मधु सरस्वत्या सजोषसा ।  
इन्द्रः सुत्रामा वृत्रहा जुषन्ताꣳ सोम्यं मधु ॥