---
title: ०३५

---
अध्याय 35 प्रेत सूक्तम्  
पितृमेधसम्बन्धिनो मन्त्राः  
  
35.1  
अपेतो यन्तु पणयो ऽसुम्ना देवपीयवः ।  
अस्य लोकः सुतावतः ।  
द्युभिर् अहोभिर् अक्तुभिर् व्यक्तं यमो ददात्व् अवसानम् अस्मै ॥  
  
35.2  
सविता ते शरीरेभ्यः पृथिव्यां लोकम् इच्छतु ।  
तस्मै युज्यन्ताम् उस्रियाः ॥  
  
35.3  
वायुः पुनातु ।  
सविता पुनातु ।  
अग्नेर् भ्राजसा ।  
सूर्यस्य वर्चसा ।  
वि मुच्यन्ताम् उस्रियाः ॥  
  
35.4  
अश्वत्थे वो निषदनं पर्णे वो वसतिष् कृता ।  
गोभाजऽइत् किलासथ यत् सनवथ पूरुषम् ॥  
  
35.5  
सविता ते शरीराणि मातुर् उपस्थ ऽ आ वपतु ।  
तस्मै पृथिवि शं भव ॥  
  
35.6  
प्रजापतौ त्वा देवतायाम् उपोदके लोके नि दधाम्य् असौ ।  
अप नः शोशुचद् अघम् ॥  
  
35.7  
परं मृत्यो ऽ अनु परेहि पन्थां यस् ते ऽ अन्य इतरो देवयानात् ।  
चक्षुष्मते शृण्वते ते ब्रवीमि मा नः प्रजाम्̐ रीरिषो मोत वीरान् ॥  
  
35.8  
शं वातः शम्̐ हि ते घृणिः शं ते भवन्त्व् इष्टकाः ।  
शं ते भवन्त्व् अग्नयः पार्थिवासो मा त्वाभि शूशुचन् ॥  
  
35.9  
कल्पन्तां ते दिशस् तुभ्यम् आपः शिवतमास् तुभ्यं भवन्तु सिन्धवः ।  
अन्तरिक्षम्̐ शिवं तुभ्यं कल्पन्तां ते दिशः सर्वाः ॥  
  
35.10  
अश्मन्वती रीयते सम्̐ रभध्वम् उत् तिष्ठत प्र तरता सखायः ।  
अत्र जहीमो ऽशिवा ये ऽ असञ्छिवान् वयम् उत्तरेमाभि वाजान् ॥  
  
35.11  
अपाघम् अप किल्विषम् अप कृत्याम् अपो रपः ।  
अपामार्ग त्वम् अस्मद् अप दुःष्वप्न्यम्̐ सुव ॥  
  
35.12  
सुमित्रिया न ऽ आप ऽ ओषधयः सन्तु दुर्मित्रियास् तस्मै सन्तु यो ऽस्मान् द्वेष्टि यं च वयं द्विष्मः ॥  
  
35.13  
अनड्वाहम् आ रभामहे सौरभेयम्̐ स्वस्तये ।  
स न ऽ इन्द्र ऽ इव देवेभ्यो वह्निः सन्तरणो भव ॥  
  
35.14  
उद् वयं तमसस् परि स्वः पश्यन्त ऽ उत्तरम् ।  
देवं देवत्रा सूर्यम् अगन्म ज्योतिर् उत्तमम् ॥  
  
35.15  
इमं जीवेभ्यः परिधिं दधामि मैषां नु गाद् अपरो ऽ अर्थम् एतम् ।  
शतं जीवन्तु शरदः पुरूचीर् अन्तर् मृत्युं दधतां पर्वतेन ॥  
  
35.16  
अग्न ऽ आयूम्̐षि पवस ऽ आ सुवोर्जम् इषं च नः ।  
आरे बाधस्व दुच्छुनाम् ॥  
  
35.17  
आयुष्मान् अग्ने हविषा वृधानो घृतप्रतीको घृतयोनिर् एधि ।  
घृतं पीत्वा मधु चारु गव्यं पितेव पुत्रम् अभि रक्षताद् इमान्त् स्वाहा ॥  
  
35.18  
परीमे गाम् अनेषत पर्य् अग्निम् अहृषत ।  
देवेष्व् अक्रत श्रवः क ऽ इमाम्̐२ऽ आ दधर्षति ॥  
  
35.19  
क्रव्यादम् अग्निं प्र हिणोमि दूरं यमराज्यं गच्छतु रिप्रवाहः ।  
इहैवायम् इतरो जातवेदा देवेभ्यो हव्यं वहतु प्रजानन् ॥  
  
35.20  
वह वपां जातवेदः पितृभ्यो यत्रैनान् वेत्थ निहितान् पराके ।  
मेदसः कुल्या ऽ उप तान्त् स्रवन्तु सत्या ऽ एषाम् आशिषः सं नमन्ताम्̐ स्वाहा ॥  
  
35.21  
स्योना पृथिवि नो भवानृक्षरा निवेशनी ।  
यच्छा नः शर्म सप्रथाः ।  
अप नः शोशुचद् अघम् ॥  
  
35.22  
अस्मात् त्वम् अधि जातो ऽसि त्वद् अयं जायतां पुनः ।  
असौ स्वर्गाय लोकाय स्वाहा ॥