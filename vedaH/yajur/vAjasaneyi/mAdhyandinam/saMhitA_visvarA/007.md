---
title: ००७

---
अध्याय 7  
अग्निष्टोमे उपांशुग्रहादि सवनद्वयगता दक्षिणादानान्ता मन्त्राः  
  
7.1  
वाचस् पतये पवस्व वृष्णो अꣳशुभ्यां गभस्तिपूतः ।  
देवो देवेभ्यः पवस्व येषां भागो ऽसि ॥  
  
7.2  
मधुमतीर् न ऽ इषस् कृधि ।  
यत् ते सोमादाभ्यं नाम जागृवि तस्मै ते सोम सोमाय स्वाहा ।  
स्वाहा ।  
उर्व् अन्तरिक्षम् अन्व् एमि ॥  
  
7.3  
स्वाङ्कृतो ऽसि विश्वेभ्य इन्द्रियेभ्यो दिव्येभ्यः पार्थिवेभ्यो मनस् त्वाष्टु स्वाहा त्वा सुभव सूर्याय ।  
देवेभ्यस् त्वा मरीचिपेभ्यः ।  
देवाᳬंशो यस्मै त्वेडे तत् सत्यम् उपरिप्रुता भङ्गेन हतो ऽसौ फट् ।  
प्राणाय त्वा ।  
व्यानाय त्वा ॥  
  
7.4  
उपयामगृहीतो ऽस्य् अन्तर्यच्छ मघवन् पाहि सोमम् ।  
उरुष्य राय ऽएषो यजस्व ॥  
  
7.5  
अन्तस् ते द्यावापृथिवी दधाम्य् अन्तर्दधाम्य् उर्व् अन्तरिक्षम् ।  
सजूर् देवेभिर् अवरैः परैश्चान्तर्यामे मघवन् मादयस्व ॥  
  
7.6  
स्वाङ्कृतोऽसि विश्वेभ्य ऽ इन्द्रियेभ्यो दिव्येभ्यः पार्थिवेभ्यो मनस् त्वाष्टु स्वाहा त्वा सुभव सूर्याय ।  
देवेभ्यस् त्वा मरीचिपेभ्यः ।  
ऽ उदानाय त्वा ॥  
  
7.7  
आ वायो भूष शुचिपा ऽ उप नः सहस्रं ते नियुतो विश्ववार ।  
उपो तेऽअन्धो मद्यम् अयामि यस्य देव दधिषे पूर्वपेयम् ।  
वायवे त्वा ॥  
  
7.8  
इन्द्रवायू ऽ इमे सुता ऽ उप प्रयोभिर् आगतम् ।  
इन्दवो वाम् उशन्ति हि ।  
उपयामगृहीतोऽसि वायव ऽ इन्द्रवायुभ्यां त्वा ।  
एष ते योनिः ।  
सजोषोभ्यां त्वा ॥  
  
7.9  
अयं वां मित्रावरुणा सुतः सोम ऽ ऋतावृधा ।  
ममेद् इह श्रुतꣳ हवम् ।  
उपयामगृहीतो ऽसि मित्रावरुणाभ्यां त्वा ॥  
  
7.10  
राया वयꣳ ससवाꣷसो मदेम हव्येन देवा यवसेन गावः ।  
  
  
तां धेनुं मित्रावरुणा युवं नो विश्वाहा धत्तम् अनपस्फुरन्तीम् ।  
एष ते योनिर् ऋतायुभ्यां त्वा ॥  
  
7.11  
या वां कशा मधुमत्याश्विना सूनृतावती ।  
तया यज्ञं मिमिक्षतम् ।  
उपयामगृहीतो ऽस्य् अश्विभ्यां त्वा ।  
एष ते योनिर् माध्वीभ्यां त्वा ॥  
  
7.12  
तं प्रत्नथा पूर्वथा विश्वथेमथा ज्येष्ठतातिं बर्हिषदꣳ स्वर्विदम् ।  
प्रतीचीनं वृजनं दोहसे धुनिम् आशुं जयन्तम् अनु यासु वर्धसे ।  
उपयामगृहीतो ऽसि शण्डाय त्वा ।  
एष ते योनिर् वीरतां पाहि ।  
अपमृष्टः शण्डः ।  
देवास् त्वा शुक्रपाः प्रणयन्तु ।  
अनाधृष्टासि ॥  
  
7.13  
सुवीरो वीरान् प्रजनयन् परीह्य् अभि रायस्पोषेण यजमानम् ।  
सञ्जग्मानो दिवा पृथिव्या शुक्रः शुक्रशोचिषा ।  
निरस्तः शण्डः ।  
शुक्रस्याधिष्ठानम् असि ॥  
  
7.14  
अच्छिन्नस्य ते देव सोम सुवीर्यस्य रायस्पोषस्य ददितारः स्याम ।  
सा प्रथमा सꣳस्कृतिर् विश्ववारा स प्रथमो वरुणो मित्रो ऽ अग्निः ॥  
  
7.15  
स प्रथमो बृहस्पतिश् चिकित्वाꣳस् तस्मा ऽ इन्द्राय सुतम् आ जुहोत स्वाहा ।  
तृम्पन्तु होत्रा मध्वो याः स्विष्टा याः सुप्रीताः सुहुता यत् स्वाहा ।  
अयाड् अग्नीत् ॥  
  
7.16  
अयं वेनश् चोदयत् पृश्निगर्भा ज्योतिर्जरायू रजसो विमाने ।  
इमम् अपाꣳ सङ्गमे सूर्यस्य शिशुं न विप्रा मतिभी रिहन्ति ।  
उपयामगृहीतो ऽसि मर्काय त्वा ॥  
  
7.17  
मनो न येषु हवनेषु तिग्मं विपः शच्या वनुथो द्रवन्ता ।  
आ यः शर्याभिस् तुविनृम्णो ऽ अस्याश्रीणीतादिशं गभस्तौ ।  
एष ते योनिः प्रजाः पाहि ।  
अपमृष्टो मर्कः ।  
देवास् त्वा मन्थिपाः प्रणयन्तु ।  
अनाधृष्टासि ॥  
  
7.18  
सुप्रजाः प्रजाः प्रजनयन् परीह्य् अभि रायस्पोषेण यजमानम् ।  
सञ्जग्मानो दिवा पृथिव्या मन्थी मन्थिशोचिषा ।  
निरस्तो मर्कः ।  
मन्थिनो ऽधिष्ठानम् असि ॥  
  
7.19  
ये देवासो दिव्य् एकादश स्थ पृथिव्याम् अध्य् एकादश स्थ ।  
अप्सुक्षितो महिनैकादश स्थ ते देवासो यज्ञम् इमं जुषध्वम् ॥  
  
7.20  
उपयामगृहीतो ऽस्य् आग्रयणो ऽसि स्वाग्रयणः पाहि यज्ञं पाहि यज्ञपतिं विष्णुस् त्वाम् इन्द्रियेण पातु विष्णुं त्वं पाह्य् अभि सवनानि पाहि ॥  
  
7.21  
सोमः पवते सोमः पवते ऽस्मै ब्रह्मणे ऽस्मै क्षत्रायास्मै सुन्वते यजमानाय पवत ऽ इष ऽ ऊर्जे पवते ऽ द्भ्य ऽ ओषधीभ्यः पवते द्यावापृथिवीभ्यां पवते सुभूताय पवते विश्वेभ्यस् त्वा देवेभ्यः ऽ ।  
एष ते योनिर् विश्वेभ्यस् त्वा देवेभ्यः ॥  
  
7.22  
उपयामगृहीतो ऽसीन्द्राय त्वा बृहद्वते वयस्वत ऽ उक्थाव्यं गृह्णामि ।  
यत् त ऽ इन्द्र बृहद् वयस् तस्मै त्वा विष्णवे त्वा ।  
एष ते योनिर् उक्थेभ्यस् त्वा ।  
देवेभ्यस् त्वा देवाव्यं गृह्णामि यज्ञस्यायुषे गृह्णामि ॥  
  
7.23  
मित्रावरुणाभ्यां त्वा देवाव्यं यज्ञस्यायुषे गृह्णामि ।  
इन्द्राय त्वा देवाव्यं यज्ञस्यायुषे गृह्णामि ।  
इन्द्राग्निभ्यां त्वा देवाव्यं यज्ञस्यायुषे गृह्णामि ।  
इन्द्रावरुणाभ्यां त्वा देवाव्यं यज्ञस्यायुषे गृह्णामि ।  
इन्द्राबृहस्पतिभ्यां त्वा देवाव्यं यज्ञस्यायुषे गृह्णामि ।  
इन्द्राविष्णुभ्यां त्वा देवाव्यं यज्ञस्यायुषे गृह्णामि ॥  
  
7.24  
मूर्धानं दिवो ऽ अरतिं पृथिव्या वैश्वानरम् ऋत ऽ आ जातम् अग्निम् ।  
कविꣳ सम्राजम् अतिथिं जनानाम् आसन्ना पात्रं जनयन्त देवाः ॥  
  
7.25  
उपयामगृहीतो ऽसि ध्रुवो ऽसि ध्रुवक्षितिर् ध्रुवाणां ध्रुवतमो ऽच्युतानाम् अच्युतक्षित्तमः ।  
ऽ एष ते योनिर् वैश्वानराय त्वा ।  
ध्रुवं ध्रुवेण मनसा वाचा सोमम् अव नयामि ।  
अथा न ऽ इन्द्र ऽ इद् विशो ऽसपत्नाः समनसस् करत् ॥  
  
7.26  
यस् ते द्रप्स स्कन्दति यस् ते ऽ अꣳशुर् ग्रावच्युतो धिषणयोर् उपस्थात् ।  
अध्वर्योर् वा परि वा यः पवित्रात् तं ते जुहोमि मनसा वषट्कृतꣳ स्वाहा ।  
देवानाम् उत्क्रमणम् असि ॥  
  
7.27  
प्राणाय मे वर्चोदा वर्चसे पवस्व ।  
व्यानाय मे वर्चोदा वर्चसे पवस्व ।  
उदानाय मे वर्चोदा वर्चसे पवस्व ।  
वाचे मे वर्चोदा वर्चसे पवस्व ।  
क्रतूदक्षाभ्यां मे वर्चोदा वर्चसे पवस्व ।  
श्रोत्राय मे वर्चोदा वर्चसे पवस्व ।  
चक्षुर्भ्यां मे वर्चोदसौ वर्चसे पवेथाम् ॥  
  
7.28  
आत्मने मे मे वर्चोदा वर्चसे पवस्व ।  
ओजसे मे वर्चोदा वर्चसे पवस्व ।  
आयुषे मे वर्चोदा वर्चसे पवस्व ।  
विश्वाभ्यो मे प्रजाभ्यो वर्चोदसौ वर्चसे पवेथाम् ॥  
  
7.29  
को ऽसि कतमो ऽसि कस्यासि को नामासि ।  
यस्य ते नामामन्महि यं त्वा सोमेनातीतृपाम ।  
भूर् भुवः स्वः सुप्रजाः प्रजाभिः स्याᳬं सुवीरो वीरैः सुपोषः पोषैः ॥  
  
7.30  
उपयामगृहीतो ऽसि मधवे त्वा ।  
उपयामगृहीतो ऽसि माधवाय त्वा ।  
उपयामगृहीतो ऽसि शुक्राय त्वा ।  
उपयामगृहीतो ऽसि शुचये त्वा ।  
उपयामगृहीतो ऽसि नभसे त्वा ।  
उपयामगृहीतो ऽसि नभस्याय त्वा ।  
उपयामगृहीतो ऽसीषे त्वा ।  
उपयामगृहीतो ऽस्य् ऊर्जे त्वा ।  
उपयामगृहीतो ऽसि सहसे त्वा ।  
उपयामगृहीतो ऽसि सहस्याय त्वा ।  
उपयामगृहीतो ऽसि तपसे त्वा ।  
उपयामगृहीतो ऽसि तपस्याय त्वा ।  
उपयामगृहीतो स्य् अꣳहसस्पतये त्वा ॥  
  
7.31  
इन्द्राग्नी ऽ आ गतꣳ सुतं गीर्भिर् नभो वरेण्यम् ।  
अस्य पातं धियेषिता ।  
उपयामगृहीतो ऽसीन्द्राग्निभ्यां त्वा ।  
एष ते योनिर् इन्द्राग्निभ्यां त्वा ॥  
  
7.32  
आ घा ये ऽ अग्निम् इन्धते स्तृणन्ति बर्हिर् आनुषक् ।  
येषाम् इन्द्रो युवा सखा ।  
उपयामगृहीतो ऽस्य् अग्नीन्द्राभ्यां त्वा ।  
एष ते योनिर् अग्नीन्द्राभ्यां त्वा ॥  
  
7.33  
ओमासश् चर्षणीधृतो विश्वे देवास ऽ आ गत ।  
दाश्वाꣳसो दाशुषः सुतम् ।  
उपयामगृहीतो ऽसि विश्वेभ्यस् त्वा देवेभ्यः ।  
एष ते योनिर् विश्वेभ्यस् त्वा देवेभ्यः ॥  
  
7.34  
विश्वे देवास ऽ आ गत शृणुता म इमꣳ हवम् ।  
एदं बर्हिर् नि षीदत ।  
उपयामगृहीतो ऽसि विश्वेभ्यस् त्वा देवेभ्यः ।  
एष ते योनिर् विश्वेभ्यस् त्वा देवेभ्यः ॥  
  
7.35  
इन्द्र मरुत्व ऽ इह पाहि सोमं यथा शार्याते ऽ अपिबः सुतस्य ।  
तव प्रणीती तव शूर शर्मन्न् आ विवासन्ति कवयः सुयज्ञाः ।  
उपयामगृहीतो ऽसीन्द्राय त्वा मरुत्वते ।  
ऽ एष ते योनिर् इन्द्राय त्वा मरुत्वते ॥  
  
7.36  
मरुत्वन्तं वृषभं वावृधानम् अकवारिं दिव्यꣳ शासम् इन्द्रम् ।  
विश्वासाहम् अवसे नूतनायोग्रꣳ सहोदाम् इह तꣳ हुवेम ।  
उपयामगृहीतो ऽसीन्द्राय त्वा मरुत्वते ।  
एष ते योनिर् इन्द्राय त्वा मरुत्वते ।  
उपयामगृहीतो ऽसि मरुतां त्वौजसे ॥  
  
7.37  
सजोषा ऽ इन्द्र सगणो मरुद्भिः सोमं पिब वृत्रहा शूर विद्वान् ।  
जहि शत्रूꣳन्२ ऽ अप मृधो नुदस्वाथाभयं कृणुहि विश्वतो नः ।  
उपयामगृहीतो ऽसीन्द्राय त्वा मरुत्वते ।  
एष ते योनिर् इन्द्राय त्वा मरुत्वते ॥  
  
7.38  
मरुत्वाꣳ२ ऽ इन्द्र वृषभो रणाय पिबा सोमम् अनुष्वधं मदाय ।  
आसिञ्चस्व जठरे मध्व ऽ ऊर्मिं त्वꣳ राजासि प्रतिपत्सुतानाम् ।  
उपयामगृहीतो ऽसीन्द्राय त्वा मरुत्वते ।  
एष ते योनिर् इन्द्राय त्वा मरुत्वते ॥  
  
7.39  
महाꣳ२ ऽ इन्द्रो नृवद् आ चर्षणिप्रा ऽ उत द्विबर्हा ऽ अमिनः सहोभिः ।  
अस्मद्र्यग् वावृधे वीर्यायोरुः पृथुः सुकृतः कर्तृभिर् भूत् ।  
उपयामगृहीतो ऽसि महेन्द्राय त्वा ।  
एष ते योनिर् महेन्द्राय त्वा ॥  
  
7.40  
महाꣳ२ ऽ इन्द्रो य ऽ ओजसा पर्जन्यो वृष्टिमाँ२ ऽ इव ।  
स्तोमैर् वत्सस्य वावृधे ।  
उपयामगृहीतो ऽसि महेन्द्राय त्वा ।  
एष ते योनिर् महेन्द्राय त्वा ॥  
  
7.41  
उद् उ त्यं जातवेदसं देवं वहन्ति केतवः ।  
दृशे विश्वाय सूर्यꣳ स्वाहा ॥  
  
7.42  
चित्रं देवानाम् उद् अगाद् अनीकं चक्षुर् मित्रस्य वरुणस्याग्नेः ।  
आप्रा द्यावापृथिवी ऽ अन्तरिक्षꣳ सूर्य ऽ आत्मा जगतस् तस्थुषश् च स्वाहा ॥  
  
7.43  
अग्ने नय सुपथा राये ऽ अस्मान् विश्वानि देव वयुनानि विद्वान् ।  
युयोध्य् अस्मज् जुहुराणम् एनो भूयिष्ठां ते नमऽउक्तिं विधेम स्वाहा ॥  
  
7.44  
अयं नो ऽ अग्निर् वरिवस् कृणोत्व् अयं मृधः पुर ऽ एतु प्रभिन्दन् ।  
अयं वाजान् जयतु वाजसाताव् अयꣳ शत्रून् जयतु जर्हृषाणः स्वाहा ॥  
  
7.45  
रूपेण वो रूपम् अभ्यागां तुथो वो विश्ववेदा वि भजतु ।  
ऋतस्य पथा प्रेत चन्द्रदक्षिणाः ।  
वि स्वः पश्य व्यन्तरिक्षम् ।  
यतस्व सदस्यैः ॥  
  
7.46  
ब्राह्मणम् अद्य विदेयं पितृमन्तं पैतृमत्यम् ऋषिम् आर्षेयꣳ सुधातुदक्षिणम् ।  
अस्मद्राता देवत्रा गच्छत प्रदातारम् आ विशत ॥  
  
7.47  
अग्नये त्वा मह्यं वरुणो ददातु सो ऽमृतत्वम् अशीयायुर् दात्र ऽ एधि मयो मह्यं प्रतिग्रहीत्रे ।  
रुद्राय त्वा मह्यं वरुणो ददातु सो ऽमृतत्वम् अशीय प्राणो दात्र ऽ एधि वयो मह्यं प्रतिग्रहीत्रे ।  
बृहस्पतये त्वा मह्यं वरुणो ददातु सो ऽमृतत्वम् अशीय त्वग् दात्र ऽ एधि मयो मह्यं प्रतिग्रहीत्रे ।  
यमाय त्वा मह्यं वरुणो ददातु सो ऽमृतत्वम् अशीय हयो दात्र ऽ एधि वयो मह्यं प्रतिग्रहीत्रे ॥  
  
7.48  
को ऽदात् कस्मा अदात् कामो ऽदात् कामायादात् ।  
कामो दाता कामः प्रतिग्रहीता कामैतत् ते ॥