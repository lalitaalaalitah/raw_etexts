---
title: ०१७

---
अध्याय 17  
अग्निचयने चित्यपरिषेकादि जपपर्यन्ता मन्त्राः  
  
17.1  
अश्मन्न् ऊर्जं पर्वते शिश्रियाणाम् ऽ अद्भ्य ओषधीभ्यो वनस्पतिभ्यो ऽधि सम्भृतं पयः ।  
तां न ऽ इषमूर्जं धत्त मरुतः सꣳरराणाः ।  
ऽ अश्मꣳस् ते क्षुत् ।  
मयि त ऊर्क् ।  
यं द्विष्मस् तं ते शुग् ऋच्छतु ॥  
  
17.2  
इमा मे ऽ अग्न ऽ इष्टका धेनवः सन्त्व् एका च दश च दश च शतं च शतं च सहस्रं च सहस्रं चायुतं चायुतं च नियुतं च नियुतं च प्रयुतं चार्बुदं च न्यर्बुदꣳ समुद्रश् च मध्यं चान्तश् च परार्धश् चैता मे ऽ अग्न इष्टका धेनवः सन्त्व् अमुत्रामुष्मिंल् लोके ॥  
  
17.3  
ऋतव स्थ ऽ ऋतावृध ऽ ऋतुष्ठा स्थ ऽ ऋतावृधः ।  
घृतश्च्युतो मधुश्च्युतो विराजो नाम कामदुघा ऽ अक्षीयमाणाः ॥  
  
17.4  
समुद्रस्य त्वावकयाग्ने परि व्ययामसि ।  
पावको ऽ अस्मभ्यꣳ शिवो भव ॥  
  
17.5  
हिमस्य त्वा जरायुणाग्ने परि व्ययामसि ।  
पावको ऽ अस्मभ्यꣳ शिवो भव ॥  
  
17.6  
उप ज्मन्न् उप वेतसेऽव तर नदीष्व् आ ।  
अग्ने पित्तम् अपाम् असि ।  
मण्डूकि ताभिर् आ गहि सेमं नो यज्ञं पावकवर्णꣳ शिवं कृधि ॥  
  
17.7  
अपाम् इदं न्ययनꣳ समुद्रस्य निवेशनम् ।  
अन्याꣳस् ऽ ते अस्मत् तपन्तु हेतयः पावको ऽ अस्मभ्यꣳ शिवो भव ॥  
  
17.8  
अग्ने पावक रोचिषा मन्द्रया देव जिह्वया ।  
आ देवान् वक्षि यक्षि च ॥  
  
17.9  
स नः पावक दीदिवो ग्ने देवाꣳ ऽ इहा वह ।  
उप यज्ञꣳ हविश् च नः ॥  
  
17.10  
पावकया यश् चितयन्त्या कृपा क्षामन् रुरुच ऽ उषसो न भानुना ।  
तूर्वन् न यामन्न् एतशस्य नू रण ऽ आ यो घृणे न ततृषाणो ऽ अजरः ॥  
  
17.11  
नमस् ते हरसे शोचिषे नमस् ते ऽ अस्त्व् अर्चिषे ।  
अन्याꣳस् ते अस्मत् तपन्तु हेतयः पावको ऽ अस्मभ्यꣳ शिवो भव ॥  
  
17.12  
नृषदे वेट् ।  
अप्सुषदे वेट् ।  
बर्हिषदे वेट् ।  
वनसदे वेट् ।  
स्वर्विदे वेट् ॥  
  
17.13  
ये देवा देवानां यज्ञिया यज्ञियानाꣳ संवत्सरीणम् उप भागम् आसते ।  
अहुतादो हविषो यज्ञे ऽ अस्मिन्त् स्वयं पिबन्तु मधुनो घृतस्य ॥  
  
17.14  
ये देवा देवेष्व् अधि देवत्वम् आयन् ये ब्रह्मणः पुरएतारो ऽ अस्य ।  
येभ्यो न ऽ ऋते पवते धाम किं चन न ते दिवो न पृथिव्या ऽ अधि स्नुषु ॥  
  
17.15  
प्राणदा ऽ अपानदा व्यानदा वर्चोदा वरिवोदाः ।  
अन्याꣳस् ऽ ते अस्मत् तपन्तु हेतयः पावको ऽ अस्मभ्यꣳ शिवो भव ॥  
  
17.16  
अग्निस् तिग्मेन शोचिषा यासद् विश्वं न्य् अत्रिणम् ।  
अग्निर् नो वनते रयिम् ॥  
  
17.17  
य ऽ इमा विश्वा भुवनानि जुह्वद् ऋषिर् होता न्य् असीदत् पिता नः ।  
स ऽ आशिषा द्रविणम् इच्छमानः प्रथमच्छद् अवराꣳ ऽ आ विवेश ॥  
  
17.18  
किꣳ स्विद् आसीद् अधिष्ठानम् आरम्भणं कतमत् स्वित् कथासीत् ।  
यतो भूमिं जनयन् विश्वकर्मा वि द्याम् और्णोन् महिना विश्वचक्षाः ॥  
  
17.19  
विश्वतश्चक्षुर् उत विश्वतोमुखो विश्वतोबाहुर् उत विश्वतस्पात् ।  
सं बाहुभ्यां धमति सं पतत्रैर् द्यावाभूमी जनयन् देव ऽ एकः ॥  
  
17.20  
किꣳ स्विद् वनं क ऽ उ स वृक्ष ऽ आस यतो द्यावापृथिवी निष्टतक्षुः ।  
मनीषिणो मनसा पृच्छतेद् उ तद् यद् अध्यतिष्ठद् भुवनानि धारयन् ॥  
  
17.21  
या ते धामानि परमाणि यावमा या मध्यमा विश्वकर्मन्न् उतेमा ।  
शिक्षा सखिभ्यो हविषि स्वधावः स्वयं यजस्व तन्वं वृधानः ॥  
  
17.22  
विश्वकर्मन् हविषा वावृधानः स्वयं यजस्व पृथिवीम् उत द्याम् ।  
मुह्यन्त्व् अन्ये ऽ अभितो सपत्ना ऽ इहास्माकं मघवा सूरिर् अस्तु ॥  
  
17.23  
वाचस् पतिं विश्वकर्माणमूतये मनोजुवं वाजे ऽ अद्या हुवेम ।  
स नो विश्वानि हवनानि जोषद् विश्वशम्भूर् अवसे साधुकर्मा ॥  
  
17.24  
विश्वकर्मन् हविषा वर्धनेन त्रातारम् इन्द्रम् अकृणोर् अवध्यम् ।  
तस्मै विशः समनमन्त पूर्वीर् अयम् उग्रो विहव्यो यथासत् ॥  
  
17.25  
चक्षुषः पिता मनसा हि धीरो घृतम् एने अजनन् नम्नमाने ।  
यदेद् अन्ता ऽ अददृहन्त पूर्व ऽ आद् इद् द्यावापृथिवी ऽ अप्रथेताम् ॥  
  
17.26  
विश्वकर्मा विमना ऽ आद् विहाया धाता विधाता परमोत सन्दृक् ।  
तेषाम् इष्टानि सम् इषा मदन्ति यत्रा सप्तऋषीन् पर ऽ एकम् आहुः ॥  
  
17.27  
यो नः पिता जनिता यो विधाता धामानि वेद भुवनानि विश्वा ।  
यो देवानां नामधा ऽ एक ऽ एव तꣳ सम्प्रश्नं भुवना यन्त्य् अन्या ॥  
  
17.28  
त ऽ आयजन्त द्रविणꣳ सम् अस्मा ऽ ऋषयः पूर्वे जरितारो न भूना ।  
असूर्ते सूर्ते रजसि निषत्ते ये भूतानि समकृण्वन्न् इमानि ॥  
  
17.29  
परो दिवा पर ऽ एना पृथिव्या परो देवेभिर् असुरैर् यद् अस्ति ।  
कꣳ स्विद् गर्भं प्रथमं दध्र आपो यत्र देवाः समपश्यन्त पूर्वे ॥  
  
17.30  
तम् इद् गर्भं प्रथमं दध्र ऽ आपो यत्र देवाः समगच्छन्त विश्वे ।  
अजस्य नाभाव् अध्य् एकम् अर्पितं यस्मिन् विश्वानि भुवनानि तस्थुः ॥  
  
17.31  
न तं विदाथ य ऽ इमा जजानान्यद् युष्माकम् अन्तरं बभूव ।  
नीहारेण प्रावृता जल्प्या चासुतृप ऽ उक्थशासश् चरन्ति ॥  
  
17.32  
विश्वकर्मा ह्य् अजनिष्ट देव ऽ आद् इद् गन्धर्वो ऽ अभवद् द्वितीयः ।  
तृतीयः पिता जनितौषधीनाम् अपां गर्भं व्यदधात् पुरुत्रा ॥  
  
17.33  
आशुः शिशानो वृषभो न भीमो घनाघनः क्षोभणश् चर्षणीनाम् ।  
सङ्क्रन्दनो निमिष ऽ एकवीरः शतꣳ सेना ऽ अजयत् साकम् इन्द्रः ॥  
  
17.34  
सङ्क्रन्दनेनानिमिषेण जिष्णुना युत्कारेण दुश्च्यवनेन धृष्णुना ।  
तद् इन्द्रेण जयत तत् सहध्वं युधो नर इषुहस्तेन वृष्णा ॥  
  
17.35  
स ऽ इषुहस्तैः स निषङ्गिभिर् वशी सꣳस्रष्टा स युध ऽ इन्द्रो गणेन ।  
सꣳसृष्टजित् सोमपा बाहुशर्ध्य् उग्रधन्वा प्रतिहिताभिर् अस्ता ॥  
  
17.36  
बृहस्पते परि दीया रथेन रक्षोहामित्राँ२ऽ अपबाधमानः ।  
प्रभञ्जन्त् सेनाः प्रमृणो युधा जयन्न् अस्माकम् एध्य् अविता रथानाम् ॥  
  
17.37  
बलविज्ञाय स्थविरः प्रवीरः सहस्वान् वाजी सहमान ऽ उग्रः ।  
अभिवीरो ऽ अभिसत्वा सहोजा जैत्रम् इन्द्र रथम् आ तिष्ठ गोवित् ॥  
  
17.38  
गोत्रभिदं गोविदं वज्रबाहुं जयन्तम् अज्म प्रमृणन्तम् ओजसा ।  
इमꣳ सजाता ऽ अनु वीरयध्वम् इन्द्रꣳ सखायो ऽ अनु सꣳ रभध्वम् ॥  
  
17.39  
अभि गोत्राणि सहसा गाहमानो ऽदयो वीरः शतमन्युर् इन्द्रः ।  
दुश्च्यवनः पृतनाषाड् अयुध्यो ऽस्माकꣳ सेना अवतु प्र युत्सु ॥  
  
17.40  
इन्द्र ऽ आसां नेता बृहस्पतिर् दक्षिणा यज्ञः पुर ऽ एतु सोमः ।  
देवसेनानाम् अभिभञ्जतीनां जयन्तीनां मरुतो यन्त्व् अग्रम् ॥  
  
17.41  
इन्द्रस्य वृष्णो वरुणस्य राज्ञ ऽ आदित्यानां मरुताꣳ शर्ध ऽ उग्रम् ।  
महामनसां भुवनच्यवानां घोषो देवानां जयताम् उद् अस्थात् ॥  
  
17.42  
उद् धर्षय मघवन्न् आयुधान्य् उत् सत्वनां मामकानां मनाꣳसि ।  
उद् वृत्रहन् वाजिनां वाजिनान्य् उद् रथानां जयतां यन्तु घोषाः ॥  
  
17.43  
अस्माकम् इन्द्रः समृतेषु ध्वजेष्व् अस्माकं या ऽ इषवस् ता जयन्तु ।  
अस्माकं वीरा ऽ उत्तरे भवन्त्व् अस्माꣳऽ उ देवा ऽ अवता हवेषु ॥  
  
17.44  
अमीषां चित्तं प्रतिलोभयन्ती गृहाणाङ्गान्य् अप्वे परेहि ।  
अभि प्रेहि निर् दह हृत्सु शोकैर् अन्धेनामित्रास् तमसा सचन्ताम् ॥  
  
17.45  
अवसृष्टा परा पत शरव्ये ब्रह्मसꣳशिते ।  
गच्छामित्रान् प्र पद्यस्व मामीषां कं चनोच् छिषः ॥  
  
17.46  
प्रेता जयता नर ऽ इन्द्रो वः शर्म यच्छतु ।  
उग्रा वः सन्तु बाहवो ऽनाधृष्या यथासथ ॥  
  
17.47  
असौ या सेना मरुतः परेषाम् अभ्येति न ऽ ओजसा स्पर्धमाना ।  
तां गूहत तमसापव्रतेन यथामी ऽ अन्यो ऽ अन्यं न जानन् ॥  
  
17.48  
यत्र वाणाः सम्पतन्ति कुमारा विशिखाऽइव ।  
तन्न ऽ इन्द्रो बृहस्पतिर् अदितिः शर्म यच्छतु विश्वाहा शर्म यच्छतु ॥  
  
17.49  
मर्माणि ते वर्मणा छादयामि सोमस् त्वा राजामृतेनानु वस्ताम् ।  
उरोर् वरीयो वरुणस् ते कृणोतु जयन्तं त्वानु देवा मदन्तु ॥  
  
17.50  
उद् एनम् उत्तरां नयाग्ने घृतेनाहुत ।  
रायस्पोषेण सꣳ सृज प्रजया च बहुं कृधि ॥  
  
17.51  
इन्द्रेमं प्रतरां नय सजातानाम् असद्वशी ।  
सम् एनं वर्चसा सृज देवानां भागदा ऽ असत् ॥  
  
17.52  
यस्य कुर्मो गृहे हविस् तम् अग्ने वर्धया त्वम् ।  
तस्मै देवा ऽ अधि ब्रुवन्न् अयं च ब्रह्मणस्पतिः ॥  
  
17.53  
उद् उ त्वा विश्वे देवा ऽ अग्ने भरन्तु चित्तिभिः ।  
स नो बह्व शिवस् त्वꣳ सुप्रतीको विभावसुः ॥  
  
17.54  
पञ्च दिशो दैवीर् यज्ञम् अवन्तु देवीर् अपामतिं दुर्मतिं बाधमानाः ।  
रायस्पोषे यज्ञपतिम् आभजन्ती रायस्पोषे ऽ अधि यज्ञो ऽ अस्थात् ॥  
  
17.55  
समिद्धे ऽ अग्नाव् अधि मामहान ऽ उक्थपत्र ऽ ईड्यो गृभीतः ।  
तप्तं घर्मं परिगृह्यायजन्तोर्जा यद् यज्ञम् अयजन्त देवाः ॥  
  
17.56  
दैव्याय धर्त्रे जोष्ट्रे देवश्रीः श्रीमनाः शतपयाः ।  
परिगृह्य देवा यज्ञम् आयन् देवा देवेभ्यो ऽ अध्वर्यन्तो ऽ अस्थुः ॥  
  
17.57  
वीतꣳ हविः शमितꣳ शमिता यजध्यै तुरीयो यज्ञो यत्र हव्यम् एति ।  
ततो वाका ऽ आशिषो नो जुषन्ताम् ॥  
  
17.58  
सूर्यरश्मिर् हरिकेशः पुरस्तात् सविता ज्योतिर् उद् अयाꣳऽ अजस्रम् ।  
तस्य पूषा प्रसवे याति विद्वान्त् सम्पश्यन् विश्वा भुवनानि गोपाः ॥  
  
17.59  
विमान ऽ एष दिवो मध्य ऽ आस्त ऽ आपप्रिवान् रोदसी ऽ अन्तरिक्षम् ।  
स विश्वाचीर् अभि चष्टे घृताचीर् अन्तरा पूर्वम् अपरं च केतुम् ॥  
  
17.60  
उक्षा समुद्रो ऽ अरुणः सुपर्णः पूर्वस्य योनिं पितुर् आ विवेश ।  
मध्ये दिवो निहितः पृश्निर् अश्मा वि चक्रमे रजसस् पात्य् अन्तौ ॥  
  
17.61  
इन्द्रं विश्वा ऽ अवीवृधन्त् समुद्रव्यचसं गिरः ।  
रथीतमꣳ रथीनां वाजानाꣳ सत्पतिं पतिम् ॥  
  
17.62  
देवहूर् यज्ञ ऽ आ च वक्षत् सुम्नहूर् यज्ञ ऽ आ च वक्षत् ।  
यक्षद् अग्निर् देवो देवाꣳऽ आ च वक्षत् ॥  
  
17.63  
वाजस्य मा प्रसव ऽ उद्ग्राभेणोद् अग्रभीत् ।  
अध सपत्नान् इन्द्रो मे निग्राभेणाधराꣳऽ अकः ॥  
  
17.64  
उद्ग्राभं च निग्राभं च ब्रह्म देवा ऽ अवीवृधन् ।  
अधा सपत्नान् इन्द्राग्नी मे विषूचीनान् व्यस्यताम् ॥  
  
17.65  
क्रमध्वम् अग्निना नाकम् उख्यꣳ हस्तेषु बिभ्रतः ।  
दिवस् पृष्ठꣳ स्वर् गत्वा मिश्रा देवेभिर् आध्वम् ॥  
  
17.66  
प्राचीम् अनु प्रदिशं प्रेहि विद्वान् अग्नेर् अग्ने पुरो ऽ अग्निर् भवेह ।  
विश्वा ऽ आशा दीद्यानो वि भाह्य् ऊर्जं नो धेहि द्विपदे चतुष्पदे ॥  
  
17.67  
पृथिव्या ऽ अहम् उद् अन्तरिक्षम् आरुहम् अन्तरिक्षाद् दिवम् आरुहम् ।  
दिवो नाकस्य पृष्ठात् स्वर् ज्योतिर् अगाम् अहम् ॥  
  
17.68  
स्वर् यन्तो नापेक्षन्त ऽ आ द्याꣳ रोहन्ति रोदसी ।  
यज्ञं ये विश्वतोधारꣳ सुविद्वाꣳसो वितेनिरे ॥  
  
17.69  
अग्ने प्रेहि प्रथमो देवयतां चक्षुर् देवानाम् उत मर्त्यानाम् ।  
इयक्षमाणा भृगुभिः सजोषाः स्वर् यन्तु यजमानाः स्वस्ति ॥  
  
17.70  
नक्तोषासा समनसा विरूपे धापयेते शिशुम् एकꣳ समीची ।  
द्यावाक्षामा रुक्मो ऽ अन्तर् वि भाति देवा ऽ अग्निं धारयन् द्रविणोदाः ॥  
  
17.71  
अग्ने सहस्राक्ष शतमूर्धञ् छतं ते प्राणाः सहस्रं व्यानाः ।  
त्वꣳ साहस्रस्य राय ऽ ईशिषे तस्मै ते विधेम वाजाय स्वाहा ॥  
  
17.72  
सुपर्णो ऽसि गरुत्मान् पृष्ठे पृथिव्याः सीद ।  
भासान्तरिक्षम् आ पृण ज्योतिषा दिवम् उत् तभान तेजसा दिश ऽ उद् दृꣳह ॥  
  
17.73  
आजुह्वानः सुप्रतीकः पुरस्ताद् अग्ने योनिम् आ सीद साधुया ।  
अस्मिन्त्सधस्थे ऽ अध्य् उत्तरस्मिन् विश्वे देवा यजमानश् च सीदत ॥  
  
17.74  
तꣳ सवितुर् वरेण्यस्य चित्राम् आहं वृणे सुमतिं विश्वजन्याम् ।  
याम् अस्य कण्वो अदुहत् प्रपीनाꣳ सहस्रधारां पयसा महीं गाम् ॥  
  
17.75  
विधेम ते परमे जन्मन्न् अग्ने विधेम स्तोमैर् अवरे सधस्थे ।  
यस्माद् योनेर् उदारिथा यजे तं प्र त्वे हवीꣳषि जुहुरे समिद्धे ॥  
  
17.76  
प्रेद्धो ऽ अग्ने दीदिहि पुरो नो ऽजस्रया सूर्म्या यविष्ठ ।  
त्वाꣳ शश्वन्त ऽ उप यन्ति वाजाः ॥  
  
17.77  
अग्ने तम् अद्याश्वं न स्तोमैः क्रतुं न भद्रꣳ हृदिस्पृशम् ।  
ऋध्यामा त ऽ ओहैः ॥  
  
17.78  
चित्तिं जुहोमि मनसा घृतेन यथा देवा ऽ इहागमन् वीतिहोत्रा ऽ ऋतावृधः ।  
पत्ये विश्वस्य भूमनो जुहोमि विश्वकर्मणे विश्वाहादाभ्यꣳ हवि ॥  
  
17.79  
सप्त ते ऽ अग्ने समिधः सप्त जिह्वाः सप्त ऽ ऋषयः सप्त धाम प्रियाणि ।  
सप्त होत्राः सप्तधा त्वा यजन्ति सप्त योनीर् आ पृणस्व घृतेन स्वाहा ॥  
  
17.80  
शुक्रज्योतिश् च चित्रज्योतिश् च सत्यज्योतिश् च ज्योतिष्माꣳश् च ।  
शुक्रश् च ऽ ऋतपाश् चात्यꣳहाः ॥  
  
17.81  
ईदृङ् चान्यदृङ् च सदृङ् च प्रतिसदृङ् च ।  
मितश् च सम्मितश् च सभराः ॥  
  
17.82  
ऋतश् च सत्यश् च ध्रुवश् च धरुणश् च ।  
धर्ता च विधर्ता च विधारयः ॥  
  
17.83  
ऋतजिच् च सत्यजिच् च सेनजिच् च सुषेणश् च ।  
अन्तिमित्रश् च दूरेऽअमित्रश् च गणः ॥  
  
17.84  
ईदृक्षास ऽ एतादृक्षास ऽ ऊ षु णः सदृक्षासः प्रतिसदृक्षास ऽ एतन ।  
मितासश् च सम्मितासो नो ऽ अद्य सभरसो मरुतो यज्ञे ऽ अस्मिन् ॥  
  
17.85  
स्वतवाꣳश् च प्रघासी च सान्तपनश् च गृहमेधी च ।  
क्रीडी च शाकी चोज्जेषी ॥  
  
17.86  
उग्रश् च भीमश् च ध्वान्तश् च धुनिश् च ।  
सासह्वाꣳश् चाभियुग्वा च विक्षिपः स्वाहा ।  
इन्द्रं दैवीर् विशो मरुतो ऽनुवर्त्मानो ऽभवन् यथेन्द्रं दैवीर् विशो मरुतो ऽनुवर्त्मानो ऽभवन् ।  
एवम् इमं यजमानं दैवीश् च विशो मानुषीश् चानुवर्त्मानो भवन्तु ॥  
  
17.87  
इमꣳ स्तनमूर्जस्वन्तं धयापां प्रपीनम् अग्ने सरिरस्य मध्ये ।  
उत्सं जुषस्व मधुमन्तम् अर्वन्त् समुद्रियꣳ सदनम् आ विशस्व ॥  
  
17.88  
घृतं मिमिक्षे घृतम् अस्य योनिर् घृते श्रितो घृतम् व् अस्य धाम ।  
अनुष्वधम् आ वह मादयस्व स्वाहाकृतं वृषभ वक्षि हव्यम् ॥  
  
17.89  
समुद्राद् ऊर्मिर् मधुमाꣳऽ उद् आरद् उपाꣳशुना सम् अमृतत्वम् आनट् ।  
घृतस्य नाम गुह्यं यद् अस्ति जिह्वा देवानाम् अमृतस्य नाभिः ॥  
  
17.90  
वयं नाम प्र ब्रवामा घृतस्यास्मिन् यज्ञे धारयामा नमोभिः ।  
उप ब्रह्मा शृणवच् छस्यमानं चतुःशृङ्गो ऽवमीद् गौर एतत् ॥  
  
17.91  
चत्वारि शृङ्गा त्रयो ऽ अस्य पादा द्वे शीर्षे सप्त हस्तासो ऽ अस्य ।  
त्रिधा बद्धो वृषभो रोरवीति महो देवो मर्त्याꣳ ऽ आ विवेश ॥  
  
17.92  
त्रिधा हितं पणिभिर् गुह्यमानं गवि देवासो घृतम् अन्व् अविन्दन् ।  
इन्द्र ऽ एकꣳ सूर्य ऽ एकं जजान वेनाद् एकꣳ स्वधया निष्टतक्षुः ॥  
  
17.93  
एता ऽअर्षन्ति हृद्यात् समुद्राच् छतव्रजा रिपुणा नावचक्षे ।  
घृतस्य धारा ऽ अभि चाकशीमि हिरण्ययो वेतसो मध्य ऽ आसाम् ॥  
  
17.94  
सम्यक् स्रवन्ति सरितो न धेना ऽ अन्तर् हृदा मनसा पूयमानाः ।  
एते ऽ अर्षन्त्य् ऊर्मयो घृतस्य मृगा ऽइव क्षिपणोर् ईषमाणाः ॥  
  
17.95  
सिन्धोर् इव प्राध्वने शूघनासो वातप्रमियः पतयन्ति यह्वाः ।  
घृतस्य धारा ऽ अरुषो न वाजी काष्ठा भिन्दन्न् ऊर्मिभिः पिन्वमानः ॥  
  
17.96  
अभि प्रवन्त समनेव योषाः कल्याण्यः स्मयमानासो ऽ अग्निम् ।  
घृतस्य धाराः समिधो नसन्त ता जुषाणो हर्यति जातवेदाः ॥  
  
17.97  
कन्या ऽइव वहतुम् एतवा ऽ उ ऽ अञ्ज्य् अञ्जाना ऽ अभि चाकशीमि ।  
यत्र सोमः सूयते यत्र यज्ञो घृतस्य धारा ऽ अभि तत् पवन्ते ॥  
  
17.98  
अभ्य् अर्षत सुष्टुतिं गव्यम् आजिम् अस्मासु भद्रा द्रविणानि धत्त ।  
इमं यज्ञं नयत देवता नो घृतस्य धारा मधुमत् पवन्ते ॥  
  
17.99  
धामन् ते विश्वं भुवनम् अधि श्रितम् अन्तः समुद्रे हृद्यन्तर् आयुषि ।  
अपाम् अनीके समिथे य ऽ आभृतस् तम् अश्याम मधुमन्तं त ऽ ऊर्मिम् ॥