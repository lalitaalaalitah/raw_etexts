---
title: ०२६

---
अध्यायः 26  
खिलसञ्ज्ञकाः मन्त्राः  
  
26.1  
अग्निश् च पृथिवी च सन्नते ते मे सं नमताम् अदः ।  
वायुश् चाऽन्तरिक्षं च सन्नते ते मे सं नमताम् अदः ।  
ऽ आदित्यश् च द्यौश् च सन्नते ते मे सं नमताम् अदः ।  
ऽ आपश् च वरुणश् च सन्नते ते मे सं नमताम् अदः ।  
सप्त सꣳसदो ऽ अष्टमी भूतसाधनी ।  
सकामाꣳ२ऽ अध्वनस् कुरु सञ्ज्ञानम् अस्तु मे ऽमुना ॥  
  
26.2  
यथेमां वाचं कल्याणीम् आवदानि जनेभ्यः ।  
ब्रह्मराजन्याभ्याꣳ शूद्राय चार्याय च स्वाय चारणाय ।  
प्रियो देवानां दक्षिणायै दातुर् इह भूयासम् अयं मे कामः सम् ऋध्यताम् उप मादो नमतु ॥  
  
26.3  
बृहस्पते ऽ अति यद् अर्यो ऽ अर्हाद् द्युमद् विभाति क्रतुमज् जनेषु ।  
यद् दीदयच्छवस ऽ ऋतप्रजात तद् अस्मासु द्रविणं धेहि चित्रम् ।  
उपयामगृहीतो ऽसि बृहस्पतये त्वा ।  
एष ते योनिर् बृहस्पतये त्वा ॥  
  
26.4  
इन्द्र गोमन्न् इहा याहि पिबा सोमꣳ शतक्रतो ।  
विद्यद्भिर् ग्रावभिः सुतम् ।  
उपयामगृहीतो ऽसीन्द्राय त्वा गोमते ।  
ऽ एष ते योनिर् इन्द्राय त्वा गोमते ॥  
  
26.5  
इन्द्रा याहि वृत्रहन् पिबा सोमꣳ शतक्रतो ।  
गोमद्भिर् ग्रावभिः सुतम् ।  
उपयामगृहीतो ऽसीन्द्राय त्वा गोमते ।  
ऽ एष ते योनिर् इन्द्राय त्वा गोमते ॥  
  
26.6  
ऋतावानं वैश्वानरम् ऋतस्य ज्योतिषस् पतिम् ।  
अजस्रं घर्मम् ईमहे ।  
उपयामगृहीतो ऽसि वैश्वानराय त्वा ।  
एष ते योनिर् वैश्वानराय त्वा ॥  
  
26.7  
वैश्वानरस्य सुमतौ स्याम राजा हि कं भुवनानाम् अभिश्रीः ।  
इतो जातो विश्वम् इदं वि चष्टे वैश्वानरो यतते सूर्येण ।  
उपयामगृहीतो ऽसि वैश्वानराय त्वा ।  
एष ते योनिर् वैश्वानराय त्वा ॥  
  
26.8  
वैश्वानरो न ऽ ऊतय ऽ आ प्र यातु परावतः ।  
अग्निर् उक्थेन वाहसा ।  
उपयामगृहीतो ऽसि वैश्वानराय त्वा ।  
एष ते योनिर् वैश्वानराय त्वा ॥  
  
26.9  
अग्निर् ऋषिः पवमानः पाञ्चजन्यः पुरोहितः ।  
तम् ईमहे महागयम् ।  
उपयामगृहीतो ऽस्य् अग्नये त्वा वर्चसे ।  
ऽ एष ते योनिर् अग्नये त्वा वर्चसे ॥  
  
26.10  
महाꣳ२ऽ इन्द्रो वज्रहस्तः षोडशी शर्म यच्छतु ।  
हन्तु पाप्मानं यो ऽस्मान् द्वेष्टि ।  
उपयामगृहीतो ऽसि महेन्द्राय त्वा ।  
एष ते योनिर् महेन्द्राय त्वा ॥  
  
26.11  
तं वो दस्मम् ऋतीषहं वसोर् मन्दानम् अन्धसः ।  
अभि वत्सं न स्वसरेषु धेनव ऽ इन्द्रं गीर्भिर् नवामहे ॥  
  
26.12  
यद् वाहिष्ठं तद् अग्नये बृहद् अर्च विभावसो ।  
महिषीव त्वद् रयिस् त्वद् वाजा ऽ उद् ईरते ॥  
  
26.13  
एह्य् ऊ षु ब्रवाणि ते ऽग्न ऽ इत्थेतरा गिरः ।  
एभिर् वर्धास ऽ इन्दुभिः ॥  
  
26.14  
ऋतवस् ते यज्ञं वि तन्वन्तु मासा रक्षन्तु ते हविः ।  
संवत्सरस् ते यज्ञं दधातु नः प्रजां च परि पातु नः ॥  
  
26.15  
उपह्वरे गिरीणाꣳ सङ्गमे च नदीनाम् ।  
धिया विप्रो ऽ अजायत ॥  
  
26.16  
उच्चा ते जातम् अन्धसो दिवि सद् भूम्य् आ ददे ।  
उग्रꣳ शर्म महि श्रवः ॥  
  
26.17  
स न ऽ इन्द्राय यज्यवे वरुणाय मरुद्भ्यः ।  
वरिवोवित् परि स्रव ॥  
  
26.18  
एना विश्वान्य् अर्य ऽ आ द्युम्नानि मानुषाणाम् ।  
सिषासन्तो वनामहे ॥  
  
26.19  
अनु वीरैर् अनु पुष्यास्म गोभिर् अन्व् अश्वैर् अनु सर्वेण पुष्टैः ।  
अनु द्विपदानु चतुष्पदा वयं देवा नो यज्ञम् ऋतुथा नयन्तु ॥  
  
26.20  
अग्ने पत्नीर् इहा वह देवानाम् उशतीर् उप ।  
त्वष्टारꣳ सोमपीतये ॥  
  
26.21  
अभि यज्ञं गृणीहि नो ग्नावो नेष्टः पिब ऽ ऋतुना ।  
त्वꣳ हि रत्नधा ऽ असि ॥  
  
26.22  
द्रविणोदाः पिपीषति जुहोत प्र च तिष्ठत ।  
नेष्ट्राद् ऋतुभिर् इष्यत ॥  
  
26.23  
तवायꣳ सोमस् त्वम् एह्य् अर्वाङ्छश्वत्तमꣳ सुमना ऽ अस्य पाहि ।  
अस्मिन् यज्ञे बर्हिष्य् आ निषद्या दधिष्वेमं जठर ऽ इन्दुम् इन्द्र ॥  
  
26.24  
अमेव नः सुहवा ऽ आ हि गन्तन नि बर्हिषि सदतना रणिष्टन ।  
अथा मन्दस्व जुजुषाणो ऽ अन्धसस् त्वष्टर् देवेभिर् जनिभिः सुमद्गणः ॥  
  
26.25  
स्वादिष्ठया मदिष्ठया पवस्व सोम धारया ।  
इन्द्राय पातवे सुतः ॥  
  
26.26  
रक्षोहा विश्वचर्षणिर् अभि योनिम् अयोहतम् ।  
द्रुणा(द्रोणे) सधस्थम् आसदत् ॥