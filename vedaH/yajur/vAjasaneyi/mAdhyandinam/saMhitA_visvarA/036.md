---
title: ०३६

---
अध्यायः 36  
प्रवर्ग्याग्निकाश्वमेधोपनिषत्सम्बद्धा मन्त्राः  
  
36.1  
ऋचं वाचं प्र पद्ये मनो यजुः प्र पद्ये साम प्राणं प्र पद्ये चक्षुः श्रोत्रं प्र पद्ये ।  
वाग् ओजः सहौजो मयि प्राणापानौ ॥  
  
36.2  
यन् मे छिद्रं चक्षुषो हृदयस्य मनसो वातितृण्णं बृहस्पतिर् मे तद् दधातु ।  
शं नो भवतु भुवनस्य यस् पतिः ॥  
  
36.3  
भूर् भुवः स्वः ।  
तत् सवितुर् वरेण्यं भर्गो देवस्य धीमहि ।  
धियो यो नः प्रचोदयत् ॥  
  
36.4  
कया नश् चित्र ऽ आ भुवद् ऊती सदावृधः सखा ।  
कया शचिष्ठया वृता ॥  
  
36.5  
कस् त्वा सत्यो मदानां मम्̐हिष्ठो मत्सद् अन्धसः ।  
दृढा चिद् आरुजे वसु ॥  
  
36.6  
अभी षु णः सखीनाम् अविता जरितॄणाम् ।  
शतं भवास्य् ऊतिभिः ॥  
  
36.7  
कया त्वम् न ऽ ऊत्याभि प्र मन्दसे वृषन् ।  
कया स्तोतृभ्य ऽ आ भर ॥  
  
36.8  
इन्द्रो विश्वस्य राजति ।  
शं नो ऽ अस्तु द्विपदे शं चतुष्पदे ॥  
  
36.9  
शं नो मित्रः शं वरुणः शं नो भवत्व् अर्यमा ।  
शं न ऽ इन्द्रो बृहस्पतिः शं नो विष्णुर् उरुक्रमः ॥  
  
36.10  
शं नो वातः पवताम्̐ शं नस् तपतु सूर्यः ।  
शं नः कनिक्रदद् देवः पर्जन्यो ऽ अभि वर्षतु ॥  
  
36.11  
अहानि शं भवन्तु नः शम्̐ रात्रीः प्रति धीयताम् ।  
शं न ऽ इन्द्राग्नी भवताम् अवोभिः शं न ऽ इन्द्रावरुणा रातहव्या ।  
शं न ऽ इन्द्रापूषणा वाजसातौ शम् इन्द्रासोमा सुविताय शं योः ॥  
  
36.12  
शं नो देवीर् अभिष्टय ऽ आपो भवन्तु पीतये ।  
शं योर् अभि स्रवन्तु नः ॥  
  
36.13  
स्योना पृथिवि नो भवानृक्षरा निवेशनी ।  
यच्छा नः शर्म सप्रथाः ॥  
  
36.14  
आपो हि ष्ठा मयोभुवस् ता न ऽ ऊर्जे दधातन ।  
महे रणाय चक्षसे ॥  
  
36.15  
यो वः शिवतमो रसस् तस्य भाजयतेह नः ।  
उशतीर् इव मातरः ॥  
  
36.16  
तस्मा ऽ अरं गमाम वो यस्य क्षयाय जिन्वथ ।  
आपो जनयथा च नः ॥  
  
36.17  
द्यौः शान्तिर् अन्तरिक्षम्̐ शान्तिः पृथिवी शान्तिर् आपः शान्तिर् ओषधयः शान्तिः ।  
वनस्पतयः शान्तिर् विश्वे देवाः शान्तिर् ब्रह्म शान्तिः सर्वम्̐ शान्तिः शान्तिर् एव शान्तिः सा मा शान्तिर् एधि ॥  
  
36.18  
दृते दृम्̐ह मा मित्रस्य मा चक्षुषा सर्वाणि भूतानि सम् ईक्षन्ताम् ।  
मित्रस्याहं चक्षुषा सर्वाणि भूतानि समीक्षे ।  
मित्रस्य चक्षुषा सम् ईक्षामहे ॥  
  
36.19  
दृते दृम्̐ह मा ।  
ज्योक् ते सन्दृशि जीव्यासं ज्योक् ते सन्दृशि जीव्यासम् ॥  
  
36.20  
नमस् ते हरसे शोचिषे नमस् ते ऽ अस्त्व् अर्चिषे ।  
अन्याम्̐स् ते ऽ अस्मत् तपन्तु हेतयः पावको ऽ अस्मभ्यम्̐ शिवो भव ॥  
  
36.21  
नमस् ते ऽ अस्तु विद्युते नमस् ते स्तनयित्नवे ।  
नमस् ते भगवन्न् अस्तु यतः स्वः समीहसे ॥  
  
36.22  
यतो-यतः समीहसे ततो नो ऽ अभयं कुरु ।  
शं नः कुरु प्रजाभ्यो ऽभयं नः पशुभ्यः ॥  
  
36.23  
सुमित्रिया न ऽ आप ऽ ओषधयः सन्तु दुर्मित्रियास् तस्मै सन्तु यो ऽस्मान् द्वेष्टि यं च वयं द्विष्मः ॥  
  
36.24  
तच् चक्षुर् देवहितं पुरस्ताच् छुक्रम् उच् चरत् ।  
पश्येम शरदः शतं जीवेम शरदः शतम्̐ शृणुयाम शरदः शतं प्र ब्रवाम शरदः शतम् अदीनाः स्याम शरदः शतं भूयश् च शरदः शतात् ॥