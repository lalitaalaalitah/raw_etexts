---
title: ०२३

---
अध्यायः 23  
आश्वमेधिकाहुति मन्त्राः  
  
23.1  
हिरण्यगर्भः सम् अवर्तताग्रे भूतस्य जातः पतिर् एक ऽ आसीत् ।  
स दाधार पृथिवीं द्याम् उतेमां कस्मै देवाय हविषा विधेम ॥  
  
23.2  
उपयामगृहीतो ऽसि प्रजापतये त्वा जुष्टं गृह्णामि ।  
एष ते योनिः सूर्यस् ते महिमा ।  
यस् ते ऽहन्त् संवत्सरे महिमा सम्बभूव यस् ते वायाव् अन्तरिक्षे महिमा सम्बभूव यस् ते दिवि सूर्ये महिमा सम्बभूव तस्मै ते महिम्ने प्रजापतये स्वाहा देवेभ्यः ॥  
  
23.3  
यः प्राणतो निमिषतो महित्वैक ऽ इद् राजा जगतो बभूव ।  
य ऽ ईशे ऽ अस्य द्विपदश् चतुष्पदः कस्मै देवाय हविषा विधेम ॥  
  
23.4  
उपयामगृहीतो ऽसि प्रजापतये त्वा जुष्टं गृह्णामि ।  
एष ते योनिश् चन्द्रस् ते महिमा ।  
यस् ते रात्रौ संवत्सरे महिमा सम्बभूव यस् ते पृथिव्याम् अग्नौ महिमा सम्बभूव यस् ते नक्षत्रेषु चन्द्रमसि महिमा सम्बभूव तस्मै ते महिम्ने प्रजापतये देवेभ्यः स्वाहा ॥  
  
23.5  
युञ्जन्ति ब्रध्नम् अरुषं चरन्तं परि तस्थुषः ।  
रोचन्ते रोचना दिवि ॥  
  
23.6  
युञ्जन्त्य् अस्य काम्या हरी विपक्षसा रथे ।  
शोणा धृष्णू नृवाहसा ॥  
  
23.7  
यद् वातो ऽ अपो ऽ अगनीगन् प्रियाम् इन्द्रस्य तन्वम् ।  
एतꣳ स्तोतर् अनेन पथा पुनर् अश्वम् आ वर्तयासि नः ॥  
  
23.8  
वसवस् त्वाञ्जन्तु गायत्रेण छन्दसा ।  
रुद्रास् त्वाञ्जन्तु त्रैष्टुभेन छन्दसा ।  
आदित्यास् त्वाञ्जन्तु जागतेन छन्दसा ।  
भूर् भुवः स्वर् लाजी3ञ् छाची3न् यव्ये गव्यऽ एतद् अन्नम् अत्त देवा ऽ एतद् अन्नम् अद्धि प्रजापते ॥  
  
23.9  
कः स्विद् एकाकी चरति क ऽ उ स्विज् जायते पुनः ।  
किꣳ स्विद्धिमस्य भेषजं किम् व् आवपनं महत् ॥  
  
23.10  
सूर्य ऽ एकाकी चरति चन्द्रमा जायते पुनः ।  
अग्निर् हिमस्य भेषजं भूमिर् आवपनं महत् ॥  
  
23.11  
का स्विद् आसीत् पूर्वचित्तिः किꣳ स्विद् आसीद् बृहद् वयः ।  
का स्विद् आसीत् पिलिप्पिला का स्विद् आसीत् पिशङ्गिला ॥  
  
23.12  
द्यौर् आसीत् पूर्वचित्तिः अश्व ऽ आसीद् बृहद् वयः ।  
अविर् आसीत् पिलिप्पिला रात्रिर् आसीत् पिशङ्गिला ॥  
  
23.13  
वायुष् ट्वा पचतैर् अवतु ।  
असितग्रीवश् छागैः ।  
न्यग्रोधश् चमसैः ।  
शल्मलिर् वृद्ध्या ।  
एष स्य राथ्यो वृषा ।  
पड्भिश् चतुर्भिर् एद् अगन् ।  
ब्रह्माकृष्णश् च नो ऽवतु ।  
नमो ऽग्नये ॥  
  
23.14  
सꣳशितो रश्मिना रथः सꣳशितो रश्मिना हयः ।  
सꣳशितो अप्स्व् अप्सुजा ब्रह्मा सोमपुरोगवः ॥  
  
23.15  
स्वयं वाजिꣳस् तन्वं कल्पयस्व स्वयं यजस्व स्वयं जुषस्व ।  
महिमा ते ऽन्येन न सन्नशे ॥  
  
23.16  
न वा ऽ उ ऽ एतन् म्रियसे न रिष्यसि देवाꣳ२ऽ इद् एषि पथिभिः सुगेभिः ।  
यत्रासते सुकृतो यत्र ते ययुस् तत्र त्वा देवः सविता दधातु ॥  
  
23.17  
अग्निः पशुर् आसीत् तेनायजन्त स ऽ एतं लोकम् अजयद् यस्मिन्न् अग्निः स ते लोको भविष्यति तं जेष्यसि पिबैता ऽ अपः ।  
वायुः पशुर् आसीत् तेनायजन्त स ऽ एतं लोकम् अजयद् यस्मिन् वायुः स ते लोको भविष्यति तं जेष्यसि पिबैता ऽ अपः ।  
सूर्यः पशुर् आसीत् तेनायजन्त स ऽ एतं लोकम् अजयद् यस्मिन्त् सूर्यः स ते लोको भविष्यति तं जेष्यसि पिबैता ऽ अपः ॥  
  
23.18  
प्राणाय स्वाहा ।  
अपानाय स्वाहा ।  
व्यानाय स्वाहा अम्बे ऽ अम्बिके ऽम्बालिके न मा नयति कश् चन ।  
ससस्त्य् अश्वकः सुभद्रिकां काम्पीलवासिनीम् ॥  
  
23.19  
गणानां त्वा गणपतिꣳ हवामहे प्रियाणां त्वा प्रियपतिꣳ हवामहे निधीनां त्वा निधिपतिꣳ हवामहे वसो मम ।  
आहम् अजानि गर्भधम् आ त्वम् अजासि गर्भधम् ॥  
  
23.20  
ता ऽ उभौ चतुरः पदः सम्प्र सारयाव स्वर्गे लोके प्रोर्णुवाथां वृषा वाजी रेतोधा रेतो दधातु ॥  
  
23.21  
उत्सक्थ्या ऽ अव गुदं धेहि सम् अञ्जिं चारया वृषन् ।  
य स्त्रीणां जीवभोजनः ॥  
  
23.22  
यकासकौ शकुन्तिकाहलग् इति वञ्चति ।  
आ हन्ति गभे पसो निगल्गलीति धारका ॥  
  
23.23  
यको ऽसकौ शकुन्तक ऽ आहलग् इति वञ्चति ।  
विवक्षत ऽ इव ते मुखम् अध्वर्यो मा नस् त्वम् अभि भाषथाः ॥  
  
23.24  
माता च ते पिता च ते ऽग्रं वृक्षस्य रोहतः ।  
प्रतिलामीति ते पिता गभे मुष्टिम् अतꣳसयत् ॥  
  
23.25  
माता च ते पिता च ते ऽग्रे वृक्षस्य क्रीडतः ।  
विवक्षत ऽइव ते मुखं ब्रह्मन् मा नस् त्वं वदो बहु ॥  
  
23.26  
ऊर्ध्वम् एनाम् उच्छ्रापय गिरौ भारꣳ हरन्न् इव ।  
अथास्यै मध्यम् एधताꣳ शीते वाते पुनन्न् इव ॥  
  
23.27  
ऊर्ध्वम् एनम् उच्छ्रापय गिरौ भारꣳ हरन्न् इव ।  
अथास्य मध्यम् एजतु शीते वाते पुनन्न् इव ॥  
  
23.28  
यद् अस्या ऽ अꣳहुभेद्याः कृधु स्थूलम् उपातसत् ।  
मुष्काविदस्या ऽ एजतो गोशफे शकुलाव् इव ॥  
  
23.29  
यद् देवासो ललामगुं प्र विष्टीमिनम् आविषुः ।  
सक्थ्ना देदिश्यते नारी सत्यस्याक्षिभुवो यथा ॥  
  
23.30  
यद्धरिणो यवम् अत्ति न पुष्टं पशु मन्यते ।  
शूद्रा यद् अर्यजारा न पोषाय धनायति ॥  
  
23.31  
यद्धरिणो यवम् अत्ति न पुष्टं बहु मन्यते ।  
शूद्रो यद् अर्यायै जारो न पोषम् अनु मन्यते ॥  
  
23.32  
दधिक्राव्णो ऽ अकारिषं जिष्णोर् अश्वस्य वाजिनः ।  
सुरभि नो मुखा करत् प्र ण ऽ आयूꣳषि तारिषत् ॥  
  
23.33  
गायत्री त्रिष्टुब् जगत्य् अनुष्टुप् पङ्क्त्या सह ।  
बृहत्य् उष्णिहा ककुप् सूचीभिः शम्यन्तु त्वा ॥  
  
23.34  
द्विपदा याश् चतुष्पदास् त्रिपदा याश् च षट्पदाः ।  
विच्छन्दा याश् च सच्छन्दाः सूचीभिः शम्यन्तु त्वा ॥  
  
23.35  
महानाम्न्यो रेवत्यो विश्वा आशाः प्रभूवरीः ।  
मैघीर् विद्युतो वाचः सूचीभिः शम्यन्तु त्वा ॥  
  
23.36  
नार्यस् ते पत्न्यो लोम विचिन्वन्तु मनीषया ।  
देवानां पत्न्यो दिशः सूचीभिः शम्यन्तु त्वा ॥  
  
23.37  
रजता हरिणीः सीसा युजो युज्यन्ते कर्मभिः ।  
अश्वस्य वाजिनस् त्वचि सिमाः शम्यन्तु शम्यन्तीः ॥  
  
23.38  
कुविद् अङ्ग यवमन्तो यवं चिद् यथा दान्त्य् अनुपूर्वं वियूय ।  
इहेहैषां कृणुहि भोजनानि ये बर्हिषो नम ऽ उक्तिं यजन्ति ॥  
  
23.39  
कस् त्वा छ्यति कस् त्वा वि शास्ति कस् ते गात्राणि शम्यति ।  
क ऽ उ ते शमिता कविः ॥  
  
23.40  
ऋतवस्त ऽ ऋतुथा पर्व शमितारो वि शासतु ।  
संवत्सरस्य तेजसा शमीभिः शम्यन्तु त्वा ॥  
  
23.41  
अर्धमासाः परूꣳषि ते मासा ऽ आ च्छ्यन्तु शम्यन्तः ।  
अहोरात्राणि मरुतो विलिष्टꣳ सूदयन्तु ते ॥  
  
23.42  
दैव्या ऽ अध्वर्यवस् त्वा छ्यन्तु वि च आसतु ।  
गात्राणि पर्वशस् ते सिमाः कृण्वन्तु शम्यन्तीः ॥  
  
23.43  
द्यौस् ते पृथिव्यन्तरिक्षं वायुश् छिद्रं पृणातु ते ।  
सूयस् ते नक्षत्रैः सह लोकं कृणोतु साधुया ॥  
  
23.44  
शं ते परेभ्यो गात्रेभ्यः शम् अस्त्व् अवरेभ्यः ।  
शम् अस्थभ्यो मज्जभ्यः शम् व् अस्तु तन्वै तव ॥  
  
23.45  
कः स्विद् एकाकी चरति क ऽ उ स्विज् जायते पुनः ।  
किꣳ स्विद्धिमस्य भेषजं किम् व् आवपनं महत् ॥  
  
23.46  
सूर्य ऽ एकाकी चरति चन्द्रमा जायते पुनः ।  
अग्निर् हिमस्य भेषजं भूमिर् आवपनं महत् ॥  
  
23.47  
किꣳ स्वित् सूर्यसमं ज्योतिः किꣳ समुद्रसमꣳ सरः ।  
किꣳ स्वित् पृथिव्यै वर्षीयः कस्य मात्रा न विद्यते ॥  
  
23.48  
ब्रह्म सूर्यसमं ज्योतिर् द्यौः समुद्रसमꣳ सरः ।  
इन्द्रः पृथिव्यै वर्षीयान् गोस् तु मात्रा न विद्यते ॥  
  
23.49  
पृच्छामि त्वा चितये देवसख यदि त्वम् अत्र मनसा जगन्थ ।  
येषु विष्णुस् त्रिषु पदेष्व् एष्टस् तेषु विश्वं भुवनम् आ विवेशाꣳ३ऽ ॥  
  
23.50  
अपि तेषु त्रिषु पदेष्व् अस्मि येषु विश्वं भुवनम् आविवेश ।  
सद्यः पर्य् एमि पृथिवीम् उत द्याम् एकेनाङ्गेन दिवो ऽ अस्य पृष्ठम् ॥  
  
23.51  
केष्व् अन्तः पुरुष ऽ आ विवेश कान्य् अन्तः पुरुषे ऽ अर्पितानि ।  
एतद् ब्रह्मन्न् उपवल्हामसि त्वा किꣳ स्विन् नः प्रति वोचास्य् अत्र ॥  
  
23.52  
पञ्चस्व् अन्तः पुरुष ऽ आ विवेश तान्य् अन्तः पुरुषे ऽ अर्पितानि ।  
एतत् त्वात्र प्रतिमन्वानो ऽ अस्मि न मायया भवस्य् उत्तरो मत् ॥  
  
23.53  
का स्विद् आसीत् पूर्वचित्तिः किꣳ स्विद् आसीद् बृहद् वयः ।  
का स्विद् आसीत् पिलिप्पिला का स्विद् आसीत् पिशङ्गिला ॥  
  
23.54  
द्यौर् आसीत् पूर्वचित्तिः अश्वऽ आसीद् बृहद् वयः ।  
अविर् आसीत् पिलिप्पिला रात्रिर् आसीत् पिशङ्गिला ॥  
  
23.55  
का ऽ ईमरे पिशङ्गिला का ऽ ईं कुरुपिशङ्गिला ।  
क ऽ ईम् आस्कन्दम् अर्षति क ऽ ईं पन्थां वि सर्पति ॥  
  
23.56  
अजारे पिशङ्गिला श्वावित् कुरुपिशङ्गिला ।  
शश आस्कन्दम् अर्षत्य् अहिः पन्थां वि सर्पति ॥  
  
23.57  
कत्य् अस्य विष्ठाः कत्य् अक्षराणि कति होमासः कतिधा समिद्धः ।  
यज्ञस्य त्वा विदथा पृच्छम् अत्र कति होतार ऽ ऋतुशो यजन्ति ॥  
  
23.58  
षड् अस्य विष्ठाः शतम् अक्षराण्य् अशीतिर् होमाः समिधो ह तिस्रः ।  
यज्ञस्य ते विदथा प्र ब्रवीमि सप्त होतार ऋतुशो यजन्ति ॥  
  
23.59  
को ऽ अस्य वेद भुवनस्य नाभिं को द्यावापृथिवी ऽ अन्तरिक्षम् ।  
कः सूर्यस्य वेद बृहतो जनित्रं को वेद चन्द्रमसं यतोजाः ॥  
  
23.60  
वेदाहम् अस्य भुवनस्य नाभिं वेद द्यावापृथिवी ऽ अन्तरिक्षम् ।  
वेद सूर्यस्य बृहतो जनित्रं अथो वेद चन्द्रमसं यतोजाः ॥  
  
23.61  
पृच्छामि त्वा परम् अन्तं पृथिव्याः पृच्छामि यत्र भुवनस्य नाभिः ।  
पृच्छामि त्वा वृष्णो ऽ अश्वस्य रेतः पृच्छामि वाचः परमं व्योम ॥  
  
23.62  
इयं वेदिः परो ऽ अन्तः पृथिव्या ऽ अयं यज्ञो यत्र भुवनस्य नाभिः ।  
अयꣳ सोमो वृष्णो ऽ अश्वस्य रेतः ब्रह्मायं वाचः परमं व्योम ॥  
  
23.63  
सुभूः स्वयम्भूः प्रथमो ऽन्तर् महत्य् अर्णवे ।  
दधे ह गर्भम् ऋत्वियं यतो जातः प्रजापतिः ॥  
  
23.64  
होता यक्षत् प्रजापतिꣳ सोमस्य महिम्नः ।  
जुषतां पिबतु सोमꣳ होतर् यज ॥  
  
23.65  
प्रजापते न त्वद् एतान्य् अन्यो विश्वा रूपाणि परि ता बभूव ।  
यत्कामास् ते जुहुमस् तन् नो ऽ अस्तु । वयꣳ स्याम पतयो रयीणाम्॥