---
title: ००८

---
अध्याय 8  
अग्निष्टोमे तृतीयसवनगता आदित्यग्रहादि मन्त्राः – पाशुक अग्निष्टोमः 1-32, षोडशीयागः 33-37, द्वादशाहादि 38-63  
8.1  
उपयामगृहीतो ऽसि ।  
आदित्येभ्यस् त्वा ।  
विष्ण ऽ उरुगायैष ते सोमस् तꣳ रक्षस्व मा त्वा दभन् ॥  
  
8.2  
कदा चन स्तरीर् असि नेन्द्र सश्चसि दाशुषे ।  
उपोपेन् नु मघवन् भूय ऽ इन् नु ते दानं देवस्य पृच्यते ऽ ।  
आदित्येभ्यस् त्वा ॥  
  
8.3  
कदा चन प्र युच्छस्य् उभे नि पासि जन्मनी ।  
तुरीयादित्य सवनं त ऽ इन्द्रियम् आ तस्थाव् अमृतं दिवि ।  
आदित्येभ्यस् त्वा ॥  
  
8.4  
यज्ञो देवानां प्रत्य् एति सुम्नम् आदित्यासो भवता मृडयन्तः ।  
आ वोऽर्वाची सुमतिर् ववृत्याद् अꣳहोश् चिद् या वरिवोवित्तरासत् ।  
आदित्येभ्यस् त्वा ॥  
  
8.5  
विवस्वन्न् आदित्यैष ते सोमपीथस् तस्मिन् मत्स्व ।  
श्रद् अस्मै नरो वचसे दधातन यद् आशीर्दा दम्पती वामम् अश्नुतः ।  
पुमान् पुत्रो जायते विन्दते वस्व् अधा विश्वाहार् अप ऽ एधते गृहे ॥  
  
8.6  
वामम् अद्य सवितर् वामम् उ श्वो दिवे-दिवे वामम् अस्मभ्यꣳ सावीः ।  
वामस्य हि क्षयस्य देव भूरेर् अया धिया वामभाजः स्याम ॥  
  
8.7  
उपयामगृहीतोऽसि सावित्रोऽसि चनोधाश् चनोधा ऽ असि चनो मयि धेहि ।  
जिन्व यज्ञं जिन्व यज्ञपतिं भगाय देवाय त्वा सवित्रे ॥  
  
8.8  
उपयामगृहीतोऽसि सुशर्मासि सुप्रतिष्ठानो बृहदुक्षाय नमः ।  
विश्वेभ्यस् त्वा देवेभ्यः ऽ।  
एष ते योनिर् विश्वेभ्यस् त्वा देवेभ्यः ॥  
  
8.9  
उपयामगृहीतो ऽसि बृहस्पतिसुतस्य देव सोम त ऽ इन्दोर् इन्द्रियावतं पत्नीवतो ग्रहाँ२ ऽ ऋध्यासम् ।  
अहं परस्ताद् अहम् अवस्ताद् यद् अन्तरिक्षं तद् उ मे पिताभूत् ।  
अहꣳ सूर्यम् उभयतो ददर्शाहं देवानां परमं गुहा यत् ॥  
  
8.10  
अग्ना3इ पत्नीवन्त् सजूर् देवेन त्वष्ट्रा सोमं पिब स्वाहा ।  
प्रजापतिर् वृषासि रेतोधा रेतो मयि धेहि प्रजापतेस् त वृष्णो रेतोधसो रेतोधाम् अशीय ॥  
  
8.11  
उपयामगृहीतो ऽसि हरिर् असि हारियोजनो हरिभ्यां त्वा ।  
हर्योर् धाना स्थ सहसोमा ऽ इन्द्राय ॥  
  
8.12  
यस् ते ऽ अश्वसनिर् भक्षो यो गोसनिस् तस्य त ऽ इष्टयजुष स्तुतसोमस्य शस्तोक्थस्योपहूतस्योपहूतो भक्षयामि ॥  
  
8.13  
देवकृतस्यैनसो ऽवयजनम् असि ।  
मनुष्यकृतस्यैनसो ऽवयजनम् असि ।  
पितृकृतस्यैनसो ऽवयजनम् असि ।  
आत्मकृतस्यैनसो ऽवयजनम् असि ।  
एनसऽ-एनसो ऽवयजनम् असि ।  
यच् चाहम् एनो विद्वाꣳश् चकार यच् चाविद्वाꣳस् तस्य सर्वस्यैनसो ऽवयजनम् असि ।  
  
8.14  
सं वर्चसा पयसा सं तनूभिर् अगन्महि मनसा सꣳ शिवेन ।  
त्वष्टा सुदत्रो वि दधातु रायो ऽनु मार्ष्टु तन्वो यद् विलिष्टम् ॥  
  
8.15  
सम् इन्द्र णो मनसा नेषि गोभिः सꣳ सूरिभिर् मघवन्त् सꣳ स्वस्त्या ।  
सं ब्रह्मणा देवकृतं यद् अस्ति सं देवानाᳬं सुमतौ यज्ञियानाᳬं स्वाहा ॥  
  
8.16  
सं वर्चसा पयसा सं तनूभिर् अगन्महि मनसा सꣳ शिवेन ।  
त्वष्टा सुदत्रो विदधातु रायो ऽनु मार्ष्टु तन्वो यद् विलिष्टम् ॥  
  
8.17  
धाता रातिः सवितेदं जुषन्तां प्रजापतिर् निधिपा देवो ऽ अग्निः ।  
त्वष्टा विष्णुः प्रजया सꣳरराणा यजमानाय द्रविणं दधात स्वाहा ॥  
  
8.18  
सुगा वो देवाः सदना ऽ अकर्म य ऽ आजग्मेदꣳ सवनं जुषाणाः ।  
भरमाणा वहमाना हवीꣳष्य् अस्मे धत्त वसवो वसूनि स्वाहा ॥  
  
8.19  
याँ२ ऽ आवह ऽ उशतो देव देवाँस् तान् प्रेरय स्वे ऽ अग्ने सधस्थे ।  
जक्षिवाᳬंसः पपिवाᳬंसश् च विश्वे ऽसुं घर्मꣳ स्वरातिष्ठतानु स्वाहा ॥  
  
8.20  
वयꣳ हि त्वा प्रयति ऽ यज्ञे अस्मिन्न् अग्ने होतारम् अवृणीमहीह ।  
ऋधग् अया ऽ ऋधग् उताशमिष्ठाः प्रजानन् यज्ञम् उप याहि विद्वान्त् स्वाहा ॥  
  
8.21  
देवा गातुविदो गातुं वित्त्वा गातुम् इत ।  
मनसस्पत ऽ इमं देव यज्ञꣳ स्वाहा वाते धाः ॥  
  
8.22  
यज्ञ यज्ञं गच्छ यज्ञपतिं गच्छ स्वां योनिं गच्छ स्वाहा ।  
एष ते यज्ञो यज्ञपते सहसूक्तवाकः सर्ववीरस् तज् जुषस्व स्वाहा ॥  
  
8.23  
माहिर् भूर् मा पृदाकुः ।  
उरुꣳ हि राजा वरुणश् चकार सूर्याय पन्थाम् अन्वेतवा ऽ उ ।  
अपदे पादा प्रतिधातवे ऽकर् उतापवक्ता हृदयाविधश् चित् ।  
नमो वरुणायाभिष्ठितो वरुणस्य पाशः ॥  
  
8.24  
अग्नेर् अनीकम् अप ऽ आ विवेशापां नपात् प्रतिरक्षन्न् असुर्यम् ।  
दमे-दमे समिधं यक्ष्य् अग्ने प्रति ते जिह्वा घृतम् उच् चरण्यत् स्वाहा ॥  
  
8.25  
समुद्रे ते हृदयम् अप्स्व् अन्तः सं त्वा विशन्त्व् ओषधीर् उतापः ।  
यज्ञस्य त्वा यज्ञपते सूक्तोक्तौ नमोवाके विधेम यत् स्वाहा ॥  
  
8.26  
देवीर् आप ऽ एष वो गर्भस् तꣳ सुप्रीतꣳ सुभृतं बिभृत ।  
देव सोमैष ते लोकस् तस्मिञ् छं च वक्ष्व परि च वक्ष्व ॥  
  
8.27  
अवभृथ निचुम्पुण निचेरुर् असि निचुम्पुणः ।  
अव देवैर् देवकृतम् एनो ऽयासिषम् अव मर्त्यैर् मर्त्यकृतं पुरुराव्णो देव रिषस् पाहि ।  
देवानाᳬं समिद् असि ॥  
  
8.28  
एजतु दशमास्यो गर्भो जरायुणा सह ।  
यथायं वायुर् एजति यथा समुद्र ऽ एजति ।  
एवायं दशमास्यो ऽ अस्रज् जरायुणा सह ॥  
  
8.29  
यस्यै ते यज्ञियो गर्भो यस्यै योनिर् हिरण्ययी ।  
अङ्गान्य् अह्रुता यस्य तं मात्रा सम् अजीगमꣳ स्वाहा ॥  
  
8.30  
पुरुदस्मो विषुरूप ऽ इन्दुर् अन्तर् महिमानम् आनञ्ज धीरः ।  
एकपदीं द्विपदीं त्रिपदीं चतुष्पदीम् अष्टापदीं भुवनानु प्रथन्ताᳬं स्वाहा ॥  
  
8.31  
मरुतो यस्य हि क्षये पाथा दिवो विमहसः ।  
स सुगोपातमो जनः ॥  
  
8.32  
मही द्यौः पृथिवी च न ऽ इमं यज्ञं मिमिक्षताम् ।  
पिपृतां नो भरीमभिः ॥  
  
8.33  
आ तिष्ठ वृत्रहन् रथं युक्ता ते ब्रह्मणा हरी ।  
अर्वाचीनꣳ सु ते मनो ग्रावा कृणोतु वग्नुना ।  
उपयामगृहीतो ऽसीन्द्राय त्वा षोडशिने ।  
ऽ एष ते योनिर् इन्द्राय त्वा षोडशिने ॥  
  
8.34  
युक्ष्वा हि केशिना हरी वृषणा कक्ष्यप्रा ।  
अथा न ऽ इन्द्र सोमपा गिराम् उपश्रुतिं चर ।  
उपयामगृहीतो ऽसीन्द्राय त्वा षोडशिने ।  
ऽ एष ते योनिर् इन्द्राय त्वा षोडशिने ॥  
  
8.35  
इन्द्रम् इद् धरी वहतो ऽप्रतिधृष्टशवसम् ।  
ऋषीणां च स्तुतीर् उप यज्ञं च मानुषाणाम् ।  
उपयामगृहीतो ऽसीन्द्राय त्वा षोडशिने ।  
ऽ एष ते योनिर् इन्द्राय त्वा षोडशिने ॥  
  
8.36  
यस्मान् न जातः परो ऽ अन्यो ऽ अस्ति य ऽ आविवेश भुवनानि विश्वा ।  
प्रजापतिः प्रजया सꣳरराणस् त्रीणि ज्योतीᳬंषि सचते स षोडशी ॥  
  
8.37  
इन्द्रश् च सम्राड् वरुणश् च राजा तौ ते भक्षं चक्रतुर् अग्र् ऽ एतम् ।  
तयोर् अहम् अनु भक्षं भक्षयामि वाग् देवी जुषाणा सोमस्य तृप्यतु ।  
सह प्राणेन स्वाहा ॥  
  
8.38  
अग्ने पवस्व स्वपा ऽ अस्मे वर्चः सुवीर्यम् ।  
दधद् रयिं मयि पोषम् ।  
उपयामगृहीतो ऽस्य् अग्नये त्वा वर्चसे ।  
ऽ एष ते योनिर् अग्नये त्वा वर्चसे ।  
अग्ने वर्चस्विन् वर्चस्वाꣳस् त्वं देवेष्व् असि वर्चस्वान् अहं मनुष्येषु भूयासम् ॥  
  
8.39  
उत्तिष्ठन्न् ओजसा सह पीत्वी शिप्रे ऽ अवेपयः ।  
सोमम् इन्द्र चमू सुतम् ।  
उपयामगृहीतो ऽसीन्द्राय त्वौजसे ।  
ऽ एष ते योनिर् इन्द्राय त्वौजसे ।  
इन्द्रौजिष्ठौजिष्ठस् त्वं देवेष्व् अस्य् ओजिष्ठो ऽहं मनुष्येषु भूयासम् ॥  
  
8.40  
अदृश्रम् अस्य केतवो वि रश्मयो जनाꣳ ऽ अनु ।  
भ्राजन्तो अग्नयो यथा ।  
उपयामगृहीतो ऽसि सूर्याय त्वा भ्राजाय ।  
एष ते योनिः सूर्याय त्वा भ्राजाय ।  
सूर्य भ्राजिष्ठ भ्राजिष्ठस् त्वं देवेष्व् असि भ्राजिष्ठो ऽहं मनुष्येषु भूयासम् ॥  
  
8.41  
उद् उ त्यं जातवेदसं देवं वहन्ति केतवः ।  
दृशे विश्वाय सूर्यम् ।  
उपयामगृहीतो ऽसि सूर्याय त्वा भ्राजाय ।  
एष ते योनिः सूर्याय त्वा भ्राजाय ।  
(सूर्य भ्राजिष्ठ भ्राजिष्ठस् त्वं देवेष्व् असि भ्राजिष्ठो ऽहं मनुष्येषु भूयासम् )॥ ?  
  
8.42  
आजिघ्रकलशं मह्यात्वाविशन्त्विन्दवः पुनरूर्जानिवर्त्तस्वसानः।  
सहस्रं धुक्ष्वोरुधारा पयस्वती पुनर् माविशताद् रयिः ॥  
  
8.43  
इडे रन्ते हव्ये काम्ये चन्द्रे ज्योते ऽदिते सरस्वति महि विश्रुति ।  
एता ते ऽ अघ्न्ये नामानि देवेभ्यो मा सुकृतं ब्रूतात् ॥  
  
8.44  
वि न इन्द्र मृधो जहि नीचा यच्छ पृतन्यतः ।  
यो ऽ अस्माँ२ ऽ अभिदासत्य् अधरं गमया तमः ।  
उपयामगृहीतो ऽसीन्द्राय त्वा विमृधे ।  
ऽ एष ते योनिर् इन्द्राय त्वा विमृधे ॥  
  
8.45  
वाचस् पतिं विश्वकर्माणमूतये मनोजुवं वाजे ऽ अद्या हुवेम ।  
स नो विश्वानि हवनानि जोषद् विश्वशम्भूर् अवसे साधुकर्मा ।  
उपयामगृहीतो ऽसीन्द्राय त्वा विश्वकर्मणे ।  
ऽ एष ते योनिर् इन्द्राय त्वा विश्वकर्मणे ॥  
  
8.46  
विश्वकर्मन् हविषा वर्धनेन त्रातारम् इन्द्रम् अकृणोर् अवध्यम् ।  
तस्मै विशः समनमन्त पूर्वीर् अयम् उग्रो विहव्यो यथासत् ।  
उपयामगृहीतो ऽसीन्द्राय त्वा विश्वकर्मणे ।  
ऽ एष ते योनिर् इन्द्राय त्वा विश्वकर्मणे ॥  
  
8.47  
उपयामगृहीतो ऽस्य् अग्नये त्वा गायत्रच्छन्दसं गृह्णामि ।  
इन्द्राय त्वा त्रिष्टुप्छन्दसं गृह्णामि ।  
विश्वेभ्यस् त्वा देवेभ्यो जगच्छन्दसं गृह्णामि ।  
अनुष्टुप् ते ऽभिगरः ॥  
  
8.48  
व्रेशीनां त्वा पत्मन्न् आ धूनोमि कुकूननानां त्वा पत्मन्न् आ धूनोमि भन्दनानां त्वा पत्मन्न् आ धूनोमि मदिन्तमानां त्वा पत्मन्न् आ धूनोमि मधुन्तमानां त्वा पत्मन्न् आ धूनोमि शुक्रं त्वा शुक्र ऽ आ धूनोम्य् अह्नो रूपे सूर्यस्य रश्मिषु ॥  
  
8.49  
ककुभꣳ रूपं वृषभस्य रोचते बृहच् छुक्रः शुक्रस्य पुरोगाः सोमः सोमस्य पुरोगाः ।  
यत् ते सोमादाभ्यं नाम जागृवि तस्मै त्वा गृह्णामि तस्मै ते सोम सोमाय स्वाहा ॥  
  
8.50  
उशिक् त्वं देव सोमाग्नेः प्रियं पाथो ऽपीहि ।  
वशी त्वं देव सोमेन्द्रस्य प्रियं पाथो ऽपीहि ।  
अस्मत्सखा त्वं देव सोम विश्वेषां देवानां प्रियं पाथो ऽपीहि ॥  
  
8.51  
इह रतिर् इह रमध्वम् इह धृतिर् इह स्वधृतिः स्वाहा ।  
उपसृजन् धरुणं मात्रे धरुणो मातरं धयन् ।  
रायस्पोषम् अस्मासु दीधरत् स्वाहा ॥  
  
8.52  
सत्रस्य ऽ ऋद्धिर् अस्य् अगन्म ज्योतिर् अमृता ऽ अभूम दिवं पृथिव्या ऽ अध्य् आरुहामाविदाम देवान्त् स्वर् ज्योतिः ॥  
  
8.53  
युवं तम् इन्द्रापर्वता पुरोयुधा यो नः पृतन्याद् अप तं-तम् इद् धतं वज्रेण तं-तम् इद् धतम् ।  
दूरे चत्ताय छन्त्सद् गहनं यद् इनक्षत् ।  
अस्माकꣳ शत्रून् परि शूर विश्वतो दर्मा दर्षीष्ट विश्वतः ।  
भूर् भुवः स्वः सुप्रजाः प्रजाभिः स्याम सुवीरा वीरैः सुपोषाः पोषैः ॥  
  
8.54  
परमेष्ठ्य् अभिधीतः ।  
प्रजापतिर् वाचि व्याहृतायाम् ।  
अन्धो ऽ अच्छेतः ।  
सविता सन्याम् ।  
विश्वकर्मा दीक्षायाम् ।  
पूषा सोमक्रयण्याम् ॥  
  
8.55  
इन्द्रश् च मरुतश् च क्रयायोपोत्थितः ।  
ऽ असुरः पण्यमानः ।  
मित्रः क्रीतः ।  
विष्णुः शिपिविष्ट ऽ ऊराव् आसन्नः ।  
विष्णुर् नरन्धिषः प्रोह्यमाणः ॥  
  
8.56  
सोम ऽ आगतः ।  
वरुण ऽ आसन्द्याम् आसन्नः ।  
ऽ अग्निर् आग्नीध्रे ।  
ऽ इन्द्रो हविर्धाने ।  
ऽ अथर्वोपावह्रियमाणः ॥  
  
8.57  
विश्वे देवा ऽ अꣳशुषु न्युप्तः ।  
विष्णुर् आप्रीतपा ऽ आप्याय्यमानः ।  
यमः सूयमानः ।  
विष्णुः सम्भ्रियमाणः ।  
वायुः पूयमानः ।  
शुक्रः पूतः ।  
शुक्रं क्षीरश्रीः ।  
मन्थी सक्तुश्रीः ॥  
  
8.58  
विश्वे देवाश् चमसेषून्नीतः ।  
ऽ असुर् होमायोद्यतः ।  
रुद्रो हूयमानः ।  
वातो ऽभ्यावृत्तः ।  
नृचक्षाः प्रतिख्यातः ।  
भक्षो भक्ष्यमाणः ।  
पितरो नाराशꣳसाः सन्नः ॥  
  
8.59  
सिन्धुर् अवभृथायोद्यतः ।  
समुद्रो ऽभ्यवह्रियमाणः ।  
सलिलः प्रप्लुतः ।  
ययोर् ओजसा स्कभिता रजाꣳसि वीर्येभिर् वीरतमा शविष्ठा ।  
या पत्येते ऽ अप्रतीता सहोभिर् विष्णू ऽ अगन् वरुणा पूर्वहूतौ ॥  
  
8.60  
देवान् दिवम् अगन् यज्ञस् ततो मा द्रविणम् अष्टु मनुष्यान् अन्तरिक्षम् अगन् यज्ञस् ततो मा द्रविणम् अष्टु पितॄन् पृथिवीम् अगन् यज्ञस् ततो मा द्रविणम् अष्टु यं कं च लोकम् अगन् यज्ञस् ततो मे भद्रं अभूत् ॥  
  
8.61  
चतुस्त्रिꣳशत् तन्तवो ये वितत्निरे य ऽ इमं यज्ञꣳ स्वधया ददन्ते ।  
तेषां छिन्नꣳ सम् व् एतद् दधामि स्वाहा घर्मो ऽ अप्य् एतु देवान् ॥  
  
8.62  
यज्ञस्य दोहो विततः पुरुत्रा सो ऽ अष्टधा दिवम् अन्वा ततान ।  
स यज्ञ धुक्ष्व महि मे प्रजयाꣳ रायस्पोषं विश्वम् आयुर् अशीय स्वाहा ॥  
  
8.63  
आ पवस्व हिरण्यवद् अश्ववत् सोम वीरवत् ।  
वाजं गोमन्तम् आ भर स्वाहा ॥