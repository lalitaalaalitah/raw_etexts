---
title: ००९

---
अध्यायः 9  
वाजपेय राजसूय यज्ञाङ्गमन्त्राः। वाजपेयः 1-34, राजसूयः 35-40  
  
9.1  
देव सवितः प्र सुव यज्ञं प्र सुव यज्ञपतिं भगाय ।  
दिव्यो गन्धर्वः केतपूः केतं नः पुनातु वाचस्पतिर् वाजं नः स्वदतु स्वाहा ॥  
  
9.2  
ध्रुवसदं त्वा नृषदं मनःसदम् ।  
उपयामगृहीतोऽसीन्द्राय त्वा जुष्टं गृह्णामि ।  
एष ते योनिर् इन्द्राय त्वा जुष्टतमम् ।  
अप्सुषदं त्वा घृतसदं व्योमसदम् ।  
उपयामगृहीतोऽसीन्द्राय त्वा जुष्टं गृह्णामि ।  
एष ते योनिर् इन्द्राय त्वा जुष्टतमम् ।  
पृथिवीसदं त्वाऽन्तरिक्षसदं दिविसदं देवसदं नाकसदम् ।  
उपयामगृहीतोऽसीन्द्राय त्वा जुष्टं गृह्णामि ।  
एष ते योनिर् इन्द्राय त्वा जुष्टतमम् ॥  
  
9.3  
अपाꣳ रसम् उद्वयसꣳ सूर्ये सन्तꣳ समाहितम् ।  
अपाꣳ रसस्य यो रसस् तं वो गृह्णाम्य् उत्तमम् ।  
उपयामगृहीतो सीन्द्राय त्वा जुष्टं गृह्णामि ।  
एष ते योनिर् इन्द्राय त्वा जुष्टतमम् ॥  
  
9.4  
ग्रहा ऽ ऊर्जाहुतयो व्यन्तो विप्राय मतिम् ।  
तेषां विशिप्रियाणां वो ऽ हम् इषमूर्जꣳ सम् अग्रभम् ।  
उपयामगृहीतो ऽसीन्द्राय त्वा जुष्टं गृह्णामि ।  
एष ते योनिर् इन्द्राय त्वा जुष्टतमम् ।  
सम्पृचौ स्थः सं मा भद्रेण पृङ्क्तम् ।  
विपृचौ स्थो वि मा पाप्मना पृङ्क्तम् ॥  
  
9.5  
इन्द्रस्य वज्रो ऽसि वाजसास् त्वयाऽयम् वाजꣳ सेत् ।  
वाजस्य नु प्रसवे मातरं महीम् अदितिं नाम वचसा करामहे ।  
यस्याम् इदं विश्वं भुवनम् आविवेश तस्यां नो देवः सविता धर्म साविषत् ॥  
  
9.6  
अप्स्व् अन्तर् अमृतम् अप्सु भेषजम् अपाम् उत प्रशस्तिष्व् अश्वा भवत वाजिनः ।  
देवीर् आपो यो व ऽ ऊर्मिः प्रतूर्तिः ककुन्मान् वाजसास् तेनायं वाजꣳ सेत् ॥  
  
9.7  
वातो वा मनो वा गन्धर्वाः सप्तविꣳशतिः ।  
ते ऽ अग्रेऽ श्वम् अयुञ्जꣳस् ते ऽ अस्मिन् जवम् आदधुः ॥  
  
9.8  
वातरꣳहा भव वाजिन् युज्यमान ऽ इन्द्रस्येव दक्षिणः श्रियैधि ।  
युञ्जन्तु त्वा मरुतो विश्ववेदस ऽ आ ते त्वष्टा पत्सु जवं दधातु ॥  
  
9.9  
जवो यस् ते वाजिन् निहितो गुहा यः श्येने परीत्तो ऽ अचरच् च वाते ।  
तेन नो वाजिन् बलवान् बलेन वाजजिच् च भव समने च पारयिष्णुः ।  
वाजिनो वाजजितो वाजꣳ सरिष्यन्तो बृहस्पतेर् भागम् अव जिघ्रत ॥  
  
9.10  
देवस्याहꣳ सवितुः सवे सत्यसवसो बृहस्पतेर् उत्तमं नाकꣳ रुहेयम् ।  
देवस्याहꣳ सवितुः सवे सत्यसवस इन्द्रस्योत्तमं नाकꣳ रुहेयम् ।  
देवस्याहꣳ सवितुः सवे सत्यप्रसवसो बृहस्पतेर् उत्तमं नाकम् अरुहम् ।  
देवस्याहꣳ सवितुः सवे सत्यप्रसवस ऽ इन्द्रस्योत्तमं नाकम् अरुहम् ॥  
  
9.11  
बृहस्पते वाजं जय बृहस्पतये वाचं वदत बृहस्पतिं वाजं जापयत ।  
इन्द्र वाजं जयेन्द्राय वाचं वदतेन्द्रं वाजं जापयत ॥  
  
9.12  
एषा वः सा सत्या संवाग् अभूद् यया बृहस्पतिं वाजम् अजीजपताजीजपत बृहस्पतिं वाजं वनस्पतयो वि मुच्यध्वम् ।  
एषा वः सा सत्या संवाग् अभूद् ययेन्द्रं वाजम् अजीजपताजीजपतेन्द्रं वाजं वनस्पतयो वि मुच्यध्वम् ॥  
  
9.13  
देवस्याहꣳ सवितुः सवे सत्यप्रसवसो बृहस्पतेर् वाजजितो वाजं जेषम् ।  
वाजिनो वाजजितोऽध्वन स्कभ्नुवन्तो योजना मिमानाः काष्ठां गच्छत ॥  
  
9.14  
एष स्य वाजी क्षिपणिं तुरण्यति ग्रीवायां बद्धो ऽ अपिकक्ष आसनि ।  
क्रतुं दधिक्रा ऽ अनु सꣳसनिष्यदत् पथाम् अङ्काꣳस्य् अन्व् आपनीफणत् स्वाहा ॥  
  
9.15  
उत स्मास्य द्रवतस् तुरणयतः पर्णं न वेर् अनु वाति प्रगर्धिनः ।  
श्येनस्येव ध्रजतो ऽ अङ्कसं परि दधिक्राव्णः स होर्जा तरित्रः स्वाहा ॥  
  
9.16  
शं नो भवन्तु वाजिनो हवेषु देवताता मितद्रवः स्वर्काः ।  
जम्भयन्तो हिं वृकꣳ रक्षाᳬंसि सनेम्य् अस्मद् युयवन्न् अमीवाः ॥  
  
9.17  
ते नो ऽ अर्वन्तो हवनश्रुतो हवं विश्वे शृण्वन्तु वाजिनो मितद्रवः ।  
सहस्रसा मेधसाता सनिष्यवो महो ये धनꣳ समिथेषु जभ्रिरे ॥  
  
9.18  
वाजे-वाजे ऽवत वाजिनो नो धनेषु विप्रा ऽ अमृता ऽ ऋतज्ञाः ।  
अस्य मध्वः पिबत मादयध्वं तृप्ता यात पथिभिर् देवयानैः ॥  
  
9.19  
आ मा वाजस्य प्रसवो जगम्याद् एमे द्यावापृथिवी विश्वरूपे ।  
आ मा गन्तां पितरा मातरा चा मा सोमो ऽ अमृतत्वेन गम्यात् ।  
वाजिनो वाजजितो वाजꣳ ससृवाꣳसो बृहस्पतेर् भागम् अव जिघ्रत निमृजानाः ॥  
  
9.20  
आपये स्वाहा ।  
स्वापये स्वाहा ।  
ऽअपिजाय स्वाहा ।  
क्रतवे स्वाहा ।  
वसवे स्वाहा ।  
ऽअहर्पतये स्वाहा ।  
ऽअह्ने मुग्धाय स्वाहा ।  
मुग्धाय वैनꣳशिनाय स्वाहा ।  
विनꣳशिन ऽ आन्त्यायनाय स्वाहा ।  
ऽऽअन्त्याय भौवनाय स्वाहा ।  
भुवनस्य पतये स्वाहा ।  
ऽअधिपतये स्वाहा ॥  
  
9.21  
आयुर् यज्ञेन कल्पताम् ।  
प्राणो यज्ञेन कल्पताम् ।  
चक्षुर् यज्ञेन कल्पताम् ।  
श्रोत्रं यज्ञेन कल्पताम् ।  
पृष्ठं यज्ञेन कल्पताम् ।  
यज्ञो यज्ञेन कल्पताम् ।  
प्रजापतेः प्रजा ऽ अभूम ।  
स्वर्देवा ऽ अगन्म ।  
अमृता ऽ अभूम ॥  
  
9.22  
अस्मे वो ऽ अस्त्व् इन्द्रियम् अस्मे नृम्णम् उत क्रतुर् अस्मे वर्चाꣳसि सन्तु वः ।  
नमो मात्रे पृथिव्यै नमो मात्रे पृथिव्यै ।  
ऽइयं ते राट् ।  
यन्तासि यमनो ध्रुवो ऽसि धरुणः कृष्यै त्वा क्षेमाय त्वा रय्यै त्वा पोषाय त्वा ॥  
  
9.23  
वाजस्येमं प्रसवः सुषुवे ऽग्रे सोमꣳ राजानम् ओषधीष्व् अप्सु ।  
ता ऽ अस्मभ्यं मधुमतीर् भवन्तु वयꣳ राष्ट्रे जागृयाम पुरोहिताः स्वाहा ॥  
  
9.24  
वाजस्येमां प्रसवः शिश्रिये दिवम् इमा च विश्वा भुवनानि सम्राट् ।  
अदित्सन्तं दापयति प्रजानन् स नो रयिꣳ सर्ववीरं नि यच्छतु स्वाहा ॥  
  
9.25  
वाजस्य नु प्रसव आबभूवेमा च विश्वा भुवनानि सर्वतः ।  
सनेमि राजा परियाति विद्वान् प्रजां पुष्टिं वर्धयमानो ऽ अस्मे स्वाहा ॥  
  
9.26  
सोमꣳ राजानमवसेऽग्निमन्वारभामहे।  
आदित्यान् विष्णुꣳ सूर्यं ब्रह्माणं च बृहस्पतिꣳ स्वाहा ॥  
  
9.27  
अर्यमणं बृहस्पतिम् इन्द्रं दानाय चोदय ।  
वाचं विष्णुꣳ सरस्वतीᳬं सवितारं च वाजिनꣳ स्वाहा ॥  
  
9.28  
अग्ने ऽ अच्छावदेह नः प्रति नः सुमना भव ।  
प्र नो यच्छ सहस्रजित्त्वꣳ हि धनदा ऽ असि स्वाहा ॥  
  
9.29  
प्र नो यच्छत्व् अर्यमा प्र पूषा प्र बृहस्पतिः ।  
प्र वाग् देवी ददातु नः स्वाहा ॥  
  
9.30  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
सरस्वत्यै वाचो यन्तुर् यन्त्रिये दधामि बृहस्पतेष् ट्वा साम्राज्येनाभि षिञ्चाम्य् असौ ॥  
  
9.31  
अग्निर् एकाक्षरेण प्राणम् उद् अजयत् तम् उज् जेषम् ।  
अश्विनौ द्व्यक्षरेण द्विपदो मनुष्यान् उद् अजयतां तान् उज् जेषम् ।  
विष्णुस् त्र्यक्षरेण त्रीꣳल् लोकान् उद् अजयत् तान् उज् जेषम् ।  
सोमश् चतुरक्षरेण चतुष्पदः पशून् उद् अजयत् तान् उज् जेषम् ॥  
  
9.32  
पूषा पञ्चाक्षरेण पञ्च दिश ऽ उद् अजयत् ता ऽ उज् जेषम् ।  
सविता षडक्षरेण षड् ऋतून् उद् अजयत् तान् उज् जेषम् ।  
मरुतः सप्ताक्षरेण सप्त ग्राम्यान् पशून् उद् अजयꣳस् तान् उज् जेषम् ।  
बृहस्पतिर् अष्टाक्षरेण गायत्रीम् उद् अजयत् ताम् उज् जेषम् ॥  
  
9.33  
मित्रो नवाक्षरेण त्रिवृतꣳ स्तोमम् उद् अजयत् तम् उज् जेषम् ।  
वरुणो दशाक्षरेण विराजम् उद् अजयत् ताम् उज् जेषम् ।  
इन्द्र ऽ एकादशाक्षरेण त्रिष्टुभम् उद् अजयत् ताम् उज् जेषम् ।  
विश्वे देवा द्वादशाक्षरेण जगतीम् उद् अजयꣳस् ताम् उज् जेषम् ॥  
  
9.34  
वसवस् त्रयोदशाक्षरेण त्रयोदशꣳ स्तोमम् उद् अजयꣳस् तम् उज् जेषम् ।  
रुद्राश् चतुर्दशाक्षरेण चतुर्दशꣳ स्तोमम् उद् अजयꣳस् तम् उज् जेषम् ।  
आदित्याः पञ्चदशाक्षरेण पञ्चदशꣳ स्तोमम् उद् अजयꣳस् तम् उज् जेषम् ।  
अदितिः षोडशाक्षरेण षोडशꣳ स्तोमम् उद् अजयत् तम् उज् जेषम् ।  
प्रजापतिः सप्तदशाक्षरेण सप्तदशꣳ स्तोमम् उद् अजयत् तम् उज् जेषम् ॥  
  
9.35  
एष ते निर्ऋते भागस् तं जुषस्व स्वाहा ।  
ऽअग्निनेत्रेभ्यो देवेभ्यः पुरःसद्भ्यः स्वाहा ।  
यमनेत्रेभ्यो देवेभ्यो दक्षिणासद्भ्यः स्वाहा ।  
विश्वदेवनेत्रेभ्यो देवेभ्यो पश्चात्सद्भ्यः स्वाहा ।  
मित्रावरुणनेत्रेभ्यो वा मरुन्नेत्रेभ्यो वा देवेभ्य ऽ उत्तरासद्भ्यः स्वाहा ।  
सोमनेत्रेभ्यो देवेभ्यो ऽ उपरिसद्भ्यो दुवस्वद्भ्यः स्वाहा ॥  
  
9.36  
ये देवा ऽ अग्निनेत्राः पुरःसदस् तेभ्यः स्वाहा ।  
ये देवा यमनेत्रा दक्षिणासदस् तेभ्यः स्वाहा ।  
ये देवा विश्वदेवनेत्राः पश्चात्सदस् तेभ्यः स्वाहा ।  
ये देवा मित्रावरुणनेत्रा वा मरुन्नेत्रा वोत्तरासदस् तेभ्यः स्वाहा ।  
ये देवाः सोमनेत्रा ऽ उपरिसदो दुवस्वन्तस् तेभ्यः स्वाहा ॥  
  
9.37  
अग्ने सहस्व पृतना ऽ अभिमातीर् अपास्य ।  
दुष्टरस् तरन्न् अरातीर् वर्चो धा यज्ञवाहसि ॥  
  
9.38  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
उपाꣳशोर् वीर्येण जुहोमि हतꣳ रक्षः स्वाहा ।  
रक्षसां त्वा वधाय ।  
अवधिष्म रक्षोऽ वधिष्मामुम् असौ हतः ॥  
  
9.39  
सविता त्वा सवानाꣳ सुवताम् अग्निर् गृहपतीनाᳬं सोमो वनस्पतीनाम् ।  
बृहस्पतिर् वाच ऽ इन्द्रो ज्यैष्ठ्याय रुद्रः पशुभ्यो मित्रः सत्यो वरुणो धर्मपतीनाम् ॥  
  
9.40  
इमं देवा ऽअसपत्नꣳ सुवध्वं महते क्षत्राय महते ज्यैष्ठ्याय महते जानराज्यायेन्द्रस्येन्द्रियाय ।  
इमम् अमुष्य पुत्रम् अमुष्यै पुत्रम् अस्यै विश ऽ एष वो ऽमी राजा सोमो स्माकं ब्राह्मणानाᳬं राजा ॥