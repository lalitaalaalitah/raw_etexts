---
title: ०१९

---
१९.१  
स्वाद्वीं त्वा स्वादुना तीव्रां तीव्रेणामृताम् अमृतेन ।  
मधुमतीं मधुमता सृजामि सꣳ सोमेन ।  
सोमो सि ।  
अश्विभ्यां पच्यस्व ।  
सरस्वत्यै पच्यस्व ।  
इन्द्राय सुत्राम्णे पच्यस्व ॥  
  
१९.२  
परीतो षिञ्चता सुतꣳ सोमो य ऽ उत्तमꣳ हविः ।  
दधन्वान् यो नर्यो अप्स्व् अन्तर् आ सुषाव सोमम् अद्रिभिः ॥  
  
१९.३  
वायोः पूतः पवित्रेण प्रत्यङ्क् सोमो ऽ अतिद्रुतः ।  
इन्द्रस्य युज्यः सखा ।  
वायोः पूतः पवित्रेण प्राङ् सोमो ऽ अतिद्रुतः ।  
इन्द्रस्य युज्यः सखा ॥  
  
१९.४  
पुनाति ते परिस्रुतꣳ सोमꣳ सूर्यस्य दुहिता ।  
वारेण शश्वता तना ॥  
  
१९.५  
ब्रह्म क्षत्रं पवते तेज ऽ इन्द्रियꣳ सुरया सोमः सुत ऽ आसुतो मदाय ।  
शुक्रेण देव देवताः पिपृग्धि रसेनान्नं यजमानाय धेहि ॥  
  
१९.६  
कुविद् अङ्ग यवमन्तो यवं चिद् यथा दान्त्य् अनुपूर्वं वियूय ।  
इहेहैषां कृणुहि भोजनानि ये बर्हिषो नम ऽ उक्तिं यजन्ति ।  
उपयामगृहीतो ऽस्य् अश्विभ्यां त्वा सरस्वत्यै त्वेन्द्राय त्वा सुत्राम्णे ।  
ऽ एष ते योनिस् तेजसे त्वा वीर्याय त्वा बलाय त्वा ॥  
  
१९.६  
नाना हि वां देवहितꣳ सदस् कृतं मा सꣳ सृक्षाथां परमे व्योमन् ।  
सुरा त्वम् असि शुष्मिणी सोम ऽ एष मा मा हिꣳसीः स्वां योनिम् आविशन्ती ॥  
  
१९.८  
उपयामगृहीतो ऽस्य् आश्विनं तेजः सारस्वतं वीर्यम् ऐन्द्रं बलम् ।  
एष ते योनिर् मोदाय त्वानन्दाय त्वा महसे त्वा ॥  
  
१९.९  
तेजो ऽसि तेजो मयि धेहि ।  
वीर्यम् असि वीर्यं मयि धेहि ।  
बलम् असि बलं मयि धेहि ।  
ओजो ऽस्य् ओजो मयि धेहि ।  
मन्युर् असि मन्युं मयि धेहि ।  
सहो ऽसि सहो मयि धेहि ॥  
  
१९.१०  
या व्याघ्रं विषूचिकोभौ वृकं च रक्षति ।  
श्येनं पतत्रिणꣳ सिꣳहꣳ सेमं पात्व् अꣳहसः ॥  
  
१९.११  
यद् आपिपेष मातरं पुत्रः प्रमुदितो धयन् ।  
एतत् तद् अग्ने ऽ अनृणो भवाम्य् अहतौ पितरौ मया ।  
सम्पृच स्थ सं मा भद्रेण पृङ्क्त ।  
विपृच स्थ वि मा पाप्मना पृङ्क्त ॥  
  
१९.१२  
देवा यज्ञम् अतन्वत भेषजं भिषजाश्विना ।  
वाचा सरस्वती भिषग् इन्द्रायेन्द्रियाणि दधतः ॥  
  
१९.१३  
दीक्षायै रूपꣳ शष्पाणि प्रायणीयस्य तोक्मानि ।  
क्रयस्य रूपꣳ सोमस्य लाजाः सोमाꣳशवो मधु ॥  
  
१९.१४  
आतिथ्यरूपं मासरं महावीरस्य नग्नहुः ।  
रूपम् उपसदाम् एतत् तिस्रो रात्रीः सुरासुता ॥  
  
१९.१५  
सोमस्य रूप क्रीतस्य परिस्रुत् परि षिच्यते ।  
अश्विभ्यां दुग्धं भेषजम् इन्द्रायैन्द्रꣳ सरस्वत्या ॥  
  
१९.१६  
आसन्दी रूपꣳ राजासन्द्यै वेद्यै कुम्भी सुराधानी ।  
अन्तर ऽ उत्तरवेद्या रूपं कारोतरो भिषक् ॥  
  
१९.१७  
वेद्या वेदिः सम् आप्यते बर्हिषा बर्हिर् इन्द्रियम् ।  
यूपेन यूप ऽ आप्यते प्रणीतो ऽ अग्निर् अग्निना ॥