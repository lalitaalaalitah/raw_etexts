---
title: ०३७

---
अध्यायः 37  
महावीर सम्भरणाभ्यादान मन्त्राः। अभ्र्यादि रौहिणान्तो अध्यायः  
  
37.1  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
आ ददे नारिर् असि ॥  
  
37.2  
युञ्जते मन ऽ उत युञ्जते धियो विप्रा विप्रस्य बृहतो विपश्चितः ।  
वि होत्रा दधे वयुनाविद् एक ऽ इन् मही देवस्य सवितुः परिष्टुतिः स्वाहा ॥  
  
37.3  
देवी द्यावापृथिवी मखस्य वाम् अद्य शिरो राध्यासं देवयजने पृथिव्याः ।  
मखाय त्वा मखस्य त्वा शीर्ष्णे ॥  
  
37.4  
देव्यो वम्र्यो भूतस्य प्रथमजा मखस्य वो ऽद्य शिरो राध्यासं देवयजने पृथिव्याः ।  
मखाय त्वा मखस्य त्वा शीर्ष्णे ॥  
  
37.5  
इयत्य् अग्रे ऽ आसीन् मखस्य ते ऽद्य शिरो राध्यासं देवयजने पृथिव्याः ।  
मखाय त्वा मखस्य त्वा शीर्ष्णे ॥  
  
37.6  
इन्द्रस्यौज स्थ मखस्य वो ऽद्य शिरो राध्यासं देवयजने पृथिव्याः ।  
मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे ॥  
  
37.7  
प्रैतु ब्रह्मणस् पतिः प्र देव्य् एतु सूनृता ।  
अच्छा वीरं नर्यं पङ्क्तिराधसं देवा यज्ञं नयन्तु नः ।  
मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे ॥  
  
37.8  
मखस्य शिरो ऽसि ।  
मखाय त्वा मखस्य त्वा शीर्ष्णे ।  
मखस्य शिरो ऽसि ।  
मखाय त्वा मखस्य त्वा शीर्ष्णे ।  
मखस्य शिरो ऽसि ।  
मखाय त्वा मखस्य त्वा शीर्ष्णे ।  
मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे ॥  
  
37.9  
अश्वस्य त्वा वृष्णः शक्ना धूपयामि देवयजने पृथिव्याः ।  
मखाय त्वा मखस्य त्वा शीर्ष्णे ।  
अश्वस्य त्वा वृष्णः शक्ना धूपयामि देवयजने पृथिव्याः ।  
मखाय त्वा मखस्य त्वा शीर्ष्णे ।  
अश्वस्य त्वा वृष्णः शक्ना धूपयामि देवयजने पृथिव्याः ।  
मखाय त्वा मखस्य त्वा शीर्ष्णे ।  
मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे ॥  
  
37.10  
ऋजवे त्वा ।  
साधवे त्वा ।  
सुक्षित्यै त्वा ।  
मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे मखाय त्वा मखस्य त्वा शीर्ष्णे ॥  
  
37.11  
यमाय त्वा ।  
मखाय त्वा ।  
सूर्यस्य त्वा तपसे ।  
देवस् त्वा सविता मध्वानक्तु ।  
पृथिव्याः सम्̐स्पृशस् पाहि ।  
अर्चिर् असि शोचिर् असि तपो ऽसि ॥  
  
37.12  
अनाधृष्टा पुरस्ताद् अग्नेर् आधिपत्य ऽ आयुर् मे दाः ।  
पुत्रवती दक्षिणत ऽ इन्द्रस्याधिपत्ये प्रजां मे दाः ।  
सुषदा पश्चाद् देवस्य सवितुर् आधिपत्ये चक्षुर् मे दाः ।  
आस्रुतिर् उत्तरतो धातुर् आधिपत्ये रायस्पोषं मे दाः ।  
विधृतिर् उपरिष्टाद् बृहस्पतेर् आधिपत्ये ऽ ओजो मे दाः ।  
विश्वाभ्यो मा नाष्ट्राभ्यस् पाहि ।  
मनोर् अश्वासि ॥  
  
37.13  
स्वाहा मरुद्भिः परि श्रीयस्व ।  
दिवः सम्̐स्पृशस् पाहि ।  
मधु मधु मधु ॥  
  
37.14  
गर्भो देवानां पिता मतीनां पतिः प्रजानाम् ।  
सं देवो देवेन सवित्रा गत सम्̐ सूर्येण रोचते ॥  
  
37.15  
सम् अग्निर् अग्निना गत सं दैवेन सवित्रा सम्̐ सूर्येणारोचिष्ट ।  
स्वाहा सम् अग्निस् तपसा गत सं दैव्येन सवित्रा सम्̐ सूर्येणारूरुचत ॥  
  
37.16  
धर्ता दिवो वि भाति तपसस् पृथिव्यां धर्ता देवो देवानाम् अमर्त्यस् तपोजाः ।  
वाचम् अस्मे नि यच्छ देवायुवम् ॥  
  
37.17  
अपश्यं गोपाम् अनिपद्यमानम् आ च परा च पथिभिश् चरन्तम् ।  
स सध्रीचीः स विषूचीर् वसान ऽ आ वरीवर्त्ति भुवनेष्व् अन्तः ॥  
  
37.18  
विश्वासां भुवां पते विश्वस्य मनसस् पते विश्वस्य वचसस् पते सर्वस्य वचसस् पते ।  
देवश्रुत् त्वं देव घर्म देवो देवान् पाहि ।  
अत्र प्रावीर् अनु वां देववीतये ।  
मधु माध्वीभ्यां मधु माधूचीभ्याम् ॥  
  
37.19  
हृदे त्वा मनसे त्वा दिवे त्वा सूर्याय त्वा ।  
ऊर्ध्वो ऽ अध्वरं दिवि देवेषु धेहि ॥  
  
37.20  
पिता नो ऽसि पिता नो बोधि नमस् ते ऽ अस्तु मा मा हिम्̐सीः ।  
त्वष्टृमन्तस् त्वा सपेम पुत्रान् पशून् मयि धेहि प्रजाम् अस्मासु धेह्य् अरिष्टाहम्̐ सहपत्या भूयासम् ॥  
  
37.21  
अहः केतुना जुषताम्̐ सुज्योतिर् ज्योतिषा स्वाहा ।  
रात्रिः केतुना जुषताम्̐ सुज्योतिर् ज्योतिषा स्वाहा ॥