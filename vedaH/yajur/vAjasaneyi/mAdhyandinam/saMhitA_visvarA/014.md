---
title: ०१४

---
अध्यायः 14  
अग्निचयने द्वितीय तृतीय चतुर्थी चिति मन्त्राः  
  
  
14.1  
ध्रुवक्षितिर् ध्रुवयोनिर् ध्रुवासि ध्रुवं योनिम् आ सीद साधुया ।  
उख्यस्य केतुं प्रथमं जुषाणा ।  
अश्विनाध्वर्यू सादयताम् इह त्वा ॥  
  
14.2  
कुलायिनी घृतवती पुरन्धिः स्योने सीद सदने पृथिव्याः ।  
अभि त्वा रुद्रा वसवो गृणन्त्व् इमा ब्रह्म पीपिहि सौभगाय ।  
अश्विनाध्वर्यू सादयताम् इह त्वा ॥  
  
14.3  
स्वैर् दक्षैर् दक्षपितेह सीद देवानाꣳ सुम्ने बृहते रणाय ।  
पितेवैधि सूनव ऽ आ सुशेवा स्वावेशा तन्वा सं विशस्व ।  
अश्विनाध्वर्यू सादयताम् इह त्वा ॥  
  
14.4  
पृथिव्याः पुरीषम् अस्य् अप्सो नाम तां त्वा विश्वे ऽ अभि गृणन्तु देवाः ।  
स्तोमपृष्ठा घृतवतीह सीद प्रजावद् अस्मे द्रविणा यजस्व ।  
अश्विनाध्वर्यू सादयताम् इह त्वा ॥  
  
14.5  
अदित्यास् त्वा पृष्ठे सादयाम्य् अन्तरिक्षस्य धर्त्रीं विष्टम्भनीं दिशामधिपत्नीं भुवनानामूर्मिर् द्रप्सो ऽ अपाम् असि विश्वकर्मा त ऽ ऋषिः ।  
अश्विनाध्वर्यू सादयताम् इह त्वा ॥  
  
14.6  
शुक्रश् च शुचिश् च ग्रीष्माव् ऋतू ऽ अग्नेर् अन्तःश्लेषो ऽसि कल्पेतां द्यावापृथिवी कल्पन्ताम् आप ऽ ओषधयः कल्पन्ताम् अग्नयः पृथङ् नम ज्यैष्ठ्याय सव्रताः ।  
ये ऽ अग्नयः समनसो ऽन्तरा द्यावापृथिवी ऽ इमे ग्रैष्माव् ऋतू ऽ अभिकल्पमानाऽ इन्द्रम् इव देवा ऽ अभिसं विशन्तु तया देवतयाङ्गिरस्वद् ध्रुवे सीदतम् ॥  
  
14.7  
सजूर् ऋतुभिः सजूर् विधाभिः सजूर् देवैः सजूर् देवैर् वयोनाधैर् अग्नये त्वा वैश्वानरायाश्विनाध्वर्यू सादयताम् इह त्वा ।  
सजूर् ऋतुभिः सजूर् विधाभिः सजूर् वसुभिः सजूर् देवैर् वयोनाधैर् अग्नये त्वा वैश्वानरायाश्विनाध्वर्यू सादयताम् इह त्वा ।  
सजूर् ऋतुभिः सजूर् विधाभिः सजू रुद्रैः सजूर् देवैर् वयोनाधैर् अग्नये त्वा वैश्वानरायाश्विनाध्वर्यू सादयताम् इह त्वा ।  
सजूर् ऋतुभिः सजूर् विधाभिः सजूर् आदित्यैः सजूर् देवैर् वयोनाधैर् अग्नये त्वा वैश्वानरायाश्विनाध्वर्यू सादयताम् इह त्वा ।  
सजूर् ऋतुभिः सजूर् विधाभिः सजूर् विश्वैर् देवैः सजूर् देवैर् वयोनाधैर् अग्नये त्वा वैश्वानरायाश्विनाध्वर्यू सादयताम् इह त्वा ॥  
  
14.8  
प्राणं मे पाहि ।  
अपानं मे पाहि ।  
व्यानं मे पाहि ।  
चक्षुर् म ऽ उर्व्या वि भाहि ।  
श्रोत्रं मे श्लोकय ।  
अपः पिन्व ।  
ओषधीर् जिन्व ।  
द्विपाद् अव ।  
चतुष्पात् पाहि ।  
दिवो वृष्टिम् एरय ॥  
  
14.9  
मूर्धा वयः प्रजापतिश् छन्दः ।  
क्षत्रं वयो मयन्दं छन्दः ।  
विष्टम्भो वयो ऽधिपतिश् छन्दः ।  
विश्वकर्मा वयः परमेष्ठी छन्दः ।  
वस्तो वयो विवलं छन्दः ।  
वृष्णिर् वयो विशालं छन्दः ।  
पुरुषो वयस् तन्द्रं छन्दः ।  
व्याघ्रो वयो ऽनाधृष्टं छन्दः ।  
सिꣳहो वयश् छदिश् छन्दः ।  
पष्ठवाड् वयो बृहती छन्दः ।  
ऽ उक्षा वयः ककुप् छन्दः ।  
ऽ ऋषभो वयः सतोबृहती छन्दः ॥  
  
14.10  
अनड्वान् वयः पङ्क्तिश् छन्दः ।  
धेनुर् वयो जगती छन्दः ।  
त्र्यविर् वयस् त्रिष्टुप् छन्दः ।  
दित्यवाड् वयो विराट् छन्दः ।  
पञ्चाविर् वयो गायत्री छन्दः ।  
त्रिवत्सो वय ऽ उष्णिक् छन्दः ।  
तुर्यवाड् वयो ऽनुष्टुप् छन्दः ।  
[ लोकं पृण छिद्रं पृणाथो सीद ध्रुवा त्वम् ।  
इन्द्राग्नी त्वा बृहस्पतिर् अस्मिन् योनाव् असीषदन् ।  
ता अस्य सूददोहसः सोमꣳ श्रीणन्ति पृश्नयः ।  
जन्मन् देवानां विशस् त्रिष्व् आ रोचने दिवः ।  
इन्द्रं विश्वा अवीवृधन्त् समुद्रव्यचसं गिरः ।  
रथीतमꣳ रथीनां वाजानाꣳ सत्पतिं पतिम् ॥ ]???  
  
14.11  
इन्द्राग्नी ऽ अव्यथमानाम् इष्टकां दृꣳहतं युवम् ।  
पृष्ठेन द्यावापृथिवी ऽ अन्तरिक्षं च विबाधसे ॥  
  
14.12  
विश्वकर्मा त्वा सादयत्व् अन्तरिक्षस्य पृष्ठे व्यचस्वतीं प्रथस्वतीम् अन्तरिक्षं यच्छान्तरिक्षं दृꣳहान्तरिक्षं मा हिꣳसीः ।  
विश्वस्मै प्राणायापानाय व्यानायोदानाय प्रतिष्ठायै चरित्राय ।  
वायुष् ट्वाभि पातु मह्या स्वस्त्या छर्दिषा शन्तमेन तया देवतयाङ्गिरस्वद् ध्रुवा सीद ॥  
  
14.13  
राज्ञ्य् असि प्राची दिक् ।  
विराड् असि दक्षिणा दिक् ।  
सम्राड् असि प्रतीची दिक् ।  
स्वराड् अस्य् उदीची दिक् ।  
अधिपत्न्य् असि बृहती दिक् ॥  
  
14.14  
विश्वकर्मा त्वा सादयत्व् अन्तरिक्षस्य पृष्ठे ज्योतिष्मतीम् ।  
विश्वस्मै प्राणायापानाय व्यानाय विश्वं ज्योतिर् यच्छ ।  
वायुष्टे ऽधिपतिस् तया देवतयाङ्गिरस्वद् ध्रुवा सीद ॥  
  
14.15  
नभश् च नभस्यश् च वार्षिकाव् ऋतू ऽ अग्नेर् अन्तःश्लेषो सि कल्पेतां द्यावापृथिवी कल्पन्ताम् आप ऽ ओषधयः कल्पन्ताम् अग्नयः पृथङ् नम ज्यैष्ठ्याय सव्रताः ।  
ये ऽ अग्नयः समनसोऽन्तरा द्यावापृथिवी ऽ इमे वार्षिकाव् ऋतू ऽ अभिकल्पमानाऽ इन्द्रम् इव देवा ऽ अभिसं विशन्तु तया देवतयाङ्गिरस्वद् ध्रुवे सीदतम् ॥  
  
14.16  
इषश् चोर्जश् च शारदाव् ऋतू ऽ अग्नेर् अन्तःश्लेषोऽसि कल्पेतां द्यावापृथिवी कल्पन्ताम् आप ऽ ओषधयः कल्पन्ताम् अग्नयः पृथङ् नम ज्यैष्ठ्याय सव्रताः ।  
ये ऽ अग्नयः समनसोऽन्तरा द्यावापृथिवी ऽ इमे शारदाव् ऋतू ऽ अभिकल्पमाना ऽइन्द्रम् इव देवाऽ अभिसं विशन्तु तया देवतयाङ्गिरस्वद् ध्रुवे सीदतम् ॥  
  
14.17  
आयुर् मे पाहि ।  
प्राणं मे पाहि ।  
अपानं मे पाहि ।  
व्यानं मे पाहि ।  
चक्षुर् मे पाहि ।  
श्रोत्रं मे पाहि ।  
वाचं मे पिन्व ।  
मनो मे जिन्व ।  
आत्मानं मे पाहि ।  
ज्योतिर् मे यच्छ ॥  
  
14.18  
मा छन्दः ।  
प्रमा छन्दः ।  
प्रतिमा छन्दः ।  
ऽ अस्रीवयश् छन्दः ।  
पङ्क्तिश् छन्दः ।  
ऽ उष्णिक् छन्दः ।  
बृहती छन्दः ।  
ऽअनुष्टुप् छन्दः ।  
विराट् छन्दः ।  
गायत्री छन्दः ।  
त्रिष्टुप् छन्दः ।  
जगती छन्दः ॥  
  
14.19  
पृथिवी छन्दः ।  
ऽअन्तरिक्षं छन्दः ।  
द्यौश् छन्दः ।  
समाश् छन्दः ।  
नक्षत्राणि छन्दः ।  
वाक् छन्दः ।  
मनश् छन्दः ।  
कृषिश् छन्दः ।  
हिरण्यं छन्दः ।  
गौश् छन्दः ।  
ऽअजा छन्दः ।  
ऽअश्वश् छन्दः ॥  
  
14.20  
अग्निर् देवता ।  
वातो देवता ।  
सूर्यो देवता ।  
चन्द्रमा देवता ।  
वसवो देवता ।  
रुद्रा देवता ।  
ऽऽआदित्या देवता ।  
मरुतो देवता ।  
विश्वे देवा देवता ।  
बृहस्पतिर् देवता ।  
इन्द्रो देवता ।  
वरुणो देवता ॥  
  
14.21  
मूर्धासि राड् ध्रुवासि धरुणा धर्त्र्य् असि धरणी ।  
आयुषे त्वा वर्चसे त्वा कृष्यै त्वा क्षेमाय त्वा ॥  
  
14.22  
यन्त्री राड् यन्त्र्य् असि यमनी ध्रुवासि धरित्री ।  
इषे त्वोर्जे त्वा रय्यै त्वा पोषाय त्वा ।  
लोकं पृण छिद्रं पृणाथो सीद ध्रुवा त्वम् ।  
इन्द्राग्नी त्वा बृहस्पतिर् अस्मिन् योनाव् असीषदन् ।  
ता अस्य सूददोहसः सोमꣳ श्रीणन्ति पृश्नयः ।  
जन्मन् देवानां विशस् त्रिष्व् आ रोचने दिवः ।  
इन्द्रं विश्वा अवीवृधन्त् समुद्रव्यचसं गिरः ।  
रथीतमꣳ रथीनां वाजानाꣳ सत्पतिं पतिम् ॥  
  
14.23  
आशुर् त्रिवृत् ।  
भान्तः पञ्चदशः ।  
व्योमा सप्तदशः ।  
धरुण ऽ एकविꣳशः ।  
प्रतूर्तिर् अष्टादशः ।  
तपो नवदशः ।  
ऽअभीवर्तः सविꣳशः ।  
वर्चो द्वाविꣳशः ।  
सम्भरणस् त्रयोविꣳशः ।  
योनिश् चतुर्विꣳशः ।  
गर्भाः पञ्चविꣳशः ।  
ऽ ओजस् त्रिणवः ।  
क्रतुर् एकत्रिꣳशः ।  
प्रतिष्ठा त्रयस्त्रिꣳशः ।  
ब्रध्नस्य विष्टपं चतुस्त्रिꣳशः ।  
नाकः षट्त्रिꣳशः ।  
विवर्तो ष्टाचत्वारिꣳशः ।  
धर्त्रं चतुष्टोमः ॥  
  
14.24  
अग्नेर् भागो ऽसि दीक्षाया ऽ आधिपत्यं ब्रह्म स्पृतं त्रिवृत् स्तोमः ।  
इन्द्रस्य भागो ऽसि विष्णोर् आधिपत्यं क्षत्रꣳ स्पृतं पञ्चदशः स्तोमः ।  
नृचक्षसां भागो ऽसि धातुर् आधिपत्यं जनित्रꣳ स्पृतꣳ सप्तदशः स्तोमः ।  
मित्रस्य भागो ऽसि वरुणस्याधिपत्यं दिवो वृष्टिर् वात स्पृत ऽएकविꣳश स्तोमः ॥  
  
14.25  
वसूनां भागो ऽसि रुद्राणाम् आधिपत्यं चतुष्पात् स्पृतं चतुर्विꣳश स्तोमः ।  
आदित्यानां भागो ऽसि मरुताम् आधिपत्यं गर्भा स्पृताः पञ्चविꣳश स्तोमः ।  
अदित्यै भागो ऽसि पूष्ण ऽ आधिपत्यम् ओज स्पृतं त्रिणव स्तोमः ।  
देवस्य सवितुर् भागो ऽसि बृहस्पतेर् आधिपत्यꣳ समीचीर् दिश स्पृताश् चतुष्टोम स्तोमः ॥  
  
14.26  
यवानां भागो ऽस्य् अयवानाम् आधिपत्यं प्रजा स्पृताश् चतुश्चत्वारिꣳश स्तोमः ।  
ऋभूणां भागो ऽसि विश्वेषां देवानाम् आधिपत्यं भूतꣳ स्पृतं त्रयस्त्रिꣳश स्तोमः ॥  
  
14.27  
सहश् च सहस्यश् च हैमन्तिकाव् ऋतू ऽ अग्नेर् अन्तःश्लेषो सि कल्पेतां द्यावापृथिवी कल्पन्ताम् आप ऽ ओषधयः कल्पन्ताम् अग्नयः पृथङ् नम ज्यैष्ठ्याय सव्रताः ।  
ये ऽ अग्नयः समनसो न्तरा द्यावापृथिवी ऽ इमे हैमन्तिकाव् ऋतू ऽ अभिकल्पमाना ऽ इन्द्रम् इव देवा ऽ अभिसंविशन्तु तया देवतयाङ्गिरस्वद् ध्रुवे सीदतम् ॥  
  
14.28  
एकयास्तुवत प्रजा ऽ अधीयन्त प्रजापतिर् अधिपतिर् आसीत् ।  
तिसृभिर् अस्तुवत ब्रह्मासृज्यत ब्रह्मणस्पतिर् अधिपतिर् आसीत् ।  
पञ्चभिर् अस्तुवत भूतान्य् असृज्यन्त भूतानां पतिर् अधिपतिर् आसीत् ।  
सप्तभिर् अस्तुवत सप्त ऋषयो ऽसृज्यन्त धाताधिपतिर् आसीत् ॥  
  
14.29  
नवभिर् अस्तुवत पितरो ऽसृज्यन्तादितिर् अध्निपत्न्य् आसीत् ।  
एकादशभिर् अस्तुवत ऽ ऋतवो ऽसृज्यन्तार्तवा ऽ अधिपतय ऽ आसन् ।  
त्रयोदशभिर् अस्तुवत मासा ऽ असृज्यन्त संवत्सरो ऽधिपतिर् आसीत् ।  
पञ्चदशभिर् अस्तुवत क्षत्रम् असृज्यतेन्द्रो ऽधिपतिर् आसीत् ।  
सप्तदशभिर् अस्तुवत ग्राम्याः पशवो ऽसृज्यन्त बृहस्पतिर् अधिपतिर् आसीत् ॥  
  
14.30  
नवदशभिर् अस्तुवत शूद्रार्याव् असृज्येताम् अहोरात्रे ऽ अधिपत्नी आस्ताम् ।  
एकविꣳशत्यास्तुवतैकशफाः पशवो सृज्यन्त वरुणो ऽधिपतिर् आसीत् ।  
त्रयोविꣳशत्यास्तुवत क्षुद्रां पशवो ऽसृज्यन्त पूषाधिपतिर् आसीत् ।  
पञ्चविꣳशत्यास्तुवताऽऽरण्याः पशवो ऽसृज्यन्त वायुर् अधिपतिर् आसीत् ।  
सप्तविꣳशत्यास्तुवत द्यावापृथिवी व्यैतां वसवो रुद्राऽ आदित्याऽ अनुव्य् आयꣳस् त ऽ एवाधिपतय ऽ आसन् ॥  
  
14.31  
नवविꣳशत्यास्तुवत वनस्पतयोऽसृज्यन्त सोमो ऽधिपतिर् आसीत् ।  
एकत्रिꣳशतास्तुवत प्रजा ऽ असृज्यन्त यवाश् चायवाश् चाधिपतय ऽ आसन् ।  
त्रयस्त्रिꣳशतास्तुवत भूतान्य् अशाम्यन् प्रजापतिः परमेष्ठ्य् अधिपतिर् आसीत् ।  
[लोकं पृण छिद्रं पृणाथो सीद ध्रुवा त्वम् ।  
इन्द्राग्नी त्वा बृहस्पतिर् अस्मिन् योनाव् असीषदन् ।  
ता अस्य सूददोहसः सोमꣳ श्रीणन्ति पृश्नयः ।  
जन्मन् देवानां विशस् त्रिष्व् आ रोचने दिवः ।  
इन्द्रं विश्वा अवीवृधन्त् समुद्रव्यचसं गिरः ।  
रथीतमꣳ रथीनां वाजानाꣳ सत्पतिं पतिम् ॥