---
title: ००६

---
अध्याय 6  
अग्निष्टोमे अग्नीषोमीय पशु प्रधाने यूपसंस्कारमारभ्य सोमाभिषवान्ता मन्त्राः  
  
6.1  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
आ ददे नार्य् असि ।  
इदम् अहꣳ रक्षसां ग्रीवा ऽ अपि कृन्तामि ।  
यवो ऽसि यवयास्मद् द्वेषो यवयारातीः ।  
दिवेऽत्वान्तरिक्षाय त्वा पृथिव्यै त्वा ।  
शुन्धन्तां लोकाः पितृषदनाः ।  
पितृषदनम् असि ॥  
  
6.2  
अग्रेणीर् असि स्वावेश ऽ उन्नेतॄणाम् एतस्य वित्ताद् अधि त्वा स्थास्यति ।  
देवस् त्वा सविता मध्व् आनक्तु ।  
सुपिप्पलाभ्यस् त्वौषधीभ्यः ।  
द्याम् अग्रेणास्पृक्ष ऽ आन्तरिक्षं मध्येनाप्राः पृथिवीम् उपरेणादृꣳहीः ॥  
  
6.3  
या ते धामान्य् उश्मसि गमध्यै यत्र गावो भूरिशृङ्गा ऽ अयासः ।  
अत्राह तद् उरुगायस्य विष्णोः परमं पदम् अव भारि भूरि ।  
ब्रह्मवनि त्वा क्षत्रवनि रायस्पोषवनि पर्य् ऊहामि ।  
ब्रह्म दृꣳह क्षत्रं दृꣳहायुर् दृꣳह प्रजां दृꣳह ॥  
  
6.4  
विष्णोः कर्माणि पश्यत यतो व्रतानि पस्पशे ।  
इन्द्रस्य युज्यः सखा ॥  
  
6.5  
तद् विष्णोः परमं पदꣳ सदा पश्यन्ति सूरयो दिवीव चक्षुर् आततम् ॥  
  
6.6  
परिवीर् असि परि त्वा दैवीर् विशो व्ययन्तां परीमं यजमानꣳ रायो मनुष्याणाम् ।  
दिवः सूनुर् असि ।  
एष ते पृथिव्यां लोक ऽ आरण्यस् ते पशुः ॥  
  
6.7  
उपावीर् असि ।  
उप देवान् दैवीर् विशः प्रागुर् उशिजो वह्नितमान् ।  
देव त्वष्टर् वसु रम हव्या ते स्वदन्ताम् ॥  
  
6.8  
रेवती रमध्वं बृहस्पते धारया वसूनि ।  
ऋतस्य त्वा देवहविः पाशेन प्रति मुञ्चामि धर्षा मानुषः ॥  
  
6.9  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
अग्नीषोमाभ्यां जुष्टं नि युनज्मि ।  
अद्भ्यस् त्वौषधीभ्योऽनु त्वा माता मन्यताम् अनु पितानु भ्राता सगर्भ्योऽनु सखा सयूथ्यः ।  
अग्नीषोमाभ्यां त्वा जुष्टं प्रोक्षामि ॥  
  
6.10  
अपां पेरुर् असि ।  
आपो देवीः स्वदन्तु स्वात्तं चित् सद् देवहविः ।  
सं ते प्राणो वातेन गच्छताꣳ सम् अङ्गानि यजत्रैः सं यज्ञपतिर् आशिषा ॥  
  
6.11  
घृतेनाक्तौ पशूँस् त्रायेथा ᳬं।  
रेवति यजमाने प्रियं धा ऽ आ विश ।  
उरोर् अन्तरिक्षात् सजूर् देवेन वातेनास्य हविषस् त्मना यज समस्य तन्वा भव ।  
वर्षो वर्षीयसि यज्ञे यज्ञपतिं धाः ।  
स्वाहा देवेभ्यः ।  
देवेभ्यः स्वाहा ॥  
  
6.12  
माहिर् भूर् मा पृदाकुः ।  
नमस् तऽ आतानानर्वा प्रेहि ।  
घृतस्य कुल्याऽ उपऽ ऋतस्य पथ्याऽ अनु ॥  
  
6.13  
देवीर् आपः शुद्धा वोढ्वꣳ सुपरिविष्टा देवेषु ।  
सुपरिविष्टा वयं परिवेष्टारो भूयास्म ॥  
  
6.14  
वाचं ते शुन्धामि ।  
प्राणं ते शुन्धामि ।  
चक्षुस् ते शुन्धामि ।  
श्रोत्रं ते शुन्धामि ।  
नाभिं ते शुन्धामि ।  
मेढ्रं ते शुन्धामि ।  
पायुं ते शुन्धामि ।  
चरित्राꣳस् ते शुन्धामि ॥  
  
6.15  
मनस्तऽ आ प्यायताम् ।  
वाक् तऽ आ प्यायताम् ।  
प्राणस् तऽ आ प्यायताम् ।  
चक्षुस्तऽ आ प्यायताम् ।  
श्रोत्रं तऽ आ प्यायताम् ।  
यत् ते क्रूरं यद् आस्थितं तत् त ऽआ प्यायतां निष्ट्यायतां तत् ते शुध्यतु ।  
शम् अहोभ्यः ।  
ओषधे त्रायस्व ।  
स्वधिते मैनꣳ हिꣳसीः ॥  
  
6.16  
रक्षसां भागो ऽसि ।  
निरस्तꣳ रक्षः ।  
ऽ इदम् अहꣳ रक्षोऽ भितिष्ठामीदम् अहꣳ रक्षोऽ व बाधऽ इदम् अहꣳ रक्षो ऽधमं तमो नयामि ।  
घृतेन द्यावापृथिवी प्रोर्णुवाथाम् ।  
वायो वे स्तोकानाम् ।  
अग्निर् आज्यस्य वेतु स्वाहा ।  
स्वाहाकृते ऽ ऊर्ध्वनभसं मारुतं गच्छतम् ॥  
  
6.17  
इदम् आपः प्रवहतावद्यं च मलं च यत् ।  
यच् चाभिदुद्रोहानृतं यच् च शेपे ऽ अभीरुणम् ।  
आपो मा तस्माद् एनसः पवमानश् च मुञ्चतु ॥  
  
6.18  
सं ते मनो मनसा सं प्राणः प्राणेन गच्छताम् ।  
रेड् अस्य् अग्निष् ट्वा श्रीणात्व् आपस् त्वा समरिणन् वातस्य त्वा ध्राज्यै पूष्णो रꣳह्या ऽ ऊष्मणो व्यथिषत् ।  
प्रयुतं द्वेषः ॥  
  
6.19  
घृतं घृतपावानः पिबत वसां वसापावानः पिबतान्तरिक्षस्य हविर् असि स्वाहा ।  
दिशः ।  
प्रदिशः ।  
ऽ आदिशः ।  
विदिशः ।  
ऽ उद्दिशः ।  
दिग्भ्यः स्वाहा ॥  
  
6.20  
ऐन्द्रः प्राणो ऽ अङ्गे ऽ अङ्गे नि दीध्यद् ऐन्द्र ऽ उदानो ऽ अङ्गे ऽ अङ्गे निधीतः ।  
देव त्वष्टर् भूरि ते सꣳ-समेतु सलक्ष्मा यद् विषुरूपं भवाति ।  
देवत्रा यन्तम् अवसे सखायो ऽनु त्वा माता पितरो मदन्तु ॥  
  
6.21  
समुद्रं गच्छ स्वाहा ।  
ऽ अन्तरिक्षं गच्छ स्वाहा ।  
देवꣳ सवितारं गच्छ स्वाहा ।  
मित्रावरुणौ गच्छ स्वाहा ।  
ऽ अहोरात्रे गच्छ स्वाहा ।  
छन्दाꣳसि गच्छ स्वाहा ।  
द्यावापृथिवी गच्छ स्वाहा ।  
यज्ञं गच्छ स्वाहा ।  
सोमं गच्छ स्वाहा ।  
दिव्यं नभो गच्छ स्वाहा ।  
अग्निं वैश्वानरं गच्छ स्वाहा ।  
मनो मे हार्दि यच्छ ।  
दिवं ते धूमो गच्छतु स्वर् ज्योतिः पृथिवीं भस्मना पृण स्वाहा ॥  
  
6.22  
मापो मौषधीर् हिꣳसीः ।  
धाम्नो-धाम्नो राजꣳस् ततो वरुण नो मुञ्च ।  
यद् आहुर् अघ्न्या ऽ इति वरुणेति शपामहे ततो वरुण नो मुञ्च ।  
सुमित्रिया न ऽ आप ऽ ओषधयः सन्तु +दुर्मित्रियास् तस्मै सन्तु यो स्मान् द्वेष्टि यं च वयं द्विष्मः ॥  
  
6.23  
हविषीमतीर् इमा ऽ आपो हविष्माꣳ2 ऽ आ विवासति ।  
हविष्मान् देवो ऽ अध्वरो हविष्माꣳ2 ऽ अस्तु सूर्यः ॥  
  
6.24  
अग्नेर्वोऽ पन्नगृहस्य सदसि सादयामि ।  
इन्द्राग्न्योर् भागधेयी स्थ ।  
मित्रावरुण्योर् भागधेयी स्थ ।  
विश्वेषां देवानां भागधेयी स्थ ।  
अमूर् या ऽ उप सूर्ये याभिर् वा सूर्यः सह ।  
ता नो हिन्वन्त्व् अध्वरम् ॥  
  
6.25  
हृदे त्वा मनसे त्वा दिवे त्वा सूर्याय त्वा ।  
ऊर्ध्वम् इमम् अध्वरं दिवि देवेषु होत्रा यच्छ ॥  
  
6.26  
सोम राजन् विश्वास् त्वं प्रजा ऽ उपाव रोह ।  
विश्वास् त्वां प्रजा उपाव रोहन्तु ।  
शृणोत्व् अग्निः समिधा हवं मे शृण्वन्त्व् आपो धिषणाश् च देवीः ।  
श्रोता ग्रावाणो विदुषो न यज्ञꣳ शृणोतु देवः सविता हवं मे स्वाहा ॥  
  
6.27  
देवीर् आपो ऽ अपां नपाद् यो व ऽ ऊर्मिर् हविष्य ऽ इन्द्रियावान् मदिन्तमः ।  
तं देवेभ्यो देवत्रा दत्त शुक्रपेभ्यो येषां भाग स्थ स्वाहा ॥  
  
6.28  
कार्षिर् असि ।  
समुद्रस्य त्वाक्षित्या ऽ उन् नयामि ।  
सम् आपो ऽ अद्भिर् अग्मत सम् ओषधीभिर् ओषधीः ॥  
  
6.29  
यम् अग्ने पृत्सु मर्त्यम् अवा वाजेषु यं जुनाः ।  
स यन्ता शश्वतीर् इषः स्वाहा ॥  
  
6.30  
देवस्य त्वा सवितुः प्रसवेऽश्विनोर् बाहुभ्यां पूष्णो हस्ताभ्याम् ।  
आ ददे रावासि गभीरम् इमम् अध्वरं कृधीन्द्राय सुषूतमम् ।  
उत्तमेन पविनोर्जस्वन्तं मधुमन्तं पयस्वन्तम् ।  
निग्राभ्या स्थ देवश्रुतस् तर्पयत मा ॥  
  
6.31  
मनो मे तर्पयत वाचं मे तर्पयत प्राणं मे तर्पयत चक्षुर् मे तर्पयत श्रोत्रं मे तर्पयतात्मानं मे तर्पयत प्रजां मे तर्पयत पशून् मे तर्पयत गणान् मे तर्पयत गणा मे मा वितृषन् ॥  
  
6.32  
इन्द्राय त्वा वसुमते रुद्रवते ।  
ऽ इन्द्राय त्वादित्यवते ।  
ऽ इन्द्राय त्वाभिमातिघ्ने ।  
श्येनाय त्वा सोमभृते ।  
ऽ अग्नये त्वा रायस्पोषदे ॥  
  
6.33  
यत् ते सोम दिवि ज्योतिर् यत् पृथिव्यां यद् उराव् अन्तरिक्षे ।  
तेनास्मै यजमानायोरु राये कृध्य् अधि दात्रे वोचः ॥  
  
6.34  
श्वात्रा स्थ वृत्रतुरो राधोगूर्ता ऽ अमृतस्य पत्नीः ।  
ता देवीर् देवत्रेमं यज्ञं नयतोपहूताः सोमस्य पिबत ॥  
  
6.35  
मा भेर् मा सं विक्था ऽ ऊर्जं धत्स्व धिषणे वीड्वी सती वीडयेथामूर्जं दधाथाम् ।  
पाप्मा हतो न सोमः ॥  
  
6.36  
प्राग् अपाग् उदग् अधराक् सर्वतस् त्वा दिश ऽ आ धावन्तु ।  
अम्ब नि ष्पर सम् अरीर् विदाम् ॥  
  
6.37  
त्वम् अङ्ग प्र शꣳसिषो देवः शविष्ठ मर्त्यम् ।  
न त्वद् अन्यो मघवन्न् अस्ति मर्डितेन्द्र ब्रवीमि ते वचः ॥