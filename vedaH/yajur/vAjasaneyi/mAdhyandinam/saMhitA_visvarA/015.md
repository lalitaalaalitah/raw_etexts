---
title: ०१५

---
अध्याय 15  
पञ्चम चिति मन्त्राः, चयन मन्त्राश्च  
  
  
15.1  
अग्ने जातान् प्र णुद नः सपत्नान् प्रत्य् अजातान् नुद जातवेदः ।  
अधि नो ब्रूहि सुमना ऽ अहेडꣳस् तव स्याम शर्मꣳस् त्रिवरूथ ऽ उद्भौ ॥  
  
15.2  
सहसा जातान् प्र णुदा नः सपत्नान् प्रत्य् अजातान् जातवेदो नुदस्व ।  
अधि नो ब्रूहि सुमनस्यमानो वयꣳ स्याम प्र णुदा नः सपत्नान् ॥  
  
15.3  
षोडशी स्तोम ऽ ओजो द्रविणम् ।  
चतुश्चत्वारिꣳश स्तोमो वर्चो द्रविणम् ।  
अग्नेः पुरीषम् अस्य अप्सो नाम तां त्वा विश्वे ऽ अभि गृणन्तु देवाः ।  
स्तोमपृष्ठा घृतवतीह सीद प्रजावद् अस्मे द्रविणा यजस्व ॥  
  
15.4  
एवश् छन्दः ।  
वरिवश् छन्दः ।  
शम्भूश् छन्दः ।  
परिभूश् छन्दः ।  
ऽ आच्छच् छन्दः ।  
मनश् छन्दः ।  
व्यचश् छन्दः ।  
सिन्धुश् छन्दः ।  
समुद्रश् छन्दः ।  
सरिरं छन्दः ।  
ककुप् छन्दः ।  
त्रिककुप् छन्दः ।  
काव्यं छन्दः ।  
ऽ अङ्कुपं छन्दः ।  
अक्षरपङ्क्तिश् छन्दः ।  
पदपङ्क्तिश् छन्दः ।  
विष्टारपङ्क्तिश् छन्दः ।  
क्षुरो भ्राजश् छन्दः ॥  
  
15.5  
आच्छच् छन्दः ।  
प्रच्छच् छन्दः ।  
संयच् छन्दः ।  
वियच् छन्दः ।  
बृहच् छन्दः ।  
रथन्तरं छन्दः ।  
निकायश् छन्दः ।  
विवधश् छन्दः ।  
गिरश् छन्दः ।  
भ्रजश् छन्दः ।  
सꣳस्तुप् छन्दः ।  
ऽ अनुष्टुप् छन्दः ।  
ऽ एवश् छन्दः ।  
वरिवश् छन्दः ।  
वयश् छन्दः ।  
वयस्कृच् छन्दः ।  
विष्पर्धाश् छन्दः ।  
विशालं छन्दः ।  
छदिश् छन्दः ।  
दूरोहणं छन्दः ।  
तन्द्रं छन्दः ।  
ऽ अङ्काङ्कं छन्दः ॥  
  
15.6  
रश्मिना सत्याय सत्यं जिन्व ।  
प्रेतिना धर्मणा धर्मं जिन्व ।  
अन्वित्या दिवा दिवं जिन्व ।  
सन्धिनान्तरिक्षेणान्तरिक्षं जिन्व ।  
प्रतिधिना पृथिव्या पृथिवीं जिन्व ।  
विष्टम्भेन वृष्ट्या वृष्टिं जिन्व ।  
प्रवया ऽह्नाहर् जिन्व ।  
अनुया रात्र्या रात्रीं जिन्व ।  
उशिजा वसुभ्यो वसून् जिन्व ।  
प्रकेतेनादित्येभ्य ऽ आदित्यान् जिन्व ॥  
  
15.7  
तन्तुना रायस्पोषेण रायस्पोषं जिन्व ।  
सꣳसर्पेण श्रुताय श्रुतं जिन्व ।  
ऐडेनौषधीभिर् ओषधीर् जिन्व ।  
उत्तमेन तनूभिस् तनूर् जिन्व ।  
वयोधसाधीतेनाधीतं जिन्व ।  
अभिजिता तेजसा तेजो जिन्व ॥  
  
15.8  
प्रतिपद् असि प्रतिपदे त्वा ।  
अनुपद् अस्य् अनुपदे त्वा ।  
सम्पद् असि सम्पदे त्वा ।  
तेजो ऽसि तेजसे त्वा ॥  
  
15.9  
त्रिवृद् असि त्रिवृते त्वा ।  
प्रवृद् असि प्रवृते त्वा ।  
विवृद् असि विवृते त्वा ।  
सवृद् असि सवृते त्वा ।  
ऽऽआक्रमो ऽस्य् आक्रमाय त्वा ।  
सङ्क्रमो ऽसि सङ्क्रमाय त्वा ।  
उत्क्रमो ऽस्य् उत्क्रमाय त्वा ।  
उत्क्रान्तिर् अस्य् उत्क्रान्त्यै त्वा ।  
अधिपतिनोर्जोर्जं जिन्व ॥  
  
15.10  
राज्ञ्य् असि प्राची दिग् वसवस् ते देवा ऽ अधिपतयो ऽग्निर् हेतीनां प्रतिधर्ता त्रिवृत् त्वा स्तोमः पृथिव्याꣳ श्रयत्व् आज्यम् उक्थम् अव्यथायै स्तभ्नातु रथन्तरꣳ साम प्रतिष्ठित्याऽ अन्तरिक्ष ऽ ऋषयस् त्वा प्रथमजा देवेषु दिवो मात्रया वरिम्णा प्रथन्तु विधर्ता चायम् अधिपतिश् च ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु ॥  
  
15.11  
विराड् असि दक्षिणा दिग् रुद्रास् ते देवा ऽ अधिपतय ऽ इन्द्रो हेतीनां प्रतिधर्ता पञ्चदशस् त्वा स्तोमः पृथिव्याꣳ श्रयतु प्रौगम् उक्थम् अव्यथायै स्तभ्नातु बृहत् साम प्रतिष्ठित्या ऽ अन्तरिक्ष ऽ ऋषयस् त्वा प्रथमजा देवेषु दिवो मात्रया वरिम्णा प्रथन्तु विधर्ता चायम् अधिपतिश् च ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु ॥  
  
15.12  
सम्राड् असि प्रतीची दिग् आदित्यास् ते देवा ऽ अधिपतयो वरुणो हेतीनां प्रतिधर्ता सप्तदशस् त्वा स्तोमः पृथिव्याꣳ श्रयतु मरुत्वतीयम् उक्थम् अव्यथायै स्तभ्नातु वैरूपꣳ साम प्रतिष्ठित्या ऽ अन्तरिक्ष ऽ ऋषयस् त्वा प्रथमजा देवेषु दिवो मात्रया वरिम्णा प्रथन्तु विधर्ता चायम् अधिपतिश् च ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु ॥  
  
15.13  
स्वराड् अस्य् उदीच्य् दिङ् मरुतस् ते देवा ऽ अधिपतयः सोमो हेतीनां प्रतिधर्तैकविꣳशस् त्वा स्तोमः पृथिव्याꣳ श्रयतु निष्केवल्यम् उक्थम् अव्यथायै स्तभ्नातु वैराजꣳ साम प्रतिष्ठित्या ऽ अन्तरिक्ष ऽ ऋषयस् त्वा प्रथमजा देवेषु दिवो मात्रया वरिम्णा प्रथन्तु विधर्ता चायम् अधिपतिश् च ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु ॥  
  
15.14  
अधिपत्न्य् असि बृहती दिग् विश्वे ते देवा ऽ अधिपतयो बृहस्पतिर् हेतीनां प्रतिधर्ता त्रिणवत्रयस्त्रिꣳशौ त्वा स्तोमौ पृथिव्याꣳ श्रयतां वैश्वदेवाग्निमारुते ऽ उक्थे ऽ अव्यथायै स्तभ्नीताꣳ शाक्वररैवते सामनी प्रतिष्ठित्या ऽ अन्तरिक्ष ऽ ऋषयस् त्वा प्रथमजा देवेषु दिवो मात्रया वरिम्णा प्रथन्तु विधर्ता चायम् अधिपतिश् च ते त्वा सर्वे संविदाना नाकस्य पृष्ठे स्वर्गे लोके यजमानं च सादयन्तु ॥  
  
15.15  
अयं पुरो हरिकेशः सूर्यरश्मिस् तस्य रथगृत्सश् च रथौजाश् च सेनानीग्रामण्यौ ।  
पुञ्जिकस्थला च क्रतुस्थला चाप्सरसौ दङ्क्ष्णवः पशवो हेतिः पौरुषेयो वधः प्रहेतिस् तेभ्यो नमो ऽ अस्तु ते नो ऽवन्तु ते नो मृडयन्तु ते यं द्विष्मो यश् च नो द्वेष्टि तम् एषां जम्भे दध्मः ॥  
  
15.16  
अयं दक्षिणा विश्वकर्मा तस्य रथस्वनश् च रथेचित्रश् च सेनानीग्रामण्यौ ।  
मेनका च सहजन्या चाप्सरसौ यातुधाना हेती रक्षाꣳसि प्रहेतिस् तेभ्यो नमो ऽअस्तु ते नो ऽवन्तु ते नो मृडयन्तु ते यं द्विष्मो यश् च नो द्वेष्टि तम् एषां जम्भे दध्मः ॥  
  
15.17  
अयं पश्चाद् विश्वव्यचास् तस्य रथप्रोतश् चासमरथश् च सेनानीग्रामण्यौ ।  
प्रम्लोचन्ती चानुम्लोचन्ती चाप्सरसौ व्याघ्रा हेतिः सर्पा प्रहेतिस् तेभ्यो नमो ऽ अस्तु ते नो ऽवन्तु ते नो मृडयन्तु ते यं द्विष्मो यश् च नो द्वेष्टि तम् एषां जम्भे दध्मः ॥  
  
15.18  
अयम् उत्तरात् संयद्वसुस् तस्य तार्क्ष्यश् चारिष्टनेमिश् च सेनानीग्रामण्यौ ।  
विश्वाची च घृताची चाप्सरसाव् आपो हेतिर् वातः प्रहेतिस् तेभ्यो नमो ऽ अस्तु ते नो ऽवन्तु ते नो मृडयन्तु ते यं द्विष्मो यश् च नो द्वेष्टि तम् एषां जम्भे दध्मः ॥  
  
15.19  
अयम् उपर्य् अर्वाग्वसुस् तस्य सेनजिच् च सुषेणश् च सेनानीग्रामण्यौ ।  
उर्वशी च पूर्वचित्तिश् चाप्सरसाव् अवस्फूर्जन् हेतिर् विद्युत् प्रहेतिस् तेभ्यो नमो ऽ अस्तु ते नो ऽवन्तु ते नो मृडयन्तु ते यं द्विष्मो यश् च नो द्वेष्टि तम् एषां जम्भे दध्मः ॥  
  
15.20  
अग्निर् मूर्धा दिवः ककुत् पतिः पृथिव्या ऽ अयम् ।  
अपाꣳ रेताꣳसि जिन्वति ॥  
  
15.21  
अयम् अग्निः सहस्रिणो वाजस्य शतिनस् पतिः ।  
मूर्धा कवी रयीणाम् ॥  
  
15.22  
त्वाम् अग्ने पुष्कराद् अध्य् अथर्वा निर् अमन्थत ।  
मूर्ध्नो विश्वस्य वाघतः ॥  
  
15.23  
भुवो यज्ञस्य रजसश् च नेता यत्रा नियुद्भिः सचसे शिवाभिः ।  
दिवि मूर्धानं दधिषे स्वर्षां जिह्वाम् अग्ने चकृषे हव्यवाहम् ॥  
  
15.24  
अबोध्य् अग्निः समिधा जनानां प्रति धेनुम् इवायतीम् उषासम् ।  
यह्वा ऽ इव प्र वयाम् उज्जिहानाः प्र भानवः सिस्रते नाकम् अच्छ ॥  
  
15.25  
अवोचाम कवये मेध्याय वचो वन्दारु वृषभाय वृष्णे ।  
गविष्ठिरो नमसा स्तोमम् अग्नौ दिवीव रुक्मम् उरुव्यञ्चम् अश्रेत् ॥  
  
15.26  
अयम् इह प्रथमो धायि धातृभिर् होता यजिष्ठो ऽ अध्वरेष्व् ईड्यः ।  
यम् अप्नवानो भृगवो विरुरुचुर् वनेषु चित्रं विभ्वं विशे-विशे ॥  
  
15.27  
जनस्य गोपा ऽ अजनिष्ट जागृविर् अग्निः सुदक्षः सुविताय नव्यसे ।  
घृतप्रतीको बृहता दिविस्पृशा द्युमद् वि भाति भरतेभ्यः शुचिः ॥  
  
15.28  
त्वाम् अग्ने ऽ अङ्गिरसो गुहा हितम् अन्व् अविन्दञ् छिश्रियाणं वने-वने ।  
स जायसे मथ्यमानः सहो महत् त्वाम् आहुः सहसस् पुत्रम् अङ्गिरः ॥  
  
15.29  
सखायः सं वः सम्यञ्चम् इषꣳ स्तोमं चाग्नये ।  
वर्षिष्ठाय क्षितीनामूर्जो नप्त्रे सहस्वते ॥  
  
15.30  
सꣳ-सम् इद् युवसे वृषन्न् अग्ने विश्वान्य् अर्य ऽ आ ।  
इडस् पदे सम् इध्यसे स नो वसून्य् आ भर ॥  
  
15.31  
त्वां चित्रश्रवस्तम हवन्ते विक्षु जन्तवः ।  
शोचिष्केशं पुरुप्रियाग्ने हव्याय वोढवे ॥  
  
15.32  
एना वो ऽ अग्निं नमसोर्जो नपातम् आ हुवे ।  
प्रियं चेतिष्ठम् अरतिꣳ स्वध्वरं विश्वस्य दूतम् अमृतम् ॥  
  
15.33  
विश्वस्य दूतम् अमृतं विश्वस्य दूतम् अमृतम् ।  
स योजते ऽ अरुषा विश्वभोजसा स दुद्रवत् स्वाहुतः ॥  
  
15.34  
स दुद्रवत् स्वाहुतः स दुद्रवत् स्वाहुतः ।  
सुब्रह्मा यज्ञः सुशमी वसूनां देवꣳ राधो जनानाम् ॥  
  
15.35  
अग्ने वाजस्य गोमत ऽ ईशानः सहसो यहो ।  
अस्मे धेहि जातवेदो महि श्रवः ॥  
  
15.36  
स ऽ इधानो वसुष् कविर् अग्निर् ईडेन्यो गिरा ।  
रेवद् अस्मभ्यं पुर्वणीक दीदिहि ॥  
  
15.37  
क्षपो राजन्न् उत त्मनाग्ने वस्तोर् उतोषसः ।  
स तिग्मजम्भ रक्षसो दह प्रति ॥  
  
15.38  
भद्रो नोऽअग्निर् आहुतो भद्रा रातिः सुभग भद्रो ऽअध्वरः ।  
भद्राऽ उत प्रशस्तयः ॥  
  
15.39  
भद्रा ऽ उत प्रशस्तयो भद्रं मनः कृणुष्व वृत्रतूर्ये ।  
येना समत्सु सासहः ॥  
  
15.40  
येना समत्सु सासहो ऽव स्थिरा तनुहि भूरि शर्धताम् ।  
वनेमा ते ऽ अभिष्टिभिः ॥  
  
15.41  
अग्निं तं मन्ये यो वसुर् अस्तं यं यन्ति धेनवः ।  
अस्तम् अर्वन्त ऽ आशवो ऽस्तं नित्यासो वाजिन ऽ इषꣳ स्तोतृभ्य ऽ आ भर ॥  
  
15.42  
सो अग्निर् यो वसुर् गृणे सं यम् आयन्ति धेनवः ।  
सम् अर्वन्तो रघुद्रुवः सꣳ सुजातासः सूरय ऽ इषꣳ स्तोतृभ्य ऽ आ भर ॥  
  
15.43  
उभे सुश्चन्द्र सर्पिषो दर्वी श्रीणीष ऽ आसनि ।  
उतो न ऽ उत् पुपूर्या ऽ उक्थेषु शवसस् पत ऽ इषꣳ स्तोतृभ्य ऽ आ भर ॥  
  
15.44  
अग्ने तम् अद्याश्वं न स्तोमैः क्रतुं न भद्रꣳ हृदिस्पृशम् ।  
ऋध्यामा त ऽ ओहैः ॥  
  
15.45  
अधा ह्य् अग्ने क्रतोर् भद्रस्य दक्षस्य साधोः ।  
रथीर् ऋतस्य बृहतो बभूथ ॥  
  
15.46  
एभिर् नो ऽ अर्कैर् भवा नो अर्वाङ् स्वर्ण ज्योतिः ।  
अग्ने विश्वेभिः सुमना ऽ अनीकैः ॥  
  
15.47  
अग्निꣳ होतारं मन्ये दास्वन्तं वसुꣳ सूनुꣳ सहसो जातवेदसं विप्रं न जातवेदसम् ।  
य ऽ ऊर्ध्वया स्वध्वरो देवो देवाच्या कृपा ।  
घृतस्य विभ्राष्टिम् अनु वष्टि शोचिषाऽऽजुह्वानस्य सर्पिषः ॥  
  
15.48  
अग्ने त्वं नो ऽ अन्तम उत त्राता शिवो भवा वरूथ्यः ।  
वसुर् अग्निर् वसुश्रवा ऽ अच्छा नक्षि द्युमत्तमꣳ रयिं दाः ।  
तं त्वा शोचिष्ठ दीदिवः सुम्नाय नूनम् ईमहे सखिभ्यः ॥  
  
15.49  
येन ऽ ऋषयस् तपसा सत्रम् आयन्न् इन्धाना ऽ अग्निꣳ स्वर् आभरन्तः ।  
तस्मिन्न् अहं नि दधे नाके ऽ अग्निं यम् आहुर् मनव स्तीर्णबर्हिषम् ॥  
  
15.50  
तं पत्नीभिर् अनु गच्छेम देवाः पुत्रैर् भ्रातृभिर् उत वा हिरण्यैः ।  
नाकं गृभ्णानाः सुकृतस्य लोके तृतीये पृष्ठे ऽ अधि रोचने दिवः ॥  
  
15.51  
आ वाचो मध्यम् अरुहद् भुरण्युर् अयम् अग्निः सत्पतिश् चेकितानः ।  
पृष्ठे पृथिव्या निहितो दविद्युतद् अधस् पदं कृणुतां ये पृतन्यवः ॥  
  
15.52  
अयम् अग्निर् वीरतमो वयोधाः सहस्रियो द्योतताम् अप्रयुच्छन् ।  
विभ्राजमानः सरिरस्य मध्य ऽ उप प्र याहि दिव्यानि धाम ॥  
  
15.53  
सम्प्रच्यवध्वम् उप सम्प्रयाताग्ने पथो देवयानान् कृणुध्वम् ।  
पुनः कृण्वाना पितरा युवानान्वा ताꣳसीत् त्वयि तन्तुम् एतम् ॥  
  
15.54  
उद् बुध्यस्वाग्ने प्रति जागृहि त्वम् इष्टापूर्ते सꣳ सृजेथाम् अयं च ।  
अस्मिन्त् सधस्थे अध्य् उत्तरस्मिन् विशवे देवा यजमानश् च सीदत ॥  
  
15.55  
येन वहसि सहस्रं येनाग्ने सर्ववेदसम् ।  
तेनेमं यज्ञं नो नय स्वर् देवेषु गन्तवे ॥  
  
15.56  
अयं ते योनिर् ऋत्वियो यतो जातो ऽ अरोचथाः ।  
तं जानन्न् अग्न ऽ आरोहाथा नो वर्धया रयिम् ॥  
  
15.57  
तपश् च तपस्यश् च शैशिराव् ऋतू ऽ अग्नेर् अन्तःश्लेषो सि कल्पेतां द्यावापृथिवी कल्पन्ताम् आप ऽ ओषधयः कल्पन्ताम् अग्नयः पृथङ् नम ज्यैष्ठ्याय सव्रताः ।  
ये ऽ अग्नयः समनसो न्तरा द्यावापृथिवी ऽ इमे शैशिराव् ऋतू ऽ अभिकल्पमाना ऽ इन्द्रम् इव देवा ऽ अभिसं विशन्तु तया देवतयाङ्गिरस्वद् ध्रुवे सीदतम् ॥  
  
15.58  
परमेष्ठी त्वा सादयतु दिवस् पृष्ठे ज्योतिष्मतीम् ।  
विश्वस्मै प्राणायापानाय व्यानायोदानाय प्रतिष्ठायै चरित्राय ।  
सूर्यस् ते ऽधिपतिस् तया देवतयाऽङ्गिरस्वद् ध्रुवा सीद ॥  
  
15.59  
लोकं पृण छिद्रं पृणाथो सीद ध्रुवा त्वम् ।  
इन्द्राग्नी त्वा बृहस्पतिर् अस्मिन् योनाव् असीषदन् ॥  
  
15.60  
ता ऽ अस्य सूददोहसः सोमꣳ श्रीणन्ति पृश्नयः ।  
जन्मन् देवानां विशस् त्रिष्व् आ रोचने दिवः ॥  
  
15.61  
इन्द्रं विश्वा अवीवृधन्त् समुद्रव्यचसं गिरः ।  
रथीतमꣳ रथीनां वाजानाꣳ सत्पतिं पतिम् ॥  
  
15.62  
प्रोथद् अश्वो न यवसे विष्यन् यदा महः संवरणाद् व्य् अस्थात् ।  
आद् अस्य वातो ऽ अनु वाति शोचिर् अध स्म ते व्रजनं कृष्णम् अस्ति ॥  
  
15.63  
आयोष् ट्वा सदने सादयाम्य् अवतश् छायायाꣳ समुद्रस्य हृदये ।  
रश्मीवतीं भास्वतीम् आ या द्यां भास्य् आ पृथिवीम् ओर्व् अन्तरिक्षम् ॥  
  
15.64  
परमेष्ठी त्वा सादयतु दिवस् पृष्ठे व्यचस्वतीं प्रथस्वतीम् दिवं यच्छ दिवं दृꣳह दिवं मा हिꣳसीः ।  
विश्वस्मै प्राणायापानाय व्यानायोदानाय प्रतिष्ठायै चरित्राय ।  
सूर्यस् त्वाभि पातु मह्या स्वस्त्या छर्दिषा शन्तमेन तया देवतयाङ्गिरस्वद् ध्रुवे सीदतम् ॥  
  
15.65  
सहस्रस्य प्रमासि ।  
सहस्रस्य प्रतिमासि ।  
सहस्रस्योन्मासि ।  
साहस्रो ऽसि ।  
सहस्राय त्वा ॥