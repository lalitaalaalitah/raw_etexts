---
title: ०२७

---
अध्यायः 27  
पञ्चचितिकस्याग्नेः मन्त्राः  
  
27.1  
समास् त्वाग्न ऽ ऋतवो वर्धयन्तु संवत्सरा ऽ ऋषयो यानि सत्या ।  
सं दिव्येन दीदिहि रोचनेन विश्वा ऽ आ भाहि प्रदिशश् चतस्रः ॥  
  
27.2  
सं चेध्यस्वाग्ने प्र च बोधयैनम् उच् च तिष्ठ महते सौभगाय ।  
मा च रिषद् उपसत्ता ते ऽ अग्ने ब्रह्माणस् ते यशसः सन्तु मा ऽन्ये ॥  
  
27.3  
त्वाम् अग्ने वृणते ब्राह्मणा ऽ इमे शिवो ऽ अग्ने संवरणे भवा नः ।  
सपत्नहा नो ऽ अभिमातिजिच् च स्वे गये जागृह्य् अप्रयुच्छन् ॥  
  
27.4  
इहैवाग्ने ऽ अधि धारया रयिं मा त्वा नि क्रन् पूर्वचितो निकारिणः ।  
क्षत्रम् अग्ने सुयमम् अस्तु तुभ्यम् उपसत्ता वर्धतां ते ऽ अनिष्टृतः ॥  
  
27.5  
क्षत्रेणाग्ने स्वायुः सꣳ रभस्व मित्रेणाग्ने मित्रधेये यतस्व ।  
सजातानां मध्यमस्था ऽ एधि राज्ञाम् अग्ने विहव्यो दीदिहीह ॥  
  
27.6  
अति निहो ऽ अति स्रिधो ऽत्य् अचित्तिम् अत्य् अरातिम् अग्ने ।  
विश्वा ह्य् अग्ने दुरिता सहस्वाथास्मभ्यꣳ सहवीराꣳ रयिं दाः ॥  
  
27.7  
अनाधृष्यो जातवेदा ऽ अनाधृष्टो विराड् अग्ने क्षत्रभृद् दीदिहीह ।  
विश्वा ऽ आशाः प्रमुञ्चन् मानुषीर् भयः शिवेभिर् अद्य परि पाहि नो वृधे ॥  
  
27.8  
बृहस्पते सवितर् बोधयैनꣳ सꣳशितं चित् सन्तराꣳ सꣳ शिशाधि ।  
वर्धयैनं महते सौभगाय विश्व ऽ एनम् अनु मदन्तु देवाः ॥  
  
27.9  
अमुत्रभूयादध यद् यमस्य बृहस्पते ऽ अभिशस्तेर् अमुञ्चः ।  
प्रत्य् औहताम् अश्विना मृत्युम् अस्माद् देवानाम् अग्ने भिषजा शचीभिः ॥  
  
27.10  
उद् वयं तमसस् परि स्वः पश्यन्त ऽ उत्तरम् ।  
देवं देवत्रा सूर्यम् अगन्म ज्योतिर् उत्तमम् ॥  
  
27.11  
ऊर्ध्वा ऽ अस्य समिधो भवन्त्य् ऊर्ध्वा शुक्रा शोचीꣳष्य् अग्नेः ।  
द्युमत्तमा सुप्रतीकस्य सूनोः ॥  
  
27.12  
तनूनपाद् असुरो विश्ववेदा देवो देवेषु देवः ।  
पथो अनक्तु मध्वा घृतेन ॥  
  
27.13  
मध्वा यज्ञं नक्षसे प्रीणानो नराशꣳसो ऽ अग्ने ।  
सुकृद् देवः सविता विश्ववारः ॥  
  
27.14  
अच्छायम् एति शवसा घृतेनेडानो वह्निर् नमसा ।  
अग्निꣳ स्रुचो ऽ अध्वरेषु प्रयत्सु ॥  
  
27.15  
स यक्षद् अस्य महिमानम् अग्नेः स ऽ ईं मन्द्रा सुप्रयसः ।  
वसुश्चेतिष्ठो वसुधातमश् च ॥  
  
27.16  
द्वारो देवीर् अन्व् अस्य विश्वे व्रता ददन्ते ऽ अग्नेः ।  
उरुव्यचसो धाम्ना पत्यमानाः ॥  
  
27.17  
ते ऽ अस्य योषणे दिव्ये न योना ऽ उषासानक्ता ।  
इमं यज्ञम् अवताम् अध्वरं नः ॥  
  
27.18  
दैव्या होतारा ऽ ऊर्ध्वम् अध्वरं नो ऽग्नेर् जिह्वाम् अभि गृणीतम् ।  
कृणुतम् नः स्विष्टम् ॥  
  
27.19  
तिस्रो देवीर् बर्हिर् इदꣳ सदन्त्व् इडा सरस्वती भारती ।  
मही गृणाना ॥  
  
27.20  
तन् नस् तुरीपम् अद्भुतं पुरुक्षु त्वष्टा सुवीर्यम् ।  
रायस्पोषं वि ष्यतु नाभिम् अस्मे ॥  
  
27.21  
वनस्पते ऽव सृजा रराणस् त्मना देवेषु ।  
अग्निर् हव्यꣳ शमिता सूदयाति ॥  
  
27.22  
अग्ने स्वाहा कृणुहि जातवेदो ऽ इन्द्राय हव्यम् ।  
विश्वे देवा हविर् इदं जुषन्ताम् ॥  
  
27.23  
पीवो ऽ अन्ना रयिवृधः सुमेधाः श्वेतः सिषक्ति नियुताम् अभिश्रीः ।  
ते वायवे समनसो वि तस्थुर् विश्वेन् नरः स्वपत्यानि चक्रुः ॥  
  
27.24  
राये नु यं जज्ञतू रोदसीमे राये देवी धिषणा धाति देवम् ।  
अध वायुं नियुतः सश्चत स्वा ऽ उत श्वेतं वसुधितिं निरेके ॥  
  
27.25  
आपो ह यद् बृहतीर् विश्वम् आयन् गर्भं दधाना जनयन्तीर् अग्निम् ।  
ततो देवानाꣳ सम् अवर्ततासुरेकः कस्मै देवाय हविषा विधेम ॥  
  
27.26  
यश् चिद् आपो महिना पर्यपश्यद् दक्षं दधाना जनयन्तीर् यज्ञम् ।  
यो देवेष्व् अधि देव ऽ एक ऽ आसीत् कस्मै देवाय हविषा विधेम ॥  
  
27.27  
प्र याभिर् यासि दाश्वाꣳसम् अच्छा नियुद्भिर् वायविष्टये दुरोणे ।  
नि नो रयिꣳ सुभोजसं युवस्व नि वीरं गव्यम् अश्व्यं च राधः ॥  
  
27.28  
आ नो नियुद्भिः शतिनीभिर् अध्वरꣳ सहस्रिणीभिर् उप याहि यज्ञम् ।  
वायो ऽ अस्मिन् सवने मादयस्व यूयं पात स्वस्तिभिः सदा नः ॥  
  
27.29  
नियुत्वान् वायवा गह्य् अयꣳ शुक्रो अयामि ते ।  
गन्तासि सुन्वतो गृहम् ॥  
  
27.30  
वायो शुक्रो ऽ अयामि ते मध्वो ऽ अग्रं दिविष्टिषु ।  
आ याहि सोमपीतये स्पार्हो देव नियुत्वता ॥  
  
27.31  
वायुर् अग्रेगा यज्ञप्रीः साकं गन् मनसा यज्ञम् ।  
शिवो नियुद्भिः शिवाभिः ॥  
  
27.32  
वायो ये ते सहस्रिणो रथासस् तेभिर् आ गहि ।  
नियुत्वान्त् सोमपीतये ॥  
  
27.33  
एकया च दशभिश् च स्वभूते द्वाभ्याम् इष्टये विꣳशती च ।  
तिसृभिश् च वहसे त्रिꣳशता च नियुद्भिर् वायव् इह ता वि मुञ्च ॥  
  
27.34  
तव वायवृतस्पते त्वष्टुर् जामातर् अद्भुत ।  
अवाꣳस्य् आ वृणीमहे ॥  
  
27.35  
अभि त्वा शूर नोनुमो ऽदुग्धा इव धेनवः ।  
ईशानम् अस्य जगतः स्वर्दृशम् ईशानम् इन्द्र तस्थुषः ॥  
  
27.36  
न त्वावाꣳ२ऽ अन्यो दिव्यो न पार्थिवो न जातो न जनिष्यते ।  
अश्वायन्तो मघवन्न् इन्द्र वाजिनो गव्यन्तस् त्वा हवामहे ॥  
  
27.37  
त्वाम् इद्धि हवामहे साता वाजस्य कारवः ।  
त्वां वृत्रेष्व् इन्द्र सत्पतिं नरस् त्वां काष्ठास्व् अर्वतः ॥  
  
27.38  
स त्वं नश् चित्र वज्रहस्त धृष्णुया मह स्तवानो ऽ अद्रिवः ।  
गाम् अश्वꣳ रथ्यम् इन्द्र सं किर सत्रा वाजं न जिग्युषे ॥  
  
27.39  
कया नश् चित्र ऽ आ भुवद् ऊती सदावृधः सखा ।  
कया शचिष्ठया वृता ॥  
  
27.40  
कस् त्वा सत्यो मदानां मꣳहिष्ठो मत्सद् अन्धसः ।  
दृढा चिद् आरुजे वसु ॥  
  
27.41  
अभी षु णः सखीनाम् अविता जरितॄणाम् ।  
शतं भवास्य् ऊतये ॥  
  
27.42  
यज्ञा-यज्ञा वो ऽ अग्नये गिरा-गिरा च दक्षसे ।  
प्र-प्र वयम् अमृतं जातवेदसं प्रियं मित्रं न शꣳसिषम् ॥  
  
27.43  
पाहि नो ऽ अग्न ऽ एकया पाह्य् उत द्वितीयया ।  
पाहि गीर्भिस् तिसृभिर् ऊर्जां पते पाहि चतसृभिर् वसो ॥  
  
27.44  
ऊर्जो नपातꣳ स हिनायम् अस्मयुर् दाशेम हव्यदातये ।  
भुवद् वाजेष्व् अविता भुवद् वृध ऽ उत त्राता तनूनाम् ॥  
  
27.45  
संवत्सरो ऽसि परिवत्सरोऽसीदावत्सरो ऽसीद्वत्सरो ऽसि वत्सरो ऽसि ।  
उषसस् ते कल्पन्ताम् अहोरात्रास् ते कल्पन्ताम् अर्धमासास् ते कल्पन्तां मासास् ते कल्पन्ताम् ऋतवस् ते कल्पन्ताꣳ संवत्सरस् ते कल्पताम् ।  
प्रेत्या ऽ एत्यै सं चाञ्च प्र च सारय ।  
सुपर्णचिद् असि तया देवतयाङ्गिरस्वद् ध्रुवः सीद ॥