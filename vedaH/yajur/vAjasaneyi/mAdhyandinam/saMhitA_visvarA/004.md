---
title: ००४

---
अध्यायः 4  
अग्निष्टोमे ऋत्विग् यजमानस्य शाला प्रवेशमारभ्य क्रीतसोमस्य शालाप्रवेशान्त मन्त्राः  
  
4.1  
एदम् अगन्म देवयजनं पृथिव्या यत्र देवासो ऽ अजुषन्त विश्वे ।  
ऋक् सामाभ्याᳬं सन्तरन्तो यजुर्भी रायस् पोषेण सम् इषा मदेम ।  
इमा ऽ आपः शम् उ मे सन्तु देवीः ।  
ओषधे त्रायस्व ।  
स्वधिते मैनꣳ हिꣳसीः ॥  
  
4.2  
आपो ऽ अस्मान् मातरः शुन्धयन्तु घृतेन नो घृतप्वः पुनन्तु ।  
विश्वꣳ हि रिप्रं प्रवहन्ति देवीः ।  
उद् इदाभ्यः शुचिर् आ पूत ऽ एमि ।  
दीक्षातपसोस् तनूर् असि तं त्वा शिवाꣳ शग्मां परि दधे भद्रं वर्णं पुष्यन् ॥  
  
4.3  
महीनां पयो सि वर्चोदा ऽ असि वर्चो मे देहि ।  
वृत्रस्यासि कनीनकश् चक्षुर्दा ऽ असि चक्षुर् मे देहि ॥  
  
4.4  
चित्पतिर् मा पुनातु ।  
वाक्पतिर् मा पुनातु ।  
देवो मा सविता पुनात्व् अच्छिद्रेण पवित्रेण सूर्यस्य रश्मिभिः ।  
तस्य ते पवित्रपते पवित्रपूतस्य यत्कामः पुने तच् छकेयम् ॥  
  
4.5  
आ वो देवास ऽ ईमहे वामं प्रयत्य् अध्वरे ।  
आ वो देवास आशिषो ऽ यज्ञियासो हवामहे ॥  
  
4.6  
स्वाहा यज्ञं मनसः ।  
स्वाहोरोर् अन्तरिक्षात् ।  
स्वाहा द्यावापृथिवीभ्याम् ।  
स्वाहा वाताद् आ रभे स्वाहा ॥  
  
4.7  
आकूत्यै प्रयुजे ऽग्नये स्वाहा मेधायै मनसे ऽग्नये स्वाहा दीक्षायै तपसे ऽग्नये स्वाहा सरस्वत्यै पूष्णे ऽग्नये स्वाहा आपो देवीर् बृहतीर् विश्वशम्भुवो द्यावापृथिवी ऽ उरो ऽ अन्तरिक्ष ।  
बृहस्पतये हविषा विधेम स्वाहा ॥  
  
4.8  
विश्वो देवस्य नेतुर् मर्तो वुरीत सख्यम् ।  
विश्वो राय ऽ इषुध्यति द्युम्नं वृणीत पुष्यसे स्वाहा ॥  
  
4.9  
ऋक्सामयोः शिल्पे स्थः ते वाम् आ रभे ते मा पातमास्य यज्ञस्योदृचः ।  
शर्मासि शर्म मे यच्छ नमस् ते ऽ अस्तु मा मा हिꣳसीः ॥  
  
4.10  
ऊर्ग् अस्य् आङ्गिरस्यूर्णम्रदा ऽ ऊर्जं मयि धेहि ।  
सोमस्य नीविर् असि ।  
विष्णोः शर्मासि शर्म यजमानस्य ।  
इन्द्रस्य योनिर् असि ।  
सुसस्याः कृषीस् कृधि ।  
उच् छ्रयस्व वनस्पत ऽūर्ध्वो मा पाह्य् अꣳहसऽ आस्य यज्ञस्योदृचः ॥  
  
4.11  
व्रतं कृणुताग्निर् ब्रह्माग्निर् यज्ञो वनस्पतिर् यज्ञियः ।  
दैवीं धियं मनामहे सुमृडीकाम् अभिष्टये वर्चोधां यज्ञवाहसꣳ सुतीर्था नो ऽअसद् वशे ।  
ये देवा मनोजाता मनोयुजो दक्षक्रतवस् ते नो ऽवन्तु ते नः पान्तु तेभ्यः स्वाहा ॥  
  
4.12  
श्वात्राः पीता भवत यूयम् आपो ऽअस्माकम् अन्तर् उदरे सुशेवाः ।  
ता ऽअस्मभ्यम् अयक्ष्माऽ अनमीवा ऽअनागसः स्वदन्तु देवीर् अमृता ऽ ऋतावृधः ॥  
  
4.13  
इयं ते यज्ञिया तनूः ।  
अपो मुञ्चामि न प्रजाम् ।  
अꣳहोमुचः स्वाहाकृताः पृथिवीम् आविशत ।  
पृथिव्या सम्भव ॥  
  
4.14  
अग्ने त्वꣳ सु जागृहि वयꣳ सु मन्दिषीमहि ।  
रक्षा णो ऽ अप्रयुच्छन् प्रबुधे नः पुनस् कृधि ॥  
  
4.15  
पुनर् मनः पुनर् आयुर् म ऽआगन् पुनः प्राणः पुनर् आत्मा मऽ आगन् पुनश् चक्षुः पुनः श्रोत्रं म ऽआगन् ।  
वैश्वानरोऽ अदब्धस् तनूपा ऽअग्निर् नः पातु दुरिताद् अवद्यात् ॥  
  
4.16  
त्वम् अग्ने व्रतपा ऽ असि देव ऽ आ मर्त्येष्व् आ त्वं यज्ञेष्व् ईड्यः ।  
रास्वेयत्सोमा भूयो भर देवो नः सविता वसोर् दाता वस्व् अदात् ॥  
  
4.17  
एषा ते शुक्र तनूर् एतद् वर्चस् तया सं भव भ्राजं गच्छ ।  
जूर् असि धृता मनसा जुष्टा विष्णवे ॥  
  
4.18  
तस्यास् ते सत्यसवसः प्रसवे तन्वो यन्त्रम् अशीय स्वाहा ।  
शुक्रम् असि चन्द्रम् अस्य् अमृतम् असि वैश्वदेवम् असि ॥  
  
4.19  
चिद् असि मनासि धीर् असि दक्षिणासि क्षत्रियासि यज्ञियास्य् अदितिर् अस्य् उभयतःशीर्ष्णी ।  
सा नः सुप्राची सुप्रतीच्य् एधि मित्रस् त्वा पदि बध्नीतां पूषाऽध्वनस् पात्व् इन्द्रायाध्यक्षाय ॥  
  
4.20  
अनु त्वा माता मन्यताम् अनु पिताऽनु भ्राता सगर्भ्यो ऽनु सखा सयूथ्यः ।  
सा देवि देवम् अच्छेहीन्द्राय सोमꣳ रुद्रस् त्वा वर्तयतु स्वस्ति सोमसखा पुनर् एहि ॥  
  
4.21  
वस्व्य् अस्य् अदितिर् अस्यादित्यासि रुद्रासि चन्द्रासि ।  
बृहस्पतिष् ट्वा सुम्ने रम्णातु रुद्रो वसुभिर् आ चके ॥  
  
4.22  
अदित्यास् त्वा मूर्धन्न् आ जिघर्मि देवयजने पृथिव्याऽ इडायास् पदम् असि घृतवत् स्वाहा ।  
अस्मे रमस्व ।  
अस्मे ते बन्धुः ।  
त्वे रायः ।  
मे रायः ।  
मा वयꣳ रायस्पोषेण वि यौष्म ।  
तोतो रायः ॥  
  
4.23  
सम् अख्ये देव्या धिया सं दक्षिणयोरुचक्षसा ।  
मा मऽ आयुः प्र मोषीर् मो ऽअहं तव ।  
वीरं विदेय तव देवि सन्दृशि ॥  
  
4.24  
एष ते गायत्रो भागऽ इति मे सोमाय ब्रूताद् एष ते त्रैष्टुभो भागऽ इति मे सोमाय ब्रूताद् एष ते जागतो भागऽ इति मे सोमाय ब्रूताच् छन्दोनामानाꣳ साम्राज्यं गच्छेति मे सोमाय ब्रूतात् ।  
आस्माकोऽ सि शुक्रस् ते ग्रह्यो विचितस् त्वा वि चिन्वन्तु ॥  
  
4.25  
अभि त्यं देवꣳ सवितारम् ओण्योः कविक्रतुम् अर्चामि सत्यसवꣳ रत्नधाम् अभि प्रियं मतिं कविम् ।  
ऊर्ध्वा यस्यामतिर् भा अदिद्युतत् सवीमनि हिरण्यपाणिर् अमिमीत सुक्रतुः कृपा स्वः ।  
प्रजाभ्यस् त्वा ।  
प्रजास् त्वाऽनुप्राणन्तु प्रजास् त्वम् अनुप्राणिहि ॥  
  
4.26  
शुक्रं त्वा शुक्रेण क्रीणामि चन्द्रं चन्द्रेणामृतम् अमृतेन ।  
सग्मे ते गोः ।  
अस्मे ते चन्द्राणि ।  
तपसस् तनूर् असि प्रजापतेर् वर्णः परमेण पशुना क्रीयसे सहस्रपोषं पुषेयम् ॥  
  
4.27  
मित्रो नऽ एहि सुमित्रधः ।  
ऽ इन्द्रस्योरुम् आ विश दक्षिणम् उशन्न् उशन्तꣳ स्योनः स्योनम् ।  
स्वान भ्राजाङ्घारे बम्भारे हस्त सुहस्त कृशानो ।  
एते वः सोमक्रयणास् तान् रक्षध्वं मा वो दभन् ॥  
  
4.28  
परि माग्ने दुश्चरिताद् बाधस्वा मा सुचरिते भज ।  
उद् आयुषा स्वायुषोदस्थाम् अमृताꣳ ऽअनु ॥  
  
4.29  
प्रति पन्थाम् अपद्महि स्वस्तिगाम् अनेहसम् ।  
येन विश्वाः परि द्विषो वृणक्ति विन्दते वसु ॥  
  
4.30  
अदित्यास् त्वग् असि ।  
अदित्यै सद ऽआ सीद ।  
अस्तभ्नाद् द्यां वृषभो ऽ अन्तरिक्षम् अमिमीत वरिमाणं पृथिव्याः ।  
आसीदद् विश्वा भुवनानि सम्राड् विश्वेत् तानि वरुणस्य व्रतानि ॥  
  
4.31  
वनेषु व्यन्तरिक्षं ततान वाजम् अर्वत्सु पय ऽउस्रियासु ।  
हृत्सु क्रतुं वरुणो विक्ष्व् अग्निं दिवि सूर्यम् अदधात् सोमम् अद्रौ ॥  
  
4.32  
सूर्यस्य चक्षुर् आरोहाग्नेर् अक्ष्णः कनीनकम् ।  
यत्रैतशेभिर् ईयसे भ्राजमानो विपश्चिता ॥  
  
4.33  
उस्राव् एतं धूर्षाहौ युज्येथाम् अनश्रूऽ अवीरहणौ ब्रह्मचोदनौ ।  
स्वस्ति यजमानस्य गृहान् गच्छतम् ॥  
  
4.34  
भद्रो मेऽ सि प्रच्यवस्व भुवस्पते विश्वान्य् अभि धामानि ।  
मा त्वा परिपरिणो विदन् मा त्वा परिपन्थिनो विदन् मा वृकाऽ अघायवो विदन् ।  
श्येनो भूत्वा परा पत यजमानस्य गृहान् गच्छ तन् नौ सँ̐स्कृतम् ॥  
  
4.35  
नमो मित्रस्य वरुणस्य चक्षसे महो देवाय तद् ऋतꣳ सपर्यत ।  
दूरेदृशे देवजाताय केतवे दिवस् पुत्राय सूर्याय शꣳसत ॥  
  
4.36  
वरुणस्योत्तम्भनम् असि ।  
वरुणस्य स्कम्भसर्जनी स्थः ।  
वरुणस्यऽ ऋतसदन्य् असि वरुणस्यऽ ऋतसदनम् असि ।  
वरुणस्य ऽऋतसदनम् आ सीद ॥  
  
4.37  
या ते धामानि हविषा यजन्ति ता ते विश्वा परिभूर् अस्तु यज्ञम् ।  
गयस्फानः प्रतरणः सुवीरो ऽवीरहा प्रचरा सोम दुर्यान् ॥