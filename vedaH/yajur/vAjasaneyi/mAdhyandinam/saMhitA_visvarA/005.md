---
title: ००५

---
अध्याय 5  
अग्निष्टोमे आतिथ्यमारभ्य यूपनिर्माणपर्यन्तम् मन्त्राः  
5.1  
अग्नेस् तनूर् असि विष्णवे त्वा सोमस्य तनूर् असि विष्णवे त्वातिऽतिथेर् आतिथ्यम् असि विष्णवे श्येनाय त्वा सोमभृते विष्णवे त्वाऽग्नये त्वा रायस्पोषदे विष्णवे त्वा ॥  
  
5.2  
अग्नेर् जनित्रम् असि ।  
वृषणौ स्थः ।  
ऽउर्वश्य् असि ।  
आयुर् असि ।  
ऽ पुरूरवा असि ।  
गायत्रेण त्वा छन्दसा मन्थामि ।  
त्रैष्टुभेन त्वा छन्दसा मन्थामि ।  
जागतेन त्वा छन्दसा मन्थामि ॥  
  
5.3  
भवतं नः समनसौ सचेतसाव् अरेपसौ ।  
मा यज्ञꣳ हिꣳसिष्टं मा यज्ञपतिं जातवेदसौ शिवौ भवतम् अद्य नः ॥  
  
5.4  
अग्नाव् अग्निश् चरति प्रविष्ट ऽ ऋषीणां पुत्रो ऽअभिशस्तिपावा ।  
स नः स्योनः सुयजा यजेह देवेभ्यो हव्यꣳ सदम् अप्रयुच्छन्त् स्वाहा ॥  
  
5.5  
आपतये त्वा परिपतये गृह्णामि तनूनप्त्र्ये शाक्वराय शक्वन ऽ ओजिष्ठाय ।  
अनाधृष्टम् अस्य् अनाधृष्यं देवानाम् ओजो ऽनभिशस्त्य् अभिशस्तिपा ऽ अनभिशस्तेन्यम् अञ्जसा सत्यम् उप गेषꣳ स्विते मा धाः ॥  
  
5.6  
अग्ने व्रतपास् त्वे व्रतपा या तव तनूर् इयꣳ सा मयि यो मम तनूर् एषा सा त्वयि ।  
सह नौ व्रतपते व्रतान्य् अनु मे दीक्षां दीक्षापतिर् मन्यताम् अनु तपस् तपस्पतिः ॥  
  
5.7  
अꣳशुर्-अꣳशुष्टे देव सोमाप्यायताम् इन्द्रायैकधनविदे ।  
आ तुभ्यम् इन्द्रः प्यायताम् आ त्वम् इन्द्राय प्यायस्व ।  
आ प्याययास्मान्त् सखीन्त् सन्या मेधया स्वस्ति ते देव सोम सुत्याम् अशीय ।  
एष्टा रायः प्रेषे भगाय ऋतम् ऋतवादिभ्यो नमो द्यावापृथिवीभ्याम् ॥  
  
5.8  
या ते ऽ अग्ने ऽयःशया तनूर् वर्षिष्ठा गह्वरेष्ठा ।  
उग्रं वचोऽअपावधीत् त्वेषं वचो ऽ अपावधीत् स्वाहा ।  
या ते ऽ अग्ने रजःशया तनूर् वर्षिष्ठा गह्वरेष्ठा ।  
उग्रं वचो ऽ अपावधीत् त्वेषं वचो ऽ अपावधीत् स्वाहा ।  
या ते अग्ने हरिशया तनूर् वर्षिष्ठा गह्वरेष्ठा ।  
उग्रं वचो ऽ अपावधीत् त्वेषं वचो ऽ अपावधीत् स्वाहा ॥  
  
5.9  
तप्तायनी मे ऽसि ।  
वित्तायनी मे ऽसि ।  
अवतान् मा नाथितात् ।  
अवतान् मा व्यथितात् ।  
विदेद् अग्निर् नभो नाम ।  
अग्ने ऽ अङ्गिर ऽ आयुना नाम्नेहि ।  
योऽस्यां पृथिव्याम् असि यत् तेऽनाधृष्टं नाम यज्ञियं तेन त्वा दधे ।  
विदेद् अग्निर् नभो नाम ।  
अग्ने ऽ अङ्गिर ऽ आयुना नाम्नेहि ।  
यो द्वितीयस्यां पृथिव्याम् असि यत् तेऽनाधृष्टं नाम यज्ञियं तेन त्वा दधे ।  
विदेद् अग्निर् नभो नाम ।  
अग्नेऽअङ्गिर ऽ आयुना नाम्नेहि ।  
यस् तृतीयस्यां पृथिव्याम् असि यत् ते ऽनाधृष्टं नाम यज्ञियं तेन त्वा दधे ।  
अनु त्वा देववीतये ॥  
  
5.10  
सिꣳह्य् असि सपत्नसाही देवेभ्यः कल्पस्व ।  
सिꣳह्य् असि सपत्नसाही देवेभ्यः शुन्धस्व ।  
सिꣳह्य् असि सपत्नसाही देवेभ्यः शुम्भस्व ॥  
  
5.11  
इन्द्रघोषस् त्वा वसुभिः पुरस्तात् पातु ।  
प्रचेतास् त्वा रुद्रैः पश्चात् पातु ।  
मनोजवास् त्वा पितृभिर् दक्षिणतः पातु ।  
विश्वकर्मा त्वादित्यैर् उत्तरतः पातु ।  
इदम् अहं तप्तं वार् बहिर्धा यज्ञान् निः सृजामि ॥  
  
5.12  
सिꣳह्य् असि स्वाहा ।  
सिꣳह्य् अस्य् आदित्यवनिः स्वाहा ।  
सिꣳह्य् असि ब्रह्मवनिः क्षत्रवनिः स्वाहा ।  
सिꣳह्य् असि सुप्रजावनी रायस्पोषवनिः स्वाहा ।  
सिꣳह्य् अस्य् आवह देवान् यजमानाय स्वाहा ।  
भूतेभ्यस् त्वा ॥  
  
5.13  
ध्रुवो ऽसि पृथिवीं दृꣳह ।  
ध्रुवक्षिद् अस्य् अन्तरिक्षं दृꣳह ।  
अच्युतक्षिद् असि दिवं दृꣳह ।  
अग्नेः पुरीषम् असि ॥  
  
5.14  
युञ्जते मन ऽ उत युञ्जते धियो विप्रा विप्रस्य बृहतो विपश्चितः ।  
वि होत्रा दधे वयुनाविद् एक ऽइन् मही देवस्य सवितुः परिष्टुतिः स्वाहा ॥  
  
5.15  
इदं विष्णुर् विचक्रमे त्रेधा नि दधे पदम् ।  
समूढम् अस्य पाᳬंसुरे स्वाहा ॥  
  
5.16  
इरावती धेनुमती हि भूतꣳ सूयवसिनी मनवे दशस्या ।  
व्यस्कभ्ना रोदसी विष्णव् एते दाधर्त्थ पृथिवीम् अभितो मयूखैः स्वाहा ॥  
  
5.17  
देवश्रुतौ देवेष्व् आ घोषतम् ।  
प्राची प्रेतम् अध्वरं कल्पयन्ती ऽ ऊर्ध्वं यज्ञं नयतं मा जिह्वरतम् ।  
स्वं गोष्ठम् आ वदतं देवी दुर्ये ऽ आयुर् मा निर्वादिष्टं प्रजां मा निर्वादिष्टम् ।  
अत्र रमेथां वर्ष्मन् पृथिव्याः ॥  
  
5.18  
विष्णोर् नु कं वीर्याणि प्र वोचं यः पार्थिवानि विममे रजाꣳसि ।  
यो ऽ अस्कभायद् उत्तरꣳ सधस्थं विचक्रमाणस् त्रेधोरुगायः ।  
विष्णवे त्वा ॥  
  
5.19  
दिवो वा विष्ण ऽ उत वा पृथिव्या महो वा विष्णऽउरोरन्तरिक्षात् ।  
उभा हि हस्ता वसुना पृणस्वा प्रयच्छ दक्षिणाद् ओत सव्यात् ।  
विष्णवे त्वा ॥  
  
5.20  
प्र तद् विष्णु स्तवते वीर्येण मृगो न भीमः कुचरो गिरिष्ठाः ।  
यस्योरुषु त्रिषु विक्रमणेष्व् अधिक्षियन्ति भुवनानि विश्वा ॥  
  
5.21  
विष्णो रराटम् असि ।  
विष्णोः श्नप्त्रे स्थः ।  
विष्णोः स्यूर् असि ।  
विष्णोर् ध्रुवो सि ।  
वैष्णवम् असि विष्णवे त्वा ॥  
  
5.22  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
आ ददे नार्य् असि ।  
इदम् अहꣳ रक्षसां ग्रीवा ऽ अपिकृन्तामि ।  
बृहन्न् असि बृहद्रवा बृहतीम् इन्द्राय वाचं वद ॥  
  
5.23  
रक्षोहणं वलगहनं वैष्णवीम् ।  
इदम् अहं तं वलगम् उत् किरामि यं मे निष्ट्यो यम् अमात्यो निचखान ।  
इदम् अहं तं वलगम् उत् किरामि यं मे समानो यम् असमानो निचखान ।  
इदम् अहं तं वलगम् उत् किरामि यं मे सबन्धुर् यम् असबन्धुर् निचखान ।  
इदम् अहं तं वलगम् उत् किरामि यं मे सजातो यम् असजातो निचखान ।  
उत् कृत्यां किरामि ॥  
  
5.24  
स्वराड् असि सपत्नहा ।  
सत्रराड् अस्य् अभिमातिहा ।  
जनराड् असि रक्षोहा ।  
सर्वराड् अस्य् अमित्रहा ॥  
  
5.25  
रक्षोहणो वो वलगहनः प्रोक्षामि वैष्णवान् ।  
रक्षोहणो वो वलगहनो ऽव नयामि वैष्णवान् ।  
रक्षोहणो वो वलगहनो ऽव स्तृणामि वैष्णवान् ।  
रक्षोहणौ वां वलगहना ऽ उप दधामि वैष्णवी ।  
रक्षोहणौ वां वलगहनौ पर्य् ऊहामि वैष्णवी ।  
वैष्णवम् असि ।  
वैष्णवा स्थ ॥  
  
5.26  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
आ ददे नार्य् असि ।  
इदम् अहꣳ रक्षसां ग्रीवा ऽ अपि कृन्तामि ।  
यवो ऽसि यवयास्मद् द्वेषो यवयारातीः ।  
दिवे त्वाऽन्तरिक्षाय त्वा पृथिव्यै त्वा ।  
शुन्धन्तां लोकाः पितृषदनाः ।  
पितृषदनम् असि ॥  
  
5.27  
उद् दिवꣳ स्तभानान्तरिक्षं पृण दृꣳहस्व पृथिव्याम् ।  
द्युतानास् त्वा मारुतो मिनोतु मित्रावरुणौ ध्रुवेण धर्मणा ।  
ब्रह्मवनि त्वा क्षत्रवनि त्वा रायस्पोषवनि पर्य् ऊहामि ।  
ब्रह्म दृꣳह क्षत्रं दृꣳहायुर् दृꣳह प्रजां दृꣳह ॥  
  
5.28  
ध्रुवासि ध्रुवो ऽयं यजमानो ऽस्मिन्न् आयतने प्रजया पशुभिर् भूयात् ।  
घृतेन द्यावापृथिवी पूर्येथाम् ।  
इन्द्रस्य छदिर् असि विश्वजनस्य छाया ॥  
  
5.29  
परि त्वा गिर्वणो गिर ऽ इमा भवन्तु विश्वतः ।  
वृद्धायुम् अनु वृद्धयो जुष्टा भवन्तु जुष्टयः ॥  
  
5.30  
इन्द्रस्य स्यूर् असि ।  
इन्द्रस्य ध्रुवो ऽसि ।  
ऐन्द्रम् असि ।  
वैश्वदेवम् असि ॥  
  
5.31  
विभूर् असि प्रवाहणः ।* द्रष्टव्यम् - ब्रह्माण्डपुराणम् १.२.१२.२७, वायुपुराणम् २९.२६  
वह्निर् असि हव्यवाहनः ।  
श्वात्रो ऽसि प्रचेताः ।  
तुथो ऽसि विश्ववेदाः ॥  
  
5.32  
उशिग् असि कविः ।  
अङ्घारिर् असि बम्भारिः ।  
अवस्यूर् असि दुवस्वान् ।  
शुन्ध्यूर् असि मार्जालीयः ।  
सम्राड् असि कृशानुः ।  
परिषद्योऽसि पवमानः ।  
नभोऽसि प्रतक्वा ।  
मृष्टो ऽसि हव्यसूदनः ।  
ऽऋतधामासि स्वर्ज्योतिः ॥  
  
5.33  
समुद्रो ऽसि विश्वव्यचाः ।  
ऽअजो ऽस्य् एकपात् ।  
अहिर् असि बुध्न्यः ।  
वाग् अस्य् ऐन्द्रम् असि सदो ऽसि ।  
ऋतस्य द्वारौ मा मा सन्ताप्तम् ।  
अध्वनाम् अध्वपते प्र मा तिर स्वस्ति मे ऽस्मिन् पथि देवयाने भूयात् ॥  
  
5.34  
मित्रस्य मा चक्षुषेक्षध्वम् ।  
अग्नयः सगराः सगरा स्थ सगरेण नाम्ना रुद्रेणानीकेन पात माग्नयः पिपृत माग्नयो गोपायत मा नमो वो स्तु मा मा हिꣳसिष्ट ॥  
  
5.35  
ज्योतिर् असि विश्वरूपं विश्वेषां देवानाᳬं समित् ।  
त्वꣳ सोम तनूकृद्भ्यो द्वेषोभ्यो ऽन्यकृतेभ्य ऽउरु यन्तासि वरूथꣳ स्वाहा ।  
जुषाणो ऽअप्तुर् आज्यस्य वेतु स्वाहा ॥  
  
5.36  
अग्ने नय सुपथा राये ऽअस्मान् विश्वानि देव वयुनानि विद्वान् ।  
युयोध्य् अस्मज् जुहुराणम् एनो भूयिष्ठां ते नमऽउक्तिं विधेम ॥  
  
5.37  
अयं नो ऽ अग्निर् वरिवस् कृणोत्व् अयं मृधः पुर ऽएतु प्रभिन्दन् ।  
अयं वाजान् जयतु वाजसाताव् अयꣳ शत्रून् जयतु जर्हृषाणः स्वाहा ॥  
  
5.38  
उरु विष्णो वि क्रमस्वोरु क्षयाय नस् कृधि ।  
घृतं घृतयोने पिब प्र-प्र यज्ञपतिं तिर स्वाहा ॥  
  
5.39  
देव सवितर् एष ते सोमस् तꣳ रक्षस्व मा त्वा दभन् ।  
एतत् त्वं देव सोम देवो देवाँ2 ऽ उपागा ऽ इदम् अहं मनुष्यान्त् सह रायस्पोषेण स्वाहा निर् वरुणस्य पाशान् मुच्ये ॥  
  
5.40  
अग्ने व्रतपास् त्वे व्रतपा या तव तनूर् मय्य् अभूद् एषा सा त्वयि यो मम तनूस् त्वय्य् अभूद् इयꣳ सा मयि ।  
यथायथं नौ व्रतपते व्रतान्य् अनु मे दीक्षां दीक्षापतिर् अमꣳस्तानु तपस् तपस्पतिः ॥  
  
5.41  
उरु विष्णो वि क्रमस्वोरु क्षयाय नस् कृधि ।  
घृतं घृतयोने पिब प्र-प्र यज्ञपतिं तिर स्वाहा ॥  
  
5.42  
अत्य् अन्याꣳ ऽ अगां नान्याꣳ ऽ उपागाम् अर्वाक् त्वा परेभ्यो ऽविदं परो ऽवरेभ्यः ।  
तं त्वा जुषामहे देव वनस्पते देवयज्यायै देवास् त्वा देवयज्यायै जुषन्तां विष्णवे त्वा ।  
ओषधे त्रायस्व ।  
स्वधिते मैनꣳ हिꣳसीः ॥  
  
5.43  
द्यां मा लेखीर् अन्तरिक्षं मा हिꣳसीः पृथिव्या सं भव ।  
अयꣳ हि त्वा स्वधितिस् तेतिजानः प्रणिनाय महते सौभगाय ।  
अतस् त्वं देव वनस्पते शतवल्शो वि रोह सहस्रवल्शा वि वयꣳ रुहेम ॥