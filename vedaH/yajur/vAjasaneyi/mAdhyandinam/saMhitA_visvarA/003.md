---
title: ००३

---
अध्याय 3  
अग्न्याधानम्, अग्निहोत्रम्, अग्न्युपस्थानम्. चातुर्मास्यः  
  
3.1  
समिधाग्निं दुवस्यत घृतैर् बोधयतातिथिम् ।  
आस्मिन् हव्या जुहोतन ॥  
  
3.2  
सुसमिद्धाय शोचिषे घृतं तीव्रं जुहोतन ।  
अग्नये जातवेदसे ॥  
  
3.3  
तं त्वा समिद्भिर् अङ्गिरो घृतेन वर्धयामसि ।  
बृहच्छोचा यविष्ठ्य ॥  
  
3.4  
उप त्वाग्ने हविष्मतीर् घृताचीर् यन्तु हर्यत ।  
जुषस्व समिधो मम ॥  
  
3.5  
भूर् भुवः स्वः ।  
द्यौर् इव भूम्ना पृथिवीव वरिम्णा ।  
तस्यास् ते पृथिवि देवयजनि पृष्ठेऽ ग्निम् अन्नादम् अन्नाद्याया दधे ॥  
  
3.6  
आयं गौः पृश्निर् अक्रमीद् असदन् मातरं पुरः ।  
पितरं च प्रयन्त्स्वः ॥  
  
3.7  
अन्तश् चरति रोचनास्य प्राणाद् अपानती ।  
व्यख्यन् महिषो दिवम् ॥  
  
3.8  
त्रिꣳशद् धाम वि राजति वाक् पतङ्गाय धीयते ।  
प्रति वस्तोर् अह द्युभिः ॥  
  
3.9  
अग्निर् ज्योतिर् ज्योतिर् अग्निः स्वाहा ।  
सूर्यो ज्योतिर् ज्योतिः सूर्यः स्वाहा ।  
अग्निर् वर्चो ज्योतिर् वर्चः स्वाहा ।  
सूर्यो वर्चो ज्योतिर् वर्चः स्वाहा ।  
ज्योतिः सूर्यः सूर्यो ज्योतिः स्वाहा ॥  
  
3.10  
सजूर् देवेन सवित्रा सजू रात्र्येन्द्रवत्या ।  
जुषाणो ऽअग्निर् वेतु स्वाहा ।  
सजूर् देवेन सवित्रा सजू उषसेन्द्रवत्या ।  
जुषाणः सूर्यो वेतु स्वाहा ॥  
  
3.11  
उपप्रयन्तो ऽ अध्वरं मन्त्रं वोचेमाग्नये ।  
आरे ऽ अस्मे च शृण्वते ॥  
  
3.12  
अग्निर् मूर्धा दिवः ककुत् पतिः पृथिव्या ऽ अयम् ।  
अपाᳬं रेताᳬंसि जिन्वति ॥  
  
3.13  
उभा वाम् इन्द्राग्नी ऽ आहुवध्या ऽ उभा राधसः सह मादयध्यै ।  
उभा दाताराव् इषाꣳ रयीणाम् उभा वाजस्य सातये हुवे वाम् ॥  
  
3.14  
अयं ते योनिर् ऋत्वियो यतो जातो ऽ अरोचथाः ।  
तं जानन्न् अग्न ऽ आरोहाथा नो वर्धया रयिम् ॥  
  
3.15  
अयम् इह प्रथमो धायि धातृभिर् होता यजिष्ठो ऽ अध्वरेष्व् ईड्यः ।  
यम् अप्नवानो भृगवो विरुरुचुर् वनेषु चित्रं विभ्वं विशे-विशे ॥  
  
3.16  
अस्य प्रत्नाम् अनु द्युतꣳ शुक्रं दुदुह्रे ऽ अह्रयः ।  
पयः सहस्रसाम् ऋषिम् ॥  
  
3.17  
तनूपा ऽ अग्ने ऽसि तन्वं मे पाहि ।  
आयुर्दा ऽ अग्नेऽ स्य् आयुर् मे देहि ।  
वर्चोदा ऽ अग्ने ऽसि वर्चो मे देहि ।  
अग्ने यन् मे तन्वा ऽ ऊनं तन् मऽ आ पृण ॥  
  
3.18  
इन्धानास् त्वा शतꣳ हिमा द्युमन्तꣳ सम् इधीमहि ।  
वयस्वन्तो वयस्कृतꣳ सहस्वन्तः सहस्कृतम् ।  
अग्ने सपत्नदम्भनम् अदब्धासो ऽ अदाभ्यम् ।  
चित्रावसो स्वस्ति ते पारम् अशीय ॥  
  
3.19  
सं त्वम् अग्ने सूर्यस्य वर्चसागथाः सम् ऋषीणाᳬं स्तुतेन ।  
सं प्रियेण धाम्ना सम् अहम् आयुषा सं वर्चसा सं प्रजया सꣳ रायस् पोषेण ग्मिषीय ॥  
  
3.20  
अन्ध स्थान्धो वो भक्षीय मह स्थ महो वो भक्षीयोर्ज स्थोर्जं वो भक्षीय रायस् पोष स्थ रायस् पोषं वो भक्षीय ॥  
  
3.21  
रेवती रमध्वम् अस्मिन् योनाव् अस्मिन् गोष्ठे ऽस्मिंल् लोके स्मिन् क्षये ।  
इहैव स्त मापगात ॥  
  
3.22  
सꣳहितासि विश्वरूप्य् ऊर्जा माविश गौपत्येन ।  
उप त्वाग्ने दिवे-दिवे दोषावस्तर् धिया वयम् ।  
नमो भरन्त ऽéमसि ॥  
  
3.23  
राजन्तम् अध्वराणां गोपाम् ऋतस्य दीदिविम् ।  
वर्धमाणꣳ स्वे दमे ॥  
  
3.24  
स नः पितेव सूनवे ऽग्ने सूपायनो भव ।  
सचस्वा नः स्वस्तये ॥  
  
3.25  
अग्ने त्वं नोऽ अन्तमऽ उत त्राता शिवो भवा वरूथ्यः ।  
वसुर् अग्निर् वसुश्रवाऽ अच्छानक्षि द्युमत्तमꣳ रयिं दाः ॥  
  
3.26  
तं त्वा शोचिष्ठ दीदिवः सुम्नाय नूनम् ईमहे सखिभ्यः ।  
स नो बोधि श्रुधी हवम् उरुष्या णोऽ अघायतः समस्मात् ॥  
  
3.27  
इडऽ एह्य् अदित ऽ एहि ।  
काम्या ऽ एत ।  
मयि वः कामधरणं भूयात् ॥  
  
3.28  
सोमानꣳ स्वरणं कृणुहि ब्रह्मणस्पते ।  
कक्षीवन्तं य ऽ औशिजः ॥  
  
3.29  
यो रेवान् यो ऽअमीवहा वसुवित् पुष्टिवर्धनः ।  
स नः सिषक्तु यस् तुरः ॥  
  
3.30  
मा नः शꣳसोऽ अररुषो धूर्तिः प्र णङ् मर्त्यस्य ।  
रक्षा णो ब्रह्मणस्पते ॥  
  
3.31  
महि त्रीणाम् अवो ऽस्तु द्युक्षं मित्रस्यार्यम्णः ।  
दुराधर्षं वरुणस्य ॥  
  
3.32  
नहि तेषाम् अमा चन नाध्वसु वारणेषु ।  
ईशे रिपुर् अघशꣳसः ॥  
  
3.33  
ते हि पुत्रासो ऽ अदितेः प्र जीवसे मर्त्याय ।  
ज्योतिर् यच्छन्त्य् अजस्रम् ॥  
  
3.34  
कदा चन स्तरीर् असि नेन्द्र सश्चसि दाशुषे ।  
उपोपेन् नु मघवन् भूय ऽ इन् नु ते दानं देवस्य पृच्यते ॥  
  
3.35  
तत् सवितुर् वरेण्यं भर्गो देवस्य धीमहि ।  
धियो यो नः प्रचोदयत् ॥  
  
3.36  
परि ते दूडभो रथोऽस्माꣳ अश्नोतु विश्वतः ।  
येन रक्षसि दाशुषः ॥  
  
3.37  
भूर् भुवः स्वः सुप्रजाः प्रजाभि स्याꣳ सुवीरो वीरैः सुपोषः पोषैः ।  
नर्य प्रजां मे पाहि ।  
शꣳस्य पशून् मे पाहि ।  
अथर्य पितुं मे पाहि ॥  
  
3.38  
आगन्म विश्ववेदसम् अस्मभ्यं वसुवित्तमम् ।  
अग्ने सम्राड् अभि द्युम्नम् अभि सह ऽ आ यच्छस्व ॥  
  
3.39  
अयम् अग्निर् गृहपतिर् गार्हपत्यः प्रजाया वसुवित्तमः ।  
अग्ने गृहपते ऽभि द्युम्नम् अभि सह ऽ आ यच्छस्व ॥  
  
3.40  
अयम् अग्निः पुरीष्यो रयिमान् पुष्टिवर्धनः ।  
अग्ने पुरीष्याभि द्युम्नम् अभि सह ऽ आ यच्छस्व ॥  
  
3.41  
गृहा मा बिभीत मा वेपध्वमूर्जं बिभ्रत ऽ एमसि ।  
ऊर्जं बिभ्रद् वः सुमनाः सुमेधा गृहान् ऐमि मनसा मोदमानः ॥  
  
3.42  
येषाम् अध्येति प्रवसन् येषु सौमनसो बहुः ।  
गृहान् उप ह्वयामहे ते नो जानन्तु जानतः ॥  
  
3.43  
उपहूताऽ इह गावऽ उपहूताऽ अजावयः ।  
अथो ऽअन्नस्य कीलाल ऽउपहूतो गृहेषु नः ।  
क्षेमाय वः शान्त्यै प्र पद्ये शिवꣳ शग्मꣳ शंयोः शंयोः ॥