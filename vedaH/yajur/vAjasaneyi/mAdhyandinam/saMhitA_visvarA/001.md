---
title: ००१

---
अध्याय 1  
दर्शपूर्णमासेष्टिः  
  
1.1  
इषे त्वा ऊर्जे त्वा ।  
वायव स्थ ।  
देवो वः सविता प्रार्पयतु श्रेष्ठतमाय कर्मणऽ आ प्यायध्वम् अघ्न्या ऽइन्द्राय भागं प्रजावतीर् अनमीवा ऽअयक्ष्मा मा व स्तेनऽ ईशत माघशꣳसो ध्रुवा ऽअस्मिन् गोपतौ स्यात बह्वीः ।  
यजमानस्य पशून् पाहि ॥  
  
1.2  
वसोः पवित्रम् असि ।  
द्यौर् असि पृथिव्यसि ।  
मातरिश्वनो ऽघर्मो सि विश्वधा ऽअसि परमेण धाम्ना दृꣳहस्व मा ह्वार् मा ते यज्ञपतिर् ह्वार्षीत् ॥  
  
1.3  
वसोः पवित्रम् असि शतधारं वसोः पवित्रम् असि सहस्रधारम् ।  
देवस् त्वा सविता पुनातु वसोः पवित्रेण शतधारेण सुप्वा ।  
काम् अधुक्षः ॥  
  
1.4  
सा विश्वायुः ।  
सा विश्वकर्मा ।  
सा विश्वधायाः ।  
इन्द्रस्य त्वा भागꣳ सोमेना तनच्मि ।  
विष्णो हव्यꣳ रक्ष ॥  
  
1.5  
अग्ने व्रतपते व्रतं चरिष्यामि तच् छकेयं तन् मे राध्यताम् ।  
इदम् अहम् अनृतात् सत्यम् उपैमि ॥  
  
1.6  
कस् त्वा युनक्ति स त्वा युनक्ति कस्मै त्वा युनक्ति तस्मै त्वा युनक्ति ।  
कर्मणे वां वेषाय वाम् ॥  
  
1.7  
प्रत्युष्टꣳ रक्षः प्रत्युष्टा अरातयः ।  
निष्टप्तꣳ रक्षो निष्टप्ता ऽ अरातयः ।  
उर्व् अन्तरिक्षम् अन्व् एमि ॥  
  
1.8  
धूर् असि धूर्व धूर्वन्तं धूर्व तं योऽ स्मान् धूर्वति तं धूर्व यं वयं धूर्वामः ।  
देवानाम् असि वह्नितमꣳ सम्नितमं पप्रितमं जुष्टतमं देवहूतमम् ॥  
  
1.9  
अह्रुतम् असि हविर्धानं दृꣳहस्व मा ह्वार् मा यज्ञपतिर् ह्वार्षीत् ।  
विष्णुस् त्वा क्रमताम् ।  
उरु वाताय ।  
अपहतꣳ रक्षः ।  
यच्छन्तां पञ्च ॥  
  
1.10  
देवस्य त्वा सवितुः प्रसवेऽश्विनोर् बाहुभ्यां पूष्णो हस्ताभ्याम् ।  
अग्नये जुष्टं गृह्णामि ।  
अग्नीषोमाभ्यां जुष्टं गृह्णामि ॥  
  
1.11  
भूताय त्वा नारातये ।  
स्वर् अभिवि ख्येषम् ।  
दृꣳहन्तां दुर्याः पृथिव्याम् ।  
उर्व् अन्तरिक्षम् अन्व् एमि ।  
पृथिव्यास् त्वा नाभौ सादयाम्य् अदित्या ऽउपस्थेऽ ग्ने हव्यꣳ रक्ष ॥  
  
1.12  
पवित्रे स्थो वैष्णव्यौ ।  
सवितुर् वः प्रसव उत् पुनाम्य् अच्छिद्रेन पवित्रेण सूर्यस्य रश्मिभिः ।  
देवीर् आपो अग्रेगुवोऽ अग्रेपुवोऽग्र इमम् अद्य यज्ञं नयताग्रे यज्ञपतिꣳ सुधातुं यज्ञपतिं देवयुवम् ॥  
  
1.13  
युष्मा ऽ इन्द्रोऽवृणीत वृत्रतूर्ये यूयम् इन्द्रम् अवृणीध्वं वृत्रतूर्ये ।  
प्रोक्षिता स्थ ।  
अग्नये त्वा जुष्टं प्रोक्षामि ।  
अग्नीषोमाभ्यां त्वा जुष्टं प्रोक्षामि ।  
दैव्याय कर्मणे शुन्धध्वं देवयज्यायै यद् वोऽशुद्धाः पराजघ्नुर् इदं वस् तच् छुन्धामि ॥  
  
1.14  
शर्मासि ।  
अवधूतꣳ रक्षोऽवधूता ऽ अरातयः ।  
ऽअदित्यास् त्वग् असि प्रति त्वादितिर् वेत्तु ।  
अद्रिर् असि वानस्पत्यः ।  
ग्रावासि पृथुबुध्नः प्रति त्वादित्यास् त्वग् वेत्तु ॥  
  
1.15  
अग्नेस् तनूर् असि वाचो विसर्जनं देववीतये त्वा गृह्णामि ।  
बृहद्ग्रावासि वानस्पत्यः ।  
सऽइदं देवेभ्यो हविः शमीष्व सुशमि शमीष्व ।  
हविष्कृद् एहि हविष्कृद् एहि हविष्कृद् एहि ॥  
  
1.16  
कुक्कुटोऽसि मधुजिह्वऽइषमूर्जम् आ वद त्वया वयꣳ सङ्घातꣳ-सङ्घातं जेष्म ।  
वर्षवृद्धम् असि ।  
प्रति त्वा वर्षवृद्धं वेत्तु ।  
परापूतꣳ रक्षः परापूता अरातयः ।  
ऽअपहतꣳ रक्षः ।  
वायुर् वो वि विनक्तु ।  
देवो वः सविता हिरण्यपाणिः प्रति गृभ्णात्व् अच्छिद्रेण पाणिना ॥  
  
1.17  
धृष्टिर् असि ।  
अपाऽग्ने ऽ अग्निम् आमादं जहि निष् क्रव्यादꣳ सेध ।  
आ देवयजं वह ।  
ध्रुवम् असि पृथिवीं दृꣳह ब्रह्मवनि त्वा क्षत्रवनि सजातवन्य् उप दधामि भ्रातृव्यस्य वधाय ॥  
  
1.18  
अग्ने ब्रह्म गृभ्णीष्व ।  
धरुणम् अस्य् अन्तरिक्षं दृꣳह ब्रह्मवनि त्वा क्षत्रवनि सजातवन्य् उप दधामि भ्रातृव्यस्य वधाय ।  
धर्त्रम् असि दिवं दृꣳह ब्रह्मवनि त्वा क्षत्रवनि सजातवन्य् उप दधामि भ्रातृव्यस्य वधाय ।  
विश्वाभ्यस् त्वाशाभ्यऽ उप दधामि ।  
चित स्थोर्ध्वचितः ।  
भृगूणाम् अङ्गिरसां तपसा तप्यध्वम् ॥  
  
1.19  
शर्मासि ।  
अवधूतꣳ रक्षोऽवधूता ऽ अरातयः ।  
ऽअदित्यास् त्वग् असि प्रति त्वादितिर् वेत्तु ।  
धिषणासि पर्वती प्रति त्वादित्यास् त्वग् वेत्तु ।  
दिव स्कम्भनीर् असि ।  
धिषणासि पार्वतेयी प्रति त्वा पर्वती वेत्तु ॥  
  
1.20  
धान्यम् असि धिनुहि देवान् ।  
प्राणाय त्वा ।  
उदानाय त्वा ।  
व्यानाय त्वा ।  
दीर्घाम् अनु प्रसितिम् आयुषे धां देवो वः सविता हिरण्यपाणिः प्रति गृभ्णात्व् अच्छिद्रेण पाणिना ।  
चक्षुषे त्वा ।  
महीनां पयोऽसि ॥  
  
1.21  
देवस्य त्वा सवितुः प्रसवेऽश्विनोर् बाहुभ्यां पूष्णो हस्ताभ्याम् ।  
सं वपामि ।  
सम् आपऽóषधीभिः सम् ओषधयो रसेन ।  
सꣳ रेवतीर् जगतीभिः पृच्यन्ताꣳ सं मधुमतीर् मधुमतीभिः पृच्यन्ताम् ॥  
  
1.22  
जनयत्यै त्वा सं यौमि ।  
इदम् अग्नेः ।  
इदम् अग्नीषोमयोः ।  
इषे त्वा ।  
घर्मोऽसि विश्वायुः ।  
उरुप्रथाऽ उरु प्रथस्वोरु ते यज्ञपतिः प्रथताम् ।  
अग्निष्टे त्वचं मा हिꣳसीत् ।  
देवस् त्वा सविता श्रपयतु वर्षिष्ठेऽधि नाके ॥  
  
1.23  
मा भेर् मा संविक्थाः ।  
ऽ अतमेरुर् यज्ञो ऽतमेरुर् यजमानस्य प्रजा भूयात् ।  
त्रिताय त्वा ।  
द्विताय त्वा ।  
एकताय त्वा ॥  
  
1.24  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
आ ददे ऽध्वरकृतं देवेभ्यः ।  
ऽइन्द्रस्य बाहुर् असि दक्षिणः सहस्रभृष्टिः शततेजा वायुर् असि तिग्मतेजा द्विषतो वधः ॥  
  
1.25  
पृथिवि देवयजन्य् ओषध्यास् ते मूलं मा हिꣳसिषम् ।  
व्रजं गच्छ गोष्ठानम् ।  
वर्षतु ते द्यौः ।  
बधान देव सवितः परमस्यां पृथिव्याꣳ शतेन पाशैर् यो स्मान् द्वेष्टि यं च वयं द्विष्मस् तम् अतो मा मौक् ॥  
  
1.26  
अपाररुं पृथिव्यै देवयजनाद् वध्यासम् ।  
व्रजं गच्छ गोष्ठानम् ।  
वर्षतु ते द्यौः ।  
बधान देव सवितः परमस्यां पृथिव्याᳬं शतेन पाशैर् योऽस्मान् द्वेष्टि यं च वयं द्विष्मस् तम् अतो मा मौक् ।  
अररो दिवं मा पप्तः ।  
द्रप्सस् ते द्यां मा स्कन् ।  
व्रजं गच्छ गोष्ठानम् ।  
वर्षतु ते द्यौः ।  
बधान देव सवितः परमस्यां पृथिव्याꣳ शतेन पाशैर् योऽस्मान् द्वेष्टि यं च वयं द्विष्मस् तम् अतो मा मौक् ॥  
  
1.27  
गायत्रेण त्वा छन्दसा परि गृह्णामि ।  
त्रैष्टुभेन त्वा छन्दसा परि गृह्णामि ।  
जागतेन त्वा छन्दसा परि गृह्णामि ।  
सुक्ष्मा चासि शिवा चासि ।  
स्योना चासि सुषदा चासि ।  
ऊर्जस्वती चासि पयस्वती च ॥  
  
1.28  
पुरा क्रूरस्य विसृपो विरप्शिन्न् उदादाय पृथिवीं जीवदानुम् ।  
याम् ऐरयꣳश् चन्द्रमसि स्वधाभिस् ताम् उ धीरासो ऽअनुदिश्य यजन्ते ।  
प्रोक्षणीर् आ सादय ।  
द्विषतो वधोऽ सि ॥  
  
1.29  
प्रत्युष्टꣳ रक्षः प्रत्युष्टा ऽअरातयः ।  
निष्टप्तꣳ रक्षो निष्टप्ता ऽ अरातयः ।  
अनिशितोऽ सि सपत्नक्षिद् वाजिनं त्वा वाजेध्यायै सं मार्ज्मि ।  
प्रत्युष्टꣳ रक्षः प्रत्युष्टाऽ अरातयः ।  
निष्टप्तꣳ रक्षो निष्टप्ताऽ अरातयः ।  
अनिशिताऽसि सपत्नक्षिद् वाजिनीं त्वा वाजेध्यायै सं मार्ज्मि ॥  
  
1.30  
अदित्यै रास्नासि ।  
विष्णोर् वेष्यो सि ।  
ऊर्जे त्वा ।  
ऽअदब्धेन त्वा चक्षुषाव पश्यामि ।  
अग्नेर् जिह्वासि सुहूर् देवेभ्यो धाम्ने-धाम्ने मे भव यजुषे-यजुषे ॥  
  
1.31  
सवितुस् त्वा प्रसवऽ उत् पुनाम्य् अच्छिद्रेण पवित्रेण सूर्यस्य रश्मिभिः ।  
सवितुर् वः प्रसव ऽ उत् पुनाम्य् अच्छिद्रेण पवित्रेण सूर्यस्य रश्मिभिः ।  
तेजो ऽसि शुक्रम् अस्य् अमृतम् असि ।  
धाम नामासि प्रियं देवानाम् अनाधृष्टं देवयजनम् असि ॥