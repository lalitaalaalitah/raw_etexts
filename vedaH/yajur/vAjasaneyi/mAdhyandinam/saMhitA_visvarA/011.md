---
title: ०११

---
अध्याय 11  
अग्निचयने उखादि समिदाध्यन्त मन्त्राः  
  
11.1  
युञ्जानः प्रथमं मनस् तत्वाय सविता धियम् ।  
अग्नेर् ज्योतिर् निचाय्य पृथिव्या ऽ अध्य् आभरत् ॥  
  
  
11.2  
युक्तेन मनसा वयं देवस्य सवितुः सवे ।  
स्वर्ग्याय शक्त्या ॥  
  
11.3  
युक्त्वाय सविता देवान्त् स्वर्यतो धिया दिवम् ।  
बृहज् ज्योतिः करिष्यतः सविता प्र सुवाति तान् ॥  
  
11.4  
युञ्जते मन ऽ उत युञ्जते धियो विप्रा विप्रस्य बृहतो विपश्चितः ।  
वि होत्रा दधे वयुनाविद् एक ऽ इन् मही देवस्य सवितुः परिष्टुतिः ॥  
  
11.5  
युजे वां ब्रह्म पूर्व्यं नमोभिर् वि श्लोक ऽ एतु पथ्येव सूरेः ।  
शृण्वन्तु विश्वे ऽ अमृतस्य पुत्रा ऽ आ ये धामानि दिव्यानि तस्थुः ॥  
  
11.6  
यस्य प्रयाणम् अन्व् अन्य ऽ इद् ययुर् देवा देवस्य महिमानम् ओजसा ।  
यः पार्थिवानि विममे स ऽ एतशो रजाᳬंसि देवः सविता महित्वना ॥  
  
11.7  
देव सवितः प्र सुव यज्ञं प्र सुव यज्ञपतिं भगाय ।  
दिव्यो गन्धर्वः केतपूः केतं नः पुनातु वाचस् पतिर् वाचं नः स्वदतु ॥  
  
11.8  
इमं नो देव सवितर् यज्ञं प्र णय देवाव्यꣳ सखिविदꣳ सत्राजितं धनजितꣳ स्वर्जितम् ।  
ऋचा स्तोमꣳ समर्धय गायत्रेण रथन्तरं बृहद् गायत्रवर्तनि स्वाहा ॥  
  
11.9  
देवस्य त्वा सवितुः प्रसवे ऽश्विनोर् बाहुभ्यां पूष्णो हस्ताभ्याम् ।  
आ ददे गायत्रेण छन्दसाङ्गिरस्वत् पृथिव्याः सधस्थाद् अग्निं पुरीष्यम् अङ्गिरस्वद् आ भर त्रैष्टुभेन छन्दसाङ्गिरस्वत् ॥  
  
11.10  
अभ्रिर् असि नार्य् असि त्वया वयम् अग्निꣳ शकेम खनितुꣳ सधस्थ आ जागतेन छन्दसाङ्गिरस्वत् ॥  
  
11.11  
हस्त ऽ आधाय सविता बिभ्रद् अभ्रिꣳ हिरण्ययीम् ।  
अग्नेर् ज्योतिर् निचाय्य पृथिव्या ऽ अध्य् आ भर ।  
आनुष्टुभेन छन्दसाङ्गिरस्वत् ॥  
  
11.12  
प्रतूर्तं वाजिन्न् आ द्रव वरिष्ठाम् अनु सम्वतम् ।  
दिवि ते जन्म परमम् अन्तरिक्षे तव नाभिः पृथिव्याम् अधि योनिर् इत् ॥  
  
11.13  
युञ्जाथाꣳ रासभं युवम् अस्मिन् यामे वृषण्वसू ।  
अग्निं भरन्तम् अस्मयुम् ॥  
  
11.14  
योगे-योगे तवस्तरं वाजे-वाजे हवामहे ।  
सखाय ऽ इन्द्रमूतये ॥  
  
11.15  
प्रतूर्वन्न् एह्य् अवक्रामन्न् अशस्तो रुद्रस्य गाणपत्यं मयोभूर् एहि ।  
उर्व् अन्तरिक्षं वीहि ।  
स्वस्तिगव्यूतिर् अभयानि कृण्वन् पूष्णा सयुजा सह ॥  
  
11.16  
पृथिव्याः सधस्थाद् अग्निं पुरीष्यम् अङ्गिरस्वद् आ भर ।  
अग्निं पुरीष्यम् अङ्गिरस्वद् अच्छेमः ।  
ऽ अग्निं पुरीष्यम् अङ्गिरस्वद् भरिष्यामः ॥  
  
11.17  
अन्व् अग्निर् उषसाम् अग्रम् अख्यद् अन्व् अहानि प्रथमो जातवेदाः ।  
अनु सूर्यस्य पुरुत्रा च रश्मीन् अनु द्यावापृथिवी ऽ आ ततन्थ ॥  
  
11.18  
आगत्य वाज्य् अध्वानꣳ सर्वा मृधो विधूनुते ।  
अग्निꣳ सधस्थे महति चक्षुषा नि चिकीषते ॥  
  
11.19  
आक्रम्य वाजिन् पृथिवीम् अग्निम् इच्छ रुचा त्वम् ।  
भूम्या वृक्त्वाय नो ब्रूहि यतः खनेम तं वयम् ॥  
  
11.20  
द्यौस् ते पृष्ठं पृथिवी सधस्थम् आत्मान्तरिक्षꣳ समुद्रो योनिः ।  
विख्याय चक्षुषा त्वम् अभि तिष्ठ पृतन्यतः ॥  
  
11.21  
उत् क्राम महते सौभगायास्माद् आस्थानाद् द्रविणोदा वाजिन् ।  
वयꣳ स्याम सुमतौ पृथिव्या ऽ अग्निं खनन्त ऽ उपस्थे ऽ अस्याः ॥  
  
11.22  
उद् अक्रमीद् द्रविणोदा वाज्य् अर्वाकः सु लोकꣳ सुकृतं पृथिव्याम् ।  
ततः खनेम सुप्रतीकम् अग्निꣳ स्वो रुहाणा ऽ अधि नाकम् उत्तमम् ॥  
  
11.23  
आ त्वा जिघर्मि मनसा घृतेन प्रतिक्षियन्तं भुवनानि विश्वा ।  
पृथुं तिरश्चा वयसा बृहन्तं व्यचिष्ठम् अन्नै रभसं दृशानम् ॥  
  
11.24  
आ विश्वतः प्रत्यञ्चं जिघर्म्य् अरक्षसा मनसा तज् जुषेत ।  
मर्यश्री स्पृहयद्वर्णो ऽ अग्निर् नाभिमृशे तन्वा जर्भुराणः ॥  
  
11.25  
परि वाजपतिः कविर् अग्निर् हव्यान्य् अक्रमीत् ।  
दधद् रत्नानि दाशुषे ॥  
  
11.26  
परि त्वाग्ने पुरं वयं विप्रꣳ सहस्य धीमहि ।  
धृषद्वर्णं दिवे-दिवे हन्तारं भङ्गुरावताम् ॥  
  
11.27  
त्वम् अग्ने द्युभिस् त्वम् आशुशुक्षणिस् त्वम् अद्भ्यस् त्वम् अश्मनस् परि ।  
त्वं वनेभ्यस् त्वम् ओषधीभ्यस् त्वं नृणां नृपते जायसे शुचिः ॥  
  
11.28  
देवस्य त्वा सवितुः प्रसवेऽश्विनोर् बाहुभ्यां पूष्णो हस्ताभ्याम् ।  
पृथिव्याः सधस्थाद् अग्निं पुरीष्यम् अङ्गिरस्वत् खनामि ।  
ज्योतिष्मन्तं त्वाग्ने सुप्रतीकम् अजस्रेण भानुना दीद्यतम् ।  
शिवं प्रजाभ्यो ऽहिꣳसन्तं पृथिव्या सधस्थाद् अग्निं पुरीष्यम् अङ्गिरस्वत् खनामः ॥  
  
11.29  
अपां पृष्ठम् असि योनिर् अग्नेः समुद्रम् अभितः पिन्वमानम् ।  
वर्धमानो महाꣳ२ऽ आ च पुष्करे दिवो मात्रया वरिम्णा प्रथस्व ॥  
  
11.30  
शर्म च स्थो वर्म च स्थो ऽच्छिद्रे बहुले ऽ उभे ।  
व्यचस्वती सं वसाथां भृतम् अग्निं पुरीष्यम् ॥  
  
11.31  
संवसाथाᳬं स्वर्विदा समीची ऽ उरसा त्मना ।  
अग्निम् अन्तर् भरिष्यन्ती ज्योतिष्मन्तम् अजस्रम् इत् ॥  
  
11.32  
पुरीष्यो सि विश्वभरा ऽ अथर्वा त्वा प्रथमो निर् अमन्थद् अग्ने ।  
त्वाम् अग्ने पुष्कराद् अध्य् अथर्वा निर् अमन्थत ।  
मूर्ध्नो विश्वस्य वाघतः ॥  
  
11.33  
तम् उ त्वा दध्यङ्ङ् ऋषिः पुत्र ऽ ईधे अथर्वणः ।  
वृत्रहणं पुरन्दरम् ॥  
  
11.34  
तम् उ त्वा पाथ्यो वृषा समीधे दस्युहन्तमम् ।  
धनञ्जयꣳ रणे-रणे ॥  
  
11.35  
सीद होतः स्व ऽ उ लोके चिकित्वान् सादया यज्ञꣳ सुकृतस्य योनौ ।  
देवावीर् देवान् हविषा यजास्य् अग्ने बृहद् यजमाने वयो धाः ॥  
  
11.36  
नि होता होतृषदने विदानस् त्वेषो दीदिवाꣳ२ ऽ असदत् सुदक्षः ।  
अदब्धव्रतप्रमतिर् वसिष्ठः सहस्रम्भरः शुचिजिह्वो ऽ अग्निः ॥  
  
11.37  
सꣳ सीदस्व महाꣳ२ ऽ असि शोचस्व देववीतमः ।  
वि धूमम् ऽ अग्ने अरुषं मियेध्य सृज प्रशस्त दर्शतम् ॥  
  
11.38  
अपो देवीर् उपसृज मधुमतीर् अयक्ष्माय प्रजाभ्यः ।  
तासाम् आस्थानाद् उज् जिहताम् ओषधयः सुपिप्पलाः ॥  
  
11.39  
सं ते वायुर् मातरिश्वा दधातूत्तानाया हृदयं यद् विकस्तम् ।  
यो देवानां चरसि प्राणथेन कस्मै देव वषड् अस्तु तुभ्यम् ॥  
  
11.40  
सुजातो ज्योतिषा सह शर्म वरूथम् आसदत् स्वः ।  
वासो ऽ अग्ने विश्वरूपꣳ संव्ययस्व विभावसो ॥  
  
11.41  
उद् उ तिष्ठ स्वध्वरावा नो देव्या धिया ।  
दृशे च भासा बृहता शुशुक्वनिर् आग्ने याहि सुशस्तिभिः ॥  
  
11.42  
ऊर्ध्व ऽ ऊ षु ण ऽ ऊतये तिष्ठा देवो न सविता ।  
ऊर्ध्वो वाजस्य सनिता यद् अञ्जिभिर् वाघद्भिर् विह्वयामहे ॥  
  
11.43  
स जातो गर्भो ऽ असि रोदस्योर् अग्ने चारुर् विभृत ऽ ओषधीषु ।  
चित्रः शिशुः परि तमाᳬंस्य् अक्तून् प्र मातृभ्यो ऽ अधि कनिक्रदद् गाः ॥  
  
11.44  
स्थिरो भव वीड्व् अङ्ग ऽ आशुर् भव वाज्य् अर्वन् ।  
पृथुर् भव सुषदस् त्वम् अग्नेः पुरीषवाहणः ॥  
  
11.45  
शिवो भव प्रजाभ्यो मानुषीभ्यस् त्वम् अङ्गिरः ।  
मा द्यावापृथिवी ऽ अभि शोचीर् मान्तरिक्षं मा वनस्पतीन् ॥  
  
11.46  
प्रैतु वाजी कनिक्रदन् नानदद् रासभः पत्वा ।  
भरन्न् अग्निं पुरीष्यं मा पाद्य् आयुषः पुरा ।  
वृषाग्निं वृषणं भरन्न् अपां गर्भꣳ समुद्रियम् ।  
अग्न ऽ आयाहि वीतये ॥  
  
11.47  
ऋतꣳ सत्यम् ऋतꣳ सत्यम् ।  
अग्निं पुरीष्यम् अङ्गिरस्वद् भरामः ।  
ओषधयः प्रति मोदध्वम् अग्निम् एतꣳ शिवम् आयन्तम् अभ्य् अत्र युष्माः ।  
व्यस्यन् विश्वा ऽ अनिरा ऽ अमीवा निषीदन् नो ऽ अप दुर्मतिं जहि ॥  
  
11.48  
ओषधयः प्रति गृभ्णीत पुष्पवतीः सुपिप्पलाः ।  
अयं वो गर्भ ऽ ऋत्वियः प्रत्नꣳ सधस्थम् आसदत् ॥  
  
11.49  
वि पाजसा पृथुना शोशुचानो बाधस्व द्विषो रक्षसो ऽ अमीवाः ।  
सुशर्मणो बृहतः शर्मणि स्याम् अग्नेर् अहꣳ सुहवस्य प्रणीतौ ॥  
  
11.50  
आपो हि ष्ठा मयोभुवस् ता न ऽ ऊर्जे दधातन ।  
महे रणाय चक्षसे ॥  
  
11.51  
यो वः शिवतमो रसस् तस्य भाजयतेह नः ।  
उशतीर् इव मातरः ॥  
  
11.52  
तस्मा ऽ अरं गमाम वो यस्य क्षयाय जिन्वथ ।  
आपो जनयथा च नः ॥  
  
11.53  
मित्रः सꣳसृज्य पृथिवीं भूमिं च ज्योतिषा सह ।  
सुजातं जातवेदसम् अयक्ष्माय त्वा सꣳ सृजामि प्रजाभ्यः ॥  
  
11.54  
रुद्राः सꣳसृज्य पृथिवीं बृहज् ज्योतिः सम् ईधिरे ।  
तेषां भानुर् अजस्र ऽ इच् छुक्रो देवेषु रोचते ॥  
  
11.55  
सꣳसृष्टा वसुभी रुद्रैर् धीरैः कर्मण्यां मृदम् ।  
हस्ताभ्यां मृद्वीं कृत्वा सिनीवाली कृणोतु ताम् ॥  
  
11.56  
सिनीवाली सुकपर्दा सुकुरीरा स्वौपशा ।  
सा तुभ्यम् अदिते मह्योखां दधातु हस्तयोः ॥  
  
11.57  
उखां कृणोतु शक्त्या बाहुभ्याम् अदितिर् धिया ।  
माता पुत्रं यथोपस्थे साग्निं बिभर्तु गर्भ ऽ आ ।  
मखस्य शिरोऽसि ॥  
  
11.58  
वसवस् त्वा कृण्वन्तु गायत्रेण छन्दसाऽङ्गिरस्वद् ध्रुवासि पृथिव्यसि ।  
धारया मयि प्रजाᳬं रायस्पोषं गौपत्यꣳ सुवीर्यꣳ सजातान् यजमानाय ।  
रुद्रास् त्वा कृण्वन्तु त्रैष्टुभेन छन्दसाऽङ्गिरस्वद् ध्रुवास्य् अन्तरिक्षम् असि ।  
धारया मयि प्रजाꣳ रायस्पोषं गौपत्यꣳ सुवीर्यꣳ सजातान् यजमानाय ।  
आदित्यास् त्वा कृण्वन्तु जागतेन छन्दसाऽङ्गिरस्वद् ध्रुवासि द्यौर् असि ।  
धारया मयि प्रजाᳬं रायस्पोषं गौपत्यꣳ सुवीर्यꣳ सजातान् यजमानाय ।  
विश्वे त्वा देवा वैश्वानराः कृण्वन्त्व् आनुष्टुभेन छन्दसाङ्गिरस्वद् ध्रुवासि दिशोऽसि ।  
धारया मयि प्रजाᳬं रायस्पोषं गौपत्यꣳ सुवीर्यꣳ सजातान् यजमानाय ॥  
  
11.59  
अदित्यै राम्नासि ।  
अदितिष् टे बिलं गृभ्णातु ।  
कृत्वाय सा महीम् उखां मृन्मयीं योनिम् अग्नये ।  
पुत्रेभ्यः प्रायच्छद् अदितिः श्रपयान् इति ॥  
  
11.60  
वसवस् त्वा धूपयन्तु गायत्रेण छन्दसाङ्गिरस्वत् ।  
रुद्रास् त्वा धूपयन्तु त्रैष्टुभेन छन्दसाङ्गिरस्वत् ।  
आदित्यास् त्वा धूपयन्तु जागतेन छन्दसाङ्गिरस्वत् ।  
विश्वे त्वा देवा वैश्वानरा धूपयन्त्व् आनुष्टुभेन छन्दसाङ्गिरस्वत् ।  
इन्द्रस् त्वा धूपयतु ।  
वरुणस् त्वा धूपयतु ।  
विष्णु त्वा धूपयतु ॥  
  
11.61  
अदितिष् ट्वा देवी विश्वदेव्यावती पृथिव्याः सधस्थे ऽ अङ्गिरस्वत् खनत्व् अवट ।  
देवानाम् त्वा पत्नीर् देवीर् विश्वदेव्यावतीः पृथिव्याः सधस्थे ऽ अङ्गिरस्वद् दधतूखे ।  
धिषणास् त्वा देवीर् विश्वदेव्यावतीः पृथिव्याः सधस्थे ऽ अङ्गिरस्वद् अभीन्धताम् उखे ।  
वरूत्रीष् ट्वा देवीर् विश्वदेव्यावतीः पृथिव्याः सधस्थे ऽ अङ्गिरस्वच् छ्रपयन्तूखे ।  
ग्नास् त्वा देवीर् विश्वदेव्यावतीः पृथिव्याः सधस्थे ऽ अङ्गिरस्वत् पचन्तूखे ।  
जनयस् त्वाच्छिन्नपत्रा देवीर् विश्वदेव्यावतीः पृथिव्याः सधस्थे ऽ अङ्गिरस्वत् पचन्तूखे ॥  
  
11.62  
मित्रस्य चर्षणीधृतोऽवो देवस्य सानसि ।  
द्युम्नं चित्रश्रवस्तमम् ॥  
  
11.63  
देवस् त्वा सवितोद्वपतु सुपाणिः स्वङ्गुरिः सुबाहुर् उत शक्त्या ।  
अव्यथमाना पृथिव्याम् आशा दिश ऽ आ पृण ॥  
  
11.64  
उत्थाय बृहती भवोद् उ तिष्ठ ध्रुवा त्वम् ।  
मित्रैतां तऽउखां परि ददाम्य् अभित्त्या ऽएषा मा भेदि ॥  
  
11.65  
वसवस् त्वा छृन्दन्तु गायत्रेण छन्दसाङ्गिरस्वत् ।  
रुद्रास् त्वा छृन्दन्तु त्रैष्टुभेन छन्दसाङ्गिरस्वत् ।  
आदित्यास् त्वा छृन्दन्तु जागतेन छन्दसाङ्गिरस्वत् ।  
विश्वे त्वा देवा वैश्वानरा ऽ आ छृन्दन्त्व् आनुष्टुभेन छन्दसाङ्गिरस्वत् ॥  
  
11.66  
आकूतिम् अग्निं प्रयुजꣳ स्वाहा ।  
मनो मेधाम् अग्निं प्रयुजꣳ स्वाहा ।  
चित्तं विज्ञातम् अग्निं प्रयुजꣳ स्वाहा ।  
वाचो विधृतिम् अग्निं प्रयुजꣳ स्वाहा ।  
प्रजापतये मनवे स्वाहा ।  
ऽ अग्नये वैश्वानराय स्वाहा ॥  
  
11.67  
विश्वो देवस्य नेतुर् मर्तो वुरीत सख्यम् ।  
विश्वो राय ऽ इषुध्यति द्युम्नं वृणीत पुष्यसे स्वाहा ॥  
  
11.68  
मा सु भित्था मा सु रिषो ऽम्ब धृष्णु वीरयस्व सु ।  
अग्निश् चेदं करिष्यथः ॥  
  
11.69  
दृꣳहस्व देवि पृथिवि स्वस्तय ऽ आसुरी माया स्वधया कृतासि ।  
जुष्टं देवेभ्य ऽ इदम् अस्तु हव्यम् अरिष्टा त्वम् उद् इहि यज्ञे ऽ अस्मिन् ॥  
  
11.70  
द्र्वन्न सर्पिरासुतिः प्रत्नो होता वरेण्यः ।  
सहसस् पुत्रो ऽ अद्भुतः ॥  
  
11.71  
परस्या ऽ अधि संवतो वराꣳ ऽ अभ्य् आतर ।  
यत्राहम् अस्मि ताꣳ ऽ अव ॥  
  
11.72  
परमस्याः परावतो रोहिद् अश्व ऽ इहा गहि ।  
पुरीष्यः पुरुप्रियोऽग्ने त्वं तरा मृधः ॥  
  
11.73  
यद् अग्ने कानि कानि चिद् आ ते दारूणि दध्मसि ।  
सर्वं तद् अस्तु ते घृतं तज् जुषस्व यविष्ठ्य ॥  
  
11.74  
यद् अत्त्य् उपजिह्विका यद् वम्रो ऽ अतिसर्पति ।  
सर्वं तद् अस्तु ते घृतं तज् जुषस्व यविष्ठ्य ॥  
  
11.75  
अहर्-अहर् अप्रयावं भरन्तोऽश्वायेव तिष्ठते घासम् अस्मै ।  
रायस्पोषेण सम् इषा मदन्तो ऽग्ने मा ते प्रतिवेशा रिषाम ॥  
  
11.76  
नाभा पृथिव्याः समिधाने ऽ अग्नौ रायस्पोषाय बृहते हवामहे ।  
इरम्मदं बृहदुक्थ्यं यजत्रं जेतारम् अग्निं पृतनासु सासहिम् ॥  
  
11.77  
याः सेना ऽ अभीत्वरीर् आव्याधिनीर् उगणा ऽ उत ।  
ये स्तेना ये च तस्करास् ताꣳस् ते ऽ अग्ने ऽपि दधाम्य् आस्ये ॥  
  
11.78  
दꣳष्ट्राभ्यां मलिम्लून् जम्भ्यैस् तस्कराꣳ ऽउत ।  
हनुभ्याꣳ स्तेनान् भगवस् ताꣳस् त्वं खाद सुखादितान् ॥  
  
11.79  
ये जनेषु मलिम्लव स्तेनासस् तस्करा वने ।  
ये कक्षेष्व् अघायवस् ताꣳस् ते दधामि जम्भयोः ॥  
  
11.80  
यो ऽ अस्मभ्यम् अरातीयाद् यश् च नो द्वेषते जनः ।  
निन्दाद् यो ऽ अस्मान् धिप्साच् च सर्वं तं भस्मसा कुरु ॥  
  
11.81  
सꣳशितं मे ब्रह्म सꣳशितं वीर्यं बलम् ।  
सꣳशितं क्षत्रं जिष्णु यस्याहम् अस्मि पुरोहितः ॥  
  
11.82  
उद् एषां बाहू ऽ अतिरम् उद् वर्चो ऽ अथो बलम् ।  
क्षिणोमि ब्रह्मणामित्रान् उन् नयामि स्वाꣳ अहम् ॥  
  
11.83  
अन्नपते ऽन्नस्य नो देह्य् अनमीवस्य शुष्मिणः ।  
प्र-प्र दातारं तारिष ऽऊर्जं नो धेहि द्विपदे चतुष्पदे ॥