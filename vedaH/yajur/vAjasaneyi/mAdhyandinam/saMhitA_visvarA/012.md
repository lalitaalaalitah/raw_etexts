---
title: ०१२

---
अध्यायः 12  
अग्निचयने उखाधारणादि मन्त्राः  
  
12.1  
दृशानो रुक्म ऽ उर्व्या व्यद्यौद् दुर्मर्षम् आयुः श्रिये रुचानः ।  
अग्निर् अमृतो ऽ अभवद् वयोभिर् यद् एनं द्यौर् जनयत् सुरेताः ॥  
  
12.2  
नक्तोषासा समनसा विरूपे धापयेते शिशुम् एकꣳ समीची ।  
द्यावाक्षामा रुक्मो ऽ अन्तर् वि भाति देवा ऽ अग्निं धारयन् द्रविणोदाः ॥  
  
12.3  
विश्वा रूपाणि प्रति मुञ्चते कविः प्रासावीद् भद्रं द्विपदे चतुष्पदे ।  
वि नाकम् अख्यत् सविता वरेण्योऽनु प्रयाणम् उषसो वि राजति ॥  
  
12.4  
सुपर्णोऽसि गरुत्माꣳस् त्रिवृत् ते शिरो गायत्रं चक्षुर् बृहद्रथन्तरे पक्षौ ।  
स्तोम ऽ आत्मा छन्दाꣳस्य् अङ्गानि यजूꣳषि नाम ।  
साम ते तनूर् वामदेव्यं यज्ञायज्ञियं पुच्छं धिष्ण्याः शफाः ।  
सुपर्णो ऽसि गरुत्मान् दिवं गच्छ स्वः पत ॥  
  
12.5  
विष्णोः क्रमोऽसि सपत्नहा गायत्रं छन्द ऽ आ रोह पृथिवीम् अनु वि क्रमस्व ।  
विष्णोः क्रमोऽस्य् अभिमातिहा त्रैष्टुभं छन्द ऽ आ रोहान्तरिक्षम् अनु वि क्रमस्व ।  
विष्णोः क्रमोऽस्य् अरातीयतो हन्ता जागतं छन्द ऽ आ रोह दिवम् अनु वि क्रमस्व ।  
विष्णोः क्रमोऽसि शत्रूयतो हन्ताऽऽनुष्टुभं छन्द ऽ आ रोह दिशोऽनु वि क्रमस्व ॥  
  
12.6  
अक्रन्दद् अग्नि स्तनयन्न् इव द्यौः क्षामा रेरिहद् वीरुधः समञ्जन् ।  
सद्यो जज्ञानो वि हीम् इद्धोऽ अख्यद् आ रोदसी भानुना भात्य् अन्तः ॥  
  
12.7  
अग्नेऽभ्यावर्तिन्न् अभि मा नि वर्तस्वायुषा वर्चसा प्रजया धनेन ।  
सन्या मेधया रय्या पोषेण ॥  
  
12.8  
अग्ने ऽ अङ्गिरः शतं ते सन्त्वावृतः सहस्रं त ऽ उपावृतः ।  
अधा पोषस्य पोषेण पुनर् नो नष्टम् आ कृधि पुनर् नो रयिम् आ कृधि ॥  
  
12.9  
पुनर् ऊर्जा नि वर्तस्व पुनर् अग्न ऽ इषायुषा ।  
पुनर् नः पाह्य् अꣳहसः ॥  
  
12.10  
सह रय्या नि वर्तस्वाग्ने पिन्वस्व धारया ।  
विश्वप्स्न्या विश्वतस् परि ॥  
  
12.11  
आ त्वाहार्षम् अन्तर् अभूर् ध्रुवस् तिष्ठाविचाचलिः ।  
विशस् त्वा सर्वा वाञ्छन्तु मा त्वद् राष्ट्रम् अधि भ्रशत् ॥  
  
12.12  
उद् उत्तमं वरुण पाशम् अस्मद् अवाधमं वि मध्यमꣳ श्रथाय ।  
अथा वयम् आदित्य व्रते तवानागसो ऽ अदितये स्याम ॥  
  
12.13  
अग्रे बृहन्न् उषसामूर्ध्वो ऽ अस्थान् निर्जगन्वान् तमसो ज्योतिषागात् ।  
अग्निर् भानुना रुशता स्वङ्ग ऽ आ जातो विश्वा सद्मान्य् अप्राः ॥  
  
12.14  
हꣳसः शुचिषद् वसुर् अन्तरिक्षसद् होता वेदिषद् अतिथिर् दुरोणसत् ।  
नृषद् वरसद् ऋतसद् व्योमसद् अब्जा गोजा ऽ ऋतजा अद्रिजा ऽ ऋतम् बृहत् ॥  
  
12.15  
सीद त्वं मातुर् अस्या ऽ उपस्थे विश्वान्य् अग्ने वयुनानि विद्वान् ।  
मैनां तपसा मार्चिषाऽभिशोचीर् अन्तर् अस्याꣳ शुक्रज्योतिर् वि भाहि ॥  
  
12.16  
अन्तर् अग्ने रुचा त्वम् उखायाः सदने स्वे ।  
तस्यास् त्वꣳ हरसा तपन् जातवेदः शिवो भव ॥  
  
12.17  
शिवो भूत्वा मह्यम् अग्नेऽ अथो सीद शिवस् त्वम् ।  
शिवः कृत्वा दिशः सर्वाः स्वं योनिम् इहासदः ॥  
  
12.18  
दिवस् परि प्रथमं जज्ञे ऽ अग्निर् अस्माद् द्वितीयं परि जातवेदाः ।  
तृतीयम् अप्सु नृमणा ऽ अजस्रम् इन्धान ऽ एनं जरते स्वाधीः ॥  
  
12.19  
विद्मा ते ऽ अग्ने त्रेधा त्रयाणि विद्मा ते धाम विभृता पुरुत्रा ।  
विद्मा ते नाम परमं गुहा यद् विद्मा तम् उत्सं यत ऽ आजगन्थ ॥  
  
12.20  
समुद्रे त्वा नृमणा ऽ अप्स्व् अन्तर् नृचक्षा ऽ ईधे दिवो अग्न ऽ ऊधन् ।  
तृतीये त्वा रजसि तस्थिवाꣳसम् अपाम् उपस्थे महिषा ऽ अवर्धन् ॥  
  
12.21  
अक्रन्दद् अग्नि स्तनयन्न् इव द्यौः क्षामा रेरिहद् वीरुधः समञ्जन् ।  
सद्यो जज्ञानो वि हीम् इद्धो ऽ अख्यद् आ रोदसी भानुना भात्य् अन्तः ॥  
  
12.22  
श्रीणाम् उदारो धरुणो रयीणां मनीषाणां प्रार्पणः सोमगोपाः ।  
वसुः सूनुः सहसो ऽ अप्सु राजा वि भात्य् अग्र ऽ उषसाम् इधानः ॥  
  
12.23  
विश्वस्य केतुर् भुवनस्य गर्भऽ आ रोदसी ऽ अपृणाज् जायमानः ।  
वीडुं चिद् अद्रिम् अभिनत् परायञ् जना यद् अग्निम् अयजन्त पञ्च ॥  
  
12.24  
उशिक् पावको अरतिः सुमेधा मर्त्येष्व् अग्निर् अमृतो नि धायि ।  
इयर्ति धूमम् अरुषं भरिभ्रद् उच् छुक्रेण शोचिषा द्याम् इनक्षन् ॥  
  
12.25  
दृशानो रुक्म ऽ उर्व्या व्यद्यौद् दुर्मर्षम् आयुः श्रिये रुचानः ।  
अग्निर् अमृतो ऽ अभवद् वयोभिर् यद् एनं द्यौर् जनयत् सुरेताः ॥  
  
12.26  
यस् ते अद्य कृणवद् भद्रशोचेऽपूपं देव घृतवन्तम् अग्ने ।  
प्र तं नय प्रतरं वस्यो ऽ अच्छाभि सुम्नं देवभक्तं यविष्ठ ॥  
  
12.27  
आ तं भज सौश्रवसेष्व् अग्न ऽ उक्थ ऽ उक्थ ऽ आ भज शस्यमाने ।  
प्रियः सूर्ये प्रियो ऽ अग्ना भवात्य् उज् जातेन भिनदद् उज् जनित्वैः ॥  
  
12.28  
त्वाम् अग्ने यजमाना ऽ अनु द्यून् विश्वा वसु दधिरे वार्याणि ।  
त्वया सह द्रविणम् इच्छमाना व्रजं गोमन्तम् उशिजो वि वव्रुः ॥  
  
12.29  
अस्ताव्य् अग्निर् नराꣳ सुशेवो वैश्वानर ऽ ऋषिभिः सोमगोपाः ।  
अद्वेषे द्यावापृथिवी हुवेम देवा धत्त रयिम् अस्मे सुवीरम् ॥  
  
12.30  
समिधाग्निं दुवस्यत घृतैर् बोधयतातिथिम् ।  
आस्मिन् हव्या जुहोतन ॥  
  
12.31  
उद् उ त्वा विश्वे देवा ऽ अग्ने भरन्तु चित्तिभिः ।  
स नो भव शिवस् त्वꣳ सुप्रतीको विभावसुः ॥  
  
12.32  
प्रेद् अग्ने ज्योतिष्मान् याहि शिवेभिर् अर्चिभिष् ट्वम् ।  
बृहद्भिर् भानुभिर् भासन् मा हिꣳसीस् तन्वा प्रजाः ॥  
  
12.33  
अक्रन्दद् अग्नि स्तनयन्न् इव द्यौः क्षामा रेरिहद् वीरुधः समञ्जन् ।  
सद्यो जज्ञानो वि हीम् इद्धो ऽ अख्यद् आ रोदसी भानुना भात्य् अन्तः ॥  
  
12.34  
प्र-प्रायम् अग्निर् भरतस्य शृण्वे वि यत् सूर्यो न रोचते बृहद् भाः ।  
अभि यः पूरुं पृतनासु तस्थउ दीदाय दैव्यो ऽ अतिथिः शिवो नः ॥  
  
12.35  
आपो देवीः प्रति गृभ्णीत भस्मैतत् स्योने कृणुध्वꣳ सुरभा ऽ उ लोके ।  
तस्मै नमन्तां जनयः सुपत्नीर् मातेव पुत्रं बिभृताप्स्व् एनत् ॥  
  
12.36  
अप्स्व् अग्ने सधिष् टव सौषधीर् अनु रुध्यसे ।  
गर्भै सन् जायसे पुनः ॥  
  
12.37  
गर्भोऽअस्य् ओषधीनां गर्भो वनस्पतीनाम् ।  
गर्भो विश्वस्य भूतस्याग्ने गर्भोऽअपाम् असि ॥  
  
12.38  
प्रसद्य भस्मना योनिम् अपश् च पृथिवीम् अग्ने ।  
सꣳसृज्य मातृभिष् ट्वं ज्योतिष्मान् पुनर् आसदः ॥  
  
12.39  
पुनर् आसद्य सदनम् अपश् च पृथिवीम् अग्ने ।  
शेषे मातुर् यथोपस्थे ऽन्तर् अस्याꣳ शिवतमः ॥  
  
12.40  
पुनर् ऊर्जा निवर्तस्व पुनर् अग्न ऽ इषायुषा ।  
पुनर् नः पाह्य् अꣳहसः ॥  
  
12.41  
सह रय्या नि वर्तस्वाग्ने पिन्वस्व धारया ।  
विश्वप्स्न्या विश्वतस् परि ॥  
  
12.42  
बोधा मे ऽ अस्य वचसो यविष्ठ मꣳहिष्ठस्य प्रभृतस्य स्वधावः ।  
पीयति त्वो ऽ अनु त्वो गृणाति वन्दारुष् टे तन्वं वन्दे ऽ अग्ने ॥  
  
12.43  
स बोधि सूरिर् मघवा वसुपते वसुदावन् ।  
युयोध्य् अस्मद् द्वेषाꣳसि ।  
विश्वकर्मणे स्वाहा ॥  
  
12.44  
पुनस् त्वाऽऽदित्या रुद्रा वसवः सम् इन्धतां पुनर् ब्रह्माणो वसुनीथ यज्ञैः ।  
घृतेन त्वं तन्वं वर्धयस्व सत्याः सन्तु यजमानस्य कामाः ॥  
  
12.45  
अपेत वीत वि च सर्पतातो ये ऽत्र स्थ पुराणा ये च नूतनाः ।  
अदाद् यमो ऽवसानं पृथिव्या ऽ अक्रन्न् इमं पितरो लोकम् अस्मै ॥  
  
12.46  
सञ्ज्ञानम् असि ।  
कामधरणम् ।  
मयि ते कामधरणं भूयात् ।  
अग्नेर् भस्मास्य् अग्नेः पुरीषम् असि ।  
चित स्थ परिचित ऽ ऊर्ध्वचितः श्रयध्वम् ॥  
  
12.47  
अयꣳ सो ऽ अग्निर् यस्मिन्त् सोमम् इन्द्रः सुतं दधे जठरे वावशानः ।  
सहस्रिणं वाजम् अत्यं न सप्तिꣳ ससवान्त् सन्त् स्तूयसे जातवेदः ॥  
  
12.48  
अग्ने यत् ते दिवि वर्चः पृथिव्यां यद् ओषधीष्व् अप्स्व् आ यजत्र ।  
येनान्तरिक्षम् उर्व् आततन्थ त्वेषः स भानुर् अर्णवो नृचक्षाः ॥  
  
12.49  
अग्ने दिवोऽ अर्णम् अच्छा जिगास्य् अच्छा देवाꣳ ऽ ऊचिषे धिष्ण्या ये ।  
या रोचने परस्तात् सूर्यस्य याश् चावस्ताद् उपतिष्ठन्त ऽ आपः ॥  
  
12.50  
पुरीष्यासो ऽ अग्नयः प्रावणेभिः सजोषसः ।  
जुषन्तां यज्ञम् अद्रुहोऽनमीवा ऽइषो महीः ॥  
  
12.51  
इडाम् अग्ने पुरुदꣳसꣳ सनिं गोः शश्वत्तमꣳ हवमानाय साध ।  
स्यान् नः सूनुस् तनयो विजावाग्ने सा ते सुमतिर् भूत्व् अस्मे ॥  
  
12.52  
अयं ते योनिर् ऋत्वियो यतो जातो ऽ अरोचथाः ।  
तं जानन्न् अग्न ऽ आ रोहाथा नो वर्धया रयिम् ॥  
  
12.53  
चिद् असि तया देवतयाङ्गिरस्वद् ध्रुवा सीद ।  
परिचिद् असि तया देवतयाङ्गिरस्वद् ध्रुवा सीद ॥  
  
12.54  
लोकं पृण छिद्रं पृणाथो सीद ध्रुवा त्वम् ।  
इन्द्राग्नी त्वा बृहस्पतिर् अस्मिन् योनाव् असीषदन् ॥  
  
12.55  
ता अस्य सूददोहसः सोमꣳ श्रीणन्ति पृश्नयः ।  
जन्मन् देवानां विशस् त्रिष्व् आ रोचने दिवः ॥  
  
12.56  
इन्द्रं विश्वा ऽ अवीवृधन्त् समुद्रव्यचसं गिरः ।  
रथीतमꣳ रथीनां वाजानाꣳ सत्पतिं पतिम् ॥  
  
12.57  
समितꣳ सं कल्पेथाꣳ सम्प्रियौ रोचिष्णू सुमनस्यमानौ ।  
इषमूर्जम् अभि संवसानौ ॥  
  
12.58  
सं वां मनाꣳसि सं व्रता सम् उ चित्तान्य् आकरम् ।  
अग्ने पुरीष्याधिपा भव त्वं न ऽ इषमूर्जं यजमानाय धेहि ॥  
  
12.59  
अग्ने त्वं पुरीष्यो रयिमान् पुष्टिमाꣳ२ ऽ असि ।  
शिवाः कृत्वा दिशः सर्वाः स्वं योनिम् इहासदः ॥  
  
12.60  
भवतं नः समनसौ सचेतसाव् अरेपसौ ।  
मा यज्ञꣳ हिꣳसिष्टं मा यज्ञपतिं जातवेदसौ शिवौ भवतम् अद्य नः ॥  
  
12.61  
मातेव पुत्रं पृथिवी पुरीष्यम् अग्निꣳ स्वे योनाव् अभार् उखा ।  
तां विश्वैर् देवैर् ऋतुभिः संविदानः प्रजापतिर् विश्वकर्मा वि मुञ्चतु ॥  
  
12.62  
असुन्वन्तम् अयजमानम् इच्छ स्तेनस्येत्याम् अन्व् इहि तस्करस्य ।  
अन्यम् अस्मद् इच्छ सा त इत्या नमो देवि निर्ऋते तुभ्यम् अस्तु ॥  
  
12.63  
नमः सु ते निर्ऋते तिग्मतेजो ऽयस्मयं वि चृता बन्धम् एतम् ।  
यमेन त्वं यम्या संविदानोत्तमे नाके ऽ अधि रोहयैनम् ॥  
  
12.64  
यस्यास् ते घोर ऽ आसन् जुहोम्य् एषां बन्धानाम् अवसर्जनाय ।  
यां त्वा जनो भूमिर् इति प्रमन्दते निर्ऋतिं त्वाहं परि वेद विश्वतः ॥  
  
12.65  
यं ते देवी निर्ऋतिर् आबबन्ध पाशं ग्रीवास्व् अविचृत्यम् ।  
तं ते वि ष्याम्य् आयुषो न मध्याद् अथैतं पितुम् अद्धि प्रसूतः ।  
नमो भूत्यै येदं चकार ॥  
  
12.66  
निवेशनः सङ्गमनो वसूनां विश्वा रूपाऽभि चष्टे शचीभिः ।  
देव ऽ इव सविता सत्यधर्मेन्द्रो न तस्थौ समरे पथीनाम् ॥  
  
12.67  
सीरा युञ्जन्ति कवयो युगा वि तन्वते पृथक् ।  
धीरा देवेषु सुम्नया ॥  
  
12.68  
युनक्त सीरा वि युगा तनुध्वं कृते योनौ वपतेह बीजम् ।  
गिरा च श्रुष्टिः सभरा असन् नो नेदीयऽ इत् सृण्यः पक्वम् एयात् ॥  
  
12.69  
शुनꣳ सु फाला वि कृषन्तु भूमिꣳ शुनं कीनाशा ऽ अभि यन्तु वाहैः ।  
शुनासीरा हविषा तोशमाना सुपिप्पला ऽ ओषधीः कर्तनास्मे ॥  
  
12.70  
घृतेन सीता मधुना सम् अज्यतां विश्वैर् देवैर् अनुमता मरुद्भिः ।  
ऊर्जस्वती पयसा पिन्वमानास्मान्त् सीते पयसाभ्या ववृत्स्व ॥  
  
12.71  
लाङ्गलं पवीरवत् सुशेवꣳ सोमपित्सरु ।  
तद् उद् वपति गाम् अविं प्रफर्व्यं च पीवरीं प्रस्थावद् रथवाहनम् ॥  
  
12.72  
कामं कामदुघे धुक्ष्व मित्राय वरुणाय च ।  
इन्द्रायाश्विभ्यां पूष्णे प्रजाभ्य ऽ ओषधीभ्यः ॥  
  
12.73  
वि मुच्यध्वम् अघ्न्या देवयाना ऽ अगन्म तमसस् पारम् अस्य ज्योतिर् आपाम ॥  
  
12.74  
सजूर् अब्दो ऽ अयवोभिः सजूर् उषा ऽ अरुणीभिः सजोषसाव् अश्विना दꣳसोभिः सजूः सूर ऽ एतशेन सजूर् वैश्वानर ऽ इडया घृतेन स्वाहा ॥  
  
12.75  
या ओषधीः पूर्वा जाता देवेभ्यस् त्रियुगं पुरा ।  
मनै नु बभ्रूणाम् अहꣳ शतं धामानि सप्त च ॥  
  
12.76  
शतं वो ऽ अम्ब धामानि सहस्रम् उत वो रुहः ।  
अधा शतक्रत्वो यूयम् इमं मे ऽ अगदं कृत ॥  
  
12.77  
ओषधीः प्रति मोदध्वं पुष्पवतीः प्रसूवरीः ।  
अश्वा ऽ इव सजित्वरीर् वीरुधः पारयिष्ण्वः ॥  
  
12.78  
ओषधीर् इति मातरस् तद् वो देवीर् उप ब्रुवे ।  
सनेयम् अश्वं गां वास ऽ आत्मानं तव पूरुष ॥  
  
12.79  
अश्वत्थे वो निषदनं पर्णे वो वसतिष् कृता ।  
गोभाज ऽ इत् किलासथ यत् सनवथ पूरुषम् ॥  
  
12.80  
यत्रौषधीः समग्मत राजानः समिताव् इव ।  
विप्रः स ऽ उच्यते भिषग् रक्षोहामीवचातनः ॥  
  
12.81  
अश्वावतीꣳ सोमावतीमूर्जयन्तीम् उदोजसम् ।  
आवित्सि सर्वा ऽ ओषधीर् अस्मा अरिष्टतातये ॥  
  
12.82  
उच् छुष्मा ऽ ओषधीनां गावो गोष्ठाद् इवेरते ।  
धनꣳ सनिष्यन्तीनाम् आत्मानं तव पूरुष ॥  
  
12. 83  
इष्कृतिर् नाम वो माताथो यूयꣳ स्थ निष्कृतीः ।  
सीराः पतत्रिणी स्थन यद् आमयति निष्कृथ ॥  
  
12.84  
अति विश्वाः परिष्ठा स्तेन इव ऽ व्रजम् अक्रमुः ।  
ओषधीः प्राचुच्यवुर् यत् किं च तन्वो रपः ॥  
  
12.85  
यद् इमा वाजयन्न् अहम् ओषधीर् हस्त ऽ आदधे ।  
आत्मा यक्ष्मस्य नश्यति पुरा जीवगृभो यथा ॥  
  
12.86  
यस्यौषधीः प्रसर्पथाङ्गम्-अङ्गं परुष्-परुः ।  
ततो यक्ष्मं वि बाधध्व ऽ उग्रो मध्यमशीर् इव ॥  
  
12.87  
साकं यक्ष्म प्रपत चाषेण किकिदीविना ।  
साकं वातस्य ध्राज्या साकं नश्य निहाकया ॥  
  
12.88  
अन्या वो ऽ अन्याम् अवत्व् अन्यान्यस्या ऽ उपावत ।  
ताः सर्वाः संविदाना ऽ इदं मे प्रावता वचः ॥  
  
12.89  
याः फलिनीर् या ऽ अफला ऽ अपुष्पा याश् च पुष्पिणीः ।  
बृहस्पतिप्रसूतास् ता नो मुञ्चन्त्व् अꣳहसः ॥  
  
12.90  
मुञ्चन्तु मा शपथ्याद् अथो वरुण्याद् उत ।  
अथो यमस्य पड्वीशात् सर्वस्माद् देवकिल्विषात् ॥  
  
12.91  
अवपतन्तीर् अवदन् दिव ऽ ओषधयस् परि ।  
यं जीवम् अश्नवामहै न स रिष्याति पूरुषः ॥  
  
12.92  
या ऽ ओषधीः सोमराज्ञीर् बह्वीः शतविचक्षणाः ।  
तासाम् असि त्वम् उत्तमारं कामाय शꣳ हृदे ॥  
  
12.93  
या ऽ ओषधीः सोमराज्ञीर् विष्ठिताः पृथिवीम् अनु ।  
बृहस्पतिप्रसूता ऽ अस्यै सं दत्त वीर्यम् ॥  
  
12.94  
याश् चेदम् उपशृण्वन्ति याश् च दूरं परागताः ।  
सर्वाः सङ्गत्य वीरुधो ऽस्यै सं दत्त वीर्यम् ॥  
  
12.95  
मा वो रिषत् खनिता यस्मै चाहं खनामि वः ।  
द्विपाच् चतुष्पाद् अस्माकꣳ सर्वम् अस्त्व् अनातुरम् ॥  
  
12.96  
ओषधयः सम् अवदन्त सोमेन सह राज्ञा ।  
यस्मै कृणोति ब्राह्मणस् तꣳ राजन् पारयामसि ॥  
  
12.97  
नाशयित्री बलासस्यार्शस ऽउपचिताम् असि ।  
अथो शतस्य यक्ष्माणां पाकारोर् असि नाशनी ॥  
  
12.98  
त्वां गन्धर्वा ऽअखनꣳस् त्वाम् इन्द्रस् त्वां बृहस्पतिः ।  
त्वाम् ओषधे सोमो राजा विद्वान् यक्ष्माद् अमुच्यत ॥  
  
12.99  
सहस्व मे ऽ अरातीः सहस्व पृतनायतः ।  
सहस्व सर्वं पाप्मानꣳ सहमानास्य् ओषधे ॥  
  
12.100  
दीर्घायुस्त ऽ ओषधे खनिता यस्मै च त्वा खनाम्य् अहम् ।  
अथो त्वं दीर्घायुर् भूत्वा शतवल्शा वि रोहतात् ॥  
  
12.101  
त्वम् उत्तमास्य् ओषधे तव वृक्षा ऽ उपस्तयः ।  
उपस्तिर् अस्तु सो स्माकं योऽअस्माꣳ२ऽ अभिदासति ॥  
  
12.102  
मा मा हिꣳसीज् जनिता यः पृथिव्या यो वा दिवꣳ सत्यधर्मा व्यानट् ।  
यश् चापश् चन्द्राः प्रथमो जजान कस्मै देवाय हविषा विधेम ॥  
  
12.103  
अभ्या वर्तस्व पृथिवि यज्ञेन पयसा सह ।  
वपां ते अग्निर् ऽ इषितो ऽ अरोहत् ॥  
  
12.104  
अग्ने यत् ते शुक्रं यच् चन्द्रं यत् पूतं यच् च यज्ञियम् ।  
तद् देवेभ्यो भरामसि ॥  
  
12.105  
इषमूर्जम् अहम् इत ऽ आदम् ऋतस्य योनिं महिषस्य धाराम् ।  
आ मा गोषु विशत्वा तनूषु जहामि सेदिम् अनिराम् अमीवाम् ॥  
  
12.106  
अग्ने तव श्रवो वयो महि भ्राजन्ते ऽ अर्चयो विभावसो ।  
बृहद्भानो शवसा वाजम् उक्थ्यं दधासि दाशुषे कवे ॥  
  
12.107  
पावकवर्चाः शुक्रवर्चा ऽ अनूनवर्चा ऽ उद् इयर्षि भानुना ।  
पुत्रो मातरा विचरन्न् उपावसि पृणक्षि रोदसी ऽ उभे ॥  
  
12.108  
ऊर्जो नपाज् जातवेदः सुशस्तिभिर् मन्दस्व धीतिभिर् हितः ।  
त्वे ऽ इषः सं दधुर् भूरिवर्पसश् चित्रोतयो वामजाताः ॥  
  
12.109  
इरज्यन्न् अग्ने प्रथयस्व जन्तुभिर् अस्मे रायो ऽ अमर्त्य ।  
स दर्शतस्य वपुषो वि राजसि पृणक्षि सानसिं क्रतुम् ॥  
  
12.110  
इष्कर्तारम् अध्वरस्य प्रचेतसं क्षयन्तꣳ राधसो महः ।  
रातिं वामस्य सुभगां महीम् इषं दधासि सानसिꣳ रयिम् ॥  
  
12.111  
ऋतावानं महिषं विश्वदर्शतम् अग्निꣳ सुम्नाय दधिरे पुरो जनाः ।  
श्रुत्कर्णꣳ सप्रथस्तमं त्वा गिरा दैव्यं मानुषा युगा ॥  
  
12.112  
आ प्यायस्व सम् एतु ते विश्वतः सोम वृष्ण्यम् ।  
भवा वाजस्य सङ्गथे ॥  
  
12.113  
सं ते पयाꣳसि सम् उ यन्तु वाजाः सं वृष्ण्यान्य् अभिमातिषाहः ।  
आप्यायमानो ऽ अमृताय सोम दिवि श्रवाꣳस्य् उत्तमानि धिष्व ॥  
  
12.114  
आ प्यायस्व मदिन्तम सोम विश्वेभिर् अꣳशुभिः ।  
भवा नः सुश्रवस्तमः सखा वृधे ॥  
  
12.115  
आ ते वत्सो मनो यमत् परमाच् चित् सधस्थात् ।  
अग्ने त्वां कामया गिरा ॥  
  
12.116  
तुभ्यं ता ऽ अङ्गिरस्तम विश्वाः सुक्षितयः पृथक् ।  
अग्ने कामाय येमिरे ॥  
  
12.117  
अग्निः प्रियेषु धामसु कामो भूतस्य भव्यस्य ।  
सम्राड् एको वि राजति ॥