।। श्रीलक्ष्मीवेङ्कटेशाय नमः ।। 
तत्वसारः
नैमिषे निमिषक्षेत्रे ऋषयः शौनकादयः । 
दीक्षिता वैष्णवे यज्ञे सूतं पप्रच्छुरादरात् ।। १ ।। 
ऋषय ऊचुः-
सूत सूत महाभाग वद नो वदतां वर । 
व्यासप्रसादात्सर्वं हि त्वं तु जानासि तत्त्वतः ।। २ ।। 
नारायणो योगनिद्रां कृत्वोद्बुद्धः परः पुमान् । 
एतदारभ्य १पाद्माख्यब्रह्मा सृष्टिं समापयत् ।। ३ ।। 
इत्येतदन्तं वाक्येषु पुराणानां क्वचित्क्वचित् । 
नानाविधतया प्रोक्तं तत्तात्पर्यं वदस्व नः ।। ४ ।। 
सर्वं विचार्य निर्णीय व्यासानग्रहतः सदा ।
निद्राप्रकारं कथय विष्ण्वादीनां च सर्वशः ।। ५ ।। 
(निद्रास्वरूपकथनम्)
एतदन्यच्च वक्तव्यं यदवश्यं प्रतीयते । 
तत्सर्वं चैव वद नः सूत शुश्रूषवो वयम् ।। ६ ।। 
इत्युक्तः कथयामास व्यासशिष्यो हि सर्ववित् । 
सूत उवाच-
समस्तजीवनिद्रैव विष्णुनिद्रेति कीर्तिता ।। ७ ।। 
रमानिद्रा तु सा ज्ञेया जगद्व्यापारवर्जनात् । 
हरेरत्यन्तसामीप्यात् या च सेवा प्रकीर्तिता ।। ८ ।।
प्राप्तव्यानन्दविरमात्क्लृप्तानन्दस्य भोजनम् । 
स्वबिम्बरूपध्यानं तु हरिपूजादिवर्जनम्  ।। ९ ।। 
हरिगर्भप्रवेशेन मुक्तनिद्रा प्रकीर्तिता ।
तृणजीवान् समारभ्य ह्यागन्धर्वांस्तु मानुषान्  ।। १० ।।
मुक्तियोग्या निरंशास्तु प्रतीकालम्बनाः स्मृताः । 
तेषां स्वबिम्बध्याने तु स्थूलदेहहृदब्जगम् ।। ११ ।। 
ध्यातुं हि योग्यता चास्ति नैवान्यत्र कदाचन । 
(योग्यताभेदेन अपरोक्षतारतम्यम्)
प्रदीपकान्तिमत्कान्तं स्वबिम्बं तृणचेतनाः ।। १२ ।। 
पश्यन्ति मानुषश्रेष्ठाः विद्युत्कान्तिं स्वबिम्बकम् ।। १३ ।। 
नृपास्तु दशविद्युद्वत्कान्तिकान्तं स्वबिम्बकम् ।। १४ ।। 
गन्धर्वा मानुषाश्चैव तडिच्छतसमप्रभम् । 
हरि रूपं स्वबिम्बं तु पश्यन्ति ह्यपरोक्षतः ।। १५ ।। 
स्वरूपचक्षुषा ह्यद्धा ह्यपरोक्षं हरेः स्मृतम् । 
मुक्तावपि तु तेषां वै ह्येतत्सामर्थ्यमेव तु ।। १६ ।। 
देवगन्धर्वमारभ्य आ आजानजदेवताः ।
प्रतीकालम्बनाः सांशा देहमात्रेऽपरोक्षिणः ।। १७ ।।
प्रतीकं देह उद्दिष्टो येषां तत्रैव दर्शनम् । 
स्थूललिङ्गस्वरूपस्थहरिध्यानेऽस्ति योग्यता ।। १८ ।।
द्विनवत्या सङ्ख्ययेता देवगन्धर्वसत्तमाः ।
पश्यन्ति हरिरूपं तु मेरोः परिमितं यथा ।। १९ ।। 
सूर्यमण्डलकान्तिं तु सुखसज्ज्ञानसद्गुणम् । 
त्रिनवत्या सङ्ख्ययेताः पितरश्चिरसञ्ज्ञकाः ।। २० ।। 
पश्यन्ति हरिरूपं तु भुवर्लोकमितं शुभम् । 
शतसङ्ख्ये तु सूर्याणां मण्डलप्रभया युतम् ।। २१ ।। 
बालकृष्णाङ्गसङ्गिन्यो गोपिकास्त्वपरोक्षतः । 
पश्यन्ति पञ्चसाहस्रसूर्यमण्डलसप्रभम् ।। २२ ।। 
ध्रुवलोकमितं विष्णुरूपं सद्गुणसन्ततिम्  । 
स्त्रीशरीरेण श्रीकृष्णसङ्गिनस्त्वग्निजाः सुराः ।। २३ ।। 
ते षोडशसहस्त्रास्तु शतसङ्ख्यास्तु तत्समाः । 
शतं सिद्धास्तु ऋषयः शतोनशतकोटयः ।। २४ ।। 
अष्टोत्तरशताश्चैव स्त्रियो ह्यप्सरसस्तथा । 
गन्धर्वाणां शतं चैव त्रिंशत्सङ्ख्यास्तु चारणाः ।। २५ ।। 
त्रिंशत्सङ्ख्या राक्षसाश्च सप्ततिः सप्ततिस्तथा । 
जातिष्वन्यासु सर्वासु जीवाः प्राधानिकाः खलु ।। २६ ।। 
एते आजानजा देवाः पश्यन्ति परमं हरिम् । 
स्वर्गलोकमितं सूर्यदशसाहस्रसप्रभम् ।। २७ ।। 
ऋषयः कर्दममुखाः शतसङ्ख्यास्तथैव च । 
कर्मदेवाः शतं चैव द्विनवत्यप्सरः स्त्रियः ।। २८ ।। 
गन्घर्वाणामष्टकं च पितॄणां सप्तकं तथा । 
इन्द्राणां सप्तकं चैव मन्वेकादशकं त्विति ।। २९ ।।
अप्रतीकालम्बनास्तु ह्यतात्त्विकसुरा इमे । 
एते ब्रह्याण्डमध्येऽजाव्यापारोन्मुखतः सुराः ।। ३० ।। 
पूर्वोक्तविष्णुरूपाणां ध्यानयोग्यास्त्विमे मताः । 
विराड्रूपस्य विष्णोस्तु ध्याने त्वधिकृता मताः  
ब्रह्माण्डव्याप्तरूपस्य दर्शनेऽधिकृताः सदा ।। ३१ ।। 
।। इति तत्त्वसारे प्रथमोऽध्यायः ।। १ ।। 
।। अथ द्वितीयोऽध्यायः ।।
(ब्रह्माण्डव्यापिविराड्रूपवर्णने उरुद्वयेऽनुसन्धेया लोकाः तदाश्रिताश्च)
सूत उवाच-
कर्मजाश्च सुपश्यन्ति ब्रह्माण्डगविराढ्ढरिम् ।
रविमण्डललक्षाभं हरिं पश्यन्ति वै शुभम् ।। १ ।। 
पञ्चाशत्कोटिविस्तीर्णभूमध्ये बिलसप्तकम् ।
लक्षयोजनतः स्थौल्यात् सहस्रद्वादशान्तरम् ।। २ ।। 
प्रत्येकशस्तु तन्मध्ये पातालं चरणस्य हि । 
तले हरेः स्मरेयुस्ते भूकन्दं द्विसहस्रकम् ।। ३ ।। 
दशसाहस्रविस्तारो ह्यायामस्तावदस्य हि । 
एवं बिलानां षट्कं तु विस्तृत्यायाममेव तु ।। ४ ।। 
सङ्कर्षणोपासकं तु शेषं सपरिवारकम् । 
पातालगं तथा धर्मं श्रीरामाराधने रतम् ।। ५ ।। 
चित्रगुप्तस्य पितरं शामलापतिमञ्जसा ।
ज्वरपित्तादिमान्येष वर्षे भारतनामके ।। ६ ।। 
जातः पापरतो नित्यं तत्प्रायश्चित्तवर्जितः ।
यस्तस्य यातनादेहे दुःखदातृयमानुगाः ।। ७ ।। 
यत्र तिष्ठन्ति घोराणि नरकाणि च तत्स्थलम् ।
विराट्पादतले चाद्धा ध्यायन्तीत्थं तु कर्मजाः ।। ८ ।। 
दैत्यदानववंश्यानां पुरं पौलोमिनां तु यत् । 
निवातकवचानां तु हिरण्यपुरवासिनाम् ।। ९ ।। 
राक्षसानां तथान्येषां भीतानां शक्रतेजसा । 
भगवद्द्रोहिणां चेन्द्रप्रेरणाद्भीषणाय तु ।। १० ।। 
यत्र स्थिता देवशुनी सरमा ज्ञानसम्मिता ।
तादृक् रसातले भूमिं तत्समां प्रपदे हरेः ।। ११ ।। 
स्मरेयुः सततं भक्त्या कर्मदेवादयोऽखिलाः ।
सामीप्यसेवया स्वस्य सहवासजप्रीतितः ।। १२ ।। 
शेषानुग्रहतो नित्यं सुपर्णस्यापि सख्यतः ।
अमृताम्भोधिमथने स्वनेत्रीभावतोषतः ।। १३ ।। 
देवपीतामृतं प्राप्य जरामरणवर्जितः ।
देववाक्यात्स्वानुजां तु जरत्कारोरदत्किल ।। १४ ।।
तज्जातास्तिकतो मातृशापासङ्गं १समाप्य हि ।
जनमेजयाध्वरे पातशून्यो वासुकिभोगराट् ।। १५ ।। 
वासुक्यादिसुसर्पांस्तु विनाऽन्ये क्रूररूपिणः । 
गरुडाद्भीतिमापन्नाः काद्रवेयास्तु सर्वदा ।। १६ ।। 
मात्रा शप्तास्तु एतेषामास्पदं तु महातलम् । 
तत्समानधरां चैव विराड्रूपस्य गुल्फयोः ।। १७ ।। 
चिन्तयेयुः कर्मजाद्याः सांशाश्चैव ह्यतात्विकाः ।
अन्तस्थदैत्यैः साकं तु भस्मीभावं गमिष्यतः ।।१८ ।। 
पुरत्रयस्य रुद्रेण सृष्टो वै मयदानवः । 
त्रिपुराणामजेयत्वावध्यत्वस्यापि सिद्धये ।। १९ ।। 
तत्पेयरससम्स्पृष्टा यद्गता तत्तलातलम् । 
तत्समानधरां चैव स्मरेयुर्जङ्घयोर्हरेः ।। २० ।।
प्रल्हादपौत्रस्तु बलिरिन्द्रं जित्वा त्रिविष्टपम् । 
अशासीच्च तदा विष्णुर्वटुरूपी च वामनः ।। २१ ।। 
त्रिपादच्छलतो भूमिं याचित्वा तेन दापिते । 
पादत्रये तु लोकांस्त्रीन् समाहृत्य पदद्वयात् ।। २२ ।। 
तृतीये याचिते स्वीयशिरः प्रादात् स भक्तिमान् ।
यदा तदा प्रसन्नोऽस्य द्वारपालत्वमागतः ।। २३ ।।
दशास्ये दिग्जये प्राप्ते बलिं जेतुं तदा हरिः ।
योजनायुतदूरे तु पादाङ्गुल्या तमाक्षिपत् ।। २४ ।। 
तद्वामनस्य सेवार्थं सुतोऽभूत्पवनः प्रभुः ।
त्रिकोटिरूपतस्तेन विजितो रावणः पुनः ।। २५ ।। 
दशवक्त्रः क्रिमित्वेन नर्तितो भोजितश्च सः । 
स्वोच्छिष्टकवलैर्याभिः १पावनीभिस्त्रिकोटिभिः ।। २६ ।। 
तासां पवनपत्नीनां हरेर्वामनरूपिणः । 
पवनस्य बलेश्चैव स्थानं वै सुतलं बिलम् ।। २७ ।।
तत्समानधरां चैव स्मरेयुर्जानुमण्डले । 
वाय्वग्निसम्बन्धवशाच्छोष्यमाणस्वकूलतः ।। २८ ।। 
भूषणीयसुवर्णस्य साधनी हाटका सरित् ।
शिवपार्वतिरत्यादिजाता यत्र स्थिता सदा ।। २९ ।। 
हाटकाख्यमहालिङ्गस्थानं यच्चैव तस्य च । 
शिवो देवेष्टकामार्थं सिद्धिं लब्ध्वा हरेस्तथा ।। ३० ।। 
वैष्णवानां सदा द्रोहकर्तॄणां यक्षरक्षसाम् ।
भूतप्रेतपिशाचानां स्थानं तु वितलं बिलम् ।। ३१ ।।
तत्समानधरां चैव विराट्देवाधरोरुके ।
चिन्तयेयु२स्त्वतात्विकाप्रतीकालम्बनाश्च ते ।। ३२ ।। 
विष्णुविद्वेषपूर्वं तु कृत्वा वै काम्यकर्म च । 
अधोगसप्तलोकांस्तु गन्तारो ये जनाः सदा ।। ३३ ।।
तेषां तु पाययित्वा तु हाटकाख्यरसं स्त्रियः ।
स्वैरिण्यश्चैव कामिन्यः पुंश्चल्यश्चेति शब्दिताः ।। ३४ ।। 
मादयित्वा तु विविधविनोदगतिलीलया ।
रमयन्त्यस्तु तास्तासां तथा मायाविनां खलु ।। ३५ ।। 
उपजीवकमायानां षण्णवत्या तु सङ्ख्यया ।
स्वविजृम्भणतः स्रष्टुर्बलस्य मयजस्य तु ।। ३६ ।। 
आधारभूतमतलं तत्समानधरां तथा ।
विराड्रूपस्य तु हरेरूर्ध्वोरुद्वयमण्डले 
चिन्तयेयुः कर्मजाद्याः सांशाः सुरगणाः खलु ।। ३७ ।। 
।। इति तत्त्वसारे द्वितीयोध्यायः ।। २ ।। 
।। अथ तृतीयोऽध्यायः ।। 
(निखिलपर्वतनदीविशिष्टस्य भुवः विष्णुकटावनुसन्धानम्)
सूत उवाच-
उत्स्रोतसश्चेति तथा मुख्यस्रोतस इत्यपि । 
कथिता यथार्थज्ञानस्य हेतुभूताच्च सात्विकात् ।। १ ।। 
जातस्थूलशरीरास्तु मानुषोत्तमपूर्वकाः ।
तृणान्ताशेषजीवास्तु मुक्तियोग्यास्तथैव च ।। २ ।। 
तिर्यक्स्रोतसनामानः सन्देहज्ञानसाधनात् । 
१भूतराजसप्राचुर्यात् जातस्थूलशरीरकाः ।। ३ ।। 
नरमध्यममारभ्य तृणान्ताशेषचेतनाः ।
नित्यसंसारिणो ये वै तथार्वाक्स्रोतसाभिधाः ।। ४ ।। 
अन्यथाज्ञानहेतुर्यः प्रचुरस्तामसांशकः ।
तज्जातस्थूलदेहांस्तु मानुषेष्वधमान् सदा ।। ५ ।। 
समारभ्य तृणान्तास्तु तमोयोग्या हि ते स्मृताः ।
एवं त्रिविधजीवानां तथा प्रारब्धकर्मतः ।। ६ ।। 
अवतारवन्तो विष्णोस्तु सेवार्थं सांशचेतनाः ।
ऊर्ध्वस्रोतसनामानस्तेषामन्यजनस्य तु ।। ७ ।।
ऐहिकामुष्मिकाशेषभोगसाधनवस्तुनः । 
सत्वादिना प्रभेदेन त्रिधा भिन्नस्य चैव हि ।। ८ ।। 
आधारभूतं भूलोकं विराड् विष्णुकटिस्थितम् । 
सांशा ह्यतात्विकाश्चैव चिन्तयेयुः सुकर्मजाः ।। ९ ।।
मेरौ भुवर्नामलोके स्वर्गेऽपि महराभिधे । 
जने तपसि सत्ये च स्थितशीर्ष्णां तथैव च ।। १० ।। 
अतलादिगपादानां रूपाणां श्रीहरेः सदा ।
कटिमध्यस्थभागेषु द्विगुणेनोत्तरोत्तरात् ।। ११ ।।
लवणेक्षुसुरासर्पिदधिक्षीरशुभोदकैः ।
समुद्रैः परिवृता जम्बुप्लक्षद्वीपसुशाल्मलाः ।। १२ ।। 
कुशक्रौञ्चौ च शाकं च पुष्करद्वीपसंयुताः ।
एवं हि सप्तद्वीपांस्तु स्मरेयुः कटिमण्डले ।। १३ ।।
शुद्धोदसिन्धोः परितः स्थितां स्वर्णमयीं भुवम् ।
विराट्कटिस्थवसने पीते वै चिन्तयन्ति हि ।। १४ ।। 
मेरोश्च परितो दिक्षु न्यूनैः पञ्चायुतैस्त्रिभिः ।
कोटिभिश्चैव सार्धाभिर्योजनानां च दूरतः ।। १५ ।। 
सुपञ्चाशत्सहस्रेतपञ्चाशल्लक्षविस्तृतम् । 
पञ्चाशल्लक्षमुच्चं च ह्यष्टदिग्गजसंश्रयम् ।।१६ ।। 
अष्टदिक्पालकानां तु रूपाणां श्रीहरेरपि ।
आधारभूतमचलं लोकालोकाभिधं हरेः (विभोः) ।। १७ ।। 
कटिसूत्रे चिन्तयेयुर्द्वीपे द्वीपे च संस्थितान् ।
कुलाचलान् सप्तसङ्ख्यान् क्षुद्रास्थिषु च वै हरेः ।। १८ ।। 
कटिसंस्थेषु सततं चिन्तयेयुः सुकर्मकाः ।
पुष्करद्वीपमध्यस्थं द्विसाहस्रायतं तथा ।। १९ ।। 
योजनानां सहस्राणां दशोन्नतमहाचलम् ।
मानसोत्तरनामानं वर्तुलं परितः सदा ।। २० ।। 
वज्रात्मकं च सूर्यस्य रथचक्रप्रवर्तने ।
ईशक्लृप्तं कटिस्थेषु प्रधानास्थिषु वै हरेः ।। २१ ।। 
नदीः समस्तनाडीषु सर्ववृक्षांश्च रोमसु ।
चिन्तयेयुर्हरेर्नित्यं लक्षयोजनविस्तृतम् ।। २२ ।।
लक्षयोजनविस्तीर्णलवणाम्भोधिना युतम् ।
जम्बुद्वीपं हरेरद्धा मूलाधाराब्जमास्थितम् ।। २३ ।। 
जम्बुद्वीपस्य मध्यस्थं सहस्रैः षोडशैर्वृतम् । 
लग्नं षोडशसाहस्रयोजनैर्भूमिमण्डले ।। २४ ।। 
१चतुराशीतिसाहस्त्रयोजनैरुपरी भुवः । 
ऊर्ध्वभागे तु द्वात्रिंशत्सहस्रैः परिविस्तृतम् ।। २५ ।। 
स्वर्णरत्नात्मकं मेरुं चतुरस्रं तथैव च ।
मूलाधाराब्जमध्यस्थकर्णिकायां स्मरन्ति हि ।। २६ ।।
सार्धद्वितयसाहस्रयोजनेनातिविस्तृतान् । 
मेरुगेन्द्रादिदिक्पानामष्टानां मण्डपांस्तथा ।। २७ ।।
पूर्वादिदिक्षु संस्थांस्तु स्वर्णरत्नमयांस्तथा । 
मेरोः शिरोमध्यगतां स्वर्णरत्नमयीं सभाम् ।। २८ ।।
ब्राह्मीं तु दशसाहस्रयोजनोच्छ्रितविस्तृताम् । 
स्वर्णकोट्याभिधां नित्यदिक्पमण्डपमध्यगाम् ।। २९ ।।
२मूलाधाराब्जकर्णिक्यां बीजकोशेषु नित्यदा । 
स्मरेयुः कर्मजाद्यास्तु मेरोः पूर्वादिदिक्षु च ।। ३० ।। 
चतसृषु च विस्तारं नवसाहस्रयोजनैः ।
सुकुमारवनस्थस्य पार्वतीरमणस्य च ।। ३१ ।। 
तदुपास्यमानशेषान्तर्वर्तिसङ्कर्षणस्य च ।
स्थानभूतमिलावर्तं वर्षं वै चतुरस्रकम् ।। ३२ ।।
मूलाधाराब्जकर्णिक्यां केसरेषु तु वै हरेः । 
१चिन्तयेयुर्मेरुपादपीठभूतान् गिरीञ्छुभान्   ।। ३३ ।।
मेरोः पूर्वादिदिक्षु स्यान्मन्दरो मेरुमन्दरः । 
सुपार्श्वः कुमुदश्चेति प्रख्यातांश्चतुरस्तथा ।। ३४ ।। 
शतयोजनस्थौल्यैस्तैरेकादशशतोन्नतैः । 
चूतजम्बुकदम्बाश्च न्यग्रोधश्चेति भूरुहैः ।। ३५ ।। 
स्वपक्वफलसन्दोहपातजातामृतोदकाः ।
नदीरिलावर्तगता जनयद्भिः सुसंयुतान् ।। ३६ ।। 
वनस्य नन्दनाख्यस्य तथा चैत्ररथस्य तु ।
वैभ्राजकस्य तु तथा सर्वतोभद्रसञ्ज्ञिनः ।। ३७ ।। 
देवोपदेवैः क्रीडद्भिः संयुतो ह्यास्पदान् सदा ।
योजनद्विसहस्राभ्यां विस्तृतानुन्नतांस्तथा ।। ३८ ।। 
योजनानां सहस्रैस्तु दशभिः परिकीर्तितान् । 
मूलाधाराब्जमध्यस्थकर्णिकारेखगान् हरेः ।। ३९ ।। 
चिन्तयेयुः कर्मजाद्या ह्यप्रतीकालम्बनास्तथा ।
चतुर्दिक्षु च मेरोस्तु पूर्वादिक्रमयोगतः ।। ४० ।। 
मेरोः सव्यापसव्यस्थतटलग्नान् महागिरीन् । 
द्विसहस्रोच्छ्रितस्थूलान् सहस्राष्टादशायतान् ।। ४१ ।। 
जठरे देवदेवस्य मूलाधाराब्जगासु १च ।
केसराणां भागगासु सुरेखासु समाहितान् ।। ४२ ।। 
इलावृतबहिर्भागभूप्रदेशान् हरेः सदा । 
मूलाधाराब्जगचतुर्दलेष्वेव स्मरन्ति हि ।। ४३ ।।
इलावृतं समारभ्य दूरे नवसहस्रतः ।
उत्तरे चैव २प्रत्येकं संस्थितान् सुमहागिरीन् ।। ४४ ।। 
द्विसाहस्रायतांश्चैव दशसाहस्रतोच्छ्रितान् ।
३आपूर्वपश्चिमनिधीन्नीलं श्वेतं तथैव च ।। ४५ ।। 
शृङ्गवन्तं चोत्तरस्थदलरेखासु वै क्रमात्  
मूलमध्याग्रसंस्थासु मूलाधाराब्जगान् हरेः।। ४६ ।। 
निषधं हेमकूटं च हिमवन्तं च दक्षिणे ।
मूलमध्यान्त्यरेखासु मूलाधाराब्जगे दले ।। ४७ ।। 
४नीलादिलक्षणयुतान् दाक्षिणात्यान् महागिरीन्५ ।
आनीलनिषधायामौ माल्यवान् गन्धमादनौ ।। ४८ ।। 
इलावृतावधिगिरी मेरोः पश्चिमपूर्वगौ ।
योजनानां चतुस्त्रिंशत्सहस्रायामसंयुतौ ।। ४९ ।। 
द्विसहस्रोन्नतपृथू मूलाधाराब्जसंस्थयोः ।
दलयोर्मूलभागे तु पश्चिमे पूर्व एव च ।। ५० ।।
चिन्तयेयुः कर्मजाद्याः १प्रतिमा या कृतेः सदा ।
तदुपास्यमाप्रद्युम्नरूपस्य स्मरगस्य तु ।। ५१ ।। 
ब्रह्मात्मजस्य प्राणस्य मुख्यस्यान्ना(न्हो)भिमानिनः ।
षष्ठ्युत्तरं शतानां तु त्रयाणामपि चैव हि ।। ५२ ।। 
रूपाणां प्राणभार्याया रात्रिकालेऽभिमानिनाम् ।
२ब्रह्मजायास्तु रूपाणां त्रिशतानां तु संयुजाम् ।। ५३ ।। 
षष्ठ्या चैव तथाऽन्यासां स्त्रीणां वै काम्यकर्मभिः ।
युक्तानां त्रिविधानां तु भोग्यानां चैव सर्वदा।। ५४ ।। 
वस्तूनामास्पदं नित्यं ३पुरुषाणामनास्पदम् ।
पूर्वपश्चिमतश्चैव एकत्रिंशत्सहस्रकम् ।। ५५ ।। 
योजनानां चतुस्त्रिंशत्सहस्रायाममेव च ।
केतुमालाख्यवर्षं तु मूलाधाराब्जगे दले ।। ५६ ।। 
पश्चिमे चिन्तयेयुस्ते वैवस्वतमनोस्तथा ।
सकुटुम्बस्य तेनाद्धा पूज्यमत्स्याकृतेः सदा ।। ५७ ।। 
काम्यपुण्यवतां पुंसां जनानां भोग्यवस्तुनाम् ।
आस्पदं नवसाहस्त्रयोजनायाममेव तु  ।। ५८ ।।
पूर्वपश्चिमसिन्धुभ्यामाश्लिष्टं रम्यवर्षकम् ।
१मूलाधाराब्जोत्तरदलमूलभागे स्मरन्ति हि ।। ५९ ।। 
पितृपस्यार्यमाख्यस्य तेनोपास्यस्य वै हरेः ।
कूर्मरूपस्य काम्येन पुण्येनैव युजामपि ।। ६० ।। 
पुंसां स्त्रीणां तु लोकानां भोग्यवस्तु च यस्य हि । 
आस्पदं पूर्वखण्डेन समं वर्षं हिरण्मयम् ।। ६१ ।। 
मूलाधाराब्जोत्तरदलमध्यभागे स्मरन्ति हि ।
धरायास्तदुपास्यस्य कीट (क्रोड) रूपस्य वै हरेः ।। ६२ ।। 
काम्यपुण्ययुजां पुंस्त्रीजीवानां भोग्यवस्तुनः ।
आस्पदं कुरुवर्षं तु मूलाधाराब्जगे दले ।। ६३ ।। 
औत्तरे ह्यग्रभागे तु विराड्रूपस्य वै हरेः । 
धर्मात्मजस्य भद्राश्वनाम्नोपास्यस्य तेन हि ।। ६४ ।। 
हयग्रीवस्य तु हरेः काम्यपुण्ययुजामपि ।
तथा स्त्रीपुरुषजीवानां नानाभोगस्य वस्तुनः ।। ६५ ।।
आधारभद्राश्वखण्डं मूलाधाराब्जपूर्वगे ।
दले सञ्चिन्तयेयुर्वै प्रल्हादस्य तु वै हरेः ।। ६६ ।। 
प्रह्लादोपास्यनृहरेः काम्यपुण्ययुजां तथा ।
त्रिविधस्त्रीपुञ्जीवानां नानाभोग्यस्य वस्तुनः ।। ६७ ।। 
आस्पदं हरिखण्डं तु मूलाधाराब्जगस्य तु ।
दक्षिणे दक्षमूले वै विराड्रूपस्य सर्वदा ।। ६८ ।। 
हनूमतस्तेन चाद्धा पूज्यस्य श्रीहरेरपि ।
रामरूपस्य सततं कल्याणगुणरूपिणः ।। ६९ ।। 
काम्यपुण्ययुजां पुंस्त्रीजनानां भोग्यवस्तुनः ।
आस्पदं नवसाहस्रयोजनायामसंयुतम् ।। ७० ।। 
पूर्वपश्चिमसिन्धुभ्यामाश्लिष्टं हरिखण्डवत् ।
वर्षं किम्पुरुषं मूलाधाराब्जे दक्षिणे दले ।। ७१ ।। 
मध्यभागे चिन्तयेयुर्विराड्रूपस्य वै हरेः ।
श्रीरङ्गश्चैव श्रीमुष्णं तोताद्रिर्वेङ्कटाचलः ।। ७२ ।। 
पुष्करं नैमिषारण्यं गण्डिका वै नरस्य तु ।
नारायणस्याश्रमस्तु स्वयंव्यक्तस्थलाष्टके ।। ७३ ।। 
स्थितानां हरिरूपाणां सुब्रह्मण्याभिधस्य तु ।
रौप्यपीठपुरस्यापि धर्मपुर्यास्तथैव च ।। ७४ ।। 
जगन्नाथाहोबलयोर्भद्रश्रीगिर(शैल)योस्तथा । 
क्षेत्राणां पुण्यदायीनां स्वामिपुष्करिणी तथा ।। ७५ ।। 
चन्द्रपुष्करिणी चैव श्रीमन्मध्वसरोवरम् ।
एतेषां चैवमन्येषां सरसां पुण्यदायिनाम् ।। ७६ ।। 
सरस्वती च गङ्गा च यमुनानर्मदे तथा ।
गोदावरी कृष्णवेणी कावेरी मलहादि(रि)काः ।। ७७ ।। 
पुण्यनद्यस्तु तासां तु ह्ययोध्या मथुरापुरी  ।
माया काशी काञ्चिपुरी ह्यवन्तिका गया तथा ।। ७८ ।।
द्वारका तु कुरुक्षेत्रमेतेषां पुण्यदायिनाम् ।
नगराणां स्वस्वपदप्राप्त्यर्थं साधनानि तु ।। ७९ ।।
कुर्वतां १भाविसांशानां मुक्तावानन्दवृद्धये ।
स्वावतारे साधनानि कुर्वतां सां(चां) शिनां तथा।। ८० ।।
पदस्थानां तथा स्वर्गनरकाणां तथैव च ।
सन्मुक्तेस्तमसश्चैव साधनं कुर्वतामपि ।। ८१ ।।
निरंशानां प्रतियुगं मन्वन्तरगणेषु हि । 
क्रीयमाणावताराणां श्रीहरेरास्पदं स्थलम् ।। ८२ ।।
नवसाहस्रसङ्ख्ये तु योजनैर्मितभारतम् ।
मूलाधाराब्जदलगे दक्षिणेऽग्रे स्मरन्ति हि ।। ८३ ।। 
शतयोजनदूरे तु जम्बूद्वीपात्ततो बहिः ।
क्षारसिन्धौ योजनशतानुपद्वीपांस्तु सप्त वै ।। ८४ ।। 
स्वर्णप्रस्थश्च शुक्रश्च तृतीयो वर्तनस्तथा ।
मुदाहरणनामाथ रमणः पाञ्चजन्यकः ।। ८५ ।। 
सिंहकश्चेति सम्प्रोक्तान् मूलाधाराब्जतन्तुगान् ।
ब्राह्मी सभा मध्यभागमारभ्यासप्तकं खलु ।। ८६ ।।
उच्छ्रितं मेरुशृङ्गं तु स्थूलं वै शतयोजनैः ।
वज्रात्मकं स्वर्णरत्नमयं चैव महाद्भुतम् 
विराढ्ढरिसुषुम्नायां कर्मजाद्याः स्मरन्ति हि ।। ८७ ।।
 ।। इति तत्त्वसारे तृतीयोऽध्यायः ।। ३ ।।
।। अथ चतुर्थोऽध्यायः ।। 
(हरेर्नाभ्यां भुवर्लोकं तत्रापि सूर्यगतिं विचिन्तयेत्)
सूत उवाच-
उर्ध्वं लक्षमितो भूमेः कोटियोजनविस्तृतः ।
वायुबन्धो विद्यते हि प्रतिबन्धविवर्जितः ।। १ ।। 
भुवर्लोकस्तु तन्मध्ये रवेरथमवस्थितम् ।
नरसिंहस्तथायोग्यपिशाचाश्चात्र संस्थिताः ।। २ ।। 
भूमेरूर्ध्वं लक्षमितयोजनस्थे १रवीरथे ।
उपविष्टो मेरुगिरेः प्रकरोति प्रदक्षिणम् ।। ३ ।। 
देवाज्ञयोर्ध्वतो भूमेश्चत्वारिंशत्सहस्रतः । 
मेरुमानससम्बद्धो ह्यक्षो वज्रात्मकः स्मृतः ।। ४ ।। 
अक्षस्योत्तरभागस्तु मेरुमध्यं समाश्रितः । 
तैलयन्त्रवदेवाद्धा पर्यावर्तति सर्वदा ।। ५ ।। 
अक्षस्य वामभागस्तु मानसोत्तरसंस्थिते । 
चक्रे वै षष्ठिसाहस्रयोजने मध्यतः स्थितः ।। ६ ।।
तच्चक्रमुभये पार्श्वे ं तिर्यग्रेखाभिसम्युतम् ।
प्रत्येकत्रिंशसङ्ख्याभिस्तद्रेखाभिः सुसंयुजाम् ।। ७ ।। 
अराणां द्वादशानां तु ह्यास्पदानां तथैव च ।
षट् भागानां व्यञ्जकैस्तु त्रिभेदैः सहितं खलु ।। ८ ।। 
तच्चक्रदक्षवामस्थषट्परिच्छेदबाह्यतः ।
आरकावरणौ ज्ञेयौ तच्चक्रे सर्वदैव तु ।। ९ ।। 
तच्चक्रसव्यापसव्यतिर्यग्रेखासु संस्थिताः ।
अहोरात्राभिमानिन्यो देवताः परिकीर्तिताः ।। १० ।।
तासां रेखोपरेखासु क्षणादेरभिमानिनः ।
देवाः समाश्रिता नित्यं षट् ऋतूनां तु मानिनः ।। ११ ।। 
तच्चक्रषट्परिच्छेदगता भेदत्रये स्थिताः ।
चातुर्मास्याभिमानिन्यो देवताः सर्वदैव तु ।। १२ ।।
द्विबाह्यावरणस्याद्धा सन्धौ द्व्ययनमानिनौ ।
संस्थितौ चैव पिच्छाग्रेष्वास्थिता राशिमानिनः ।। १३ ।।
देवा द्वादशसङ्ख्येता वर्षमानिन्य आस्थिताः ।
विशिष्टचक्रे रथगे सूर्यस्यातात्विकाः स(स्त्वि)माः ।। १४ ।। 
देवतास्त्वेतदक्षस्य परिमाणं त्विदं स्मृतम् ।
योजनानां सार्धसप्तलक्षयुक् १सार्धकोटियुक् ।। १५ ।। 
दक्षिणोत्तरतस्त्वक्षशतयोजनस्थौल्ययुक् ।
अक्षमानद्वयस्यास्य रथस्याग्रे रवेः स्मृता ।। १६ ।। 
२ईषाग्रबद्ध गायत्र्युष्णिग्त्रिष्टुबनुष्टुभः । 
बृहज्जगत्यौ पङ्क्तिरिति सञ्ज्ञाश्वाः सप्त कीर्तिताः ।। १७ ।।
ते पीतवर्णा वायोस्तु मनसो वेगवत्तराः ।
ब्रह्मजाता हि ते प्रोक्तास्तानश्वान् बन्धयन्त्यपि ।। १८ ।। 
योजनानां तु द्वात्रिंशल्लक्षमानेन सम्मिते ।
एकविंशच्छिद्रयुते ह्यक्षे वै सर्पपाशकैः ।। १९ ।। 
वैनतेयः कश्यपजः पिता सम्पातिनस्तथा ।
जटायुषः सुपर्णस्य अग्रजो रक्तवर्णयुक् ।। २० ।। 
अरुणाख्यसूतः सम्प्रोक्तः ससप्ताश्वैः सहैव तु ।
अनुक्ततात्विकसमः सूर्याग्रे रथगः सदा ।। २१ ।। 
एतत्समाना देवाश्च रथचक्राभिमानिनः ।
ईषादण्डद्वये चक्रप्रोताक्षे संस्थिताः सदा ।। २२ ।। 
योजनैः षष्ठिसाहस्रैरुन्नताश्चैव सर्वशः ।
वज्रस्तम्भास्तु चत्वारस्तन्मध्ये चतुरस्रतः ।। २३ ।। 
चत्वारिंशत्सहस्रैस्तु योजनानां तु विस्तृतिः ।
तच्चतुस्तम्भमध्ये तु सौधेनोर्ध्वगतेन वै ।। २४ ।। 
साकं हि दशसौधानि सन्ति तेषां तु मध्यतः ।
प्रत्येकं षट्सहस्रैस्तु योजनैरुन्नतिः स्मृता ।। २५ ।। 
तस्योपरि तु सूर्यस्य हेमरत्नविचित्रितः ।
उपवेश्म मण्डपोऽस्ति चतुरस्रस्तु सर्वतः ।। २६ ।।
चत्वारिंशत्सहस्रैस्तु योजनैः परिविस्तृतः ।
तन्मण्डपस्य मध्ये तु त्रिंशत्साहस्रयोजनैः ।। २७ ।।
विस्तारो योजनानां तु सहस्रेणोन्नतस्तथा ।
दक्षिणे चैव भागेऽस्मिन् सप्तावरणसंयुतः ।। २८ ।।
वज्रात्मकस्तु पीठोऽस्ति तन्मध्ये सूर्यमण्डलम् । 
विस्तृतं दशसाहस्रयोजनैः परिकीर्तितम् ।। २९ ।। 
तन्मध्ये सूर्यदेवस्तु पूर्वाभिमुखतः स्थितः ।
स सूर्यो माघमासाद्याषाढान्तेषु च वै क्रमात् ।। ३० ।। 
माकरं राशिमारभ्य राशीन् वै मिथुनान्तिमान् ।
समागत्य क्रमात्तेषु सञ्चरन्नुत्तरोत्तरम् ।। ३१ ।। 
आरोहणक्रमेणेद्धाघटिकाभ्यधिकं दिवम् ।
क्रमान्मासेषु धटिकान्यूनां रात्रिं हि कारयन् ।। ३२ ।। 
उत्तरायणकालस्य प्रवर्तक इतीरितः ।
श्रावणं मासमारभ्य पुष्यमासं क्रमेण तु ।। ३३ ।। 
मासेष्वेतेषु हि रविः राशिं कर्काटकाभिधम् ।
समारभ्य धनूराशिं समागत्य क्रमेण तु ।। ३४ ।। 
अवरोहक्रमेणैव रात्रिं वै घटिकाधिकाम् ।
मासेष्वेतेषु क्रमतोे घटिकाह्रासयुक् दिवम् ।। ३५ ।। 
उत्तरोत्तरतो ह्येवं कुर्वन् वै हरितेजसा ।
दक्षिणायनकालस्य ह्यद्धा ह्यस्मिन् प्रवर्तकः ।। ३६ ।। 
दक्षिणायनकालस्य प्रवर्तक इतीरितः ।
तत्सम्मुखोत्तरे भागे उत्तरायणकृद्धरिः ।। ३७ ।। 
एकवारं त्वेकदिनाच्चक्रगत्या प्रदक्षिणम् ।
कुर्वन्नपि स्वगत्या तु ह्यप्रदक्षिणतो रविः ।। ३८ ।।
एकवत्सरतो मेरुमेकदा परिवर्तते ।
ईषादण्डाग्रभागे तु ह्यक्षसव्यापसव्ययोः ।। ३९ ।।
भागयोश्चैव चक्राक्षसव्यभागेऽपसव्यके ।
ईषादण्डस्य मूले तु रथस्य शिखरेऽपि हि ।। ४० ।। 
बद्धविद्युत्पाशगणान् संयोज्याद्धा स वै ध्रुवः । 
नक्षत्रचक्रे सङ्गृह्य प्रतिप्रतिदिनानि तु ।। ४१ ।। 
मेरुं प्रदक्षिणं कुर्वन् भुवः षट्त्रिंशलक्षतः । 
योजनोच्चोपरिष्टात्तु पदे विष्णोर्हि संश्रितः ।। ४२ ।। 
योजनानामेकपञ्चाशल्लक्षाभिस्तु कोटिभिः ।
नवभिः परिमिते भागे मानसोत्तरमूर्धनि ।। ४३ ।।
परिभ्रमति सूर्यस्य रथचक्रं दिने दिने ।
योजनानां सार्धसप्तत्रिंशल्लक्षैस्तु संयुतान् ।। ४४ ।। 
कोटिद्वयादन्तरतः मानसोत्तरमस्तके ।
पूर्वादिदिक्षु चेन्द्रस्य यमस्य वरुणस्य च ।। ४५ ।। 
कुबेरस्य पुराण्यद्धा सन्ति तेषु क्रमेण हि ।
सूर्यस्य रथचक्रं तु घटिकादशपञ्चभिः ।। ४६ ।। 
प्रत्येकशश्चरति वै यदा चेन्द्रपुरं गतम् ।
सूर्यस्य रथचक्रं तु तदा भद्राश्वनामके ।। ४७ ।। 
वर्षे मध्यान्हकालो हि भारते ह्युदयो रवेः ।
केतुमाले ह्यस्तमयो कुरुवर्षेऽर्धरात्रकम् ।। ४८ ।। 
इलावर्ते सर्वकालो भविष्यति सदैव तु ।
एवं १यमाप्पधनदपुरस्थे रथचक्रके ।। ४९ ।। 
पूर्वोक्ताः प्रायशः काला भवन्ति च तदा तदा ।
सौरे रथे तु सूर्यार्यमाद्यादित्यास्तु द्वादश ।। ५० ।।
वर्तन्ते चैत्रपूर्वेषु मासेषु द्वादशेषु हि ।
कर्मप्रवर्तकत्वेन सूर्यैः कालप्रवृत्तिकृत् ।। ५१ ।। 
एक एव रथस्थो हि तथाङ्गुष्ठ (मिताश्च हि) प्रमाणतः । 
षष्ठिसाहस्रसङ्ख्येता वालखिल्या वसन्ति हि ।। ५२ ।। 
सूर्यस्य स्तावका नित्यं तथा कर्दमपूर्वकाः  ।
ऋषयो द्वादशसङ्ख्येता उर्वश्याद्यास्तु द्वादश ।। ५३ ।। 
स्त्रियो ह्यप्सरसां चैव गन्धर्वेशास्तु द्वादश । 
तथा १द्वादशरक्षेशाः सूर्येन्द्रा द्वादशैव तु ।। ५४ ।। 
सौरे रथे हि तिष्ठन्ति पूर्वोक्ता गङ्गया सह ।
शिष्याद्याः कर्दमादेश्च (दीनां) स्वकीयासनसंयुताः ।। ५५ ।। 
अधोगसौधसंस्थास्तु सूर्यपीठस्य चैव हि ।
विष्ण्वावेशविशेषेण संयुतो ध्रुवराट् सदा ।। ५६ ।। 
ब्रह्मादिपुष्करान्तानां तात्विकानामधीनगः ।
त्रयोदशाहोरात्राभिर्घटिकाभिस्तथैव च ।। ५७ ।। 
एकविंशतिसङ्ख्याभिर्वर्धयन्ति स्वशक्तितः ।
शलाकैकैकतः सम्यग् नक्षत्राणां पृथक् पृथक् ।। ५८ ।।
१एकैकवर्षतोऽप्येकैकवारं प्रकरोति हि ।
अप्रदक्षिणमेवाद्धा तथा सूर्यः प्रकाशकः ।। ५९ ।। 
लोकालोकाचले लोकभाग एव न चाग्रतः ।
एवं सूर्यान्तरगतमुख्यप्राणगतः सदा ।। ६० ।। 
श्रीमन्नारायणो देवो जगद्व्यापारकारकः ।
एवं विशेषसंयुक्तरवियानसमन्वितम्  
भुवर्लोकं हरेर्नाभ्यां षट्दलाब्जे स्मरन्ति हि ।। ६१ ।। 
।। इति तत्त्वसारे चतुर्थोऽध्यायः ।। ४ ।।
।। अथ पञ्चमोऽध्यायः ।। ५ ।। 
(भुवर्लोकोपरिस्थानां लोकानां विराड्रूपाश्रितत्ववर्णनम्)
सूत उवाच-
भूमेः कोट्युच्छ्रिते देशे स्थूले योजनलक्षतः ।।
भुवर्लोकवदेवाथ २कोटियोजनविस्तरः ।। १ ।। 
मनुकल्पायुषाणां च ब्रह्मसन्ततिजन्मनाम् ।
इन्द्रादिसांशिनां काम्यपुण्यजीवगणस्य तु ।। २ ।। 
पितृयानगतस्त्रीपुङ्गणस्य त्रिविधस्य तु ।
तद्भोग्यवस्तुजातस्य उपेन्द्रस्य हरेः सदा ।। ३ ।। 
आस्पदं सर्वलोकानां (स्वर्गलोकं तु) हार्दाष्टदलनीरजे ।
विराड्रूपस्य तु हरेः कर्मजाद्याः स्मरन्ति हि ।। ४ ।। 
स्वर्गादूर्ध्वं सार्धकोटियोजनोछ्रितमानकम् ।
स्थूलं द्विलक्षतः पद्मब्रह्मत्रितयसर्जने ।। ५ ।। 
व्युत्क्रमेण प्रजातानां दिनकल्पान्तजीविनाम् ।
मरीचाद्यधमसांशानां मनुसन्ततिजन्मनाम् ।। ६ ।। 
देहोत्क्रमणतो भूमेर्देवयानेन गच्छताम् ।
देवगन्धर्वजातानां तद्भोग्यस्य तु वस्तुनः ।। ७ ।। 
अनिरुद्धस्य तु हरेर्महर्लोकं समास्पदम् ।
विराडुरस्थलगतदलद्वादशपद्मके ।। ८ ।। 
चिन्तयेयुर्महर्लोकाद् द्विकोट्युच्छ्रितिसंयुतम् ।
 स्थूलं द्विलक्षतः पद्मब्रह्मणस्तु तृतीयके ।। ९ ।। 
सर्जनं तु प्रजातानां दिनकल्पान्तजीविनाम् ।
इन्द्रादीनां तु देवानामधमानां तु सांशिनाम् ।। १० ।। 
मनुसन्ततिजातानां शरीरोत्क्रमणेन तु ।
गच्छतां देवयानेन पितृदेवगणस्य तु ।। ११ ।। 
तद्भोग्यवस्तुजातस्य प्रद्युम्नाख्यहरेः पदम् ।
विराट्देवस्य ताल्वब्जदलषोडशके सदा ।। १२ ।।
प्रतीकालम्बनाः सांशा जनलोकं स्मरन्ति हि । 
योजनानां द्विकोट्यर्धमूर्ध्वं वै जनलोकतः ।। १३ ।। 
योजनानां चतुर्लक्षस्थूलं पद्मभवस्य तु ।
तृतीयसृष्टौ सृष्टानां व्युत्क्रमेणासुरद्विषाम् ।। १४ ।।
शेषाद्युत्तमसांशानां दिनकल्पान्तजीविनाम् ।
मनुसन्ततिजातानां भूमावुत्क्रम्य देहतः ।। १५ ।। 
देवयानेन गन्तॄणामाजानाद्यसुरद्विषाम् ।
तद्भोग्यानां पदार्थानां सङ्कर्षणहरेस्तथा।। १६ ।। 
आस्पदं तत्तपोलोकं भ्रूमध्यद्विदलाब्जके ।
चिन्तयेयुः कर्मजाद्या विराड्रूपस्य वै ततः ।। १७ ।। 
षट्कोटियोजनौन्नत्यं स्थूलं वै पञ्चलक्षतः ।
महर्जनस्तपः सत्यं पञ्चाशत्कोटिविस्तरम् ।। १८ ।। 
प्रथमद्वितीयसृष्टौ तु जातानां पद्मजन्मनः ।
जीवानां ब्रह्मकल्पान्तं ब्रह्माङ्गाधिकृतात्मनाम्  ।। १९ ।। 
सांशानां मनुवंशे तु भूत्वोत्क्रम्य स्वदेहतः ।
ब्रह्मयानेन गन्तॄणां कर्मजानां तथैव च ।। २० ।। 
तद्भोग्यवस्तुजातानां वासुदेवस्य चास्पदम् ।
सत्यलोकं विराट् शीर्ष्णः सहस्रदलपङ्कजे ।। २१ ।। 
अप्रतीकालम्बनास्तु कर्मजाद्याः स्मरन्ति हि ।
समस्ततत्वजातं तु तदभिमानिनस्तथा ।। २२ ।। 
शून्यानुत्क्रमणेनैव सर्वरूपैर्विराढ्ढरेः ।
तत्वानां जनकांशेषु चिन्तयेयुः सुरेश्वराः ।। २३ ।। 
वेदान् वर्णान् समस्तांस्तु तदभीमानिनस्तथा ।
विराण्मुखे स्मरन्त्यद्धा मेघांस्तदभिमानिनः ।। २४ ।। 
शिरः केशेषु देवस्य १यज्ञदानतपादिजम् ।
फलं तद्देवताश्चैव स्मरन्त्यद्धा विराट्हृदि ।। २५ ।। 
अज्ञानपापजातं तु तथा तदभिमानिनः ।
विराट्पृष्ठे चिन्तयेयुः कामं तदभिमानिनम् ।। २६ ।।
विराजो हृदये क्रोधं तथा क्रोधाभिमानिनम् ।
भ्रुवोर्लज्जां तु तद्देवमूर्ध्वोष्ठे लोभमेव च ।। २७ ।। 
तद्देवतां चाधरोष्ठे विराट्देवस्य शार्ङ्गिणः ।
भूमौ जननमात्रे तु देहोत्क्रमणसम्भवः ।। २८ ।।
हरेः सेवाकर्मनिष्ठान् कर्मजान् कर्मजेषु वै ।
सर्वजीवेशरूपाणां प्राज्ञाख्यानां तु सर्वदा।। २९ ।। 
अधिष्ठानमुत्तमस्य प्राणस्यास्य जगद्गुरोः ।
अंशरूपानवयवेषु सर्वेष्वद्धा विराढ्ढरेः ।। ३० ।।
विराण्मुखे ब्राह्मणांश्च तद्व्यापारांश्च सर्वशः ।
क्षत्रियांश्चैव तद्धर्मान् बाहौ विष्णोस्तथैव च ।। ३१ ।। 
ऊरौ वैश्यांस्तु तद्धर्मान् शूद्रान् पादे सधर्मकान् । 
अनुक्तानि तु वस्तूनि कटाक्षे चिन्तयन्ति हि ।। ३२ ।। 
पूर्वोक्तपातालमुखान् १विराट्पादतलादिजान् ।
एवं मत्स्याभिरूपात्मविराड्रूपस्य चिन्तनम् ।। ३३ ।।
गाधं योजनलक्षोनपञ्चविंशतिकोटिकम् ।
गर्भोदकमधो ब्रह्माण्डस्य २खर्परसंश्रयम् ।। ३४ ।। 
भूम्याश्रयमधो भूम्या ब्रह्माण्डव्यापिनो हरेः ।
गर्भोदकं तु शेषस्तु भूम्याधारो हि तस्य च ।। ३५ ।। 
आधारो वायुकूर्मस्तु तस्याधारो हरिः खलु ।
कूर्मरूपो तदाधारा लक्ष्मीराधाररूपिणी ।। ३६ ।। 
शक्तिनाम्नी तदाधारो मण्डूकाख्यो हरिःस्मृतः ।
तस्याऽधारस्तु कालाग्निरुद्रनामा हरिःस्मृतः ।। ३७ ।। 
तदाधारो वराहाख्यहरिरेतान् क्रमेण हि ।
ब्रह्माण्डव्यापिनोऽधो३ वा आपादतलगान् विदुः ।। ३८ ।। 
कर्मजाद्यास्तु देवा हि लोकालोकादनन्तरम् ।
लक्षोनसप्तकोटीभिर्विस्तृतं लक्षयोजनैः ।। ३९ ।। 
गाधमन्धन्तमोऽण्डे तु व्यापिनो श्रीहरेः सदा ।
ऊरुदेशे विदुः सम्यक्तत्परस्तद्घनोदकम् ।। ४० ।। 
परितो ४द्वयलक्षोन चतुर्दशाभिः कोटिभिः ।
विस्तारमण्डव्याप्तस्य कटौ विष्णोर्वदन्ति हि ।। ४१ ।। 
घनोदकस्य परितः योजनानां त्रिलक्षतः ।
विस्तृतानन्तासनं हि ब्रह्माण्डव्यापिनो हरेः ।। ४२ ।। 
पीताम्बरे विदुः सम्यक्कर्मजाद्याः सुरेश्वराः ।
चतुराशीतिलक्षेषु जीवेषूत्तममध्यमाः ।। ४३ ।। 
अधमास्तु तमोयोग्या जीवा बहुभिर्जन्मभिः ।
निष्कारणं पापसङ्घान् कृत्वा कृत्वा तु भूरिशः ।। ४४ ।। 
बाह्यपञ्चविधाज्ञानं द्वेषान्नवविधानपि ।
सम्पाद्य क्रमतो दुःखात्स्वरूपद्वेषमेव तु ।। ४५ ।।
स्वरूपाज्ञानप्राचुर्यं सम्पाद्य स्वप्रयत्नतः ।
विपरीतापरोक्षस्यानन्तरं काम्यसञ्चितम् ।। ४६ ।। 
कर्म दग्ध्वाऽगामिकर्मलेपाभावं प्रपद्य च ।
दिनकल्पेन चैकेन भूमावपि च वै स्वकम् ।। ४७ ।। 
भुक्त्वा प्रारब्धकं कर्म भोक्तव्यं ब्रह्मकल्पके ।
भुञ्जन् वै नित्यनरके क्षये कल्पस्य वै हरेः ।। ४८ ।। 
ऊरौ स्थित्वा वायुगदाप्रहारेण प्रपद्य वै ।
लिङ्गभङ्गं तमस्येव तारतम्यानुसारतः ।। ४९ ।। 
भुञ्जन्ति तरसा दुःखं पुनरावृत्तिवर्जिताः ।
तमसोधोर्ध्वभागे तु दुर्गाविष्ण्वाज्ञया खलु ।। ५० ।। 
तमोकारागृहाकारा दुःखयन्तीह तामसान् ।
तमसोर्धोर्ध्वभागे तु तामसान् दैत्यराक्षसान् ।। ५१ ।। 
देवाज्ञया तु सा दुर्गा मुख्यप्राणस्तमोमयम् ।
अन्धकारं तथाऽनन्तकारागृहचयं मलम् ।। ५२ ।। 
मूत्रादिदुर्गन्धयुतं गदानिस्त्रिंशशस्त्रकान् ।
आधिव्याध्याशनिमुखान्मर्मभेदकरान् सदा ।। ५३ ।।
वज्रकल्पजलूकादीन् जनयित्वा तु तामसान् ।
देहान् सुदुःखदान् दैत्यान् क्रिमिकीटादिरूपतः ।। ५४ ।। 
सर्पव्याघ्रादिरूपेण भवतो दुःखदौ सदा ।
भूमिस्थोर्ध्वतमोभागममुक्तस्थानशब्दितम् ।। ५५ ।।
तत्रानुभूयमानं तु प्राप्तव्यं दुःखमित्युत ।
आहुर्येऽन्धस्तमोभागं मुक्तस्थानं तु तामसम् ।। ५६ ।। 
तत्रानुभूयमानं तु क्लृप्तदुःखं तु तद्विदुः ।
तमोवर्णनमेतद्वै ज्ञातव्यं सूरिभिः सदा ।। ५७ ।। 
।। इति तत्त्वसारे पञ्चमोऽध्यायः ।। ५ ।। 
।। अथ षष्ठोऽध्यायः ।। 
(विष्णोर्मुखाश्रितवैकुण्ठलोकवर्णनम्)
सूत उवाच-
कोटिद्वादशकस्तूर्ध्वं सत्यलोकात्सदैव हि ।
दशलक्षयोजनस्थूलो लोको वैकुण्ठनामकः ।। १ ।। 
दुर्गाभागोऽत्र विस्तीर्णो पञ्चाशत्कोटियोजनैः ।
तं भागं चिन्तयेयुर्वै ब्रह्माण्डव्यापिनो मुखम् ।। २ ।। 
दुर्गा भागे तु देवस्य कोटिद्वादशविस्तरम् ।
दिव्यरत्नस्वर्णमयैरलङ्कारैर्विचित्रितम् ।। ३ ।। 
अनन्तकटिसूर्याभं सभाभवनमस्ति हि ।
तस्मिश्चतुर्दिशासु वै लक्ष्म्या द्वास्थैरलङ्कृताः ।। ४ ।। 
अष्टाविंशतिद्वाराश्च सन्ति लोकविलक्षणाः ।
प्राकाराः सप्तसङ्ख्याका दिव्यरत्नमयाः शुभाः ।। ५ ।। 
सप्तप्राकारमध्ये तु दशयोजनविस्तीर्णानां दशलक्षयोजनोन्नतानां उपरि दशलक्षयोजनस्थूलानि नवरत्नमयानि वज्रात्मकानि परिच्छदानि                 सन्ति  । तेष्वतिचित्रानन्तसौधानि तस्मिन् सभाभवने दिव्यसुरभियुक्कमल-कल्हारकुन्दकुमुदपारिजातादिपुष्पाणां मकरन्दास्वादनेन माद्यत्कूजद्-भ्रमरकोकिलादिपक्षिगणैः सह मत्स्यकच्छपादिनानाजलजन्तूनां गणैः शोभमानामृतायमानस्वच्छजलौघपूर्णनदनदीसरांसि सन्ति । तत्तटेषु कल्पवृक्षाद्यशेषपुरुषार्थदानदक्षदिव्यफलपुष्पकिसलयैरलङ्कृतकेतक-जम्बुक-दम्बतुलस्यादिदिव्यवृक्षैः, १तेषु संशोभमाननानाविहगमिथुनैः२ शोभमानोद्यानानि सन्ति । तद्वनेषु जातिवैरशून्यनानामृगगणाः सन्ति। तस्मिन् सभाभवने नानारत्नमयक्रीडाचलाः सन्ति । तत्सभामध्यस्थ-मणिमयमण्डपमध्ये अनन्तकोटिसूर्यप्रभया संशोभमानदेवपीठमस्ति । तस्मिन् पीठे सप्त प्राकाराः सन्ति । तेषु सहस्रफणामण्डलमण्डिता-मुक्तशेषासने संशोभमानलक्ष्म्यात्मकविचित्रतरचित्रासने सर्वशुभलक्षण-पूर्णदेवदेवरूपमस्ति ।।
तस्मिन् लोके स्थितं विष्णुं मुक्तामुक्तैः सदैव तु ।
उपासते तु दुर्गा तु तल्लोकस्थेषु वस्तुषु ।। ६ ।। 
सैवाभिमानिनी प्रोक्ताऽनन्तकल्पेषु कोटिषु ।
स्वस्वसाधनसम्पन्नाः क्रमान्मुक्तिं गताः खलु ।। ७ ।। 
शुद्धसात्विकदेवैस्तु विमानैः शुद्धसात्विकैः । 
स्वेच्छयाङ्गीकृतैर्देहैर्युतैस्त्रीभिः पदार्थकैः ।। ८ ।। 
अनन्तैः शुद्धसत्वाभैरालापैस्तु मिथः सदा ।
क्रीडन्तो मुक्तवर्गाश्च प्राप्तव्यानन्दभोगिनः ।। ९ ।। 
मुक्ता १ब्रह्माभ्यन्तरे तु पश्यमानाः सदैव तु ।
हरेरूपं स्वस्वबिम्बं तथा रूपविशेषकम् ।। १० ।। 
पश्यमानास्तु तत्रस्था दुःखाज्ञानैः समुझ्झिताः ।
भोगकालायासतो हि पुण्यपापादिवर्जिताः ।। ११ ।। 
हानिवृध्यावृत्ययोग्यप्रमाशून्याः सदैव हि ।
स्वाभाविकपराधीना भीत्या तद्रहितास्तथा ।। १२ ।। 
जगद्व्यापारशून्यास्तु तदपेक्षासमुझ्झिताः ।
एकैकेन तु रूपेण ह्याकल्पान्तं हि साधनम् ।।१३।। 
कुर्वन्तस्तात्विकाः सांशा अमुक्ता दौर्गभागगाः ।
एकैकदिनकल्पे वा तेऽण्डकांशेऽपि वा क्वचित् ।। १४ ।। 
तल्लोकादितरत्रापि जाताः प्रारब्धभोगिनः ।
अमुक्तवैकुण्ठभागे (स्थाने) प्रारब्धभुजिनः सुराः ।। १५ ।। 
अतात्विका अमुक्तास्तु सांशा दुर्गास्थले स्थिताः ।
कर्दमादिऋषीणां हि शतं वै पितरः शतम् ।। १६ ।। 
शतसङ्ख्या कर्मदेवा गन्धर्वा द्विशतं तथा ।
द्विशतं ह्यप्सरःस्त्रीणां शतं सिद्धास्तथैव च ।। १७ ।। 
शतोनशतकोट््यस्तु ऋषयो मनवो द्विषट् ।
सप्तेन्द्राश्चारणास्त्रिंशत् त्रिंशद्राक्षसजातयः ।। १८ ।।
जातिष्वन्यासु सर्वासु प्रोक्ताः सप्ततिसप्तति ।
प्राधानिका जीवगणा एते सांशा ह्यतात्विकाः ।। १९ ।। 
वैकुण्ठदुर्गाभागस्य प्रकारः कथितस्त्वयम् ।
दुर्गाभागोर्ध्वभागस्थभूभागं तु ललाटके ।। २० ।। 
ब्रह्माण्डव्यापिविष्णोस्तु जानन्ति हि सुरेश्वराः ।
वैकुण्ठे मुक्तस्थानस्थाः सांशास्तात्विकता यतः ।। २१ ।। 
वैकुण्ठभूभागमध्ये अष्टकोटिप्रविस्तरः ।
चतुरस्रं समं स्वर्णं दिव्यरत्नमयं शुभम् ।। २२ ।।
देवदेवस्य तु हरेः सभाभवनमस्ति हि । 
वैकुण्ठभूभागगतं सप्तप्राकारपूर्वकम् ।। २३ ।। 
अशेषवस्तु विज्ञेयं दुर्गाभागगवत्सदा ।
भूभागस्थाशेषवस्तुमानिनी श्रीर्धरा स्मृता ।। २४ ।।
भूभागगतश्रीविष्णुं भूदेवी समुपासते ।
नित्यं हि मुक्तामुक्तैस्तु साकं वस्तुगणैस्तथा ।। २५ ।। 
इति भूभागविषयःप्रकारः कथितः खलु ।
भूभागादुपरिष्टाच्च श्रीभागं संस्थितं विदुः।। २६ ।। 
ब्रह्माण्डव्यापिनो विष्णोः शीर्ष्णि सञ्चिन्तयन्ति हि ।। 
श्रीभागमध्ये चत्वारिकोटियोजनविस्तरम् ।। २७ ।। 
साम्येन चतुरस्रं श्रीस्वरूपभवनं तथा ।
श्रीरेव सप्तप्राकाररूपा सेवां करोति हि ।। २८ ।। 
श्रीरानन्दज्ञानरूपपूजासाधनवस्तुताम् ।
प्राप्य पूजयति श्रेष्ठं चतुराशीतिलक्षतः  
ख्याता जीवसमाकारा दर्पणव्यजनादिका ।। २९ ।।
गन्धमाल्यानुलेपेन परिमलद्रव्यरूपेण पुष्पश्रीतुलस्यादिरूपेण अग््रर्योदकधूपदीपनैवेद्यताम्बूलपर्णपुष्परूपेण चतुरङ्गबलरूपेण वाद्य-वीणावेणुगायनरूपेण छत्रचामररूपेण मञ्चककशिपूपबर्हरूपेण वितानावरणरूपेण किरीटकुण्डल हारकेयूरकण्ठमाला वैजयन्ती वनमालाकटककङ्कणाङ्गुलीयककटिसूत्रपादाभरणपादुकादिरूपेण पीताम्बररूपेण भार्यारूपेण दासदास्यादिरूपेण अनुक्तानन्तपदार्थरूपेण श्रीरेव स्वपतिसेवां करोतीति श्रीभागवैकुण्ठवर्णनं लेशत इति ।। ३० ।। 
श्रीभागस्थाशेषसांशा मुक्ताः स्वारूपकेण तु ।
चिदात्मकेन देहेन स्वक्लृप्तानन्दमेव तु ।। ३१ ।। 
भुञ्जन्ति श्रीभूदुर्गाभागस्थाः शुद्धसात्विकवस्तुभिः । 
व्यक्तं प्राप्तव्यमानन्दं भोक्तुमिच्छन्ति तत्र वै।। ३२ ।। 
श्रियो भागस्थमूलेषु तात्विकानां चतुष्टयम् ।
सायुज्यादिकमस्त्येव तेष्वपि ब्रह्मणो हरेः ।। ३३ ।। 
सर्वाङ्गसायुज्यमाहुर्वासुदेवे चतुर्मुखे ।
श्रीभागस्थे तु हृदये स्वयं स्थित्वांशतोऽपि हि ।। ३४ ।।
प्रकाशतो वा सर्वाङ्गं व्याप्य स्वानन्दभुग्विभुः  
इति सर्वाङ्गसायुज्यं ब्रह्मणः परिकीर्तितम् ।। ३५ ।।
श्रियो नारायणस्यापि प्रकाशेन स्वरूपतः ।
अंशतोऽप्यपरिच्छिन्नव्याप्तिरस्ति सदैव हि ।। ३६ ।। 
ब्रह्मादिपुष्करान्तानां तात्त्विकानां द्विधैव तु । 
प्रकाशेनांशतो व्याप्तिर्न स्वरूपेण वै क्वचित् ।। ३७ ।। 
यस्य यस्य तु सांशस्य यावद्यावद्गतं हरिम् ।
द्रष्टुं हि योग्यता त्वस्ति तावत्तत्वप्रकाशिनः ।। ३८ ।। 
ब्रह्मादिपुष्करान्तानामासत्वगुणमंशतः ।
व्याप्तिरस्त्युत्तमानां तु प्रकाशाद्वा स्वयोग्यतः ।। ३९ ।। 
नीच नीचप्रकाशस्याप्यंशस्याप्यल्पतैव हि ।
सरस्वती देववाचि हृदयेऽपि हरेः सदा ।। ४० ।। 
करोत्यानन्दानुभवं अन्ये स्वोत्पत्तिहेतुषु ।
हरीन्द्रयेषु स्थित्वा तु स्वस्यानन्दभुजः सदा ।। ४१ ।। 
इत्थं तात्त्विकसांशानां सायुज्यादिचतुष्टयम् ।
अतात्विकानां मध्ये तु कर्मजानां तु मोक्षिणाम् ।। ४२ ।। 
सायुज्यव्यतिरिक्तं तु मुक्तित्रितयमीरितम् । 
आजानजानां सारूप्यं सालोक्यमिति च द्वयम् ।। ४३ ।। 
सालोक्यमात्रमन्येषां सांशानां परिकीर्तितम् ।
अशेषसांशमुक्तानां वासो वैकुण्ठत्रिस्थले ।। ४४ ।। 
निरंशानां तु मुक्तानां वैकुण्ठे त्रिस्थलस्य तु ।
दर्शने त्वस्ति तेषां हि वासो नैव क्वचिद्भवेत् ।। ४५।। 
महरादिषु वासो हि हर्यन्तर्बहिरेव वा ।
स्थितानां मुक्तजीवानां स्वस्यानन्दस्य भोजनम् ।। ४६ ।। 
नैवान्यानन्दानुभव ईशक्लृप्त्यनुसारतः ।
अमुक्तजीवमध्ये तु ऋजून् हित्वा हि सर्वशः ।। ४७ ।। 
विशन्ति नैव श्रीभागे मुक्ताः सर्वत्र चैव हि ।
ऋजूनामपि वै कालविशेषे गमनं विना ।। ४८ ।। 
वासो नैवात्र विज्ञेयो श्रीभागपरितोऽस्ति हि ।
लक्षयोजनगाधे तु कोटियोजनविस्तृता ।। ४९ ।। 
महालक्ष्मीस्वरूपा च विरजाख्या सरिद्वरा ।
देवाङ्गस्वेदजनिता लिङ्गभङ्गप्रदायिनी ।। ५० ।। 
।। इति तत्त्वसारे षष्ठोऽध्यायः ।। ६ ।।
।। अथ सप्तमोऽध्यायः ।। 
(लिङ्गदेहस्वरूपनिरूपणम्)
 सूत उवाच-
जीवानां मुक्तियोग्यानां स्वरूपावरणात्मकम् । 
शरीरं लिङ्गसञ्ज्ञं तु प्रकृत्यात्मकमेव हि ।। १ ।। 
सत्वप्राचुर्यकं सम्यगनादित्वेन संयुतम् ।
अतिसूक्ष्मं सात्विकानां राजसानां तथैव च ।। २ ।। 
तामसानां तु जीवानां सन्दिग्धज्ञानरूपिणाम् । 
मिथ्याज्ञानस्वरूपाणां दैत्यादीनां तथा क्रमात् ।। ३ ।।
रजःप्राचुर्यकं चैव तमःप्राचुर्यकं तथा ।
अनाद्यनित्यं लिङ्गाख्यं शरीरं प्राकृतं स्मृतम् ।। ४ ।। 
गुणत्रयं तच्छरीरे वर्णत्रयसमन्वितम् । 
शुक्लसत्वात्मकांशे हि मनसस्तु कलाऽस्ति हि ।। ५ ।। 
रक्तराजसभागे हि ज्ञानकर्मेन्द्रियाः कलाः । 
नीले तु तामसांशे हि लिङ्गदेहगते सदा ।। ६ ।। 
भूतानां हेतुभूतानां मात्राणां तु १कलाऽस्ति हि ।
तस्माल्लिङ्गशरीरं तु त्रिगुणात्मकलायुतम् ।। ७ ।। 
मनस्त्वान्तरवृत्तीनां ज्ञानानां हेतुशक्तियुक् ।
ज्ञानेन्द्रियेषु बाह्यस्य वृत्तिज्ञानस्य साधनम् ।। ८ ।। 
शक्तिरस्तीन्द्रियेष्वद्धा कर्महेतुषु कर्मणाम् ।
उत्पादिका शक्तिरस्ति तन्मात्रासु च पञ्चसु ।। ९ ।। 
पञ्चज्ञानस्य जनकशक्तिरस्ति तु मानसम् ।
मनो बुद्धिरहङ्कारं चित्तं चेति चतुर्विधम् ।। १०।। 
तस्मिन् मनसि दोषास्तु अहञ्छेति ममेति च । 
ईर्ष्याऽसूया लोभक्रोधौ मदो मत्सर एव च ।। ११ ।। 
मोहश्चेत्यरयः षट् च यदा न स्युरिमेऽखिलाः ।
तदाऽतीतानागतानां १वर्तमानस्य चैव हि ।। १२ ।। 
पदार्थानां च याथार्थ्यज्ञानस्य जनकं भवेत् ।
नित्यानित्यजडानां तु २चेतनानां तथा मतेः ।। १३ ।। 
यथार्थायास्तु जनकं भविष्यति सदैव तु ।
मनोदोषास्तु ह्येवैते भवेयुर्यदि ते मनः ।। १४ ।। 
अयथार्थं ३सुसन्दिग्धज्ञानाभावादिकारणम् ।
भवेदेव सदा ह्यद्धा कारणं बधिरादयः ।। १५ ।। 
दोषा न स्युर्यदि श्रोत्रे श्रोत्रं तु जनकं भवेत् ।
अव्यक्तत्वादिदोषोघैः शून्यध्वन्यात्मकस्य तु ।। १६ ।। 
तन्मात्रशब्दजातस्य ज्ञानस्य जनकं भवेत् ।
वर्णात्मकस्य शब्दस्य ज्ञानस्य च सदैव हि ।। १७ ।। 
वर्णात्मका हि शब्दास्तु नित्यानादय एव तु ।
वेदास्तथैव पञ्चाशद्वर्णा व्याप्ताः सदैव हि ।। १८ ।। 
तथैव वेदव्यासाद्यैः प्रणीता भारतादयः ।
प्रबन्धरूपेणानित्या नित्याश्चेत्यर्थतः स्मृताः ।। १९ ।। 
अन्ये दुःशास्त्ररूपास्तु शब्दा वर्णात्मकाः स्मृताः ।
कुशास्त्रेषु च दोषा स्युर्ज्ञातज्ञापकता तथा ।। २० ।। 
सन्दिग्धविपरीतार्थबोधकत्वं तथैव च ।
असङ्गतत्वादिसर्वदोषयुक्ताः सदैव हि ।। २१ ।। 
वेदादिसर्वसच्छास्त्रेष्वेते दोषाः कदापि न ।
निर्दोषवेदमुख्यानां सच्छास्त्राणां तथैव च ।। २२ ।।
निर्दुष्टश्रोत्रसम्बन्धे यथार्थज्ञानमेव तु ।
जायते वै सदोषत्वे शास्त्रस्य श्रवणस्य च ।। २३ ।। 
१अन्यथाज्ञानसन्देहज्ञानाभावजनिर्भवेत् ।
शब्दस्पर्शौ रूपरसौ गन्धो मात्रास्त्विमा मताः ।। २४ ।। 
बधिरत्वादयो दोषाः श्रोत्रे कुष्ठादयस्त्वचि ।
काचकामलपूर्वास्तु नेत्रदोषाः प्रकीर्तिताः ।। २५ ।।
स्फोटाद्या जिह्वगा दोषा पीनसाद्याहि घ्राणगाः ।
त्वगिन्द्रियं तु निर्दुष्टं शीतोष्णकठिणादिनाम् ।। २६ ।। 
स्पर्शानां मृदुपूर्वाणां निर्दुष्टज्ञानकारणम् ।
निर्दुष्टनेत्रं निर्दुष्टशुक्लपीतादिसन्मतेः ।। २७ ।।
कारणं दोषरहिता जिह्वा मधुरपूर्विणाम् ।
रसानां दोषरहितज्ञानकारणमिष्यते ।। २८ ।। 
घ्राणेन्द्रियं तु निर्दुष्टं निर्दुष्टज्ञानकारणम् ।
गन्धस्य तु सुरभ्यादेस्त्वग्नेत्रे पार्थिवस्य तु ।। २९ ।। 
आप्यतैजसयोश्चैव पदार्थानां तथैव च ।
चेष्टायास्तत्तन्निष्ठाया ज्ञानानां साधने स्मृते ।। ३० ।।
इन्द्रियेषु पदार्थेषु दोषसद्भाव एव तु ।
१अन्यथाज्ञानसन्देहज्ञानाभावा भवन्ति हि ।। ३१ ।। 
मूकत्वमुखदोषोझ्झवागुच्चारणकर्मणि (णः)।
हेतुर्व्यङ्गत्वदोषोझ्झपाणिरादानपूर्विणाम् ।। ३२ ।। 
कर्मणां जनकः पादः पङ्गुत्वादिसमुझ्झितः । 
गमनादिकर्मजनकस्तथा पाय्विन्द्रियं खलु ।। ३३ ।। 
भगन्दरादिदोषोझ्झमुत्सर्जनमुखस्य तु ।
कर्मणो जनकं प्रोक्तं मेहाद्यैर्दोषसञ्चयैः ।। ३४ ।। 
समुझ्झितमुपस्थाख्यं रमणसृष्टिपूर्वकम् ।
कर्म सञ्जनयत्यद्धा तत्कर्म त्रिविधं पृथक् ।। ३५ ।। 
त्रिविधानां तु जीवानां त्रिविधज्ञानसाधनम् ।
तमोमोहमहामोह तामिस्रान्धतमिस्रकौ ।। ३६ ।। 
पाञ्चपार्विकमज्ञानं क्रमाच्छब्दादिसम्भवम् ।
यथार्थज्ञानमात्रस्य प्रतिबन्धकमीरितम् ।। ३७ ।। 
तामस्यं प्रथमाऽज्ञानं भावरूपं तु शब्दगम् ।
मोहो वेदादिसच्छास्त्रानुक्तदुर्ज्ञानमूर्जितम् ।। ३८ ।। 
विपरीतज्ञानमाहुस्तद्वैष्णवविरोधि यत् ।
तदज्ञानं भावरूपं स्पर्शमात्राश्रितं सदा ।। ३९ ।। 
विपरीतज्ञानमेव दृढीकर्तुं दुराग्रहः ।
सच्छास्त्रश्रवणादूर्ध्वमपि मोहो महाभिधः ।। ४० ।। 
रूपमात्राश्रितं भावरूपाज्ञानं तृतीयकम् ।
सच्छास्त्रोदितसज्ज्ञानं दुःशास्त्रोक्तकुयुक्तिभिः ।। ४१ ।। 
विदुष्य विपरीतस्य निश्चयोऽज्ञानमूर्जितम् ।
तामिस्राख्यं चतुर्थं तु रसमात्राश्रितं सदा ।। ४२ ।। 
निश्चयाद्विपरीतस्य यथार्थज्ञानसाधने ।
वेदे शास्त्रे तत्कलापवेत्तृषु द्वेषनिश्चयः ।। ४३ ।। 
अज्ञानमन्धतामिस्रं पञ्चमं गन्धमाश्रितम् ।
एवं पञ्चविधाज्ञानं भावरूपं त्वनादिमत् ।। ४४ ।।
अनित्यं जडरूपं तु लिङ्गदेहेषु संस्थितम् ।
न मुक्तेषु स्थितं क्वापि ह्यनुसृत्य तु योग्यताम् ।। ४५ ।। 
महिमानं हरेर्ज्ञात्वा स्वस्वयोग्याधिकं हरेः (रौ) ।
अशक्यमहिमाज्ञानं त्वभावात्मकमीरितम् ।। ४६ ।।
अज्ञानमेतज्जीवानां स्वरूपं मुक्तिगं तथा ।
श्रीस्थितं चोभयं त्वेतदज्ञानं नास्ति वै हरेः (रौ) ।। ४७ ।।
।। इति तत्त्वसरे सप्तमोऽद्यायः ।। ७ ।।
।। अथ अष्टमोऽध्यायः ।।८।। 
(लिङ्गदेहनियामकभगवद्रूपाणां च वर्णनम्)
सूत उवाच-
लिङ्गदेहे तत्कलानां षोडशे प्रकृतावपि ।
गुणत्रये तद्विशेषधर्मेषु स्युर्ह्यनन्तशः।।। १ ।। 
परमाणवो लिङ्गदेहो वर्तुलाकार एव तु ।
मूधर्ि्न छिद्रयुतो दिव्यरत्नवद्भासुरस्त्वणुः ।। २ ।।
नारिकेलफलाकारः परिछेदत्रयान्वितः ।
सृष्टौ प्रलयकाले च बीजकन्दवदेव तु ।। ३ ।। 
अनाद्यनित्यश्चासौ हि अनङ्कुरमुखो लये ।
अङ्कुराभिमुखसृष्टावथ लिङ्गशरीरके ।। ४ ।। 
प्रकृतौ जडायां तुल्ये गुणसाम्यं विदुर्बुधाः ।
दशाणवो राजसास्तु परिच्छेदं स्वकं लये ।। ५ ।। 
त्यक्त्वा गत्वा परिच्छेदं सात्विकं तद्दशांशतः (तदणूस्तदा) ।
सहस्रसङ्ख्यान् श्वैतांस्तु रक्तांश्चक्रुः स्वसङ्गतः१ ।। ६ ।। 
एकोणूराजसस्त्यक्त्वा स्वभागं गतवान् लये ।
तामसं तु परिच्छेदं तदणुं त्वेकमेव हि ।। ७ ।। 
नीलं स्वतस्तु रक्तं च चकाराऽशु स्वसङ्गतः ।
लिङ्गप्रकृत्यामेवं हि गुणसाम्यं लयं विदुः ।। ८ ।। 
रक्तीभूता लये ये वै सात्विकाः परमाणवः ।।
तैरेव साकं सृष्ट्यादौ राजसाः परमाणवः ।। ९ ।। 
त्यक्त्वा सत्वपरिच्छेदं परिच्छेदं स्वकं गताः ।
श्वेतीभूता भवन्त्येवं राजसाणुशतांशतः ।। १० ।। 
समो लये तामसोऽणू रक्तीभूतोऽथ तेन वै ।
साकं सृष्टौ राजसोऽणुः परिच्छेदं तु तामसम् ।। ११ ।।
त्यक्त्वा गत्वा परिच्छेदं स्वयं वै रक्ततां गतः ।
यादृगेको तामसोऽणुः साकं वै राजसाणुना ।। १२ ।। 
परिच्छेदं राजसं तु गतस्तादृक् च राजसः ।
अणुरेको हि सृष्ट्यादौ परिच्छेदं हि तामसम् ।। १३ ।। 
गतश्च यादृक् चाणुर्हि राजसस्तामसं गतः ।
परिच्छेदं तन्मितास्तु सात्विकास्तु दशाणवः ।। १४ ।। 
सृष्टिकाले तामसं तु परिच्छेदं गता खलु ।
लिङ्गदेहे तु प्रकृतावेवम्भावं विदुर्बुधाः ।। १५ ।। 
गुणवैषम्यावस्थितिं जडायां प्रकृतौ तथा ।
लिङ्गदेहे गुणेष्वद्धा कलासु षोडशस्वपि ।। १६ ।।
तत्तद्धर्मविशेषेषु श्रीरमा ह्यभिमानिनी ।
सृष्टिप्रलयकालेषु ह्यनन्तपरमाणुषु ।। १७ ।। 
श्रीभूदुर्गाख्यरूपैस्तु श्रीदेवी ह्यभिमनिनी ।
विष्णुब्रह्ममहेशानरूपैर्देवो नियामकः ।। १८ ।। 
पूर्वोक्तानां नित्यदैव ऋजवः सृष्टिकालके ।
अभिमानिनस्तु सम्प्रोक्ताः लिङ्गदेहस्तु बिम्बवत् ।। १९ ।। 
आकाशयुक्जीवसमाकारवान् परिकीर्तितः ।
स लिङ्गदेहो जीवस्य चरमो वै शरीरके।। २० ।। 
स्वसमानस्थूलसूक्ष्मदेहानां हेतुरीरितः ।
तत्पूर्वकर्मणां चैव ह्यनुसारेण सर्वदा।। २१ ।। 
सांशलिङ्गशरीरं तु सांशसूक्ष्मशरीरकम् ।
सांशस्थूलशरीरं च सम्पादयति सर्वदा ।। २२ ।। 
निरंशलिङ्गदेहस्तु निरंशस्थूलसूक्ष्मकम् ।
देहं सम्पादयत्यद्धा लिङ्गं चोत्तमसांशिनाम् ।। २३ ।। 
ब्रह्माण्डबाह्यान्तरतः सूक्ष्मस्थूलजनिप्रदम् ।
निरंशानां तु सांशानां नीचानामण्ड एव हि।। २४ ।। 
सूक्ष्मस्थूलशरीराणां जनकं लिङ्गमीरितम् ।
तस्मिन् लिङ्गशरीरे तु गुणसाम्यं यदा तदा ।। २५ ।। 
त्रिविधानां तु जीवानां स्वस्वयोग्यान् स्वरूपकान् ।
सुखदुःखज्ञानद्वेषधर्माधर्मांस्तथैव च ।। २६ ।।
इच्छाप्रयत्नसंस्कारानुपरम्य च तत्र तु ।
प्रथमज्ञानसम्पत्तिं करोतीदं तु लिङ्गिनाम् ।। २७ ।। 
बद्धानां नाश इति च निद्रेत्यपि च वै विदुः ।
देहस्थदेहलिङ्गाख्यशरीरस्य तथैव च ।। २८ ।। 
देहाभिमानिलिङ्गस्य सूक्ष्मस्यापि प्रवेशनम् ।
प्राज्ञस्यैतच्च निद्रेति जीवानां कथितं बुधैः ।। २९ ।। 
प्राज्ञस्यार्धप्रवेशो हि लिङ्गसूक्ष्मशरीरयोः ।
जीवस्य मूर्च्छा सम्प्रोक्ता देवानां देहगामि (मानि) नाम् ।। ३० ।। 
मुख्यप्राणाङ्गसंवेशो देहिनो लिङ्गसूक्ष्मयोः ।
प्राज्ञोदरप्रवेशो हि स्थूलदेहमृतिं विदुः ।। ३१ ।। 
अशेषलिङ्गदेहस्य नीचक्रमत एव हि ।
प्राज्ञोदरप्रवेशेन सूक्ष्मदेहस्य नाशनम् ।। ३२ ।। 
भवेदेतल्लये प्रोक्तं नान्यकल्पेषु वै स्मृतः ।
अण्डस्थभाविसांशानामुत्तमानां तथैव च ।। ३३ ।। 
निरंशानामुत्तमानां भाविनां नीचसांशिनाम् ।
तथा नीचनिरंशानां वायूदरप्रवेशनात् ।। ३४ ।। 
स्थूलदेहविनाशो हि न सूक्ष्मस्य लयेऽपि हि ।
अण्डान्तस्थपदस्थानामुत्तमानां तु सांशिनाम् ।। ३५ ।। 
रश्म्युत्तमपदस्थानां शेषगारुडमार्गतः ।
ब्रह्मोदरप्रवेशेन स्थूलदेहविनाशनम् ।। ३६ ।। 
न सूक्ष्मदेहनाशो हि ब्रह्मोदरगतेन तु ।
अनिरुद्धेन सूक्ष्मस्य नाशो देहस्य वै भवेत् ।। ३७ ।। 
अनन्तरं हि पक्वानां निरंशानां हि लिङ्गके ।
गुणसाम्यं यथा न स्यात्तथा कृत्वा तुरीयकः ।। ३८ ।। 
विरजायां स्नापयित्वा लिङ्गभङ्गं विधाय च ।
तान् जीवान् स्वोदरे कृत्वा ह्यास्ते स्वानन्दपूरितः।। ३९ ।। 
ह्यण्डस्थपरमाण्वादीन् समारभ्याखिलस्य च ।
पदार्थानां समूहस्य ह्यभिमानिस्वरूपिणौ ।। ४० ।। 
ब्रह्मवायू सत्यलोकगतरूपैक्यमागतौ ।
ततः पाताललोकस्थसङ्कर्षणनृसिंहतः ।। ४१ ।। 
वन्हिरूपा हि सर्वस्य जडस्याण्डस्थितस्य च ।
भस्मीभावः पदार्थस्य ततो ब्रह्मा तु मारुतः ।। ४२ ।। 
सरस्वती भारती तौ विशेषपृथिवीगतौ ।
आद्यब्रह्माद्यपञ्चाशद्वर्षान्त्यनिशि सर्वशः ।। ४३ ।। 
अण्डस्य चेतनजडपदार्थस्य जनिर्भवेत् ।
पाद्मब्राह्मी सार्द्धसप्तत्रिंशद्वर्षान्तिमा निशि ।। ४४ ।। 
ब्रह्माण्डस्थाशेषजडजङ्गमस्य विनाशनम् ।
इन्द्रादिपुष्करान्तास्तु सूक्ष्मसृष्टौ हि तात्विकाः ।। ४५ ।। 
अनिरुद्धादेकविंशद्वारं वै देवमानतः ।
दशसाहस्रवर्षैस्तु पूर्वापर्याय कालतः ।। ४६ ।। 
रूपभेदेन चोत्पन्ना स्वीयसूक्ष्मशरीरके ।
रजस्तमोंशैराधिक्यन्यूनत्वाख्यनिमित्ततः ।। ४७ ।। 
मनादिनामान्तरयुजो ह्येते वैकारिकाद्धरात् ।
तामसाहङ्काररुद्रात्तु पूर्ववत्स्थूलदेहिनः ।। ४८ ।। 
स्वकीयलोकस्थानीयभौतिकावरणे स्थिताः ।
अतोऽन्यथा हि ते देवा नीचोच्चक्रमतः खलु ।। ४९ ।। 
शेषगारुडमार्गाभ्यां पूर्ववत्कालसङ्ख्ययोः ।
नियमात्स्थूलदेहेन भूतावरणमास्थिताः ।। ५० ।। 
अनिरुद्धात्सूक्ष्मसृष्टावेकविंशतिसङ्ख्यया ।
जाता हि ऋजुजीवास्तु शतसङ्ख्याधरास्थिताः ।। ५१ ।। 
आस्थिताच्च हरेर्मानादन्ननाम्नो हरेरपि ।
तेजोवायुनभोगाच्च तन्मितात्प्राणनामतः ।। ५२ ।। 
मनसि ज्ञानकर्मेन्द्रियमात्रास्था तन्मितादपि ।
तत्तन्नाम्नो हरेर्जाता स्थूलदेहेन वै तदा ।। ५३ ।। 
भूतावरणसंस्था हि इतोऽन्ये देवतागणाः ।
चत्वारिंशद्ब्रह्मकल्पेष्वपरोक्षयुता हरेः ।। ५४ ।। 
तेषु जाताः शेषपदयोग्या जीवगणास्तथा ।
विंशत्कल्पेषु ब्राह्मेषु जनिब्रह्मापरोक्षिणः ।। ५५ ।। 
इन्द्रादिपदयोग्यास्तु दशकल्पेषु वै तथा ।
जनिब्रह्मापरोक्षास्तु सूर्यादिपदयोगिनः ।। ५६ ।। 
नवसु ब्रह्मकल्पेषु जनिब्रह्मापरोक्षिणः ।
मित्रादिगणगा जीवा ब्रह्मकल्पाष्टजन्मनः१ ।। ५७ ।। 
तावद्ब्रह्मापरोक्षास्तु शतस्थेष्ववशेषिताः ।
सप्तसु ब्रह्मकल्पेषु जन्मब्रह्मापरोक्षिणः ।। ५८ ।। 
सनकादिगणस्था हि ब्रह्मकल्पेषु षट्सु वै ।
२जन्मात्मब्रह्मापरोक्षाः पर्जन्याद्यास्तु देवताः ।। ५९ ।। 
पुष्करान्ताः सुराः सर्वे योग्याः स्वस्वपदे खलु ।
पूर्वोक्तसङ्ख्या कल्पेषु अपरोक्षादिहेतुतः ।। ६० ।। 
अनिरुद्धजाः सूक्ष्मसृष्टावथ वैकारिकाद्धरात् ।
तामसाच्च तथा रुद्रान्नीचोच्चक्रमयोगतः।। ६१ ।। 
शेषगारुडमार्गाद्धि मनस्तत्वादिगस्य तु ।
हरेस्तु मुख्यप्राणस्य ह्यङ्गेषु स्थूलदेहतः ।। ६२ ।। 
जातास्तु भूतावरणे संस्थितास्ते वराः खलु ।
मनस्तत्वादिप्राणेशविष्ण्वङ्गस्थास्तु सूक्ष्मतः।। ६३ ।। 
एकरूपेण ते देवाः पुष्करान्तास्तु तात्विकाः ।
अतात्विकानां मध्ये तु ब्रह्मकल्पेषु पञ्चसु ।। ६४ ।। 
जन्मब्रह्मात्मापरोक्षाः कर्मदेवाश्चतुर्ष्वपि ।
ब्रह्मकल्पेषु जन्मात्मब्रह्मणो ह्यपरोक्षिणः ।। ६५ ।। 
आजानजास्तु कल्पेषु त्रिषु ब्राह्मेषु जन्मतः ।
आत्मब्रह्मापरोक्षास्तु पितरश्चिरनामकाः ।। ६६ ।। 
ब्रह्मकल्पद्वये ह्यात्मब्रह्मणोरपरोक्षिणः ।
देवगन्धर्वसञ्ज्ञास्तु तदन्ये ह्येककल्पतः ।। ६७ ।। 
पूर्वसङ्ख्यातकल्पेषु स्वात्मब्रह्मापरोक्षतः ।
अनिरुद्धात्सूक्ष्मसृष्टौ जाता वैकारिकाद्धरात् ।। ६८ ।। 
तामसाहङ्काररुद्रान्नीचोच्चक्रमयोगतः ।
शेषगारुडमार्गाच्च जाता ह्येतेऽसुराः खलु ।। ६९ ।। 
मनादिविष्णुप्राणेशब्रह्माङ्गेषु तथैव च ।
स्थूलदेहेन सञ्जाताः स्युर्वै तात्विकसेविकाः ।। ७० ।। 
अतात्विकानां देवानां ध्याने वै दर्शने हरेः ।
मनस्तत्वादिप्राणेशब्रह्मणो नास्ति योग्यता ।। ७१ ।। 
इन्द्रादिपुष्करान्तानां तात्विकानां तु योग्यता ।
मनादिविष्णुप्राणेशब्रह्मध्यानापरोक्षयोः ।। ७२ ।। 
अस्ति चैषा ह्यहङ्कारनियामकहरेस्तथा ।
मुख्यप्राणस्य देवस्य दृष्टिमात्रेऽस्ति योग्यता ।। ७३ ।।
हरिमुख्यप्राणयोस्तु महत्तत्वनियामिनोः ।
दर्शनेऽपि च नास्त्येव इन्द्रादीनां तु योग्यता ।। ७४ ।। 
।। इति श्रीतत्वसारे अष्टमोऽध्यायः ।। ८ ।। 
।। अथ नवमोऽध्यायः ।। ९ ।।
(बिम्बापरोक्षानन्तरभाविकर्मक्षयादिवर्णनम्)
सूत उवाच –
गन्धर्वा देवनामानः स्वस्वरूपापरोक्षतः ।
अनन्तरं हि लिङ्गस्य भङ्गात्पूर्वं चतुष्टयात् ।। १ ।। 
घटिकानां स्वबिम्बस्य हरिरूपस्य दर्शनम् ।
पितृदेवाः स्वस्वरूपस्याऽपरोक्ष्यादनन्तरम् ।। २ ।। 
लिङ्गभङ्गात्पूर्वकाले घटिकाष्टकसम्मिते ।
समग्रे स्वस्वबिम्बाख्यां प्रपश्यन्ति हरेस्तनुम् ।। ३ ।। 
आजानजाः स्वस्वरूपस्यापरोक्षादनन्तरम् ।
लिङ्गभङ्गात्पूर्वकाले द्विषट्घटिकसम्मिते ।। ४ ।। 
प्रपश्यन्ति स्वबिम्बाख्यं हरिरूपं निरन्तरम् ।
कर्मदेवाः स्वस्वरूपस्यापरोक्षादनन्तरम् ।। ५ ।। 
लिङ्गभङ्गात्पूर्वकाले घटिकाषोडशाभिधे ।
प्रपश्यन्ति स्वबिम्बाख्यं हरिरूपं निरन्तरम् ।।  ६ ।। 
लिङ्गभङ्गानन्तरं तु स्वबिम्बं सर्वदाऽपि हि ।
प्रपश्यन्ति सुराः सर्वे तात्विकाद्याः स्वशक्तितः ।। ७ ।। 
अतात्विकाः स्वस्वरूपस्यापरोक्षादनन्तरम् ।
लिङ्गभङ्गानन्तरं वा तदभावेऽपि वा हरेः ।। ८ ।। 
बाह्यरूपं स्वविहितबिम्बात्पश्यन्ति सर्वशः ।
शेषादिपुष्करान्तानां तात्विकानां यदैव तु।। ९ ।। 
अज्ञानपञ्चकायोगो तदा बिम्बस्य दर्शनम् ।
यदैव भावरूपाणामज्ञानानां तु पञ्चकम् ।। १० ।। 
सम्बद्धं हि भवेत्तेषां स्वबिम्बादर्शनं तदा ।
तत्पञ्चकाज्ञानयोगो नीचनीचेषु वै क्रमात् ।। ११ ।। 
आधिक्याधिक्यतो भूयादुच्चोच्चक्रमतो ह्रसेत् ।
विना ऋजुगणान् सर्वमुक्तियोग्यगणस्य हि ।। १२ ।।
स्वस्वबिम्बापरोक्षोऽस्ति नान्यबिम्बाख्यदर्शनम् ।
ऋजूनां सर्वबिम्बानां ह्यापरोक्षोऽस्ति सर्वदा ।। १३ ।। 
ये ये जीवाः स्वापरोक्षानन्तरं लिङ्गभङ्गिनः ।
यावत्कल्पानन्तरं हि तावत्कल्पेषु तैः सदा ।। १४ ।। 
स्वापरोक्षात्पूर्वतस्तु स्वापरोक्षाय साधनम् ।
कर्तव्यं त्वथ ये सांशास्तेषां देहेषु साधनम् ।। १५ ।। 
स्वस्वरूपापरोक्षाय सृष्टिस्त्वण्डान्त एव तु ।
स्वापरोक्षानन्तरं हि त्वण्डान्तर्बहिरेव च ।। १६ ।। 
सांशानां देहसृष्टिः स्यात्त्वण्ड एव निरंशिनाम् ।
स्वापरोक्षानन्तरं वा तत्पूर्वं वा जनिर्भवेत् ।। १७ ।। 
अनन्तकल्पैः कर्माणि कृतानि बहुजन्मसु ।
अनन्तेषु च तान्येव सञ्चितानि भवन्ति हि ।। १८ ।। 
अनन्तजन्मभिश्चानन्तकल्पेषु कृतेषु वै ।
कर्मसु सञ्चिताख्येषु येषां वै कर्मणां फलम् ।। १९ ।। 
भोगेन त्ववशिष्टं तु तानि प्रारब्धकानि ह ।
स्वापरोक्षानन्तरं हि क्रीयमाणं तु कर्म च ।। २० ।। 
आगामिशब्दितं तच्च सञ्चितं तच्चतुर्विधम् ।
निष्काम्यपुण्यं निष्काम्यपापं काम्यं तथैव च ।। २१ ।। 
पुण्यं काम्यं पापमिति तत्र निष्काम्यपुण्यतः ।
मुक्तियोग्यस्वरूपस्य ह्यपरोक्षो भवेद् ध्रुवम् ।। २२ ।। 
निष्काम्यं सञ्चितं पापं मुक्तियोग्या न वै क्वचित् ।
कुर्वन्ति स्वापरोक्षस्यानन्तरं पुण्यपापके ।। २३ ।।
काम्ये वै सञ्चिते दग्धे भवति स्वापरोक्षतः ।
प्रारब्धपुण्यपापस्य काम्यस्य तु फलं न हि ।। २४ ।। 
स्वापरोक्षानन्तरेषद्दग्धं भवति कर्हिचित् ।
अवशिष्टं भवेत्पुण्यं काम्यं प्रारब्धशब्दितम् ।। २५ ।। 
निष्काम्यं स्वापरोक्षे तु नावशिष्टं भविष्यति ।
प्रारब्धनिष्काम्यपापं मुक्तियोग्ये न हि क्वचित् ।। २६ ।। 
प्रारब्धकाम्यपापस्य फलं चैवोपमर्दितम् ।
ईषद्भवति पुण्यस्य काम्यप्रारब्धकस्य तु ।। २७ ।। 
फलं समग्रं भुक्तं स्यान्मुक्तियोग्यजनैः खलु ।
मुक्तियोग्याऽगामिकाम्यपापस्य तु फलं खलु ।। २८ ।। 
विष्णुविद्विषि भोग्यस्य पुण्यस्याऽगामिकस्य तु ।
काम्यस्य तु फलं यत्तु तत्साहाय्यं प्रकुर्वताम् ।। २९ ।। 
आगामिनिष्काम्यपुण्यान्मुक्तावानन्दवृद्धिभाक् ।
आगामिस्वोत्तमद्रोहान्मुक्तौ ह्रसितसौख्यभाक्  ।। ३० ।।
नीचनीचस्य पुण्यस्य फलादप्युत्तमस्य तु ।
सत्साधनफलं चाद्धाऽप्यधिकं तु भविष्यति ।। ३१ ।। 
नीचनीचस्य पापस्य फलादपि सुसाधुभिः ।
कृतपापफलं स्वल्पं भवेदेव सुनिश्चयात् ।। ३२ ।। 
ऋजूनां पापसम्बन्धः काम्यपुण्यस्य चैव हि ।
सबन्धो नास्ति निष्काम्यपुण्यस्यास्ति सदैव तु ।। ३३ ।। 
सर्वाधिकारिणां स्वस्वयोग्यताऽतिक्रमेण हि ।
कृतसत्साधनफलमृजूनामेव वै भवेत् ।। ३४ ।।
सर्वाधिकारिणां स्वस्वयोग्यताऽतिक्रमेण हि ।
कृतदुःसाधनफलं कलेरेव भविष्यति ।। ३५ ।।
ऋजून् विनाऽन्यजीवानां काम्यप्रारब्धपापतः ।
सञ्चिताच्चापि भूमौ तु दुःखं गर्भे तु वै भवेत् ।। ३६ ।।
निरंशानां भवेद्दुःखं नरकं तु ऋजून् विना ।
अन्येषां सर्वजीवानां काम्यप्रारब्धसञ्चितम् ।। ३७ ।। 
पुण्यं वै भूर्भूवस्वर्गलोकेष्वथ च सप्तसु ।
अधोलोकेषु सुखदमृजुजीवान् विना तथा ।। ३८ ।। 
अन्येषां मुक्तियोग्यानां स्वापरोक्षादनन्तरम् ।
उत्क्रम्य प्रारब्धपुण्यादाकल्पं महरादिषु ।। ३९ ।। 
सुखं भुञ्जन्ति सततं ऋज्वन्येषां तथैव च ।
अशेषमुक्तियोग्यानां स्वापरोक्षादनन्तरम् ।। ४० ।। 
भूम्यधःसप्तलोकेषु भूम्यां वै सततं खलु ।
प्रारब्धपुण्यकाम्यस्य पापप्रारब्धकर्मणः ।। ४१ ।। 
काम्यस्य तु फलं स्याद्वै ऋज्वन्येषां तथैव च ।
अशेषमुक्तियोग्यानां स्वापरोक्षादनन्तरम् ।। ४२ ।।
ऊर्ध्वलोकेषु ब्रह्माण्डाद्बहिर्वा वसतिर्भवेत् ।
प्रारब्धकाम्यमात्रस्य पुण्यस्य फलभोजनम् ।। ४३ ।। 
प्रारब्धकाम्यपापस्य फलभोगो भवेन्न वै ।
ऋज्वन्यमुक्तियोग्यानां स्वापरोक्षादनन्तरम् ।। ४४ ।।
यस्मिन् कस्मिंश्च लोकेषु वसतामपि कर्मणाम् ।
प्रारब्धानामेव योगः सञ्चितागामिनां न हि ।। ४५ ।।
लिङ्गभङ्गानन्तरं हि स्वरूपानन्दभोजनम् ।
नान्याऽनन्दस्य भोगोऽस्ति सर्वानन्दस्य भोजनम् ।। ४६ ।।
ऋजूनामेव विष्णोर्वै परमानुग्रहाद्भवेत् ।
न काम्यपुण्यभोगोऽस्ति नवभक्तय एव तु ।। ४७ ।।
निष्काम्यपुण्यसञ्ज्ञा हि नवद्वेषास्तथैव हि ।
निष्काम्यपापसञ्ज्ञास्तु स्वर्गपातालभूमिषु ।। ४८ ।।
भोगसिध्यर्थ्यमेवार्थशास्त्रोक्तं पुण्यमेव तु ।
काम्याभिधं स्वर्गभूमितिर्यग्योनिषु नारके ।। ४९ ।।
दुःखानि पापकर्माणि अशास्त्रेषूदितानि हि ।
काम्यपापानीति चाहुर्ह्यधिभूताभिधाः खलु ।। ५० ।।
जीवा नियामकास्तेषामधिभौतिकशब्दिताः ।
जीवदेहास्तद्गतानां देवानां देह एव तु ।। ५१ ।। 
अध्यात्मशब्दिता रूपं जीवतात्विकदेहयोः ।
नियामकं तु चाध्यात्मं देहा वै स्वस्वलोकगाः ।। ५२ ।।
देवानामधिदैवास्ते तेषां चैव नियामकम् ।
रूपं वै ह्यधिदैवाख्यं एवं ह्यध्यात्मिकादिनाम् ।। ५३ ।। 
रूपाणां प्रेरणादेव जीवानां चैव सर्वशः ।
कर्मणां सर्वजीवानां सिद्धिर्वै विहितात्मनाम् ।। ५४ ।। 
।। इति तत्त्वसारे नवमोऽध्यायः ।। ९ ।।
।। अथ दशमोऽध्यायः ।।
(अधिकारिभेदेनापरोक्षतारतम्यम्) 
 सूत उवाच-
ब्रह्मादिपुष्करान्तास्तु तात्विकाः कर्ममानिनः ।
यशोदा कर्मदेवेभ्यो ह्युत्तमा परिकीर्तिता ।। १ ।। 
सा सूर्यमण्डलानां तु द्विलक्षरुचियुघ्घरिम् ।
पश्यति ह्युत्तमा तस्याः पश्यति देवकी रवेः ।। २ ।। 
मण्डलानां चतुर्लक्षसमकान्तियुतं हरिं ।
तदुच्चो वसुदेवस्तु स्वयोग्यं पश्यति ध्रुवम् ।। ३ ।। 
हरिं सूर्यचत्वारिंशल्लक्षमन्डलसुप्रभम् । 
पुष्करः पश्यति हरिं सूर्यकोटिसमप्रभम् ।। ४ ।।
प्रल्हादः पश्यति हरिं मण्डलानां रवेः खलु ।
सार्धकोटिप्रभं नित्यं तदुच्चस्तु शनैश्चरः ।। ५ ।। 
द्विकोटिसूर्यकान्त्येतं स्वयोग्यं पश्यति ध्रुवम् ।
हरिं चैवाश्विभार्योषा दशकोटिरविप्रभम् ।। ६ ।। 
विंशत्कोटिरविप्रख्यं बुधः पश्यति वै हरिम् ।
शतकोटिरविप्रख्यं स्वधास्वाहे प्रपश्यतः ।। ७ ।। 
अनुक्ततात्विका देवाः सुसार्धशतकोटिभिः ।
मितसूर्यप्रभं विष्णुं जान्हवीशामले शुभे ।। ८ ।। 
१आप्पधर्मधवे सञ्ज्ञा सूर्यभार्या तु रोहिणी ।
चन्द्रस्त्री तु विराण्नाम्नी २ह्यनिरुद्धधवा तथा ।। ९ ।। 
पर्जन्यश्च षडेते हि कोटिद्विशतसूर्यभम् ।
स्वयोग्यहरिरूपं च प्रपश्यन्ति ततोऽप्यतः ।। १० ।। 
आधिक्येन प्रपश्यन्ति जयाद्या द्वारपालकाः ।
जयादिभ्योऽप्याधिक्यात्तु ब्रह्ममानसजास्तथा ।। ११ ।।
सनत्कुमारतोऽन्ये ये सनकाद्या मनुस्तथा ।
वैवस्वतश्च पश्यन्ति स्वयोग्यां तु हरेस्तनुम्।। १२ ।। 
अग्निपुत्रः पावकाख्यः सनकादिभ्य एव तु ।
किञ्चिदाधिक्यतो विष्णुं पश्यन्ति ह्यपरोक्षतः ।। १३ ।। 
ऋभुर्विश्वा च वाजेति त्रयस्तु ऋभवस्स्मृताः । 
ते तु पावकतः किञ्चिदाधिक्येन हरिं खलु ।। १४ ।। 
पश्यन्ति सततं ह्युक्तशेषाणां तु क्रमस्त्वयम् ।
वसवोऽष्टौ द्वादशार्का रुद्रा एकादश स्मृताः ।। १५ ।। 
प्रधानवायुसहिताः पञ्चाशन्मरुतस्तथा ।
बृहस्पतिर्ऋभुर्द्यावापृथिव्यावश्विनौ तथा ।। १६ ।। 
विश्वेदेवाश्च पितरो ह्येते वै सोमपाः शतम् ।
द्रोणः प्राणो ध्रुवोऽर्कोऽग्निर्दोषो वस्तुर्विभावसुः ।। १७ ।। 
वसवोऽष्टाविमे प्रोक्ता प्रधानाग्निर्वरोऽत्र तु ।
अन्ये सप्त समाः प्रोक्ता उक्तशेषेषु कीर्तिताः ।। १८ ।। 
विवस्वानर्यमा त्वष्टा पूषा च सविता भगः ।
धाता विधाता वरुणो मित्रः शक्र उरुक्रमः ।। १९ ।।
एते हि द्वादशादित्या एतेषूक्तास्तु केचन ।
विवस्वन्तं च वरुणं मित्रं शक्रं उरुक्रमाम् ।। २० ।। 
हित्वा तान् पञ्च च तथा पर्जन्यं चाधमं विना ।
षडन्ये च समाः प्रोक्ता उक्तशेषेषु कीर्तिताः ।। २१ ।। 
रैवतोजो भवो भीमो वाम उग्रो वृषाकपिः ।
अजैकपादहिर्बुध््नयो बहुरूपो महानिति ।। २२ ।। 
रुद्रा एकादश प्रोक्ता उमेशोऽत्र वरोऽपरे ।
समा पञ्चाशीतियुक्तशेषगाः परिकीर्तिताः ।। २३ ।।
पुरूरवार्द्रवध्रुवा लोचनः कामकायनौ ।
सत्यो वसुः क्रतुर्दक्षविश्वेदेवा अमी दश ।। २४ ।। 
पञ्चाशन्मरुतः प्रोक्ता मुख्याहम्प्रवहान् विना ।
त्रीनिमाञ्च्छब्दमानी तु प्राणस्त्वङ्नामाऽपानकः ।। २५ ।। 
स्पर्शमानी रूपमानी व्यानो वै रसमात्रगः ।
उदानो गन्धमानी च समानः परिकीर्तितः ।। २६ ।। 
नागश्च कृकलः कूर्मो देवदत्तो धनञ्जयः ।
परावहः प्रीतिवहः सोमो नागस्तथैव च ।। २७ ।। 
आवहो विवहः शंयुरुद्वहः कम्पनादिकाः । 
सप्तचत्वारिंशदेव उक्तशेषेषु कीर्तिताः ।। २८ ।।
पितृपाः कव्यवाहोऽग्निर्यमः सोम इति त्रयः ।
वसुष्वग्निमथोऽर्केषु पञ्च रुद्रगणे शिवम् ।। २९ ।। 
विना मुख्यमहम्प्राणं प्रवहञ्च मरुत्स्वपि ।
बृहस्पतिञ्च पितृपानुक्तानेवं चतुर्दश ।। ३० ।। 
पर्जन्यं चाधमं हित्वा पञ्चाशीत्युक्तशेषिणः ।
ऋभुभ्योल्पाधिकत्वेन हरिं पश्यन्ति वै खलु  ।। ३१ ।।
प्राणादिपञ्च मरुतो स्वसमानगणादपि ।
अत्यल्पाधिकतो विष्णुं पश्यन्ति ह्यपरोक्षतः ।। ३२ ।। 
शतस्थशतभार्या हि सोमपानार्हशब्दिताः ।
शतस्थशतमध्यस्थास्तात्विकोत्तममध्यमाः ।। ३३ ।। 
अधमाश्चैतदवरा न हि ते सोमपायिनः ।
प्रसक्तिरेव नास्त्यत्र ह्यतात्विकसुरेषु हि ।। ३४ ।। 
जयन्तो गणपश्चैव विष्वक्सेनधनाधिपौ ।
यथा पश्यन्त्युक्तशेषास्तथा पश्यन्ति वै हरिम् ।। ३५ ।। 
उक्तशेषसमाश्चैते गयाद्याः परिकीर्तिताः । 
प्रावही निर्ऋतिस्तारा मित्रश्चैते परोक्षतः ।। ३६ ।। 
रवीणां तु चतुःकोटिकान्तिं पश्यन्ति वै हरिम् ।
मरीचिरत्र्यङ्गिरसौ पुलस्त्यः पुलहः क्रतुः ।। ३७ ।। 
वसिष्ठश्चेत्यजसुताः सप्त गाधिसुतस्तथा ।
मित्रादेः किञ्चिदाधिक्यात्पश्यन्त्येते हरिं विभुम् ।। ३८ ।। 
ब्रह्मजात्याधिपभृगुर्वह्निर्वागिन्द्रियाधिपः ।
दक्षपत्नी प्रसूतिश्च पश्यन्ति ह्यपरोक्षतः ।। ३९ ।। 
मण्डलानां रवेरष्टशतकोटिप्रभं हरिम् ।
भृग्वादेः किञ्चिदाधिक्यान्नारदो ह्यपरोक्षतः ।। ४० ।। 
स्वयोग्यं पश्यति हरिमीषदाधिक्यतोऽङ्कजात् ।
वरुणो ह्यपरोक्षेण स्वयोग्यं परिपश्यति ।। ४१ ।। 
यमश्च सूर्यचन्द्रौ च शतरूपा तथा हरिम् ।
सहस्रकोटिसूर्याभं पश्यन्त्येतेऽपरोक्षतः ।। ४२ ।। 
प्रवहवायुः सूर्याणां कोटिद्वयसहस्रभम् । 
अपरोक्षाद्धरिं पश्यत्यनिरुद्धो हि शङ्खपः ।। ४३ ।। 
कामपत्नी रतिश्चैव क्षत्रजात्यभिमानयुक् ।
स्वायम्भुवश्च क्षत्रेशः शब्दमानी बृहस्पतिः ।। ४४ ।। 
दक्षश्चैवेन्द्रपत्नी च शचीत्येतेऽपरोक्षतः ।
पश्यन्ति रविबिम्बानां दशसाहस्रकोटिभम्।। ४५ ।। 
हरिरूपं स्वयोग्यं तु प्राणोऽहम्भवनामकः ।
हरिं पश्यति सूर्याणां शतसाहस्रकोटिभम् ।। ४६ ।। 
इन्द्रकामौ स्वदृश्यां तु पश्यतः श्रीहरेस्तनुम् ।
रविमण्डलसाहस्रसहस्रशतलक्षभम् ।। ४७ ।। 
सौपर्णी वारुणी गौर्यः पश्यन्ति ह्यपरोक्षतः ।
सूर्यायुतसहस्राणां कोटिकान्तियुतं हरिम् ।। ४८ ।। 
जाम्बवती च कालिन्दी नीला भद्रा तथैव च ।
मित्रविन्दा लक्षणेति षडेतास्तु समा मताः ।। ४९ ।। 
विष्णुपत्न््नयः प्रपश्यन्ति पार्वत्यादिभ्य एव च ।
अनन्तशोऽधिकत्वेन स्वरूपज्ञानरूपकैः ।। ५० ।।
ज्ञानेन्द्रियैर्व्यक्तविष्णुं जानन्त्यानन्त्यतोऽधिकम् ।
विजातीयगुणैश्चैव गुणस्पष्टतया तथा ।। ५१ ।। 
पार्वत्याद्यधिकानन्त्यात्सुखाद्यैर्द्विगुणोत्तमाः ।
षट्सु पत्नीषु वै विष्णोः किञ्चिज्जाम्बवती वरा ।। ५२ ।। 
कालात्मको हि गरुडः शेषो जीवाभिमानवान् ।
अहङ्कारमनोमानी शिवश्चैते समा मताः ।। ५३ ।। 
आनन्दादिगुणानां तु परिमाणे च पञ्चशः ।
नीलादेरधिकाः प्रोक्ता वेदानामभिमानिनी ।। ५४ ।। 
सरस्वती ब्रह्मपत्नी भारती भक्तिमानिनी ।
वायुपत्नी समे ह्येते सुखादिगुणजाततः ।। ५५ ।। 
शतोत्तमे हि शेषादेस्ताभ्यां शतगुणोत्तमौ ।
परिमाणतः सुखादीनां महत्तत्वाभिमानवान् ।। ५६ ।। 
ब्रह्माथ विज्ञानपतिर्वायुश्चैतौ समौ मतौ ।
ताभ्यां लक्ष्मीःकोटिगुणैः सुखाद्यैः परिमाणतः ।। ५७ ।। 
अधिका च हरेश्चापि अनन्तगुणतोऽधमा ।
गुणस्पष्टतया ज्ञप्त्या सर्वेऽमी स्वस्वनीचतः ।। ५८ ।। 
सङ्ख्या च विजातीयैर्गुणैरानन्त्यतोऽधिकाः ।
नारायणस्तु विश्वात्मा श्रियोऽनन्तगुणोत्तमः ।। ५९ ।। 
समाधिकाभ्यां शून्यो हि निर्दोषगुणसागरः ।
शेषादेश्चैव नीलादेः पार्वत्यादेस्तथैव च ।। ६० ।। 
अहङ्कारतत्वव्याप्तहरेर्ध्याने तु दर्शने ।
योग्यताऽस्ति हि शेषादेर्ह्यन्तिमगुणगस्य हि ।। ६१ ।। 
दर्शने त्वधिकारोऽस्ति सरस्वत्या गिरस्तथा ।
आसत्वगुणव्याप्तस्य हरेर्ध्याने तु दर्शने ।। ६२ ।। 
अनन्तरं शतगुणं व्याप्तस्य परमात्मनः ।
दृष्टिमात्रेऽधिकारोऽस्ति सरस्वत्यास्तथा गिरः ।। ६३ ।। 
सरस्वती दृष्टिमात्रहरिरूपस्य दर्शने ।
ध्याने च योग्यता ह्यस्ति ब्रह्मवाय्वोस्तु सर्वदा ।। ६४ ।। 
ततः शतगुणव्याप्तहरिदर्शन एव हि ।
देशतः कालतो व्याप्त हरिरूपप्रदर्शने ।। ६५ ।। 
ध्याने साकल्यतो लक्ष्म्याः योग्यताऽस्ति हि सर्वदा ।
गुणतो व्याप्तरूपस्य साकल्येन न योग्यता ।। ६६ ।।
हरे स्वस्थानन्तगुणध्याने ज्ञाने तु कृत्स्नशः ।
योग्यता चास्ति हि सदा स्वातन्त्र्येण स्वशक्तितः ।। ६७ ।। 
अनिरुद्धात्सूक्ष्मसृष्टौ रूपाणां हि (रूपैश्चैव) त्रिभिस्त्रिभिः । 
भूत्वा महत्तत्वमानी ब्रह्मवाय्वोस्तथैव च ।। ६८ ।।
भूत्वा महत्तत्वमानी ब्रह्मजातेस्तथैव च ।
ब्रह्मवायू शेषसञ्ज्ञे नाहन्तत्वाभिमनिनोः ।। ६९ ।। 
अहन्तत्वस्थयोश्चैव विज्ञानाख्यहरेस्तथा ।
मुख्यप्राणस्य चाङ्गैश्च जाता वै स्थूलदेहतः ।। ७० ।। 
शेषादयस्तु नीलाद्याः पार्वत्याद्यास्तथैव च ।
अहन्तत्वाभिमानित्वमागताः स्थूलरूपिणः ।। ७१ ।। 
अनिरुद्धात्सूक्ष्मसृष्टौ रूपैश्चैव त्रिभिस्त्रिभिः ।
जाता वै शतसङ्ख्याता १ऋज्वोर्हं२तत्वसंस्थयोः ।। ७२ ।। 
तन्मानयोस्तु विज्ञाननाम्नो वै श्रीहरेस्तथा ।
मुख्यप्राणस्य चाङ्गेभ्यो जाता वै स्थूलदेहतः ।। ७३ ।। 
अहङ्काराख्यतत्वस्य मानित्वं गमिताः खलु । 
अनिरुद्धात्सूक्ष्मसृष्टौ सृष्ट्वा चत्वारिसङ्ख्यकैः ।। ७४ ।। 
रूपैर्वै ऋजवः सम्यक् शतसङ्ख्यास्तथैव च ।
आवरणेषु गतैश्चैव तन्मितैर्विश्वरूपिणा ।। ७५ ।। 
तथा ब्रह्मशिवाभ्यां च जाता वै स्थूलदेहतः । 
आनन्दाख्यहरेश्चैव जाता वै स्थूलदेहतः ।। ७६ ।।
गुणत्रयस्य महतस्तत्वस्य ह्यभिमानिनाम् ।
गुणत्रयस्य महतो ब्रह्मवाय्वोस्तु मानिनौ ।। ७७ ।। 
गुणत्रयाभिमानिन्योः सरस्वत्यास्तथा गिरः ।
जातास्त्रिरूपैर्ब्रह्मा तु वायुर्वाणीगिरस्तदा ।। ७८ ।। 
महत्तत्वाभिमानित्वं गताः सर्वेऽपि ते खलु ।
नारायणः स्वीयगर्भे मुक्तामुक्तजगत् खलु ।। ७९ ।। 
लये कृत्वा योगनिद्रां प्रलयाष्टमभागके ।
उद्बुद्ध इव सुप्ताख्य आसीत्तस्मात्तदैव हि 
स्वीयानन्तावताराणां मूलकारणमादितः ।। ८० ।। 
।। इति तत्त्वसारे दशमोऽध्यायः ।। १० ।।
।। अथ एकादशोऽध्यायः ।।
(सूक्ष्मस्थूलसृष्टिवर्णनं तत्र तत्र नियामकभगवद्रूपवर्णनं च)
सूत उवाच-
पुरुषाख्यमभूद्रूपं तस्माद्रूपचतुष्टयम् ।
वासुदेवादिकं रूपं मुक्ति (सुप्ति) सृष्टिलयादिकृत् ।। १ ।। 
तेभ्यश्चोत्तमसांशानामपरोक्षवतां खलु ।
आदौ तु सूक्ष्मसृष्टिश्च ब्रह्मादीनां तु सर्वशः ।। २ ।। 
लयस्याष्टमभागे तु सार्धषड्वर्षतो हरिः ।
पुरुषात्मात्मसृष्टिं हि कृत्वा सृष्टिं श्रियस्तथा ।। ३ ।। 
सार्धषड्वर्षपर्यन्तं स क्रीडां तनुते भृशम् ।
लयशेषं समाप्याथ सृष्टिकालाद्यके क्षणे ।। ४ ।।
शून्यो जग्राह पुरुषो जीवान् जीवेषु तेषु वै ।
वासुदेवो ब्रह्मसूक्ष्मदेहमाद्यक्षणेऽसृजत् ।। ५ ।। 
तथा सङ्कर्षणो वायुसूक्ष्मदेहं तु सृष्टवान् ।
सरस्वत्यास्तु भारत्या प्रद्युम्नः सूक्ष्ममेव हि ।। ६ ।। 
देहं तु सृष्टवानद्धा अनिरुद्धो ह्यनन्तरम् ।
एकदा तु चतुर्वारं त्रिवारं तु ततः परम् ।। ७ ।। 
एकविंशतिवारं तु सूक्ष्मदेहं तु दत्तवान् ।
ऋजूनां तु गणस्थानामथो वै शेषपूर्विणाम् ।। ८ ।। 
अनिरुद्धात् त्रिवारं तु एकविंशतिवारतः ।
सूक्ष्मदेहं तु दत्वा हि एकविंशतिवारतः ।। ९ ।। 
इन्द्रादितात्विकानां तु सूक्ष्मदेहं प्रदत्तवान् ।
तथैवातात्विकानां तु सूक्ष्मदेहं प्रदत्तवान् ।। १० ।। 
पदस्थानां सभार्याणां ऋजूनां भाविनामपि ।
सभार्याणां ऋजूनां तु उत्पत्तौ देवमानतः ।। ११ ।। 
शतवर्षावधिः प्रोक्तः पूर्वापर्यक्रमेण हि ।
पदस्थशेषाद्युत्पत्तौ भाविशेषादिजन्मसु ।। १२ ।। 
देवमानेन वर्षाणां सहस्रमवधिः स्मृतः । 
पूर्वापर्येण कालेन इन्द्राणां तु तथैव च ।। १३ ।। 
तात्विकानां पदस्थानां इन्द्रादीनां तु भाविनाम् ।
तात्विकानां तु वर्षाणां दशसाहस्रमीरितम् ।। १४ ।। 
पूर्वापर्येणावधिस्तु देवमानेन वै स्मृतः ।
पूर्वोक्तानां स्थूल (पूर्व) सृष्टौ यस्य यस्य तु यत्र वै ।। १५ ।। 
वासस्तेषां तु तत्रैव पूर्वापर्यमवस्थितः ।
एतत्सर्वं ब्रह्मवर्षषडब्दसत्रिमासतः ।। १६ ।। 
कालाद्भवति सूक्ष्मेण वासुदेवादिभिर्जनिः ।
येषां येषां तु जीवानां यस्मिन् यस्मिंस्तु कालके ।। १७ ।। 
आयाति सूक्ष्मदेहस्तु तेषां तेषां ततस्तु वै ।
पूर्वक्षणे लिङ्गदेहेगुणवैषम्यमिष्यते ।। १८ ।।
गुणो वैषम्यते लिङ्गं व्यापारयति वै यदा ।
हरिस्तदा तु जायन्ते गुणानां बिन्दवस्तु ये ।। १९ ।। 
तेषां मध्ये तु बिन्दूनां रजोबिन्दुगतो १हरिम् ।
रजोगुणस्य वैषम्यं स्वगर्भे स्थापितेन हि ।। २० ।। 
क्रमेणैव रमायां तु निदधाति तदात्मकम् ।
वीर्यं यदा तदा तु श्रीः सूक्ष्मदेहान् ददाति वै ।। २१ ।। 
परमाणुश्चातिसूक्ष्मतमसः स्वगतेन हि ।
मिश्रितो रजसाऽणुश्च एकः शुद्धोऽथ राजसः ।। २२ ।। 
परमाणुर्द्वितीयस्तु सात्विकैः परमाणुभिः ।
मिश्रिता राजसाश्चैव दशैव परमाणवः ।। २३ ।। 
परमाणुभी राजसैस्तु मिश्रिताः सात्विकाणवः । 
सहस्रसङ्ख्याश्चैते हि मिलिताः स्वत एव हि ।। २४ ।। 
रजोगुणस्य वैषम्यमिति वै परिकीर्तिताः ।
तामसश्चैव सूक्ष्माणुः राजसाः परमाणवः ।। २५ ।। 
शतद्वादशसङ्ख्याताः सात्विकाः परमाणवः ।
लक्षसङ्ख्या राजसाख्यगुणवैषम्यसं (गगाः) स्मृताः ।। २६ ।। 
एते मिलित्वा सूक्ष्माख्यदेहोपादानतां गताः ।
अतिसूक्ष्मो राजसाणुरेकस्तादृक् च तामसः ।। २७ ।। 
परमाणुस्त्वेक एव तत्समास्तु दशाणवः ।
सात्विका मीलितेष्वेषु तमःसञ्ज्ञगणस्य तु ।। २८ ।। 
वैषम्यं भवति ह्यद्धा तमोबिन्दुगतो हरिः ।
सङ्कर्षणस्तामसाख्यगुणवैषम्यमेव हि ।। २९ ।। 
गृहीत्वा सूक्ष्मदेहस्थतत्कार्यप्रचयेन हि ।
सूक्ष्मदेहस्य नाशं हि करोति परमप्रभुः ।। ३० ।। 
गुणबिन्दुत्रये त्वेवमवशिष्टं त्रिभिः स्वकैः ।
गृहीत्वा विष्णुब्रह्माख्य रुद्रनामस्वरूपकैः ।। ३१ ।। 
सूक्ष्मदेहे स्थितस्तत्तद्योग्यतामनुसृत्य वै ।
यथार्थवृत्तिज्ञानं तु ज्ञानं सन्दिग्धमेव च ।। ३२ ।। 
अयथार्थवृत्तिज्ञानं हरिः सम्यग्ददाति हि ।
विष्ण्वादित्रिषु रूपेषु विष्णुर्विश्वाभिधः खलु ।। ३३ ।। 
प्रवर्तको हि सत्वाख्यगुणस्य श्वेतवर्णवान् ।
श्रियस्तु रमणो भूत्वा पुरुषाष्टदशास्ययुक् ।। ३४ ।। 
मध्यस्थगजवक्त्रश्च सप्ताङ्गो दक्षिणाक्षिगः ।
ब्रह्मनामा हरिस्तत्र रजोगुणप्रवर्तकः ।। ३५ ।। 
स एव तैजसो भूत्वा १भूरमाधव ईरितः ।
रक्तवर्णश्च सप्ताङ्गपुरुषाष्टदशास्यकः ।। ३६ ।। 
मध्ये गजास्यः कण्ठस्थो रुद्राख्यस्तु हरिः स्वयम् ।
प्राज्ञनामा कृष्णवर्णस्तमोगुणप्रवर्तकः ।। ३७ ।।
दुर्गाख्यलक्ष्मीरमणः एकास्यो हृदि संस्थितः ।
जीवेशश्चेति सम्प्रोक्तः हृत्कञ्जस्य तु मध्यगः ।। ३८ ।। 
जीवं स्वचरणे स्थाप्य ध्यायिनं तु करोति च ।
अर्धं सन्दश्य जीवं तु तस्य मूर्छां करोति वै ।। ३९ ।। 
स्वास्ये निधाय जीवं तु मृत्यवस्थां तु तस्य वै ।
प्रददाति प्राज्ञ एव रूपभेदेन सांशिनः ।। ४० ।। 
निरंशिनस्तु जीवान् वै रूपभेदेन चेतनम् ।
स्वरूपेणाथ वा जीवं समादायैक्यमेति वै ।। ४१ ।। 
विश्वाख्येन यदा तर्हि जीवस्यैव विशेषतः ।
प्रकाशेनैतल्लिङ्गस्य सूक्ष्मस्थूलेन्द्रियैः स्वकैः ।। ४२ ।।
जागरावस्थितं प्राहुः प्राज्ञश्चाधः स एव हि ।
रूपभेदेन सांशास्तु जीवांश्चैव निरंशिनः ।। ४३ ।। 
रूपान्तरेण जीवस्य स्वरूपेण प्रगृह्य च ।
तैजसेनैक्यमायाति स्वप्नावस्था हि देहिनाम् ।। ४४ ।। 
जन्मान्तरेषु चास्मिंस्तु जन्मनि जागृतौ सदा ।
स्वानुभूताशेषवस्तुविषयज्ञानजां स्मृतिम् ।। ४५ ।। 
कृत्वोपादानमेवात्र तत्काले तैजसो हरिः ।
स्वाप्नं पदार्थजातं तु जनयित्वा प्रदर्शयेत् ।। ४६ ।। 
तज्ज्ञानं स्वप्नमित्याहुः शुभस्याप्यशुभस्य च ।
सूचकत्वाच्च स्वप्नस्य प्राहुस्तत्सत्यतां बुधाः  
तस्य जाग्रत्वविज्ञानं भ्रान्तिज्ञानं विदुर्बुधाः ।। ४७ ।। 
।। इति श्रीतत्वसारे एकादशोऽध्यायः ।। ११ ।। 
।। अथ द्वादशोऽध्यायः ।।
(सङ्क्षेपेण सृष्टिलयोपवर्णनम्)
सूत उवाच-
अशेषसूक्ष्मदेहेषु ह्युपादानत्वमागताः ।
परमाणवः सात्विकास्तु गुणिता वै दशत्वतः ।। १ ।। 
अधिका भवन्ति जीवानां ऋजूनां सूक्ष्मदेहिनाम् ।
परमाणवः सूक्ष्मदेहे राजसास्तामसास्तथा ।। २ ।। 
पादशोऽधिकतां यान्ति उपादानत्वमागताः ।
त्रिवारं जातशेषादिसूक्ष्मदेहाणवः खलु ।। ३ ।। 
उपादानीभूतरजस्तामसाद्विश्चतुर्थशः ।
पादैरधिकतां यान्ति एकविंशतिवारतः ।। ४ ।। 
जातशेषादिपुष्करान्ततात्त्विकानां तु सूक्ष्मके ।
देहे तूपादानभूताः राजसास्तामसास्तथा ।। ५ ।। 
परमाणवः पञ्चमं तु पादमारभ्य सर्वशः ।
आपञ्चविंशतिपदमधिका हि भवन्ति (वसन्ति) हि ।। ६ ।। 
एवं सूक्ष्मशरीरेषु राजसास्तामसास्तथा ।
पराणवोपादानभूता न्यूनाधिक्या क्यानुरोधतः ।। ७ ।। 
ब्रह्मादिपुष्करान्तानां तात्विकानां समस्तशः ।
तेषां तेषां सूक्ष्मदेहे महच्चाहङ्कारमित्यथ ।। ८ ।। 
सूक्ष्मं मनोज्ञानकर्मेन्द्रियाणीत्यतिसूक्ष्मतः ।
सूक्ष्ममात्राणीति भूतानीति नामान्तरैर्युताः ।। ९ ।। 
अतात्त्विकानां सूक्ष्माख्यदेहेषु च निरंशिनाम् ।
नित्यसंसारिणां नीचसांशानां सूक्ष्मदेहगाः ।। १० ।। 
तदुपादानभूतास्तु राजसास्तामसाणवः ।
सूक्ष्मदेहादपि क्रमादधिका हि भवन्ति च ।। ११ ।।
सूक्ष्मदेहविनाशस्य काले वै श्रीहरेस्तदा ।
अनिरुद्धादेर्मुखस्थाग्निः सङ्कर्षणनृसिंहकः ।। १२ ।। 
एतेनैवाग्निना दग्धा गुणानां परमाणवः ।
पुरोपचयमापन्नाः कालाख्यक्रमतो हि ये ।। १३ ।। 
सूक्ष्मदेहविनाशस्य काले वै त्रिगुणाणवः ।
सूक्ष्मदेहोपादानभूता लिङ्गदेहस्थराजसम् ।। १४ ।। 
परिच्छेदं गता वै स्युस्ततो वै भाविनां तथा ।
लिङ्गदेहे गुणस्याथ साम्यावस्था भविष्यति ।। १५ ।। 
पदस्थलिङ्गदेहे स्याद्यथा सा न भवेत् तथा  ।
कृत्वा तुरीयो विरजास्नानाल्लिङ्गस्य भेदनम् ।। १६ ।। 
कृत्वाऽऽत्माऽधीनगानेतान् कुर्वन्नास्ते हरिस्तदा ।
अनन्तरं सूक्ष्मसृष्टेः समग्रायास्तदा हरिः ।। १७ ।। 
गुणसाम्यावस्थायुक्त जडप्रकृतिसंस्थितः ।
प्रकृतिं चालयित्वा हि त्रीन् बिन्दून् त्रिगुणात्मकान् ।। १८ ।। 
जनयित्वा त्रिभीरूपैर्विष्णुब्रह्मशिवाभिधैः ।
स्थितान् बिन्दुत्रये सत्वे राजसे तामसे तथा ।। १९ ।।
प्रथमावरणं चैव द्वितीयं तु तृतीयकम् ।
क्रमेणोत्पादयत्यद्धा द्वितीयावरणस्थितान् ।। २० ।। 
रजोगुणस्य वैषम्याद्बिन्दुं वै महदात्मकम् ।
जनयित्वाऽऽनन्दमूर्त्या तत्र स्थित्वा हरिः स्वयम् ।। २१ ।। 
वर्धयित्वा तु तद्बिन्दुं चतुर्थावरणं व्यधात् ।
चतुर्थावरणे संस्थश्चालयित्वा तु तत्वतः ।। २२ ।। 
वैकारिकस्तैजसश्च तामसश्चेति शब्दितान् ।
त्रीन् बिन्दून् सत्वरजसस्तमःप्राधानिकान् हरिः ।। २३ ।। 
जनयित्वा तत्र स्थित्वा विज्ञानाख्यस्वरूपतः ।
वर्धयित्वा तु त्रीन् बिन्दून् पञ्चमावरणं त्रिवृत् ।। २४ ।। 
विकारीराजसगुणवैषम्यगतसात्विकैः ।
राजसैस्तामसैश्चैव परमाणुभिरन्वितः ।। २५ ।। 
महद्वारा षोडशकला त्रिविधाहंसमाश्रिताः । 
ततो नारायणो देवोऽप्यहङ्कारे तु तामसे ।। २६ ।। 
स्थितस्तल्लोडयित्वा तु तन्मात्रापञ्चकं ततः । 
शब्दादिकं तु निर्माय ततो नारायणः प्रभुः ।। २७ ।। 
अहङ्कारात्तामसाच्च शब्दः शब्दान्नभस्वतः ।
आकाशात्स्पर्शतन्मात्रा स्पर्शाद्वायुं तु वायुतः ।। २८ ।। 
रूपं वै रूपतस्तेजो तेजसो वै रसं रसात् ।
आप अद्भ्यस्तु गन्धं वै गन्धाद्भूमिमजीजनत् ।। २९ ।। 
आकाशवायुतेजस्सु प्राणनामकरूपतः । 
स्थित्वा तु वर्धयित्वा तान् जले भुवि च संस्थितः ।। ३० ।। 
अन्ननामकरूपेण वर्धयित्वा तु ते ततः ।
शब्दादिपञ्चमात्रास्थस्तत्तन्नाम्ना विवर्ध्य च ।। ३१ ।। 
पञ्चतन्मात्रायुग्भूतावरणानीति नामभिः ।
युतषट्सप्ताष्टनवदशेत्यावरणानि सः ।। ३२ ।। 
जनयामास देवेशो ह्यहङ्कारे स्थितो हरिः ।
वैकारिकाख्ये तच्चाथ चालयित्वा तु तन्मनः ।। ३३ ।।
मनो बुद्धिरहङ्कारश्चित्तं चेति चतुर्विधम् ।
मनोनाम्ना मनसि च स्थित्वा च वर्धयन् स्वयम् ।। ३४ ।। 
रक्षत्यथो तैजसे हि अहङ्कारे स्थितो हरिः ।
चेष्टयित्वा ज्ञानकर्मेन्द्रियाणि तु प्रसृज्य च ।। ३५ ।।
तत्तन्नाम्ना तत्र तत्र स्थितो रक्षति पूर्णदृक् ।
एतन्मनोज्ञानकर्मेन्द्रियाण्येकैकरूपतः ।। ३६ ।।
मात्राश्चैकेन रूपेण जाता वै भूतपञ्चकात् ।
तिष्ठन्ति भूतावरणे पञ्चभूतगमात्रगैः ।। ३७ ।। 
जनयित्वा पञ्चविधमज्ञानं तस्य नामयुक् ।
पञ्चाज्ञानस्थितो विष्णुरद्धा ज्ञानं च रक्षति ।। ३८ ।। 
अण्डद्विगुणभूताया विशेषाख्यभुवः खलु ।
आवरणाज्जलादीनां सप्तानां वै क्रमेण तु ।। ३९ ।। 
उत्तरोत्तरतश्चैतान्यावरणान्यधिकानि ह । 
दशसङ्ख्या तु तान्येव महदन्तानि तानि ह ।। ४० ।। 
तमोरजःसात्विकानां द्विगुणान्युत्तरोत्तरम् ।
आवरणानीह चोक्तानि देहस्थानानि सर्वशः ।। ४१ ।। 
आदौ चैव चतुर्वारं त्रिवारं तु ततः परम् ।
एकविंशतिवारं तु जाता वै ऋजवस्तदा ।। ४२ ।। 
सात्विकराजसतमोमहदावरणेषु च ।
अहङ्कारावरणे चैव मनस्तत्वादिकेषु च ।। ४३ ।। 
एकविंशतितत्वेषु स्थूलदेहांस्तदात्मकान् ।। 
प्राप्याभिमानिनस्तेषां ऋजवो हि भवन्ति वै ।। ४४ ।। 
त्रिवारमेकदा चैवं त्वेकदा ह्येकविंशति ।
वारं जातास्तु शेषाद्या अहङ्कारत्रये तु वै ।। ४५ ।। 
एकविंशतितत्वेषु मानसादिषु चैव हि ।
तत्तदात्मकदेहान् वै स्थूलान् प्राप्याभिमानिनः ।। ४६ ।। 
एकविंशतिवारं तु जाता इन्द्रादयस्तथा । 
पुष्करान्तास्तात्विका हि मनस्तत्वादिकेषु च ।। ४७ ।। 
स्थूलदेहं तथा प्राप्य भवन्ति ह्यभिमानिनः । 
एकविंशतिवारं तु जाताश्चैव ह्यतात्विकाः ।। ४८ ।। 
मनस्तत्वादिगानां हि तात्विकानां तु सेवकाः ।
ऋजूनां सूक्ष्मदेहेषु ह्युपादानत्वगामिनाम् ।। ४९ ।। 
रजोऽणूनां तामसानां न्यूनाधिक्यविवर्जनात् ।
यस्मिन् कस्मिन्नावरणे स्थितानामपि सर्वदा ।। ५० ।। 
बुद्धिव्यामोहता नास्ति ऋजूनां शुभचेतसाम् ।
शेषादिसांशदेवानां सूक्ष्मदेहेषु चैव हि ।। ५१ ।। 
उपादानीभूतरजस्तमसोर्गुणयोः खलु ।
न्यूनाधिक्यवशादेव शेषादीनां तदा तदा ।। ५२ ।। 
पूर्वपूर्वाद्धि रूपाच्च उत्तरोत्तररूपके ।
बुद्धिव्यामोहता स्याद्वै ज्ञातव्यादिषु वै क्रमात् ।। ५३ ।। 
स्थूलसृष्टिर्भवेद्ब्रह्मा षड्वर्षात्सत्रिमासतः ।
सूक्ष्मस्थूलजनिर्ब्रह्मा १सार्धद्वादशवर्षतः।। ५४ ।। 
अनन्तरं स्थूलसृष्टेः प्राग्ब्रह्माण्डजनेस्तदा ।
सार्धसप्तत्रिंशत्समा ब्रह्माण्डोत्पत्त्यनन्तरम् ।। ५५ ।।
सार्धसप्तत्रिंशत्समा २ब्रह्माण्डान्तर्बहिर्गतम् ।
अशेषचेतनजडपदार्थसृष्टिकृद्धरिः ।। ५६ ।। 
ततः सार्धद्वादशभिर्वर्षाणां लयकृद्धरिः ।
त्रिमासोत्तरषड्वर्षैः स्थूलानां लयकृद्धरिः ।। ५७ ।। 
अनन्तरं सत्रिमासवर्षषट्के तु ब्रह्मणः ।
सूक्ष्मप्रलयकृद्विष्णुस्तत्प्रकारस्त्वयं स्मृतः ।। ५८ ।। 
पृथिव्याद्येकविंशत्तत्वाख्यानां तु भाविनाम् ।
अतात्विकानां देवानां तात्विकानां तु भाविनाम् ।। ५९ ।। 
तामसाहङ्कारमानिरुद्राद्या ये तु सर्वशः ।
वायूदरप्रवेशे तु सूक्ष्मदेहावशेषतः ।। ६० ।। 
स्थूलदेहविनाशः स्यात्पृथिव्याद्येकविंशतौ । 
स्थितानां पदगानां त्वतात्विकानां तथैव च ।। ६१ ।। 
तात्विकानां पदस्थानां शेषगारुडमार्गतः । 
ब्रह्मोदरप्रविष्टानां सूक्ष्मदेहावशेषता ।। ६२ ।। 
स्थूलदेहविनाशः स्यात्पृथिव्याद्येकविंशतौ ।
स्थितानां च (शेष) ऋजूनां हि रूपैक्येन हि तामसे ।। ६३ ।। 
अहङ्कारे प्रवेशः स्याद् भाव्यहङ्कारमानिनाम् ।
वायूदरप्रवेशो हि पदस्थाहङ्कारमानिनाम् ।। ६४ ।। 
ब्रह्मोदरप्रवेशे तु सूक्ष्मदेहावशेषतः ।
स्थूलदेहविनाशः स्याद्दश मावरणे तु वै ।। ६५ ।।
स्थितं त्रिधैव रूपाणां ऋजूनां महतोऽपि च ।
आवरणगं त्रयाणां हि त्रिगुणानां त्रयस्य च ।। ६६ ।। 
आवरणगत्रिरूपाणामेकीभावे च सात्विकम् ।
आवरणं हि प्रवेशात्तु भूरादीनां तु पञ्चके ।। ६७ ।। 
उपादानानुसहितगन्धाद्याख्ययुजां तथा ।
मात्राणां चैवोपादानभूता हि परमाणवः ।। ६८ ।। 
एकीभावं व्रजन्त्येव ह्यहङ्कारे तु तामसे ।
ज्ञानकर्मेन्द्रियाणां तु उपादानाणवः खलु ।। ६९ ।। 
अहङ्कारे तामसाख्ये एकीभावं व्रजन्ति च ।
मनोपादानभूता हि परमाणुगणास्तथा ।। ७० ।।  
वैकारिकाख्याहङ्कारे एकीभावं व्रजन्ति च ।
कलानां षोडशानां तु उपादानाणुभिर्युजाः ।। ७१ ।।
परमाणूनामहङ्कारत्रयोपादाननामिनाम् । 
महदावरणैक्यं स्यात्परमाणुगणैः सह ।। ७२ ।।
पूर्वोक्ततत्वोपादानैर्युतस्य महतोऽपि च । 
उपादानीभूतरजोगुणवैषम्यगाणवः ।। ७३ ।।
रजसावरणेनाथ प्रापद्यन्तैक्यमेव हि ।
सर्वतत्वेषु सर्वेषां तत्वानां नाशसिद्धये ।। ७४ ।।
तमाख्यगुणवैषम्य उपादाना हि ये स्मृताः ।
परमाणवो हीशक्लृप्तास्ते वै चैकीभवन्ति हि ।। ७५ ।।
तमसावरणे चैते तमोनामगुणस्य हि ।
वैषम्ये तमसो ह्यद्धावरणोपादानसञ्ज्ञिनाम् ।। ७६ ।।
परमाणूनां रजोनामगुणवैषम्यसंयुजाम् । 
राजसावरणोपादानाणूनां च तथैव हि ।। ७७ ।।
परमाणूनां तु सत्वाख्यावरणोपादानसञ्ज्ञिनाम् ।
जडाख्यप्रकृतौ तेषां एकीभावे भवेत् तदा ।। ७८ ।।
ततः सङ्कर्षणाख्येन नृसिंहाख्येन वै तथा ।
वह्निना सर्वतत्वानां भागाश्चोपचिताश्च ये ।। ७९ ।।
ऋजूनां स्थूलदेहास्तु सत्वावरणसंयुताः ।
दह्यन्ते हि ततो सूक्ष्मदेहाः सर्वे वसन्ति हि ।। ८० ।।
अव्याकृताम्बरे चाथ जडाऽख्यप्रकृतौ तदा ।
अवस्थागुणसाम्याख्या भविष्यत्येवमेव हि ।। ८१ ।।
सर्वस्थूललयःप्रोक्त स्ततः सूक्ष्मलयस्त्वयम् ।
ततः सूक्ष्मलयः प्रोक्तः पूर्वोक्तेन क्रमेण हि ।। ८२ ।।
सर्वसूक्ष्मविनाशे हि परकालः समापितः ।
आद्यस्य ब्रह्मणः काल अहर्मानेन गण्यते ।। ८३ ।।
कालतोऽपि ह्यनन्तस्य हरेश्चैवोपचारतः । 
तावत्कालस्तु देवस्य रात्रिरित्येव चोच्यते।। ८४ ।।
रात्रिप्रारम्भकाले तु मुक्ताऽमुक्तास्तु चेतनाः ।
स्वगर्भे स्थापयत्येव देवदेवो जनार्दनः ।। ८५ ।।
प्रवाहतो देशतश्च कालतश्चाप्यनन्तके ।
परमाण्वादिपरान्ताख्यकालेऽतीतादिकस्य च ।। ८६ ।।
व्यवहारज्ञापकत्वशक्तिरस्ति तथैव च ।
अशेषजीवजडगा आयुर्मानस्य ज्ञापने ।। ८७ ।। 
शक्तिर्नित्यपदार्थानां देशाऽनन्त्यस्य ज्ञापने ।
देशतः कालतश्चापि ह्यनन्ताव्याकृताम्बरे ।। ८८ ।। 
चेतनाचेतनजगदाख्यादाशक्तिरस्ति हि ।।
व्याप्तानां तु पदार्थानां देशाऽनन्त्यस्य ज्ञापने ।। ८९ ।। 
शक्तिरस्ति हि देशात्तु ह्यनन्तादपि कालतः ।
वर्णेष्वपि तु वेदे तु योग्यजीवगणस्य हि ।। ९० ।। 
यथार्थवस्तुविज्ञानजनने शक्तिरस्ति हि ।
तथास्वरूपज्ञानस्य जनने शक्तिरस्ति हि ।। ९१ ।।
हरेर्गुणानामानन्त्यज्ञापने शक्तिरस्ति हि ।
कालतो देशतश्चापि ह्यनन्तायाः श्रियोऽपि च ।। ९२ ।।
विष्णोरनुज्ञयैवाद्धा सृष्ट्याद्यष्टकसाधनी । 
शक्तिस्तथाऽनादिनित्याऽनित्ये लिङ्गे जडे ह्यजे ।। ९३ ।।
गुणसूक्ष्मस्थूलदेहानां जनने शक्तिरस्ति हि । 
अनादिनित्यानुबद्धजीवेषु श्रेयसाधनम् ।। ९४ ।। 
कर्तुं स्वविहितस्याद्धा शक्तिरस्ति हरेर्बलात् ।
साधनोन्मुखता सैव जीवगा परिकीर्तिता ।। ९५ ।। 
अशेषमुक्तजीवेषु प्राप्तव्याऽनन्दभोजिका ।
शक्तिरस्ति तथाऽनादिनित्यानन्तैश्च कर्मभिः ।।९६।। 
जाता दुष्टेषु शक्तिर्हि सुखदुःखप्रदाऽस्ति हि ।
एताः सुशक्तयः सृष्टौ सर्वेषां न लये क्वचित् ।।९७।। 
प्रलयस्त्वेवमेवोक्तो न स्वरूपविनाशनम् ।
ऋजूनां हि लयेऽपि स्याद् बद्धानामपि बोधनम्           ।। ९८ ।। 
बद्धशेषादिवोधो हि लयस्याष्टमभागतः । 
बद्धेन्द्रादिप्रबोधस्तु लयद्वादशभागतः   ।। ९९ ।।
बद्धसूर्यादिबोधस्तु लयषोडशभागतः ।
बद्धमित्रादिबोधस्तु लयविंशतिमांशतः ।। १०० ।। 
बद्धानां सनकादीनां प्रबोधो हि लयेंऽशतः ।
चतुर्विंशतिमाच्चैव बद्धपर्जन्यपूर्विणाम् ।। १०१ ।। 
बोधोह्यष्टविंशतिमात्प्रलये भागतः स्मृतः ।
अतात्विकानां देवानां लये द्वात्रिंशतो भवेत् ।। १०२ ।।
भवेत् प्रबोधः प्रलये सृष्टिकालादिमेऽर्धके । 
परस्य तु प्रबोधः स्यान्निरंशानां न तु क्वचित् ।। १०३ ।। 
अयं बोधः पूर्वरात्रावपरत्रापि रात्रके ।
सृष्टौ यावत्प्रदेशे तु सम्बन्धः प्राकृतस्य तु ।। १०४ ।। 
लये तावत्प्रदेशे तु श्रीदेव्युदकरूपिणी ।
तावत्प्रदेशे भूदेवी वटरूपेण संस्थिता ।। १०५ ।। 
तावत्प्रदेशे दुर्गा स्यादन्धकारस्वरूपिणी ।
सृष्टिकाले लये काले ह्यतिरोहितभावका ।। १०६ ।। 
सृष्ट्याद्यष्टककर्ता तु स्वतन्त्रत्वमुखैर्गुणैः ।
निर्दोषानन्तकल्याणगुणैर्युक्तो रमापतिः ।। १०७ ।। 
एवं यथा विहितलयो परिच्छिन्नपदार्थकान् ।
स्वगर्भे स्थापयित्वा तु परिच्छिन्नांस्तु सर्वशः ।। १०८ ।। 
रक्षयन् सर्वदा स्वीयानन्तरूपगतेन हि ।
शून्यनाम्ना तु रूपेण योगनिद्राकरो लये ।। १०९ ।। 
ततः पुरुषरूपेण षड्वर्षैः सत्रिमासकैः ।
रामरूपेणात्मरूपैरेकीभवति लीलया ।। ११० ।। 
ततः षड्वत्सरैर्मासैस्त्रिभिःक्रीडति मायया ।
सार्धसप्तत्रिंशद्वर्षैः पुराथो दक्षपार्श्वतः ।। १११ ।। 
सार्धसप्तत्रिंशद्वर्षैस्ततो वै वामपार्श्वतः ।
एवं सप्ततिवर्षैस्तु पञ्चभिर्योगनिद्रया ।। ११२ ।। 
युतोथ पूर्ववद्विष्णुः सृष्ट्यादीन् प्रकरोति वै ।
सृष्टिकाले तु पूर्वार्धे गते ब्रह्माण्डसर्जनम् ।। ११३ ।। 
ततो ह्यशेषमुक्तानां वैकुण्ठे तु प्रवेशनम् ।
त्रिंशल्लक्षैर्योजनानामुन्नतं शिखरं खलु ।। ११४ ।। 
वैकुण्ठस्याण्डव्याप्तस्य किरीटे चिन्तयन्ति हि ।
त्रिविक्रमाङ्घ्रिनखरभिन्नोर्ध्वाण्डकटाहतः ।। ११५ ।। 
प्रविष्टमन्तरं बाह्यं जलावरणगं जलम् ।
ब्रह्मा कमण्डलौ स्थाप्य तेनाङ्घ्रिजलजं हरेः ।। ११६ ।। 
प्रक्षाल्य पादयोः सृष्टा सा च सत्यादिलोकगा ।
नामभेदेन चाऽयाता ध्रुवलोकं ततो गिरेः ।। ११७ ।। 
मेरोर्मूर्धन्यापतिता चक्षुर्भद्रेति वा पुनः ।
सीता चालकनन्देति चतुःसञ्ज्ञा हि दिक्षु च ।। ११८ ।। 
चतसृषु च पूर्वादिसमुद्रेषु गता तथा ।
पातालादीन् पावयन्ती गङ्गा तां श्रीहरेस्तथा ।। ११९ ।। 
ब्रह्माण्डव्यापिनो ह्यद्धा ब्रह्मनाडीं सुषुम्नगाम् ।
चिन्तयन्तीह सततं भगीरथशुचापहाम् ।। १२० ।। 
क्षीरसिन्धोर्मध्यगतो वर्तुलाकार एव तु ।
दशलक्षयोजनैश्च श्वेतद्वीपश्च कीर्तितः ।। १२१ ।। 
तस्योपरि षोडशैस्तु योजनानीह लक्षकैः ।
आयामदुर्गाभागोऽस्ति भूभागस्तस्य चोपरि ।। १२२ ।। 
द्विषड्योजनलक्षैस्तु मितो हि परिकीर्तितः ।
तस्योपरि तु श्रीभागो लक्षाष्टकप्रविस्तरः ।। १२३ ।। 
भागत्रयेऽपि भूकन्दः सभासु शिखराणि च ।
दशपञ्चलक्षोच्छ्रितानि भागत्रयगतानि च ।। १२४ ।। 
भगत्रयस्थोपवेदिकाश्चैव चतुरस्रकाः ।
पञ्चयोजनलक्षैश्च उच्छ्रिताः परिकीर्तिताः ।। १२५ ।। 
अवशिष्टविशेषास्तु ज्ञेया वैकुण्ठगा इव ।
घनोदकपरस्ताद्धि ह्यनन्तासनमीरितम् ।। १२६ ।। 
घनोदकस्य परितो वर्तुलाकारसंयुतम् ।
तस्योपरि तु पञ्चाशल्लक्षयोजनविस्तृतः ।। १२७ ।। 
दुर्गाभागोऽस्ति तस्यापि ह्यर्ध (ह्यूर्ध्व) भागोधरात्मकः । 
विस्तृतो योजनानां हि चतुर्विंशद्विलक्षकैः ।। १२८ ।।
तदूर्ध्वं तु श्रियो भागस्त्रिंशल्लक्षैस्तु विस्तृतः ।
एतद्भागत्रये संस्थभूकन्दशिखराणि च ।। १२९ ।।
समाश्च पञ्चदशभिर्योजनानां तु लक्षकैः ।
उच्छ्रिता वै त्रिभागस्था उपवेदिकवेदिकाः ।। १३० ।। 
योजनानां पञ्चलक्षैरुन्नताः परिकीर्तिताः ।
अवशिष्टविशेषास्तु अशेषा येऽत्र संस्थिताः ।। १३१ ।। 
श्वेतद्वीपविशेषाभा विज्ञेयाः सर्व एव ते ।
अनन्तासनमेतत्तु ब्रह्माण्डव्यापिनो हरेः ।। १३२ ।। 
पीते नितम्बवसने योग्या वै संस्मरन्ति ते ।
लोकालोकगिरिं चाण्डव्यापिनो श्रीहरेस्तु वै ।। १३३ ।। 
मूलाधाराब्जसंस्थं तु स्मरेयुर्येऽधिकारिणः ।।
मानसोत्तरगिरिञ्चैव ब्रह्माण्डव्यापिनो हरेः ।।  १३४  ।।
मूलाधाराब्जमध्यस्थकर्णिकायां स्मरन्ति हि । 
योजनाष्टकलक्षेतायामोन्नतिसंयुतैः ।। १३५ ।।
कपाटैः परिशोभेतं श्वेतद्वीपं सदैवतम् । 
अण्डव्याप्तहरेर्मूलाधाराब्जस्य तु मध्यतः।। १३६ ।। 
कर्णिकायाः केसरेषु चिन्तयन्ति सुरेश्वराः ।
मेरोः पूर्वादिदिक्संस्थान् वर्षभागांस्तु सर्वशः ।। १३७ ।। 
ब्रह्माण्डव्यापिनो (व्याप्यश्री) विष्णोर्मूलाधाराब्जगेषु च ।
कर्णिकाबीजकोशेषु संस्थितान् चिन्तयन्ति हि ।। १३८ ।।
मेरोः पर्वतराजस्य कुर्वतस्तु प्रदक्षिणम् ।
नवग्रहानण्डव्याप्तदेवदेवस्य चक्रिणः ।। १३९ ।। 
मूलाधाराब्जगदलेष्वासञ्चारिणः षट्पदान् ।
चिन्तयेयुश्च तद्योग्या ब्रह्माण्डव्यापिनो हरेः ।। १४० ।। 
ध्यानप्रकारः कथितो मनोनिर्मलताप्रदः ।
इत्येतत्कथितं सर्वं यद्यत्पृष्टं भवद्भिर्वै ।। १४१ ।। 
न वक्तव्यं तु सर्वेषां पुरतो मानिनां क्वचित् ।
न नास्तिकाय क्रूराय नाभक्ताय शठाय च ।। १४२ ।। 
अविज्ञातस्वरूपाय न च पण्डितमानिने ।
वक्तव्यं भक्तियुक्ताय चिरं ज्ञातस्वरूपिणे ।। १४३ ।। 
आस्तिकायानहङ्कारकारिणे प्रीतये हरेः ।
एतच्छ्रुत्वा तु मुनयो हर्षनिर्भरमानसाः  
शशंसुः साधुवादैस्तु सूतं पौराणिकोत्तमम् ।। १४४ ।।
।। इति तत्त्वसारे सूतशौनकसंवादे द्वादशोऽध्यायः ।। १२ ।।
 