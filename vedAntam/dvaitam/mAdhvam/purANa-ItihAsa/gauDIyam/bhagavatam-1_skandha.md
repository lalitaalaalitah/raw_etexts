ओं श्रीश्रीराधाकृष्णाभ्यां नमः


श्रीमद्भागवतमहापुराणम्
द्वादश-स्कन्धाः





(१.९)
नवमोऽध्यायः
युधिष्ठिरराज्यप्रलम्भो नाम

॥ १.९.१ ॥

सूत उवाच
इति भीतः प्रजाद्रोहात् सर्वधर्मविवित्सया ।
ततो विनशनं प्रागाद् यत्र देवव्रतोऽपतत् ॥

श्रीधरः
युधिष्ठिराय भीष्मेण सर्वधर्मनिरूपणम् ।
कृष्णस्तुतिश् च मुक्तिश् च नवमे तस्य वर्ण्यते ॥

यदर्थं तस्याविवेकः श्रीकृष्णेन संवर्धितस् तद् दर्शयतिइतीति । सर्वेषां धर्मानां विवित्सया वेदितुम् इच्छया । विनशनं कुरुक्षेत्रम् । देवव्रतो भीष्मः ॥१॥

क्रमसन्दर्भः  श्रीभीष्ममहिमदर्शनार्थं भगवदिच्छयैव तत्तत्प्रभाववरणम् अपि जातम् इत्य् आहैति भीत इति चतुर्भिः ॥१॥

विश्वनाथः  
नवमे स्वप्रभुं भीष्मो ददर्शाथ तदाज्ञया ।
धर्मान् उक्त्वा बहु स्तुत्वा तम् एव प्राप भक्तितः ॥

यद्यपि तवाविवेको नापयाति तदा सर्वधर्मतत्त्वज्ञं भीष्मम् अपि पृच्छेति युक्तिर् यदा सर्वसम्मताऽभूत् तदा राजा तत्रैव ययाव् इत्य् आहैतीति । विवित्सया विचारेच्छया । विनशनं कुरुक्षेत्रम् । देवव्रतो भीष्मः ॥१॥

ओ)०(ओ

॥ १.९.२ ॥

तदा ते भ्रातरः सर्वे सदश्वैः स्वर्णभूषितैः ।
अन्वगच्छन् रथैर् विप्रा व्यासधौम्यादयस् तथा ॥

श्रीधरः  सन्तः श्रेष्ठा अश्वा येषु तै रथैः ॥२॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ १.९.३ ॥

भगवान् अपि विप्रर्षे रथेन सधनञ्जयः ।
स तैर् व्यरोचत नृपः कुवेर इव गुह्यकैः ॥

श्रीधरः, क्रमसन्दर्भः  न व्याख्यातम्.

विश्वनाथः  भगवान् अप्य् अन्वगच्छत् ॥३॥

ओ)०(ओ

॥ १.९.४ ॥

दृष्ट्वा निपतितं भूमौ दिवश् च्युतम् इवामरम् ।
प्रणेमुः पाण्डवा भीष्मं सानुगाः सह चक्रिणा ॥

श्रीधरः  सानुगाः परिवारसहिताः ॥४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ १.९.५ ॥

तत्र ब्रह्मर्षयः सर्वे देवर्षयश् च सत्तम ।
राजर्षयश् च तत्रासन् द्रष्टुं भरतपुङ्गवम् ॥

श्रीधरः  तत्र तदा । तत्रासन् । तत्क्षणम् एवागता इत्य् अर्थः । भरतपुङ्गवं भीष्मम् ॥५॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ १.९.६८ ॥

पर्वतो नारदो धौम्यो भगवान् बादरायणः ।
बृहदश्वो भरद्वाजः सशिष्यो रेणुकासुतः ॥
वसिष्ठ इन्द्रप्रमदस् त्रितो गृत्समदोऽसितः ।
कक्षीवान् गौतमोऽत्रिश् च कौशिकोऽथ सुदर्शनः ॥
अन्ये च मुनयो ब्रह्मन् ब्रह्मरातादयोऽमलाः ।
शिष्यैर् उपेता आजग्मुः कश्यपाङ्गिरसादयः ॥

श्रीधरः, विश्वनाथः  रेणुकासुतः परशुरामः ॥६॥ ब्रह्मरातः शुकः । आङ्गिरसो बृहस्पतिः ॥८॥

क्रमसन्दर्भः  न व्याख्यातम्.

ओ)०(ओ

॥ १.९.९ ॥

तान् समेतान् महाभागान् उपलभ्य वसूत्तमः ।
पूजयाम् आस धर्मज्ञो देशकालविभागवित् ॥

श्रीधरः  वसूत्तमो भीष्मः । देशकालविभागविद् इत्य् उत्थातुम् अशक्यत्वाच् छयान एव मनसा वाचा च पूजयाम् आसेत्य् अभिप्रायः ॥९॥

क्रमसन्दर्भः  न व्याख्यातम्.

विश्वनाथः  वसूत्तमो भीष्मः ॥९॥

ओ)०(ओ

॥ १.९.१० ॥

कृष्णं च तत्प्रभावज्ञ आसीनं जगदीश्वरम् ।
हृदिस्थं पूजयाम् आस माययोपात्तविग्रहम् ॥

श्रीधरः  हृदिस्थं सन्तं पुरतश् चासीनं पूजयाम् आस ॥१०॥

क्रमसन्दर्भः  कृष्णम् इति । सदा स्वेषां हृदिस्थं हृदयस्थम् अपि मायया कृपया उप नेत्रसमीपेऽपि आत्त आनीतो विग्रहो येन तम् ॥१०॥

विश्वनाथः  माययैवोपात्तो गृहीतो विग्रहो युधिष्ठिरेण सार्धं प्रबोधाप्रबोधहेतुको विवादो येन तम् । यद् वा, मायया कृपया उप नेत्रसमीपे आनीतो निजदेहो येन तम् ॥१०॥

ओ)०(ओ

॥ १.९.११ ॥

पाण्डुपुत्रान् उपासीनान् प्रश्रयप्रेमसङ्गतान् ।
अभ्याचष्टानुरागाश्रैर् अन्धीभूतेन चक्षुषा ॥

श्रीधरः  उपासीनान् समीपे उपविष्टान् । प्रश्रयोः विनयः प्रेम स्नेहस् ताभ्यां सङ्गतान् उपसन्नान् । पाठान्तरे ताभ्याम् अवनतान् । अभ्याचष्टाभ्यभाषत । अनुरागास् तैः स्नेहाश्रुभिर् अन्धीभूतेन चक्षुषोपलक्षितः ॥११॥

क्रमसन्दर्भः  यया भीष्मादीनां स्वापराधमननशङ्कया मुनीनां स्वस्यापि शिक्षणेन युधिष्ठिरो न शाम्यति स्म ताम् एव शङ्कां तस्मिंस् तस्य स्निग्धतादर्शनया तद्द्वारा द्रोणादीनाम् अपि तथाभावव्यञ्जनया दूरीकर्तुं तत्सन्निधाव् आनीतवान् सोऽयं श्रीभगवान् इति पूर्वाभिप्रायम् एव व्यक्तीकर्तुम् आहपाण्डुपुत्रान् इति ॥११॥

विश्वनाथः  अभ्याचष्ट अभ्यभाषत ॥११॥

ओ)०(ओ

॥ १.९.१२ ॥

अहो कष्टम् अहोऽन्याय्यं यद् यूयं धर्मनन्दनाः ।
जीवितुं नार्हथ क्लिष्टं विप्रधर्माच्युताश्रयाः ॥

श्रीधरः  अभिभाषणम् आहअहो इत्य् एकादशभिः । हे धर्मनन्दनाः, क्लिष्टं यथा भवत्य् एवं जीवितुं नार्हथ यूयम् इति यद् एतद् अहो कष्टं जुगुप्सितम् । अहो अन्याय्यं चैतत् । यतो यूयं विप्रा धर्मोऽच्युतश् चाश्रयो येषां ते ॥१२॥

क्रमसन्दर्भः  अहो कष्टम् इति तैः । तत्र इति यद् इति तद् एतद् यद्भवद्विचारितम् इत्य् अर्थः । ततो विप्रादीनां हिंसाभ्रान्त्या मा क्लेशं मन्यस्वेति भावः । विप्रधर्मेति षष्ठीतत्पुरुषो वा । यद् वा, धर्मनन्दना अपि यद् यूयं जीवितुं योग्या न भवामेति मन्यध्वे तद् अहो कष्टम् अन्याय्यं च । तत्रापि विप्रधर्माच्युतानाम् आश्रया अपि यूयं यत् तथा मन्यध्वे ततश् च क्लिष्टम् इति पूर्ववद् एवान्याय्यं कष्टं चेत्य् अर्थः । यूयम् इति श्रीयुधिष्ठिरं प्रत्य् एव गौरवतः सम्बोधनम् ॥१२॥

विश्वनाथः  अहो कष्टम् अहोऽन्याय्यम् इति राजन्य् अतिदेश एवान्यायकष्टे खलु न सम्भवत स्तत् किम् अत्रार्थे सर्वविश्वस्थितिकर्तरि विष्णाव् एवान्यायः समभूद् इति भावः । क्लिष्टं यथा स्यात् तथा यूयं जीवितुं नार्हथ, अन्ये तथा जीवन्ति चेत् जीवन्त्व् इति भावः ॥१२॥

ओ)०(ओ

॥ १.९.१३ ॥

संस्थितेऽतिरथे पाण्डौ पृथा बालप्रजा वधूः ।
युष्मत्कृते बहून् क्लेशान् प्राप्ता तोकवती मुहुः ॥

श्रीधरः  किं च, संस्थिते मृते । बालाः प्रजाः पुत्रा यस्याः सा । वधूश् चेति दैन्यं प्रदर्शितम् । तोकान्य् अपत्यानि तद्वती । अपत्यैः सह क्लेशान् प्राप्तेत्य् अर्थः ॥१३॥

क्रमसन्दर्भः  न व्याख्यातम्.

विश्वनाथः  ननु किं क्लिष्टं तत्राहसंस्थिते मृते । बालप्रजा इति बालप्रजत्वदशायाम् एकाकिन्य् एव क्लेशान् प्राप्ता । युष्माकं प्रौढवयस्त्वे सति तु तोकवती पुत्रैर् युष्माभिः सहितापि कष्टान् प्राप्तेत्य् अर्थः ॥१३॥

ओ)०(ओ

॥ १.९.१४ ॥

सर्वं कालकृतं मन्ये भवतां च यद् अप्रियम् ।
सपालो यद्वशे लोको वायोर् इव घनावलिः ॥

श्रीधरः  कालकृतत्वेन शोकं वारयतिसर्वम् इति द्वाभ्याम् । भवताम् अपि । यद्वशो यस्य वशवर्ती ॥१४॥

क्रमसन्दर्भः  न व्याख्यातम्.

विश्वनाथः  ननु तर्हि कथम् अस्माकं क्लेशस् तत्र तत्कारणं प्राचीनार्वाचीनं किम् अपि पापम् अपश्यन् वक्तुम् असमर्थ एव लोकोक्तिरीत्यैवाहसर्वम् इति । ननु, कालो हि प्रारब्धसुखदुःखभोगयोर् एवाधिकरणम् एवेति सहकारित्वाद् उपचारेणैव कालकृतं मन्ये इति ब्रूषे । प्रारब्धपापकृतम् इति स्पष्टं कथं न वदसि ? इत्य् अत आहभवतां चेति । युधिष्ठिरो हि साक्षाद्धर्मावतार इति प्रसिद्ध एव । धर्मस्यापि प्रारब्धं पापम् अस्तीति चेन् मन्तव्यं तर्हि कथं धर्मस्य धर्मत्वम् ? अतोऽतिप्रबलोऽतिदुर्निवारो दुस्तर्कः काल एव कारणम् इत्य् आहसपाल इति ॥१४॥

ओ)०(ओ

॥ १.९.१५ ॥

यत्र धर्मसुतो राजा गदापाणिर् वृकोदरः ।
कृष्णोऽस्त्री गाण्डिवं चापं सुहृत् कृष्णस् ततो विपत् ॥

श्रीधरः  अहो दुर्घटघटनापटुः काल इत्य् आहयत्रेति । कृष्णोऽर्जुनः अस्त्री धन्वी । ततस् तत्रापि विपत् । पुण्यशरीरबलास्त्रनैपुण्यशस्त्रदेवसम्पत्ताव् अपीत्य् अर्थः ॥१५॥

क्रमसन्दर्भः  यद्य् अस्माकं विपत्तिं कलकृताम् अमत्वा स्वकृताम् एव तु मत्वा दुःखं लभसे तर्हि कथं भवतां सा जातेत्य् अभिप्रेत्याहयत्रेति ॥१५॥

विश्वनाथः  ननु,

न कर्हिचिन् मत्पराः शान्तरूपे
नङ्क्ष्यन्ति नो मेऽनिमिषो लेढि हेतिः ।
येषाम् अहं प्रिय आत्म सुतश् च
सखा गुरुः सुहृदो दैवम् इष्टम् ॥ [भा.पु. ३.२५.३७]

इति कपिलदेवोक्तेः कृष्णे दास्यसख्यवात्सल्यवतः पाण्डवान् कथं कालोऽतिक्रमेत इत्य् अतोऽतिविस्मयान्वितः कारणं विनैव कर्मोत्पत्तिरूपं विभावनालङ्कारं भावयन्न् आहयत्रेति । कृष्णोऽर्जुनः अस्त्री धन्वी । ततस् तत्रापि विपत् पुण्यबलशरीरबलनैपुण्यबलशस्त्रबलसुहृद्बलसम्पत्ताव् अपीत्य् अर्थः ॥१५॥

ओ)०(ओ

॥ १.९.१६ ॥

न ह्य् अस्य कर्हिचिद् राजन् पुमान् वेद विधित्सितम् ।
यद् विजिज्ञासया युक्ता मुह्यन्ति कवयोऽपि हि ॥

मध्वः  असङ्गश् चाव्ययोऽभेद्योऽनिग्राह्योऽशोष्य एव च ।
विद्धोऽसृगञ्चितो बद्ध इति विष्णुः प्रदर्श्यते ॥
असुरान् मोहयन् देवः क्रीडयैव सुरेष्व् अपि ।
मानुषान् मध्यया दृष्ट्या न मुक्तेषु कथञ्चन ॥ इति स्कान्दे ॥१६॥

श्रीधरः  ननु कृष्णं कथं कालोऽतिक्रमेद् इत्य् अपेक्षायाम् आह । न ह्य् अस्य श्रीकृष्णस्येत्य् अन्ङ्गुल्या निर्दिशति । विधित्सितं कर्तुम् इष्टं यत् । यस्य विधित्सितं तस्य जिज्ञासया ॥१६॥

क्रमसन्दर्भः  न हीति । अत्र तेषाम् आर्तिद्वारेण स्वस्मिन्न् आवेशार्थं तत्खण्डनजनितहर्षद्वारेण च स्वस्मिन् प्रेमवर्धनार्थं तथा विधित्सितम् इति गूढोऽभिप्रायः ॥१६॥

विश्वनाथः  तर्ह्य् अत्र किं निर्धारयामि ? सामान्यतस् तावद् अयं सिद्धान्तः सर्ववादिसम्मतो यत् कृष्णस्य चिकीर्षितम् अन्यथाकर्तुं न कोऽपि समर्थस् तच् चिकीर्षितं किम् इति अद्यापि कोऽपि न वेत्ति ? इत्य् आहन ह्य् अस्येति । कर्हिचिद् अपि काले कोऽपि पुमान् ब्रह्मभवादिः कोऽपि न वेद अहं को वराक इति भावः । ननु कोऽपि मा जानातु, जिज्ञासा तु अवश्यम् एव जायते । तत्रास्मासु दुःखदानम् एव किं चिकीर्षितम् ? सुखदानम् एव वा, उभयदानम् एव वा ? तत्राद्यं न भक्तवात्सल्यगुणस्य लोपानौचित्यात् । द्वितीयम् अपि न अदृष्टत्वाद् एव । तृतीयम् अपि न तत्सौहार्दलोपापत्तेः । तर्हि जिज्ञासाम् अपि नैव कर्तुम् उचितेति विनिर्णयन्न् आहयद् विजिज्ञासयेति । युक्ता विवेकिनोऽपि कवयः सर्वशास्त्रज्ञा अपि मोहम् एव प्राप्नुवन्ति सिद्धान्तालाभाद् इति भावः । अत्र भीष्मस्य महाविज्ञस्योक्तौ कवय इति मुह्यन्ति इति पदाभ्यां युधिष्ठिरादयोऽपि भगवद्भक्ताः प्रारब्धं भुञ्जते इति मतं परास्तम् ॥१६॥

ओ)०(ओ

॥ १.९.१७ ॥

तस्माद् इदं दैवतन्त्रं व्यवस्य भरतर्षभ ।
तस्यानुविहितोऽनाथा नाथ पाहि प्रजाः प्रभो ॥

श्रीधरः  इदं सुखदुःखादि दैवतन्त्रम् ईश्वराधीनं व्यवस्य निश्चित्य तस्येश्वरस्यानुविहितोऽनुवर्ती सन् । कर्तरि क्तः । हे नाथ कुलपरम्परागतस्वामिन्, प्रभो समर्थ, अनाथाः प्रजाः पाहि ॥१७॥

क्रमसन्दर्भः  तस्माद् अस्याज्ञानुसारात् ॥१७॥

विश्वनाथः  इदं सुखदुःखादिकं दैवतन्त्रम् ईश्वराधीनम् एव व्यवस्य निश्चित्य किन्तु तद्विधित्सितस्य दुर्ज्ञेयतोक्तेः स्वभक्ताय तत्प्रदानादिकं दुर्ज्ञेयप्रयोजनकम् इत्य् अपि निश्चित्य तस्य कृष्णस्य अनुविहितोऽनुगतः हि गतौ अनाथाः प्रजाः पाहि ॥१७॥

ओ)०(ओ

॥ १.९.१८ ॥

एष वै भगवान् साक्षाद् आद्यो नारायणः पुमान् ।
मोहयन् मायया लोकं गूढश् चरति वृष्णिषु ॥

श्रीधरः  अनुविधेयः परमेश्वरस्य श्रीकृष्ण एवेत्य् आह । एष एव भगवान् सर्वेश्वरः । यत आद्यः पुमान् । तच् च कुतः ? यतो नारायणः सक्षात् ॥१८॥

क्रमसन्दर्भः  न च नरलीलादृष्ट्या साधारणदृष्टिर् अत्र कर्तव्येत्य् आहएष इति । साक्षाद् एव स्वयं भगवान् । यः स्वलवाद्यः पुमान् महत्स्रष्टा सोऽप्य् अयम् एव यश् चाद्यो नारायणः परमव्योमाधिपतिः सोऽपीति ॥१८॥

विश्वनाथः  नन्व् ईश्वराधीनम् इति तद्विधित्सितं तु न वेदेत्य् आदि कथं ब्रूषे ईश्वरः सम्प्रति तव साक्षाद्वर्त्य् एव इत्य् अत इमं कृष्णम् एव पृष्ट्वा कथं सर्वं तत्त्वं न वेत्सीत्य् अत आहएष इति । मायया मोहयन्न् इति पृष्टो हि भीष्माद् अपि किम् अहम् अतितत्त्वज्ञ इत्य् आदि वाचा वञ्चयन् न वक्ष्यति । कथञ्चिद् वदन्न् अपि मोहयिष्यत्य् एव इत्य् असाव् अनुवर्तनीय एव न तु जिज्ञासनीय इति भावः ॥१८॥

ओ)०(ओ

॥ १.९.१९ ॥

अस्यानुभावं भगवान् वेद गुह्यतमं शिवः ।
देवर्षिर् नारदः साक्षाद् भगवान् कपिलो नृप ॥

श्रीधरः  तद् उपपादयतिअस्येति । अनुभावं प्रभावम् ॥१९॥

क्रमसन्दर्भः  न व्याख्यातम्.

विश्वनाथः  किं च, अस्यानुभावं भावबोधकं चेष्टाविशेषं शिवो वेद, न तु विधित्सितं स्वरूपं प्रभावं वेत्य् अर्थः । तथा हि रसशास्त्रज्ञः प्रथमम् अनुभावं स्तम्भस्वेदरोमाञ्चादिकं वेद । तेन च स्थायिभावं च अनुभावस्य वैशिष्ट्यतारतम्याभ्यां स्थायिभावस्यापि वैशिष्ट्यतारतम्यं च । तथैव यशोदादिगोपीषु अस्य दामबन्धनादिरूपम् अर्जुनयुधिष्ठिरोग्रसेनादिसारथ्यदास्यादिरूपं च पारवश्यम् अनुभावं वेद । तेन च अस्य सर्वेश्वरस्य सर्वनियन्तुः महास्वतन्त्रस्यापि वशीकारकः कोऽपि पदार्थविशेषस् तत्र तत्र वर्तमानोऽस्यापि चित्तम् अभीक्ष्णं विद्रुतीकुर्वन्न् अध्यास्ते इत्य् अनुमिमीते च । स च ननविशेषवान् स्वविषयाश्रययोश् चेतोविद्रावकः परस्परवशीकारकश् च प्रेमाभिधान एव परमपुरुषार्थचूडामणिः भक्तिस्नेहानुरागादिशब्दैर् उच्यमानो भवति ।

किं च, तत्तज्जनकेनेष्टेन प्रतिसमयदृष्टेन अस्य वशीकाराधिक्यम् एव दृष्ट्वा तेन च प्रेमाधिक्यम् अनुमाय सिद्धसाधकभक्तेषु एतत्कर्तृकम् एव कष्टप्रदानं भक्तिवृद्ध्यर्थम् एवेति सिद्धान्तं निश्चिनोति च शिव एव नारद एव कपिलदेव एवेति । अत एव द्रौपद्यादिषु कष्टाधिक्यात् प्रेमाधिक्यं च दृष्टम् । तथा,

यस्याहमनुगृह्णामि हरिष्ये तद्धनं शनैः ।
ततोऽधनं त्यजन्त्य् अस्य स्वजना दुःखदुःखितम् ॥ [भा.पु. १०.८८.८]

इत्य् आदि श्रीमुखवाक्येन च भक्तकष्टस्य हितैषिणा भगवतैव दीयमणत्वात् न कर्मारब्धत्वम् । किं चैतद् अपि न सार्वत्रिकं क्वचित् क्वचिद् अकष्टेनापि स्वभक्तभक्तिं वर्धयतीति विधित्सितं तु न कोऽपि वेदेत्य् उक्तम् । अनुभावं तु शिवनारदादिर् एव वेद । अन्ये पुनर् मन्दा दामबन्धनादिकम् अप्य् अनुकरणत्वेन व्याचक्षाणा अनुभावम् अपि न विदुर् इति ॥१९॥

ओ)०(ओ

॥ १.९.२० ॥

यं मन्यसे मातुलेयं प्रियं मित्रं सुहृत्तमम् ।
अकरोः सचिवं दूतं सौहृदाद् अथ सारथिम् ॥

श्रीधरः  त्वम् अज्ञानाद्यम् एवं मन्यसे । मातुलेयं देवक्याः सुतम् । प्रियं प्रीतिविषयम् । मित्रं प्रीतिकर्तारम् । सुहृत्तमम् उपकारानपेक्ष्योपकारकं च । सौहृदाद् विश्वासात् । अकरोः कृतवान् असि । सचिवं मन्त्रिणम् ॥२०॥

क्रमसन्दर्भः  अस्यानुभावज्ञानसद्भाववताम् अपि भवतां सम्बन्धविशेषमयसर्वाच्छादकमाधुर्यज्ञानात्मकप्रेमविशेषेण वशीकारित्वं तु तैर् अपि दुर्लभम् इत्य् आहयम् इति त्रयेण । सौहृदात् तादृशप्रेम्ण एव हेतोर् यं मातुलेयं मन्यसे । अथ सारथिं सारथिम् अपीत्य् अर्थः स एव साक्षाद्भगवान् इत्य् आदि पूर्वेणान्वयः । टीकायां मातुल्याः इत्य् आदिकं स्त्रीभ्यो ढक्सिद्धार्थम् इत्थं व्याख्यातम् । मातुलस्यापत्यं मातुलायनिर् इत्य् एव स्यात्, वृद्धाद् अपत्ये फिस् । एवं सम्भवात् ॥२०॥ [प्रीतिसन्दर्भ ९५]

विश्वनाथः  अनुभावम् एव दर्शयतियम् इति । सर्वेश्वरस्यापि युष्मत्सचिवत्वदौत्यादिकं प्रेमवश्यत्वानुभाव इत्य् अर्थः । अत्र यम् इत्य् अस्य अस्यानुभावम् इत्य् अनेन पूर्वेणैवान्वयः ॥२०॥

ओ)०(ओ

॥ १.९.२१ ॥

सर्वात्मनः समदृशो ह्य् अद्वयस्यानहङ्कृतेः ।
तत्कृतं मतिवैषम्यं निरवद्यस्य न क्वचित् ॥

श्रीधरः  नन्व् ईश्वरश् चेत् कथं नीचे सारर्थ्यादौ प्रवृत्तस् तत्राहसर्वेति । अस्य तत्कृतं नीचोच्चमर्ककृतं मम योग्यम् अयोग्यम् इति मतेर् वैषम्यं क्वचिद् अपि नास्ति । कुतः ? निरवद्यस्य रागादिशून्यस्य । तत् कुतः ? अनहङ्कृतेः । तच् च कुतः ? अद्वयस्य । तद् अपि कुतः ? समदृशः । तत्रापि हेतुःसर्वस्यात्मनः । यथेष्टं वा हेतुहेतुमद् भावः ॥२१॥

क्रमसन्दर्भः  ननु भवतु प्रीतिविशेषेणास्माकं तस्मिंस् तथा मतिस् तस्य सर्वेषां परमात्मनस् तस्माद् एव समदृशः परमात्मत्वाद् एव सर्वेषां तच्छक्तिवैभवरूपाणाम् आत्मनां ततोऽनन्यत्वाद् अद्वयस्य तस्माद् एव मातुलेयोऽहम् इत्य् आद्यभिमानशून्यस्य, तथा निर्दोषस्य च कथम् अहम् अस्य मातुलेयः । न त्व् अमुषेत्वादिरूपं मातुलेयत्वादिकृतं मतिवैषम्यं स्याद् इत्य् आदिपूर्वपक्षोट्टङ्कनपूर्वकं सिद्धान्तयति सर्वात्मन इति । टीकायां समदृशः इत्य् अत्र समः सर्वत्राव्यभिचारी च सः । दृक् ज्ञानरूपश् चेति बहुव्रीहौ हेतुत्वं न घटते ॥२१॥ [प्रीतिसन्दर्भ ९५]

विश्वनाथः  ननु परमेश्वरस्य भक्तिवशीकृतत्वे दौत्यसारथ्यादिर् अपकर्ष एव, तस्मिंश् च सति कथं प्रेमा परमेश्वरस्य सुखप्रद इत्य् अत आहसर्वात्मन इति । निरवद्यस्य निर्दोषप्रेमवतोऽस्य कृष्णस्य तत्कृतं दौत्यादिकृतं मतिवैषम्यं न । अत्र हेतुः सार्वकालिकं स्वतः सिद्धं महैश्वर्यम् एवेत्य् आहसर्वात्मन इति । अर्जुनस्याप्य् आत्मा स एवेति स्वयम् एव सारथी रथी चेति । अत एव समदृशः समं तुल्यम् आत्मानम् एव सर्वत्र पश्यतः । सर्वात्मत्वाद् एवाद्वयस्य । द्वितीयाभावाद् एव अनहङ्कृतेर् गर्वशून्यस्य । किं च, महैश्वर्यहीनोऽप्य् अन्यः प्रेमी प्रेमत एव हेतोर् आत्मनो नीचकर्मोत्थम् अपकर्षं क्लेशं च दुःखत्वेन न मन्यते । अस्य तु महैश्वर्यादेर् आनन्दमात्रस्य कुतः प्रेमतो दुःखम् ? तस्माद् युष्माकम् एवोत्कर्षो यत एतादृशोऽपि परमेश्वरो भवतां दूत्यादिकं करोतीत्य् आहो वशीकारकत्वं प्रेम्ण इति भावः ॥२१॥

ओ)०(ओ

॥ १.९.२२ ॥

तथाप्य् एकान्तभक्तेषु पश्य भूपानुकम्पितम् ।
यन् मेऽसूंस् त्यजतः साक्षात् कृष्णो दर्शनम् आगतः ॥

श्रीधरः  तथापि समत्वेऽपि । हे भूप, अनुकम्पितम् अनुकम्पाम् ॥२२॥

क्रमसन्दर्भः  यद्यपि तादृशस्य तन् न सम्भवति, तथापि हे भूप ! एकान्तभक्तेषु युष्मास्व् अनुकम्पां पश्य । येषां भक्तिविशेषेण परवशः सन्न् असाव् अपि तथा तथात्मानं बाढम् एवाभिमन्यत इत्य् अर्थः । यः खलु शरीरस्यापि सम्बन्धहेतुः सोऽभिमान एव हि सम्बन्धहेतुर् मुख्यः, न शरीरम् । एवं सति, स्वाविर्भावादिना शरीरसम्बन्धेऽपि तस्य मातुलेयत्वादिकं सुतराम् एव सिध्यतीति तात्पर्यम् । तत्र हेतुर्यन् मेऽसून् इति । यद् यस्मात् युष्मत्सम्बन्धाद् एव हेतोः । तद् एवं परमोपादेयत्वज्ञानाद् एव तत्सम्बन्धात्मक एव श्रीभगवानुत्क्रान्ताव् अपि मुहुर् एव निजालम्बनीकृतः विजयसखे रतिर् अस्तु मेऽनवद्या [भा.पु. १.९.३३] इति, पार्थसखे रतिर् ममास्तु [भा.पु. १.९.३५] इति, विजयरथकुटुम्बः [भा.पु. १.९.३९] इत्य् आरभ्य भगवति रतिर् अस्तु मे मुमूर्षोः इति च ॥२२॥ [प्रीतिसन्दर्भ ९५]

विश्वनाथः  अथापीति । यद्यपि युष्मत्तुल्यो न भवितुं शक्नोमीति भावः । अनुकम्पितम् अस्य मय्य् अनुकम्पां पश्य, ययाऽयम् आनन्दमयसाक्षाद्ब्रह्मस्वरूपोऽप्य् एतादृशं बीभत्सितं मत्समीपस्थानं प्रस्थापित इत्य् अयम् अप्य् एकोऽनुभावोऽनुभूयताम् इति भावः । युष्माकं त्व् अयम् एवानुकम्प्य इति भावः ॥२२॥

ओ)०(ओ

॥ १.९.२३२४ ॥

भक्त्यावेश्य मनो यस्मिन् वाचा यन्नाम कीर्तयन् ।
त्यजन् कलेवरं योगी मुच्यते कामकर्मभिः ॥

स देवदेवो भगवान् प्रतीक्षतां
कलेवरं यावद् इदं हिनोम्य् अहम् ।
प्रसन्नहासारुणलोचनोल्लसन्
मुखाम्बुजो ध्यानपथश् चतुर्भुजः ॥


श्रीधरः  इदानीं स्वदेहत्यागपर्यन्तं श्रीकृष्णावस्थानं प्रार्थयतेभक्त्येति द्वाभ्याम् ॥२३॥

यावद् इति विलम्बं द्योतयति । अहं हिनोमि त्यजामीति स्वातन्त्र्यम् । इदम् इत्य् अनात्मत्वेन ज्ञातम् । प्रसन्नहासेनारुणलोचनाभ्यां चोल्लसद् रुचिरं मुखाम्बुजं यस्य । ध्यानस्य पन्था विषयः । योऽन्यैश् चिन्त्यते लेवलं सोऽग्रतः स्थितः सन् मां प्रतीक्षिताम् इत्य् अर्थः ॥२४॥

क्रमसन्दर्भः  भक्त्येति युग्मकम् । योगी समहितान्तःकरणः सन् यस्मिन् भक्त्या मन आवेश्य वा, वाचा नममात्रं कीर्तयन् वा कलेवरं त्यजन् मुच्यते ॥२३॥

प्रसन्नहासेत्य् आदिना तद्दर्शनबहुकालतार्थम् एव शरीरत्यगे विलम्बः कृत इति लभ्यते । ततश् च शरीरान्तरप्राप्तौ सत्यां कदा वा दर्शनं स्याद् इत्य् उत्कण्ठाइष्टत्वाद् इति गम्यते । यावन् न मे नरदशा दशमी कुतोऽपि [कृ.क. १.३८] इत्य् आदिकं हि श्रीलीलाशुकस्यापि प्रार्थनं श्रूयते ॥२४॥

विश्वनाथः  प्रतीक्षतां क्षणम् अत्रैव तिष्ठतु, यावद् अहं किञ्चिद् विलम्ब्य चक्षुर्भ्याम् एव सौन्दर्यामृतं पिबन् स्वस्य मनोऽनुलापं प्रकाशयन् स्तौमीति भावः । मम उपास्यत्वाद् ध्यानस्य पन्था विषयीभूतो यः सर्वकालम् एव भवेत्, स प्रसन्नहासेत्यादिरूपोऽस्मिन्न् अन्तकाले साक्षान्नयनगोचर एव तिष्ठत्व् इति भावः । चतुर्भुज इति भीष्मस्योपास्यमन्त्रध्यानस्य तथात्वम् अवगमयति ॥२४॥

ओ)०(ओ

॥ १.९.२५ ॥

सूत उवाच
युधिष्ठिरस् तद् आकर्ण्य शयानं शरपञ्जरे ॥
अपृच्छद् विविधान् धर्मान् ऋषीणां चानुशृण्वताम्

श्रीधरः  तत् सानुकम्पं वाक्यम् आकर्ण्य ॥२५॥

क्रमसन्दर्भः  तत् निजचिरस्थितिप्रकाशकं श्रीभीष्मस्य वचनम् आकर्ण्य ॥२५॥

विश्वनाथः  युधिष्ठिरस् तद् आकर्ण्येति तर्हि मां कः प्रबोधयिष्यतीति व्यग्रोऽपृच्छत्शयानं शरेति । यद्यपि तद्दशायां प्रश्नानौचित्यं तद् अपि गत्यन्तराभावाद् इति भावः ॥२५॥

ओ)०(ओ

॥ १.९.२६ ॥

पुरुषस्वभावविहितान् यथावर्णं यथाश्रमम् ।
वैराग्यरागोपाधिभ्याम् आम्नातोभयलक्षणान् ॥

श्रीधरः  पुरुषस्वभावेन विहितान् नररजातिसाधारणान् वर्णयाम् आसेति तृतीयेनान्वयः । यथावर्णं वर्णधर्मान् । यथाश्रमम् आश्रमधर्मांश् च । वैराग्यरागाभ्याम् उपाधिभ्यां क्रमेणाम्नातम् उभयं निवृत्तिप्रकृत्तिरूपं लक्षणं येषां तान् ॥२६॥

क्रमसन्दर्भः  न व्याख्यातम्.

विश्वनाथः  पुरुषस्वभावेन विहितान् प्रथमं नरजातिसाधारणान् धर्मान् वर्णयामासेति तृतीयेनान्वयः । ततो यथावर्णं वर्णयोग्यधर्मान् योग्यतायाम् अव्ययीभावः । ततो यथाश्रमं ततो वैराग्यरागाभ्यम् उपाधिभ्यां क्रमेणाम्नातम् उभयं निवृत्तिप्रवृत्तिरूपं लक्षणं येषां तान् । अयम् अर्थःन हि ब्रह्मचर्यादय आश्रमधर्माः सर्वैर् एव द्विजैः सर्वे क्रमेणैवानुष्ठेया इति नियमः । किन्तु वैराग्यं चेत् सदैव भिक्षवो भवेयुस् तदा रागश् चेद् गृहस्था एव सदेति ॥२६॥

ओ)०(ओ

॥ १.९.२७ ॥

दानधर्मान् राजधर्मान् मोक्षधर्मान् विभागशः ।
स्त्रीधर्मान् भगवद्धर्मान् समासव्यासयोगतः ॥

श्रीधरः  पुनस् तत्रैव विशेषम् आहदानेति । मोक्षधर्मान् शमदमादीन् । भगवद्धर्मान् हरितोषणान् द्वादश्यादिनियमरूपान् । समासव्यासौ सङ्क्षेपविस्तारौ ताव् एव योगाव् उपायौ ततस् ताभ्याम् ॥२७॥

क्रमसन्दर्भः  न व्याख्यातम्.

विश्वनाथः  ततश् च तत्रैव विशेषतो दानधर्मान् इत्य् आदि सर्वान्ते च भगवद्धर्मान् भक्त्यङ्गानिति मोक्षधर्मेभ्योऽप्य् अस्य पार्थक्यं श्रौष्ठ्यं च व्यञ्जितम् । समासः सङ्क्षेपो व्यासो विस्तरश् च तद्द्वयोर् योगेन युक्ततया ॥२७॥

ओ)०(ओ

॥ १.९.२८ ॥

धर्मार्थकाममोक्षांश् च सहोपायान् यथा मुने ।
नानाख्यानेतिहासेषु वर्णयाम् आस तत्त्ववित् ॥

श्रीधरः  धर्मादिंश् च यथाधिकारं प्रतिनियतोपायसहितम् । यथा यथावत् नानाख्यानेषु ये इतिहासास् तेषु यथा सन्ति तथा वर्णयाम् आसेति ॥२८॥

क्रमसन्दर्भः  न व्याख्यातम्.

विश्वनाथः  एवं चोक्ताः सर्वे धर्माश् चतुर्षु वर्गेषु एव पर्यवस्यन्तीत्य् उक्तपोषन्यायेन तान् एवाहधर्मेति । उपाया धर्मादिसाधनानि । यथा यथावद् एव । नानाख्यानादिषु ये ये इतिहासास् तेषु प्रदर्श्य प्रमाणीकृतानित्य् अर्थः ॥२८॥

ओ)०(ओ

॥ १.९.२९ ॥

धर्मं प्रवदतस् तस्य स कालः प्रत्युपस्थितः ।
यो योगिनश् छन्दमृत्योर् वाञ्छितस् तूत्तरायणः ॥

श्रीधरः  छन्देनेच्छया मृत्युर् यस्य ॥२९॥

क्रमसन्दर्भः  यो योगिन इति । तेषा तथैव व्यवसायमात्रं श्रीभीष्मस्य तु श्रीभगवद्दर्शनदीर्घत्वाय व्याजमय एव स इति ज्ञेयम् । वक्ष्यते च श्रीस्वामिभिर् अपि द्वितीये, स्थिरं सुखं चासनं [भा.पु. २.२.१५] इत्य् आदौ, देशे च काले च मनो न सज्जयेद् इत्य् अत्र देशे पुण्यक्षेत्रे काले च उत्तरायणादौ मनो न सज्जयेत् न सङ्गं प्रापयेत् । न देशकालौ योगिनः सिद्धिहेतू किन्तु योग एवेति इति ॥२९॥

विश्वनाथः  धर्मं प्रवदत इत्य् आदि । छन्देन इच्छयैव मृत्युर् यस्य तस्य ॥२९॥

ओ)०(ओ

॥ १.९.३० ॥

तदोपसंहृत्य गिरः सहस्रणीर्
विमुक्तसङ्गं मन आदिपूरुषे ।
कृष्णे लसत्पीतपटे चतुर्भुजे
पुरः स्थितेऽमीलितदृग् व्यधारयत् ॥

श्रीधरः  सहस्रणीर् युद्धे समीपस्थान् सहस्रण् रथतिनो नयति पालयतीति सहस्रणीर् भीष्मः । सहस्रिणीः इति पाठे सहस्रार्थवतीर् गिरिः । लसन्तौ पीतौ पटौ यस्य तस्मिन् । अमीलितदृग् एव मनो व्यधारयत् ॥३०॥

क्रमसन्दर्भः  न व्याख्यातम्.

विश्वनाथः  युद्धे समीपस्थान् सहस्रं रथिनो नयति परिपालयतीति सहस्रणीर् भीष्मः । सहस्रिणीर् इति पाठे सहस्रार्थवतीर् गिरः उपसंहृत्य अन्यतः प्रत्याहृत्य अमीलितदृग् एव चक्षुषी स्पष्टम् उन्मील्यैव व्यधारयत् आनखशिखं प्रवेशयामास ॥३०॥

ओ)०(ओ

॥ १.९.३१ ॥

विशुद्धया धारणया हताशुभस्
तदीक्षयैवाशु गतायुधश्रमः ।
निवृत्तसर्वेन्द्रियवृत्तिविभ्रमस्
तुष्टाव जन्यं विसृजऽ जनार्दनम् ॥

श्रीधरः  अनयैव विशुद्धया धारणया हतम् अशुभं यस्य सः । तस्य श्रीकृष्णस्यापेक्षया कृपादृष्ट्यैव गत आयुधश्रमो यस्य सः । अत एव निवृत्तः सर्वेन्द्रियवृत्तीनां विभ्रमो विविधं भ्रमणं यस्मात् सः । जन्यं देहं विसृजन् जनार्दनम् अस्तौत् ॥३१॥

क्रमसन्दर्भः  तदीक्षयैवेति तत्कर्मकेक्षया तदागमनसमयाद् एव लब्धयेति प्रथमवृत्तम् उक्तम् ॥३१॥ [प्रीतिसन्दर्भ २०३]

विश्वनाथः  विशुद्धयेत्य् आदि । तदीक्षया श्रीकृष्णकर्तृकेण कृपावलोकेन विभ्रमो विविधभ्रमणम् अस्थैर्यम् इत्य् अर्थः । जन्यं स्थूलदेहं मायिकप्रपञ्चं वा ॥३१॥

ओ)०(ओ

॥ १.९.३२ ॥

श्रीभीष्म उवाच
इति मतिर् उपकल्पिता वितृष्णा
भगवति सात्वतपुङ्गवे विभूम्नि ।
स्वसुखम् उपगते क्वचिद् विहर्तुं
प्रकृतिम् उपेयुषि यद् भवप्रवाहः ॥

श्रीधरः  परमफलरूपां श्रीकृष्णे रतिं प्रार्थयितुं प्रथमं स्वकृतम् अर्पयति । इति नानाधर्माद्युपायैर् मतिर् मनोधारणलक्षणा उपकल्पिता समर्पिता । क्व । सात्वतानां पुङ्गवे श्रेष्ठे भगवति । वितृष्णा निष्कामा । अवितृष्णेति वा छेदः । अवितृप्तेत्य् अर्थः । विगतो भूमा यस्मात् तस्मिन् । यम् अपेक्ष्यान्य् अत्र महत्त्वं नास्तीत्य् अर्थः । तद् एव परमैश्वर्यम् आह । स्वसुखं स्वस्वरूपभूतं परमानन्दम् उपगते प्राप्तवत्य् एव । क्वचित् कदाचिद् विहर्तुं क्रीदितुं प्रकृतिं योगमायाम् उपेयुषि स्वीकृतवति नतु स्वरूपतिरोधानेन जीववत् पारतन्त्र्यम् इत्य् अर्थः । विहर्तुम् इति यद् उक्तं तत् प्रपञ्चयति । यद् यतः प्रकृतेर् भवप्रवाहः सृष्तिपरम्परा भवति ॥३२॥

क्रमसन्दर्भः  सात्वतपुङ्गवे इति धारणाविषयस्य तस्य विशेषणं न तूपलक्षणम् इति ज्ञेयम् । विभूम्नि विशेषेण भूमातिशयो यस्मिन् तत्र भूमवाक्यवद् भूमशब्देनात्र परमातिशय्य् एव चोच्यते । विशब्दस् तु तद् व्यक्त्य् अर्थ एव, क्वचिद् इत्य् आदिना पुरुषावतारकर्तृत्वम् उक्तम् ॥३२॥ [कृष्णसन्दर्भ ३७]

विश्वनाथः  इति मतीत्य् आदि । इति ममायुःसमाप्तौ मतिर् भगवति उपकल्पिता मत्प्रभौ मदन्तकाले कृपापरवशतयैव मत्समीपम् आगते किञ्चिद् उपायनं दतुम् उचितं तत्र सम्प्रति ममाहन्तास्पदममतास्पदयोर् मध्ये समीचीनं किम् अप्य् अन्यन् नास्तीति हेतोर् एषा मतिर् एवोपायनत्वेन कल्पिता ।

ननु उपायनदायिनो लोके किञ्चिज् जिघृक्षवो दृश्यन्ते ? तत्राहवितृष्णा निष्कामा । भगवति षडैश्वर्यपूर्णे । किं नारायणत्वेन प्रसिद्धे, न सात्वतपुङ्गवे यदुकुलोत्तंसत्वेन प्रसिद्धे ।

ननु नारायणस्यैव भगवत्त्वेन महती प्रसिद्धिश् च सार्वकालिकी तत्राहविभूम्नीति । विगतो भूमा यस्मात् तस्मिन् यम् अपेक्ष्यान्यत्र महत्त्वं नास्तीति नारायणास्याप्य् अवतारिणीत्य् अर्थः । तद् अपि स्वैर् यादवपाण्डवैर् एव सह सुखं परमानन्दम् । उप आधिक्येन प्राप्त इति स्वरूपलक्षणम् उक्तम् । तटस्थलक्षणम् आहप्रकृतिं मायाम् ईक्षणेन महत्तत्त्वाद्युत्पादकतया उपेयुषि । यतः प्रकृतेर् भवप्रवाहः सृष्टिपरम्परा तेन पुरुषादयोऽप्य् अस्यैवावतारा इति भावः ॥३२॥

ओ)०(ओ

॥ १.९.३३ ॥

त्रिभुवनकमनं तमालवर्णं
रविकरगौरवराम्बरं दधाने ।
वपुर् अलककुलावृताननाब्जं
विजयसखे रतिर् अस्तु मेऽनवद्या ॥

श्रीधरः  इदानीं श्रीकृष्णमूर्तिं वर्णयन् रतिं प्रार्थयते । त्रिभुवनकमनं त्रिलोक्याम् एकम् एव कमनीयं यत् तद् वपुर् दधाने रतिर् मेऽस्तु । कथम्भूतं वपुः । तमालवन् नीलो वर्णो यस्य तत् । प्रातःकालीना रवेः करा इव स्वत गौरे पीते वरे निर्मले चाम्बरे यस्मिंस् तत् । अलककुलैर् उपर्यावृतम् आननाब्जं यस्मिंस् तत् । विजयसखे पार्थसारथौ अनवद्या अहैतुकी फलाभिसन्धिरहिता रतिर् अस्तु ॥३३॥

क्रमसन्दर्भः  न व्याख्यातम्.

विश्वनाथः  ननु इति मतिर् उपकल्पितेत्य् उक्ता या सा किम् आकारा मतिस् तत्राह त्रिभुवनेति । विजयस्य अर्जुनस्य सख्यौ ममानवद्या फलाभिसन्धानरहिता रतिः प्रेमास्तु । कीदृशे त्रिभुवनस्य ऊर्ध्वाधोमध्यलोकस्थजनसमुदायस्य कमनम् अभिलाषो यत्र तद्वपुर् दधाने । रवेः करैर् गौरवरे अतिगौरीकृते अम्बरे यत्र । तत् अर्जुनरथोपरिस्थितस्य कृष्णस्य पीताम्बरद्वयं सूर्यकिरणसम्पर्काद् अतिचाकचिक्यवत्त्वेन तदानीम् अतिपीतं मया दृष्टं तेन पार्थसारथित्वेनोपलब्धमहासौन्दर्ये कृष्णे रतिः प्रार्थनामयी मतिर् मया तस्मिन्न् एवोपकल्पितेति भावः । अत्र चाग्रिमेष्व् अपि श्लोकेषु साक्षाद्वर्तिन्य् अपि भगवति प्रार्थनायां युष्मत्पदप्रयोगाभावः आस्वादितचरे च साङ्ग्रामिकवीररसावेशमये तन्माधुर्ये एव चित्तस्यासक्तिं बोधयति ॥३३॥

ओ)०(ओ

॥ १.९.३४ ॥

युधि तुरगरजोविधूम्रविष्वक्
कचलुलितश्रमवार्यलङ्कृतास्ये ।
मम निशितशरैर् विभिद्यमान
त्वचि विलसत्कवचेऽस्तु कृष्ण आत्मा ॥

श्रीधरः  विजयसखित्वम् एवानुवर्णयन् रतिं प्रार्थयते । युधि युद्धे तुरगाणां खुररजस् तुरगरजस् तेन विधूम्रा धूसरास् ते च ते विष्वञ् च इतस् ततश् चलन्तः कचाः कुन्तलास् तैर् लुलितं विकीर्णं श्रनवारि स्वेदविन्दुरूपं तेन भक्तवात्सक्यद्योतकेनाकङ्कृतमास्यं यस्य तस्मिन् श्रीकृष्णे ममात्मा मनोऽस्तु रमताम् इत्य् अर्थः । पुनः किम्भूते । मदीयैर् निशितैस् तीक्ष्णैः शरैर् विभिद्यमाना त्वग् यस्य तस्मिन् । शरैर् एव विलसत् त्रुट्यत्कवचं यस्य तस्मिन् ॥३४॥

क्रमसन्दर्भः  अथ प्राक्तनं स्वापराधं तस्मिन् दैन्येन विज्ञापयन्न् अपि रतिम् एव प्रार्थयते युधीति । मम निशितेत्य् आदिकं तु मायिकलीलावर्णनम् एव । एवं वदन्ति राजर्षे ऋषयः केचनान्विताः [भा.पु. १०.११.३०] इत्य् आदिन्यायेन वास्तवत्वविरोधात् । तथा हि स्कान्दे,

असङ्गश् चाव्ययोऽभेद्योऽनिग्राह्योऽशोष्य एव च ।
विद्धोऽसृगाचितो बद्ध इति विष्णुः प्रदृश्यते ॥
असुरान् मोहयन् देवः क्रीडत्य् एष सुरेष्व् अपि ।
मानुषान् मध्यया दृष्ट्या न मुक्तेषु कथञ्चन ॥ इति ।

श्रीभीष्मस्य युद्धसमये दैत्याविष्टत्वट् तथा भानं युक्तम् एव । किन्त्व् अधुना दुःस्वप्नदुःखस्येव तस्य निवेदनं कृतम् इति ज्ञेयम् । किं च, तुरगेत्य् आदि मम निशितेत्यन्तैर् विशेषणैस् तथाप्य् अर्जुनसाहाय्यापरित्यागात् तस्य भक्तवात्सल्यं दर्शितम् । स्वस्यापराधित्वेऽपि साम्प्रतं तद् अनुगृहीतत्वं ज्ञापितम् ॥३४॥ [भगवत्सन्दर्भ ६०]

विश्वनाथः  अलककुलैर् आवृतम् आननाब्जं यद् उक्तं तन् माधुर्यम् एव त्यक्तुम् असमर्थः पुनर् अपि विशिष्यास्वादयतियुधीति । तुरगरज इति सुन्दरे किम् असुन्दरम् इति न्यायेन । विष्वं च इतस् ततश् चलन्तः कचा इति आवेगसूचकम् । श्रमवारीति भक्तवात्सल्यद्योतकम्, निशितैस् तीक्ष्णैर् विभिद्यमानत्वचीति कन्दर्परसाविष्टस्य पुंसः प्रगल्भकान्तादन्ताघातैः सुखम् एवेतिवद् युद्धरसाविष्टस्य महावीरस्य कृष्णस्य मद्बलसूचकशराघातैः सुखम् एवेति । नात्र मम युद्धरसोन्मत्तस्यापि प्रेमशून्यत्वं मन्तव्यम् । न हि स्वप्राणकोट्याधिके प्रेयसि सुरतसमरौद्धत्यकृतनिर्भरनखरदशनाघाता वनिता प्रेमशून्या कथ्यत इति भावः । अत्र तु विभिद्यमानत्वचि न तु विभिन्नत्वचि यतो विलसद्विराजमानं कवचं यस्य तस्मिन्न् इति ईषद्भेदमात्रम् उक्तम् । आत्मा मनः ॥३४॥

ओ)०(ओ

॥ १.९.३५ ॥

सपदि सखिवचो निशम्य मध्ये
निजपरयोर् बलयो रथं निवेश्य ।
स्थितवति परसैनिकायुर् अक्ष्णा
हृतवति पार्थसखे रतिर् ममास्तु ॥

श्रीधरः  किं च । सपदीति ।

सेनयोर् उभयोर् मध्ये रथं स्थापय मेऽच्युत ।
यावद् एतान् निरीक्ष्येऽहं योद्धुकामान् अवस्थितान् ॥ [गीता.१.२१२२]

इत्य् सख्युर् अर्जुनस्य वचो निशम्य सपदि तत्क्षणम् एव स्वपरयोर् बलयोः सैन्ययोर् मध्ये रथं निवेश्य स्थिते पार्थसखे मम रतिस् अस्तु । तत्र स्थित्वा कृतं सख्यं दर्शयति । परस्य दुर्योधनस्य सैनिकानाम् आयुर् अक्ष्णा कालदृष्ट्या हृतवति । असौ भीष्मोऽसौ द्रोणोऽसौ कर्ण इत्यादितत्प्रदर्शनव्याजेन दृष्ट्यैव सर्वेषाम् आयुर् आकृष्यार्जुनस्य जयं कृतवति ॥३५॥

क्रमसन्दर्भः  सपदीति । तत्राक्ष्णा आयुर्हरणेन प्रारब्धहरत्वम् अपि दर्शितम् ॥३५॥

विश्वनाथः  किं च, सपदीति ।

सेनयोर् उभयोर् मध्ये रथं स्थापय मेऽच्युत ।
यावद् एतान् निरीक्ष्येऽहं योद्धुकामान् अवस्थितान् ॥ [गीता.१.२१२२]

इति सख्युर् अर्जुनस्य वचः । परस्य दुर्योधनस्य सैनिकानाम् आयुर् अक्ष्णा असौ भीष्मः असौ द्रोणः असौ कर्ण इति तत्तत्प्रदर्शनव्याजेन दृष्ट्या एव हृतवति तेन च प्रारब्धहरत्वम् अपि दर्शितम् । यम् इह निरीक्ष्य गता गताः सरूपं [भा.पु. १.९.४०] इति तेषां मोक्षोक्तेः ॥३५॥

ओ)०(ओ

॥ १.९.३६ ॥

व्यवहितपृतनामुखं निरीक्ष्य
स्वजनवधाद् विमुखस्य दोषबुद्ध्या।
कुमतिम् अहरद् आत्मविद्यया यश्
चरणरतिः परमस्य तस्य मेऽस्तु ॥

श्रीधरः  न केवलम् अर्जुनस्य सपत्नायुर्हरणेनैव जयम् आहवत् किन्त्व् अविद्याहरणेनापीत्य् आह । व्यवहिता दूरे स्थिता या पृतना तस्या मुखम् इव मुखम् अग्रे स्थितान् भीष्मादीन् निरीक्स्येत्य् अर्थः । स्वजनवधाद् विमुखस्य निवृत्तस्य । तद् उक्तं गीतासु

एवम् उक्त्वार्जुनः सङ्ख्ये रथोपस्थ उपाविशत् ।
विसृज्य सशरं चापं शोकसंविग्नमानसः ॥ [गीता. १.४६] इति ।

कुमतिम् अहं हन्तेत्यादिकुबुद्धिम् ॥३६॥

क्रमसन्दर्भः  न व्याख्यातम्.

विश्वनाथः  ततश् च व्यवहिता दूरे स्थिता या पृतना सेना तस्या मुखम् इव मुखम् अग्रे स्थितान् भीष्मादीन् निरीक्ष्येत्य् अर्थः, स्वजनवधाद् विमुखस्येति यद् उक्तं

एवम् उक्त्वार्जुनः सङ्ख्ये रथोपस्थ उपाविशत् ।
विसृज्य सशरं चापं शोकसंविग्नमानसः ॥ [गीता. १.४६] इति ।

इति कुमतिं साम्प्रतिकीं युधिष्ठिरस्येव तदानीन्तनीम् अर्जुनस्यापि स्वयं भगवतैवोत्थापितां तस्य नित्यपार्षदत्वान् नरावतारत्वाच् च कुमतेर् असम्भवात् जगदुद्धारकस्वतत्त्वज्ञापकश्रीगीताशास्त्रम् आविर्भावयितुम् इति ज्ञेयम् । आत्मविद्यया स्वनिष्ठज्ञणेन ॥३६॥

ओ)०(ओ

॥ १.९.३७ ॥

स्वनिगमम् अपहाय मत्प्रतिज्ञाम्
ऋतम् अधिकर्तुम् अवप्लुतो रथस्थः ।
धृतरथचरणोऽभ्ययाच् चलद्गुर्
हरिर् इव हन्तुम् इभं गतोत्तरीयः ॥

श्रीधरः  मम तु महान्तम् अनुग्रहं कृतवान् इत्य् आह द्वाभ्याम् । स्वनिगमम् अशस्त्र एवाहं साहाय्यमात्रं करिस्यामीत्य् एवम्भूतां स्वप्रतिज्ञां हित्वा श्रीकृष्णं शस्त्रं ग्राहयिष्यामीत्य् एवंरूपां मत्प्रतिज्ञामृतं सत्यं यथा भवति तथा अधि अधिकां कर्तुं यो रथस्थः सन् अवप्लुतः सहसैवावतीर्णः सन् योऽभ्ययाद् अभिमुखम् अधावत् । इमं हन्तुं हरिः सिम्हः इव । किम्भूतः ? धृतो रथचरणश् चक्रं येन सः । तदा संरम्भेण मानुष्यनाट्यविस्मृतेर् उदरस्थसर्वभूतभुवनभारेण प्रतिपदं चलद्गुश् चलन्ती गौः पृथ्वी यस्मात् सः । तेनैव संरम्भेण पथि गतं पतितम् उत्तरीयं वस्त्रं यस्य स मुकुन्दो मे गतिर् भवत्व् इत्य् उत्तरेणान्वयः ॥३७॥

क्रमसन्दर्भः  स्वनिगमेति युग्मकम् । ऋतम् इति ऋतरूपाम् इत्य् अर्थः । ऋतं च सूनृता वाणि [भा.पु. ११.१९.३८] इति भगवदुक्ताव् अजहल्लिङ्गत्वश्रवणात् । चलद्गुत्वं संरम्भेण किञ्चिद् भाराविष्कारात् ॥३७॥

विश्वनाथः  स्वस्माद् अपि स्वभक्तम् उत्कर्षयतीति यत् श्रुतं तन् मया स्वस्मिन्न् एव साक्षाद् दृष्टम् इत्य् आह द्वाभ्याम् । स्वनिगमम् अशस्त्र एवाहं साहाय्यमात्रं करिष्यामीति स्वप्रतिज्ञां हित्वा श्रीकृष्णं शस्त्रं ग्राहयिष्यामीत्य् एवंरूपां मत्प्रतिज्ञाम् ऋतं सत्यं यथा भवति तथा अधि अधिकां कर्तुं रथस्थः सन्न् एवावप्लुत इत्य् अतिलाघवेनावप्लुतिम् अतस् तस्य रथाद् विश्लेषः केनापि न लक्षित इति भावः । अलक्षितप्रकाशेनैकेन रथरक्षार्थं स्थित एवेति वा । ऋतम् इति सा लीला एव स्वाभाविक्य् एव, न तु मदनुरोधेनैव कृतेति भावः । धृतो रथचरणश् चक्रं येन सः । अभ्ययात् अभिमुखम् अधवत् । धावनेनातिसंरम्भेणाविष्कृतनिजमहाबलत्वाच् चलन्ती गौः पृथ्वी यस्मात् सः । गतं पतितम् उत्तरीयं यस्य सः । अतिसंरम्भेणोत्तरीयं गात्रात् पतितम् अस्ति नास्ति वेत्य् अपि नानुसन्दधान इत्य् अर्थः । अत्र कृष्णेन स्वभक्तवात्सल्यगुणस्य दुस्त्यजत्वात् अर्जुनस्य युद्धासामर्थ्ये सति स्वप्रतिज्ञाम् अपि त्यक्त्वा स्वयम् एवार्जुनस्य रक्षार्थं शस्त्रेण योत्स्यते एव तच् चार्जुनस्यासामर्थ्यप्रापणम् अन्यैर् दुःशकम् इत्य् अतः क्षणम् अर्जुनं पराभूयास्य युद्धं भक्तवात्सल्यद्योतकं द्रक्ष्यामीति भीष्मस्य स्वमनोरथसिद्ध्यर्थैव प्रतिज्ञेति । अतः स्वप्रतिज्ञाभङ्गेनार्जुने स्वप्रेमाणं तं दर्शयित्वा भीष्मं प्रमोद्य तस्योत्कर्षं च लोके विख्यापयामासेति तत्त्वम् ॥३७॥

ओ)०(ओ

॥ १.९.३८ ॥

शितविशिखहतो विशीर्णदंशः
क्षतजपरिप्लुत आततायिनो मे ।
प्रसभम् अभिससार मद्वधार्थं
स भवतु मे भगवान् गतिर् मुकुन्दः ॥

श्रीधरः  एवं यदाभ्ययात् तदा स्मयमानस्याततायिनो धन्विनो मे शितैस् तीक्ष्णैर् विशिखैर् हतोऽतो विशीर्णदंशो विध्वस्तकवचः क्षतजेन रुधिरेण परिप्लुतो व्याप्तः सन् प्रसभं बलाद् वारयन्तम् अर्जुनम् अप्य् अतिक्रम्य मद्वधार्थम् अभिससाराभिमुखं जगाम । एवं यो लोकप्रतीत्यार्जुनपक्षपातीव लक्षितो वस्तुतस् तु ममैवानुग्रहं कृतवान् यन् मद्भक्तेनोक्तं वचो मा मृषाऽस्त्व् इति स भगवान् मे गतिर् भवत्व् इत्य् अर्थः ॥३८॥

क्रमसन्दर्भः  न व्याख्यातम्.

विश्वनाथः  किं च, यदैव रथाद् भूमाव् अवप्लुतस् तदैव क्षतजैः रुधिरैः परिप्लुतः साङ्ग्रामिकरुधिरनद्या बिन्दुव्याप्तः । ननु कवचस्य विद्यमानत्वात् कथं तथात्वम् ? तत्राहमम शितैर् विशिखैर् हतस् तस्य संरम्भसुखवर्धनार्थं तद् अपि मया हन्यते स्मैवेति भावः । यतो विशीर्णकवचः प्लवनात् प्राग् एवाभवद् इत्य् अर्थः । प्रसभं बलात् वारयन् तम् अर्जुनम् अप्य् अतिक्रम्य मद्वधार्थम् अद्य स्वहस्तेनैव भीष्मं वधिष्यामीत्य् अभिप्रायेणेत्य् अर्थः । अभिससारेत्य् अत्राभिशब्देनाभिसरन्तं नायकम् आलोकितवत्या नायिकाया इव तदानीं मम सुखम् अपारम् एवाभूद् इति द्योत्यते । न अन्येषां मुकुन्दो मुक्तिप्रदोऽपि मम तु गतिस् तथाभूतत्वेनैव प्राप्यो भवत्व् इति । हे कृष्ण ! त्वाम् अहम् एतद् एव प्रार्थये इति भावः ॥३८॥

ओ)०(ओ

॥ १.९.३९ ॥

विजयरथकुटुम्ब आत्ततोत्रे
धृतहयरश्मिनि तच्छ्रियेक्षणीये ।
भगवति रतिर् अस्तु मे मुमूर्षोर्
यम् इह निरीक्ष्य हता गताः स्वरूपम् ॥

श्रीधरः  तद् एवम् अन्यायैर् अपि भृत्यरक्षाव्यग्रे कृष्णे रतिम् आशास्ते । विजयोऽर्जुनस् तस्य रथ एव कुटुम्बम् अकृत्यशतैर् अपि रक्षणीयो यय तस्मिन् । आत्तं तोत्रं प्रतोदो येन तस्मिन् । धृताश् च ते हयानां रश्मयः प्रग्रहास् ते सन्ति यस्य तस्मिन् ।ऽव्रीह्यादिभ्यश् चऽ इत्य् अनकारान्ताद् पि रश्मिशब्दादिनिः । तच्छ्रिया तया सारथ्यश्रिया ईक्षणीये शोभमाने । मुमूर्षोर् मर्तुम् इच्छोः । नन्व् अन्यायवर्तिनि किम् इति रतिः प्रार्थ्यतेऽत आह । भगवत्य् अचिन्त्यैश्वर्ये । तद् आह । इह युद्धे हताः सर्वे यं निरीक्ष्य सरूपं तत्समानं रूपं गताः प्राप्ता इति दिव्यदृष्ट्व्या पश्यन्न् आह ॥३९॥

क्रमसन्दर्भः  विजयेति युग्मकम् । मर्यादातिक्रमेऽप्य् अदोषाय सामर्थ्यम् आहभगवतीति । यथारुद्रोऽब्धिजं विषं [भा.पु. १०.३३.३०] इति न्यायात् । तदतिक्रमे च स्वाभाविकं कारुण्यम् एव कारणम् इति दर्शयति यम् इहेति । अतोऽस्मिन्न् एव रतिर् ममास्तु ॥३९॥ [प्रीतिसन्दर्भ ८१]

विश्वनाथः  तद् एवम् अन्यायैर् अपि भक्तरक्षाव्यग्रे कृष्णे रतिम् आशास्ते । विजयस्य अर्जुनस्य रथ एव कुटुम्बोऽकृत्यैर् अपि रक्षणीयो यस्य तस्मिन् । तोत्रं प्रतोदः । रश्मयः प्रग्रहाः धृता हयरश्मयो यस्य सन्तीति व्रीह्यादित्वात् इनिः । ईक्षणीयेति वामहस्ते अश्वधारणरज्जुः दक्षिणहस्ते प्रतोदः मुखारविन्दे हुंहुम् इति तन्नोदनशब्द इति शोभया यन् माधुर्यम् ईक्षणीयं तन् मयैव तदा स्वचक्षुर्भ्याम् ईक्षितं न त्व् अर्जुनेनापि इति भावः । तस्मिन् भगवति मम रतिर् अस्तु मुमूर्षोर् इति । अत एवाहं सम्प्रति मर्तुम् इच्छामि यन् मृत्वा तद् एव माधुर्यं मुहुर् द्रक्ष्यामि, सञ्जीवंस् तु तत् कथं द्रष्टुं प्राप्स्यामि प्रकटप्रकाशे तस्या लीलाया भगवता समाप्तीकृतत्वाद् इति भावः । अत्र म्रियमाणस्येत्य् अनुक्त्वा सन् प्रत्ययेन इच्छाधीनमृत्योर् भीष्मस्य भगवतः सकाशाद् अपि तल्लीलायाम् अतिलोभो व्यज्यते । तेन च सा युद्धलीलापि नित्येत्य् अन्यस्या लीलाया नित्यत्वे कैमुत्यम् आनीतम् ।

ननु सत्यं तस्याम् एव मे सारथ्यलीलायां त्वम् अत्यासक्तो यत् प्रतिश्लोकम् एव ताम् आस्वदयंस् ताम् एवोद्गिरंस् तल्लीलाविशिष्टे एव मयि रतिं प्रार्थयसे, किन्तु सम्प्रति मृत्वैव तल्लीलाप्राप्तौ तव किं प्रमाणम् ? इत्य् अत्र मरणे या मतिः सा गतिर् इति प्रसिद्धात् प्रमाणाद् अपि तव दर्शनम् एव परं प्रमाणम् इत्य् आहयम् इहेति । यं निरीक्ष्य हता युद्धे अन्येनापि हताः सन्तः असुरस्वभावा अपि तादृशज्ञानिनाम् अपि सरूपं सायुज्यमुक्तिं प्राप्ताः । अहं तु भक्तस् तत्रापि मरणकाले तादृशमतिमांस् तं त्वां साक्षाद् दृष्ट्वा मृत्वा कथं न तां लीलां प्राप्स्यामीति भावः । अत्र नरसारथ्यम् अनधिकारिभ्योऽपि सायुज्यदायित्वम् इति युगपद् एवानैश्वर्यमहैश्वर्यस्वीकारलक्षणं महामाधुर्यं सर्वभगवत्स्वरूपासाधारणम् एव तदानीम् उदितम् इति ज्ञेयम् ॥३९॥

ओ)०(ओ

॥ १.९.४० ॥

ललितगतिविलासवल्गुहास
प्रणयनिरीक्षणकल्पितोरुमानाः ।
कृतमनुकृतवत्य उन्मदान्धाः
प्रकृतिम् अगन् किल यस्य गोपवध्वः ॥

श्रीधरः  क्षत्रधर्मेण युध्यमानास् तत्सरूपं प्राप्युर् इत्य् एतन् न चित्रम् । यतो मदान्धा अपि प्राप्युर् इत्य् आह । ललितगतिश् च विलासश् च वल्गुहासादिश् च मञ्जुगत्यादिभिर् आत्मीयैस् तदीयैर् वा कल्पित उरुर् मानः पूजा यासां ताः । अत उत्कटेन मदेनान्धा विवशाः । अत एव तदेकचित्तत्वेन तस्य कृतं कर्म गोवर्धनोद्धारणादिकम् अनुकृतवत्यो गोपवध्चो यस्य प्रकृतिं स्वरूपम् अगन् अगमन् । मकारलोपस् त्व् आर्षः । किल प्रसिद्धम् । तस्मिन् मे रतिर् अस्त्व् इति पूर्वेणैवान्वयः ॥४०॥

क्रमसन्दर्भः  तत्स्वभावमहिम्नः स्वारूप्यप्रापणत्वं नाम क्रियानुत्कर्षः । यत एतावतोऽपि प्रेम्नो जनकत्वं दृश्यत इत्य् आह ललितेति । अत्र कृतानुकरणं नाम लीलाख्यो नायिकानुभावः । तद् उक्तं क्रियानुकरणं लीला [उ.नी. १०.२८] इति । प्रकृतिं स्वभावम् । तादृशप्रेमावेशो जातः । येन तत्स्वभावनिजस्वभावयोर् ऐक्यम् एव तासु जातम् इत्य् अर्थः । यथा श्रीमदुज्ज्वलनीलमणौ महाभावोदाहरणम्

राधाया भवतश् च चित्तजतुनी स्वेदैर् विलाप्य क्रमात्
युञ्जन्न् अद्रिनिकुञ्जकुञ्जरपते निर्धूतभेदभ्रमम् ।
चित्राय स्वयम् अन्वरञ्जयद् इह ब्रह्माण्डहर्म्योदरे
भूयोभिर् नवरागहिङ्गुलभरैः शृङ्गारकारुः कृती ॥ [उ.नी. १५.१५५] इति ।

॥४०॥ [प्रीतिसन्दर्भ ८१]

विश्वनाथः  ननु यत् सारथ्यसम्बधिन्यै लीलायै सर्वतत्त्वज्ञोऽपि त्वं स्पृहयसि सोऽर्जुन एव तर्हि मम सर्वेषु प्रेमवत्परिकरवृन्देष्व् एको मुख्य इति निर्धार्यते । मैवम् । ततोऽर्जुनाद् अप्य् अतिमुख्यतमाः सर्वतोऽपि प्रेमोत्कर्षवन्तो ये तव प्रियजना वर्तन्ते न तेषां पदवीं प्रार्थयितुम् अपि कोऽपि साहसं धत्ते । भवतु, तद् अपि तदुद्देशेनाप्य् अस्मिन्न् अन्तकाले कृतार्थीभवामीत्य् आहललितेति । ललितगतिश् च रासनृत्यादिवैदग्धी, कायिकी विलासश् च धीरलालित्यादिवैदग्धी, मानसी वल्गुहासश् च परिहासवैदग्धी, वाचिकी प्रणयनिरीक्षणं च प्रेममयसर्वभावव्यञ्जककटाक्षवैदग्धी चाक्षुषी च तैर् उपकल्पितो दत्तः उरुर् मान आदरः पूजा वा याभ्यस् ताः । तेन स्वस्मिंस् ताः प्रसादयितुं स्वीयान् असाधारणान् सर्वान् एव साद्गुण्यभावांस् तासु विनियुक्तवान् । अतस् तासां निरुपाधिकस्य प्रेमातिशयस्य फलं यत् स्वसाद्गुण्यसर्वस्वार्पणपूर्वकत्वत्कर्तृकानुरञ्जनप्राप्तिः सा ह्य् अयन्त्रणैवोभयतः सुखमयमहावशीकारव्यञ्जिका । अर्जुनस्य तु प्रेम्णः फलं वशीकारव्यञ्जिका सारथ्यदूत्यादिमात्रप्राप्तिर् या सा तूभयतो यन्त्रणामयीति न तत्समकक्षतां प्राप्तुम् अर्हत्य् अर्जुन इति भावः । अत्रैव तृतीयान्यपदार्थे बहुव्रीहौ, ताभिर् अपि स्वीयसाद्गुण्यसर्वस्वार्पणेन सोऽनुरञ्जित इति परस्परानुरञ्जनसुखमयं सख्यं व्यञ्जितम् । तत एवासाधारणसौभाग्यप्रदानम् आहकृतं रासे नृत्यं गीतं वा वादनानि च यथा तथैव ता अप्य् अनुकृतवत्यः तत्साहित्येनैव रासे तासां तथा नृत्याद्युक्तेः ।

न च तासां तत्तच्छिक्षणाभ्यासः कोऽप्य् आसीद् इत्य् आहौन्मदेन महाप्रेमोत्थेनान्धाः व्यवहारमात्रम् अदृष्टवत्यः । अतः किलेत्य् आश्चर्ये, यस्य प्रकृतिं स्वभावम् एवागच्छन् भगवतो नृत्यगीतादिवैदग्ध्यादयः स्वाभाविकाः असाधारणा अनन्ता एव ये गुणास् तान् सर्वान् अपि तेन दत्तान् प्रापुर् इत्य् अर्थः । अर्जुनाय तु स्वम् असाधारणं तद् अपेक्षितं बलिष्ठत्वम् अपि भगवता न दत्तम् इति ।

यद् वा, कृतं गोवर्धनधारणादिकम् । उन्मद उन्माद इति विरहश् च दर्शितः । एवं चातिमन्दास् तावत् सायुज्यं प्रापुः । अत्युत्कृष्टाः प्रेम्णः परां काष्ठाम् । अहं तु तयोर् मध्यवर्ती स्वाभीप्सितां तव सारथ्यलीलां कथं न प्राप्स्यामि ? इति भावः ॥४०॥

ओ)०(ओ

॥ १.९.४१ ॥

मुनिगणनृपवर्यसङ्कुलेऽन्तः
सदसि युधिष्ठिरराजसूय एषाम् ।
अर्हणम् उपपेद ईक्षणीयो
मम दृशिगोचर एष आविर् आत्मा ॥

श्रीधरः  जगत्पूज्यताम् अनुस्मरन्न् आह । मुनिगणैर् नृपैर् यैश् च सङ्कुले व्याप्तेऽन्तःसदसि सभामध्ये युधिष्ठिरस्य राजसूये एषां मुनिगणादीनाम् ईक्षणीयः अहो रूपम् अहो महिमेत्य् एवम् आश्चर्येण विलोकनीयः सन्न् अर्हणम् उपपदे प्राप । एष जताम् आत्मा मम दृशिगोचरो दृष्तिविषयः सन्न् आविः प्रकटो वर्तते । अहो मे भाग्यम् इति भावः ॥४१॥

क्रमसन्दर्भः  तद् एवं सर्वशुभस्वभावत्वम् उक्त्वा सर्वपूज्यत्वसर्वमनोहरत्वसर्वदुर्लभदर्शनत्वान्य् आहमुनिगणेति । आत्मा परमात्मा ॥४१॥

विश्वनाथः  किं च, सम्प्रति प्रत्यक्षीकृतं मद्भाग्यम् एव तत्प्राप्तेर् आवश्यकत्वं कथयतीत्य् आह मुनीति । अन्तःसदसि सभामध्ये युधिष्ठिरस्य राजसूये एषां मुनिगणादीनाम् ईक्षणीयः अहो रूपम् अहो महिमेत्य् एवम् आश्चर्येण विलोकनीयः सन् उपपेदे प्राप यः स एष ममात्मा मत्प्राणनाथः सम्प्रति मम दृशि गोचर एव मत्प्रार्थितं ददान एवास्ते इति ॥४१॥


ओ)०(ओ

॥ १.९.४२ ॥

तम् इमम् अहम् अजं शरीरभाजां
हृदि हृदि धिष्ठितम् आत्मकल्पितानाम् ।
प्रतिदृशम् इव नैकधार्कम् एकं
समधिगतोऽस्मि विधूतभेदमोहः ॥

श्रीधरः  सोऽहं कृतार्थोऽस्मीत्य् आहतम् इमम् अजं सम्यग् अधिगतः प्राप्तोऽस्मि । सम्यक्त्वम् आहविधूतभेदमोहः । तदर्थं भेदस्यौपाधिकत्वम् आहआत्मकल्पितानां स्वयं निर्मितानां शरीरभाजां प्राणिनां हृदि हृदि प्रतिहृदयं धिष्ठितम् अधिष्ठितम् । अधिष्ठाय स्थितम् इति यावत् । अकारलोपस् त्व् आर्षः । नैकधा अनेकधा । अधिष्ठानभेदाद् अनेकधा भातम् इत्य् अर्थः । अत्र दृष्टान्तःसर्वप्राणिनां दृशं दृशं प्रत्येकम् एवार्कम् अनेकधा प्रतीतम् इवेति ॥४२॥

क्रमसन्दर्भः  परमात्मत्वस्थापनाय तत्र विभूमत्वं दर्शयन् स्वम् अत्युपकल्पनम् एवोपसंहरतितम् इति । तम् इमम् अग्रत एवोपविष्टं श्रीकृष्णं व्यष्ट्यन्तर्यामिरूपेण निजांशेन शरीरभाजां हृदि हृदि धिष्ठितम् ।

केचित् स्वदेहान्तर्हृदयावकाशे
प्रादेशमात्रं पुरुषं वसन्तम् ॥ [भा.पु. २.२.८]

इत्युक्तदिशा तत्तद्रूपेण भिन्नमूर्तिमत्सु वसन्तम् अप्य् एकम् अभिन्नमूर्तिम् एव समधिगतोऽस्मि । अयं परमानन्दविग्रह एव व्यापकः स्वान्तर्भूतेन निजाकारविशेषेणान्तर्यामितया तत्र तत्र स्फुरतीति विज्ञातवान् अस्मि, यतोऽहं विधूतभेदमोहः । अस्यैव कृपया दुरीकृतो भेदमोहः । भगवद्विग्रहस्य व्यापकत्वासम्भावनाजनिततन्नानात्वज्ञानलक्षणो मोहो यस्य तथाभूतोऽहम् ।

तेषु व्यापकत्वे हेतुःआत्मकल्पितानाम्, आत्मन्य् एव परमाश्रये प्रादुष्कृतानाम् । तत्र दृष्टान्तःप्रतिदिशं इति । प्राणिनां नानादेशस्थितानाम् अवलोकनम् अवलोकनं प्रति, यथैक एवार्को वृक्षकुड्याद्युपरिगतत्वेन तत्रापि कुत्रचिद् अव्यवधानः सम्पूर्णत्वेन सव्यवधानस् त्व् असम्पूर्णत्वेनानेकधा दृश्यते, तथेत्य् अर्थः । दृष्टान्तोऽयम् एकस्यैव तत्र तत्रोदय इत्य् एतन्मात्रांशे । वस्तुतस् तु श्रीभगवद्विग्रहोऽचिन्त्यशक्त्या तथा भासते, सूर्यस् तु दूरस्थविस्तीर्णात्मतास्वभावेनेति विशेषः ।

अथवा तं पूर्ववर्णितस्वरूपम् इमम् अग्रत एवोपविष्टं शरीरभाजां हृदि हृदि सन्तम् अपि समधिगतोऽस्मि । यद्यप्य् अन्तर्यामिरूपम् एतस्माद् रूपाद् अन्याकारं, तथाप्य् एतद्रूपम् एवाधुना तत्र तत्र तथा पश्यामि । सर्वतो महाप्रभावस्य तस्य रूपस्याग्रतोऽन्यस्य रूपस्य स्फुरणाशक्तेर् इति भावः । अत्र दृष्टान्तो देशभेदेऽप्य् अभेदबोधनाय ज्ञेयः, न तु पूर्णापूर्णत्वविवक्षायै ।

अमीलितदृग् व्यधारयत् [भा.पु. १.९.३०] इति, कृष्ण एवं भगवति मनोवाक्कायवृत्तिभिः [भा.पु. १.९.४३] इत्य् उपक्रमोपसंहारादिभिर् अत्र श्रीविग्रह एव प्रस्तूयते । ततो नेदं पद्यं ब्रह्मपरं व्याख्येयम् इति ॥४२॥ [भगवत्सन्दर्भ ३१]

विश्वनाथः  ननु कथं तर्हि मे रतिर् अस्त्व् इत्य् एकवारम् अपि युष्मत्प्रयोगेण न ब्रूषे किन्तु प्रतिश्लोकम् एव । विजयसखे विजयरथकुटुम्बे मे रतिर् अस्तु । चरणरतिः परमस्य तस्य मेऽस्तु स भवतु मे भगवान् गतिर् इति तच्छब्दप्रयोगेणेवेति तत्राहतम् इति ।

तं पार्थसारथिं प्रग्रहप्रतोदालङ्कृतधामदक्षिणकरं मम हृदि स्फुरन्तम् एव इमम् अधिगतोऽस्मि, न त्व् इमम् एव तम् । तस्यैव हृदि अयं प्रवेष्टुं न शक्नोतीति भावः । तं कीदृशम् ? अजं न जायते इत्य् अजः, तं न केवलं तदानीं युद्धकाले एव तादृशस्वरूपो मच्चक्षुषोर् अग्रे स जातोऽपि तु युद्धात् पूर्वम् अपि स्वाभाविकेन मम रथेन मम हृदि तथा भात आसीद् एवेति भावः । तेनात्र न मम दोषः, किन्तु हृदिस्थः परमेश्वरो यं यं यथा स्फोरयति भद्रम् अभद्रं वा, स तथैवासास् ते इत्य् आहशरीरभाजां जीवानां हृदि हृदि धिष्ठितम्, अकारलोपश् छान्दसः । आत्मनां स्वयम् एव कल्पितानां यथाग्नेः क्षुद्रा विस्फुलिङ्गा व्युच्चरन्ति [बृ.आ. उ. २.१.२०] इति श्रुतेः ।

न चाहं हृदिस्थं तत्पदवाच्यं पार्थसारथिम् अन्यं तथा पुरस्थम् इदं पदवाच्यं चतुर्भुजम् अन्यं जानामीत्य् आहप्रतीति । आकाशस्थम् एकम् अर्कम् अपि जनानां प्रतिदृशम् अवलोकनं प्रति नैकधा अनेकधा, “अयं मन्मूर्धोपरि अर्कः” इति प्रतिमूर्धोपरिस्थम् अर्कं तत्तद्दृष्टिभेदाद् अनेकधा भातम् इवेति । विधूतो दुरीकृतो भेदरूपो मोहो येन सः ।

अयम् अर्थःमम हृदि तथा युधिष्ठिरादीनां वसुदेवादीनाम् उद्धवादीनां नन्दादीनां गोपिकानां च हृदि भावभेदेन प्रेमतारतम्येन च पृथक्पृथक्लीलतयैव यद्यपि स्फुरति, तद् अप्य् एक एव कृष्ण इति जानामि । तथा तेषां तत्तत्प्रेम्णां तत्तद्भावानां चोत्कर्षतारतम्यं सर्वम् अहं जानाम्य् एव । तद् अपि मे पार्थसारथाव् एव स्वाभाविक्यासक्तिः । तां त्यक्तुं नैव शक्नोमि । पुरस्थितेऽस्मिंश् चतुर्भुजरूपे धारणापि कृता, साप्य् अकिञ्चित्करीवाभूद् इति ॥४२॥

ओ)०(ओ

॥ १.९.४३ ॥

सूत उवाच
कृष्ण एवं भगवति मनोवाग्दृष्टिवृत्तिभिः ।
आत्मन्य् आत्मानम् आवेश्य सोऽन्तःश्वास उपारमत् ॥

श्रीधरः  मनोवाग्दृष्टीनां वृत्तिभिः । परमात्मनि श्रीक्षृणे । अन्तर् एव विलीनः श्वासो यस्य सः ॥४३॥

क्रमसन्दर्भः  न व्याख्यातम्.

विश्वनाथः  एवम् आत्मनि हृदि स्थिते कृष्णे पार्थसारथाव् इत्य् अर्थः । आत्मानं स्वम् आवेश्य आवेशयुक्तं कृत्वा । अन्तर् एव लीनः श्वासो यस्य सः । बहिर्वृत्तेर् उपरराम ॥४३॥

ओ)०(ओ

॥ १.९.४४ ॥

सम्पद्यमानम् आज्ञाय भीष्मं ब्रह्मणि निष्कले ।
सर्वे बभूवुस् ते तूष्णीं वयांसीव दिनात्यये ॥

श्रीधरः  निष्कले निरुपाधौ परात्मनि । सम्पद्यमानं मिलितम् आज्ञायालक्ष्य । वयांसि पक्षिण इव ॥४४॥

क्रमसन्दर्भः  सम्पद्यमानम् इति । निष्कलब्रह्मशब्देन मायातीतो नराकृतिपरब्रह्मभूतः श्रीकृष्ण एवोच्यते । तस्मिन् सम्पद्यमानता तत्सङ्गतिर् एव । तथोक्तं सप्तमे

अधोक्षजालम्भम् इहाशुभात्मनः
शरीरिणः संसृतिचक्रशातनम् ।
तद् ब्रह्मनिर्वाणसुखं विदुर् बुधास्
ततो भजध्वं हृदये हृदीश्वरम् ॥ [भा.पु. ७.७.३७] इति ।

अत्र भीष्मस्य वसुत्वात् यावदधिकारम् अवस्थितिर् आधिकारिकाणां [वे.सू. ३.३.३३] इत्य् अधिकरणविरोधः स्याद् इति चेन्, न । लीलया स्वांशेन तत्राप्य् अवस्थितिसम्भवात् । तस्य सर्वेषु लोकेषु कामाचारो भवति [छा.उ. ७.२५.२] इति मुक्तिविशेषप्रतिपादकश्रुतेश् च । एवम् एव महाभारताविरोधोऽपि स्यात् ॥४४॥

विश्वनाथः  एवं भीष्मः स्वाभिलषितं पार्थसारथिं प्राप लोकास् तु तदाविद्वांसो भीष्मो ब्रह्मणि लीनो बभूवेति जानन्ति स्मेत्य् आह सम्पद्येति । अज्ञाने दृष्टान्तः वयांसि पक्षिणः दिनस्यात्यये अवसाने सति दिनं न दृष्टम् इति दिनस्य स्वरूपध्वंसम् एव ज्ञात्वा यथा तुष्णीं भवन्ति न शब्दायन्त इत्य् अर्थः । न तु वस्तुतो दिनं न पश्यति तत्क्षणेऽपि वर्षान्तरे तस्य स्थिएर् अवगमात् यामचतुष्टयान्तरं तत्रापि पुनर् आगमात् एवं भीष्मस्याप्यत्यये भीष्मो मुक्त इत्य् अज्ञा विदन्ति । विज्ञास् तु तदैवाप्रकटप्रकाशे रथचरणपाणिना कृष्णेन भूमौ धावता सह भीष्मो युध्यत एवेति पुनर् आगामिकृष्णावतारे तेन सह भीष्म आविर्भविष्यतीय् एवेति जानन्ति । यद् वा, निष्कं पदकं लाति तस्मिन् ब्रह्मणि श्रीकृष्ण इत्य् अर्थः । ब्रह्मसायुज्यप्राप्तिस् तु न ब्रह्मसायुज्यप्राप्तिस् तु न व्याख्येया । नित्यपार्षदभीष्मेण फलाभिसन्धिरहिताया रतेर् वाञ्छितत्वात् मोक्षस्याकामितत्वात् भगवतापि बलाद् अकामितफलदानानौचित्यात् ॥४४॥

ओ)०(ओ

॥ १.९.४५ ॥

तत्र दुन्दुभयो नेदुर् देवमानववादिताः ।
शशंसुः साधवो राज्ञां खात् पेतुः पुष्पवृष्टयः ॥

श्रीधरः  देवैर् मानवैश् च वादिताः । राज्ञां मध्ये ये साधवोऽनुसूयवः ॥४५॥

क्रमसन्दर्भः  तत्रेति राज्ञां सभायाम् इति शेषः । साधवो मुन्यादयः ॥४५॥

विश्वनाथः  राज्ञां मध्ये साधवोऽनसूयवः ॥४५॥

ओ)०(ओ

॥ १.९.४६ ॥

तस्य निर्हरणादीनि सम्परेतस्य भार्गव ।
युधिष्ठिरः कारयित्वा मुहूर्तं दुःखितोऽभवत् ॥

श्रीधरः  निर्हरणादीनि दाहसंस्कारादीनि । सम्यक् परेतस्य । मुक्तस्यापीत्य् अर्थः ॥४६॥

क्रमसन्दर्भः  न व्याख्यातम्.

विश्वनाथः  निर्हरणादीनि संस्कारान् । सम्परेतस्येति नित्यपार्षदे भीष्मे वसोः प्रवेशात् तस्यैव देहत्यागो भगवता दर्शितः । यावद् अधिकारम् अवस्थितिर् आधिकारिकाणां [वे.सू. ३.३.३३] इति न्यायेन तस्यैवांशेन वसुत्वे च स्थितिर् भगवल्लोके प्राप्तिश् च । अतः सम्यक् परं परमेश्वरम् इतस्य प्राप्तस्येति व्याख्येयम् । तस्य सर्वेषु लोकेषु कामचऋओ भवति [छा.उ. ७.२५.२] इति मुक्तिविशेषप्रतिपादकश्रुतेः । नित्यपार्षदभूतस्य भीष्मस्य त्व् अप्रकटलीलायां पार्थसारथिप्राप्तिर् उक्तैव । अत एव तत्र सोऽन्तः श्वासः प्राणो यस्य तथाभूतः सन्न् उपारमत् प्रकटप्रकाशाद् उपरतोऽभूद् इति तत्रार्थः सम्मतः देहं तत्याज प्राणांस् तत्याजेत्य् आद्य् अनुक्तेर् इति । मूहूर्तं दुःखित इति लोकव्यवहाररक्षार्थम् ॥४६॥

ओ)०(ओ

॥ १.९.४७ ॥

तुष्टुवुर् मुनयो हृष्टाः कृष्णं तद्गुह्यनामभिः ।
ततस् ते कृष्णहृदयाः स्वाश्रमान् प्रययुः पुनः ॥

श्रीधरः  तस्य गुह्यनामभिर् वेदोक्तैः । कृष्ण एव हृदयं येषां ते कृष्णहृदयाः ॥४७॥

क्रमसन्दर्भः  गुह्यनामभिर् दुस्तर्क्यमहिमव्यञ्जकनामभिः कृष्णगोविन्देत्य् आदिभिः ॥४७॥

विश्वनाथः  तद्गुह्यनामभिः हे भक्तवत्सल कृष्ण प्रेमाधीन नमस् त्वच्चातुर्यायैवेति ॥४७॥

ओ)०(ओ

॥ १.९.४८ ॥

ततो युधिष्ठिरो गत्वा सहकृष्णो गजाह्वयम् ।
पितरं सान्त्वयाम् आस गान्धारीं च तपस्विनीम् ॥

श्रीधरः  पितरं धृतराष्त्रम् । तपस्विनीं सन्तापवतीम् ॥४८॥

क्रमसन्दर्भः  न व्याख्यातम्.

विश्वनाथः  पितरं धृतराष्ट्रम् ॥४८॥

ओ)०(ओ

॥ १.९.४९ ॥


पित्रा चानुमतो राजा वासुदेवानुमोदितः ।
चकार राज्यं धर्मेण पितृपैतामहं विभुः ॥

श्रीधरः  राजा युधिष्ठिरः । अनुमतोऽनुज्ञातः ॥४९॥

क्रमसन्दर्भः, विश्वनाथः  न व्याख्यातम्.

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
नवमोऽत्र प्रथमे सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां प्रथमस्कन्धे
युधिष्ठिरराज्यप्रलम्भो नाम
नवमोऽध्यायः
॥९॥



(१.१०)
अथ दशमोऽध्यायः
श्रीकृष्णद्वारकागमनं नाम

॥ १.१०.१ ॥

शौनक उवाच
हत्वा स्वरिक्थस्पृध आततायिनो
युधिष्ठिरो धर्मभृतां वरिष्ठः ।
सहानुजैः प्रत्यवरुद्धभोजनः
कथं प्रवृत्तः किम् अकारषीत् ततः ॥

श्रीधरः
दशमे कृतकार्यस्य हस्तिनापुरो हरेः ।
स्त्रीभिः संस्तूयमानस्य वर्ण्यते द्वारकागमः ॥

राज्यं चकारोत्य् उक्तं ततर पृच्छतिहत्वेति । स्वस्य रिक्थे धने स्पर्धन्ते स्म ये ते तथा । यद् वा स्वरिक्थाय स्पृत् सङ्ग्रामो येषाम् एव धनादिहरणाद् आततायिनस् तान् हत्वा । प्रत्यवरुद्दभोजनो बन्धुवधदुःखेन सङ्कुचितभोगो, राज्यलाभेन प्राप्तभोगो वा । कथं राज्ये प्रवृत्तः, प्रवृत्तो वा ततः किम् अकार्षीत् ॥१॥

क्रमसन्दर्भः  न व्याख्यातम्.

विश्वनाथः
नास्य निष्कण्डके राज्ये पाण्डवं स्वपुरीं हरेः ।
गच्छतः कुरुनारीभिः स्तुतिदर्शम उच्यते ॥

वासुदेवानुमोदेनैव राज्यप्रवृत्तिप्रजापालनादिकं सामान्यतो ज्ञात्वापि विशेषं जिज्ञासुः पृच्छति हत्वेति । स्वस्य रिक्थे धने स्पर्धन्ते स्म ये तान् शत्रुभिर् अवरुद्धं यदासीति, तत् तेभ्यः सकाशात् प्रत्यवरुद्धं पुनश् च स्ववशीकृतं भोजनं भोगो येन सः ॥१॥

 ओ)०(ओ

॥ १.१०.२ ॥

सूत उवाच
वंशं कुरोर् वंशदवाग्निनिर्हृतं
संरोहयित्वा भवभावनो हरिः ।
निवेशयित्वा निजराज्य ईश्वरो
युधिष्ठिरं प्रीतमना बभूव ह ॥

श्रीधरः  राज्यप्रवृत्तौ श्रीकृष्णस्य प्रीतिं पर्यालोच्य प्रवृत्त इत्य् आशयेनोत्तरम् आह । वंशं कुरोः सम्रोहियत्वा परीक्षिद् रक्षणेन संरोह्याङ्कुरितं कृत्वा । कथम्भूतम् । वंशदवाग्निनिर्हृतं वंश एव दवो वनं तस्माद् उद्भूतो यः क्रोधरूपोऽग्निस् तेन निर्हृतं दग्धम् । निजराज्ये निवेश्य च ॥२॥

क्रमसन्दर्भः  वंशम् इत्य् अस्य टीकायां राज्यप्रवृत्तेर् उत्तरम् आहेत्य् अन्वयः ॥२॥

विश्वनाथः  श्रीकृष्णस्य प्रीतिं पर्यालोच्यैव प्रवृत्त इत्य् आशयेनोत्तरम् आहकुरोर् वंशं वंशदेवाग्निनैव निर्हृतं निर्दग्धं संरोहयित्वा परीक्षिद्रक्षणेन संरोह्य दवो वनं वंशानां वनम्, यथा स्वसङ्घर्षोत्थेनाग्निना दह्यते तथैव कुरोर् वंशम् अपि परस्परक्रोधोत्थयुद्धेन हतम् इत्य् अर्थः । भवं महादेवम् अपि भावयति स्वलीलां ध्यापयतीति सः ॥२॥

 ओ)०(ओ

॥ १.१०.३ ॥

निशम्य भीष्मोक्तम् अथाच्युतोक्तं
प्रवृत्तविज्ञानविधूतविभ्रमः ।
शशास गाम् इन्द्र इवाजिताश्रयः
परिध्युपान्ताम् अनुजानुवर्तितः ॥

मध्वः  अमात्या मन्त्रिणो दूताः श्रेणयश् च पुरोहिताः ।
पुरञ्जनपदं चेति सप्तप्रणिधयः स्मृताः ॥ इति ब्राह्मे ॥३॥

श्रीधरः  प्रवृत्तौ हेतुम् उक्त्वा किम् अकार्षीद् इत्य् अस्योत्तरम् आह । प्रवृत्तं यद् विज्ञानं पर्मेश्वराधीनं जगन् न स्वतन्त्रम् इत्य् एवम्भूतं तेन विधूतो विभ्रमोऽहङ्कार्तेत्य् एवम्भूतो मोहो यस्य सः । अनुजैर् अनुवर्तितः सेवतः सन् । अजितः श्रीकृष्ण एवाश्रयो यस्य सः । परिधिः समुद्रस् तत्पर्यन्तां गां पृथिवीं पालयाम् आस ॥३॥

क्रमसन्दर्भः  न व्याख्यातम्.

विश्वनाथः  निशम्येति प्रवृत्तं यद् विज्ञानं परमेश्वराधीनं जगन् न स्वतन्त्रम् इत्य् एवम्भूतं तेन विधूतो विभ्रमोऽहं कर्तेत्य् एवम्भूतो मोहो यस्य सः गां पृथ्वीं स्वर्गं च । अजितः श्रीकृष्णः उपेन्द्रश् च परिधयः समुद्रोआ ऊर्ध्वगं दिङ्मण्डलं च अनुजानाम् अनुवर्तिता अनुवृत्तिर् यस्मिन् । पक्षे अनुजेनोपेन्द्रेणानुवृत्तिं प्रापिताः ॥३॥

ओ)०(ओ

॥ १.१०.४ ॥

कामं ववर्ष पर्जन्यः सर्वकामदुघा मही ।
सिषिचुः स्म व्रजान् गावः पयसोधस्वतीर् मुदा ॥

श्रीधरः  तस्य राज्यम् अनुवर्णयतिकामम् इति त्रिभिः । मही सर्वकामदोग्ध्री बभूव । व्रजान् गोष्ठानि । ऊधस्वतीर् ऊधस्वत्यः ऊधः क्षीराशयस् तद्वत्यः । स्थूलोधस इत्य् अर्थः । सिषिचुर् अभ्यषिञ्चन् ॥४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१०.५ ॥

नद्यः समुद्रा गिरयः सवनस्पतिवीरुधः ।
फलन्त्य् ओषधयः सर्वाः कामम् अन्वृतु तस्य वै ॥

श्रीधरः  अन्वृतु ऋतावृतौ ॥५॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१०.६ ॥

नाधयो व्याधयः क्लेशा दैवभूतात्महेतवः ।
अजातशत्राव् अभवन् जन्तूनां राज्ञि कर्हिचित् ॥

श्रीधरः  आधयो मनोव्यथाः । व्याधयो रोगाः । क्लेशाः शीतोष्णादिकृताः । दैवं भूतानि चात्मा हेतुर् येषाम् आधिदैविकादीनां ते जन्तूनां नाभवन् ॥६॥

क्रमसन्दर्भः  न व्याख्यातम्.

विश्वनाथः  उधस्वतीः स्थूलाः पीनवत्यः ॥६॥

 ओ)०(ओ

॥ १.१०.७ ॥

उषित्वा हास्तिनपुरे मासान् कतिपयान् हरिः ।
सुहृदां च विशोकाय स्वसुश् च प्रियकाम्यया ॥

श्रीधरः  इदानीं द्वारकागमनं निरूपयितुम् आहौषित्वेति । स्वसुः सुभद्रायाः ॥७॥

क्रमसन्दर्भः  न व्याख्यातम्.

विश्वनाथः  स्वसुः सुभद्रायाः ॥७॥

 ओ)०(ओ

॥ १.१०.८ ॥

आमन्त्र्य चाभ्यनुज्ञातः परिष्वज्याभिवाद्य तम् ।
आरुरोह रथं कैश्चित् परिष्वक्तोऽभिवादितः ॥

श्रीधरः, विश्वनाथः  तं युधिष्ठिरम् ॥८॥

क्रमसन्दर्भः  न व्याख्यातम्.

 ओ)०(ओ

॥ १.१०.९ ॥

सुभद्रा द्रौपदी कुन्ती विराटतनया तथा ।
गान्धारी धृतराष्ट्रश् च युयुत्सुर् गौतमो यमौ ॥

श्रीधरः  युयुत्सुर् धृतराष्ट्राद् वैश्यायां जातः । गौतमः कृपः । यमौ नकुलसहदेवौ ॥९॥

क्रमसन्दर्भः  न व्याख्यातम्.

विश्वनाथः  युयुत्सुर् धृतराष्ट्राद् वैश्यायां जातः । गौतमः कृपः ॥९॥

 ओ)०(ओ

॥ १.१०.१० ॥

वृकोदरश् च धौम्यश् च स्त्रियो मत्स्यसुतादयः ।
न सेहिरे विमुह्यन्तो विरहं शार्ङ्गधन्वनः ॥

श्रीधरः  मत्स्यसुता उत्तरा । तस्याः पुनर् ग्रहणं गर्भरक्षककृष्णविरहे मोहाधिक्यात् । यद् वा मत्स्यसुता सत्यवती ॥१०॥

क्रमसन्दर्भः  न व्याख्यातम्.

विश्वनाथः  मत्स्यसुता उत्तरा । तस्याः पुनर् ग्रहणं गर्भरक्षणकृते मोहाधिक्यात् । यद् वा मत्स्यसुता सत्यवती ॥१०॥

 ओ)०(ओ

॥ १.१०.११ ॥

सत्सङ्गान् मुक्तदुःसङ्गो हातुं नोत्सहते बुधः ।
कीर्त्यमानं यशो यस्य सकृद् आकर्ण्य रोचनम् ॥

श्रीधरः  तेषां कृष्णविरहासहनं कौमुत्यन्यायेनाहसत्सङ्गाद् इति द्वाभ्याम् । सतां सङ्गाद् हेतोर् मुक्तः पुत्रादिविषयो दुःसङ्गो येन सः । सद्भिः कीर्त्यमानं रुचिकरं यस्य यशः सकृद् अप्य् आकर्ण्य सत्सङ्गं त्यक्तुं न शक्नोति ॥११॥

क्रमसन्दर्भः  न व्याख्यातम्.

विश्वनाथः  यस्य यशोऽपि हातुं बुधो नोत्सहते तस्य विरहं पार्थाः कथं सहेरन्न् इत्य् अन्वयः । रोचनं रोचकम् । बुधः कीदृशः ? सत्सङ्गान् मुक्तो दुःसङ्गो येन स तेन सत्सङ्गं विना दुःसङ्गो मदमत्सरादिहेतुर् नापयाति तदपगमेन विना भगवद्यशो रोचकं दुस्त्यजं च न भवतीति सिद्धान्ते ध्वनितः ॥११॥

 ओ)०(ओ

॥ १.१०.१२ ॥

तस्मिन् न्यस्तधियः पार्थाः सहेरन् विरहं कथम् ।
दर्शनस्पर्शसंलाप शयनासनभोजनैः ॥

श्रीधरः  दर्शनादिभिस् तस्मिन् श्रीकृष्णे न्यस्ता अध्यस्ता धीर् येषां ते ॥१२॥

क्रमसन्दर्भः  न व्याख्यातम्.

विश्वनाथः  पार्थाः कीदृशाः दर्शनादिभिस् तस्मिन् कृष्णे एव न्यस्तधियः ॥१२॥

 ओ)०(ओ

॥ १.१०.१३ ॥

सर्वे तेऽनिमिषैर् अक्षैस् तम् अनु द्रुतचेतसः ।
वीक्षन्तः स्नेहसम्बद्धा विचेलुस् तत्र तत्र ह ॥

श्रीधरः  अत एवानिमिषैर् नेत्रैस् तत्र तत्रार्हणानयनाद्यर्थं चलन्ति स्म । यतः स्नेहेन सम्यग् बुद्धाः । अत एव तम् अनुद्रुतानि गतानि चेतंसि येषां ते ॥१३॥

क्रमसन्दर्भः  न व्याख्यातम्.

विश्वनाथः  अत एव अनिमिषैर् अक्षैस् तम् एव वीक्षमाणाः । अनुवीक्षणानन्तरं विक्लिन्नचेतसः ततः स्नेहेन सम्यग्बद्धाः । अत एव तत्र तत्र विचेलुः । यत्र यत्र स चलति स्मेत्य् अर्थः ॥१३॥

 ओ)०(ओ

॥ १.१०.१४ ॥

न्यरुन्धन्न् उद्गलद् बाष्पम् औत्कण्ठ्याद् देवकीसुते ।
निर्यात्य् अगारान् नोऽभद्रम् इति स्याद् बान्धवस्त्रियः ॥

श्रीधरः  अगारान् निर्याति निर्गच्छति सति । औत्कण्ठ्याद् आसक्त्यतिशयाद् धेतोर् उद्गलत् स्रवद् बाष्पम् अश्रु न्यरुन्धन् नेत्रेष्व् एव स्तम्भितवत्यः । तत्र हेतुःअभद्रं नो स्याद् अमङ्गलं मा भूद् इत्य् एतद् अर्थम् ॥१४॥

क्रमसन्दर्भः  निर्यातीत्य् अश्रुशोषकेण भयेनेत्य् अर्थः ॥१४॥

विश्वनाथः  अगारान् निर्याति निर्गच्छति सति औत्कण्ठ्याद् धेतोर् उद्गलन्तं श्रवन्तं बाष्पम् अश्रु न्यरुन्धन् स्तम्भितवत्यः । तत्र हेतुःअभद्रं नो स्याद् अमङ्गलं माभूद् इत्य् एतद् अर्थम् । अत्रोद्गलद् इति शतृप्रत्ययेन उदुपसर्गेण च यत्नतो निरुद्धान्य् अप्य् अश्रूणि सश्रुर् एव केवलाम् अङ्गनिवारणार्थं पटाञ्चलेन गोपयाञ्चक्रुर् इति लभ्यते ॥१४॥

 ओ)०(ओ

॥ १.१०.१५ ॥

मृदङ्गशङ्खभेर्यश् च वीणापणवगोमुखाः ।
धुन्धुर्यानकघण्टाद्या नेदुर् दुन्दुभयस् तथा ॥

श्रीधरः  मृदङ्गादयो दश वाद्यभेदाः ॥१५॥

क्रमसन्दर्भः  न व्याख्यातम्.

विश्वनाथः  मृदङ्गादयो वाद्यभेदाः ॥१५॥

 ओ)०(ओ

॥ १.१०.१६ ॥

प्रासादशिखरारूढाः कुरुनार्यो दिदृक्षया ।
ववृषुः कुसुमैः कृष्णं प्रेमव्रीडास्मितेक्षणाः ॥

श्रीधरः  प्रेमव्रीडास्मितपूर्वकम् ईक्षणं यासां ताः ॥१६॥

क्रमसन्दर्भः  प्रेमयुक्ताभ्यां व्रीडास्मिताभ्याम् ईक्षणं यासां क्रमेण शृङ्गारमयशान्तमयस्त्रीणाम्, ताः । वियोगारम्भे पूर्वासां स्मितासम्भवात् विच्छिद्य व्याख्यातम् ॥१६॥

विश्वनाथः  कुसुमैः कुसुमानि प्रेमव्रीडास्मितानि ईक्षणेषु व्यञ्जितानि यासां ताः ॥१६॥

 ओ)०(ओ

॥ १.१०.१७ ॥

सितातपत्रं जग्राह मुक्तादामविभूषितम् ।
रत्नदण्डं गुडाकेशः प्रियः प्रियतमस्य ह ॥

श्रीधरः, विश्वनाथः  गुडाका निद्रा तस्या ईशो जितनिद्रोऽर्जुनः ॥१७॥

क्रमसन्दर्भः  न व्याख्यातम्.

 ओ)०(ओ

॥ १.१०.१८ ॥

उद्धवः सात्यकिश् चैव व्यजने परमाद्भुते ।
विकीर्यमाणः कुसुमै रेजे मधुपतिः पथि ॥

श्रीधरः  व्यजने चामरे जगृहतुः । मधुपतिः श्रीकृष्णः ॥१८॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१०.१९ ॥

अश्रूयन्ताशिषः सत्यास् तत्र तत्र द्विजेरिताः ।
नानुरूपानुरूपाश् च निर्गुणस्य गुणात्मनः ॥

श्रीधरः  सत्याः श्रीकृष्णो तासाम् अव्यभिचारात्, किं तु नानुरूपाश् चानुरूपाश् च । निर्गुणस्य परमानन्दस्य सुखी भवेत्यादयो नानुरूपा गुणात्मनो मानुष्यनाट्यावतारेऽनुरूपाश् चेत्य् अर्थः । सन्धिर् आर्षः ॥१९॥

क्रमसन्दर्भः  यद्यप्य् एषां गुणानां सर्वेषाम् अपि भगवति नित्यत्वम् एव तथापि तत्तल्लीलासिद्ध्यर्थं तेषां क्वचित् कस्यचित् प्रकाशः कस्यचिद् अप्रकाशश् च भवति । अत एवाहअश्रूयन्तेति । निर्गुणस्य मध्यपदलोपेन निर्गता गुणेभ्यो गुणा यस्य तस्य, प्राकृतगुणातीतनित्यगुणस्य नानुरूपाः नित्यतत्परिपूर्णत्वेन लाभान्तरायोगात् । गुणात्मनः तदाशीर्वादाङ्गीकारद्वारा तत्तद्गुणविशेषप्रवर्तकनिवर्तकस्य अनुरूपाश् च । तदङ्गीकारे हेतुः सत्या इति ।

तद् एवं प्रकाशनाप्रकाशनहेतोर् एव श्रीभगवतश् चन्द्रपरपरार्धोज्ज्वलतादिके सत्य् अपि तल्लीलामाधुर्यविस्तारकस् तमिस्रादिव्यवहारः सिध्यति ॥१९॥ [प्रीतिसन्दर्भ १४९]

विश्वनाथः  सत्याः कृष्णे तासाम् अव्यभिचारात् किन्तु ता नानुरूपा अनुरूपाश् च सन्धिर् आर्षः । ऐश्वर्यदृष्ट्या निर्गुणस्य परमानन्दस्य सुखी भवेत्य् आदयो नानुरूपाः माधुर्यदृष्ट्या गुणात्मनो ब्रह्मण्यत्वप्रेमवश्यत्वाद्यप्राकृतगुणमयस्य तस्य अनुरूपश् च युष्माकम् आशीर्भिर् एव मम सदा सुखम् इति तत्प्रतिवचनस्य मिथ्यात्वानर्हत्वात् । तस्य दास्यसख्यवात्सल्यादिरसविषयाश्रयत्वे सति तद्भक्तजनसंयोगविरहाद्यलौकिकसुखदुःखादिमयत्वाच् च ॥१९॥

 ओ)०(ओ

॥ १.१०.२० ॥

अन्योन्यम् आसीत् सञ्जल्प उत्तमश्लोकचेतसाम् ।
कौरवेन्द्रपुरस्त्रीणां सर्वश्रुतिमनोहरः ॥

श्रीधरः  सर्वासां श्रुतीनां मनोहरः । उपनिषदोऽपि मूर्तिमत्यः सत्यस् तं सञ्जल्पम् अभ्यनन्दन्न् इत्य् अर्थः ॥२०॥

क्रमसन्दर्भः  न व्याख्यातम्.

विश्वनाथः  सर्वेषाम् एव श्रुतिमनसी हरतीति सः । श्लेषेण सर्वासां श्रुतीनाम् अपि मनोहरः । उपनिषदोऽपि मूर्तिमत्यः सत्यः तं सञ्जल्पम् अभ्यनन्दन्न् इत्य् अर्थः ॥२०॥

 ओ)०(ओ

॥ १.१०.२१ ॥

स वै किलायं पुरुषः पुरातनो
य एक आसीद् अविशेष आत्मनि ।
अग्रे गुणेभ्यो जगदात्मनीश्वरे
निमीलितात्मन् निशि सुप्तशक्तिषु ॥

मध्वः  सत्त्वादिशक्तिषु ।

श्रीभूदुर्गेति या भिन्ना जीवमाया महात्मनः ।
आत्ममाया तदिच्छा सा गुणमाया जडात्मिका ॥ इति महासंहितायाम् ।।२१॥

श्रीधरः  तत्र तेजःसौन्दर्याद्यतिशयेन विस्मिताभ्यः सखीभ्योऽन्याः स्त्रियः कथयन्ति । नात्र विस्मयः कार्यः, साक्षाद् ईश्वरत्वाद् अस्येति । स वा इति चतुर्भिः । वै स्मरणे । किलेति प्रसिद्ध्या प्रमाणद्योतकम् । य एक एवाद्वितीयः पुरुष आसीत् स एवायं श्रीकृष्णः । कुत्रासीत् पूर्व् अविशेषे आत्मनि निष्प्रपञ्चे निजस्वरूपे । कदा अग्रे गुणेभ्यो गुणक्षोभात् पूर्वम् । तथा निशि प्रलये च । तस्य लक्षणम् । जगताम् आत्मनि जीवे । निमीलितात्मनि । निमीलितात्मन्न् इति लुप्तसप्तम्यन्तं पदम् । जाताव् एकवचनम् । ईश्वरे लीनरूपेषु जीवेषु सत्स्व् इत्य् अर्थः । ननु जीवानां ब्रह्मत्वात् कथं लयस् तत्राह । सुप्तासु शक्तिषु सतीषु । जीवोपाधिभूतसत्त्वादिशक्तिलय एव जीवलय इत्य् अर्थः ॥२१॥

क्रमसन्दर्भः  अविवेश निष्प्रपञ्चे । आत्मनि स्वस्वरूपे वैकुण्ठे ॥२१॥

विश्वनाथः  अत्र प्रथमं शान्तिर् अतिमत्य सविस्मयं परस्परम् आहुः । यः पुरातनः पुरुषः अविशेषो निष्प्रपञ्चः । यद् वा, न विद्यते विशेषः वैशिष्ट्यम् उत्कर्षो यस्मात् तथाभूतः एक एवासीत् । व्यासादिमुखाद् अस्माभिः श्रुतोऽभूद् इत्य् अर्थः । स वै निश्चितम् अयम् एवेति तर्जनीभिर् दर्शयामासुः ।कदा गुणेभ्योऽग्रे गुणक्षोभात् पूर्वं तथा निशि प्रलये महाप्रलये च आत्मनि प्रकृत्यन्तर्यामिनि ईश्वरेऽधिकरणे जगदात्मनि सर्वजगज्जीवे निमीलितात्मनि लीनस्वरूपे सति जात्या एकवचनम् । सर्वजीवेष्व् ईश्वरे लीनेषु सत्स्व् इत्य् अर्थः ।

ननु प्राकृतिकप्रलये जीवानाम् अविद्यालयाभावात् लयोऽप्रसिद्धस् तत्राहसुप्तासु शक्तिषु सतीषु जीवोपाधीनां लय एव जीवलयोपचारः । यद् वा, स एव पुरातनः पूरुषोऽयं यो गुणेभ्योऽग्रे निशि प्रलये च आत्मनि स्वस्वरूपे अविशेष एवासीत्, यथा अधुना सपरिकरत्वेन विविधाद्भुतलीलस् तथैव तदापीत्य् अर्थः । एकः अयम् एव न अन्यो ब्रह्मादिर् अपीत्य् अर्थः । अन्यत् समानम् ॥२१॥

 ओ)०(ओ

॥ १.१०.२२ ॥

स एव भूयो निजवीर्यचोदितां
स्वजीवमायां प्रकृतिं सिसृक्षतीम् ।
अनामरूपात्मनि रूपनामनी
विधित्समानोऽनुससार शास्त्रकृत् ॥

मध्वः  अप्रसिद्धेस् तद्गुणानाम् आनामासौ प्रकीर्तितः ।
अप्राकृतत्वाद् रूपस्याप्य् अरूपोऽसाव् उदीर्यतः ॥ इति वासुदेवाध्यात्मे ॥२२॥

श्रीधरः  तद् एवं सृष्टेर् आदौ प्रलयानन्तरं च निष्प्रपञ्चाव् अवस्थानम् उक्त्वा सृष्टिप्रलययोर् मध्ये सप्रपञ्चावस्थानम् आहुः । स एवाप्रच्युतस्वरूपस्थितिर् एव प्रकृतिम् अनुससाराधिष्ठितवान् । भूयः पुनः । सृष्तिप्रवाहस्यानादितत्वात् । कीदृशीम् । निजवीर्यचोदितां स्वकालशक्तिप्रेरिताम् । स्वांशभूतानां जीवानां मायां मोहिनीम् । अत एव सिसृक्षतीं स्रष्टुम् इच्छन्तीम् । किम् अर्थम् अनुससार । अनामरूपे आत्मनि जीवे रूपनामनी विधातुम् इच्छन् । उपाधिसृष्ट्या जीवानां भोगायेत्य् अर्थः । कर्माणि च विधातुं वेदान् कृतवान् इत्य् आहुःशास्त्रकृद् इति ॥२२॥

क्रमसन्दर्भः  न व्याख्यातम्.

विश्वनाथः  एवं सृष्टेः पूर्वं प्रलयानन्तरं चाप्रच्युतरूपगुणलीलात्वेनैवावस्थानम् उक्त्वा तन्मध्येऽपि तथैव नित्यावस्थितिं वक्तुं सृष्ट्यारम्भे स्वांशान्तरेण लीलान्तरम् अप्य् आहुः । स एवेति । शास्त्रकृत् शास्त्रनिष्क्रमप्रथमक्षण एव वेदादिशास्त्राविर्भावकारी महाविष्णुः सन् प्रकृतिं सनुससार । ननु प्रकृत्यनुगतत्वं नाम प्रकृत्यधीनत्वं तच् च दोष एव । मैवं निजवीर्येण निजबलेन प्रेरितां स्ववशीकृत्य कस्मिंश्चन कृत्ये नियुक्तां स्वशक्तिरूपाणां जीवानां मायां मोहिनीं वशयित्रीम् ।किम् अर्थम् अनुससार अनामरूपे आत्मनि जीवे रूपनामनी देवतिर्यङ्मनुष्यादिलक्षणे विधित्समानः विधातुम् इच्छन् स्थूलसूक्ष्मोपाधिसृष्ट्ञा जीवानां तदध्यासेनेत्य् अर्थः । कर्मज्ञानयोगभक्तिसाधनसिद्ध्यर्थं तु प्रकृत्यनुगमनात् पूर्वम् एव वेदशास्त्राणि कृतवान् एवेति शास्त्रकृत् ॥२२॥

 ओ)०(ओ

॥ १.१०.२३ ॥

स वा अयं यत् पदम् अत्र सूरयो
जितेन्द्रिया निर्जितमातरिश्वनः ।
पश्यन्ति भक्त्युत्कलितामलात्मना
नन्व् एष सत्त्वं परिमार्ष्टुम् अर्हति ॥

श्रीधरः  अस्य दर्शनम् अतिदुर्लभम् अस्माभिर् लब्धम् इत्य् आहुः । स वै अयम् । यस्य पदं स्वरूपम् अङ्घ्रिं वा । निर्जितो मातरिश्वा प्राणो यैः । ह्रस्वत्वम् आर्षम् । ते सूरय एव पश्यन्ति । केन । भक्त्या उत्कलित उत्कण्ठितोऽमलो य आत्मा बुद्धिस् तेन ।ऽदृश्यते त्व् अग्र्यया बुद्ध्याऽ इति श्रुतेः । बुद्धिवैमल्यस्याप्य् अयम् एव हेतुर् इत्य् आहुः । ननु हे सखि, एष एव सत्त्वं बुद्धिं परिमार्ष्टुं सम्यक् शोधयितुम्म् अर्हति नतु योगादाय इत्य् अर्थः । यद् वा अहो एष सत्त्वं ज्ञानं परिमार्ष्टुं नाशयितुं दूरगमनेनाप्र्यत्यक्षी भवितुं नार्हति, किन्त्व् अनेन सहैव गन्तव्यम् इत्य् अर्थः ॥२३॥

क्रमसन्दर्भः  न व्याख्यातम्.

विश्वनाथः  ननु सृष्ट्यारम्भे पुरुषादयोऽवतारा लक्ष्यन्ते न त्व् एष ईदृशप्रकारः किन्तु वैवस्वतमन्वन्तरीयाष्टाविंशतिचतुर्थयुगस्थद्वापरे सम्प्रत्य् एवैष उपलभ्यते । सत्यम् असौ भक्तिगम्यो नित्यस्वरूपो नित्यलीलोऽस्मिन् द्वापर एवावतीर्णोऽप्य् अस्य भक्तिमद्भिः सदैवायम् उपलभ्यते इत्य् आहस वा इति । निर्जितो मातरिश्वा प्राणो यैः ह्रस्वत्वम् आर्षम् । यद् वा, निर्जितात् मातरिश्वनः प्राणाद् धेतोर् निर्जितेन्द्रियाः सर्वेन्द्रियाणां प्राणाधीनवृत्तित्वात् प्राणजयाद् एव निर्जितेन्द्रिया इत्य् अर्थः । तथाभूता अपि भक्त्या उत्कण्ठितोऽमलो य आत्मा बुद्धिस् तेनैव यस्य पदं स्वरूपं चरणारविन्दं वा पश्यन्ति । दृश्यते त्व् अग्र्यया बुद्ध्येति श्रुतेः । बुद्धिवैमल्यस्याप्य् अयम् एव हेतुर् इत्य् आहुः । नन्व् इति । ननु निश्चितम् एष एव सत्त्वं बुद्धिं परिमार्ष्टुं सम्यक् शोधयितुम् अर्हति, न तु योगादयस् तेन सूरित्वं जितेन्द्रियत्वं जितप्राणत्वं च तेषां भक्त्यैव, न तु प्राणायामादिभिर् इति भावः । अत्र सूरयो भक्त्युत्कण्ठत्वे सत्य् एव पश्यन्तीति वर्तमाननिर्देशेन सार्वकालिकदृष्टिगोचरत्वात् तस्य सार्वदिकलीलत्वम् । अतः परार्ध्यन्ते सोऽबुध्यत गोपवेशो मे पूरुषः पुरस्ताद् आविर्बभूव इति गोपालतापनीश्रुतौ ब्रह्मवाक्यम् । तथा ब्रह्मसंहितायां सृष्ट्यारम्भेऽपि गोपवेशः कृष्ण एव दृष्टः स्तुतश् च ॥२३॥

 ओ)०(ओ

॥ १.१०.२४ ॥

स वा अयं सख्य् अनुगीतसत्कथो
वेदेषु गुह्येषु च गुह्यवादिभिः ।
य एक ईशो जगदात्मलीलया
सृजत्य् अवत्य् अत्ति न तत्र सज्जते ॥

श्रीधरः  पुण्यश्लोकताम् आहुः । हे सखि, यो वेदेषु रहस्यागमेषु च रहस्यनिरूपकैर् अनुगीतसत्कथः । अनुगीताः सत्य कथा यस्य स एवायम् । गानप्रकारम् आहुःय एक ईश इत्यादि ॥२४॥

क्रमसन्दर्भः  न व्याख्यातम्.

विश्वनाथः  किं चास्य लीलाकथातिरहस्या रहस्यलोकैर् एव वेदेत्य् आह स वा इति । अयम् अर्जुनस्य सखा नराकृतिः वेदेषु गुह्येषु शास्त्रेषु च गुह्यवादिभिर् अतिरहस्य् अस्यै रूपकैर् अस्यैव कैर् अपि लोकैर् अन्गीताः सत्यः कथा यस्य सः । यः खलु एक एव ईशः ईश्वरः सन्, न तु साक्षाद् एतद्रूप इत्य् अर्थः ॥२४॥

 ओ)०(ओ

॥ १.१०.२५ ॥

यदा ह्य् अधर्मेण तमोधियो नृपा
जीवन्ति तत्रैष हि सत्त्वतः किल ।
धत्ते भगं सत्यम् ऋतं दयां यशो
भवाय रूपाणि दधद् युगे युगे ॥

श्रीधरः  एवम्भूतस्य नानावतारे कारणम् आहुःयदा हीति । तमोव्याप्ता धीर् येषां ते नृपा यदाधर्मेण जीवन्ति केवलं प्राणान् पुष्णन्ति तत्र तदैष एव भवाय स्थित्यै सत्त्वतो विशुद्धसत्त्वेन रूपाणि दधद् भगादीनि धत्ते प्रकटयति । युगे युगे तत् तत् अवसते । भगम् ऐश्वर्यम् । सत्यं सत्यप्रतिज्ञत्वम् । र्टं यथार्थोपदेशकत्वम् । दयां भक्तकृपाम् । यशोऽद्भुतकर्मत्वम् ॥२५॥

क्रमसन्दर्भः  न व्याख्यातम्.

विश्वनाथः  साक्षाद् अस्यावतारस्य कालदेशपात्रेषु जिज्ञास्येषु प्रथमं कालम् आहुर्यदेति । नृपाः कंसादयः सत्त्वतः सत्त्वेनोत्तमत्वेन विशिष्टं भगादिकं धत्ते इत्य् अन्वयः । भगं षडैश्वर्यम् ऋतं सुनृतवाक्यम् । रूपाणि व्रजमथुराद्वारकोचितानि सौन्दर्याणि भवाय भूत्यै युगे युगे कल्पे कल्पे वैवस्वताष्टाविंशचतुर्युगीये द्वापरे द्वापरे वा ॥२५॥

 ओ)०(ओ

॥ १.१०.२६ ॥

अहो अलं श्लाघ्यतमं यदोः कुलम्
अहो अलं पुण्यतमं मधोर् वनम् ।
यद् एष पुंसाम् ऋषभः श्रियः पतिः
स्वजन्मना चङ्क्रमणेन चाञ्चति ॥

श्रीधरः  विशेषतः श्रीकृष्णावतारसौभाङ्यं वर्णयतिअहो इति पञ्चभिः । यद् यस्माद् एष पुरुषोत्तमः श्रियः पतिः स्वजन्मना यदोः कुलम् अञ्चति पूजयति सत्करोति । अत श्लाघ्यतमं तत् । चङ्क्तमेण च मधोर् वनं मथुरां सत्करोत्य् अतस् तत् पुण्यतमम् इति । तमबर्थस्याप्य् अत्यन्तातिशयेऽलम् इति । तत्राप्य् आश्चर्ये अहो इत्य् उक्तम् ॥२६॥

क्रमसन्दर्भः  अहो इति । पुंसाम् ऋषभः सर्वावतारावतारिणां मध्ये श्रेष्ठः ॥२६॥

विश्वनाथः  पात्रदेशाव् आहुःअहो इति । यदोः कुलं श्ळाघ्यतमम् इत्य् अनेनैव द्वयोर् उत्कर्षे सिद्धे पुण्यतमम् इति पृथग् उक्तिः । देशस्य पुण्यदत्वेनैवोत्कर्षस्य प्रसिद्धेः, तत्र तम् अप्य् अप्रत्ययार्थस्याप्य् अत्यन्तातिशये अलम् इति तत्राप्य् अतिशयाश्चर्येऽहो इति । यत् स्वजन्मना चङ्क्रमणेन गमनेन चकाराद् अन्यैर् अपि विविधाद्भुतकर्माभिर् अञ्चति पूजयति सत्करोतीति यावत् । अत्रालं चेत्य् अनुक्त्वा अञ्चतीति वर्तमाननिर्देशेन जन्मादिलीलानां नित्यत्वं बोधयामासुः । उपक्रमतः एव य एक आसीद् इति भूतनिर्देशेन तासां तथाभिप्रायस्यावगमात् ।

ननु कथं जन्मकर्मणोर् नित्यत्वं ते हि क्रिये क्रियात्वं च प्रति निजांशम् अप्य् आरम्भपरिसमाप्तिभ्याम् एव सिद्धति इति ते विना स्वरूपहान्यापत्तिः । नैष दोषः । श्रीभगवति सदैवाकारानन्त्यात् प्रकाशानन्त्याज् जन्मकर्मलक्षणलीलानन्त्यात् अनन्तप्रपञ्चानन्तवैकुण्ठगततत्तल्लीलास्थानतत्तल्लीलापरिकराणां व्यक्तिप्रकाशयोर् आनन्त्याच् च यत एव सत्योर् अपि तत्तदाकारप्रकाशगतयोस् तदारम्भपरिसमाप्त्योर् एकत्रैकत्र ते जन्मकर्मणोर् अंशा यावत् परिसमाप्यन्ते न समाप्यन्ते वा तावद् एवान्यत्रान्यत्राप्य् आरब्धा भवन्तीत्य् एवं श्रीभगवति विच्छेदाभावान् नित्ये एव तत्र ते जन्मकर्मणी वर्तेते तत्र ते क्वचित् किञिचिद् विलक्षणत्वेनारभ्येते क्वचिद् ऐकरूप्येण चेति ज्ञेयं विशेषणभेदाद् विशेषणैक्याच् च । एक एवाकारप्रकाशभेदेन पृथक्क्रियास्पदं भवतीतिचित्रं बतैतद् एकेन वपुषा [भा.पु. १०.६९.३] इत्य् आदौ प्रतिपादयिष्यते । ततः क्रियाभेदात् तत्तत्क्रियात्मकेषु प्रकाशभेदेष्व् अभिमानभेदश् च गम्यते । तथा सत्य् एकत्रैकत्र लीलाक्रमजनितरसोद्बोधश् च जायते ।

ननु कथं ते एव जन्मकर्मणी वर्तेते इत्य् उक्तं पृथगारब्धत्वाद् अन्ये एव ते आस्ताम् ? उच्यतेकालभेदेनोदितानाम् अपि समानरूपाणां क्रियाणाम् एकत्वम् । यथा शङ्करशारीरके । द्विर्गोशब्दोऽयम् उच्चरितो न तु द्वौ गोशब्दाव् इति प्रतीतिनिर्णीतं शब्दैकत्वम् । तथैव द्विः पाकः कृतोऽनेन न तु द्वौ पाकाव् इति । ततो जन्मकर्मणोर् अपि नित्यता युक्त्यैव अत एव आगमादौ अपि भूतपूर्वलीलोपासनविधानं युक्तं तथा चोक्तं माध्वभाष्ये परमात्मसम्बन्धित्वेन । नित्यत्वात् त्रिविक्रमत्वादिष्व् अप्य् उपसंहार्यत्वं युज्यत इति । अनुमतं चैतत् श्रुत्या । यद् भूतं भवच् च भविष्यच् चेत्य् अनयैव उपसंहार्यत्वम् उपासनायाम् उपादेयत्वम् इत्य् अर्थः । तत्र तस्य जन्मनः प्राकृताद् अस्माद् विलक्षणत्वं प्राकृतजन्मानुकरणेनाविर्भावमात्रत्वम् । क्वचित् तदनुकरणेनेति भगवत्सन्दर्भः । केचित् तु तद्भक्तधामादीनाम् इवानन्तप्रपञ्चनित्यधामसु जन्मकर्मणोर् अपि प्रकाशबाहुल्यान् नित्यसत्त्वसिद्धेर् इत्य् आहुः ॥२६॥

 ओ)०(ओ

॥ १.१०.२७ ॥

अहो बत स्वर्यशसस् तिरस्करी
कुशस्थली पुण्ययशस्करी भुवः ।
पश्यन्ति नित्यं यद् अनुग्रहेषितं
स्मितावलोकं स्वपतिं स्म यत्प्रजाः ॥

श्रीधरः  द्वारकां श्लाघन्ते । अहो बतात्य् आश्चर्यम् । किं तत् ? कुशस्थली द्वारका । स्वर्ग उत्कृष्ट इति यद् यशस् तस्य तिरस्करी परिभवकर्त्री । भुवश् च पुण्ययशःकर्त्री भवति । यद् यतो यत्रत्याः सर्वाः प्रजाः । स्वानुग्रहेणेषितं प्रेषितम् । स्मितपूर्वकोऽवलोको यस्य तम् । यद् वा, अनुग्रहार्थम् इषितम् इष्टम् । "अनुग्रहोषीतम्" इति पाठे स्वानुग्रहार्थम् उषितं कृतनिवासम् । एकपद्यपाठे त्व् अनुग्रहेणोषितं यत् स्मितं तत् पूर्वकोऽवलोको यस्य तम् । स्वस्यात्मनः पतिं श्रीकृष्णं न तु पित्रादिवद् देहमात्रपतिं नित्यं पश्यन्ति स्म । नैतत् स्वर्गेऽस्तीत्य् अर्थः ॥२७॥

क्रमसन्दर्भः  स्वगतिं पश्यन्ति । अत्र च स्मितावलोकं पश्यन्तीत्य् अर्थः ॥२७॥

विश्वनाथः  मधुवनं स्तुत्वा द्वारकां स्मरन्त्य आहुः । अहो कुशस्थली द्वारका स्वर्यशस इति लोकरीत्यैवोक्तिः न तु सिद्धान्तरीत्या स्वंशब्देन वैकुण्ठाभिधानं वा । यद् यतः यत् प्रजाः यत्रत्याः प्रजाः स्वगतिं कृष्णम् अनुग्रहेणैव ईषितं प्रोषितं सर्वसुखदानार्थम् अन्तःपुराद् धस्तिनापुरादिस्थलाद् वा प्रस्थापितम् इत्य् अर्थः । यद् वा, अनुग्रह एव ईषित इष्टो यत्र तम् अनुग्रहमात्रप्राप्त्यर्थम् इत्य् अर्थः । अनुग्रहोषितम् इति पाठे स्वानुग्रहार्थम् उषितं कृतनिवासः । नैतत् स्वर्गेऽस्तीत्य् अर्थः ॥२७॥

 ओ)०(ओ

॥ १.१०.२८ ॥

नूनं व्रतस्नानहुतादिनेश्वरः
समर्चितो ह्य् अस्य गृहीतपाणिभिः ।
पिबन्ति याः सख्य् अधरामृतं मुहुर्
व्रजस्त्रियः सम्मुमुहुर् यदाशयाः ॥

श्रीधरः  हे सखि । अस्य गृहीतपाणिभिः पत्नीभिर् ईश्वरोऽयम् एव नूनं जन्मान्तरेषु समर्चितः । यस्मिन्न् अधरामृते आशयश् चित्तं यासां ताः सम्मोहं प्राप्ता इति मनोहरत्वम् उक्तम् ॥२८॥

क्रमसन्दर्भः  नूनम् इति । अत्र पट्टमहिषीणां भाग्यश्लाघायाम् अपि श्रीव्रजदेवीनाम् एव हि पर्मोत्कृष्टत्वम् आस्वादाभिज्ञतरत्वम् आयातम् । यस्यामृतस्य माधुर्यस्मरणे देवा अपि मुह्यन्ति तन्मनुष्येणाप्य् अनेनास्वाद्यत इतिवत् । तस्मात् तासाम् एव सर्वोत्तमभावना । अत्र विशेषजिज्ञासायां श्रीप्रीतिसन्दर्भो [९२] दृश्यः ।

किं च, स वै किलायं [भा.पु. १.१०.२१] इत्य् आदौ, पिबन्ति याः सखाधरामृतम् इत्य् अन्ते ज्ञानविवेकादिप्रकाशेन हि शान्तरस एवोपक्रान्तः । उपसंहारश् च शृङ्गारः । तेन चास्य वत्सलेनेव मिलनसङ्कोच एवेति परस्परम् अयोग्यसङ्गत्याभास्यते । अत्र समाधीयते चान्यैः । स वै किल इत्य् आदिकम् अन्यासां वाक्यम् । नूनम् इत्य् आदिकं त्व् अन्यासाम् । एवंविधा वदन्तीनां [भा.पु. १.१०.३१] इत्य् आदि श्रीसूतवाक्यं च सर्वानन्दनपरम् एवेति ॥२८॥ [प्रीतिसन्दर्भ १७४]

विश्वनाथः  तत्रोज्ज्वलरसौत्सुक्यवत्य आहुः । नूनम् अस्य गृहीतपाणिभिः पत्नीभिर् या अधरामृतं मुहुर् मुहुः पिबन्ति वयं त्व् अकृततादृशव्रताः सम्प्रत्य् एव सौन्दर्यामृतम् एव किञ्चिद् एव पिबाम इति भावः । किं चास्मत्तः कोटिगुणतोऽप्य् अधिका अपि व्रजसुन्दरीभ्यः सकाशाद् अति न्यूना इत्य् आहुर् यदाशयाः यस्मिन्न् अधरामृते आशयाश् चित्तं यासां तथाभूता एव सत्यः सम्मुमुहुः रात्रौ पीतचरस्याधरामृतस्य प्रातःस्मरणेऽपि आनन्दमूर्च्छां प्रापुः । न जाने पानकाले ताः कीदृशीं दशां प्रापुर् इति तासां प्रेमाधिक्याद् आनन्दाधिक्यं द्योतितम् ॥२८॥

 ओ)०(ओ

॥ १.१०.२९३० ॥

या वीर्यशुल्केन हृताः स्वयंवरे
प्रमथ्य चैद्यप्रमुखान् हि शुष्मिणः ।
प्रद्युम्नसाम्बाम्बसुतादयोऽपरा
याश् चाहृता भौमवधे सहस्रशः ॥

एताः परं स्त्रीत्वम् अपास्तपेशलं
निरस्तशौचं बत साधु कुर्वते ।
यासां गृहात् पुष्करलोचनः पतिर्
न जात्व् अपैत्य् आहृतिभिर् हृदि स्पृशन् ॥

श्रीधरः  एतत् प्रपञ्चयतिया इति द्वाभ्याम् । वीर्यं प्रभाव एव शुल्कं मूल्यं तेन । शुष्मिणो बलिष्टान् । प्रद्युम्नश् च साम्बश् चाम्बश् च सुता यासां रुक्मिणीजाम्बवतीनाग्नजितीनां ता आदिर् यासां सत्यभामादीनां ताः । याश् चापराः । अस्य श्लोकस्योत्तरश्लोकेनान्वयः ॥२९॥

एताः स्त्रीत्वम् एव परं केवलं साधु शोभनं कुर्वते । किम्भूतम् । अपास्तं गतं पेशलं भद्रं स्वातन्त्र्यं यस्मात् तत् । निरस्तं शौचं शुचित्वं यस्मात् तथाभूतम् अपि । जातु कदाचिद् अपि नापैति न निर्गच्छति । आहृतिभिर् व्याहारैः । यद् वा पारिजातादिप्रियवस्त्वाहरणैः । हृदि स्पृशन्न् आनन्दयन् ॥३०॥

क्रमसन्दर्भः  या इति युग्मकम् । तत्र एता इति । एता एव, नान्या इत्य् अर्थः । स्त्रीत्वं स्त्रीजातिः । सा च श्रीरुक्मिण्याद्यवरतज्जातिभेदत्वेनैवात्र गृहीता । अपास्तपेशलत्वादिकं हि तज्जात्यन्तराश्रयं न तु रुक्मिण्याद्याश्रयम् । ताभिस् तासाम् अपि साधुत्वकरणात् । ततश् चान्यां तत्तद्दोषयुक्तां स्त्रीजातिम् अपि या निजकीर्त्यादिना शुद्धां कुर्वन्तीत्य् अर्थः । तासां तत्तद्दोषरहितसर्वगुणालङ्कृतत्वे तदवरासां साधुत्वविधाने च हेतुम् आहयासाम् इति । स्वयं तथाविधोऽप्य् आहृतिभिः प्रेयसीजनोचितगुणसमाहारैर् या एव हृदि स्पृशन् मनस्य् आसज्जन् यासां गृहाद् अपि न जात्व् अपैतीति । तस्माद् अत्रापि बीभत्ससङ्गतिः पूर्ववद् व्याख्येया ॥२९३०॥ [प्रीतिसन्दर्भ १९९] [उज्ज्वले १५.६० अपि द्रष्टव्यम्]

विश्वनाथः  उक्तम् एवार्थं प्रपञ्चयति द्वाभ्याम् । वीर्यं प्रभाव एव शुल्कं मूल्यं तेन, शुल्मिणः बलिष्ठान् । प्रद्युम्नः साम्बः आम्बश् च सूता यासां ता रुक्मिणीजाम्बवतीनाग्नजित्यः ता एव आदयो यासां सत्यभामादीनां ताः ॥

अपास्तं पेशलं भद्रं स्वातन्त्र्यं यस्मान् निरस्तं शौचं शुचित्वं यस्मात् तथाभूतम् अपि जातु कदाचिद् अपि नापैति न निर्गच्छति । आहृतिभिः पारिजातादिप्रियवस्वाहरणैः हृदि स्पृशन् आनन्दयन् ॥२९३०॥

 ओ)०(ओ

॥ १.१०.३१ ॥

एवंविधा गदन्तीनां स गिरः पुरयोषिताम् ।
निरीक्षणेनाभिनन्दन् सस्मितेन ययौ हरिः ॥

श्रीधरः  एवंविधा विचित्रा गिरिः सस्मितेन निरीक्षणेनाभिनन्दन् स हरिर् ययौ ॥३१॥

क्रमसन्दर्भः  न व्याख्यातम्.

विश्वनाथः  निरीक्षणेन शान्तिरतिमतीः सस्मितेन उज्ज्वलभाववतीर् अभिनन्दन् ॥३१॥

 ओ)०(ओ

॥ १.१०.३२ ॥

अजातशत्रुः पृतनां गोपीथाय मधुद्विषः ।
परेभ्यः शङ्कितः स्नेहात् प्रायुङ्क्त चतुर्अङ्गिणीम् ॥

मध्वः  स्नेहमात्रात् ॥३२॥

श्रीधरः  मधुद्विषोऽपि गोपीथाय रक्षणाय स्नेहात् परेभ्यः शत्रुभ्यः शङ्कितः सन् प्रायुङ्क्तः ।ऽहस्त्यश्वरथपादातं सेनाङ्गं स्याच् चतुर् विधम्ऽ इत्य् एवं चतुर्अङ्गिणीम् । पृतनां सेनाम् ॥३२॥

क्रमसन्दर्भः  अत्र राज्ञः प्रेममहिमानम् आहअजातशत्रुर् अपि परेभ्यः शङ्कितः । मधुद्विषोऽपि गोपीथाय । अत्र हेतुःस्नेहाद् इति । एवम् ऐश्वर्यज्ञानस्य दुर्बलत्वं बोधितम् । एवं श्रीबलदेवादिषु तथादर्शनात् ॥३२॥

विश्वनाथः  गोपीथाय रक्षणाय ॥३२॥

 ओ)०(ओ

॥ १.१०.३३ ॥

अथ दूरागतान् शौरिः कौरवान् विरहातुरान् ।
सन्निवर्त्य दृढं स्निग्धान् प्रायात् स्वनगरीं प्रियैः ॥

श्रीधरः  पाण्डवो कुरुवंशजत्वात् पाण्दवा अपि कौरवा एव तान् प्रियैर् उद्दह्वादिभिः सह ॥३३॥

क्रमसन्दर्भः  न व्याख्यातम्.

विश्वनाथः  कौरवान् पाण्डवान् ॥३३॥

 ओ)०(ओ

॥ १.१०.३४३५ ॥

कुरुजाङ्गलपाञ्चालान् शूरसेनान् सयामुनान् ।
ब्रह्मावर्तं कुरुक्षेत्रं मत्स्यान् सारस्वतान् अथ ॥
मरुधन्वम् अतिक्रम्य सौवीराभीरयोः परान् ।
आनर्तान् भार्गवोपागाच् छ्रान्तवाहो मनाग् विभुः ॥

श्रीधरः  कुरुक्षेत्रं कुरुदेशान्तरगतम् एव । क्रमोऽत्र न विवक्षितः ॥३४॥

मरुर् निरुदको देशः । धन्वोऽल्पोदकः । आनन्ताख्यो द्वारकादेशः । स विभुर् उपागात् प्राप्तः । हे भार्गव । मनाग् ईषत् श्रान्ता वाहा यस्य सः ॥३५॥

क्रमसन्दर्भः  कुरुजाङ्गलेति युग्मकम् । अत्र पन्थानम् अतिक्रम्य गमनं तत्तन्निजजनमिलनार्थम् । शूरसेनागमनं श्रीवृन्दावनदिदृक्षयैव ॥३४॥

विश्वनाथः  कुरुजाङ्गलेत्य् आदौ क्रमो न विवक्षितः । मरुर् निरुदको देशः धन्वः अल्पोदकः । आनर्तान् द्वारकाप्रदेशान् हे भार्गव मनाक् ईषत् श्रान्ता वाहा यस्य सः ॥३४३५॥

 ओ)०(ओ

॥ १.१०.३६ ॥

तत्र तत्र ह तत्रत्यैर् हरिः प्रत्युद्यतार्हणः ।
सायं भेजे दिशं पश्चाद् गविष्ठो गां गतस् तदा ॥

मध्वः गविष्ठः आदितः । असौ वाव गविष्ठोऽप्सु देव्य् अप्स्व् अस्तम् एतीति माध्यन्दिनायनश्रुतिः ॥३६॥

श्रीधरः  तत्र तत्र देशे तत्रत्यैर् जनैः । प्रत्युद्यतानि निवेदितान्य् अर्हणान्य् उपायनानि यस्मै सः । सायम् अपराह्ने पश्चाद् दिशं पश्चिमां दिशं भेजे प्राप्तः । तदा च गविष्ठः स्वर्गस्थः सूर्यो गाम् उदकं गतः प्रविष्टोऽस्तं गत इत्य् अर्थः । अद्भ्यो वा एष प्रातर् उदेत्य् अपः साय्ं प्रविशतीति श्रुतेः । यद् वा तदा सायङ्काले जाते रथाद् अवतीर्य गविष्ठो भूमौ स्थितस् ततो गां जलशयं गतः पश्चाद् दिशं सन्ध्यां भेजे । उपासितवान् इत्य् अर्थः ॥३६॥

क्रमसन्दर्भः  सायम् इति । पश्चात् तदनन्तरम् । सायं यस्मिन् दिने चलितस् तस्यैव दिवसस्यान्ते । दिशं द्वारकागन्तव्यकाष्ठां भेज इत्य् अर्थः । एवं रथस्य शैघ्र्यं दर्शितम् । अत एवभार्गव [भा.पु. १.१०.३५] इत्य् आश्चर्येण सम्बोधनम् । मनाक् श्रान्तवाहः इति चोक्तम् । तत्र तत्र हि तत्रत्यैर् हरिः प्रत्युद्यतार्हण इत्य् अत्राशङ्कतेननु शूरसेनयामुनान्तर्गतवृन्दावनस्थानां श्रीमन्नन्दादीनां मिलनादिकं विशिष्य कथं न वर्णितम् ? तत्राहस एव गरिष्ठो गोपाललीलः सन् । तदा दन्तवक्रवधानन्तरं गाः गोकुलम् एव गतः । तद् अप्रकटप्रकाशे तैः सार्धम् अप्रकटं स्थित एवेत्य् अर्थः । प्रकटेन स्वप्रकाशेन प्रकटप्रकाशविशेषदर्शनकौतुकार्थम् एव तदा तत्र गमनम् इति भावः । तद् इदं श्रीकृष्णसन्दर्भे विवृतम् अस्ति ॥३६॥

विश्वनाथः  ननु हस्तिनापुरात् द्वारकामार्गेणैव ते देशाः सम्भवन्तीत्य् अत आहतत्रत्यैस् तत्तद्देशभवैर् भक्तैस् तत्र तत्र द्वारकामार्गे आगत्य प्रत्युद्यतानि निवेदितानि अर्हणानि उपायनानि स्वस्वदेशनयनार्थं यस्मै स तेन तत्तद्भक्तमनोरथपूरणार्थं तत्तद्देशं गत्वागत्वैव तत्र तत्रैकानि दिनानि स्थित्वा पुनर् वर्त्मानुससारेति भावः । सायम् अपराह्णे पश्चाद् दिशं द्वारकाप्रदेशं भेजे प्राप्तः । तदा गविष्ठः सूर्योऽपि गां गतः पश्चिमसमुद्रजलं प्रविष्टः ॥३६॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
प्रथमे दशमोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां प्रथमस्कन्धे
श्रीकृष्णद्वारकागमनं नाम
दशमोऽध्यायः ।
॥१०॥
(१.११)
एकादशोऽध्यायः
श्रीकृष्णद्वारकागमनं नाम

॥ १.११.१ ॥

सूत उवाच
आनर्तान् स उपव्रज्य स्वृद्धाञ्जनपदान् स्वकान् ।
दध्मौ दरवरं तेषां विषादं शमयन्न् इव ॥

श्रीधरः
आनर्तैः स्तूयमानस्य पुरीं निर्विश्य बन्दुभिः ।
एकादशे रतिः सम्यग् यादवेन्द्रस्य वर्ण्यते ॥*॥
उत्सवैर् उच्चलत् पौरम् उद्ञ्चद् ध्वजतोरणम् ।
उल्लसद् रत्नदीपालि स्वपुरं प्रभुर् आविशत् ॥**॥

स्वृद्धान् समृद्धान् । दरवरं पाञ्चजन्यं शङ्खम् । दध्मौ वादितवान् ॥१॥

क्रमसन्दर्भः  न व्याख्यातम्.

विश्वनाथः  
एकादशे स्तुतः कृष्ण आनर्तैः स्वपुरं गतः ।
बन्धुभिर् मिलितः कान्ता अधिनोद् इति वर्ण्यते ॥

दरवरं पाञ्चजन्यं शङ्खम् । इवेति साक्षाद्दर्शनं विना सम्यग्विषादस्य शान्त्यनुत्पत्तेः ॥१॥

 ओ)०(ओ

॥ १.११.२ ॥

स उच्चकाशे धवलोदरो दरोऽप्य्
उरुक्रमस्याधरशोणशोणिमा ॥
दाध्मायमानः करकञ्जसम्पुटे ।
यथाब्जखण्डे कलहंस उत्स्वनः ॥

श्रीधरः  स इति । दरः शङ्खो दध्मायमानो भगवता आपुर्यमाण उच्चकाशेऽतिशयेन शुशुभे इत्य् अन्वयः । कथम्भूतो दरः । धवलम् उदरं यस्य सः । तथाप्य् उरुक्रमस्य कृष्णस्याधरस्य यः शोणगुणस् तेन शोणिमा यस्य सः । करकञ्चे करकमले तयोः सम्पुटे मध्ये वर्तमानः । कथम् उच्चकाशे । अब्जषण्डे रक्तकमलसमूहे कलहंसो राजहंस उत्स्वन उच्चशब्दो यथा तद्वत् ॥२॥

क्रमसन्दर्भः  स उच्चकाश इति पद्यं चित्सुखेन व्याख्यातम् अस्ति ॥२॥

विश्वनाथः  स दरः शङ्खः उच्चकाशे शोभते स्म । अधरस्य शोणेन गुणेन शोणिमा यस्य सः । दाध्मायमानः अतिशयेन वाद्यमानः । अब्जषण्डे कमलसमूहे इति चतुर्भिः करैर् धृतत्वात् ॥२॥

 ओ)०(ओ

॥ १.११.३ ॥

तम् उपश्रुत्य निनदं जगद्भयभयावहम् ।
प्रत्युद्ययुः प्रजाः सर्वा भर्तृदर्शनलालसाः ॥

श्रीधरः  जगतो यद् भयं तस्य भयावहम् । प्रत्युद्ययुः प्रत्युज्जग्मुः । भर्तुर् दर्शने लालसौत्सुक्यं यासां ताः ॥३॥

क्रमसन्दर्भः  न व्याख्यातम्.

विश्वनाथः  जगतो यद् भयं तस्य भयम् आवहति तम् ॥३॥

 ओ)०(ओ

॥ १.११.४५ ॥

तत्रोपनीतवलयो रवेर् दीपम् इवादृताः ।
आत्मारामं पूर्णकामं निजलाभेन नित्यदा ॥
प्रीत्युत्फुल्लमुखाः प्रोचुर् हर्षगद्गदया गिरा ।
पितरं सर्वसुहृदम् अवितारम् इवार्भकाः ॥

श्रीधरः  तत्र तस्मिन् श्रीकृष्णो उपनीताः समर्पिता वलय उपायनानि याभिस् ताः । निरपेक्षेऽपि तस्मिन्न् आदरेण समर्पणे दृष्टान्तःरवेर् दीपम् इवेति । पितरम् अर्भका इव तं सर्वसुहृदम् अवितारं प्रोचुर् इत्य् उत्तरेणान्वयः । सुहृत्त्वेनैवितारं नतु कामेन । अत्र हेतुःआत्मारामम् । तत्रापि हेतुःपरमानन्दनिजस्वरूपलाभेनैव पूर्णकामम् ॥४५॥

क्रमसन्दर्भः  अत्र श्रीद्वारकायां रवेर् उपहाररूपं दीपम् आदृतवन्तो जना इवेत्य् अर्थः । एवं स्तुत्यादिकम् अपि तत्प्रीणनताम् अर्हतीत्य् आहप्रीत्येति । पितरम् अर्भका इवेति दृष्टान्तः । तस्य प्रीताव् असाधारणगुणविशेषम् अप्य् आहसर्वसुहृदम् इति । सर्वसुहृत्त्वे लिङ्गमवितारम् इति । तथापि तादृशस्य राज्ञः स्वसम्बन्धाभिमानिप्रीतिमत्पुत्रादिषु प्रीतिविशेषोदयो यथा दृश्यते, तथा तेषु तं प्रीतिमन्तम् इत्य् अर्थः । एवं कल्पतरुदृष्टान्तेऽपि भगवतो भक्तिविषयिका कृपा यथार्थम् एवोपपद्यते । ये खलु सहजतत्प्रीतिम् एवात्मनि प्रार्थयमाना भजन्ते, तेभ्यस् तद्दानयाथार्थ्यस्यावश्यकत्वात् । तस्माद् अस्त्य् एवानन्दस्वरूपस्यापि भक्ताव् आनन्दोल्लास इति ॥४५॥ [भक्तिसन्दर्भ १४३]

विश्वनाथः  उपनीताः समर्पिता बलय उपायनानि याभिस् तथाभूताः सत्यः । निरपेक्षेऽपि तस्मिन्न् आदरेण समर्पणे दृष्टान्तःरवेर् दीपम् इव रवौ दीपम् उपनीय रविपूजिका इवेत्य् अर्थः । पितरम् अर्भका इव तम् अवितारं रक्षितारम् ऊचुः । उपायनानपेक्षत्वम् आहआत्मारामम् इति ॥४५॥

 ओ)०(ओ

॥ १.११.६ ॥

नताः स्म ते नाथ सदाङ्घ्रिपङ्कजं
विरिञ्चवैरिञ्च्यसुरेन्द्रवन्दितम् ।
परायणं क्षेमम् इहेच्छतां परं
न यत्र कालः प्रभवेत् परः प्रभुः ॥

श्रीधरः  किम् उचुर् इति तद् आहनताः स्मेति । विरिञ्चो ब्रह्मा । वैरिञ्च्याः सनकादयः । इह संसारे परं क्षेमम् इच्छतां परायणं परमं शरणम् । कुतः ? परेषां ब्रह्मादीनां प्रभुर् अपि कालो यत्र प्रभुर् न भवेत् ॥६॥

क्रमसन्दर्भः  न व्याख्यातम्.

विश्वनाथः  वैरिञ्च्याः सनकादयः । परं परायणं परमाश्रयम् । यत्र अङ्घ्रिपङ्कजे परेषां ब्रह्मादीनां प्रभुर् अपि कालो न प्रभवेत् ॥६॥

 ओ)०(ओ

॥ १.११.७ ॥

भवाय नस् त्वं भव विश्वभावन
त्वम् एव माताथ सुहृत्पतिः पिता ।
त्वं सद्गुरुर् नः परमं च दैवतं
यस्यानुवृत्त्या कृतिनो बभूविम ॥

श्रीधरः  अतो भवायोद्भवाय नोऽस्माकं त्वं भव (हे विश्वभावन । कृतिनः कृतार्था बभूविम जाता वयम् ॥७॥

क्रमसन्दर्भः  भवाय सन्ततनिजदर्शनसमृद्धये ॥७॥

विश्वनाथः  भवाय क्षेमाय । भवः क्षेमे च संसारे इति मेदिनी ॥७॥

 ओ)०(ओ

॥ १.११.८ ॥

अहो सनाथा भवता स्म यद् वयं
त्रैविष्टपानाम् अपि दूरदर्शनम् ।
प्रेमस्मितस्निग्धनिरीक्षणाननं
पश्येम रूपं तव सर्वसौभगम् ॥

श्रीधरः  कृतार्थत्वम् एवाहुः । अहो भवता वयं सनाथाः स्मः । यद् यस्मात् तव रूपं पश्येम । त्रैविष्टपानाम् अपि दूरे दर्शनं यस्य तत् । देवानाम् अपि दुर्लभदर्शनम् इत्य् अर्थः । प्रेम्णा यत् स्मितं तद् युक्तं स्निग्धं निरीक्षणं यस्मिंस् तद् आननं यस्मिंस् तद् रूपम् । सर्वेषु चाङ्गेषु सौभगं यस्मिंस् तत् ॥८॥

क्रमसन्दर्भः  न व्याख्यातम्.

विश्वनाथः  त्रैविष्टपानां देवानाम् ॥८॥

 ओ)०(ओ

॥ १.११.९ ॥

यर्ह्य् अम्बुजाक्षापससार भो भवान्
कुरून् मधून् वाथ सुहृद्दिदृक्षया ।
तत्राब्दकोटिप्रतिमः क्षणो भवेद्
रविं विनाक्ष्णोर् इव नस् तवाच्युत ॥

मध्वः  कुरूणां मधूनां च नः ॥९॥

श्रीधरः  अर्भका इव सकरुणम् आहुः । यर्हि यदा । भो अम्बुजाक्ष । नो भवान् इति पाठे न इत्य् अनादरे षष्ठी । अस्मान् अनादृत्यापससारापहाय जगाम । कुरून् हस्तिनापुरम् । मधून् मथुरां वा । तत्र तदा । रविं विना आन्ध्याद् अक्षणेर् यथैकोऽपि क्षणोऽब्दकोटिप्रतिमो भवेत् । एवं तव नः त्वदीयानाम् अस्माकम् अपीत्य् अर्थः ॥९॥

क्रमसन्दर्भः  यर्हीति यदा यदेत्य् अर्थः, तत्र तदा तदा क्षणोऽपि अब्दकोटिप्रतिमो भवति । तथा रविं विनाक्ष्णोर् याद्र्श्य् आन्धावस्था, ताद्र्श्य् अपि भवतीत्य् अर्थः । नो भवान् इति पाठे नोऽस्माकं स्वामी यो भवान्, स त्वम् इत्य् अर्थः । अत्र मधून् मथुरां वेति व्याख्याय तदानीं तन्मण्डले सुहृदो व्रजस्था एव प्रकटा इति तैर् अप्य् अभिमतम् । तत्र योगप्रभावेन नीत्वा सर्वजनं हरिः [भा.पु. १०.५०.५१] इत्य् अत्र सर्वशब्दात् ।

बलभद्रः कुरुश्रेष्ठ भगवान् रथम् आस्थितः ।
सुहृद्दिदृक्षुर् उत्कण्ठः प्रययौ नन्दगोकुलम् ॥ [भा.पु. १०.६५.१]

इत्य् अत्र प्रसिद्धत्वाच् च ॥९॥ [कृष्णसन्दर्भ १७४]

विश्वनाथः  भो अम्बुजाक्ष । नो भवान् इति पाठे नोऽस्मान् अनादृत्य । कुरून् हस्तिनापुरम् । मधून् मथुरामण्डलं नन्दव्रजम् इत्य् अर्थः, न तु मथुरापुरीं तदानीं तस्यां सुहृदाम् अभावात् । तत्र योगप्रभावेण नीत्वा सर्वजनं हरिर् इत्य् अत्र सर्वशब्दात् । तेन आयास्य इति दौत्यकैर् इति ज्ञातीन् वो द्रष्टुम् एष्याम [भा.पु. १०.४५.२३] इत्य् आदि यद् भगवता उक्तं व्रजं प्रत्यागमनं तत् पाद्मादिपुराणेषु स्पष्टं सद् अपि तद् अपि श्रीभागवते त्व् अस्मिन्न् अत्रैव ज्ञापितम् । तदा नस् तव त्वदीयानाम् अस्माकम् ॥९१०॥

 ओ)०(ओ

॥ १.११.१० ॥

कथं वयं नाथ चिरोषिते त्वयि
प्रसन्नदृष्ट्याखिलतापशोषणम् ।
जीवेम ते सुन्दरहासशोभितम्
अपश्यमाना वदनं मनोहरम् ॥

श्रीधरः  कथम् इति । हे नाठ, प्रपन्नानां तृष्णारूपोऽखिलो यस् तापस् तस्य शोषणं नाशकम् । त्वां प्रपन्नानां तृष्णासम्भवात् ॥१०॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.११.११ ॥

इति चोदीरिता वाचः प्रजानां भक्तवत्सलः ।
शृण्वानोऽनुग्रहं दृष्ट्या वितन्वन् प्राविशत् पुरम् ॥

श्रीधरः  इति च एवंविधा अन्याश् चोच्चारिता वाचः शृण्वन् दृष्ट्या साभिनन्दनावलोकेनानुग्रहं कुर्वन् पुरीं द्वारकां प्राविशत् ॥११॥

क्रमसन्दर्भः  न व्याख्यातम्.

विश्वनाथः  दृष्ट्या तान् प्रति दृष्टिक्षेपेण ॥११॥

 ओ)०(ओ

॥ १.११.१२ ॥

मधुभोजदशार्हार्हकुकुरान्धकवृष्णिभिः ।
आत्मतुल्यबलैर् गुप्तां नागैर् भोगवतीम् इव ॥

श्रीधरः  तां द्वारकां स्तौति पञ्चभिः । स्वतुल्यबलैर् मधुभोजादिभिर् गुप्तां रक्षिताम् ॥१२॥

क्रमसन्दर्भः  न व्याख्यातम्.

विश्वनाथः  तां द्वारकां वर्णयति पञ्चभिः ॥१२॥

 ओ)०(ओ

॥ १.११.१३ ॥

सर्वर्तुसर्वविभवपुण्यवृक्षलताश्रमैः ।
उद्यानोपवनारामैर् वृतपद्माकरश्रियम् ॥

श्रीधरः  सर्वेष्व् ऋतूषु सर्वे विभवाः पुष्पादिसम्पदो येषां ते पुण्यवृक्षा लताश्रमा लतामण्डपाश् च येषु तैर् उद्यानादिभिर् वृता ये पद्माकराः सर्ंसि तैः श्रीः शोभा यस्यां ताम् । उद्यानं फलप्रधानम् । उपवनं पुष्पप्रधानम् । आरामः क्रीडार्थं वनम् ॥१३॥

क्रमसन्दर्भः  न व्याख्यातम्.

विश्वनाथः  सर्वेषु ऋतुषु सर्वविभवाः पुष्पादिसम्पदो येषां ते पुण्यरूपा वृक्षाश् च लताश् च आश्रमाश् च तैः । उद्यानं फलप्रधानम् उपवनं पुष्पप्रधानम् आरामः क्रीडार्थं वनं तैर् वृता ये पद्माकराः सरांसि तैः श्रीः शोभा यस्यां ताम् ॥१३॥

 ओ)०(ओ

॥ १.११.१४ ॥

गोपुरद्वारमार्गेषु कृतकौतुकतोरणाम् ।
चित्रध्वजपताकाग्रैर् अन्तः प्रतिहतातपाम् ॥

श्रीधरः  गोपुरं पुरद्वारम् । द्वारं गृहद्वारम् । कृतानि कौतुकेनोत्सवेन तोरणानि यस्यां ताम् । गरुडादिचिह्नाङ्किता ध्वजाः । जयप्रदयन्त्राङ्किताः पताकाः । चित्राणां ध्वजपताकानाम् अग्रैर् अन्तः प्रतिहत आतपो यस्यां ताम् ॥१४॥

क्रमसन्दर्भः  न व्याख्यातम्.

विश्वनाथः  गोपुरं पुरद्वारम् । द्वारं गृहद्वारम् । अन्तर्मध्ये मध्ये प्रतिहत आतपः सूर्यज्वाला यस्याम् ॥१४॥

 ओ)०(ओ

॥ १.११.१५ ॥

सम्मार्जितमहामार्ग रथ्यापणकचत्वराम् ।
सिक्तां गन्धजलैर् उप्तां फलपुष्पाक्षताङ्कुरैः ॥

श्रीधरः  सम्मार्जितानि निःसारितरजस्कानि महामार्गादीनि यस्यां ताम् । महामार्गा राजमार्गाः । रथ्या इति अमार्गाः । आपणकाः पण्यवीथयः । चत्वराण्य् अङ्गानि । फलादिभिर् उप्ताम् अवकीर्णाम् ॥१५॥

क्रमसन्दर्भः  न व्याख्यातम्.

विश्वनाथः  महामार्गा राजमार्गाः । रथ्या इतरमार्गाः । आपणकाः पण्यवीथयः । चत्वराणि अङ्गणानि । उप्ताम् अवकीर्णाम् ॥१५॥

 ओ)०(ओ

॥ १.११.१६१७ ॥

द्वारि द्वारि गृहाणां च दध्यक्षतफलेक्षुभिः ।
अलङ्कृतां पूर्णकुम्भैर् बलिभिर् धूपदीपकैः ॥
निशम्य प्रेष्ठम् आयान्तं वसुदेवो महामनाः ।
अक्रूरश् चोग्रसेनश् च रामश् चाद्भुतविक्रमः ॥

श्रीधरः  प्रेष्ठम् अन्तरात्मानम् आयान्तं निशम्य श्रुत्वा वसुदेवादयः प्रत्युज्जग्मुर् इति चतुर्थेनान्वयः ॥१७॥

क्रमसन्दर्भः  न व्याख्यातम्.

विश्वनाथः  प्रेष्ठम् आयण्तं निशम्येति वन्दिपर्यन्तम् अनुवर्तनीयम् । अतः प्रेष्ठपदं क्वचिद् योगार्थेन क्वचन रूढ्या च सङ्गमनीयम् ॥१७॥

 ओ)०(ओ

॥ १.११.१८ ॥

प्रद्युम्नश् चारुदेष्णश् च साम्बो जाम्बवतीसुतः ।
प्रहर्षवेगोच्छशित शयनासनभोजनाः ॥

श्रीधरः  प्रहर्षवेगेनोच्छशितान्य् उल्लङ्घितानि शयनादीनि यैस् ते । शश प्लुतगतौ ॥१८॥

क्रमसन्दर्भः  न व्याख्यातम्.

विश्वनाथः  प्रहर्षवेगेन उच्छशितानि उलङ्घितानि शयनादीनि यैः । शश प्लुतगतौ ॥१८॥

 ओ)०(ओ

॥ १.११.१९ ॥

वारणेन्द्रं पुरस्कृत्य ब्राह्मणैः ससुमङ्गलैः ।
शङ्खतूर्यनिनादेन ब्रह्मघोषेण चादृताः ।
प्रत्युज्जग्मू रथैर् हृष्टाः प्रणयागतसाध्वसाः ॥

श्रीधरः  वारणेन्द्रं मङ्गलार्थं पुरतः कृत्वा । ससुमङ्गलैः सुमङ्गलं पुष्पादि तद्युक्तपाणिभिः । ब्रह्मघोषो मन्त्रपाठः ॥१८॥

क्रमसन्दर्भः  न व्याख्यातम्.

विश्वनाथः  साध्वसं सम्भ्रमः ॥

 ओ)०(ओ

॥ १.११.२० ॥

वारमुख्याश् च शतशो यानैस् तद्दर्शनोत्सुकाः ।
लसत्कुण्डलनिर्भातकपोलवदनश्रियः ॥

श्रीधरः  प्रणयेन स्नेहेनागतं साध्ववसं सम्भ्रमो येषां ते । वारमुख्या नटादयश् च प्रत्युज्जग्मुः । लसत्कुण्डलैर् निर्भितानि यानि कपोलानि तैर् वदनेषु श्रीः शोभा यासां ताः । वारमुख्या नर्तक्यः । वेश्या इति यावत् ॥२०॥

क्रमसन्दर्भः  न व्याख्यातम्.

विश्वनाथः  

 ओ)०(ओ

॥ १.११.२१ ॥

नटनर्तकगन्धर्वाः सूतमागधवन्दिनः ।
गायन्ति चोत्तमश्लोकचरितान्य् अद्भुतानि च ॥

श्रीधरः  अद्भुतानि चेति चकारस्य बन्दिनश् चेत्य् अन्वयः । नटा नवरसाभिनयचतुराः । तालाद्यनुसारेण नृत्यन्तो नर्तकाः । गन्धर्वा गायकाः ।

सूताः पौराणिकाः प्रोक्ता मागधा वंशशंसकाः ।
बन्दिनस् त्व् अमलप्रज्ञाः प्रस्तावसदृशोक्तयः ॥

ते सर्वे गायन्ति चेत्य् अन्वयः । उत्तमश्लोकस्याद्भुतानि चरित्राणि भक्तवात्सल्यादीनि ॥२१॥

क्रमसन्दर्भः  न व्याख्यातम्.

विश्वनाथः  न व्याख्यातम्.

 ओ)०(ओ

॥ १.११.२२ ॥

भगवांस् तत्र बन्धूनां पौराणाम् अनुवर्तिनाम् ।
यथाविध्य् उपसङ्गम्य सर्वेषां मानम् आदधे ॥

श्रीधरः  यथाविधि यैः सह यथोचितं तैस् तथा समागमं कृत्वा । सर्वेषां मानम् आदधे कृतवान् इत्य् अर्थः ॥२२॥

क्रमसन्दर्भः  न व्याख्यातम्.

विश्वनाथः  यथाविधि यथोचितम् ॥२२॥

 ओ)०(ओ

॥ १.११.२३ ॥

प्रह्वाभिवादनाश्लेषकरस्पर्शस्मितेक्षणैः ।
आश्वास्य चाश्वपाकेभ्यो वरैश् चाभिमतैर् विभुः ॥

श्रीधरः  तदाह प्रह्वेति । प्रह्वं प्रह्वत्वं शिरसा नतिः । अभिवादनं वाचा नतिः । आश्वास्याभयं दत्त्वा । श्वपाकान् अभिव्याप्य वरैर् अभीष्टदानैश् च मानं कृतवान् ॥२३॥

क्रमसन्दर्भः  न व्याख्यातम्.

विश्वनाथः  तद् एवाहप्रह्वत्वं शिरसा नतिः पित्रादिषु गर्गादिषु च । अभिवादनं वाचा नतिः यदुवंश्येषु स्थविरेषु । आश्वपाकेभ्यः श्वपाकपर्यन्तान् अपि जनान् आश्वास्य अभयं दत्त्वा । वरैर् अभीष्टदानैश् च ॥२३॥

 ओ)०(ओ

॥ १.११.२४ ॥

स्वयं च गुरुभिर् विप्रैः सदारैः स्थविरैर् अपि ।
आशीर्भिर् युज्यमानोऽन्यैर् वन्दिभिश् चाविशत् पुरम् ॥

श्रीधरः  अन्यैश् च बन्दिभिश् च ॥२४॥

क्रमसन्दर्भः  न व्याख्यातम्.

विश्वनाथः  गुरुभिः पितामहादिभिः ॥२४॥

 ओ)०(ओ

॥ १.११.२५ ॥

राजमार्गं गते कृष्णे द्वारकायाः कुलस्त्रियः ।
हर्म्याण्य् आरुरुहुर् विप्रास् तदीक्षणमहोत्सवाः ॥

श्रीधरः  हे विप्र शौनक ! तस्येक्षणेन महान् उत्सवो यासां ताः ॥२५॥

क्रमसन्दर्भः  न व्याख्यातम्.

विश्वनाथः  हे विप्राः! ॥२५॥

 ओ)०(ओ

॥ १.११.२६ ॥

नित्यं निरीक्षमाणानां यद् अपि द्वारकौकसाम् ।
न वितृप्यन्ति हि दृशः श्रियो धामाङ्गम् अच्युतम् ॥

श्रीधरः  यद्य् अस्मान् नियं सदाच्युतं निरीक्षमाणानाम् अपि दृशो नैव तृप्यन्त्य् अत आरुरुहुः । कथम्भूतम् ? श्रियः शोभाया धाम स्थानमङ्गलं यस्य तम् ॥२६॥

क्रमसन्दर्भः  न व्याख्यातम्.

विश्वनाथः  यद्य् अस्मान् नित्यं निरीक्षमाणानाम् अपि दृशो नैव तृप्यन्ति अत आरुरुहुः । अच्युतं कीदृशं श्रियः शोभाया धाम स्थानम् अङ्गं यस्य तम् ॥२६॥

 ओ)०(ओ

॥ १.११.२७ ॥

श्रियो निवासो यस्योरः पानपात्रं मुखं दृशाम् ।
बाहवो लोकपालानां सारङ्गाणां पदाम्बुजम् ॥

श्रीधरः  एतद् एवाभिनयेनाह । श्रियो लक्ष्म्याः यस्योरो वक्षो निवासः । यस्य मुखं सर्वप्राणिनां दृशां सौन्दर्याम् अमृतपानाय पात्रम् । यस्य बाहवो लोकपालानां निवासः । सारं श्रीकृष्णं गायन्तीति सारङ्गा भक्तास् तेषां यस्य पदामुजं निवासः तं निरीक्षमाणानां दृश इति पूर्वेणोन्वयः ॥२७॥

क्रमसन्दर्भः  श्रियः प्रेयस्याः । याः सर्वेषाम् एव तत्प्रियवर्गाणां दृशश् चक्षूंषि तासाम् । लोकपालानां पाल्यानाम् । सारङ्गाणां सर्वेषाम् एव भक्तानाम् । निवास आश्रयः । यथास्वं भावोद्दीपनत्वात् ॥२७॥ [प्रीतिसन्दर्भ १५६]

विश्वनाथः  यस्य मुखं पानपात्रं सौन्दर्यामृतपूर्णं दृशां निवासः । इन्द्रादीनां लोकपालानां यस्य बाहवो निवासः तद्बलम् आश्रित्यैव असुरेभ्यो निर्भयास् ते सुखं वसन्तीति भावः । सारं तद्यशो गायन्तीति सारङ्गा भक्तास् तेषां श्लेषेण भ्रमराणां पदाम्बुजं निवासः । तं निरीक्षमाणानां दृश इति पूर्वेणान्वयः ॥२७॥

 ओ)०(ओ

॥ १.११.२८ ॥

सितातपत्रव्यजनैर् उपस्कृतः
प्रसूनवर्षैर् अभिवर्षितः पथि ।
पिशङ्गवासा वनमालया बभौ
घनो यथार्कोडुपचापवैद्युतैः ॥

श्रीधरः  सितैरातपत्रव्यजनैर् उपस्कृतओ मण्डितः । अर्कश् चोडुपो नक्षत्रसहितश् चन्द्रश् च चापम् इन्द्रधनुश् च वैद्युतं विद्युत् तेजश् च तैः । अर्कश्छत्रस्योपमानम् । नक्षत्राणि पुष्पवृष्टेः । चन्द्रः परिभ्रमकृतमण्डलाकारयोश् चामरव्यजनयोः । चापं वनमालायाः विद्युत् तेजः पिशङ्गवाससोः । अभूतोपमेयम् । यदि घनस्योपरि सूर्यबिम्बम् उभयतश् चन्द्रौ सर्वतो नक्षत्राणि मध्ये च मिलितं चापद्वयं स्थिरं विद्युत्तेजश् च श्रीअदि भवेत् तर्हि स घनो यथा भाति तथा हरिर् बभाव् इत्य् अर्थः ॥२८॥

क्रमसन्दर्भः  न व्याख्यातम्.

विश्वनाथः  वैद्युतं विद्युत्तेजः । घनः कृष्णस्योपमानम् । अर्कश् छत्रस्य उडुपौ परिभ्रमकृतमण्डलाकारयोश् चामरव्यजनयोः । उडवः पुष्पवृष्टेः । चापौ वनमालायाः विद्युत्तेजः पिशङ्गवाससोः । अद्भुतोपमेयं यदि घनस्योपरि सूर्यबिम्बम् उभयतश् चन्द्रौ सर्वतो नक्षत्राणि मध्ये च मिलितं चापद्वयं स्थिरं विद्युत्तेजो भवेत् तर्हि स घनो यथा भाति तथा हरिर् बभाव् इति भावः ॥२८॥

 ओ)०(ओ

॥ १.११.२९ ॥

प्रविष्टस् तु गृहं पित्रोः परिष्वक्तः स्वमातृभिः ।
ववन्दे शिरसा सप्त देवकीप्रमुखा मुदा ॥

श्रीधरः  देवकीप्रमुखाः सप्त ववन्द इति मातृसौन्दर्याद् आदरविशेषज्ञापनार्थम् उक्तम् । अष्टादशापि वसुदेवभार्या मातृतुल्यत्वान् नमस्कृता एव ॥२९॥

क्रमसन्दर्भः  न व्याख्यातम्.

विश्वनाथः  सप्त ववन्द इति मातृसोदर्याद् आदरविशेषज्ञापनार्थम् उक्तम् । अष्टादशापि पितुर् वसुदेवस्य भार्या मातृतुल्यत्वान् नमस्कृता एव ॥२९॥

 ओ)०(ओ

॥ १.११.३० ॥

ताः पुत्रम् अङ्कम् आरोप्य स्नेहस्नुतपयोधराः ।
हर्षविह्वलितात्मानः सिषिचुर् नेत्रजैर् जलैः ॥

श्रीधरः  नेत्रजैर् जलैर् हर्षाश्रुभिः ॥३०॥

क्रमसन्दर्भः  न व्याख्यातम्.

विश्वनाथः  न व्याख्यातम्.

 ओ)०(ओ

॥ १.११.३१ ॥

अथाविशत् स्वभवनं सर्वकामम् अनुत्तमम् ।
प्रासादा यत्र पत्नीनां सहस्राणि च षोडश ॥

श्रीधरः  स्वगृहप्रवेशम् आहअथेति । सहस्राणि च षोडशेति चकाराद् अष्टोत्तरशताधिकानीति ज्ञेयम् ॥३१॥

क्रमसन्दर्भः  न व्याख्यातम्.

विश्वनाथः  स्वभवनं स्वपुरम् । सहस्राणि च षोडशेति चकाराद् अष्टोत्तरशताधिकान् ईति ज्ञेयम् ॥३१॥

 ओ)०(ओ

॥ १.११.३२ ॥

पत्न्यः पतिं प्रोष्य गृहानुपागतं
विलोक्य सञ्जातमनोमहोत्सवाः ।
उत्तस्थुर् आरात् सहसासनाशयात्
साकं व्रतैर् व्रीडितलोचनाननाः ॥

श्रीधरः  प्रोष्य देशान्तरे उषित्वा । आराद् दूराद् एव विलोक्य सञ्जातो मनसि महोत्सवो यासां ताः । आसनाद् देहेनोत्तस्थ्युः । आशयोऽन्तःकरणं तस्माद् अप्य् आत्मनोत्तसथ्युः । श्रीकृष्णेनात्मनः संश्लेषेऽन्तःकरणव्यवधानम् अपि ता नासहन्तेत्य् अर्थः । व्रीडितानि लोचनान्य् आननानि च यासां ताः । अपाङ्गैर् एव वीक्षणाद् व्रीडितलोचनाः । अवनतमुखत्वाद् व्रीडिताननाः । साकं व्रतैर् इति । हास्यक्रीडावर्जनादिनियमा आपि ताभ्य उत्तस्थ्युर् इति वा । व्रतानि च याज्ञवल्क्येनोक्तानि

क्रीडां शरीरसंस्कारं समाजोत्सवदर्शनम् ।
हास्यं परगृहे यानं त्यजेत् प्रोषितभर्तृका ॥ इति ॥३२॥

क्रमसन्दर्भः  पत्न्य इति । विलोक्यैवासनात् तदावेशेनैक्चेष्टतावस्थानात् । आशयात्तत्समाधिलक्षणाच् चोत्तस्थुस् तौ तत्यजुर् इत्य् अर्थः । अत एव व्रीडितेति ॥३२॥

विश्वनाथः  यावत्यो महिष्यस् तावद्भिर् एव प्रकाशैर् युगपद् एव पृथक् तत्तन्मन्दिरप्रविष्टं कृष्णम् आलोकमानानां माम् एव प्रथमम् अयं प्राप्त इत्य् अभिमन्यमानानां तासां तात्कालिकीं चेष्टाम् आहसञ्जातो मनसो महोत्सवः परिरम्भस्पृहा यासां ताः । अत एव आसनात् अन्तःकरणाच् च उत्तस्थुः । ततश् च व्रीडितलोचनाननाः अपाङ्गैर् एव वीक्षणात् व्रीडितलोचनाः अवनतमुखत्वात् व्रीडिताननाः । अयम् अर्थःआसनं परित्यज्य प्रथमं देहेनैव परिरब्धुम् उत्थिताः, मध्ये लज्जया कृतं विघ्नम् आलक्ष्य लज्जोत्पत्तिस्थानम् अन्तःकरणं च त्यक्त्वा केवलम् आत्मनैव परिरेभिरे इति केवलम् उत्प्रेक्षैव । कान्तम् आलोक्य सहसैव स्पर्शौत्सुक्यपूर्णप्रेमानन्दमूर्च्छितास् ता बभूवुर् इति तत्त्वम् । मूर्च्छायां सत्याम् एव सुषुप्तिप्रलययोर् इवान्तःकरणव्यवधानाभावसिद्धेः । साकं व्रतैर् इति व्रतानि याज्ञवल्क्येनोक्तानि

क्रीडां शरीरसंस्कारं समाजोत्सवदर्शनम् ।
हास्यं परगृहे यानं त्यजेत् प्रोषितभर्तृका ॥ इति ।

व्रतैः सहिता एव उत्तस्थुर् इति तेषां व्रतानां पतिं दर्शयितुम् अनुचितानाम् अपि सहसा त्यक्तुम् अशक्यत्वात् तैः साकम् एवोत्तस्थुः । ततश् च तेन दृष्टाः, तासाम् असंस्कृतशारीरपरिच्छदता स्नेहवर्धनायैवाभूद् इति ॥३२॥

 ओ)०(ओ

॥ १.११.३३ ॥

तम् आत्मजैर् दृष्टिभिर् अन्तरात्मना
दुरन्तभावाः परिरेभिरे पतिम् ।
निरुद्धम् अप्य् आस्रवद् अम्बु नेत्रयोर्
विलज्जतीनां भृगुवर्य वैक्लवात् ॥

श्रीधरः  आयान्तं तं पतिं दर्शनात् पूर्वम् आत्मना बुद्ध्यान्तर्हृदये परिरेभिरे ततो दृष्टिभिस् ततः समीपम् आगतम् आत्मजैः पुत्रैर् गृहीतकण्ठम् आलिङ्गयन्त्य इव स्वयम् आलिङ्गितवत्य इत्य् अर्थः । अत्र हेतुःदुरन्तभावा गम्भीराभिप्रायाः । तदा च तासां नेत्रयोर् निरुद्धम् अप्य् अम्बु बाष्पं वैक्लव्याद् वैवश्याद् आस्रवद् ईषत् सुस्राव । अत एव धैर्यहान्या विलज्जतीनाम् । हे भृगुवर्य । चित्रं शृण्व् इति ॥३३॥

क्रमसन्दर्भः  तम् इति तैः । तत्र स्वयम् आलिङ्गितवता इवेति योज्यम् । दुरन्तभावा उद्भटभावा, अत एव निरुद्धम् अप्य् आस्रवत् । अत्रात्मजद्वारालिङ्गनेन कान्तभाव आभास्यते । तद्द्वारा तत्सम्भोगायोग्यत्वात् । समाधानं च प्रीतिसामान्यपरिपोषायैव तथाचरितम्, न तु कान्तभावपोषाय । तत्परिपोषस् तु दृष्ट्यादिद्वारैव । तस्मान् न दोष इति ॥३३॥ [प्रीतिसन्दर्भ १८७]

विश्वनाथः  लज्जया कृतविघ्नानाम् अपि तासां तत्परिरम्भे प्रकारम् आहतम् इति । आत्मजैर् मनोभवैस् तद्दर्शनो दीपितैः कामैर् हेतुभिर् इत्य् अर्थः । मकरध्वज आत्मभूर् इत्य् अमरः । दृष्टिभिः परिरेभिरे इति प्रथमं चक्षुषः सम्भोग उक्तः । ततो दृष्टिभिर् एव नेत्ररन्ध्रैर् एवान्तः प्रवेश्य आत्मना अन्तर्देहेनापि यतो दुरन्तभावा दुर्ज्ञेयाभिप्रायाः । अत एव वक्ष्यते चायम् एव प्रकारो भाववतीनाम् ।

तं काचिन् नेत्ररन्ध्रेण हृदि कृत्वा निमील्य च ।
पुलकाङ्ग्युपगुह्यास् ते योगीवानन्दसम्प्लुता ॥ [भा.पु. १०.३२.८] इति ।

तद् अपि सूक्ष्मधिया प्रेयसा स्वाभिप्रायज्ञातम् आलक्ष्य विलज्जमानानां तासां नेत्रयोर् अम्बु निरुद्धम् अपि वैक्लवात् वैवश्यात् आ ईषत् आस्रवत् सुस्राव । हे भृगुवर्य ! ॥३३॥

 ओ)०(ओ

॥ १.११.३४ ॥

यद्यप्य् असौ पार्श्वगतो रहोगतस्
तथापि तस्याङ्घ्रियुगं नवं नवम् ।
पदे पदे का विरमेत तत्पदाच्
चलापि यच् छ्रीर् न जहाति कर्हिचित् ॥

श्रीधरः  पार्श्वगतः समईपस्थस् तत्रापि रहोगत एकान्ते प्रवर्तते स्म । पदे पदे प्रतिक्षणं नवं नवम् एव । अत्र कैमुत्यन्यायः । का विरमेतेति । चला चञ्चलस्वभावापि ॥३४॥

क्रमसन्दर्भः  चिरविरहानन्तरम् एतादृशानुरागोदययोग्यतायां तासाम् एवावस्थान्तरं कैमुत्येन दृष्टान्तयतियदीति । असौ श्रीकृष्णः । तासां श्रीपट्टमहिषीणाम् । नवं नवम् इति, तच् च तासां स्वाभाविकानुरागवतीनां नाश्चर्यम् । यतः का वा अन्यापि तत्पदाद् विरमेत, तत्पदास्वादेन तृप्ता भवेत् ? तत्र कैमुत्येनोदाहरणं चलापीति । जगति चञ्चलस्वभावत्वेन दृष्ट्यापि ।।३४॥ [प्रीतिसन्दर्भः ९०]

विश्वनाथः  पदे पदे क्षणे क्षणे तासां नवनवम् एव भवति । तत्र कैमुत्यं का विरमेतेति चला चञ्चलस्वभावा श्रीः सम्पत्तिरूपेति नित्यनूतनत्वं तस्योक्तम् ॥३४॥

 ओ)०(ओ

॥ १.११.३५ ॥

एवं नृपाणां क्षितिभारजन्मनाम्
अक्षौहिणीभिः परिवृत्ततेजसाम् ।
विधाय वैरं श्वसनो यथानलं
मिथो वधेनोपरतो निरायुधः ॥

श्रीधरः  उक्तं श्रीकृष्णचरितं सङ्क्षिप्याहएवम् इति द्वाभ्याम् । क्षितेर् भाराय जन्म येषाम् । अक्षौहिणीभिः कृत्वा परिवृतं सर्वतः प्रसृतं तेजः प्रभावो येषाम् । श्वसनो वायुर् वेणूनाम् अन्योन्यसङ्घर्षेणानलं विधाय मिथो दाहेन यथोपशाम्यति तद्वत् ॥३४॥

क्रमसन्दर्भः  अथ तथागतस्य तस्य तादृशगार्हस्थ्यलीलासुखोत्कर्षदर्शनार्थं निश्चिन्ततापूर्वकं ताभी रमणम् एवाहएवम् इति द्वाभ्याम् ॥३५॥

विश्वनाथः  ताभिः सह रमणं निष्प्रत्यूहं वक्तुं तस्य कार्यान्तरव्यग्रत्वाभावम् आहएवम् इति । अक्षौहिणीभिः सह परिवृत्तं विस्तीर्णं तेजो येषां श्वसनो वायुर् वेणूनाम् अन्योन्यसङ्घर्षेण अनलं विधाय मिथो दाहेन यथोपशाम्यति तद्वत् ॥३५॥

 ओ)०(ओ

॥ १.११.३६ ॥

स एष नरलोकेऽस्मिन्न् अवतीर्णः स्वमायया ।
रेमे स्त्रीरत्नकूटस्थो भगवान् प्राकृतो यथा ॥

श्रीधरः  स्त्रीरत्नकूटस्थ उत्तमस्त्रीकदम्बस्थः ॥३६॥

क्रमसन्दर्भः  य एवम् उपरतः, स एव रेम इति योज्यम् । स्वेषु निजजनेषु या माया कृपा तत्सुखचिकीर्षामयप्रेमा, तया । लोकेऽवतीर्ण इति तस्या एव सर्वावतारप्रयोजननिमित्तत्वात् । स्त्रीरत्नकूटस्थोऽपि तादृशरमणावेशकारिप्रेमविशेषरूपया तयैव रेमे, न तु प्रसिद्धकामेनेत्य् अर्थः । अत्र रत्नपदेन तासाम् अपि तद्योग्यत्वं बोधयित्वा तादृशप्रेमविशेषमयत्वं बोधितम् । एवं भाववैलक्षण्येऽपि क्रियया साम्यम् इत्य् आहप्राकृतो यथेति । अत्र श्रीभगवतोऽप्य् अप्राकृतत्वं दर्शयित्वा तद्वत् कामविषयत्वं निराकृतम् ॥३६॥ [प्रीतिसन्दर्भ १३५]

विश्वनाथः  स्वमायया योगमाययैव स्त्रीरत्नसमूहे प्रकाशबाहुल्येन प्रत्येकम् एव तिष्ठतीति सः । प्राकृतो यथेत्य् अनेन तस्य तथा रमणकारणस्य कामस्य रमणस्य चापाकृतत्वान् निर्गुणत्वम् उक्तम् ॥३६॥

 ओ)०(ओ

॥ १.११.३७ ॥

उद्दामभावपिशुनामलवल्गुहास
व्रीडावलोकनिहतो मदनोऽपि यासाम् ।
सम्मुह्य चापम् अजहात् प्रमदोत्तमास् ता
यस्येन्द्रियं विमथितुं कुहकैर् न शेकुः ॥

श्रीधरः  ननु एवं स्त्रीसङ्गादिभिः संसारप्रतीतेः कथं भगवान् अवतीर्ण इत्य् उच्यते तत्राहौद्दामेति द्वाभ्याम् । यासाम् उद्दामो गम्भीरो यो भावोऽभिप्रायस् तस्य पिशुनः सूचकोऽमलो वल्गुः सुन्दरो हासो व्रीडावलोकश् च ताभ्यां निहतः अमदनः श्रीमहादेवोऽपि सम्मुह्य लज्जया चापं पिनाकम् अजहात् । एवम्प्रभावा याह् स्त्रिय इत्य् एतावद् विवक्षितम् । यद् वा भगवतो मोहिनीरूपेण महेशोऽपि मोहित एवम् एताश् च तादृग् विलासा एवेति तथोक्तम् । ताः कुहकैः कपटैर् विभ्रमैर् यस्येन्द्रियं मनो विमथितुं क्षोभयितुं न शेकुर् न शक्ताः । अथवा निहतस् ताडितो मदनोऽपि जगद्विजयी सम्ंउह्य तत्तत्कर्तव्यतामूढः संश्चापं धनुर् लज्जयाजहाज् जहौ । ताश् च प्रमदोत्तमाः कामविजयिन्योऽपीत्य् आदि पूर्ववत् ॥३७॥

क्रमसन्दर्भः  पुनर् अपि तद् एव स्थापयतिउद्दामेति । मदनश् च प्राकृतः कामः । उद्भटभावसूचकनिर्मलमनोहराभ्यां हासव्रीडावलोकनाभ्यां निहतस् तन्महिमदर्शनेन स्वयम् एवोक्तार्थीकृतस्वास्त्रादिबलोऽभूत् । अत एव सम्मुह्य चापम् अजहात् ।
भ्रूपल्लवं धनुर् अपाङ्गतरङ्गितानि
बाणा गुणाः श्रवणपालिर् इति स्मरेण ।
तस्याम् अनङ्गजयजङ्गमदेवतायाम्
अस्त्राणि निर्जितजगन्ति किम् अर्पिताणि ॥ [गीतगोविन्द ३.१३]  इत्यादिवत् ।

तत्र निजास्त्रप्रयोगं न कुरुत एवेत्य् अर्थः । तथाभूता अपि प्रमदोत्तमाः प्रमदेन प्रकृष्टप्रेमानन्दविशेषेण परमोत्कृष्टास् ताः स्ववृन्द एव याः स्वतोऽप्य् उत्कृष्टप्रेमवत्यस् तासां साम्येच्छया कुहकैस् तादृशप्रेमाभावेन कपटांशप्रयुक्तैः सद्भिः कटाक्षादिभिर् यस्येन्द्रियं विमथितुं तद्वद् विशेषेण मथितुं न शेकुः, किन्तु स्वप्रेमानुरूपम् एव शेकुर् इति । तस्मात् प्रेममात्रोत्थायिविकारत्वात् तस्य कामुकवैलक्षण्यम् इति भावः ॥३७॥ [प्रीतिसन्दर्भ १३६]

विश्वनाथः  नन्व् इन्द्रियैर् विषयान् भुञ्जानस्य तस्य कथम् अप्राकृतत्वम् ? तत्राहयासाम् उद्दामः गम्भीरो यो भावः प्रेमा तस्य पिशुनः सूचकोऽमलो वल्गुः सुन्दरो हासो व्रीडासहितोऽवलोकश् च ताभ्यां कृष्णविषयकाभ्यां स्वरूपभूतकन्दर्पपीडोत्थाभ्यां निहतः । अहो एता मच्छराघातं विनैव सस्पृहं कान्तम् आलोकयन्त इति विचारयन्न् एव तदतिमाधुर्यावलोकोत्थविस्मयविवशीकृतः सन् मदनः प्राकृतकन्दर्पस् तन्मोहनार्थम् आगतोऽपि स्वयं सम्मुह्य चापम् अजहात् । तासां भ्रूचापाकृष्टानां व्रीडावलोकशराणाम् अग्रे किं मे चापेन सशरेणेति तं तत्याज ।

ताः प्रमदोत्तमा अपि यस्येन्द्रियं मथितुं स्ववशीकर्तुं कुहकैः कपटप्रयुक्तैर् वल्गुहासादिभिर् न शेकुः, किन्तु प्रेमप्रयुक्तैः शेकुर् इति तासां समञ्जसरतिमत्त्वात् प्रेममया काममया अपि कटाक्षादयः सम्भवन्ति । तत्राद्याः भावपिशुनशब्देनोच्यते, द्वितीयाः कुहकशब्देन । तत्रादयैर् वशीकृतेन्द्रियत्वेऽपि भगवतोऽप्राकृतत्वलक्षणं नैर्गुण्यम् एव तस्य प्रेमवश्यत्वात्, प्रेम्णश् च चिच्छक्तिविलासविशेषत्वात् तन्मयानां कटाक्षादीनां च तदुत्थितस्य कामस्य च त्वत्कारणकस्य रमणस्य च चिन्मयत्वाद् विषयभोगशब्देन वक्तुम् अशक्यत्वान् मायिकानाम् एव शब्दस्पर्शादीनां विषयशब्देनाभिधानाद् इति । द्वितीयैः प्रेमरहितैर् वशीकारासम्भवात् यस्येन्द्रियं विमथितुं कुहकैर् न शेकुर् इत्य् उक्तं सर्वथैव तदिन्द्रियविमथनाभावे व्याख्याते, रेमे स्त्रीरत्नकूटस्थो भगवान् प्राकृतो यथा [भा.पु. १.११.३६] इत्य् अनेन व्यञ्जिता रमणासक्तिश् च नोपपद्यते ।

किं च, अत्र कादाचित्कैस् तदीयकाममयकटाक्षादिभिर् वशीकाराभावेऽपि तेषां प्राकृतत्वं न वाच्यम् । पट्टमहिषीणां सर्वासां चिच्छक्तित्वात् तदीयेषु कटाक्षादिषु प्राकृतत्वप्रवेशाशक्तेः । न च स्वरूपभूतत्वेऽपि चिच्छक्तिसामान्यस्यैव वशो भगवान्, किन्तु चिच्छक्तिविशेषस्य प्रेम्ण एवेति सिद्धान्ताद् इति सर्वम् अनवद्यम् ॥३७॥

 ओ)०(ओ

॥ १.११.३८ ॥

तम् अयं मन्यते लोको ह्य् असङ्गम् अपि सङ्गिनम् ।
आत्मौपम्येन मनुजं व्यापृण्वानं यतोऽबुधः ॥

श्रीधरः  तं श्रीकृष्णम् अयं प्राकृतो लोक आत्मौपम्येन स्वसादृश्येन सङ्गिनं मनुजं मन्यते । अत्र हेतुःव्यापृण्वानं व्याप्रियमाणम् । यतोऽयम् अबुधोऽतत्त्वज्ञः ॥३८॥

क्रमसन्दर्भः  तस्माद् एतत् तत्त्वम् अविज्ञायैवतम् अयम् इति । अयं साधारणो लोकोऽसक्तम् अपि प्राकृतगुणेष्व् अनासक्तम् अपि । यत आत्मौपम्येन मनुजं व्यापृण्वानं कामादिव्यापारयुक्तं च मन्यते । यथात्मनः प्राकृतमनुष्यत्वादि तथैव मन्यत इत्य् अर्थः । अत एवाबुधः एवासौ लोक इति ।॥३७॥ [प्रीतिसन्दर्भ १३७]

विश्वनाथः  एवं वस्तुतो विषयसङ्गरहितम् अपि तम् अनभिज्ञो बहिर् दर्शी लोको विषयसङ्गिनम् एव मन्यत इत्य् आहतम् अयम् इति । आत्मौपम्येन स्वसादृश्येन । तत्र हेतुः व्यापृण्वाणं व्याप्रियमाणं सत्यभामायाम् आसक्तेर् एव पारिजातार्थबहुव्यापारदर्शनाद् इत्य् अर्थः । अतोऽबुधः सदसद्विवेचनशून्यः नीलमणिं काचम् इव प्रेमाणम् एव विषयाकक्तिं निश्चिनोतीत्य् अर्थः ॥३८॥

 ओ)०(ओ

॥ १.११.३९ ॥

एतद् ईशनम् ईशस्य प्रकृतिस्थोऽपि तद्गुणैः ।
न युज्यते सदात्मस्थैर् यथा बुद्धिस् तदाश्रया ॥

श्रीधरः  कुत इत्य् अपेक्षायाम् ऐश्वर्यलक्षणम् आहएतद् इति । ईशस्य ईशनम् ऐश्वर्यं नामैतद् एव । किं तत् ? प्रकृतिस्थोऽपि तस्या गुणैः सुखदुःखादिभिः सदा न युज्यत इति यत् । यथात्मस्थैर् आनन्दादिभिर् आत्माश्रयापि बुद्धिर् न युज्यते तद्वत् । वैधर्म्ये दृष्टान्तो वा । आत्मस्थैः सत्ताप्रकाशादिभिर् यथा बुद्धिर् युज्यत इति । एवं वा । असद् आत्मा देहस् तत्रस्थैर् गुणैस् तदाश्रयाबुद्धिस् तदुपाधिर् जीवो यथा युज्यते एवं प्रकृतिस्थोऽपि तद्गुणैर् न युज्यत इति यद् एतद् ईशनम् ईशस्येति ॥३९॥

क्रमसन्दर्भः  प्राकृतगुणेष्व् असक्तत्वे हेतुःएतद् इति । अवतारादौ प्रकृतिगुणमये प्रपञ्चे तिष्ठन्न् अपि सदैव तद्गुणैर् न युज्यते इति यद् एतद् ईशस्येशनम् ऐश्वर्यम् । तत्र व्यतिरेके दृष्टान्तःयथेति । तदाश्रया प्रकृत्याश्रया बुद्धिर् जीवज्ञानं यथा युज्यते, तथा नेति । अन्वये वा तदाश्रया श्रीभगवदाश्रया परमभागवतानां बुद्धिर् यथा प्रकृतिस्था कथञ्चित् तत्र पतितापि न युज्यते, तद्वत् । एवम् एवोक्तं श्रीमदुद्धवेन तृतीये

भगवान् अपि विश्वात्मा लोकवेदपथानुगः ।
कामान् सिषेवे द्वार्वत्याम् असक्तः साङ्ख्यम् आस्थितः ॥ [भा.पु. ३.३.१९] इति ॥३९॥

[प्रीतिसन्दर्भ १३८]

विश्वनाथः  ननु भवतु नाम तासां चिच्छक्तित्वात् तद्रमणादेर् निर्गुणत्वम् । तद् अपि प्राकृतप्रपञ्चमध्ये प्राकृते एव यदुवंशे अवतीर्णस्य प्राकृतानाम् एव जरासन्धादीनाम् असुराणां रूपशब्दादीन् विषयान् स्वचक्षुःश्रोत्रादीन्द्रियैर् आददानस्य गुणसङ्गः खलु दुर्वार एव इत्य् अत आहएतद् इति । ईशस्य ईशनम् ऐश्वर्यं नामैतद् इति यत् प्रकृतौ स्थितोऽपि तस्या गुणैः न युज्यते । गुणैः कीदृशैः ? आत्मस्थैः । अयम् अर्थःस्वयं गुणेषु तिष्ठति गुणा अपि तस्मिंस् तिष्ठन्ति । तद् अपि तस्य गुणैर् असम्पर्क इति वस्तुतो भगवत एव सर्वप्रपञ्चस्याधिष्ठानत्वे चाधिष्ठातृत्वे चापि निर्गुणत्वम् एवोक्तम् । साक्षी चेता केवलो निर्गुणश् च [श्वे.उ. ६.११] इति, सत्त्वादयो न सन्तीशे यत्र च प्राकृता गुणाः [वि.पु. १.९.४४], हरिर् हि निर्गुणः साक्षात् पुरुषः प्रकृतेः परः [भा.पु. १०.८८.५] इत्य् आदि श्रुतिस्मृतिभिः । यथा तदाश्रय स एवाश्रयो विषयो यस्याः सा तत्स्मरणवती परमभागवतानां बुद्धिः प्रकृतिस्थापि सन्तुष्टिस्तुतिनिन्दादिषु तृप्तिक्षुत्पिपासापीडादिषु जागरस्वप्नसुषुप्तिषु सत्त्वादिगुणेषु स्थितापि तेष्व् औदासीन्यात् न तैर् युज्यते इति । तथैव प्राकृतान् विषयान् आददानस्यापि तस्य तेष्व् आसक्तिशून्यत्वात् न तैर् योगः ॥३९॥

 ओ)०(ओ

॥ १.११.४० ॥

तं मेनिरेऽबला मूढाः स्त्रैणं चानुव्रतं रहः ।
अप्रमाणविदो भर्तुर् ईश्वरं मतयो यथा ॥

श्रीधरः  तत्पत्न्योऽ तस्य तत्वं न जानन्तीत्य् आह । तं स्त्रैणम् आत्मवश्यं रह एकान्तोऽनुव्रतम् अनुसृतं च मेनिरे । भर्तुर् अप्रमाणविदः प्रमाणमियत्तां महिमानम् अजानन्त्य इत्य् अर्थः । ईश्वरं क्षेत्र.ज्ञं मतयोऽहंवृत्तयो यथा स्वाधीनं स्वधर्मयोगिनं मन्यन्ते तद्वत् । यद् वा, यथा यथा तासां मतयः कल्पनास् तथा तथा तम् ईश्वरं स्त्रैणादिरूपं मेनिर इत्य् अर्थः ॥४०॥

क्रमसन्दर्भः  ननु तादृशम् ऐश्वर्यं तस्य ताः किं जानन्ति । यदि जानन्ति तदा रहोलीलायां त्रुट्यत्य् एव तादृशप्रेमेत्य् आशङ्क्याहतम् इति । ईश्वरम् अपि तं रह एकान्तलीलायां मौढ्यात् तादृशप्रेममोहाद् भर्तुर् अप्रमाणविदस् तादृशैश्वर्यज्ञानरहिताः स्त्रैणम् आत्मवश्यम् अनुव्रतम् अनुसृतं च मेनिरे । तच् च नायुक्तम् इत्य् आहयथा तासां मतयः प्रेमवासनास् तथैव स इति । ये यथा मां [गीता ४.११] इत्य् आदेः, स्वेच्छामयस्य [भा.पु. १०.१४.२] इत्य् आदेश् च प्रामाण्याद् इति भावः ॥४०॥ [प्रीतिसन्दर्भ १३९]

विश्वनाथः  ननु तहि यासु तस्य सदैवासक्तिस् ताः पट्टमहिष्य एवाभिज्ञास् तस्य तत्त्वं सामस्त्येन जानन्ति ? मैवम् । रसपुष्टिसिद्ध्यर्थं तासां स्वरूपभूतानाम् अपि योगमायया भगवतैव स्वसम्पूर्णज्ञानावरणात् ता अपि तं न जानन्तीत्य् आहतम् इति । तं स्वभर्तारं रहोऽनुव्रतं स्वप्रेमवश्यम् अपि स्त्रैणं स्त्रीमात्रभाववश्यं मेनिरे । यतो मूढा भगवतैवादिरसपुष्ट्यर्थं मूढीकृताः । अतः समुद्रे विहरन्तोऽपि यथा समुद्रस्येयत्तां न जानन्ति । तथा भर्तुः प्रमाणं न विदन्ति । मतयः शास्त्रकृतां बुद्धिवृत्तयः ईश्वरनिरूपणे प्रवृत्ताः जगदुपादानत्वम् ईश्वरत्वं जगन्नियन्तृत्वं तथा जगन्निमित्तत्वम् ईश्वरत्वम् इति मतवैविध्यट् किञ्चित् किञ्चिज् जानन्त्योऽपि वस्तुतो मूढा एवेति । याश् च सम्पर्यचरन् प्रेम्णेत्य् आद्य् उक्तेस् तासां प्रेमवत्त्वाद् भगवतश् च प्रेमवश्यत्वात् तासां प्राकृतत्वं न व्याख्येयम् ॥४०॥

 इति सारार्थदर्शिन्यां हर्षिण्यां भक्तचेतसाम् ।
एकादशोऽपि प्रथमे सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां प्रथमस्कन्धे
श्रीकृष्णद्वारकागमनं नाम
एकादशोऽध्यायः ।
॥१.११॥

 (१.१२)
द्वादशोऽध्यायः
परीक्षिज्जन्म नाम

॥ १.१२.१ ॥

शौनक उवाच
अश्वत्थाम्नोपसृष्टेन ब्रह्मशीर्ष्णोरुतेजसा ।
उत्तराया हतो गर्भ ईशेनाजीवितः पुनः ॥

श्रीधरः
पुरोक्तं यत्प्रसङ्गाय द्रौणिदण्डादि विस्तरात् ।
द्वादशे तु तद् एवाथ परीक्षिज्जन्म वर्ण्यते ॥

परीक्षितोऽथ राजर्षेर् जन्मकर्मविलायनम् ।
संस्थां च पाण्डुपुत्राणां वक्ष्ये कृष्णकथोदयम् ॥

इति प्रतिज्ञाय पाण्डावानां राज्यस्थितिर् उपोद्धातरूपा सप्रसङ्गं सप्तमाध्यायम् आरभ्य निरूपिता । इदानीम् औपोद्धातिकम् उक्तानुवादपूर्वकं पृच्छतिअश्वत्ताम्नेति । उपसृष्टेन विसृष्टेन । तस्य जन्मादि ब्रूहीत्य् उत्तरेणान्वयः ॥१॥

क्रमसन्दर्भः  न व्याख्यातम्.

विश्वनाथः
कृत्वा जन्मोत्सवं राजा पौत्रस्य श्रीपरीक्षितः ।
द्वादशे भावि तद्वृत्तं विप्रैर् उक्तम् उपाशृणोत् ॥
नैव श्रुतचरो भक्तो राजा वा तावद् ईदृशः ।
कृष्णं ददर्श यो गर्भे यश् च कालम् अदण्डयत् ॥

परीक्षितो जन्म वक्ष्ये इति प्रतिज्ञाय द्रौण्यस्त्रक्षेपगर्भरक्षाकुन्तीस्तवभीष्मनिर्याणभगवद्यात्राद्वारकाप्रवेशपट्टमहिषीरमणादिकथामाधुर्येषु तत्प्रसङ्गोत्थितेषु मज्जन्तं सूतं तद् एव परीक्षिज्जन्म शुश्रूषुः शौनकः पुनर् विशेषतः पृच्छतिअश्वत्थाम्नेति । उपसृष्टेन निक्षिप्तेन ॥१॥

 ओ)०(ओ

॥ १.१२.२ ॥

तस्य जन्म महाबुद्धेः कर्माणि च महात्मनः ।
निधनं च यथैवासीत् स प्रेत्य गतवान् यथा ॥

श्रीधरः  स परीक्षित् । प्रेत्य देहं त्यक्त्वा ॥२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१२.३ ॥

तद् इदं श्रोतुम् इच्छामो गदितुं यदि मन्यसे ।
ब्रूहि नः श्रद्दधानानां यस्य ज्ञानम् अदाच् छुकः ॥

श्रीधरः  प्रार्थये न त्व् आज्ञापयामीत्य् आह । गदितुं यदि मन्यसे तर्हि ब्रूहीति । यस्य ज्ञानम् अदाच् छुक इति श्रवणेच्छायां कारणम् ॥३॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१२.४ ॥

सूत उवाच
अपीपलद् धर्मराजः पितृवद् रञ्जयन् प्रजाः ।
निःस्पृहः सर्वकामेभ्यः कृष्णपादानुसेवया ॥

श्रीधरः  निस्पृहस्यापि राज्ञः श्रीकृष्णानुग्रहात् तादृक् पौत्रः समजनीति वक्तुं तस्य श्रीकृष्णे भक्त्युद्रेकम् आहअपीपलद् इति त्रिभिः । पितृवद् अपीपलत् पालयाम् आस ॥४॥

क्रमसन्दर्भः  न व्याख्यातम्.

विश्वनाथः  तादृशपौत्रप्राप्तौ राज्ञः कृष्णानुराग एव कारणम् इत्य् अभ्यूहयंस् तम् एवाह त्रिभिः । अपीपलत् पालयामास ॥४॥

 ओ)०(ओ

॥ १.१२.५६ ॥

सम्पदः क्रतवो लोका महिषी भ्रातरो मही ।
जम्बूद्वीपाधिपत्यं च यशश् च त्रिदिवं गतम् ॥
किं ते कामाः सुरस्पार्हा मुकुन्दमनसो द्विजाः ।
अधिजह्रुर् मुदं राज्ञः क्षुधितस्य यथेतरे ॥

श्रीधरः  क्रतवस् तदुपार्जिता लोकाश् च ॥५॥ सुरस्पार्हाः सुराणां स्पृहणीयास् ते सम्पदादयः कामा विषया राज्ञः किं मुदं प्रीतिम् अधिजह्रुः कृतवन्तः । न कृतवन्त इत्य् अर्थः । अत्र हेतुः । मुकुन्दे एव मनो यस्येति । क्षुधितस्यान्नैकमनसो यथेतरे स्रक्कन्दनादयो न कुर्वन्ति तद्वत् ॥६॥

क्रमसन्दर्भः  न व्याख्यातम्.

विश्वनाथः  सम्पदादयस् तथा सुराणां स्पृहैव स्पार्हः स्वार्थेऽण् स येषु ते सूरस्पार्हाः कामाः भोगाः राज्ञः किं मुदम् अधिजह्रुर् नैव कृतवन्त इत्य् अर्थः । तत्र हेतुर् मुकुन्दमनस इति इतरे स्रक्चन्दनादयः ॥६॥

 ओ)०(ओ

॥ १.१२.७ ॥

मातुर् गर्भगतो वीरः स तदा भृगुनन्दन ।
ददर्श पुरुषं कञ्चिद् दह्यमानोऽस्त्रतेजसा ॥

श्रीधरः  प्रस्तुतम् आहमातुर् इति ॥७॥

क्रमसन्दर्भः  न व्याख्यातम्.

विश्वनाथः  प्रस्तुतम् आहमातुर् गर्भगतोऽपि वीर इति स्वाभाविकवीरत्वेनैवास्त्रतेजसस् तस्माद् अबिभ्यद् इत्य् अर्थः । ददर्शेति तन्मनोनयनाभ्यां भगवद्रूपे एव स्वविषयग्रहणारम्भः प्रथमतः कृत इति भावः ॥७॥

 ओ)०(ओ

॥ १.१२.८ ॥

अङ्गुष्ठमात्रम् अमलं स्फुरत्पुरटमौलिनम् ।
अपीव्यदर्शनं श्यामं तडिद् वाससम् अच्युतम् ॥

श्रीधरः  पुरटं सुवर्णम् । स्फुरन् पुरटमौलिर् यस्यास्ति तम् । व्रीह्यादिभ्यश् चेति इनिप्रत्ययः । अपीच्यम् अतिसुन्दरं दृश्यत इति दर्शणं रूपं यस्यतम् । तडिद्वद् वाससी यस्येति श्यामम् इति च पदाभ्यां विद्युद्युक्तमेघोपमा सूचिता । अच्युतम् अविकारम् ॥८॥

क्रमसन्दर्भः  न व्याख्यातम्.

विश्वनाथः  अङ्गुष्ठमात्रम् इति । आत्मनः सर्वतो दिक्षु गर्भे तावन्मात्रस्यैवावकाशस्य स्थितत्वात् तत्प्रमाणम् एव भगवत्य् उपचरितम् । वस्तुतस् तु तावत्य् अपि देशेऽचिन्त्यशक्त्या यथवत् प्रमाणम् एव भगवन्तं ददर्श न त्व् अन्यथा । गर्भे दृष्टम् अनुध्यायन् परीक्षेत नरेष्व् इह इत्य् उपरिष्टाद् उक्तेर् नरलोके तत्परीक्षणान्यथानुपपत्तेः । अत एव अपीव्यम् अन्यूनातिरिक्तत्वाद् अतिसुन्दरं दृश्यत इति दर्शनं रूपं यस्य त्वम् । पुरटमौलिनम् इति व्रीह्यादित्वाद् इनिः श्यंअं तडिद्वाससम् इति पदाभ्यां विद्युद्भूषितमेघो ब्रह्मास्त्रदावानलदह्यमानपरीक्षित्कलभत्राणाय सहसैवोत्तराकुक्षिनभसि प्रादुरभूद् इति द्योतितम् ॥८॥

 ओ)०(ओ

॥ १.१२.९ ॥

श्रीमद्दीर्घचतुर्बाहुं तप्तकाञ्चनकुण्डलम् ।
क्षतजाक्षं गदापाणिम् आत्मनः सर्वतो दिशम् ।
परिभ्रमन्तम् उल्काभां भ्रामयन्तं गदां मुहुः ॥

श्रीधरः  तप्तं दाहोत्तीर्णं यत्कञ्चनं तन्मये कुण्डले यस्य । क्षतजाक्षं संरम्भादत्यारक्तनेत्रम् । अहो मद्भक्तस्यापि गर्भेऽस्त्रपीडेति क्रोधाद् इति भावः ॥९॥

क्रमसन्दर्भः  न व्याख्यातम्.

विश्वनाथः  क्षतजाक्षं ब्रह्मास्त्रं प्रति क्रोधाद् अत्यारक्तनेत्रम् ॥९॥

 ओ)०(ओ

॥ १.१२.१० ॥

अस्त्रतेजः स्वगदया नीहारम् इव गोपतिः ।
विधमन्तं सन्निकर्षे पर्यैक्षत क इत्य् असौ ॥

श्रीधरः  अस्त्रतेजो विधमन्तं विनाशयन्तम् । नीहारं हिमं गोपतिः सूर्य इव । (एवंविधं गर्भगतो बालः) सन्निकर्षे समीपे ददर्श । दृष्ट्वा चासौ क इति पर्यैक्षत वितर्कितवान् ॥१०॥

क्रमसन्दर्भः  नीहारं विधयन् सूर्य इवासौ क इति पर्यैक्षतेतान्वयःविभक्ति विपरिणामात् ॥१०॥

विश्वनाथः  नीहारं हिमं गोपतिः सूर्य इव सूर्यो यथा विधमति तथास्त्रतेजो विधमन्तं विनाशयन्तं पर्यैक्षत कोऽसौ वीरासनेन माम् अयुक्तोऽपि रक्षतीति वितर्कितवान् ॥१०॥

 ओ)०(ओ

॥ १.१२.११ ॥

विधूय तद् अमेयात्मा भगवान् धर्मगुब् विभुः ।
मिषतो दशमासस्य तत्रैवान्तर्दधे हरिः ॥

श्रीधरः  अमेयात्मा कथं तद्विधूतवान् इत्य् अवितर्क्यरूपः । धर्मं गोपायतीति धर्मगुप् । यद् वा, धर्मं गोपायन्तीति धर्मगुपो राजन्तस् तत्प्रभुस् तेषाम् अपि पालकत्वात् । दशमासपरिच्छेद् यस्य तस्य मिषतः पश्यतो यत्र दृष्टस् तत्रैवान्तर्हितो नत्व् अन्यत्र गतः । यतो विभुः सर्वगतः ॥११॥

क्रमसन्दर्भः  न व्याख्यातम्.

विश्वनाथः  धर्मं भक्तवात्सल्यरूपं स्वधर्मं होपायति धर्मगुप् दशमास्यस्य दशमासपरिच्छेद्यस्य तस्य मिषतः पश्यतः । यत्र दृष्टः तत्रैवान्तर्दधे न त्व् अन्यत्र गतः, यतो विभुः । हरिर् इति तस्य मनोऽपहृत्य तस्मिन्न् अवदधाने सत्य् अन्तर्दधे । चौरस्य लक्षणम् इदम् एव यद् धनवत्य् अवदधानेऽन्तर्धत्ते इति कूटयामिकवत् तन्मनो हर्तुम् एव तत्र प्रविष्ट आसीद् इत्य् उत्प्रेक्षा च द्योतिता ॥११॥

 ओ)०(ओ

॥ १.१२.१२ ॥

ततः सर्वगुणोदर्के सानुकूलग्रहोदये ।
जज्ञे वंशधरः पाण्डोर् भूयः पाण्डुर् इवौजसा ॥

श्रीधरः  उदर्कम् उत्तरफलम् । सर्वगुणानाम् उत्तरोत्तराधिक्यसूचके लग्ने । तत्र हेतुःअनुकूलैर् अन्यैर् ग्रहैः सहितानां शुभग्रहाणाम् उदयो यस्मिन् ॥१२॥

क्रमसन्दर्भः  न व्याख्यातम्.

विश्वनाथः  सर्वगुणा एव उदर्कः उत्तरकालभवं फलं यत्र तस्मिन् । अनुकूलैर् ग्रहैः सह वर्तमाने उदये लग्ने ॥१२॥

 ओ)०(ओ

॥ १.१२.१३ ॥

तस्य प्रीतमना राजा विप्रैर् धौम्यकृपादिभिः ।
जातकं कारयाम् आस वाचयित्वा च मङ्गलम् ॥

श्रीधरः  जातकं जातकर्म । मङ्गलं पुण्याहम् ॥१३॥

क्रमसन्दर्भः  न व्याख्यातम्.

विश्वनाथः  जातकं जातकर्म ॥१३॥

 ओ)०(ओ

॥ १.१२.१४ ॥

हिरण्यं गां महीं ग्रामान् हस्त्यश्वान् नृपतिर् वरान् ।
प्रादात् स्वन्नं च विप्रेभ्यः प्रजातीर्थे स तीर्थवित् ॥

श्रीधरः  वरान् श्रेष्ठान् । स्वन्नं शोभनम् अन्नं च । तीर्थविद् दानकालज्ञः ।

यावन् न च्छिद्यते नालं तावन् नाप्नोति सूर्तकम् ।
छिन्ने नाले ततः पश्चात् सूतकं तु विधीयते ॥

इति वचनात् ततः पूर्वं प्रादात् । आमान्नं वा प्रजातीर्थे पुत्रोत्पत्तिपुण्यकाले । पुत्रे जाते व्यतीपाते दत्तं भवति चाक्षयम् इति स्मृतेः ।

देवाश् च पितरश् चैव पुत्रे जाते द्विजन्मनाम् ।
आयन्ति हि नृपश्रेष्ठ पुण्याहम् इति चाब्रुवन्न् इति च ॥१४॥

क्रमसन्दर्भः  न व्याख्यातम्.

विश्वनाथः  प्रजातीर्थे पुत्रोत्पत्तिपुण्यकाले, पुत्रे जाते व्यतीपाते दत्तं भवति चाक्षयम् इति स्मृतेः ॥१४॥

 ओ)०(ओ

॥ १.१२.१५१७ ॥

तम् ऊचुर् ब्राह्मणास् तुष्टा राजानं प्रश्रयान्वितम् ।
एष ह्य् अस्मिन् प्रजातन्तौ पुरूणां पौरवर्षभ ॥
दैवेनाप्रतिघातेन शुक्ले संस्थाम् उपेयुषि ।
रातो वोऽनुग्रहार्थाय विष्णुना प्रभविष्णुना ॥
तस्मान् नाम्ना विष्णुरात इति लोके भविष्यति ।
न सन्देहो महाभाग महाभागवतो महान् ॥

श्रीधरः  हे पौरवर्षभ, कुरूणां कुरुवंश्यानां शुक्ले शुद्धेऽस्मिन् प्रजातन्तौ । दैवेन । कथम्भूतेन । अप्रतिघातेन दुर्वारेण । संस्थां नाशम् उपेयुषि गते सति व युष्माकम् अनुग्रहार्थाय यस्मात् प्रभवनशीलेन श्रीविष्णुना रातो दत्तस् तस्माल् लोके विष्णुरात इति नाम्ना भविष्यति महाभागवतश् च । गुनैश् च महान् भविष्यति नात्र सन्देह इति तं राजानं ब्राह्मणा ऊचुर् इति त्रयाणाम् अन्वयः ॥१५१७॥

क्रमसन्दर्भः  न व्याख्यातम्.

विश्वनाथः  पुरूणां पुरुवंश्यानां प्रजातन्तौ संस्थां नाशम् उपेयुषि प्राप्ते सति । शुक्ले शुद्धे रातो दत्तः । बालस्य तादृशयोग्यतायाम् अश्रद्दधानं राजानं प्रत्य् आहन सन्देह इति ॥१५१७॥

 ओ)०(ओ

॥ १.१२.१८ ॥

श्रीराजोवाच
अप्य् एष वंश्यान् राजर्षीन् पुण्यश्लोकान् महात्मनः ।
अनुवर्तिता स्विद् यशसा साधुवादेन सत्तमाः ॥

श्रीधरः  महाभागवतो भविष्यतीत्य् उक्ते हृष्तः पृच्छति । अपि स्वित् किं स्वित् । साधुवादेन यशसा सत्कीर्त्या चानुवर्तिता भविष्यतीति पूर्वस्यैवातः परम् अप्य् अनुषङ्गः ॥१८॥

क्रमसन्दर्भः  अप्य् एष वंश्यान् इत्य् अत्र हृष्ट इति टीकायां हर्षेणैव पुनः प्रश्नोऽयम्, न त्व् अपूर्त्येति भावः । वस्तुतस् तु तथात्वेऽपि राजश्रेष्ठता ज्ञानार्थं पुनः प्रश्नः ॥१८॥

विश्वनाथः  महाभागवतो भविष्यतीत्य् उक्ते राजैव सान्तश् चमत्कारं सगाम्भीर्यं पृच्छति । अपि स्वित् प्रश्ने । अनु लक्ष्यीकृत्य वर्तिता । तेषां सदृशो भविष्यति न वेत्य् अर्थः ॥१८॥

 ओ)०(ओ

॥ १.१२.१९ ॥

ब्राह्मणा ऊचुः
पार्थ प्रजाविता साक्षाद् इक्ष्वाकुर् इव मानवः ।
ब्रह्मण्यः सत्यसन्धश् च रामो दाशरथिर् यथा ॥

मध्वः  रामो दाशरथिर् यथा अधिकदृष्टान्तः ।

ऊर्णनाभ्यादिको विष्णोर् विष्णुर् विष्णोस् तथैव च ।
विष्णुर् जीवस्य दृष्टान्तो ऊनसाम्याधिकक्रमात् ॥ इति ब्राह्मे ॥१९॥

श्रीधरः  हे पार्थ, प्रजानाम् अविता रक्षकः । मानवो मनोः पुत्रः । ब्राह्मण्येभ्यो हितः । सत्यप्रतिज्ञश् च श्रीरामो यथा ॥१९॥

क्रमसन्दर्भः  न व्याख्यातम्.

विश्वनाथः  तेषां सदृशो यशसेति किं पृच्छ्यते यैर् एव एकैकैर् गुणैस् ते सर्वे यशस्विनः आसन् ते सर्वे एव गुणा अस्मिन् बालकेऽधुनैव सन्ति यथावसरम् आविर्भविष्यन्ति तस्माद् एतत्तुल्यास् ते न बभूवुर् इति प्रतीयताम् इत्य् आशयेनाहुःपार्थेति । प्रजानाम् अविता रक्षकः । सत्यसन्धः सत्यप्रतिज्ञः ॥१९॥

 ओ)०(ओ

॥ १.१२.२० ॥

एष दाता शरण्यश् च यथा ह्य् औशीनरः शिबिः ।
यशो वितनिता स्वानां दौष्यन्तिर् इव यज्वनाम् ॥

श्रीधरः  उशीनरदेशाधिपतिः शिबिः । येन स्वमांसं श्येनाय दत्त्वा शरणागतः कपोतो रक्षितः । स्वानां ज्ञातीनां यज्वनां च यशोविस्तारको दौष्यन्तिर् भरत इव ॥२०॥

क्रमसन्दर्भः  न व्याख्यातम्.

विश्वनाथः  उशीनरदेशाधिपतिः शिबिः येन स्वमांसं श्येनाय दत्त्वा शरणागतः कपोतो रक्षितः । दुष्यन्तपुत्रो भरतः ॥२०॥

 ओ)०(ओ

॥ १.१२.२१ ॥

धन्विनाम् अग्रणीर् एष तुल्यश् चार्जुनयोर् द्वयोः ।
हुताश इव दुर्धर्षः समुद्र इव दुस्तरः ॥

श्रीधरः, विश्वनाथः  अर्जुनयोः पार्थकार्तवीर्ययोः ॥२१॥

क्रमसन्दर्भः  न व्याख्यातम्.

 ओ)०(ओ

॥ १.१२.२२ ॥

मृगेन्द्र इव विक्रान्तो निषेव्यो हिमवान् इव ।
तितिक्षुर् वसुधेवासौ सहिष्णुः पितराव् इव ॥

श्रीधरः  हिमवान् इव सतां निषेव्योऽनन्यगतिकत्वेन । वसुधेव तितिक्षुः क्षन्ता । प्रीत्या मातापितराव् इव सहिष्णुः ॥२२॥

क्रमसन्दर्भः  न व्याख्यातम्.

विश्वनाथः  सर्वंसहापि वसुधा परेषां वाक्शरज्वालां नानुभवति । अयं तु ताम् अनुभवन्न् अपि न प्रतिकरिष्यतीति अत्र दृष्टान्तः पितराव् इवेति ॥२२॥

 ओ)०(ओ

॥ १.१२.२३ ॥

पितामहसमः साम्ये प्रसादे गिरिशोपमः ।
आश्रयः सर्वभूतानां यथा देवो रमाश्रयः ॥

श्रीधरः  पितामहो ब्रह्मा तेन समः साम्ये समत्वे । रमाश्रयो हरिः ॥२३॥

क्रमसन्दर्भः  न व्याख्यातम्.

विश्वनाथः  पितामहो युधिष्ठिरः । साम्ये सर्वत्र द्वेषाभवे । रमाश्रयो नारायणः ॥२३॥

 ओ)०(ओ

॥ १.१२.२४ ॥

सर्वसद्गुणमाहात्म्ये एष कृष्णम् अनुव्रतः ।
रन्तिदेव इवोदारो ययातिर् इव धार्मिकः ॥

श्रीधरः  सर्वैः सद्गुणैर् आहात्म्यं यत् तस्मिन् । श्रीकृष्णतुल्यः ॥२४॥

क्रमसन्दर्भः  तथापि साधारणजनचमत्कारार्थं पूर्ववद् अन्यद् अपि किञ्चिद् ब्रूम इत्य् आहुःरन्तीति । किं वा, बहुभिर् यथा स्वज्ञानमुक्तत्वात् पाठक्रमो नात्र विवक्षितः । औदार्यम् अत्र दातृत्वम्, तेन कारुण्यं लक्ष्यते ॥२४।।

विश्वनाथः  एकस्यैवोपमेयस्यास्य सर्वैर् गुणैर् एकम् एवोपमानीकुर्वन्न् आह, सर्वैः सद्गुणैर् यन् माहात्म्यं तस्मिन् एष कृष्णम् अनुव्रतः श्रीकृष्णतुल्यः ॥२४॥

 ओ)०(ओ

॥ १.१२.२५२६ ॥

हृत्या बलिसमः कृष्णे प्रह्राद इव सद्ग्रहः ।
आहर्तैषोऽश्वमेधानां वृद्धानां पर्युपासकः ॥
राजर्षीणां जनयिता शास्ता चोत्पथगामिनाम् ।
निग्रहीता कलेर् एष भुवो धर्मस्य कारणात् ॥

श्रीधरः  धृत्या धैर्येण । सद्ग्रहः सन् भद्रो रगोऽभिनिवेशो यस्य सः । आहर्ता कर्ता ॥२५॥ राजर्षीणां जनमेजयादीनाम् ॥२६॥

क्रमसन्दर्भः  न व्याख्यातम्.

विश्वनाथः  सद्ग्रहः सन् उत्कृष्ट एव ग्रहो यस्य सः । गुणान् उक्त्वा कर्माण्य् आहआहर्तेति ॥२५२६॥

ओ)०(ओ

॥ १.१२.२७ ॥

तक्षकाद् आत्मनो मृत्युं द्विजपुत्रोपसर्जितात् ।
प्रपत्स्यत उपश्रुत्य मुक्तसङ्गः पदं हरेः ॥

श्रीधरः  द्विजपुत्रेण प्रेरितात् तक्षकाद् आत्मनो मृत्युम् उपश्रुत्य विरक्तः सन् हरेः पदं प्रपत्स्यत्रे भजिष्यति ॥२७॥

क्रमसन्दर्भः  हरेः श्रीकृष्णस्य पदं चरणारविन्दञ्ज्ञानेन वैयासकिशब्दितेन भेजे खगेन्द्रध्वजपादमूलं [भा.पु. १.१८.१६] इत्य् उक्तेः ।।२७॥

विश्वनाथः  उपसर्जितात् प्रेरितात् ॥२७॥

 ओ)०(ओ

॥ १.१२.२८ ॥

जिज्ञासितात्मयाथार्थ्यो मुनेर् व्याससुताद् असौ ।
हित्वेदं नृप गङ्गायां यास्यत्य् अद्धाकुतोभयम् ॥

श्रीधरः  ततश् च जिज्ञासितम् आत्मनो याथात्म्यं येन सः ।इदं शरीरं गङ्गायां हित्वाकुतोभयं पदं यास्यति । अद्धा निश्चयेन ॥२८॥

क्रमसन्दर्भः  तद् एव खल्व् अकुतोभयम्

मर्त्यो मृत्युव्यालभीतः पलायन्
लोकान् सर्वान् निर्भयं नाध्यगच्छत् ।
त्वत् पादाब्जं प्राप्य यदृच्छयाद्य
सुस्थः शेते मृत्युर् अस्माद् अपैति ॥ [भा.पु. १०.३.२७] इत्य् आदेः ।

ततो जिज्ञासित इत्य् अत्रात्मा हरिर् एव ॥२८॥

विश्वनाथः  जिज्ञासितं विचारितम् आत्मनो याथार्थ्यं वास्तवं तत्त्वं येन सः । इदं शरीरम् ॥२८॥

 ओ)०(ओ

॥ १.१२.२९ ॥

इति राज्ञ उपादिश्य विप्रा जातककोविदाः ।
लब्धापचितयः सर्वे प्रतिजग्मुः स्वकान् गृहान् ॥

श्रीधरः  लब्धा अपचितिः पूजा यैस् ते ॥२९॥

क्रमसन्दर्भः  न व्याख्यातम्.

विश्वनाथः  लब्धा अपचितिः पूजा यैः ॥२९॥

 ओ)०(ओ

॥ १.१२.३० ॥

स एष लोके विख्यातः परीक्षिद् इति यत् प्रभुः ।
पूर्वं दृष्टम् अनुध्यायन् परीक्षेत नरेष्व् इह ॥

श्रीधरः  परीक्षिद् इति नाम निर्वक्ति  स एष इति । यद् यस्मात् प्रभुः समर्थः सन् गर्भे दृष्टं पुरुषम् अनुध्यायन्न् इह दृश्यमानेषु नरेषु मध्ये सर्वम् अपि नरं परीक्षितायम् असौ भवेन् नो वेति विचारयेद् अतः परीक्षिद् इति विख्यातः । पूर्वदृष्टम् इति वा पाठः । तदा मातृगर्भे पूर्वं दृष्टम् इत्य् अर्थः ॥३०॥

क्रमसन्दर्भः  स एष इति श्रीकृष्णदर्शनात् पूर्वम् अतिबाल्यावस्थायाम् एव ज्ञेयम् ॥३०।

विश्वनाथः  परीक्षिद् इति नाम निर्वक्ति स एषा इति । इह दृश्यमानेषु नरेषु मध्ये गर्भे दृष्टं पुरुषम् अनुस्मरन् अयं स भवेन् न वेति विचारयेत् अतः परीक्षिद् इति विख्यातः । पूर्वं दृष्टम् इति च पाठः ॥३०॥

 ओ)०(ओ

॥ १.१२.३१ ॥

स राजपुत्रो ववृधे आशु शुक्ल इवोडुपः ।
आपूर्यमाणः पितृभिः काष्ठाभिर् इव सोऽन्वहम् ॥

मध्वः  पूरयन्ति दिशः सोमं देवा गावः सरस्वती इति गारुडे ॥३१॥

श्रीधरः  शुक्ले शुक्लपक्षे स प्रसिद्ध उडुपोऽन्वहं यथा काष्ठाभिः पञ्चदशकलाभिर् आपूर्यमाणो वर्धते, एवं पितृभिर् युधिष्टिआदिभिर् कामैश् चातुःषष्टिकलाभिश् चापुर्यमाणो ववृधे ॥३१॥

क्रमसन्दर्भः  बाल एवेति पद्यं चित्सुखसम्मतम् ॥३१॥

विश्वनाथः  शुक्ले शुक्लपक्षे उडुपश् चन्द्र इव ववृधे । आपूर्यमाण इति कलाभिः लालनैश् चेति ज्ञेयम् । काष्ठाभिर् दिग्भिर् इव पितृभिर् युधिष्ठिरादिभिर् आवृत इति शेषः ॥३१॥

 ओ)०(ओ

॥ १.१२.३२ ॥

यक्ष्यमाणोऽश्वमेधेन ज्ञातिद्रोहजिहासया ।
राजा लब्धधनो दध्यौ नान्यत्र करदण्डयोः ॥

श्रीधरः  पूर्वम् अपकृष्योक्तान् अश्वमेधान् स्वावसरे सप्रकारं कथयति । ज्ञातिद्रोहस्य हानेच्छया यक्ष्यमाणः करदण्डयोर् अन्यत्र ताभ्यां विनालब्धधनो दध्यौ चिन्तयाम् आस । करदण्डजस्य परिजनभरणमात्रोपक्षीणत्वात् ॥३२॥

क्रमसन्दर्भः  यक्ष्यमाण इति तत्परितोषार्थं श्रीभीष्मोपदेशेनैवेति ज्ञेयम् । अन्यथा भीष्मेऽप्य् अनास्था स्यात् ॥३२॥

विश्वनाथः  करदण्डयोर् अन्यत्र ताभ्यां विना धनालाभात् धनप्राचुर्यस्यापेक्षणीयत्वात् दध्यौ चिन्तयामास ॥३२॥

 ओ)०(ओ

॥ १.१२.३३ ॥

तद् अभिप्रेतम् आलक्ष्य भ्रातरोऽच्युतचोदिताः ।
धनं प्रहीणम् आजह्रुर् उदीच्यां दिशि भूरिशः ॥

श्रीधरः  प्रहीणं मरुत् तस्य यज्ञे ब्राह्मणैस् त्यक्तं सुवर्णपात्रादिकम् आनीतवन्तः ॥३३॥

क्रमसन्दर्भः  न व्याख्यातम्.

विश्वनाथः  प्रहीणं मरुत् तस्य यज्ञे त्यक्तस्वर्णपात्रादिकम् आनीतवन्तः ॥३४॥
 ओ)०(ओ

॥ १.१२.३४ ॥

तेन सम्भृतसम्भारो धर्मपुत्रो युधिष्ठिरः ।
वाजिमेधैस् त्रिभिर् भीतो यज्ञैः समयजद् धरिम् ॥

श्रीधरः  सम्भृतसम्भारः सम्पादितयज्ञोपकरणः । भीतो ज्ञातिद्रोहात् ॥३४॥

क्रमसन्दर्भः  न व्याख्यातम्.

विश्वनाथः  सम्भृतसम्भारः सम्पादितयज्ञोपकरणः भीतो ज्ञातिद्रोहात् ॥३४॥

 ओ)०(ओ

॥ १.१२.३५३६ ॥

आहूतो भगवान् राज्ञा याजयित्वा द्विजैर् नृपम् ।
उवास कतिचिन् मासान् सुहृदां प्रियकाम्यया ॥
ततो राज्ञाभ्यनुज्ञातः कृष्णया सहबन्धुभिः ।
ययौ द्वारवतीं ब्रह्मन् सार्जुनो यदुभिर् वृतः ॥

श्रीधरः  न व्याख्यातम्.

क्रमसन्दर्भः  अत्र आहूतो भगवान् राज्ञा इति क्वाचित्कं पद्यद्वयं सम्बन्धोक्तिकारेण व्याख्यातम् अस्ति ॥३५३६॥

विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
प्रथमे द्वादशोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
परीक्षिज्जन्म नाम
द्वादशोऽध्यायः ।
॥१.१२॥

(१.१३)
अथ त्रयोदशोऽध्यायः
श्रीनारदवाक्यं नाम

॥ १.१३.१ ॥

सूत उवाच
विदुरस् तीर्थयात्रायां मैत्रेयाद् आत्मनो गतिम् ।
ज्ञात्वागाद् धास्तिनपुरं तयावाप्तविवित्सितः ॥

श्रीधरः
निर्गमो धृतराष्ट्रस्य विदुरोक्त्या त्रयोदशे ।
उक्तः पौत्राभिषेकेण वक्तुं राज्ञो महापथम् ॥

इदानीं परीक्षितः कलिनिग्रहादिकर्माणि कथतैष्यन् व्दुरागमनेन धृतराष्ट्रप्रस्थानं ततोऽर्जुनागमनं ततः श्रीकृष्णानतर्धानं निशम्य पाण्डवप्रस्थानं च निरूपयति त्रिभिर् अध्यायैः । गतिं हरिम् । तयात्मगत्यावाप्तं विवित्सितं ज्ञातुम् इष्टं सर्वं येन ॥१॥

क्रमसन्दर्भः  विदुर इति । सोऽयं तृतीयस्कन्धानुसारेण युद्धात् पूर्वं दुर्योधनाद् विच्छिद्य गत आसीद् इति ज्ञेयम् । आत्मनो गतिर् हरिभक्तिः, तयावाप्तविवित्सित इति तज्ज्ञानेनैव सर्वं ज्ञातवान् इत्य् अर्थः । सर्वाश्रत्वात् तस्याः ॥१॥

विश्वनाथः  
परीक्षितो जन्म वक्तुं द्रौण्यस्त्रादिकथा यथा ।
अभिषेकं तथा वक्तुं विदुरागमनाद्य् अभूत् ॥
विदुरस्योपदेशेन धृतराष्ट्रस्य निर्गमः ।
राज्ञो विषादः शान्तिश् च नारदोक्त्या त्रयोदशे ॥

परीक्षितो जन्म उक्त्वा कलिनिग्रहादिकर्माणि कथयिष्यन् प्रथमं राज्याभिषेकं वक्तुं विदुरस्यागमनं ततो वैराग्योपदेशेन धृतराष्ट्रनिष्क्रमः ततोऽर्जुनागमनं ततः पाण्डवप्रस्थानं च निरूपयति त्रिभिर् अध्यायैः । गतिं कृष्णम् । तया आत्मगत्या अवाप्तम् आत्मनो विवित्सितं प्राप्तुम् इष्टं येन सः । विदल् लाभे ॥१॥

 ओ)०(ओ

॥ १.१३.२ ॥

यावतः कृतवान् प्रश्नान् क्षत्ता कौषारवाग्रतः ।
जातैकभक्तिर् गोविन्दे तेभ्यश् चोपरराम ह ॥

श्रीधरः  तद् एवाह । यावतः कर्मयोगव्रतादिविषयान् प्रश्नान् प्रथमं कृतवान् । कौषारवस्य मैत्रेयस्य पुरतः । पश्चात् त्रिचतुःप्रश्नार्थज्ञानमात्रेण गोविन्दे जातैकभक्तिः कृतार्थः संस् तेभ्यः प्रश्नेभ्यः उपरराम । ततः परं न विजिज्ञासितवान् ॥२॥

क्रमसन्दर्भः  न व्याख्यातम्.

विश्वनाथः  तेभ्यः प्रश्नेभ्य उपरराम तद् उत्तरं श्रोतुं नैच्छत् भक्तौ जातायाम् अन्यस्य जिज्ञास्यस्य वैयर्थ्याद् इति भावः ॥२॥

 ओ)०(ओ

॥ १.१३.३५ ॥

तं बन्धुम् आगतं दृष्ट्वा धर्मपुत्रः सहानुजः ।
धृतराष्ट्रो युयुत्सुश् च सूतः शारद्वतः पृथा ॥
गान्धारी द्रौपदी ब्रह्मन् सुभद्रा चोत्तरा कृपी ।
अन्याश् च जामयः पाण्डोर् ज्ञातयः ससुताः स्त्रियः ॥
प्रत्युज्जग्मुः प्रहर्षेण प्राणं तन्व इवागतम् ।
अभिसङ्गम्य विधिवत् परिष्वङ्गाभिवादनैः ॥

मध्वः तत्प्राणे प्रसन्न उदतिष्ठद् इति श्रुतिः ॥५॥

श्रीधरः  सूतः सञ्जयः । शारद्वतः कृपः । पृथा कुन्ती ॥३॥ कृपी द्रोणभार्या । जामयो ज्ञातिभार्याः । अन्याश् च स्त्रियः ॥४॥ प्राणं तन्व इवेति कुतश्चिन् मूर्च्छादिदोषतः प्राणेऽवसन्ने सति तन्वः कराङ्घ्र्यादयोः निश्चेष्टा भवन्ति पुनस् तस्मिन्न् आविर्भूते यथोत्तिष्ठन्ति तद्वत् ॥५॥

क्रमसन्दर्भः  न व्याख्यातम्.

विश्वनाथः सूतः सञ्जयः शारद्वतः कृपः कृपी दोणभार्यायामयो ज्ञातिर् भार्याः । यामिशब्दश् च वर्गादिर् अन्तस्थादिश् च कोषेषु दृष्टः प्राणं मूर्छ्छादिदोषेण गतप्रायं पुनर् आगतः संलक्ष्य तन्वः करचरणादिकाः । यथा प्रत्युद्गच्छन्ति धृतस्वस्वचेष्टा भवन्ति ॥३५॥

ओ)०(ओ

॥ १.१३.६ ॥

मुमुचुः प्रेमबाष्पौघं विरहौत्कण्ठ्यकातराः ।
राजा तम् अर्हयां चक्रे कृतासनपरिग्रहम् ॥

श्रीधरः  विरहेण यदोत्कण्ठ्यं तेन कातरा विवशाः ॥६॥

क्रमसन्दर्भः  न व्याख्यातम्.

विश्वनाथः  न व्याख्यातम्.

 ओ)०(ओ

॥ १.१३.७ ॥

तं भुक्तवन्तं विश्रान्तम् आसीनं सुखम् आसने ।
प्रश्रयावनतो राजा प्राह तेषां च शृण्वताम् ।।

श्रीधरः  तं विदुरम् ॥७॥

क्रमसन्दर्भः  न व्याख्यातम्.

विश्वनाथः  पक्षिणो ह्य् अपत्यानि यथा अतिस्नेहेन पक्षच्छायया वर्धयन्ति तद्वत् । पक्षे पक्षच्छाया पक्षपातः । यद्य् अस्मान् मोचिता वयं त्वयेत्य् अर्थः ॥७॥

 ओ)०(ओ

॥ १.१३.८ ॥

युधिष्ठिर उवाच
अपि स्मरथ नो युष्मत्पक्षच्छायासमेधितान् ।
विपद्गणाद् विषाग्न्यादेर् मोचिता यत् समातृकाः ॥

श्रीधरः  पक्षिणो ह्य् अपत्यानि यथातिस्नेहेन पक्षच्छायया वर्धयन्ति तद्वद् युष्मत्पक्षपातच्चायया समेधितान् वर्धितान् नोऽस्मान् किं स्मरथ । समेधितत्वम् एवम् आह । विपद्गणाद्यस्यान् मोचिताः स्मः ॥८॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१३.९ ॥

कया वृत्त्या वर्तितं वश् चरद्भिः क्षितिमण्डलम् ।
तीर्थानि क्षेत्रमुख्यानि सेवितानीह भूतले ॥

श्रीधरः  वो युष्मभिः कया वृत्त्या वर्तितं देहवृत्तिः कृता । कानि च तीर्थादीनि सेवितानीति ॥९॥

क्रमसन्दर्भः  न व्याख्यातम्.

विश्वनाथः  वृत्त्या जीविकया । वो युष्माभिः ॥९॥

 ओ)०(ओ

॥ १.१३.१० ॥

भवद्विधा भागवतास् तीर्थभूताः स्वयं विभो ।
तीर्थीकुर्वन्ति तीर्थानि स्वान्तःस्थेन गदाभृता ॥

श्रीधरः  भवतां च तीर्थाटनं न स्वार्थं किन्तु तीर्थानुग्रहार्थम् इत्य् आहभवद्विधा इति । मलिनजनसम्पर्केण मलिनानि तीर्थानि सन्तः पुनः स्वयं तीर्थीकुर्वन्ति । स्वान्तं मनस्तत्स्थेन । स्वस्यान्तः स्थितेनेति वा ॥१०॥

क्रमसन्दर्भः  तीर्थेषु भक्तिमतां भवतां तीर्थाटनं च तीर्थानाम् एव मङ्गलाय सम्पद्यत इत्य् आहभवद्विधा इति ॥१०॥

विश्वनाथः  भवतां च तीर्थाटनं तीर्थानाम् एव भाग्येनेत्य् आह भवद्विधा इति तीर्थीकुर्वन्ति महातीर्थीकुर्वन्ति पावनं पावनानाम् इतिवत् ॥१०॥

ओ)०(ओ

॥ १.१३.१११२ ॥

अपि नः सुहृदस् तात बान्धवाः कृष्णदेवताः ।
दृष्टाः श्रुता वा यदवः स्वपुर्यां सुखम् आसते ॥
इत्य् उक्तो धर्मराजेन सर्वं तत् समवर्णयत् ।
यथानुभूतं क्रमशो विना यदुकुलक्षयम् ॥

मध्वः यदुकुलक्षयम् एष्यत् ।

शापं श्रुत्वा ब्राह्मणानाम् उद्धवः खिन्नमानसः ।
उदासीनं तथा कृष्णम् इव सुप्रीतम् एव च ॥
न शिष्यमाणं स्वकुलं स्वर्षियासुं च केशवम् ।
ज्ञात्वा पप्रच्छ भगवान् स्वरूपं तम् उपह्वरे ॥
मैत्रेयोऽपि तदैवागाज् जिज्ञासुस् तत्त्वम् उत्तमम् ।
तयोर् अदात् स भगवान् ज्ञानं निर्मलम् अञ्जसा ॥
षड्विंशवत्सरात् पूर्वं स्वर्गतेः पुरुषोत्तमः ।
प्रेषयामास च हरिर् उद्धवं बदरीम् अनु ॥
कलापग्रामिणां वक्तुम् एतत् तत्त्वम् अशेषतः ।
विदुरं तीर्थयात्रास्थम् अन्तराले स उद्धवः ॥
दृष्टानशिष्यमाणं च कुलं जिगमिषुं हरिम् ।
कथयित्वा बदर्यें च कलापग्रामवासिनाम् ॥
प्रोच्य तत्त्वम् अशेषेण वासुदेवमुखोद्गतम् ।
षड्विंशद्वर्षगमने पुनर् आगतिम् आत्मनः ॥
तेषाम् उक्त्वा पुनः कृष्णसन्निधौ विचचार ह ।
मैत्रेयविदुरायैतद् ऊचिवान् कृष्णचोदितः ॥
विदुरः पाण्डवानां च विना यदुविनाशनम् ।
षट्त्रिंशद्वर्षतः पूर्वं ज्ञात्वाप्य् अप्रियम् एव तत् ॥
नावोचद् विदुरो धीमान् तस्मान् नापिर्यम् आवदेत् ॥ इति पाद्मे ।

तावच् छशास क्षितिम् एकचक्राम् एकातपत्राम् अजितेन पार्थ इति चोपरि विदुरं चागतं पुनर् इति च । भारते चैकविंशद् वर्षात् पूर्वं विदुरस्य युधिष्ठिरभाव उक्तः ॥१२॥

श्रीधरः  अपि किं सुखम् आसते भवद्भिः क्वापि दृष्टाः श्रुता वा ॥११॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१३.१३ ॥

नन्व् अप्रियं दुर्विषहं नृणां स्वयम् उपस्थितम् ।
नावेदयत् सकरुणो दुःखितान् द्रष्टुम् अक्षमः ॥

श्रीधरः  यदुकुलक्षयावर्णने कारणम् आहनन्व् इति ॥१३॥

क्रमसन्दर्भः  नन्व् इति । अत्रान्योऽपि दुःखशङ्कया नाकथयद् इति ज्ञेयम् ॥१३॥

विश्वनाथः  यदुकुलक्षयावर्णने कारणभूतं नीतिशास्त्रविधिम् आहनन्व् इति ॥१३॥

 ओ)०(ओ

॥ १.१३.१४ ॥

कञ्चित् कालम् अथावात्सीत् सत्कृतो देववत् सुखम् ।
भ्रातुर् ज्येष्ठस्य श्रेयस्कृत् सर्वेषां सुखम् आवहन् ॥

श्रीधरः  श्रेयस्कृत् तत्त्वम् उपदिशन् ॥१४॥

क्रमसन्दर्भः  श्रेयस्कृत् हितोपदेष्टा ॥१४॥

विश्वनाथः  श्रेयस्कृत् श्रेयः कर्तुम् ॥१३॥

 ओ)०(ओ

॥ १.१३.१५ ॥

अबिभ्रद् अर्यमा दण्डं यथावद् अघकारिषु ।
यावद् दधार शूद्रत्वं शापाद् वर्षशतं यमः ॥

मध्वः  योर्यमा दण्डम् अबिभ्रत् स वर्षशतं यावच् छूद्रत्वं बभार ।

न देवानां न देवीनां सामस्त्येन जनिर् भुवि ।
अंशांशेनैव जायन्ते सर्वे त्व् आजानजादयः ॥१५॥

श्रीधरः  ननु शुद्रोऽसौ कथम् उपदिशेत् । न ह्य् असौ शूद्रः किन्तु यमस् तद्रूपेणासीत् । किं तत्र कारणं यमे चात्रागतेऽमुत्र को दण्डधर इत्य् अपेक्षायाम् आहअबिभ्रद् इति । धृतवान् इत्य् अर्थः । माण्डव्यस्य शापात् । तथाहि । क्वचिच् चोरान् अनु धावन्तो राजभटा माण्डव्यस्य ऋषेस् तपश् चरतः समीपे तान् सम्प्राप्य तेन सह निबध्यनीय राज्ञे निवेद्य तदाज्ञया सर्वान् शूलम् आरोपयाम् आसुः । ततो राजो तम् ऋषिं ज्ञात्वा शूलाद् अवतार्य प्रसादयाम् आस । ततो मुनिर् यमं गत्वा कुपित उवाच कस्माद् अहं शूलम् आरोपित इति । तेनोक्तं त्वं बाल्ये शलभं कुशाग्रेणाविध्य क्रीडितवान् इति । तच् छ्रुत्वा माण्डव्यस् तं शशाप । बाल्येऽजानतो मे महान्तं दण्डं यतस् त्वं कारितवान् अतः शूद्रो भवेति ॥१५॥

क्रमसन्दर्भः  नन्व् असौ यम एव विदुरत्वेन जातस् तस्य चास्य लोकेऽस्मिन् श्रेयस्कृत्त्वम् एव श्रूयते, न तु यमलोके यमरूपेण दण्डकृत्त्वम् अपि । तर्हि तत्र दण्डः कथम् असैत्सीत् ? तत्राहअबिभ्रद् इति । वर्षाणि कतिचिद् अधिकानि शतं च वर्षशतम् ॥१५॥

विश्वनाथः  न च धृतराष्ट्रादयं कनिष्ठत्वान् न्यूनो मन्तव्यः, साक्षाद् धर्मराजस्यैव माण्डव्यशापेन शूद्रतयावतीर्णत्वात् । ननु तावद् अमुत्र को दण्डधरः ? तत्राहअबिभ्रत् आर्षप्रयोगः, धृतवान् इत्य् अर्थः । तथा हि क्वचिच् चौरान् अनुधावन्तो रजभटा माण्डव्यस्य तपश् चरतः समीपे तान् सम्प्राप्य तेन सह निबद्ध्यानीय राज्ञे निवेद्य तदाज्ञया सर्वान् एव शूलम् आरोपयामासुः । ततो राजा तम् ऋषिं ज्ञात्वा शूलाद् अवतार्य प्रसादयामास । ततो मुनिर् यमं गत्वा कुपित उवाच । कस्मड् अहं शूलम् आरोपितः ? इति । तेनोक्तन्त्वं बाल्ये कुशाग्रेण शलभम् आविध्य क्रीडितवान् इति । तत् श्रुत्व माण्डव्यस् तं शशाप । बाल्ये अजानतो मे महान्तं दण्डं कारितवान् अतस् त्वं शूद्रो भवेति ॥१५॥

 ओ)०(ओ

॥ १.१३.१६ ॥

युधिष्ठिरो लब्धराज्यो दृष्ट्वा पौत्रं कुलन्धरम् ।
भ्रातृभिर् लोकपालाभैर् मुमुदे परया श्रिया ॥

श्रीधरः  इदानीं राज्यस्यापकर्षं निरूपयितुम् उत्कर्षं निगमयतियुधिष्ठिर इति । कुलन्धरं वंशधरम् ॥१६॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१३.१७ ॥

एवं गृहेषु सक्तानां प्रमत्तानां तदीहया ।
अत्यक्रामद् अविज्ञातः कालः परमदुस्तरः ॥

श्रीधरः  तदीहया गृहव्यापारेण प्रमत्तानाम् । अत्यक्रमाद् आयुःकालोऽतिक्रान्तः । यद् वा, तान् अभ्यभवद् इत्य् अर्थः ॥१७॥

क्रमसन्दर्भः  एवं श्रीयुधिष्ठिरस्य पालनलब्धसुखप्रकारेण गृहेषु सक्तानां प्रमत्तानां जनानाम्, न तु पाण्डवानाम् ।

किं ते कामाः सुरस्पार्हा मुकुन्दमनसो द्विजाः ।
अधिजह्रुर् मुदं राज्ञः क्षुधितस्य यथेतरे ॥ [भा.पु. १.१२.६] इत्य् आदेः ।

येऽध्यासनं राजकिरीटजुष्टं सद्यो जहुर् भगवत्पार्श्वकामाः [भा.पु. १.१९.२०] इत्य् आदेश् च । अत एव विदुरोऽपि धृतराष्ट्रं प्रत्य् एव तथोपदिदेश, न तु तान् प्रतीति ॥१७॥

विश्वनाथः  गृहेषु सक्तानाम् इति युधिष्ठिरादिभ्योऽन्येषाम् एव निन्देयं तात्कालिकजनानां ज्ञेया । तेषां “क्षुधितस्य यथेतरे” इति दृष्टान्तेन तादृशसम्पदादिष्व् अपि अनासक्तिः प्रपञ्चिता ॥१७॥

 ओ)०(ओ

॥ १.१३.१८ ॥

विदुरस् तद् अभिप्रेत्य धृतराष्ट्रम् अभाषत ।
राजन् निर्गम्यतां शीघ्रं पश्येदं भयम् आगतम् ॥

श्रीधरः  अभिप्रेत्य ज्ञात्वा ॥१८॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१३.१९ ॥

प्रतिक्रिया न यस्येह कुतश्चित् कर्हिचित् प्रभो ।
स एष भगवान् कालः सर्वेषां नः समागतः ॥

मध्वः  संहर्ता भगवान् विष्णुः काल इत्य् अभिधीयते ।
अथवा गुणसर्वस्वं कालशब्दो व्यनक्ति हि ॥ इति स्कान्दे ॥१९॥

श्रीधरः  ननु तद्प्रतीकारः क्रियतां किं निर्गमनेन तत्राहप्रतिक्रियेति । सर्वेषाम् इति । यैः प्रतिकर्तव्यं तेषाम् अपीत्य् अर्थः ॥१९॥

क्रमसन्दर्भः  न व्याख्यातम्.

विश्वनाथः  सर्वेषाम् इति यैः प्रतिकर्तव्यं तेषाम् अपीत्य् अर्थः ॥

 ओ)०(ओ

॥ १.१३.२० ॥

येन चैवाभिपन्नोऽयं प्राणैः प्रियतमैर् अपि ।
जनः सद्यो वियुज्येत किम् उतान्यैर् धनादिभिः ॥

श्रीधरः  कथं धनादिवियोगः सोढुं शक्योऽत आहयेन चेति । अभिपन्नोऽभिग्रस्तः ॥२०॥

क्रमसन्दर्भः  न व्याख्यातम्.

विश्वनाथः  येन मृत्युरूपेण कालेनाभिपन्नो ग्रस्तः ॥२०॥

 ओ)०(ओ

॥ १.१३.२१ ॥

पितृभ्रातृसुहृत्पुत्रा हतास् ते विगतं वयम् ।
आत्मा च जरया ग्रस्तः परगेहम् उपाससे ॥

श्रीधरः  अत्रावस्थानम् अतिदैन्यम् इति दर्शयन् वैराग्यम् उत्पादयतिपितृभ्रात्र् इति सप्तभिः । आत्ना च देहः ॥२१॥

क्रमसन्दर्भः  न व्याख्यातम्.

विश्वनाथः  वैराग्यम् उत्पादयति पित्र् इति सप्तभिः ॥२१॥

 ओ)०(ओ

॥ १.१३.२२ ॥

अन्धः पुरैव वधिरो मन्दप्रज्ञाश् च साम्प्रतम् ।
विशीर्णदन्तो मन्दाग्निः सरागः कफम् उद्वहन् ॥

एष श्लोकः न पठ्यते सर्वैः ।

 ओ)०(ओ

॥ १.१३.२३ ॥

अहो महीयसी जन्तोर् जीविताशा यथा भवान् ।
भीमापवर्जितं पिण्डम् आदत्ते गृहपालवत् ॥

श्रीधरः  येन पुत्रा हतास् तेन भीमेन दत्तं पिण्डं गृहपाल इव । गृहपालः श्वा ॥२३॥

क्रमसन्दर्भः  न व्याख्यातम्.

विश्वनाथः  अपवर्जितं दत्तम् । गृहपालः श्वा ॥२३॥

 ओ)०(ओ

॥ १.१३.२४ ॥

अग्निर् निसृष्टो दत्तश् च गरो दाराश् च दूषिताः ।
हृतं क्षेत्रं धनं येषां तद्दत्तैर् असुभिः कियत् ॥

श्रीधरः  निसृष्टः प्रक्षिप्तः । गरो विषम् । दूषिता अवमताः तद्दत्तैर् अन्नादिभिर् लब्धैर् असुभिः कियत् प्रयोजनम् । न किञ्चिद् इत्य् अर्थः ॥२४॥

क्रमसन्दर्भः  न व्याख्यातम्.

विश्वनाथः  तद्दत्तैर् अन्नादिभिर् लब्धैर् असुभिः कियत् किं प्रयोजनम् इत्य् अर्थः ॥२४॥

 ओ)०(ओ

॥ १.१३.२५ ॥

तस्यापि तव देहोऽयं कृपणस्य जिजीविषोः ।
परैत्य् अनिच्छतो जीर्णो जरया वाससी इव ॥

श्रीधरः  तस्यापि तवैवं दैन्यम् अनुभवतोऽपि परैति क्षीयते । अत एव भवेति ॥२५॥

क्रमसन्दर्भः  न व्याख्यातम्.

विश्वनाथः  परैति क्षीयते । वाससी अन्तरीयोत्तरीये इति दृष्टान्तस्य द्विवचनदृष्ट्या दार्ष्टान्तिकस्य देहस्यापि सूक्ष्मस्थूलभेदेन द्वितयात्मकस्य जीर्णत्वम् आन्ध्यबाधिर्यादिकं सूक्ष्मदेहस्य जीर्णत्वं लक्षणं वलीपालितादिकं स्थूलदेहस्य च ॥२५॥

 ओ)०(ओ

॥ १.१३.२६ ॥

गतस्वार्थम् इमं देहं विरक्तो मुक्तबन्धनः ।
अविज्ञातगतिर् जह्यात् स वै धीर उदाहृतः ॥

श्रीधरः  किंलक्षणो धीर इत्य् अपेक्षायाम् आह । गतस्वार्थं यशोधर्मादिशून्यम् । मुक्तबन्धनस् त्यक्ताभिमानः । क्व गत इत्य् अविज्ञाता गतिर् यस्य । स धीरः । प्राप्तदुःखस्य स्वयं सहनेन मुक्तिप्राप्तेः ॥२६॥

क्रमसन्दर्भः  गतस्वार्थम् इमं देहम् इत्य् आदि द्वये पूर्व आतुरसन्न्यासी । परस् तु सद्विवेकेन भगवच्छरणतया सन्न्यासीति तारतम्यं ज्ञेयम् ॥२६॥

विश्वनाथः  गतस्वार्थम् अकृतकृष्णभजनत्वेन शोकमोहजरादिव्याकुलम् । मुक्तबन्धनः त्यक्तधनपुत्रादिः । क्व गत ? इत्य् अविज्ञाता गतिर् यस्य सः । जह्यात् क्वापि तीर्थे देहं भक्त्यैव यस् त्यजेत् स धीरः ॥२६॥

 ओ)०(ओ

॥ १.१३.२७ ॥

यः स्वकात् परतो वेह जातनिर्वेद आत्मवान् ।
हृदि कृत्वा हरिं गेहात् प्रव्रजेत् स नरोत्तमः ॥

श्रीधरः  नरोत्तमस् तु ततः प्राग् एव कृतप्रतीकारः । स्वकात् स्वत एव । परतः परोपदेशतो वा ॥२७॥

क्रमसन्दर्भः  न व्याख्यातम्.

विश्वनाथः  नरोत्तमस् तु प्राग् एव कृतप्रतीकारः । तल्लक्षणम् आहस्वकात् स्वत एव् परतः परोपदेशतो व आत्मवान् विवेकी । धनं हृदि कृत्व वणिक् यातीतिवत् हरिं हृदि कृत्वा हरिं प्राप्तुम् इति भावः । स नरोत्तमः । तत्रातुरसन्न्यासी धीरः भक्तिविवेकी नरोत्तम इति भेदः ॥२७॥

 ओ)०(ओ

॥ १.१३.२८ ॥

अथोदीचीं दिशं यातु स्वैर् अज्ञातगतिर् भवान् ।
इतोऽर्वाक् प्रायशः कालः पुंसां गुणविकर्षणः ॥

मध्वः  स्वैरज्ञातगतिः विविक्तगतिः ॥२८॥

श्रीधरः  त्वं तु नरोत्तमो नाभूः, अत इदानीं धीरो भवेत्य् आहअथेति । अर्वाग् अर्वाचीनः । एष्यन्न् इत्य् अर्थः । गुणान् धैर्यदयादीन् विकर्षत्य् आच्छिनत्तीति तथा ॥२८॥

क्रमसन्दर्भः  न व्याख्यातम्.

विश्वनाथः  त्वं तु नरोत्तमो नाभूर् एवातो धीरो भवेत्य् आहअथ इति । अर्वाक् अर्वाचीनः एष्यन् काल इत्य् अर्थः । गुणण् धैर्यदयादीन् विकर्षति आच्छिनत्तीत्य् अर्थः ॥२८॥

 ओ)०(ओ

॥ १.१३.२९ ॥

एवं राजा विदुरेणानुजेन
प्रज्ञाचक्षुर् बोधित आजमीढः ।
छित्त्वा स्वेषु स्नेहपाशान् द्रढिम्नो
निश्चक्राम भ्रातृसन्दर्शिताध्वा ॥

श्रीधरः  आजमीढोऽजमीढवंशजः । प्रज्ञाचक्षुर् अन्धः । एवं बोधितः सन् । द्रढिम्नश् चित्तदार्ढ्यात् । भ्रात्रा सन्दर्शितोऽध्वा बन्धमोक्षयोर् मार्गो यस्य सः ॥२९॥

क्रमसन्दर्भः  न व्याख्यातम्.

विश्वनाथः  बोधितः मुक्त्य् अर्थः भक्तिमिश्रज्ञानोपदेशेनेत्य् अर्थः । आजमीढः अजमीढवंशजः । द्रढिम्नश् चित्तदार्ढ्याद् धेतोः । भ्रट्रा सन्दर्शितः अध्वा बन्धमोक्षयोर् मार्गो यस्य सः ॥२९॥

 ओ)०(ओ

॥ १.१३.३० ॥

पतिं प्रयान्तं सुबलस्य पुत्री
पतिव्रता चानुजगाम साध्वी ।
हिमालयं न्यस्तदण्डप्रहर्षं
मनस्विनाम् इव सत् सम्प्रहारः ॥

श्रीधरः  सुबलस्य पुत्री गान्धारी साध्वी सुशीला हिमालयं प्रयान्तं पतिम् अनुजगाम । ननु कथं सा सुकुमारी हिमादिदुःखबहुलं हिमवन्तं गतात आह । न्यस्तदण्डानां प्रहर्षो यस्मिंस् तम् । दुःखम् अपि केषाञ्चित् प्रहर्षहेतुर् भवतीत्त् अत्र दृष्टान्तः । मनस्विनां शूराणां युद्धे संस् तीव्रः सम्प्रहारो यथा । पाठान्तरे सत्सम्प्रहारं युद्धं यथेति ॥३०॥

क्रमसन्दर्भः  न व्याख्यातम्.

विश्वनाथः  सुबलस्य पुत्री गान्धारी । साध्वी सुशीला । ननु सा सुकुमारी हिमाद्रिं दुःखबहुलं कथं गतेत्य् अत आहन्यस्तदण्डानां प्रहर्षो यत्र तं दुःखकम् अपि केषाञ्चिद् उत्साहवतां प्रहर्षहेतुर् भवतीति । अत्र दृष्टान्तः, मनस्विनां शूराणां परमसुकुमाराणाम् अपि युद्धवी राणां सन् उत्कृष्टः सम्प्रहारो युद्धम् इव । सत्सम्प्रहारम् इति पाठे क्लीबत्वम् आर्षम् । सम्प्रहाराभिसम्पातकलिसंस्फोटसंयुगाः इत्य् अमरः ॥३०॥

 ओ)०(ओ

॥ १.१३.३१ ॥

अजातशत्रुः कृतमैत्रो हुताग्निर्
विप्रान् नत्वा तिलगोभूमिरुक्मैः ।
गृहं प्रविष्टो गुरुवन्दनाय
न चापश्यत् पितरौ सौबलीं च ॥

मध्वः  पितरौ कुन्तीधृतराष्ट्रौ । न चाप्यश्यतः । तस्य मनसि तेषां विपद्भावो बभूव । अन्यथा महाभारतविरोधात् । स्कान्दे च

भीमसन्तर्जितो राज्ञस् त्व् अनुज्ञां प्राप्य यत्नतः ।
धृतराष्ट्रो वने वासम् अकरोद् वत्सरत्रयम् ॥
विदुरस् तद्दिदृक्षार्थम् आगतेषु वनं पुरा ।
पाण्डवेषु तु राजानं प्रविश्यैकत्वम् आगतः ॥
ततो दावाग्निना दग्धं धृतराष्ट्रं च सौबलीम् ।
श्रुत्वा कुन्तीचर्चितान्ते प्रापुः पाण्डुसुतस् तदा ॥
तांस् तदा नारदो विद्वान् शमयामास धर्मवित् ।
उक्तोत्तमां पतिं तेषां निष्ठां तात्कालिकीं तथा ॥ इति ॥३१॥

श्रीधरः  क्र्तं मैत्रं मित्रदैवत्यं सन्ध्यावन्दनं येन । नत्वा सम्पूज्य । पितरौ विदुरधृताष्ट्रौ ॥३१॥

क्रमसन्दर्भः  न व्याख्यातम्.

विश्वनाथः  कृतं मैत्रं मित्रदैवत्यं सन्ध्यावन्दनादिकं येन सः । नत्व तिलादिभिः सम्पूज्येति प्रविश पिण्डीम् इतिवद् आक्षेपलब्धम् । नापश्यत् चकारात् न ज्ञातवांश् च । पितरौ धृतराष्ट्रविदुरौ ॥३१॥

 ओ)०(ओ

॥ १.१३.३२ ॥

तत्र सञ्जयम् आसीनं पप्रच्छोद्विग्नमानसः ।
गावल्गणे क्व नस् तातो वृद्धो हीनश् च नेत्रयोः ।
अम्बा च हतपुत्रार्ता पितृव्यः क्व गतः सुहृत् ॥

मध्वः  ब्रह्माण्डे

धृतराष्ट्रे मृते सूतः सञ्जयः पाण्डुसूनवे ।
गतिं शशंस कुन्त्याश् च गान्धारीधृतराष्ट्रयोः ॥ इत्य् आदि ।

पितृव्योऽपि धृतराष्ट्र एव । द्विरुक्तिस् तात्पर्यार्था ।

यत्राधिकं तत्परता बहुवारम् अपि ध्रुवम् ।
तद् वदन्ति महाप्राज्ञो लोकवेदानुसारतः ॥ इति च ब्रह्मतर्के ॥३२॥

श्रीधरः, विश्वनाथः  हे गावल्गणे गवल्गणस्य पुत्र सञ्जय ॥३२॥

क्रमसन्दर्भः  न व्याख्यातम्.

 ओ)०(ओ

॥ १.१३.३३ ॥

अपि मय्य् अकृतप्रज्ञे हतबन्धुः स भार्यया ।
आशंसमानः शमलं गङ्गायां दुःखितोऽपतत् ॥

श्रीधरः  अकृतप्रज्ञे मन्दमतौ । शमलम् अपराधम् आशंसमान आशङ्कमानः । भार्यया सह ॥३३॥

क्रमसन्दर्भः  अपीति । शमलम् अस्य मद्वधात्मकम् अपि पापं भवत्व् इति वाञ्छयेत्य् अर्थः ॥३३॥

विश्वनाथः  धृतराष्ट्रः शमलं मत्कर्तृकम् अपराधम् आशंसमानं युधिष्ठिरेण मम एकोऽपि पुत्रो न रक्षितस् तत् किं मे जीवितेन ? इति मनसानुलपन् निर्विद्यमान इत्य् अर्थः । यद् वा, अस्य मद्वधात्मकम् अपि पापं भवत्व् इति वाञ्छन्न् इत्य् अर्थः ॥३३॥

 ओ)०(ओ


॥ १.१३.३४ ॥

पितर्य् उपरते पाण्डौ सर्वान् नः सुहृदः शिशून् ।
अरक्षतां व्यसनतः पितृव्यौ क्व गताव् इतः ॥

मध्वः  पितृव्यौ गान्धारीधृतराष्ट्रौ ॥३४॥

श्रीधरः  यावरक्षतां तौ । इतः स्थानात् ॥३४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१३.३५ ॥

सूत उवाच
कृपया स्नेहवैक्लव्यात् सूतो विरहकर्शितः ।
आत्मेश्वरम् अचक्षाणो न प्रत्याहातिपीडितः ॥

श्रीधरः  कृपया स्नेहवैक्लव्याच् चातिपीडित आत्मेश्वरं धृतराष्त्रम् अपश्यन् । विरहकर्शितश् च सूतः सञ्जयो न प्रत्य् उत्तरम् आह ॥३५॥

क्रमसन्दर्भः  न व्याख्यातम्.

विश्वनाथः  कृपया हा वृद्धयोर् अनाथयोः किं भविष्यतीति चेतोद्रवेण सम्बन्धहेतुको यः स्नेहस् तेन वैक्लव्याच् च ॥३५॥

 ओ)०(ओ

॥ १.१३.३६ ॥

विमृज्याश्रूणि पाणिभ्यां विष्टभ्यात्मानम् आत्मना ।
अजातशत्रुं प्रत्यूचे प्रभोः पादाव् अनुस्मरन् ॥

श्रीधरः  आत्मना बुद्ध्यात्मनं मनो विष्टभ्य धैर्ययुक्तं कृत्वा । प्रभोर् धृतराष्ट्रस्य ॥३६॥

क्रमसन्दर्भः  न व्याख्यातम्.

विश्वनाथः  आत्मना बुद्ध्या आत्मानं मनो विष्टभ्य धैर्ययुक्तं कृत्वा ॥३६॥

 ओ)०(ओ

॥ १.१३.३७ ॥

सञ्जय उवाच
नाहं वेद व्यवसितं पित्रोर् वः कुलनन्दन ।
गान्धार्या वा महाबाहो मुषितोऽस्मि महात्मभिः ॥

मध्वः  मुषितोऽस्मीति प्रलापः ॥३७॥

श्रीधरः  गान्धार्याश् च । व्यवसितं निश्चितम् ।यतो मुषितो वञ्चितो स्मीति ॥३७॥

क्रमसन्दर्भः  सञ्जय उवाचेति क्वचिन् नास्ति । नाहं वेद्मीत्य् आदौ,

अहं व्यवसितं राजन् पित्रोस् ते कुलनन्दन ।
न वेद साध्व्या गान्धार्या मुषितोऽस्मि महात्मभिः ॥ इति क्वचित् पाठः ॥३७॥

विश्वनाथः  वेद वेद्मि । मुषितो वञ्चितः । मन्निद्रासमये ते गता इति भावः ॥३७॥

 ओ)०(ओ

॥ १.१३.३८ ॥

अथाजगाम भगवान् नारदः सहतुम्बुरुः ।
प्रत्युत्थायाभिवाद्याह सानुजोऽभ्यर्चयन् मुनिम् ॥

श्रीधरः  एवं किञ्चित् कालं शोचति तस्मिन्न् अथ नारद आजगाम । अत्रास्ति क्वचित् पुस्तके पाठान्तरं तद् उल्लङ्घ्य यथासम्प्रदायं व्याख्यायते । शोकवेगाद् अभ्यर्चयन्न् इवाह राजा नत्व् अभ्यर्चयत् ।

शोकाक्रान्तः कृपाविष्टः श्रद्धया रहितः पुमान् ।
गुरुदेवद्विजातीनां पूजनं न समाचरेत् ॥ इति स्मृतेः ॥३८॥

क्रमसन्दर्भः  अथाजगाम इत्य् आदौ,

एतस्मिन्न् अन्तरे विप्रा नारदः प्रत्यदृश्यत ।
वीणां त्रितन्त्रीं ध्वनयन् भगवान् सहतुम्बुरुः ।
राजदत्तोपनीतार्ध्यं प्रत्युत्थञाभिनन्दितम् ।
परमासन आसीनं पौरवेन्द्रः स्म भाषते ॥

इति पुण्यारण्यचित्सुखयोः सम्मतः पाठः ॥३८॥

विश्वनाथः  शोकवेगाद् अभ्यर्चयन्न् इवाहन त्व् अभ्यर्च्य ॥३८॥

 ओ)०(ओ

॥ १.१३.३९ ॥

युधिष्ठिर उवाच
नाहं वेद गतिं पित्रोर् भगवन् क्व गताव् इतः ।
अम्बा वा हतपुत्रार्ता क्व गता च तपस्विनी ।
कर्णधार इवापारे भगवान् पारदर्शकः ॥
अथाबभाषे भगवान् नारदो मुनिसत्तमः ॥

मध्वः  क्व गताव् इत्य् अदृष्टापेक्षया ॥३९४०॥

श्रीधरः  नाहं वेद वेद्मि । तपस्विनी दुःखयुक्ता । अपारे शोकार्णवे भगवांस् तम् एव पारदर्शकः । अतो ब्रूहीति शेषः ॥३९॥

क्रमसन्दर्भः  न व्याख्यातम्.

विश्वनाथः  अपारे शोकार्णवे । भगवान् सर्वज्ञस् त्वम् अतो ब्रूहीति भावः ॥३९॥

 ओ)०(ओ

॥ १.१३.४१ ॥

नारद उवाच
मा कञ्चन शुचो राजन् यद् ईश्वरवशं जगत् ।
लोकाः सपाला यस्येमे वहन्ति बलिम् ईशितुः ।
स संयुनक्ति भूतानि स एव वियुनक्ति च ॥

श्रीधरः  आदाव् एव यथावृत्तकथने शोकेन मूर्च्छितः पतेद् इति प्रथमं तावच् छोकम् उपशमयति । कञ्चन मा शुचो माशोचः । न केवलं तान् एव । यद् यस्माद् ईश्वराधीनं जगत् । तद् एवाहलोका इति । संयुनक्ति संयोजयति । वियुनक्ति वियोजयति च ॥४१॥

क्रमसन्दर्भः  मा कञ्चनेत्य् आदौ हि पारतन्त्र्यमात्रम् उक्तम् । ततश् चेदं विना प्रवृत्तौ पारतन्त्र्यम् उक्त्वेति पारतन्त्र्यविशेषोक्तिर् न घटते । स संयुनक्तीत्य् अर्धं च क्वचिन् नास्ति । किन्तु वहन्ति बलिम् ईशितुर् इति स्थानद्वये पाठेनैव प्रथमलेखकभ्रमोऽयं क्वचित् सम्प्रदायेऽनुवृत्त इति लक्ष्यते ॥४१॥

विश्वनाथः  आदाव् एव यथावृत्तकथने शोकेन मूर्च्छितः पतेद् इति प्रथमं तावत् शोकम् उपशमयति । मा शुचः मा शोचः तयोर् विच्छेदेन सीदामीति चेद् अप्रतिकार्यम् एतत् संयोगवियोगयोर् ईश्वराधीनत्वाद् इत्य् आहस इति ॥४१॥

 ओ)०(ओ

॥ १.१३.४२ ॥

यथा गावो नसि प्रोतास् तन्त्र्यां बद्धाश् च दामभिः ॥
वाक्तन्त्यां नामभिर् बद्धा वहन्ति बलिम् ईशितुः ॥४२॥

श्रीधरः  गवो बलीवर्दा नसि नासिकायां प्रोतास् तन्त्यां दीर्घतन्त्यां दामभिर् बद्धाः स्वामिनो बलिं वहन्ति यथा । एवं वाक्तन्त्यां कर्तव्याकर्तव्यविधायकवेदलक्षणायां नामभिर् ब्रह्मचारीत्यादिवर्णाश्रामलक्षणैर् बद्धाः परमेश्वरस्य बलिं तेन प्रेरिताः सर्वे वहन्तीत्य् अर्थः ॥४२॥

क्रमसन्दर्भः  यथा गाव इति पद्यं क्वचिन् नास्ति । यथा क्रीडेत्य् आदेर् अवतारिकानुसारेण तु स्वामिसम्मतम् इति लक्ष्यते ॥४२॥

विश्वनाथः  स एव संयुनक्तीत्य् उक्तम् अर्थद्वयम् उक्तपोषन्यायेन सदृष्टान्तं क्रमेणाहगावस् तन्त्र्याम् एकस्याम् एव दीर्घायां रज्ज्वां सर्व एव बद्धाः तत्र पृथक् दामभिर् नसि प्रोताः । ननु प्रकृते का वा तन्त्री दामानि वा कानीत्य् अपेक्षायाम् आहवाक् वेद एव तन्त्री तस्यां नामभिर् ब्राह्मणक्षत्रिय इति ब्रह्मचारी गृहस्थ इत्य् आदिभिर् एव दामभिर् बद्धा बलिम् अहरहः सन्ध्याम् उपासीतेत्य् आदिलक्षणं शासनम् ॥४२॥

 ओ)०(ओ


॥ १.१३.४३ ॥

यथा क्रीडोपस्कराणां संयोगविगमाव् इह ।
इच्छया क्रीडितुः स्यातां तथैवेशेच्छया नृणाम् ॥

श्रीधरः  प्रवृत्तौ पारतन्त्र्यम् उक्त्वा संयोगवियोगयोर् अप्य् आहयथेति । क्रीडोपस्काराणां क्रीडासाधनानां (दारुरचितमेषादीनाम्) ॥४३॥

क्रमसन्दर्भः  न व्याख्यातम्.

विश्वनाथः  क्रीडोपस्कराणां क्रीडासाधनानाम् अक्षादीनाम् ॥४३॥

 ओ)०(ओ

॥ १.१३.४४ ॥

यन् मन्यसे ध्रुवं लोकम् अध्रुवं वा न चोभयम् ।
सर्वथा न हि शोच्यास् ते स्नेहाद् अन्यत्र मोहजात् ॥

श्रीधरः  ईश्वराधीनत्वान् न शोकः कार्य इत्य् उक्तम् । शोकतत्त्वे च विचार्यमाणो निर्विषयोऽयं शोक इत्य् आह । यद्यपि लोकं जनं ध्रुवं जीवरूपेण । अध्रुवं देहरूपेण । न चेति । न ध्रुवं नाप्य् अध्रुवम् । शुद्धब्रह्मरूपेणानिर्वचनीयत्वेन वा उभयं चिज्जडांशतः । सर्वथा चतुर्ष्व् अपि पक्षेषु ते पित्रादयो न शोच्याः । स्नेहाद् अन्यत्र । स्नेह एव केवलं शोकहेतुः स चाज्ञानमूल इत्य् अर्थः ॥४४॥

क्रमसन्दर्भः  न व्याख्यातम्.

विश्वनाथः  ईश्वराधीनत्वान् न शोकः कार्य इत्य् उक्तम्, लोकतत्त्वे तु विचार्यमाणे निर्विषयोऽयं शोक इत्य् आहयद् यदि लोकं जनं ध्रुवं जीवरूपेण अध्रुवं देहरूपेण न उभयं न ध्रुवं नाप्य् अध्रुवं ब्रह्मरूपेण वा शब्दाद् उभयं च चिज्जडांशरूपेण । सर्वथा चतुर्ष्व् अपि पक्षेषु ते पित्रादयो न शोच्याः स्नेहाद् अन्यत्र विवेकादौ सति । स्नेह एव केवलं शोकहेतुः स चाज्ञानमूल इत्य् अर्थः । मोहजाद् इत्य् अनेन भगवद्भक्तिसम्बन्धी स्नेहो व्यावृत्तः । तदुत्थं शोकं तु करुणरसस्थायिभावं परमोपादेयं मन्यते ॥४४॥

 ओ)०(ओ

॥ १.१३.४५ ॥

तस्माज् जह्य् अङ्ग वैक्लव्यम् अज्ञानकृतम् आत्मनः ।
कथं त्व् अनाथाः कृपणा वर्तेरंस् ते च मां विना ॥

श्रीधरः  तस्मान् मां विना कथं ते वर्तेरन्न् इत्य् आत्मनो मनसो वैक्लव्यं व्याकौलतां त्यज ॥४५॥

क्रमसन्दर्भः  न व्याख्यातम्.

विश्वनाथः  तस्मान् मां विना कथं ते वर्तेरन्न् इति मनसो वैक्लव्यं त्यज ॥४४॥

 ओ)०(ओ

॥ १.१३.४६ ॥

कालकर्मगुणाधीनो देहोऽयं पाञ्चभौतिकः ।
कथम् अन्यांस् तु गोपायेत् सर्पग्रस्तो यथा परम् ॥

श्रीधरः  तत्र त्वद्देहतस् तेषां वृत्तिर् एतत् तावन् नास्तीत्य् आह । कालो गुणक्षोभकः । कर्म जन्मनिमित्तम् । गुणा उपादानम् । तदधीनः पाञ्चभौतिको जडस् तद्विभागे नाशवांश् च । सर्पग्रस्तोऽजगरगिलितो यथान्यं न रक्षति तद्वत् ॥४६॥

क्रमसन्दर्भः  ममायं पित्रादिर् मया रक्ष्य इत्य् अभिमानो न कर्तव्य इत्य् आहकालेति ॥४६॥

विश्वनाथः  नहि कश्चिद् अपि कम् अपि वृत्तिदानादिना रक्षितुं प्रभवतीत्य् आहकालः सामान्यतो निमित्तम् । कर्म जन्मनिमित्तम् । गुणा उपादानं तदधीनः पाञ्चभौतिक इति तद्विभागे सद्य एव नाशवान् इत्य् अर्थः । एकः सर्पदष्टं गोपायितुं नैव शक्नोतीत्य् अर्थः ॥४६॥

 ओ)०(ओ

॥ १.१३.४७ ॥

अहस्तानि सहस्तानाम् अपदानि चतुष्पदाम् ।
फल्गूनि तत्र महतां जीवो जीवस्य जीवनम् ॥

श्रीधरः  ईश्वरेण वृत्तिश् च सर्वतः सुलभैवेत्य् आह । अहस्तानि पश्वादीनि । उपदानि तृणादीनि । तत्र तेष्व् अहस्तादिष्व् अपि फल्गून्य् अल्पानि । एवं जीवः सर्वोऽपि जीवस्य सर्वस्य जीवनं जीविका । एतेनैव सर्वतो मृत्युग्रासत्वं चोक्तम् ॥४७॥

क्रमसन्दर्भः  व्याघ्रादिभिर् भक्षिते च तस्मिन् दुःखं न कर्तव्यम् इत्य् आहअहस्तानीति ॥४७॥

विश्वनाथः  अतो जीविकाम् अपि ईश्वर एव सर्वेषाम् एव प्रथमम् एव व्यवस्थापितवान् इत्य् आहअहस् तानि मृगादीनि । अपदानि तृणादीनि । तत्रापि महतां मत्स्यादीनां फल्गूनि मत्स्यादीनि । अतो जीवस्य जीव एव जीविका साहजिकी । तेन तपस्विनां पत्रपुष्पफलादिर् ईश्वरकल्पितैवानिषिद्धा जीविकास्ति । किमर्थं त्वं विषीदसीति भावः ॥४७॥

 ओ)०(ओ

॥ १.१३.४८ ॥

तद् इदं भगवान् राजन्न् एक आत्मात्मनां स्वदृक् ।
अन्तरोऽनन्तरो भाति पश्य तं माययोरुधा ॥

श्रीधरः  मोहनिवृत्त्यर्थं द्वैतस्यावस्तुत्वम् आह । तद् इदम् अहस्तसहस्तादिरूपं जगत् । स्वदृग् भगवान् एव न ततः पृथक् । स चैक एव न तु नाना । ननु सजातीयविजातीयभेदे प्रत्यक्षे कुत एतत् तत्राह । आत्मनां भोक्त्ṝणाम् आत्मा स्वरूपम् । अतो न सजातीयभेदः । अन्तरोऽनन्तरश् च अन्तर् बहिश् च भोक्तृभोग्यरूपश् च भाति । अतो न विजातीयभेदोऽपि । नन्व् एकः कथं तथा प्रतीयतेऽत आह । मायया बहुधा भाति तं पश्येति ॥४८॥

क्रमसन्दर्भः  एतच् च जगत् भगवद्दुर्वितर्क्यशक्तिमयकार्यत्वात् तदधीनम् एवेत्य् आहतद् इदम् इति । मायया दुर्वितर्क्यशक्त्या भगवान् एवेदं भाति । एतद्रूपेण परिणमते । स्वयं तु स्वरूपेणैव तिष्ठति, चिन्तामणिवत् ॥४८॥

विश्वनाथः  ननु यदीश्वरवशं जगद् इत्य् आदिना त्वयोक्तं भगवदधीनं सर्वं चेत् कथं कालकर्मगुणाधीनो देह इत्य् उच्यते । सत्यम् । कालकर्मादिकस्य सर्वस्य जगतो भगवच्छक्तिकार्यत्वात् सर्वं भगवान् एवेत्य् आहतद् इदम् इति । स्वरूपशक्त्या आत्मनां जीवानाम् आत्मा अन्तर्यामिरूपेण । स्वदृक् स्वप्रकाशः । अन्तरो भोक्तृरूपेण जीवः । अनन्तरो बहिर्भोग्यरूपेण सुखदुःखादि । माययेति । भगवान् एव शक्तित्रयरूपेण भाति । अतस् तम् एवैकं मायया शक्त्या उरुधा देवतिर्यगादिदेहरूपेण बहुधा ॥४८॥

 ओ)०(ओ

॥ १.१३.४९ ॥

सोऽयम् अद्य महाराज भगवान् भूतभावनः ।
कालरूपोऽवतीर्णोऽस्याम् अभावाय सुरद्विषाम् ॥

श्रीधरः  क्वासाव् अस्तीदृशो महामायावी, द्वारकायाम् इत्य् आहसोऽयम् इति । अस्यां भूम्याम् । अभवाय नाशाय ॥४९॥

क्रमसन्दर्भः  सोऽयम् अद्येति । वर्तमानसामीप्ये वर्तमानवद् वा इति न्यायेन सुरद्विषाम् अभवायैव कालरूपः । स्वयं तु परमानन्दरूप एवेत्य् अर्थः ॥४९॥

विश्वनाथः  क्वासाव् अस्तीदृशो मायावी ? द्वारकायाम् इत्य् आहसोऽयम् इति । अस्यां भूमौ सुरद्विषाम् अभावाय नाशाय कालरूपस् तैर् एव कालरूपत्वेनानुभूयमानः स्वयं तु परमानन्दरूप एवेत्य् अर्थः ॥४९॥

 ओ)०(ओ

॥ १.१३.५० ॥

निष्पादितं देवकृत्यम् अवशेषं प्रतीक्षते ।
तावद् यूयम् अवेक्षध्वं भवेद् यावद् इहेश्वरः ॥

श्रीधरः  तर्हि श्रीकृष्णोऽत्रास्तीत्य् अत्रैवास्थां मा कृथा इत्य् आह । तच् च देवानां कार्यं तेन निष्पादितम्, केवलम् अशेषं प्रतीक्ष्यते । यदुकुलक्षयम् इति हृदिस्थम् । ततो निजं धाम यास्यति ततो यूयम् अपि गच्छतेत्य् अर्थः । तच् च भूतम् अपि विदुरवद् एव नावर्णयत् ॥५०॥

क्रमसन्दर्भः  अवशेषं भवताम् आकर्षणपूर्वम् इति हृत्स्थम् ॥५०॥

विश्वनाथः  केवलम् अवशेषं प्रतिक्षत इति यदुकुलानाम् अन्तर्धापनम् इति हृदिस्थम् । तच् च भूतम् अपि विदुरवद् एव नावर्णयत् । अवेक्षध्वम् इत्य् अस्य कर्माप्रयोगाद् अहन्तास्पदं च सर्वम् एव लभ्यते । तदन्तर्धाने श्रुते सति सर्वम् एवोपेक्षध्वम् इति भावः ॥५०॥

 ओ)०(ओ

॥ १.१३.५१ ॥

धृतराष्ट्रः सह भ्रात्रा गान्धार्या च स्वभार्यया ।
दक्षिणेन हिमवत ऋषीणाम् आश्रमं गतः ॥

मध्वः  गमनकाले सहभ्राता ॥५१॥

श्रीधरः  तद् एव शोकम् आस्थां च निवार्य जिज्ञासवे तस्मै यथावृत्तं कथयतिधृतराष्ट्र इति षड्भिः । हिमवतो दक्षिणे भागे ॥५१॥

क्रमसन्दर्भः  न व्याख्यातम्.

विश्वनाथः  तद् एवं शोकं निवार्य जिज्ञासवे तस्मै यथावृत्तं कथयतिधृतराष्ट्र इति षड्भिः । दक्षिणेन दक्षिणस्यां दिशि ॥५१॥

 ओ)०(ओ

॥ १.१३.५२ ॥

स्रोतोभिः सप्तभिर् या वै स्वर्धुनी सप्तधा व्यधात् ।
सप्तानां प्रीतये नाना सप्तस्रोतः प्रचक्षते ॥

श्रीधरः  तद् अपि कुत्रेत्य् आहस्रोतोभिर् इति । या वै प्रसिद्धा स्वर्धुनी सा आत्मानं यत्र सप्तधा व्यधात् । किम् अर्थम् । नाना पृथक् सप्तभिः स्रोतोभिः प्रवाहैः सप्तानाम् ऋषीणां प्रतीयते । अतएव तत् तीर्थं सप्तस्रोतो वदन्ति ॥५२॥

क्रमसन्दर्भः  न व्याख्यातम्.

विश्वनाथः  या वै प्रसिद्धा स्वर्धुनी गङ्गा सा आत्मानं सप्तधा व्यधात् । किमर्थम् ? सप्तानाम् ऋषीणां प्रीतये । अतस् तत् तीर्थं सप्तस्रोत एव नाम मरीचिगङ्गा अत्रिगङ्गेत्य् आदि नानानाम्ना वदन्ति ॥५२॥

 ओ)०(ओ

॥ १.१३.५३५४ ॥

स्नात्वानुसवनं तस्मिन् हुत्वा चाग्नीन् यथाविधि ।
अब्भक्ष उपशान्तात्मा स आस्ते विगतैषणः ॥
जितासनो जितश्वासः प्रत्याहृतषडिन्द्रियः ।
हरिभावनया ध्वस्तरजःसत्त्वतमोमलः ॥

मध्वः  अस्ति इत्य् आद्य् अतीतार्थे स एष एतर्ह्य् अध्यास्तः आसनं पार्थिवोचितम् इत्य् आदिवत् । सुप्तिङ्पदग्रहलिङ्गनराणां कालहलच् स्वरकर्तृषङां च । व्यत्ययम् इच्छति शास्त्रकृद् एषां सोऽपि च सिध्यति बाहुलकेन इति महाव्याकरणे ।

	व्यासादयो वर्तमानम् अतीतान् आगते तथा ।
व्यत्यस्यापि वदन्त्य् अद्धा मोहनार्थं दुरात्मनाम् ॥
पौर्वापर्यं यतो नैव सदैव परिवर्तनात् ।
अतश् च व्यत्याद् एतद् वदन्ति ज्ञानचक्षुषः ॥ इति ब्राह्मे ॥५३॥

श्रीधरः  तत्र तेन कृतम् अष्टाङ्गयोगम् आह स्नात्वेति चतुर्भिः । तत्र स्नानं होमोऽब्भक्षणं चेति नियमा उक्ताः । भक्षस्थाने अपां स्वीकाराद् अब्भक्षः । उपशान्त आत्मा यस्य सः । विगताः पुत्राद्येषणा यस्माद् इति यमा उक्ताः ॥५३॥

जितासन इत्य् आदिना आसनप्राणायामप्रत्याहारा उक्ताः । हरिभावनयेति धारणोक्ता । ध्वस्ता रजःसत्त्वतमोरूपा मला यस्येति फलतो ध्यानम् उक्तम् ॥५४॥

क्रमसन्दर्भः  न व्याख्यातम्.

विश्वनाथः  तेन कृतम् अष्टाङ्गयोगम् आहस्नात्वेति चतुर्भिः । तत्र स्नानं होमोऽब्भक्षणं च नियमा उक्ताः । उपशान्तात्मा विगतैषण इति यमः । जितासन इत्य् आदिना आसनप्राणायामप्रत्याहाराः । हरिभावनयेति धारणाध्याने उक्ते ॥५४॥

 ओ)०(ओ

॥ १.१३.५५५६ ॥

विज्ञानात्मनि संयोज्य क्षेत्रज्ञे प्रविलाप्य तम् ।
ब्रह्मण्य् आत्मानम् आधारे घटाम्बरम् इवाम्बरे ॥
ध्वस्तमायागुणोदर्को निरुद्धकरणाशयः ।
निवर्तिताखिलाहार आस्ते स्थाणुर् इवाचलः ॥

मध्वः  विज्ञानात्मा विरिञ्चोऽयं यस् तस्मिं लीयते जगत् ।
यादांसि सागरे यद्वत् सक्षेत्रज्ञे जनार्दने ॥
हृदिस्थे च स च व्याप्ते स्वात्मन्य् एकीभवत्य् उत ।+++



श्रीधरः  समाधिम् आहविज्ञानेति द्वाभ्याम् । आत्मानं मनोऽहङ्कारास्पदं स्थूलदेहाद् वियोज्य विज्ञानात्मन्य् बुद्धौ संयोज्यैकीकृत्य तं च विज्ञानात्मानं दृष्यांशाद् वियोज्य क्षेत्रज्ञे द्रष्टरि प्रविलाप्य तं च क्षेत्रज्ञं द्रष्ट्र्अंशाद् वियोज्याधारे आश्रयसञ्ज्ञे ब्रह्मणि प्रविलाप्य । घटाम्बरं घटोपाधेर् वियोज्य यथा महाकाशे प्रविलाप्यते तद्वत् ॥५५॥

व्युत्थानाभावम् आहध्वस्तेति । अन्तर् गुणक्षोभाद् वा बहिर् इन्द्रियविक्षेपाद् वा व्युत्थानं भवेत्, तद् उभयं तस्य नास्ति । यतो ध्वस्तो मायागुणानाम् उदर्क उत्तरफलं वासना यस्य सः । निरुद्धानि करणानि चक्षुर्आदीन्य् आशयो मनश् च यस्य सः । अतएव निवर्तितोऽखिल आहारो भोज्यम् इन्द्रियैर् विषयाहरणं वा येन सः । स्थाणुर् इव निश्चल आस्ते ॥५६॥

क्रमसन्दर्भः  आत्मानम् अहङ्कारास्पदं सूक्ष्मदेहं स्थूलदेहाद् वियोज्य क्षेत्रज्ञे देहद्वयाभिमान्यवस्थजीवे प्रविलाप्य तं च क्षेत्रज्ञं विज्ञानात्मनि शुद्धजीवस्वरूपे प्रविलाप्य तं च ब्रह्मणि संयोज्य । घटाम्बरम् इति चिद्रूपत्वेनैवाभेदांशे दृष्टान्त इति ज्ञेयम् ॥५५॥

विश्वनाथः  विज्ञानेति । स्वदेहगतानि भूतानि क्रमेण कारणेषु प्रवेश्य आत्मानम् अहङ्कारं विज्ञानात्मनि महत्तत्त्वे संयोज्य संयुक्तं भावयित्वा तं च विज्ञानात्मानं क्षेत्रज्ञे जीवे प्रविलाप्य संयुक्तं विभाव्येत्य् अर्थः । तं च क्षेत्रज्ञं ब्रह्मणि संयोज्य आत्मानं स्वदेहस्थम् अन्तर्यामिनम् आधारे आश्रयतत्त्वे भगवत्य् अंशिनि संयुक्तं विभाव्य । नन्व् अन्तर्यामिभगवतोर् ऐक्यम् एव प्रसिद्धम् । सत्यम् ऐक्येऽपि औपचारिको भेदो विवक्षित एवेति सदृष्टान्तम् आहघटाम्बरम् इवाम्बर इति । उपाधिस्थम् आकाशं निरुपाधाव् आकाशे इव । तयोश् च घाताकाशमहाकाशयोः वस्तुतः सर्वव्यापकत्वाद् ऐक्यम् एवेत्य् अर्थः । व्युत्थानाभावम् आह ध्वस्तेति । अन्तर्गुणक्षोभाद् वा बहिर् इन्द्रियविक्षेपाद् वा व्युत्थानं भवेत् । तद् उभयं तस्य नास्ति यतो ध्वस्ता मायाया गुणानाम् उदर्क उत्तरफलं वासना यस्य सः । अत एव निरुध्येत्य् आदि ॥५५५६॥

 ओ)०(ओ

॥ १.१३.५७ ॥

तस्यान्तरायो मैवाभूः सन्न्यस्ताखिलकर्मणः ।
स वा अद्यतनाद् राजन् परतः पञ्चमेऽहनि ।
कलेवरं हास्यति स्वं तच् च भस्मीभविष्यति ॥

श्रीधरः  तथाभूतम् अप्य् आनेतुम् उद्यतं प्रत्य् आहतस्येति । अन्तरायो विघ्नः । मैवाभूर् इत्य् अडागमश् छान्दसः । दर्शनम् अपि तावत् कुर्याम् इत्य् उद्यतं प्रत्य् आह । स वै अद्यतमाद् अह्नः परत उत्तरत्र । स्वं स्वाधीनम् । तर्हि तद्दाहार्थं गमिष्यामि नेत्य् आह तच् चेति ॥५७॥

क्रमसन्दर्भः  न व्याख्यातम्.

विश्वनाथः  तथाभूतम् अप्य् आनेतुम् उद्यतं प्रत्याहतस्येति । अन्तरायो विध्नो मैवाभूः । अडागमश् छान्दसः । तद्दर्शनम् अपि तावत् कुर्याम् इत्य् उद्यतं प्रत्याहस वा इति । तर्हि तद्दाहार्थं गमिष्यंइ नेत्य् आहतच् चेति ॥५७॥

 ओ)०(ओ

॥ १.१३.५८ ॥

दह्यमानेऽग्निभिर् देहे पत्युः पत्नी सहोटजे ।
बहिः स्थिता पतिं साध्वी तम् अग्निम् अनु वेक्ष्यति ॥

श्रीधरः  तर्हि गान्धार्यानयनाय गमिष्यामि नेत्य् आह । पत्युर् देहे सहोटजे पर्णशालासहिते योगाग्निना सह गार्हपत्यादिभिर् दह्यमाने तस्य पत्नी बहिः स्थिता सती तं पतिम् अन्व् अग्निं वेक्षति प्रवेक्ष्यति ॥५८॥

क्रमसन्दर्भः  न व्याख्यातम्.

विश्वनाथः  तर्हि गान्धार्यानयनाय गमिष्यामि नेत्याहपत्युर् देहे सहोटजे पर्णशालासहिते अग्निभिः योगाग्निगार्हपत्यादिभिर् दह्यमाने तस्य पत्नी बहिःस्थिता पतिम् अनु अग्निं वेक्ष्यति प्रवेक्ष्यति ॥५८॥

 ओ)०(ओ

॥ १.१३.५९ ॥

विदुरस् तु तद् आश्चर्यं निशाम्य कुरुनन्दन ।
हर्षशोकयुतस् तस्माद् गन्ता तीर्थनिषेवकः ॥

श्रीधरः  तर्हि विदुरानयनार्थं गन्तव्यम् एव नेत्य् आह । विदुरस् तु तन् निशाम्य दृष्ट्वा भ्रातुः सुगत्या हर्षस् तन्मृत्युना शोकश् च ताभ्यां युक्तस् तस्मात् स्थानात् तीर्थानि सेवितुं गन्ता गमिष्यति ॥५९॥

क्रमसन्दर्भः  विदुर इति । हर्षोऽयं धृतराष्ट्रस्य सद्गतिप्राप्तेर् हर्षप्राय एव ज्ञेयः । शोकस् तु मूलतो यः, स एव ज्ञेयः ॥५९॥

विश्वनाथः  तर्हि विदुरानयनार्थं गन्तव्यम् एव नेत्य् आहविदुरस् तु तन् निशाम्य दृष्ट्वा । तन्मुक्त्या हर्षः लोकव्यवहारेण शोकश् च । तस्मात् स्थानात् तीर्थानि निषेवितुं गन्ता गमिष्यति । अत्र भक्तापराधिनि धृतराष्ट्रे विदुरस्य तादृशकृपाभावान् मुक्तिर् एवाभून् न तु प्रेमभक्तिर् इति ज्ञेयम् ॥५९॥

 ओ)०(ओ

॥ १.१३.६० ॥

इत्य् उक्त्वाथारुहत् स्वर्गं नारदः सहतुम्बुरुः ।
युधिष्ठिरो वचस् तस्य हृदि कृत्वाजहाच् छुचः ॥

श्रीधरः  शुचः शोकान् ॥६०॥

क्रमसन्दर्भः  न व्याख्यातम्.

विश्वनाथः  इत्य् उक्त्वा समादधे । अथ रुहत् शुचः शोकान् ॥६०॥

 इति सारार्थदर्शिन्यां हर्षिण्यां भक्तचेतसाम् ।
त्रयोदशोऽपि प्रथमे सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
श्रीनारदवाक्यं नाम
त्रयोदशोऽध्यायः ।
॥१.१३॥


(१.१४)
चतुर्दशोऽध्यायः
युधिष्ठिरवितर्को नाम

॥ १.१४.१२ ॥

सूत उवाच
सम्प्रस्थिते द्वारकायाञ्जिष्णौ बन्धुदिदृक्षया ।
ज्ञातुं च पुण्यश्लोकस्य कृष्णस्य च विचेष्टितम् ॥
व्यतीताः कतिचिन् मासास् तदा नायात् ततोऽर्जुनः ।
ददर्श घोररूपाणि निमित्तानि कुरूद्वहः ॥

मध्वः  मासशब्देनाहान्य् उच्यन्ते । तथा हि महाभारते

अहं तु मासशब्दोक्तं यत्र चिन्त्यायुतं व्रजेत् ।
एवं वत्सरताद्यं च विपरीते विपर्ययः ॥ इति नाममहोदधौ ॥२॥

श्रीधरः
चतुर्दशो त्व् अरिष्टानि दृष्ट्वा राजा विशङ्कितः ।
अशृणोद् अर्जुनात् कृष्णतिरोधानम् अतीर्यते ॥

कृष्णस्य चेति चकारेणाभिप्रायं च ज्ञातुम् ॥१॥ कतिचित् सप्त । तदा कालातिक्रमेऽपि ततो द्वारकातो नायात् नागतः । निमित्तान्य् उत्पातान् । कुरूद्वहो युधिष्ठिरः ॥२॥

क्रमसन्दर्भः  सम्प्रस्थित इति । अश्वमेधार्थं श्रीकृष्णस्य पुनर् आगमनान्तरम् इति ज्ञेयम् ॥१॥ ददर्शेति । विदुरागमनात् पूर्वं परं च वृत्तम् इति ज्ञेयम् ॥२॥

विश्वनाथः
चतुर्दशे नृपोऽपश्यद् अरिष्टानि बहूनि यत् ।
विवेद तत्फलं दृष्ट्वैवार्जुनं खिन्नम् आगतम् ॥

कृष्णस्य चेति चकारेणाभिप्रायं च ज्ञातुम् ॥१॥ कतिचित् सप्त । निमित्तानि दुःखकारणानि ॥२॥

 ओ)०(ओ

॥ १.१४.३ ॥

कालस्य च गतिं रौद्रां विपर्यस्तर्तुधर्मिणः ।
पापीयसीं नृणां वार्तां क्रोधलोभानृतात्मनाम् ॥

श्रीधरः  रौद्रां घोराम् । तद् एवाह । विपर्यस्ता ऋतुधर्मा यस्मिंस् तस्य । वार्तां जीविकाम् । क्रोधलोभानृतैर् युक्त आत्मा येषाम् ॥३॥

क्रमसन्दर्भः  न व्याख्यातम्.

विश्वनाथः  विपर्यस्ता ऋतुधर्मा यस्मिन् तस्य । वार्तां जीविकाम् । पापीयसीम् अतिपापवतीम् ॥३॥

 ओ)०(ओ

॥ १.१४.४ ॥

जिह्मप्रायं व्यवहृतं शाठ्यमिश्रं च सौहृदम् ।
पितृमातृसुहृद्भ्रातृ दम्पतीनां च कल्कनम् ॥

श्रीधरः  जिह्मप्रायं कपटबहुलम् । व्यवहृतं व्यवहारम् । शाठ्यं वञ्चनं तन्मिश्रं सौहृदं सख्यम् । पित्र्आदीनां स्वप्रतियोगिभिः कल्कनं कलहादि ॥४॥

क्रमसन्दर्भः  न व्याख्यातम्.

विश्वनाथः  कल्कनं कलहादि ॥४॥

 ओ)०(ओ

॥ १.१४.५ ॥

निमित्तान्य् अत्यरिष्टानि काले त्व् अनुगते नृणाम् ।
लोभाद्यधर्मप्रकृतिं दृष्ट्वोवाचानुजं नृपः ॥

श्रीधरः  अत्यरिष्टान्य् अत्यन्तम् अशुभानि दृष्ट्वा । नृणां लोभाद्यधर्मप्रकृतिं च दृष्ट्वा । अनुजं भीमम् ॥५॥

क्रमसन्दर्भः  न व्याख्यातम्.

विश्वनाथः  सर्वत्र हेतुः अनुगते काले स्वसमये अनुप्राप्ते सति लोभाद्यधर्मरूपां प्रकृतिं स्वभावम् । अनुजं भीमम् ॥५॥

 ओ)०(ओ

॥ १.१४.६ ॥

युधिष्ठिर उवाच
सम्प्रेषितो द्वारकायां जिष्णुर् बन्धुदिदृक्षयाज् ।
ञातुं च पुण्यश्लोकस्य कृष्णस्य च विचेष्टितम् ॥

न केनापि व्याख्यातम् ।

 ओ)०(ओ

॥ १.१४.७ ॥

गताः सप्ताधुना मासा भीमसेन तवानुजः ।
नायाति कस्य वा हेतोर् नाहं वेदेदम् अञ्जसा ॥

श्रीधरः  वेति वितर्के । कस्माद् धेतोर् नायातीत्य् आह न वेद्मि ॥७॥

क्रमसन्दर्भः, विश्वनाथः  न व्याख्यातम्.

 ओ)०(

॥ १.१४.८ ॥

अपि देवर्षिणादिष्टः स कालोऽयम् उपस्थितः ।
यदात्मनोऽङ्गम् आक्रीडं भगवान् उत्सिसृक्षति ॥

मध्वः  अङ्गपृथिवीम् ।

यदा त्यागादिर् उच्येत पृथिव्याद्यङ्गकल्पना ।
तदा ज्ञेया न हि स्वाङ्गं कदाचिद् विष्णुर् उत्सृजेत् ॥ इति ब्रह्मतर्के ॥८॥

श्रीधरः  अपि किम् । यदा आत्मन आक्रीडं क्रीडासाधनम् अङ्गं मनुष्यनाट्यम् उत्स्रष्टुम् इच्छति स कालः प्राप्तः ॥८॥

क्रमसन्दर्भः  अपीति । अङ्गं स्वधामगमनेन विराद्रूपं त्यक्ष्यतीत्य् अर्थः ॥८॥

विश्वनाथः  यद् आत्मनोऽङ्गम् इति युधिष्ठिरस्य बन्धुशोकानुरूपैवोक्तिर् न तु सिद्धण्तस्पर्शिनी । सरस्वती तु तन्मुखे समुचितम् एवाह यद् आत्मनोऽङ्गम् अंशरूपं नारायणम् उत्सिसृक्षति ऊर्ध्वं वैकुण्ठं प्रति सिसृक्षति प्रस्थापयितुम् इच्छति । कीदृशम् अङ्गम् आ ईषद् एव क्रीडा यस्मिंस् तम् ॥८॥

 ओ)०(ओ

॥ १.१४.९ ॥

यस्मान् नः सम्पदो राज्यं दाराः प्राणाः कुलं प्रजाः ।
आसन् सपत्नविजयो लोकाश् च यदनुग्रहात् ॥

श्रीधरः  अस्माकं सर्वपुरुषार्थत्वे हेतुः श्रीकृष्णोऽतस् तद्वियोगं विनानिष्टं न स्याद् इत्य् आशयेनाह । यस्माद् श्रीकृष्णाद् धेतोः । एतच् चोपरिष्टाद् अर्जुनः स्पष्टीकरिष्यति । लोकाश् च यज्ञकरणानुरूपा यस्यानुग्रहात् ॥९॥

क्रमसन्दर्भः  यस्माद् इति । यस्यानुग्रहमात्राल् लोकाश् च वशीकृता आसन् ॥९॥

विश्वनाथः  श्रीकृष्णावियोगं विनैतादृशम् अरिष्टं न स्याद् इत्य् आशयेनाह यस्माद् इत्य् आदि । लोकाः यज्ञादिप्राप्याः ॥९॥

 ओ)०(ओ

॥ १.१४.१० ॥

पश्योत्पातान् नरव्याघ्र दिव्यान् भौमान् सदैहिकान् ।
दारुणान् शंसतोऽदूराद् भयं नो बुद्धिमोहनम् ॥

श्रीधरः  अदूरात् सन्निहितम् । नोऽस्माकम् । आशंसत उत्पातान् ॥१०॥

क्रमसन्दर्भः  भयं शंसतः कथयत उत्पातान् ।।१०॥

विश्वनाथः  भयं शंसतः सूचयतः ॥१०॥

 ओ)०(ओ

॥ १.१४.११ ॥

ऊर्वक्षिबाहवो मह्यं स्फुरन्त्य् अङ्ग पुनः पुनः ।
वेपथुश् चापि हृदये आराद् दास्यन्ति विप्रियम् ॥

श्रीधरः  दैहिकान् आहऊर्व् इति । ऊर्वादयो वामाः स्फुरन्ति । वेपथुः कम्पश् च हृदये वर्तते । एते मह्यम् आरात् सन्निहितं विप्रियं दास्यन्ति ॥११॥

क्रमसन्दर्भः  न व्याख्यातम्.

विश्वनाथः  दैहिकानुत्पातान् आह ऊर्व् इति । वामा इत्य् अर्थः, बहुवचनम् आर्षम् ॥११॥

 ओ)०(ओ

॥ १.१४.१२ ॥

शिवैषोद्यन्तम् आदित्यम् अभिरौत्य् अनलानना ।
माम् अङ्ग सारमेयोऽयम् अभिरेभत्य् अभीरुवत् ॥

श्रीधरः  भौमान् आह सार्धैस् त्रिभिः । शिवा क्रोष्ट्री उद्यन्तम् आदित्यम् अभिरौत्य् उद्यत्सूर्याभिमुखं क्रोशति । अनलानना अघिं मुखेन वमन्ती । अङ्ग हे भीम । माम् अभिलक्ष्य सारमेयः श्वाभिरौति प्लुतं भषति । अभीरुवन् निःशङ्कम् ॥१२॥

क्रमसन्दर्भः  न व्याख्यातम्.

विश्वनाथः  भौमान् आहशिवा क्रोष्ट्री आदित्यम् अभि उद्यत्सूर्याभिमुखं क्रोशति । अनलानना अग्निं मुखेन वमन्ती । अङ्ग हे मीम! माम् अभिवीक्ष्य सारमेयः श्वा प्लुतं रौति रोद् इति ॥१२॥

 ओ)०(ओ

॥ १.१४.१३ ॥

शस्ताः कुर्वन्ति मां सव्यं दक्षिणं पशवोऽपरे ।
वाहांश् च पुरुषव्याघ्र लक्षये रुदतो मम ॥

श्रीधरः  शस्ता गवादयो मां स्वयं वामं कुर्वन्ति । अपरे गर्दभाद्याः प्रदक्षिणं कुर्वन्ति । वाहान् अश्वान् ॥१३॥

क्रमसन्दर्भः  शस्ता इति । मम वाहान् इत्य् अन्वयः ॥१३॥

विश्वनाथः  शस्ताः गवादयः । सव्यं वामम् । अपरे गर्दभाद्याः प्रदक्षिणम् । वाहान् अश्वान् ॥१३॥

 ओ)०(ओ

॥ १.१४.१४ ॥

मृत्युदूतः कपोतोऽयम् उलूकः कम्पयन् मनः ।
प्रत्युलूकश् च कुह्वानैर् विश्वं वै शून्यम् इच्छतः ॥

मध्वः  अग्नौ पदं करोति । यद् उलूको वदति । मोघम् एतद् यतः कपोतः पदम् अग्ने कृपोति इति श्रुतिः ॥१४॥

श्रीधरः  अयं कपोतो मृत्य्दूतो मृत्युसूचकः । उलूको घूकः । प्रत्यूलुकस् तत्प्रतिपक्षो धूकः काको वा । कुह्वानैः कुत्सितशब्दैर् विश्वं शून्यं कर्तुम् इच्छतः ॥१४॥

क्रमसन्दर्भः  उलूकस् तथा तत्प्रतिपक्षोऽन्य उलूकश् च यो यो मनः कम्पयन् वर्तते, तौ द्वाव् अनिद्रौ सन्तौ ॥१४॥

विश्वनाथः  प्रत्युलूकः उलूकप्रतिपक्षो घूकः काको वा ॥१४॥

 ओ)०(ओ

॥ १.१४.१५ ॥

धूम्रा दिशः परिधयः कम्पते भूः सहाद्रिभिः ।
निर्घातश् च महांस् तात साकं च स्तनयित्नुभिः ॥

श्रीधरः  धूम्रा धूमरा दिशः परिधयोऽग्निम् एव लोकम् आवृण्वन्ति । दिव्यान् आह सार्धाभ्याम् । निर्घातो निरभ्रवज्रपातः । स्तनयित्नवोऽत्र गर्जितानि तैः सह ॥१५॥

क्रमसन्दर्भः  दिशः, सूर्यादिपरिधयश् च, धूम्राः ॥१५।

विश्वनाथः  धूम्रा धूम्रवर्णा दिशः परिधयः परिधितुल्याः । निर्घातः आकस्मिकघोरशब्दः । स्तनयित्नवो निरभ्रगर्जितानि ॥१५॥

 ओ)०(ओ

॥ १.१४.१६ ॥

वायुर् वाति खरस्पर्शो रजसा विसृजंस् तमः ।
असृग् वर्षन्ति जलदा बीभत्सम् इव सर्वतः ॥

श्रीधरः  तमो विशेषेण सृजन् । असृग् रक्तम् ॥१६॥

क्रमसन्दर्भः  बीभत्सं बीभत्सितव्यं यथा स्यात् तथा । इवेति वाक्यालङ्कारः ॥१६॥

विश्वनाथः  तमोऽन्धम् । विशेषेण सृजन् । असृक् रक्तम् ॥१६॥

 ओ)०(ओ

॥ १.१४.१७ ॥

सूर्यं हतप्रभं पश्य ग्रहमर्दं मिथो दिवि ।
ससङ्कुलैर् भूतगणैर् ज्वलिते इव रोदसी ॥

श्रीधरः  ग्रहाणां मर्दं युद्धम् । भूता रुद्रानुचरास् तेषां गणैः सङ्कुलैर् व्यामिश्रैः प्राणिभिः सहितैः । रोदसी द्यावापृथिव्यौ ज्वलिते प्रदीप्ते इव च पश्यति ॥१७॥

क्रमसन्दर्भः  ससङ्कुलैर् इत्य् अत्र स इति । स एव त्वम् इत्य् अर्थः ॥१७॥

विश्वनाथः  ससङ्कुलैः प्राण्यन्तरसहितैः रोदसी द्यावापृथिव्यौ ॥१७॥

 ओ)०(ओ

॥ १.१४.१८ ॥

नद्यो नदाश् च क्षुभिताः सरांसि च मनांसि च ।
न ज्वलत्य् अग्निर् आज्येन कालोऽयं किं विधास्यति ॥

श्रीधरः  पुनर् भौमान् आहनद्य इति सार्धैस् त्रिभिः । प्राणिनां मनांसि च ॥१८॥

क्रमसन्दर्भः  न व्याख्यातम्.

विश्वनाथः  पुनर् भौमान् आह नद्य इति ॥१८॥

 ओ)०(ओ

॥ १.१४.१९ ॥

न पिबन्ति स्तनं वत्सा न दुह्यन्ति च मातरः ।
रुदन्त्य् अश्रुमुखा गावो न हृष्यन्त्य् ऋषभा व्रजे ॥

श्रीधरः  दुह्यन्तीति कर्मकर्तर्य् आर्षम् । न प्रस्नुवन्तीत्य् अर्थः ॥१९॥

क्रमसन्दर्भः  न व्याख्यातम्.

विश्वनाथः  न दुह्यन्तीति कर्मकर्तर्य् आर्षम्, न प्रस्नुवन्तीत्य् अर्थः ॥१९॥

 ओ)०(ओ

॥ १.१४.२० ॥

दैवतानि रुदन्तीव स्विद्यन्ति ह्य् उच्चलन्ति च ।
इमे जनपदा ग्रामाः पुरोद्यानाकराश्रमाः ।
मन्य एतैर् महोत्पातैर् नूनं भगवतः पदैः ॥

श्रीधरः  दैवतानि प्रतिमाः । अघं दुःखम् ॥२०॥

क्रमसन्दर्भः  न व्याख्यातम्.

विश्वनाथः  दैवतानि प्रतिमाः ॥२०॥

 ओ)०(ओ

॥ १.१४.२१ ॥

भ्रष्टश्रियो निरानन्दाः किम् अघं दर्शयन्ति नः ।
अनन्यपुरुषश्रीभिर् हीना भूर् हतसौभगा ॥

श्रीधरः  एतैर् महोत्पातैः का । न विद्यतेऽन्येषु पुरुषेषु श्रीर् व्ज्राङ्कुशादिशोभा येषां तैर् भगवतः पदैर् हीना भूर् इत्य् अहं मन्ये ॥२१॥

क्रमसन्दर्भः  न व्याख्यातम्.

विश्वनाथः  एतैः कृत्वा न विद्यते अन्येषु पुरुषेषु श्रीर् वज्राङ्कुशादिशोभा येषां तैर् भगवतः पदैर् हीना भूर् इत्य् अहं मन्ये ॥२१॥

 ओ)०(ओ

॥ १.१४.२२ ॥

इति चिन्तयतस् तस्य दृष्टारिष्टेन चेतसा ।
राज्ञः प्रत्यागमद् ब्रह्मन् यदुपुर्याः कपिध्वजः ॥

श्रीधरः  तस्य राज्ञ इत्य् एवं दृष्टान्य् अरिष्टानि येन तेन चेतसा चिन्तयन्तः सतः ॥२२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१४.२३ ॥

तं पादयोर् निपतितम् अयथापूर्वम् आतुरम् ।
अधोवदनम् अब्बिन्दून् सृजन्तं नयनाब्जयोः ॥

श्रीधरः  अयथापूर्वं निपतितम् । तद् एवाहआतुरम् इत्यादि । अपां बिन्दून् अश्रूणि नेत्रेभ्यां विसृजन्तम् इत्य् अर्थः ॥२३॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१४.२४ ॥

विलोक्योद्विग्नहृदयो विच्छायम् अनुजं नृपः ।
पृच्छति स्म सुहृन् मध्ये संस्मरन् नारदेरितम् ॥

श्रीधरः  उद्विगनं कम्पितं हृदयं यस्य सः । विच्छायं विगतकान्तिम् ॥२४॥

क्रमसन्दर्भः  न व्याख्यातम्.

विश्वनाथः  विच्छायं विगतकान्तिम् ॥२४॥

 ओ)०(ओ

॥ १.१४.२५ ॥

युधिष्ठिर उवाच
कच्चिद् आनर्तपुर्यां नः स्वजनाः सुखम् आसते ।
मधुभोजदशार्हार्ह सात्वतान्धकवृष्णयः ॥

श्रीधरः  स्वजना बान्धवाः ॥२५॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१४.२६ ॥

शूरो मातामहः कच्चित् स्वस्त्य् आस्ते वाथ मारिषः ।
मातुलः सानुजः कच्चित् कुशल्य् आनकदुन्दुभिः ॥

श्रीधरः  किं वक्ष्यतीति शङ्क्या व्यवहितक्रमेण पृच्छतिशूर इत्य् आदिना । मारिषो मन्यो मातामहः शूरो नाम यादवः कुन्त्याः पिता । आनकदुन्दुभिर् वसुदेवः ॥२६॥

क्रमसन्दर्भः  न व्याख्यातम्.

विश्वनाथः  मारिषो मान्यः ॥२६॥

 ओ)०(ओ

॥ १.१४.२७ ॥

सप्त स्वसारस् तत्पत्न्यो मातुलान्यः सहात्मजाः ।
आसते सस्नुषाः क्षेमन्देवकीप्रमुखाः स्वयम् ॥

श्रीधरः  स्वसारः परस्परम् । वसुदेवक्षमेण तासाम् अपि क्षेमं पृष्टम् एव, तथापि पृथक् पृच्छतिस्वयम् इति ॥२७॥

क्रमसन्दर्भः  न व्याख्यातम्.

विश्वनाथः  स्वसारः परस्परं भगिन्यः ॥२७॥

 ओ)०(ओ

॥ १.१४.२८ ॥

कच्चिद् राजाहुको जीवत्य् असत्पुत्रोऽस्य चानुजः ।
हृदीकः ससुतोऽक्रूरो जयन्तगदसारणाः ॥

श्रीधरः  आहुक उग्रसेनः । असन् पुत्रो यस्य । अत एव जीवमात्रम् एव पृष्टम् । अनुजश् च देवकः । हृदीकः सुतः कृतवर्मा । जयन्तादयः कृष्णभ्रातरः ॥

क्रमसन्दर्भः  असन् कृष्णद्वेषी पुत्रो यस्य सः । तादृशपुत्रत्वाद् अद्यापि लज्जितोऽसौ कदाचिद् देहं वा त्यक्तवान् इत्य् अभिप्रायेण जीवतीत्य् उक्तम् ॥।२८॥

विश्वनाथः  आहुकः उग्रसेनः । असन् पुत्रो यस्य अत एव जीवनमात्रं पृष्टम् । अनुजो देवकः । हृदीकसुतः कृतवर्मा । जयन्तादयः कृष्णभ्रातरः ॥२८॥

 ओ)०(ओ

॥ १.१४.२९ ॥

आसते कुशलं कच्चिद् ये च शत्रुजिदादयः ।
कच्चिद् आस्ते सुखं रामो भगवान् सात्वतां प्रभुः ॥

न कतमेन व्याख्यातम्.

ओ)०(ओ

॥ १.१४.३० ॥

प्रद्युम्नः सर्ववृष्णीनां सुखम् आस्ते महारथः ।
गम्भीररयोऽनिरुद्धो वर्धते भगवान् उत ॥

श्रीधरः  सर्ववृष्णीनां मध्ये महारथः । गम्भीररयो युद्धे महावेगः । वर्धते मोदत इत्य् अर्थः ॥३०॥

क्रमसन्दर्भः  न व्याख्यातम्.

विश्वनाथः  गम्भीरयः युद्धे महावेगः ॥३०॥

 ओ)०(ओ

॥ १.१४.३१ ॥

सुषेणश् चारुदेष्णश् च साम्बो जाम्बवतीसुतः ।
अन्ये च कार्ष्णिप्रवराः सपुत्रा ऋषभादयः ॥

श्रीधरः  कृष्णस्यापत्यानि कार्ष्णयस् तेषां प्रवराः ॥३१॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१४.३२ ॥

तथैवानुचराः शौरेः श्रुतदेवोद्धवादयः ।
सुनन्दनन्दशीर्षण्या ये चान्ये सात्वतर्षभाः ॥

श्रीधरः, विश्वनाथः  सुनन्दनन्दनौ शीर्ष्ण्यौ मुख्यौ येषां ते ॥३२॥

क्रमसन्दर्भः  न व्याख्यातम्.

ओ)०(ओ

॥ १.१४.३३ ॥

अपि स्वस्त्य् आसते सर्वे रामकृष्णभुजाश्रयाः ।
अपि स्मरन्ति कुशलम् अस्माकं बद्धसौहृदाः ॥

न कतमेन व्याख्यातम्.


 ओ)०(ओ

॥ १.१४.३४ ॥

भगवान् अपि गोविन्दो ब्रह्मण्यो भक्तवत्सलः ।
कच्चित् पुरे सुधर्मायां सुखम् आस्ते सुहृद्वृतः ॥

मध्वः  यथान्येषां सुखं भविष्यति तथा । नित्यसुखत्वाद् धरेः ।

अत्युत्तमानां कुशलप्रश्नो लोकसुखेच्छया ।
नित्यदाप्तसुखत्वात् तु न तेषां युज्यते क्वचित् ॥ इति नारदीये ॥३४॥

श्रीधरः  भगवति सुखम् आस्त इति प्रश्नस्यानौचित्यम् आशङ्क्याहपुर इत्य् आदि ॥३४॥

क्रमसन्दर्भः  न व्याख्यातम्.

विश्वनाथः  भगवति कुशलप्रश्नस्यानौचित्यम् आशङ्क्याहपुर इति ॥३४॥

 ओ)०(ओ

॥ १.१४.३५ ॥

मङ्गलाय च लोकानां क्षेमाय च भवाय च ।
आस्ते यदुकुलाम्भोधाव् आद्योऽनन्तसखः पुमान् ॥

श्रीधरः  भगवतोऽत्रावस्थाने हि लोकानां मङ्गलं नान्यथेत्य् आशयेनाह चतुर्भिः । मङ्गलाय शुभाय । क्षेमाय लब्धपालनाय । भवायोद्भवाय । अनन्तसखो बलभद्रसहायः ॥३५॥

क्रमसन्दर्भः  न व्याख्यातम्.

विश्वनाथः  मङ्गलाय प्रेमप्रदानाय । क्षेमाय केषाञ्चित् मुक्तिदानाय । भवाय सम्पदे च । अनन्तसखः बलभद्रसहायः ॥३५॥

 ओ)०(ओ

॥ १.१४.३६ ॥

यद् बाहुदण्डगुप्तायां स्वपुर्यां यदवोऽर्चिताः ।
क्रीडन्ति परमानन्दं महापौरुषिका इव ॥

श्रीधरः  अर्चिताः सर्वैः पूजिताः । परमानन्दं यथा भवति तथा । महापुरुषो विष्णुस् तदीया महापौरुषिका वैकुण्ठनाथानुचरा इव ॥३६॥

क्रमसन्दर्भः  यद् इति । इवेति लौकिकदृष्ट्या । एव अग्रेऽपि ॥३६॥

विश्वनाथः  अर्चिता देवैर् अपि । महापौरुषिकाः वैकुण्ठनाथानुचरा इव महद्भिः पौरुषैर् विजयिन इवेति वा ॥३६॥

 ओ)०(ओ

॥ १.१४.३७ ॥

यत्पादशुश्रूषणमुख्यकर्मणा
सत्यादयो द्व्यष्टसहस्रयोषितः ।
निर्जित्य सङ्ख्ये त्रिदशांस् तदाशिषो
हरन्ति वज्रायुधवल्लभोचिताः ॥

श्रीधरः  यस्य पादशुश्रूषणम् एव मुख्यं तपआदिभ्यः श्रेष्ठं यत् कर्म तेन । सत्यभामादयः सङ्ख्ये युद्धे श्रीकृष्णबलेन त्रिदशा देवान् निर्जित्य । तदाशिषो देवभोग्यान् पारिजातादीन् । वज्रायुधस्य वल्लभा शची तस्या उचिताः ॥३७॥

क्रमसन्दर्भः  न व्याख्यातम्.

विश्वनाथः  निर्जित्य कृष्णबलेनैवेत्य् अर्थः । त्रिदशान् देवान् । तदाशिषः पारिजातादीन् । वज्रायुधवल्लभा शची ॥३७ ॥

 ओ)०(ओ

॥ १.१४.३८ ॥

यद् बाहुदण्डाभ्युदयानुजीविनो
यदुप्रवीरा ह्य् अकुतोभया मुहुः ।
अधिक्रमन्त्य् अङ्घ्रिभिर् आहृतां बलात्
सभां सुधर्मां सुरसत्तमोचिताम् ॥

श्रीधरः  यद्बाहुदण्डप्रभावोपजीविनः सुधर्माम् अङ्घ्रिभिर् अधिक्रमन्ति स गोविन्दः सुखम् आस्ते इति गतपञ्चमश्लोकेनान्वयः ॥३८॥

क्रमसन्दर्भः  न व्याख्यातम्.

विश्वनाथः  अभ्युदयं प्रभावम् अनुजीवितुं शीलं येषां ते । आहृतां स्वर्गलोकाद् इत्य् अर्थः ॥३८॥

 ओ)०(ओ

॥ १.१४.३९ ॥

कच्चित् तेऽनामयं तात भ्रष्टतेजा विभासि मे ।
अलब्धमानोऽवज्ञातः किं वा तात चिरोषितः ॥

मध्वः  पूर्वं चिरोषितः ॥३९॥

श्रीधरः  इदानीं तस्यैव कुशलं पृच्छतिकच्चिद् इति षड्भिः । अनामयम् आरोग्यम् । न लब्धो मानो येन बन्धुभ्यः सकाशात् । किं वा तैः प्रत्युतावज्ञातस् तिरस्कृतः । यतश् चिरोषितो बहुकालं तत्र स्थितः ॥३९॥

क्रमसन्दर्भः  कच्चिद् इति । तेषां मा भवत्व् अमङ्गलं किञ्चिद् अस्यैव भवत्व् इत्य् अपेक्षायां प्रकरणम् इदम् ॥३९॥

विश्वनाथः  इदानीं किञ्चिद् अप्य् अवदतस् तस्यैव कुशलं पृच्छति कच्चिद् इति षड्भिः । अनामयम् आरोग्यम् । बन्धुब्यः सकाशाद् अलब्धादरः प्रत्युतावज्ञातः चिरोषितः बहुकालं तत्र स्थितः ॥३९॥

 ओ)०(ओ

॥ १.१४.४० ॥

कच्चिन् नाभिहतोऽभावैः शब्दादिभिर् अमङ्गलैः ।
न दत्तम् उक्तम् अर्थिभ्य आशया यत् प्रतिश्रुतम् ॥

श्रीधरः  अभावैर् इति छेदः । प्रेमशून्यैः । अमङ्गलैः पुरुषैः शब्दादिभिर् नाभिहतो न ताडितोऽस्ति किम् । यद् वा, अर्थिभ्यः किम् अपि दास्यामीति नोक्तं किम् । यद् वा, आशया सह यथा आशा भवति तथा दास्यामीति प्रतिश्रुतं यत् तन् न दत्तं किम् ॥४०॥

क्रमसन्दर्भः  नाभिहतः किम् ? अपि त्व् अभिहत एवेत्य् अर्थः ॥४०॥

विश्वनाथः  अभावैः प्रेमशून्यैः नाभिहतः न ताडितोऽसि किम् । अर्थिभ्य आशया प्राप्त्याशया वर्तमानेभ्यो यद् दातुं प्रतिश्रुतं तन् न दत्तं न च उक्तं किम् अपि मौनं कृतम् इति भावः ॥४०॥

 ओ)०(ओ

॥ १.१४.४१ ॥

कच्चित् त्वं ब्राह्मणं बालं गां वृद्धं रोगिणं स्त्रियम् ।
शरणोपसृतं सत्त्वं नात्याक्षीः शरणप्रदः ॥

श्रीधरः  अन्यद् वा, शरणागतं सत्व्वं प्राणिमात्रं न त्यक्तवान् असि किम् । यतस् त्वं पूर्वं शरणप्रद आश्रयप्रदः ॥४१॥

क्रमसन्दर्भः  न व्याख्यातम्.

विश्वनाथः  शरणोपसृतं शरणागतं सत्त्वं प्राणिनम् ॥४१॥

 ओ)०(ओ

॥ १.१४.४२ ॥

कच्चित् त्वं नागमोऽगम्यां गम्यां वासत्कृतां स्त्रियम् ।
पराजितो वाथ भवान् नोत्तमैर् नासमैः पथि ॥

श्रीधरः  अगम्याम् इति छेदः । निन्दितां स्त्रियं नागमः किं न गतवान् असि । असत्कृतां मलैनवस्त्रादिना नागमः किम् । नोत्त्मैर् अनुतम्मैर् समैर् इत्य् अर्थः । असमैर् अधमैर् वा किं न पराजितोऽसीत्य् अर्थः ॥४२॥

क्रमसन्दर्भः  न व्याख्यातम्.

विश्वनाथः  अगम्याम् इति छेदः । असत्कृतां मलिनवस्त्रादिकाम् । असमैर् बलेनातुल्यैर् न्यूनैर् इत्य् अर्थः । तत्रापि नोत्तमैर् जात्यापि न श्रेष्ठैर् नीचजातिभिर् इत्य् अर्थः ॥४२॥

 ओ)०(ओ

॥ १.१४.४३ ॥

अपि स्वित् पर्यभुङ्क्थास् त्वं सम्भोज्यान् वृद्धबालकान् ।
जुगुप्सितं कर्म किञ्चित् कृतवान् न यद् अक्षमम् ॥

श्रीधरः  सम्भोजनार्हान् वृद्धान् बालकांश् च किंस्वित् पर्यभुङ्क्थाः त्यक्त्वा भुक्तवान् असि किम् । अक्षमं कर्तुम् अयोग्यं यत् तन् न कृतवान् असि किम् ॥४३॥

क्रमसन्दर्भः  न व्याख्यातम्.

विश्वनाथः  परिर्वर्जने, वृद्धादीन् वर्जयित्वा भूक्तवान् असि । अक्षमम् अनुचितम् ॥४३॥

 ओ)०(ओ

॥ १.१४.४४ ॥

कच्चित् प्रेष्ठतमेनाथ हृदयेनात्मबन्धुना ।
शून्योऽस्मि रहितो नित्यं मन्यसे तेऽन्यथा न रुक् ॥

श्रीधरः  नित्यं सदा प्रेष्ठतम् एव हृदये नान्तर्अङ्गेण स्वबन्धुना श्रीकृष्णेन रहितः शून्योऽस्मीति मन्यसे । अन्यथा ते रुक् मनःपीडा न घटेत ॥४४॥

क्रमसन्दर्भः  न व्याख्यातम्.

विश्वनाथः  किं च, इता आशङ्कास् त्वयि न सम्भवन्ति । सम्भवति चेदम् इति नारदोक्तं स्मरन्न् आह कच्चिद् इति । नित्यं सदा प्रेष्ठतमेनात्मनो बन्धुन कृष्णेन रहितोऽहं हृदयेन चेतसा शून्यो मूर्च्छितोऽस्मीति मन्यसे आत्मानम् इति शेषः । सत्यं सत्यम् एतद् एव कारणं सत्यम् इति भावः । अन्यथा ते रुक् मनःपीडा न घटते ॥४४॥

 इति सारार्थदर्शिन्यां हर्षिण्यां भक्तचेतसाम् ।
चतुर्दशश् च प्रथमे सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
युधिष्ठिरवितर्को नाम
चतुर्दशोऽध्यायः
॥१.१४॥




(१.१५)
अथ पञ्चदशोऽध्यायः
पाण्डवस्वर्गारोहणं नाम

॥ १.१५.१ ॥

सूत उवाच
एवं कृष्णसखः कृष्णो भ्रात्रा राज्ञा विकल्पितः ।
नानाशङ्कास्पदं रूपं कृष्णविश्लेषकर्शितः ॥

श्रीधरः  
कलिप्रवेशम् आलक्ष्य धुरं न्यस्य परीक्षिति ।
आरुरोह नृपः स्वर्गम् इति पञ्चदशेऽब्रवीत् ॥

कृष्णोऽर्जुनः आविकल्पित इति छेदः । नानाशङ्कास्पदं रूपम् आलक्ष्य विकल्पित इत्य् अर्थः । प्रतिभाषितुं नाशक्नोद् इत्य् उत्तरेणान्वयः । तत्र हेतवःकृष्णविश्लेषेण कर्शितः कृशः कृतः ॥१॥

क्रमसन्दर्भः  न व्याख्यातम्.

विश्वनाथः
श्रुत्व नृपः पञ्चदशे विलापं
धनञ्जयस्याथ कलेः प्रवेषम् ।
आलक्ष्य राज्येष्व् अभिषिच्य पौत्रं
विरज्य भीमादियुतः प्रतस्थे ॥

कृष्णोऽर्जुनः विकल्पितः एवम्भूतो वा त्वम् एवम्भूतो वा इति विकल्पविषयीकृतः । तत्र हेतुः नानाशङ्कास्पदं रूपं दधान इति शेषः । कर्शितः कृशः कृतः ॥१॥

 ओ)०(ओ

॥ १.१५.२ ॥

शोकेन शुष्यद्वदन हृत्सरोजो हतप्रभः ।
विभुं तम् एवानुस्मरन् नाशक्नोत् प्रतिभाषितुम् ॥

श्रीधरः  शोकेन हेतुना । वदनं च हृच् च ते एव सरोजे । शुष्यती वदनहृत् सरोजे यस्य सः । हता प्रभा तेजो यस्य सः ॥२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१५.३ ॥

कृच्छ्रेण संस्तभ्य शुचः पाणिनामृज्य नेत्रयोः ।
परोक्षेण समुन्नद्ध प्रणयौत्कण्ठ्यकातरः ॥

श्रीधरः  शुचः शोकाश्रूणि यान्य् उद्गच्छन्ति तानि नेत्रयोर् एव संस्तभ्य गलितानि च पाणिना आमृय परोक्षेण दर्शनागोचरेण श्रीकृष्णेन हेतुना समुन्नद्धम् अधिकं यत्प्रेमौत्कण्ठ्यं तेन कातरो व्याकुलः सन् नृपम् इत्य् आहेत्य् उत्तरेणान्वयः ॥३॥

क्रमसन्दर्भः  न व्याख्यातम्.

विश्वनाथः  शुचः शोकाश्रूणि यान्य् उद्गच्छन्ति तानि नेत्रयोर् एव संस्तभ्य गलितानि च पाणिना आमृज्य परोक्षेण परोक्षीभूतेन कृष्णेन हेतुनेत्य् अर्थः ॥३॥

 ओ)०(ओ

॥ १.१५.४ ॥

सख्यं मैत्रीं सौहृदं च सारथ्यादिषु संस्मरन् ।
नृपम् अग्रजम् इत्य् आह बाष्पगद्गदया गिरा ॥

श्रीधरः  सख्यं हितैषिताम् । मैत्रीम् उपकारिताम् । सौहृदं सुहृत्त्वं चात् सम्बन्धितां च । बाष्पेण कण्ठावरोधाद् गद्गदया ॥४॥

क्रमसन्दर्भः  न व्याख्यातम्.

विश्वनाथः  प्रेम्णा परस्परप्राणत्वं परस्परहितैषित्वं सख्यम् । मैत्रीं दास्यमिश्रं सख्यम् । सौहृदं वात्सल्यमिश्रं सख्यम् ॥४॥

 ओ)०(ओ

॥ १.१५.५ ॥

अर्जुन उवाच
वञ्चितोऽहं महाराज हरिणा बन्धुरूपिणा ।
येन मेऽपहृतं तेजो देवविस्मापनं महत् ॥

श्रीधरः  येन मां वञ्चयता । देवान् विस्मापयति यत् ॥५॥

क्रमसन्दर्भः  न व्याख्यातम्.

विश्वनाथः  वञ्चितस् त्यक्तः येन मां त्यक्तवता मम तेजोऽपहृतं तेन तद् दत्तम् एव तेज इति भावः ॥५॥

 ओ)०(ओ

॥ १.१५.६ ॥

यस्य क्षणवियोगेन लोको ह्य् अप्रियदर्शनः ।
उक्थेन रहितो ह्य् एष मृतकः प्रोच्यते यथा ॥

श्रीधरः  यस्य क्षणवियोगेनेत्य् आदि यच्छब्दानां तेन आहम् अद्य मुषित इति सप्तमश्लोकस्थेन तच्छब्देन सम्बन्धः । प्रियस्याप्य् अप्रियत्वे दृष्टान्तःउक्थेन प्राणेन । एष पित्रादिः ॥६॥

क्रमसन्दर्भः  न व्याख्यातम्.

विश्वनाथः  यस्य क्षणवियोगेनेत्य् आदि । यच्छब्दानां तेनाहम् अद्य मुषित इति सप्तमश्लोकस्थेन तच्छब्देनान्वयः । प्रियस्याप्य् अप्रियत्वे दृष्टान्तः उक्थेन प्राणेन । एष पित्रादिः ॥६॥

 ओ)०(ओ

॥ १.१५.७ ॥

यत्संश्रयाद् द्रुपदगेहम् उपागतानां
राज्ञां स्वयंवरमुखे स्मरदुर्मदानाम् ।
तेजो हृतं खलु मयाभिहतश् च मत्स्यः
सज्जीकृतेन धनुषाधिगता च कृष्णा ॥

श्रीधरः  श्रीकृष्णोपकारान् अनुस्मरतियद्संश्रयाद् इति दशभिः । यस्य संश्रयाद् बलात् स्मरेण कामेन दुर्मदानाम् अतिमत्तानां तेजः प्रभावो हृतं धनुर्ग्रहेणैव । पश्चात् तद्धनुः सज्जीकृतं च । तेन च मत्स्यो यन्त्रोपरि भ्रमन् विद्धः । ततस् तान् विजित्य द्रौपदी प्राप्ता च ॥७॥

क्रमसन्दर्भः  न व्याख्यातम्.

विश्वनाथः  यस्याश्रयात् स्वयंवरे राज्ञां तेजो हृत्वा द्रौपदी प्राप्ता ॥७॥

 ओ)०(ओ

॥ १.१५.८ ॥

यत्सन्निधाव् अहम् उ खाण्डवम् अग्नयेऽदाम्
इन्द्रं च सामरगणं तरसा विजित्य ।
लब्धा सभा मयकृताद्भुतशिल्पमाया
दिग्भ्योऽहरन् नृपतयो बलिम् अध्वरे ते ॥

श्रीधरः  उ इति विस्मये । खाण्डवम् इन्द्रस्य वनम् अग्नयोऽदां दत्तवान् अस्मि । खाण्डवदाहे रक्षितेन मयेन कृता च सभा लब्धा अद्भुतशिल्परूपा माया यसां सा । ते अध्वरे यागे राजसूये ॥८॥

क्रमसन्दर्भः  न व्याख्यातम्.

विश्वनाथः  उ इति विस्मये । खाण्डवम् इन्द्रस्य वनम् । खाण्डवदाहे रक्षितेन मयेन कृता सभा लब्धा । अद्भुते शिल्पमाये यस्यां सा अध्वरे राजसूये ॥८॥

 ओ)०(ओ

॥ १.१५.९ ॥

यत्तेजसा नृपशिरोऽङ्घ्रिम् अहन् मखार्थम्
आर्योऽनुजस् तव गजायुतसत्त्ववीर्यः ।
तेनाहृताः प्रमथनाथमखाय भूपा
यन्मोचितास् तदनयन् बलिम् अध्वरे ते ॥

श्रीधरः  अनन्तरश्लोको विगीतस् तथापि व्याखायते । नृपशिरःस्वङ्घिर् यस्य तं जरासन्धं तवानुजो भीमो मखार्थम् अहन् हतवान् । तन्निर्जयं विना राजसूयमखानुपपत्तेः । गजायुतस्येव सत्त्वम् उत्साहशक्तिर् वीर्यं बलं च यस्य सः । तं हत्वा प्रमथनाथो महाभैरवस् तस्य मखाय ये राजानस् तेनाहृतास् ते च यद् यस्मान् मोचितास् तत् तस्माद् तेऽध्वरे बलिम् आनीतवन्तः ॥९॥

क्रमसन्दर्भः  न व्याख्यातम्.

विश्वनाथः  नृपाणां तत्सजातीयानां प्राकृतानां शिरस्तु अङ्घ्रिर् यस्य तं जरासन्धम् । तवानुजो भीमः । मखार्थं तन्निर्जयं विना राजसूयमखानुपपत्तेः गजायुतस्येव सत्त्वम् उत्साहशक्तिः वीर्यं बलं च यस्य सः । प्रमथनाथो भैरवस्तस्य मखाय ये राजानः तेनाहृताः यद्यस्मान्मोचिताः तत्स्मात्तेऽध्वरे बलिम् आनीतवन्तः ॥९॥

 ओ)०(ओ

॥ १.१५.१० ॥

पत्न्यास् तवाधिमखक्ळ्प्तमहाभिषेक
श्लाघिष्ठचारुकबरं कितवैः सभायाम् ।
स्पृष्टं विकीर्य पदयोः पतिताश्रुमुख्या
यस् तत्स्त्रियोऽकृतहतेशविमुक्तकेशाः ॥

मध्वः यत्पदयू पतिताश्रुप्रधानः । यैः कवरं स्पृष्टं तत्स्त्रियः तत्पदयोऊ । पतित्वाद् एव । विमुक्तकेश्योन्यकृतः ॥१०॥

श्रीधरः  यैः कितवैर् दुःशासनादिभिस् तव पत्न्याः कबरं विकीर्येन् मुच्य स्पृष्टम् आकृष्टं तेषां स्त्रियो हतेशा अत एव वैधव्याद् विमुक्तकेशा अकृत चकार । कथम्भूतं कबरम् । अधिमखं राजसूयम् अधिकृत्य क्ळ्प्तो रचितो यो महाभिषेकस् तेन श्लाघ्यतमम् । चारु रम्यम् । यत्स्मरणात् तदानीम् एवास्मत्कृपया प्राप्तस्य श्रीकृष्णस्य मनने पादयोः पतितान्य् अश्रूणि मुखाद् यस्याः पत्न्याः । पदशब्दसापेक्षस्यापि पतितशब्दस्याश्रुपदेन समासो नित्य्सापेक्षितत्वात् ॥१०॥

क्रमसन्दर्भः  यस् तव पत्न्याः सम्बद्धे तेषां कितवानां स्त्रियो हतेशविमुक्तकेशा अकृत । कीदृश्याः ? पत्न्याः कवरं विकीर्य पश्चाद् वनान्तर्गतस्य कृष्णस्य पादयोः पतिताश्रुमुख्याः । कीदृशं कवरम् ? कितवैः स्पृष्टं द्यूतसभायाम् आकृष्टम् इति योज्यम् ॥१०॥

विश्वनाथः  यैः कितवैर् दुःशासनादिभिस् तव पत्न्या अधिमखं राजसूये कृतमहाभिषेकेण प्रशस्तं कवरं विकीर्य उन्मुच्य स्पृष्टम् आकृष्टम् । तेषां स्त्रियो हतेशा अत एव वैधव्याद् विमुक्तकेशाश् चाकृत । यस् तवानुज इति पूर्वस्यैवानुषङ्गः । कीदृश्याः स्मरणात् प्राप्तस्य कृष्णस्य नमने पदयोः पतितानि अश्रूणि मुखाद् यस्याः । पदशब्दसापेक्षस्यापि पतितशब्दस्य अश्रुपदेन समासो नित्यसापेक्षत्वात् । पदयोः पतिता चासौ अश्रुमुखी चेति, तस्या इति वा ॥१०॥

 ओ)०(ओ

॥ १.१५.११ ॥

यो नो जुगोप वन एत्य दुरन्तकृच्छ्राद्
दुर्वाससोऽरिरचिताद् अयुताग्रभुग् यः ।
शाकान्नशिष्टम् उपयुज्य यतस् त्रिलोकीं
तृप्ताम् अमंस्त सलिले विनिमग्नसङ्घः ॥

श्रीधरः  शिष्याणाम् अयुतस्याग्रे तत्पङ्क्तौ भुङ्क्ते यस् तस्माद् दुर्वाससो हेतोर् अरिणा दुर्योधनेन रचितं यद् दुरन्तं कृच्छ्रं शापलक्षणं तस्मात् सकाशान् नोऽस्मान् वनम् एत्य जुगोप । किं कृत्वा । शाकम् एवान्नं तस्मिन्न् एव पात्रेऽविशिष्टम् उपयुज्य जग्ध्वा । यत उपयोगात् सलिले विनिमग्नो मुनीनां सङ्घस् त्रिलोकीं तृप्ताम् अमंस्त । एवं हि भारते कथाकदाचिद् दुर्वासो दुर्योधनेनातिथ्यं कृतम् । तेन च परितुष्टेन वरं वृणीष्व् एत्य् उक्ते दुर्वाससः शापात् पाण्डवा नश्येयुर् इति मनसि विधाय दुर्योधनेनोक्तम् । युधिष्ठिरोऽस्मत्कुलमुख्यः, अतस् तस्यापि भवतैवम् एव शिष्यायुतसहितेनातिथिना भवितव्यम्, किं तु द्रौपदी यथा क्षुधा न सीदेत् तथा तस्यां भुक्तवत्यां तद्गृहं गन्तव्यम् इति । ततश् च तथैव दुर्वाससि प्राप्ते परमादरेण युधिष्ठिरेण माध्याह्निकं कृत्वा आगम्यताम् इति विज्ञापितो मुनिसङ्घोऽधमर्षणाय जले निममज्ज । तत्र चिन्तातुरया द्रौपद्या स्मृतमात्रः श्रीकृष्णोऽङ्कस्थां रुक्मिणीं हित्वा तत्क्षणम् एव भक्तवत्सलतया चागतः । तया चावेदिते वृत्तान्ते भगवतोक्तंहे द्रौपदि, अहं च बुभुक्षितोऽस्मि प्रथमं मां भोजयति । तया चातिलज्जयोक्तंस्वामिन्, मद्भोजनपर्यन्तम् अक्षयम् अप्य् अन्नं सूर्यदत्तस्थाल्यां मया च सर्वान् सम्भोज्य भुक्तम् अतो नास्त्य् अन्नम् इति । तथाप्य् अतिनिर्बन्धेन स्थालीम् आनाय्य तत्कण्ठलग्नं किञ्चिच् छाकान्नं प्राश्योक्तम् अनेन विश्वात्मा भगवान् प्रीयताम् । अथ भोक्तुं मुनिसङ्घम् आह्वयेति भीमं प्रहितवान् । स च तावतातितृप्तो वृथापाकभयेन पलायित इति ॥११॥

क्रमसन्दर्भः  न व्याख्यातम्.

विश्वनाथः  दुर्वाससो हेतोर् अरिणा रचितं यद् दुरन्तं कृच्छ्रं शापलक्षणम्, तस्मात् सकाशान् नोऽस्मान् वने एत्य जुगोप । यः शिष्याणाम् अयुतस्य अग्रे अग्रपङ्क्तौ भुङ्क्ते । शाकम् एवान्नं तस्मिन् पात्रेऽवशिष्टम् उपयुज्य जग्ध्वा, यत उपयोगात् सलिले विनिमग्नो मुनीनां सङ्घास् त्रिलोकीं तृप्ताम् अमंस्त । एवं हि भारते कथाकदाचिद् दुर्वाससो दुर्योधनेनातिथ्यं कृतम् । तेन च परितुष्टेन वरं वृणीष्वेत्य् उक्ते दुर्वाससः शापात् पाण्डवा नश्येयुर् इति मनसि विधाय दुर्योधनेनोक्तंयुधिष्ठिरोऽस्मत्कुलमुख्यः, ततस् तस्यापि भवतैवं शिष्यायुतसहितेनातिथिना भवितव्यम्, किन्तु द्रौपदी यथा क्षुधया न सीदेत् तथा तस्यां भुक्तवत्यां तद्गृहं गन्तव्यम् इति । ततश् च तथैव दुर्वाससि प्राप्ते परमादरेण युधिष्ठिरेण माध्याह्निकं कृत्वा आगम्यताम् इति विज्ञापितो मुनिसङ्घोऽघमर्षणाय जले निममज्ज । तत्र चिन्तातुरया द्रौपद्यां स्मृतमात्रः श्रीकृष्णः अङ्कस्थां रुक्मिणीं हित्वा तत्क्षणम् एव भक्तवत्सल आगतः । तया चावेदिते वृत्तान्ते भगवतोक्तम्, द्रौपद्य् अहं बुभुक्षितोऽस्मि प्रथमं मां भोजय । तया चातिलज्जयोक्तंअहो मदीयम् अभाग्यं भाग्यं च । यतस् त्रैलोक्यनाथो यज्ञपुरुषो मद्गृहम् आगतो भोजनं प्रार्थयतीति मनसि विधायोक्तंस्वामिन् ! मद्भोजनपर्यन्तम् अक्षय्यम् अन्नं सूर्यादत्तस्थाल्यां मया च सर्वान् भोजयित्वा भुक्तम्, अतो नास्त्य् अन्नम् इत्य् अश्रुपातं चकार । तथाप्य् अतिनिर्बन्धेन पाकस्थालीम् आनय्य तत्कण्ठलग्नशाकान्नः प्राश्योक्तं भोक्तुं मुनिसङ्घम् आह्वयेति । अथ भीमं च प्रहितवान् । भीमेन गत्वोक्तंस्वामिन् भोजनार्थम् आगम्यताम् । कथं विलम्बं क्रियते ? स च तावता अतितृप्तः वृथापाकभयात् पलायित इति ॥११॥

 ओ)०(ओ

॥ १.१५.१२ ॥

यत्तेजसाथ भगवान् युधि शूलपाणिर्
विस्मापितः सगिरिजोऽस्त्रम् अदान् निजं मे ।
अन्येऽपि चाहम् अमुनैव कलेवरेण
प्राप्तो महेन्द्रभवने महदासनार्धम् ॥

श्रीधरः  गिरिजासहितो विस्मापितः सन् निजं पाशुपतम् अस्त्रम् । अन्येऽपि लोकपाला निजान्य् अस्त्राण्य् अदुः । अन्यद् अप्य् आश्चर्यम् आहअमुनेति । महत इन्द्रस्यासनार्धम् ॥१२॥

क्रमसन्दर्भः  यत् तेजसेति । पूर्ववल् लौकिकलीलामयत्वेनैव ॥१२॥

विश्वनाथः  गिरिजया दुर्गया सहितः विस्मापितः सन् निजं पाशुपतम् अस्त्रम् । अन्येऽपि लोकपालाः निजास्त्राण्य् अदुः । महत इन्द्रस्य आसनार्धम् ॥१२॥

 ओ)०(ओ

॥ १.१५.१३ ॥

तत्रैव मे विहरतो भुजदण्डयुग्मं
गाण्डीवलक्षणम् अरातिवधाय देवाः ।
सेन्द्राः श्रिता यदनुभावितम् आजमीढ
तेनाहम् अद्य मुषितः पुरुषेण भूम्ना ॥

श्रीधरः  तत्रैव स्वर्गे क्रीडितो गाण्डीवं लक्षणं चिह्नं यस्य तत् । अरातयो निवातकवचा दैत्यास् तेषां वधार्थम् आश्रितवन्तः । येनानुभावितं प्रभावयुक्तं कृतम् । हे आजमीड युधिष्ठिर । तेन मुषितो वञ्चितोऽस्मि । भूम्ना निजमहिमावस्थानेन ॥१३॥

क्रमसन्दर्भः  भूम्ना सर्वतो महत्तमेन ॥१३॥

विश्वनाथः  अरातयो निवातकवचादयो दैत्यास्तेषां वधाय । येन कृष्णेन अनुभावितं प्रभावयुक्तं कृतम् । भूम्ना अतिशयेनाहं मुषितस् त्यक्तः ॥१३॥

 ओ)०(ओ

॥ १.१५.१४ ॥

यद्बान्धवः कुरुबलाब्धिम् अनन्तपारम्
एको रथेन ततरेऽहम् अतीर्यसत्त्वम् ।
प्रत्याहृतं बहु धनं च मया परेषां
तेजास्पदं मणिमयं च हृतं शिरोभ्यः ॥

श्रीधरः  यद्बान्धव इत्य् आदिश्लोकत्रयस्यापि तेन मुषितोऽहम् इति पूर्वेणैव सम्बन्धः । श्रीकृष्णबान्धव एक एवाहं कौरवसैन्याब्धिं नास्त्य् अन्तो गाम्भीर्येण, पारं च देशतो यस्य तं ततरे तीर्णवान् उत्तरगोग्रहे । अतीर्याणि दुस्तराणि सत्त्वानि तिमिङ्गिलादीनि भीष्मादिरूपाणि यस्मिन् । परैर् नीतं गोधनं प्रत्याहृतम् । परेषां च शिरोभ्यः सकाशात् तेजास्पदं प्रभावस्यास्पदम् उष्णीषरूपं मणिमयं मुकुटरत्नरूपं च बहुधनं तान् मोहनास्त्रेण मोहयित्वा हृतम् । यद्बान्धवेन मया ॥१४॥

क्रमसन्दर्भः  न व्याख्यातम्.

विश्वनाथः  यः श्रीकृष्ण एव बान्धवो यस्य सोऽहम् एक एव कुरुसैन्याब्धिं ततरे तीर्णवान् उत्तरगोग्रहे । नास्त्य् अन्तो गाम्भीर्येण पारं च देशतो यस्य तम् । अतार्याणि दुस्तराणि सत्त्वानि भीष्मादितिमिङ्गिलादीनि यस्मिंस् तम् । गोधनं प्रत्याहृतम् । तथा तान् मोहनास्त्रेण मोहयित्वा शिरोभ्यः सकाशात् तेजस्पदम् उष्णीषं च हृतम् ॥१४॥

 ओ)०(ओ

॥ १.१५.१५ ॥

यो भीष्मकर्णगुरुशल्यचमूष्व् अदभ्र
राजन्यवर्यरथमण्डलमण्डितासु ।
अग्रेचरो मम विभो रथयूथपानाम्
आयुर् मनांसि च दृशा सह ओज आर्च्छत् ॥

श्रीधरः  अदभ्रा अनल्पा ये राजन्यवर्यास् तेषां रथमण्डलैर् मण्डितासु भीष्मादीनां चमूषु सारथिरूपेण ममागोचरः सन् हे विभो, तेषां रथयूथपानाम् आयुरादीन् यो दृशा दृष्ट्यैवार्च्छत् हृतवान् । मनांसीत्य् उत्साहादिशक्तिम् । सहो बलम् । ओजः शस्त्रादिकौशलम् ॥१५॥

क्रमसन्दर्भः  न व्याख्यातम्.

विश्वनाथः  अग्रेचरः सारथिरूपेणाग्रे स्थितः सन्, हे विभो! स्वाचिन्त्यप्रभावेण आयुः प्रारब्धकर्म स्वसौन्दर्येण भीष्मादीनां तेषां मनांसि स्वसामर्थ्यज्ञापनेन सहो मनःपाटवलक्षणं युद्धोत्साहं तेज इन्द्रियपाटवलक्षणं शस्त्रादिग्रहणसामर्थ्यं दृशा स्वदृष्ट्यैव आर्च्छत् जहार ॥१५॥

 ओ)०(ओ

॥ १.१५.१६ ॥

यद्दोःषु मा प्रणिहितं गुरुभीष्मकर्ण
नप्तृत्रिगर्तशल्यसैन्धवबाह्लिकाद्यैः ।
अस्त्राण्य् अमोघमहिमानि निरूपितानि
नोपस्पृशुर् नृहरिदासम् इवासुराणि ॥

श्रीधरः  यस्य दोःषु भुजेषु मा मां प्रणिहितं स्थापितं तैर् एव गुर्वादिभिर् निरूपितानि प्रयुक्तान्य् अस्त्राणि न स्पृषन्ति स्म । गुरुर् द्रोणः । त्रिगर्तस् त्रिगर्तदेशाधिपतिः सुशर्मा । शलः शल्यः । सैन्धवः सिन्धुदेशाधिपतिर् जयद्रथः । वाह्लिकः शन्तनोर् भात्रा । अमोघो महिमा येषां तथाभूतान्य् अपि । पाठान्तरे‘पि स एवार्थः । प्रतीकाराकरणेऽप्य् अस्पर्शे दृष्टान्तःनृहरिदासं प्रह्लादम् इवेति ॥१६॥

क्रमसन्दर्भः  न व्याख्यातम्.

विश्वनाथः  यस्य दोःषु भूजेषु मा मां प्रणिहितं स्थापितं तेनैवेत्य् अर्थः, गुर्वादिभिर् निरूपेतानि प्रयुक्तानि अस्त्राणि न स्पृशन्ति स्म । गुरुर् द्रोणः । नप्ता भूरिश्रवाः । त्रिगर्तः त्रिगर्तदेशाधिपतिः सुशर्मा । शलः शल्यः । सैन्धवः सिन्धुदेशाधिपतिः जयद्रथः । वाह्लीकः शन्तनोर्भ्राता, अमोघमहिमणि महितानि चेति पाठश् च । प्रतीकाराकरणेऽप्य् अस्पर्शे दृष्टान्तः नृहरिदासं प्रह्लादम् इवेति ॥१६॥

 ओ)०(ओ

॥ १.१५.१७ ॥

सौत्ये वृतः कुमतिनात्मद ईश्वरो मे
यत्पादपद्मम् अभवाय भजन्ति भव्याः ।
मां श्रान्तवाहम् अरयो रथिनो भुविष्ठं
न प्राहरन् यदनुभावनिरस्तचित्ताः ॥

श्रीधरः  स्वापराधम् अनुस्मरन् सन्तप्यमान आह । सौत्ये सारथ्ये कुमतिना मे मया स वृतः । कुमतिमत्वम् एवाहआत्मद इत्य् आदिना । अभवाय मोक्षाय । भव्याः श्रेष्ठाः । श्रान्ता वाहा अश्वा यस्य तं माम् । जयद्रथवधे हि जलपानं विनाश्वाः श्रान्तास् ततो रथाद् अवतीर्य बाणैर् भुवं भित्त्वा मया जलं सम्पादितम् । तदा यस्यानुभावेन निरस्तचित्ता अरयो मां न प्रहृतवन्तः स सौत्ये वृत इति कुमतित्वम् ॥१७॥

क्रमसन्दर्भः  न व्याख्यातम्.

विश्वनाथः  तद्विरहेण तदैश्वर्यस्मृत्या दास्यभावस्यैवोदयात् स्वाभाविकस्य सख्यभावस्यापलापात् तत्कार्यसारथ्यादिकम् अपराधत्वेन निश्चन्वन् अनुतप्यमान आहसौत्ये सारथ्ये अभवाय मोक्षाय भव्या भजन्ति अहन्त्वभव्यस् तम् एव भजनम् अकारयम् । एतावद् अपराधवत्य् अपि मयि तस्य दयां शृण्वत्य् आहश्रान्ता वाहा अश्वा यस्य तं माञ्जयद्रथवधे हि जलपानं विना अश्वाः श्रान्ताः ततो रथाद् अवतीर्य बाणैर् भुवं भित्त्वा जलं सम्पादितं मया तदा यस्यानुभावेन निरस्तचित्ता अरयो न प्राहरन् ॥१७॥

 ओ)०(ओ

॥ १.१५.१८ ॥

नर्माण्य् उदाररुचिरस्मितशोभितानि
हे पार्थ हेऽर्जुन सखे कुरुनन्दनेति ।
सञ्जल्पितानि नरदेव हृदिस्पृशानि
स्मर्तुर् लुठन्ति हृदयं मम माधवस्य ॥

श्रीधरः  हे नरदेव, उदारं गम्भीरं रुचिरं च यत् स्मितं तेन शोभितानि नर्माणि परिहासवाक्यानि तथा कार्यप्रस्तावेषु हे पार्थेत्य् आदीनि मधुराक्षराणि सञ्जिल्पितानि च हृदिस्पृशानि मनोज्ञानि माधवस्य यान्य् एतानि तानीदानीं स्मर्तुर् मम हृदयं लुठन्ति लोठयन्ति क्षोभयन्ति । णिजभाव आर्षः ॥१८॥

क्रमसन्दर्भः  न व्याख्यातम्.

विश्वनाथः  मधुराक्षरत्वात् हृदिस्पृशानि लुठन्ति लोठयन्ति, णिजभाव आर्षः ॥१८॥

 ओ)०(ओ

॥ १.१५.१९ ॥

शय्यासनाटनविकत्थनभोजनादिष्व्
ऐक्याद् वयस्य ऋतवान् इति विप्रलब्धः ।
सख्युः सखेव पितृवत् तनयस्य सर्वं
सेहे महान् महितया कुमतेर् अघं मे ॥

श्रीधरः  विकत्थनं स्वगुणश्लाघनादि । शय्यादिष्व् ऐक्याद् अव्यतिरेकाद् धेतोः । कदाचिद् व्यभिचारं दृष्ट्वा हे वयस्य, ऋतवान् सत्ययुक्तस् त्वम् इति वक्रोक्तया विप्रलब्धस् तिरस्कृतोऽपि । ऋभुमान् इति पाठे ऋभवो देवाः सेवकाः सन्ति यस्य सः । असौ महान् अपि मया वयस्य इति मत्वा विप्रलब्धस् तिरस्कृत इत्य् अर्थः । ऋतमान् इति पाठे वत्त्वाभाव आर्षः । मे अघम् अपराधम् असहत् । महितया महत्त्वेन । एकपद्ये अतिमहत्त्वेनेत्य् अर्थः । सख्युर् अघं सखेव । तनयस्याघं पितेव ॥१९॥

क्रमसन्दर्भः  न व्याख्यातम्.

विश्वनाथः  ऐक्यात् परस्परप्राणैक्यादृतवांस् त्वम् एव सत्यवादीति वक्रोक्त्या विप्रलब्धस् तिरस्कृतोऽपि । ऋभुमान् इति पाठे ऋभवो देवाः सेवकाः सन्ति यस्य, असाव् अपि तिरस्कृतः । तद् अपि महितया स्वमहत्त्वेन ॥१९॥

 ओ)०(ओ

॥ १.१५.२० ॥

सोऽहं नृपेन्द्र रहितः पुरुषोत्तमेन
सख्या प्रियेण सुहृदा हृदयेन शून्यः ।
अध्वन्य् उरुक्रमपरिग्रहम् अङ्ग रक्षन्
गोपैर् असद्भिर् अबलेव विनिर्जितोऽस्मि ॥

श्रीधरः  त्वया शङ्कितं पराजयं चापि प्राप्तोऽहम् इत्य् आह । तेन सख्या रहितोऽतो हृदयेन शून्यः । अङ्ग हे राजन्, उरुक्रमस्य परिग्रहं षोडशसहस्रस्त्रीलक्षणम् । असद्भिर् नीचैः अबला योषेव ॥२०॥

क्रमसन्दर्भः  सोऽहम् इत्य् एकादशक्रमव्याख्यायां त्वं तु मद्धर्मम् आस्थाय [भा.पु. ११.३०.४९] इत्य् आदौ, राजन् परस्य [भा.पु. ११.३१.११] इत्य् आदौ मायिकलीलामयत्वेनैवेति दर्शयिष्यते । ब्रह्मपुराणस्यात्रैवार्थे तात्पर्यम् अवगम्यते । अर्जुनं प्रति व्यासवचनम्, यथा

तत् त्वया न हि कर्तव्यः शोकोऽल्पोऽपि हि पाण्डव ।
तेनाप्य् अखिलनाथेन सर्वं तद् उपसंहृतम् ॥ इति ।

अखिलः पूर्ण एव नाथः पतिः कृष्णस् तेन तत् सर्वं तत्प्रियावृन्दम् उप् निकट एव सम्यक्प्रकारेणापहृतम् । अर्जुनसकाशाद् गृहीतम् इत्य् एवं व्याख्येयम् ॥२०॥

विश्वनाथः  त्वया शङ्कितं पराजयं च प्राप्तोऽस्मीत्य् आह, तेन सख्या रहितः अतो हृदयेन मनसा शून्यः मूर्छितप्राय इत्य् अर्थः, उरुक्रमस्य परिग्रहं षोडशसहस्रस्त्रीलक्षणम् असद्भिर् नीचैः वस्तुतस् तु न विद्यन्ते सन्तो येभ्यस् तैर् गां पृथ्वी द्यां च पान्तीति तैः गोपजातित्वाच् च गोपैः ताः स्वप्रेयसीर् अप्रकटप्रकाशे प्रवेशनार्थं तत्तद्रूपेण भगवतैव तासाम् आकर्षणात् । न वयं साध्वि साम्राज्यं [भा.पु. १०.८३.४१] इत्य् आदौ, कामयामह एतस्य इत्य् अनेन, व्रजस्त्रियो यद् वाञ्छन्ति पुलिन्द्यस् तृणवीरुधः । गावश् चारयतो गोपाः पादस्पर्शं महात्मनः [भा.पु. १०.८३.४३] इति तासां वाक्येन व्रजस्त्रीवाञ्छित एव भगवत्स्वरूपः तासां मनोरथोऽवगतः । अन्यथा तासां भगवदुपभुक्तदेहानां साक्षाल्लक्ष्मीरूपाणां नीचस्पर्शे सद्य एवान्तर्धानं स्याद् इत्य् अतः प्रकाशान्तरेण तासां व्रजस्त्रीत्वप्राप्तिर् इति ज्ञेयम् । विष्णुपुराणब्रह्मपुराणयोर् अप्य् अत्रैवऋथे तात्पर्यम् अवगम्यते । यथा तत्र तत्रार्जुनं प्रति व्यासवचनम्,

एवं तस्य मुनेः शापादष्टावक्रस्य केशवम् ।
भर्तारं प्राप्य ता याता दस्युहस्ता वराङ्गनाः ।

इति पुरा देव्योऽष्टावक्रमुनिं स्तुत्वा विष्णुर् वः पतिर् भविष्यतीति तस्माद् वरं प्राप्य तदङ्गवक्रिमदर्शनोत्थाद् उपहासाद् दस्युहस्ता भविष्यथा इत्य् अभिशापं च प्राप्य पुनः प्रसादिताच् च तस्माच् छापान्तं च प्रापुर् अतो भर्तारं प्राप्य दस्युहस्तं गता इति मुनेः शापप्रसादयोर् अमोघत्वाद् दस्युहस्तगतत्वं भर्तुः प्राप्तिश् च तासां तन्त्रेणैवाभूत्, स्वभर्तुः कृष्णस्यैव दस्युरूपत्वट् । अतस् तत्रैव पुनर् वचनान्तरं च यथा,

तत् त्वया न हि कर्तव्यः शोकोऽल्पोऽपि हि पाण्डव ।
तेनाप्य् अखिलनाथेन सर्वं तद् उपसंहृतम् ॥ इति ।

अखिलः पूर्ण एव नाथः पतिः कृष्णस् तेन तत् सर्वं स्वप्रियावृन्दम् उप निकट एव सम्यक् प्रकारेण हृतम् अर्जुनात् सकाशात् गृहीतम् इत्य् एव व्याक्येयम् ॥२०॥

 ओ)०(ओ

॥ १.१५.२१ ॥

तद् वै धनुस् त इषवः स रथो हयास् ते
सोऽहं रथी नृपतयो यत आनमन्ति ।
सर्वं क्षणेन तद् अभूद् असद् ईशरिक्तं
भस्मन् हुतं कुहकराद्धम् इवोप्तम् ऊष्याम् ॥

मध्वः  स रथोऽहयास् त इति तादृशा इत्य् अर्थः । त इषवः इतीव ।

सदृशे वा प्रधाने वा कारणे वा तद् इत्य् अयम् ।
शब्दः सङ्घटते भेदे विद्यमानेऽपि तत्त्वतः ॥ इति ब्रह्मतर्के ।

तद्रथहयानां दाहोक्तेः ॥२१॥

श्रीधरः  श्रीकृष्णवियोग एवात्र हेतुर् नान्य इत्य् आहतद् इति । यतो येभ्यो नृपतय आनमन्ति ईशेन रिक्तं शून्यम् असत्कार्याक्षमं सन् मन्त्रविधानैर् अपि भस्मनि हुतम् इव । अतिप्रीताद् अपि कुहकान् मायाविनः सकाशाद् राद्धं लब्धं यथा असत् । सम्यक् कर्षणादिनाप्य् ऊषरभूमाव् उप्तं बीजम् इव ॥२१॥

क्रमसन्दर्भः  न व्याख्यातम्.

विश्वनाथः  श्रीकृष्णवियोग एवात्र हेतुर् नान्य इत्य् आहतद् इति । यतो धनुर्आदिभ्यो हेतुभ्यो माम् आनमन्ति तत् सर्वम् ईशेन रिक्तम् असत् कार्याक्षमम् । भस्मनि हुतम् इति निष्फलत्वे कुहकान् मायाविनः सकाशात् राद्धं प्राप्तम् इत्य् अवस्तुभूतत्वे ऊष्याम् ऊषरभूमौ उप्तम् इति नश्यद् अवस्थत्वे दृष्टान्तः ॥२१॥

 ओ)०(ओ

॥ १.१५.२२२३ ॥

राजंस् त्वयानुपृष्टानां सुहृदां नः सुहृत्पुरे ।
विप्रशापविमूढानां निघ्नतां मुष्टिभिर् मिथः ॥
वारुणीं मदिरां पीत्वा मदोन्मथितचेतसाम् ।
अजानताम् इवान्योन्यं चतुःपञ्चावशेषिताः ॥

श्रीधरः  सुहृत्पुरे त्वया पृष्टानां नः सुहृदां मध्ये चत्वारः पञ्च वावशेषिताः । तत्र हेतुःविप्रशापेत्य् आदि । वारुणीम् अन्नमयीम् । अजानताम् इवान्योन्यम् एरकामुष्टिभिर् निघ्नताम् ॥२२२३॥

क्रमसन्दर्भः  न व्याख्यातम्.

विश्वनाथः  एरकामुष्टिभिर् मिथो निघ्नतां सुहृतां मध्ये चत्वारः पञ्च वा अवशेषिताः ॥२२२३॥

 ओ)०(ओ

॥ १.१५.२४ ॥

प्रायेणैतद् भगवत ईश्वरस्य विचेष्टितम् ।
मिथो निघ्नन्ति भूतानि भावयन्ति च यन् मिथः ॥

श्रीधरः  अवशेषिता इत्य् अनेनोक्तं हेतुकर्तारम् आह त्रिभिःप्रयेणेति । भावयन्ति पालयन्ति ॥२४॥

क्रमसन्दर्भः  प्रायेणेति दुःखोक्तिर् इयं तादृशलीलादृष्ट्यनुसारेणैव ॥२४॥

विश्वनाथः  केनावशेषिता इत्य् अपेक्षायाम् आहप्रयेणेति । एतद् यदुकुलसंहरणम् । प्रायग्रहणं लोकोक्तिरीत्यैव, न तु सिद्धान्तरीत्येत्य् आहमिथ इति । यत् यतो निमित्तभूताद् भावयन्ति पालयन्ति ॥२४॥

 ओ)०(ओ

॥ १.१५.२५ ॥

जलौकसां जले यद्वन् महान्तोऽदन्त्य् अणीयसः ।
दुर्बलान् बलिनो राजन् महान्तो बलिनो मिथः ॥

श्रीधरः  जलौकसां मत्स्यादीनां मध्ये महान्तः स्थूला अणीयसः सूक्ष्माद् यथादन्ति भक्षयन्ति ॥२५॥

क्रमसन्दर्भः  न व्याख्यातम्.

विश्वनाथः  जलौकसां मत्स्यादीनां मध्ये महान्तः स्थूला अणीयसः सूक्ष्मान् यथा भक्षयन्ति, बलिनस् तुल्यबलास् तु मिथः परस्परम् एव । ये यान् शक्नुवन्तीत्य् अर्थः ॥२५॥

 ओ)०(ओ

॥ १.१५.२६ ॥

एवं बलिष्ठैर् यदुभिर् महद्भिर् इतरान् विभुः ।
यदून् यदुभिर् अन्योन्यं भूभारान् सञ्जहार ह ॥

श्रीधरः  एवं बलिष्ठैर् मदद्भिः पाण्डवैर् दुर्योधनजरासन्धासीन् निहत्य यदुभिर् इतरान् शाल्वादीन् निहत्य यदून् यदुभिर् अन्योन्यं निहत्य भगवान् भुवो भारभूतान् संहृतवान् ॥२६॥

क्रमसन्दर्भः  एषाम् अधर्मिकत्वेन भारत्वं च, भूभारराजपृतना यदुभिर् निरस्य [भा.पु. ११.१.३] इत्य् अत्रैकादशे परिहरिष्यते ॥२६॥

विश्वनाथः  भूभारान् भूभारभूतान् यदून् सञ्जहार इत्य् अर्जुनादीन् प्रति भगवता तल्लीलायास् तथैव प्रत्यायितत्वात् । तत्कारणं तत्रैव एकादश्यान्ते व्यक्तीभविष्यति । किं च, तद् अपि भूभारभूतान् यदून् इत्य् अर्जुनोक्त्या, न तु भुवोऽलङ्कारभूतान् यदून्, तन्नित्यपरिकराणां यदूनाम् । ये तु देवास् तत्रैव यदुवंशावतारेण प्रविश्योद्भूतास् तेषाम् अपि रजस्तमोरहितानां भारत्वेन वक्तुम् अनुचितानाम् अपि स्वस्वपदप्रापणाय तन्मिषेणैवोपसंहारार्थम् । अष्टादशाक्षौहिणिको मदंशैर् आस्ते बलं दुर्विसाहं यदूनां [भा.पु. ३.३.१४] इत्य् उक्तवता भगवता भारत्वारोपः कृतः ॥२६॥

 ओ)०(ओ

॥ १.१५.२७ ॥

देशकालार्थयुक्तानि हृत्तापोपशमानि च ।
हरन्ति स्मरतश् चित्तं गोविन्दाभिहितानि मे ॥

श्रीधरः  अतः परं वक्तुं न शक्नोमीति सूचयन्न् आह । देशकालोचितार्थयुक्तानि मनःपीडोपशमकऋआणि च गोविन्दस्य वचनानि स्मरतो मे मम चित्तं हरन्त्य् आकर्षन्ति ॥२७॥

क्रमसन्दर्भः  न व्याख्यातम्.

विश्वनाथः  अतः परं वक्तुं न शक्नोमि त्वम् अपि किञ्चिन् मा पृच्छेत्य् आह देशेति । यस्मिन् देशे यस्मिन् वा काले यस्मिन् वा अर्थे युक्तानि समुचितानि यानि यानि गोविन्दस्याभिहितानि वचनानि तानि स्मरतो मम हृदयं हरन्ति लुम्पन्ति ॥२७॥

 ओ)०(ओ

॥ १.१५.२८ ॥

सूत उवाच
एवं चिन्तयतो जिष्णोः कृष्णपादसरोरुहम् ।
सौहार्देनातिगाढेन शान्तासीद् विमला मतिः ॥

श्रीधरः  एवम् इति सूतोक्तिः । अतिदृढेन स्नेहेन कृष्णपादसरोरुहं चिन्तयतोऽर्जुनस्य मतिः शान्ता विशोका विमला विरक्ता चासीत् ॥२८॥

क्रमसन्दर्भः  एवम् इति । शान्ता चेतसि चक्षुषीव भगवदाविर्भावेन दुःखरहिता । अत एव विमला तद्वृत्तिभूता ये कालुष्यविशेषास् तैर् अपि रहिता ॥२८॥ [प्रीतिसन्दर्भः ५२]

विश्वनाथः  मतिस् तद्विरहसन्तप्तापि शान्ता निरन्तरतच्चिन्तनजनितस्फूर्तिलब्धेन तेन निर्वापितदाहत्वात् शीतलेत्य् अर्थः । अत एव विमला अस्थैर्यलक्षणमालिन्यम् अपि तस्या विगतम् इत्य् अर्थः ॥२८॥

 ओ)०(ओ

॥ १.१५.२९ ॥

वासुदेवाङ्घ्र्यनुध्यान परिबृंहितरंहसा ।
भक्त्या निर्मथिताशेष कषायधिषणोऽर्जुनः ॥

श्रीधरः  मतिवैमल्यफलम् आह । वासुदेवाङ्घ्र्यनुध्यायेन परिबृंहितं रंहो वेगो यस्यास् तया भक्त्या निर्मथिता उन्मूलिता अशेषा कषायाः कामादयो यस्याः सा धिषणा बुद्धिर् यस्य सः । ज्ञानं पुनर् अध्यगमद् इत्य् उत्तरेणान्वयः ॥२९॥

क्रमसन्दर्भः  वासुदेवेति पूर्वस्यैव विवरणम् इदं पद्यद्वयम् । तत्रानुध्यानं पूर्वोक्ता चिन्तैव । कषायः पूर्वोक्तं मलम् एव ॥२९॥ [प्रीतिसन्दर्भः ५२]

विश्वनाथः  ननु कामादयः कषाया अपि मलशब्देनोच्यन्ते, सत्यम् । अर्जुनस्य भगवन्न् इत्य् अपरिकरत्वेन साक्षान् नरावतारत्वेन च तदसम्भव एव, महेन्द्रांशत्वेन कषायः सम्भवति चेत् तद् अपि नैवेत्याह वासुदेवेति । जन्मारभ्यैवोत्पन्नया भक्त्या प्रथमत एव् निर्मथिता उन्मूलिता अशेषाः कषायाः कषायाः कामादयो यस्याः स धिषणा बुद्धिर् यस्य तथाभूत एवार्जुनः ॥२९॥

 ओ)०(ओ

॥ १.१५.३० ॥

गीतं भगवता ज्ञानं यत् तत् सङ्ग्राममूर्धनि ।
कालकर्मतमोरुद्धं पुनर् अध्यगमत् प्रभुः ॥

श्रीधरः  कालेन कर्मभिस् तमसा भोगाभिनिवेशेन च रुद्धम् आवृतं सत् ॥३०॥

क्रमसन्दर्भः  गीतं माम् एवैष्यसि [गीता १८.६५] इत्य् अन्तम् । कालो भगवल्लीलेच्छामयः । कर्म तल्लीला । तमस् तल्लीलावेशेन तदनुसन्धानम् । अध्यगमत् तन्महाविच्छेदस्य तस्यान्तेऽपि तथा तत्प्राप्तः पुनर् माम् एवैष्यसि इत्य् एतद्वाक्यं यथार्थत्वेनानुभूतवान् ॥३०॥ [प्रीतिसन्दर्भः ५२]

विश्वनाथः  किन्तु प्रियस्य विच्छेददवे प्रियोक्तिस्मृत्यैव सन्धुक्षणम् आतुरस्य इति रीत्या तन्मुखचन्द्रविनिर्गतं सर्वसन्तापोपशमनं गीतामृतम् एव पातुम् आरेभे इत्य् आहगीतम् इति । कालादिभिर् अवरुद्धम् अविस्मृतम् । तत्र तमोऽन्धकारसमस्तद् विरह एव ॥३०॥

 ओ)०(ओ

॥ १.१५.३१ ॥

विशोको ब्रह्मसम्पत्त्या सञ्छिन्नद्वैतसंशयः ।
लीनप्रकृतिनैर्गुण्याद् अलिङ्गत्वाद् असम्भवः ॥

श्रीधरः  ज्ञानफलम् आहविशोक इति । एतद् एव शोकहेत्वभावेनोपपादयति । शोकस्य हि हेतुर् द्वैतभ्रमस् तस्य देहस् तस्य लिङ्गं तस्य गुणास् तेषाम् अविद्या । तत्र ब्रह्मसम्पत्त्या वेदान्तश्रवणेन ब्रह्माहम् इति ज्ञानेन लीना प्रकृतिर् अविद्या यस्मिंस् तन्नैर्गुण्यं भवति नतु सुषुप्तिप्रलययोर् इवाविद्याशेषः । तस्मान् नैर्गुण्याद् गुणकार्यलिङ्गनाशः । अलिङ्गत्वाच् चासम्भवः सम्यग् भोगाय भवति पुनः पुनर् इति सम्भवः स्थूलदेहस् तद्रहितः । ततश् च तत्परिच्छेदाभावात् सञ्छिन्नो द्वैतलक्षणः संशयो भ्रमो यस्य स विशोको जात इति ॥३१॥

क्रमसन्दर्भः  ततश् च कृतार्थोऽभवद् इत्य् आहविशोक इत्य् आदि । ब्रह्मसम्पत्त्या श्रीमन्नराकारपरब्रह्मसाक्षात्कारेण । सञ्छिन्न इयं मम चेतसि स्फूर्तिर् एव । साक्षात्कारस् त्व् अन्य इति द्वैते संशयो येन सः । तदा भगवत्प्राप्तौ नान्यवज्जन्मान्तरप्राप्तिकालसन्धिर् अप्य् अन्तरायोऽभवद् इत्य् आह लीनेति । लीना पलायिता प्रकृतिर् गुणकारणं यस्माद् एवम्भूतं यन् नैर्गुण्यं तस्माद् धेतोः । गुणतत्कारणातीतत्वाद् इत्य् अर्थः । तथैव अलिङ्गत्वात् प्राकृतशरीररहितत्वाच् च । असम्भवो जन्मान्तररहितः । तस्माद् अनन्तरं चक्षुष्याविर्भवतीत्य् एव विशेष इति भावः । अतः कलिं प्रति श्रीपरीक्षिद्वचनंयस् त्वं दूरं गते कृष्णे सह गाण्डीवधन्वना [भा.पु. १.१७.६] इति, एवं येऽध्यासनं राजकिरीटजुष्टं सद्यो जहुर् भगवत्पार्श्वकामाः [भा.पु. १.१९.२०] इति श्रीमुनिवृन्दवाक्यं च । तस्मात् सर्वेषां पाण्डवानां तदीयानां च सैव गतिः व्याख्येया ॥३१॥ [प्रीतिसन्दर्भः ५२]

विश्वनाथः  तत्र च

मन्मना भव मद्भक्तो मद्यजी मां नमस्कुरु ।
माम् एवैष्यसि कौन्तेय प्रतिजाने प्रियोऽसि मे ॥ [गीता १८.६५]

इत्य् अत्र पद्ये एष्यसीति भविष्यन्निर्देशेनेदं द्योतितम्, हे कौन्तेय सम्प्रति त्वं माम् एष्यस्येव यदा तु तव मद्वियोगो महान् भावी तदा मां प्राप्तुं यतिष्यमाणस्य तव तदुपायम् अहम् अधुनैव स्नेहेन ब्रवीमि इति स्वप्राप्त्यर्थं यद् ध्यानम् उक्तं सम्प्रति तेन मुहुर् अभ्यस्तेन ध्यानेनैव तत्पार्श्वगतम् एवात्मणम् अभिमन्यमानस्यापि मम देह एवान्तरायो यतोऽयं मध्ये मध्ये बहिर्वृत्तिम् अनुभाव्य मां शोकार्णवे क्षिपति । तदस्माद् देहाद् आत्मनः पार्थक्यम् आपादयितुं सर्वशास्त्रास्त्रविद्यावत् पूर्वाभ्यस्तं योगम् एव लक्षणं (रक्षणम्) अनुशीलयामीति मनसि निश्चित्य चिन्मयशरीरोऽपि आत्मानं श्रीकृष्णन् इत्य् अप्रियसखत्वेन नारायणसखत्वेन वा नानुसन्दधानः प्रेमवैवश्येन प्राकृतं नरम् एव जानंस् तद्भावापलापाय क्षणमात्रेणैव योगारूढो बभूवेत्य् आहविशोक इति । ब्रह्मसम्पत्त्या प्राप्तया विशोकोऽभूद् इति तदभिमत्यनुसारेणैव सूतोक्तिः, वस्तुतस् तु प्रपञ्चगतां सम्पत्तिं त्यक्त्वा ब्रह्मसम्पत्त्या अप्रकटप्रकाशगतया श्रीकृष्णप्रियसखत्वप्राप्त्या विशोकः विगतशोकः सञ्छिन्नो द्वैते संशयः देहेन सह मम सम्बन्धोऽस्ति नास्ति वेति सन्देहो यस्य सः । वस्तुतस् तु द्वैते सख्युः श्रीकृष्णात् सकाशात् स्वस्य भिन्नत्वे सति संशयः पूर्वम् आवयोः परस्परसख्याद् ऐक्यम् आसीत् सम्प्रति तु द्वैतं वृत्तम् । तद् अधुना स कृष्णः किं पुनर् अपि सख्यसुखमयाद्वैत एव मां नेष्यति ।

किं वा, पार्थक्यलक्षणद्वैतदुःखसिन्धौ निमज्जयिष्यतीति भावनामयः सन्देहः सञ्छिन्नो यस्य सः । न च तस्य प्राकृतलोकस्येव पुनः संसार आशङ्कनीय इत्य् आहलीन इति स्पष्टम् । वस्तुतस् तु लीनं सुश्लिष्टं दुर्लक्ष्यं यत् प्रकृतितः स्वभावाद् एव नैर्गुण्यं कृष्णसखत्वेन गुणातीतत्वं तस्माद् एवालिङ्गत्वं लिङ्गदेहाभावस् तत् एव न सम्यग्भवः संसारो यस्य सः ।

यद् वा, महेन्द्रांशभूतोऽर्जुनस् तु जीवन्मुक्तोऽभूद् इत्य् आहविशोक इति । सञ्छिन्नो द्वैतसंशयः प्रपञ्चानुसन्धानगतशोकमोहादिर् यस्य सः । तत्र हेतुः लीना ईश्वरे लीनीकृता या प्रकृतिस् तत एव यन् नैर्गुण्यं तस्मात् । अत एवालिङ्गत्वाल् लिङ्गदेहापगमाद् असम्भवः अपुनर्जन्मेत्य् अर्थः ॥३१॥

 ओ)०(ओ

॥ १.१५.३२ ॥

निशम्य भगवन्मार्गं संस्थां यदुकुलस्य च ।
स्वःपथाय मतिं चक्रे निभृतात्मा युधिष्ठिरः ॥

श्रीधरः  भगवतो मार्गम् आलक्ष्य यदुकुलस्य संस्थां नाशं श्रुत्वा नारदोक्तं चानुस्मृत्य स्वःपथाय स्वर्गमार्गाय । निभृतात्मा निश्चलचित्तः ॥३२॥

क्रमसन्दर्भः  भगवन्मार्गं निशम्य वितर्क्य । यदुकुलस्य च संस्थां निशम्य श्रुत्वा । श्रीकृष्णस्य नित्यसामीप्येन सम्यक् स्थितिं वितर्क्येति वास्तवोऽर्थः । स्वः श्रीकृष्णधाम, येऽध्यासनं [भा.पु. १.१९.२०] इत्य् आदौ, सद्यो जहुर् भगवत्पार्श्वकामा इत्य् अनेन तदर्थम् एव कृतप्रयत्नत्वात्, ब्रह्मादयो लोकपालाः स्वर्वासम् अभिकाङ्क्षिणः इति श्रीभगवद्वाक्याच् च ॥३२॥

विश्वनाथः  मार्गं पदवीं चातुर्यपरिपाटीम् इति यावत् । संस्थां वक्ष्यमाणसिद्धान्तानुसारेण अप्रकटप्रकाशगतत्वेन सम्यक् स्थितं स्वान्तर्दशायां तद्बहिर्दशायां तु नाशं च । स्वः श्रीकृष्णधाम । येऽध्यासनं राजकिरीटजुष्टं सद्यो जहुर् भगवत्पार्श्वकामाः [भा.पु. १.१९.२०] इत्य् उक्तत्वात् । तथा सम्पदः क्रतवो लोका इत्य् आदिभ्यश् च । युधिष्ठिर इत्य् उपलक्षणम् । पञ्चैव भ्रातरः स्वःपथाय श्रीकृष्णधामपथं गन्तुं मतिं चक्रुः । निभृतात्मा अन्यालक्षितचित्तव्यापारः ॥३२॥

 ओ)०(ओ

॥ १.१५.३३ ॥

पृथाप्य् अनुश्रुत्य धनञ्जयोदितं
नाशं यदूनां भगवद्गतिं च ताम् ।
एकान्तभक्त्या भगवत्य् अधोक्षजे
निवेशितात्मोपरराम संसृतेः ॥

श्रीधरः  तां दुर्विज्ञेयाम् । वक्ष्यति ह्य् एकादशे

सौदाम्या यथाकाशे यान्त्या हित्वाभ्रमण्डलम् ।
गतिर् न लक्ष्यते मर्त्यैस् तथा कृष्णस्य दैवतैः ॥ [भा.पु. ११.३१.९] इति ।

संसृतेर् उपराम जीवन्मुक्ता बभूव । देहं जहाव् इति वा ॥३३॥

क्रमसन्दर्भः  नाशं लोकदृष्ट्या वस्तुतस् त्व् अदर्शनम् एव । भगवत्य् अधोक्षजे निवेशितात्मेति भगवतः पृथाध्यानालम्बनत्वं दर्शयित्वा पृथयानुभूतां स्थितिम् एव दर्शयति । तत्र सौदामिन्या इत्य् आद्य् एकादशस्कन्धपद्यात्मकं शास्त्रं सौदामिन्या अपि नाशं निषेधयति चेत् तर्ह्य् अत्रापि तद्दृष्ट्या सुतराम् एव तन् मन्तव्यम् । तद् उक्तं तत्रैव,

देवादयो ब्रह्ममुख्या न विशन्तं स्वधामनि ।
अविज्ञातगतिं कृष्णं ददृशुश् चातिविस्मिताः ॥ [भा.पु. ११.३१.८] इति ।

संसृतेः प्रपञ्चावतारात् ॥३३॥

विश्वनाथः  तां प्रसिद्धाम् अन्तर्धानलक्षणाम् । संसृतेः सम्यक्सरणात् प्रपञ्चेऽवतारात् उपरराम सद्य एव वान्तर्दधाव् इत्य् अर्थः । तच्छ्रवणक्षण एव तद्वियोगजनितां दशमीम् अपि दशां दर्शयामासेति वा ॥३३॥

 ओ)०(ओ

॥ १.१५.३४ ॥

ययाहरद् भुवो भारं तां तनुं विजहाव् अजः ।
कण्टकं कण्टकेनेव द्वयं चापीशितुः समम् ॥

श्रीधरः  तद् एवम् उक्तम् अपि यादवेभ्यो भगवतो वैलक्षण्यम् अबुद्ध्वा तत्साम्यं वदतो मन्दमतीन् प्रति वैलक्षण्यं स्पष्टयति द्वाभ्याम् । यया यादवरूपया तन्वा भुवो भारं कण्टकेन कण्टकम् इवाहरत् । यादवतनुं भूभारतनुश् चेति द्वयम् अपीश्वरस्य संहार्यत्वेन समम् एव ॥३४॥

क्रमसन्दर्भः  ययेति । तनुरूपकलेवरशब्दैर् अत्र श्रीभगवतो भूभारजिहीर्षालक्षणो देवादिपिपालयिषालक्षणश् च भार एवोच्यते । यथा तृतीये विंशतितमे तत्तच्छब्दैर् ब्रह्मणो भार एवोक्तः । यदि तत्रैव तथा व्याख्येयं, तदा सुतराम् एव श्रीभगवतीति । ततश् च तस्य भारस्य भगवति तदाभासरूपत्वात् कण्टकदृष्टान्तः सुसङ्गत एव । तथा द्वयम् एवेशितुः साम्यम् अपि । तत् तु तृतीयश्रीपरमात्मसन्दर्भे विवृतम् अस्ति ॥ [कृष्णसन्दर्भ १०६]

विश्वनाथः  यादवादीनाम् अन्तिमदशाश्रवणेन विषीदतः शौनकादीन् आश्वासयन् सिद्धान्तरहस्यम् आहययेति । यया यादवादितन्वा भुवः स्वपादभूताया (स्वपादमूलायाः) भारं कण्टकेन सूच्यग्रेण कण्टकम् इव अहरत्, ताम् एव तनुं विजहौ । देवदत्तो वसनं विजहाव् इतिवत् स्वसङ्गाद् विच्युतीचकारेत्य् अर्थः, न तु यया नित्यं क्रीडति ताम् अपीति भावः । तेन अंशावतरणसमये ये देवा नित्यभूतेषु प्रविष्टास् ते एव तेभ्यो योगबलेन निष्कास्य प्रभासं गमितास् तद्देहत्यागं लोकान् माययैव दर्शयता भगवता मधुपानानन्तरं देवरूपीकृत्य स्वर्गं प्रापयामासिरे इत्य् एकादशान्तव्याख्यानुसृत्या ज्ञेयम् । नित्यलिलापरिकरा यादवास् तु प्रापञ्चिकलोकालक्षिताः श्रीकृष्णेन समं द्वारकायाम् एव यथापूर्वम् एव खेलन्तीति भागवतामृतोक्तसिद्धान्ताद् अवगन्तव्यम् ।

द्वयम् इति । भूभारभूता असुरा यादवादिरूपा देवाश् चेति द्वयम् ईशितुः परमेश्वरस्य समम् एव । किन्तु दृष्टान्ते कण्टकत्वेन साम्येऽपि करणभूतस्य सूच्यग्रस्य उपकारकत्वेनान्तरङ्गत्वं कर्मभूतस्य कण्टकस्यापकारकत्वेन साम्येऽपि बहिर्अङ्गत्वम् इत्य् अपि ज्ञापितम् । सूच्यग्रे क्षुद्रशत्रौ च लोमहर्षे च कण्टकः इत्य् अमरः ॥३४॥

 ओ)०(ओ

॥ १.१५.३५ ॥

यथा मत्स्यादिरूपाणि धत्ते जह्याद् यथा नटः ।
भूभारः क्षपितो येन जहौ तच् च कलेवरम् ॥

श्रीधरः  श्रीकृष्णमूर्तेर् विशेषम् आहयथेति । तान्य् अपि तहा धत्ते जहाति च । तदाह । यथा नटो निजरूपेण स्थितोऽपि रूपान्तराणि धत्तेऽन्तर् धत्ते च तथा तद् अपि कलेवरं जहौ । अन्तर् अधाद् इत्य् अर्थः ॥३५॥

क्रमसन्दर्भः  मत्स्यादिरूपाणि मत्स्याद्यवतारेषु तत्तद्भारान् । अथ नटदृष्टान्तेऽपि नटः श्रव्यरूपकाभिनेता । व्याख्यातं च तैः प्रथमस्यैकादशेनटा नवरसाभिनयचतुराः [१.११.२१] इति । ततो यथा श्रव्यरूपकाभिनेता नटः स्वरूपेण स्ववेशेन च स्थित एव पूर्ववृत्तम् अभिनयेन गायन् नायकनायिकादिभावं धत्ते जहाति च, तथेति ।

अथवा, नाहं प्रकाशः सर्वस्य योगमायासमावृतः [गीता. ७.२५] इति श्रीगीतवचनेन ।

योगिभिर् दृश्यते भक्त्या नाभक्त्या दृश्यते क्वचित् ।
द्रष्टुं न शक्यो रोषाच् च मत्सराच् च जनार्दनः ॥

इति पाद्मोत्तरखण्डनिर्णयेन । मल्लानाम् अशनिः [भा.पु. १०.४३.१७] इति श्रीभागवतदर्शनेन । आत्मविनाशाय भगवद्धस्तचक्रांशुमालोज्ज्वलम् अक्षयतेजःस्वरूपं परमब्रह्मभूतम् अपगतद्वेषादिदोषो भगवन्तम् अद्राक्षीत् [वि.पु. ४.१५.१५] इति शिशुपालम् उद्दिश्य विष्णुपुराणगद्येन चासुरेषु यद् रूपं स्फुरति, तत् तस्य स्वरूपं न भवति, किन्तु मायाकल्पितम् एव । स्वरूपे दृष्टे द्वेषश् चापयातीति । ततश् चासुरेषु स्फुरत्या यया तन्वा भुवो भाररूपम् असुरवृन्दम् अहरत्, तां तनुं विजहौ । पुनस् तत्प्रत्यायनं न चकारेत्य् अर्थः । भक्तिदृश्या तनुस् तु तस्य नित्यसिद्धैवेत्य् आहअज [गीता. ४.६] इति, देवक्यां देवरूपिण्यां [भा.पु. १०.३.८] इत्य् आदेः, कृष्णं च तत्र छन्दोभिः स्तूयमानं [भा.पु. १०.२८.१७] इत्य् अत्र गोलोकाधिष्ठातृत्वनिर्देशाच् च ।

ततश् च, यथा नट ऐन्द्रजालिकः कश्चित् स्वभक्षकानां बकादीनां निग्रहाय मत्स्याद्याकारान् धत्ते, स्वस्मिन् प्रत्यायाति तन्निग्रहे सति यथा च तानि जहाति, तथा सोऽयम् अजोऽपि येन मायित्वेन लक्ष्यतां प्रापितेन रूपेण भूभाररूपासुरवर्गः क्षपिततद्वर्गं क्षपितवान् इत्य् अर्थः । तच् च कलेवरम् अजो जहौ अन्तर्धापितवान् इत्य् अर्थः । किन्तु श्रीगीतापद्ये योगमायासमावृतः [गीता. ७.२५] सर्पकञ्चुकवन्मायारचितवपुर्आभाससमावृत इत्य् अर्थः ॥३५॥ [कृष्णसन्दर्भ १०६]

विश्वनाथः  कृष्णस् त्व् ऐन्द्रजालिकनट इव स्वदेहत्यागं मिथ्याभूतम् एव प्रत्याययामासेत्य् आहयथेति । भगवान् धत्ते जह्यात् न तु धृत्वा जह्याद् इति तनुत्यागकालेऽपि तत्तत्तनुधारणम् अस्त्य् एव । ननु कथम् एतद् बोद्धव्यम् इत्य् अत आहयथा नट ऐन्द्रजालिकः छेददाहमूर्च्छादिभिः स्वदेहं त्यजति तस्य त्यागं सर्वान् दर्शयति प्रत्याययति च, अथ च स्वदेहं धत्ते एव न तु म्रियते, तथैव मत्स्यादिरूपाणि मत्स्यादिशरीराणि स्वीयानि भगवान् धत्ते जह्यात् दधान एव जहाति । तेन नटस्य स्वशरीरधारणं सत्यम् एव तत्त्यागस् तु मिथ्यैव यथा तथैव भगवतोऽपि मत्स्यादिस्वीयशरीरधारणं सत्यम् एव तत्तत्त्यागो मिथ्यैवेत्य् अर्थः । यथा च मत्स्यादिशरीराणि दधान एव जहाति तथैव येन भूभारः क्षपितस् तच् च कलेवरं जहाव् इति श्रीकृष्णकलेवरत्यागो मिथयैवेति । नराकृतिपरब्रह्मत्वादिकम् अपि नटरूपनरधर्मम् एवं भगवान् करोति, न तु तत्त्वेन । स्वदेहस्याभौतिकत्वेन नाशासम्भवात् । यद् उक्तं महाभारते, न भूतसङ्घसंस्थानो देहोऽस्य परमात्मनः इति । बृहद्वैष्णवेऽपि,

यो वेत्ति भौतिकं देहं कृष्णस्य परमात्मनः ।
स सर्वस्माद् बहिः कार्यः श्रौतस्मार्तविधानतः ।
मुखं तस्यावलोक्यापि सचैलः स्नानम् आचरेद् ॥ इति ।

वैशम्पायनसहस्रनामनि चअमृतांशोऽमृतवपुर् इति। अमृतं मरणरहितं वपुर् यस्य इति तत्र श्रीशङ्कराचार्यव्याख्या च प्रसिद्धा । अत्र श्लेषेण जह्याद् इति जहातेस् त्यागार्थत्वात् त्यागस्य च दानार्थत्वात् वैकुण्ठादिधामस्थेभ्यो भक्तेभ्यः स्वशरीरप्रविष्टचरं नारायणादिरूपं तेषां पालनार्थं ददाव् इत्य् एकादशान्ते व्याख्यास्यते ॥३५॥

 ओ)०(ओ

॥ १.१५.३६ ॥

यदा मुकुन्दो भगवान् इमां महीं
जहौ स्वतन्वा श्रवणीयसत्कथः ।
तदाहर् एवाप्रतिबुद्धचेतसाम्
अभद्रहेतुः कलिर् अन्ववर्तत ॥

श्रीधरः  युधिष्ठिरस्य स्वर्गारोहप्रसङ्गाय कलिप्रवेशम् आहयदेति । स्वतन्वा जहौ । सतनोर् एव वैकुण्ठारोहात् । श्रवणार्हा सती कथा यस्य । तदा यद् अहस् तस्मिन्न् एव । अहर् इति लुप्तसप्तम्यन्तं पदम् । अप्रतिबुद्धचेतसाम् अविवेकिनाम् इति । विवेकिनां तु न प्रभुर् इत्य् उक्तम् । अन्ववर्ततेति पूर्वम् एवांशेन प्रविष्ठ्य तेन रूपेणानुवृत्तिर् उक्ता ॥३६॥

क्रमसन्दर्भः  यदेति । त्यागोऽत्र स्वतनुकरणक इति, न तु स्वतन्वा सहेति व्याख्येयम् । सहेत्य् अध्याहार्यापेक्षागौरवात् । उपपदविभक्तेः कारकविभक्तिर् बलीयसीति न्यायाच् च ॥३६॥

विश्वनाथः  तनुत्यागस्यावास्तवत्वं स्पष्टयन्न् आहयदा स्वतन्वा जहौ स्वतनोर् एव वैकुण्ठारोहाद् इति श्रीस्वामिचरणाः । त्यागोऽत्र स्वतनुकरणक एव, न तु स्वतन्वा सह महीं जहाव् इति कुव्याख्याया अवकाशः उपपदविभक्तेः कारकविभक्तिर् बलीयसी इति न्यायात् ।

प्रदर्श्यातप्ततपसाम् अवितृप्तदृशां नृणाम् ।
आदायान्तरधाद्यस् तु स्वबिम्बं लोकलोचनम् ॥ [भा.पु. ३.२.११] इति ।

अत्रापि लोकलोचनरूपं स्वबिम्बं निजमूर्तिं प्रदर्श्य पुनर् आदायैव च अन्तरधात् न तु त्यक्त्वेति सन्दर्भश् च, तदा यदहः तद् अभिव्याप्येत्य् अर्थः । अप्रतिबुद्धचेतसाम् इति विवेकिनां तु न प्रभुर् इत्य् अर्थः । चौरो हि निद्रितस्यैव धनम् अपहरति प्रतिबुद्धात् तु बिभेतीत्य् अर्थः ॥३६॥

 ओ)०(ओ

॥ १.१५.३७ ॥

युधिष्ठिरस् तत् परिसर्पणं बुधः
पुरे च राष्ट्रे च गृहे तदात्मनि ।
विभाव्य लोभानृतजिह्महिंसनाद्य्
अधर्मचक्रं गमनाय पर्यधात् ॥

श्रीधरः  बुधो युधिष्ठिरः । तस्य कल्ः परिसर्पणं प्रसरणं विलोक्य । कथम्भूतम् । लोभाद्यधर्मचक्रं यस्मिन् । जिह्मं कौटिल्यम् । पर्यधात् तदुचितं परिधानम् अकरोत् ॥३७॥

क्रमसन्दर्भः  युधिष्ठिर इत्य् अत्र तस्य त्यागे कलिपरिसर्पणम् उद्दीपनमात्रम् । वस्तुतस् तु भगवत्पार्श्वकामित्वम् एव कारणं ज्ञेयम् ॥३७॥

विश्वनाथः  पर्यधात् तदुचितपिधानम् अकरोत् ॥३७॥

 ओ)०(ओ

॥ १.१५.३८ ॥

स्वराट् पौत्रं विनयिनम् आत्मनः सुसमं गुणैः ।
तोयनीव्याः पतिं भूमेर् अभ्यषिञ्चद् गजाह्वये ॥३८॥

श्रीधरः  आत्मनः स्वस्य गुणैः सुसमम् अतिसदृशम् । तोयं परिवेषाकारेण सर्वतः स्थितं समुद्रोदकम् एव नीवी परिधानविशेषो यस्यास् तस्या भूमेः पतित्वेनाभिषिक्तवान् ॥३८॥

क्रमसन्दर्भः  विनियतं समर्यादम् । टीकायां सुसममतिसदृशम् इति व्याख्यानात् सोः पूजायां षत्वनिषेधः, सुः पूजायाम् इति कर्मप्रवचनीयविधेः ॥३८॥

विश्वनाथः  विनियमं राजोचितविशिष्टनियमयुक्तम् आत्मनः स्वस्य गुणैः सुसमम् अतिसदृशं तोयं समुद्रोदकम् एव नीवी परिधानविशेषो यस्यास् तस्या भूमेः पतित्वेनाभिषिक्तवान् ॥३८॥

 ओ)०(ओ

॥ १.१५.३९ ॥

मथुरायां तथा वज्रं शूरसेनपतिं ततः ।
प्राजापत्यां निरूप्येष्टिम् अग्नीन् अपिबद् ईश्वरः ॥

श्रीधरः  वज्रम् अनिरुद्धस्य पुत्रम् । निरूप्य कृत्वेत्य् अर्थः । अपिबद् आत्मनि समारोपयाम् आस । ईश्वरः समर्थः ॥३९॥

क्रमसन्दर्भः  प्राजापत्यां चेष्टिं निरूप्येत्य् अन्वयः ॥३९॥

विश्वनाथः  वज्रम् अनिरुद्धपुत्रम् । निरूप्य कृत्वा । अपिबत् आत्मन्य् आरोपयामास । ईश्वरः समर्थः ॥३९॥

 ओ)०(ओ

॥ १.१५.४० ॥

विसृज्य तत्र तत् सर्वं दुकूलवलयादिकम् ।
निर्ममो निरहङ्कारः सञ्छिन्नाशेषबन्धनः ॥

श्रीधरः  सञ्छिन्नान्य् अशेषाणि बन्धनान्य् उपाधयो येन ॥४०॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१५.४१ ॥

वाचं जुहाव मनसि तत् प्राण इतरे च तम् ।
मृत्याव् अपानं सोत्सर्गं तं पञ्चत्वे ह्य् अजोहवीत् ॥

श्रीधरः  तद् एव दर्शयति द्वाभ्याम् । वाचम् इत्य् उपलक्षणम् । सर्वेन्द्रियाणि मनसि प्रविलापितवान् इत्य् अर्थः । तच् च मनः प्राणे, प्राणाधीनप्रवृत्तित्वात् । तं च प्राणम् इतरे अपाने, तेनाकर्षणात् । अपानव्यापार उत्सर्गस् तत्सहितम् अपानं मृत्यौ तदधिष्टातृदेवतायाम् । अनेनैव वागादिष्व् अपि तत्तत्कर्मसाहित्यं ज्ञेयम् । तं मृत्युं पञ्चत्वे पञ्चभूतानाम् ऐक्ये देहे । देहस्यैव मृत्युर् नात्मन इति भावितवान् इत्य् अर्थः । अजोहवीद् इति यङ्लुगान्ताल् लुङि रूपम् ॥४१॥

क्रमसन्दर्भः  वाचम् इति । तत् मनः व्यवहारात्मकं मनोहंसं न तु परमार्थट्मकम् अपि अग्रेऽनुसन्धानान्तरविधानात् । पञ्चत्वे पञ्चभूतानाम् ऐक्यरूपो यो देहस् तस्मिन्, न तु श्रीकृष्णपार्षदरूपे स्वदेहे इत्य् अर्थः ॥४१॥

विश्वनाथः  अर्जुनवद् युधिष्ठिरोऽपि बहिर्अनुसन्धाननिवृत्त्य् अर्थं प्रयतते स्मेत्य् आहवाचम् इत्य् उपलक्षणं सर्वेन्द्रियाणि मनसि मनोऽधीनवृत्तित्वात् तच् च मनः प्राणे प्राणाधीनवृत्तित्त्वात् तस्मिन्न् एव जुहाव समर्पयामास जुहोतेर् दानार्थत्वात् । हे मनस् तुभ्यम् एवेन्द्रियाणि दत्तानि, तवैवैतानि सन्तु, साम्प्रतं ममैतैः प्रयोजनं नास्तीति धारयामास । तेषु स्वत्वाभावेन वस्तुतः सम्प्रदानाभावात् न चतुर्थी । एवम् अग्रेऽपि सर्वत्र ज्ञेयम् । नन्व् अहं कस्य भवामीत्य् अत आहतन्मनः प्राणे जुहाव । तं प्राणम् इतरे अपाने तेनाकर्षणात् । अपानव्यापार उत्सर्गस् तत्सहितम् अपानं मृत्यौ तदधिष्ठातृदेवतायाम् । अनेनैव वागादिष्व् अपि तत्तत्कर्मसाहित्यं ज्ञेयम् । तं मृत्युं पञ्चत्वे पञ्चभूतानाम् ऐक्ये देहे । मृत्यो त्वं देहस्यैव भव इति भावितवान् इत्य् अर्थः ॥४१॥

 ओ)०(ओ

॥ १.१५.४२ ॥

त्रित्वे हुत्वा च पञ्चत्वं तच् चैकत्वे ञ्जुहोन् मुनिः ।
सर्वम् आत्मन्य् अजुहवीद् ब्रह्मण्य् आत्मानम् अव्यये ॥

श्रीधरः  त्रित्वे गुणत्रये पञ्चत्वं देहम् । तच् च त्रित्वम् एकत्वे अविद्यायाम् । सर्वं सर्वारोपहेतुम् अविद्याम् आत्मनि जीवे । अजोहवीद् इति वक्तव्ये अजुहवीद् इत्य् आर्षम् । एवं शोधितम् आत्मानं ब्रह्मण्य् अव्यये कूटस्थे । न तस्यान्यत्र लय इत्य् अर्थः ॥४२॥

क्रमसन्दर्भः  एकत्वे अव्यक्ते । तद् एवम् अयोग्यं तत् सर्वम् अव्यक्ते एव भावयित्वा योग्यं यत् सर्वं तद् आत्मनि भगवत्पार्षदरूपे अजुहवीत् धारयामास । तं चात्मानं नराकृतिं परब्रह्मणि समर्पयामास ॥४२॥

विश्वनाथः  ततश् च पृथिव्यादिभूतपञ्चकं क्व स्थास्यतीत्य् अत्राहत्रित्वे गुणत्रये तच् च त्रित्वम् एकत्वे व्यष्टिरूपे मायांशे तत् सर्वम् आत्मनि जीवे अजुहवीद् इत्य् आर्षम् अजोहवीद् इत्य् अर्थः । हे जीव ! तवैतन् मायांशकृतम् उपाधित्रिकम्, एतस्मात् त्वं पृथग्भूत एव विराजस्व, नैतस्याधीनो भवेति भावः । पञ्चात्मानं ब्रह्मणि । एवं परीक्षिति स्वराज्यभावं वज्रए च मथुरां समर्प्य तत्सम्बन्धम् आत्मनो दूरीकृत्य बहिर् निश्चिन्त इव इन्द्रियादीन् अपि तत्तद्वशयितरि योग्ये समर्प्य अन्तर्निश्चिन्तो बभूव । तथा हि ब्रह्मणः कृष्णस्यैव जीवो जीवस्यैव व्यष्टिमाया तस्या एव गुणत्रयं गुणत्रयस्यैव पञ्चभूतात्मको देहः, देहस्यैव मृत्युर् मृत्योर् एवापानः अपानस्यैव प्राणस् तस्यैव मनः मनस एव इन्द्रियाणि इन्द्रियाणाम् एव विषया राज्यादिभोगाः तेषां च भोक्ता सम्प्रति परीक्षिद् एव न तु अहम् इति विचारयामास । किन्तु भगवन्नित्यपरिकरत्वान् नित्यविग्रहाणाम् अपि तदानीमात्मानं प्राकृतशरीरं मत्वैवायं विचारोऽप्य् अकिञ्चित्कर एवेति ज्ञेयम् ॥४२॥

 ओ)०(ओ

॥ १.१५.४३ ॥

चीरवासा निराहारो बद्धवाङ् मुक्तमूर्धजः ।
दर्शयन्न् आत्मनो रूपं जडोन्मत्तपिशाचवत् ॥

श्रीधरः  तद् एवम् आत्मप्रतिपत्तिम् उक्त्वा बाह्यस्थितिम् आहचीरवासा इति द्वाभ्याम् । बद्धवाङ् मनुनी ॥४३॥

क्रमसन्दर्भः  न व्याख्यातम्.

विश्वनाथः  तद् एवं सर्वथा निश्चिन्तस्य तस्य बाह्यस्थितिम् आहचीरेति । बद्धवाक् मौनी । अनपेक्षमाणः अनुजादिप्रतीक्षाम् अकुर्वन् ॥४३॥

 ओ)०(ओ

॥ १.१५.४४ ॥

अनवेक्षमाणो निरगाद् अशृण्वन् बधिरो यथा ।
उदीचीं प्रविवेशाशां गतपूर्वां महात्मभिः ॥
हृदि ब्रह्म परं ध्यायन् नावर्तेत यतो गतः

श्रीधरः  अनवेक्षमाणोऽनुजादिप्रतीक्षाम् अकुर्वन् । आशां दिशम् । गतपूर्वां पूर्वं प्रविष्टम् । महात्मभिर् विवेकविद्भिः । यतो यां दिशं गतः ॥४४॥

क्रमसन्दर्भः  न व्याख्यातम्.

विश्वनाथः  अधुना न्यस्तसमस्तभारोऽहम् अव्यग्रः क्वापि विविक्ते देशे श्रीकृष्णप्राप्त्यर्थम्, मन्मना भव मद्भक्त इति भगवदुपदिष्टम् एवोपायं करिष्यामीति निश्चिन्वतस् तस्य चेष्टाम् आहौदीचीम् इति । परं ब्रह्म श्रीकृष्णं ध्यायन् ध्यातुम् ॥४४॥

 ओ)०(ओ

॥ १.१५.४५ ॥

सर्वे तम् अनुनिर्जग्मुर् भ्रातरः कृतनिश्चयाः ।
कलिनाधर्ममित्रेण दृष्ट्वा स्पृष्टाः प्रजा भुवि ॥

श्रीधरः  अधर्मो मित्रं यस्य तेन ॥४५॥

क्रमसन्दर्भः  न व्याख्यातम्.

विश्वनाथः  श्रीकृष्णं प्राप्तुं वयम् अपि तन्मनस्का एव भवामेति कृतो निश्चयो यैस् ते ॥४५॥

 ओ)०(ओ

॥ १.१५.४६ ॥

ते साधुकृतसर्वार्था ज्ञात्वात्यन्तिकम् आत्मनः ।
मनसा धारयाम् आसुर् वैकुण्ठचरणाम्बुजम् ॥

श्रीधरः  साधु सम्यक् कृताः सर्वेऽर्था धर्मादयो यैः । अत एव वैकुण्ठस्य चरणाम्बुजम् एवात्यन्तिकं शरणं ज्ञात्वा ॥४६॥

क्रमसन्दर्भः  ते इति । ते पाण्डवाः साधु यथा स्यात् तथा कृतसर्वार्थाः वशीकृतधर्मार्थकाममोक्षा अपि वैकुण्ठस्य श्रीकृष्णस्य चरणाम्बुजम् एव आत्यन्तिकं परमपुरुषार्थं ज्ञात्वा तद् एव मनसा धारयामासुः ॥४६॥

विश्वनाथः  साधु यथा स्यात् तथा कृता अनुष्ठिताः सर्वेऽर्था धर्मादयो यैस् तथाभूता अपि आत्यन्तिकं तेभ्योऽप्य् अत्यन्ताधिकं श्रीकृष्णचरणाम्बुजम् एव मनसा निर्धारयामासुः । साधुकृता धर्मार्थकाममोक्षा यैः । अत एव चरणाम्बुजम् एवात्यन्तिकम् इति श्रीस्वामिचरणाः ॥४६॥

 ओ)०(ओ

॥ १.१५.४७४८ ॥

तद्ध्यानोद्रिक्तया भक्त्या विशुद्धधिषणाः परे ।
तस्मिन् नारायणपदे एकान्तमतयो गतिम् ॥
अवापुर् दुरवापां ते असद्भिर् विषयात्मभिः ।
विधूतकल्मषा स्थानं विरजेनात्मनैव हि ॥

श्रीधरः  कथम्भूते पदे ? विधूतकल्मषाणाम् आस्थानं निवासस्थानं यत् तस्मिन् । विरजेनात्मनैव गतिं प्रापुर् न तु षोडशकलेन लिङ्गेन । गतेर् वा विशेषणम् । विरजेनात्मनैवावस्थानरूपां गतिं ते विधूतकल्मषाः प्रापुर् इति ॥४७४८॥

क्रमसन्दर्भः  नारायणः श्रीकृष्णः । पुनर् गतिम् एव विशिनष्टिविधूतकल्मषं यथास्थानं नित्यश्रीकृष्णप्रकाशास्पदं तदीया सभा । आत्मना स्वशरीरेणैव । तत्र हेतुः विरजेनाप्राकृतेन । हिशब्दोऽसम्भवनानिवृत्त्यर्थह् ॥४७४८॥

विश्वनाथः  विशुद्धा ज्ञानयोगाद्यमिश्रा धिषणा बुद्धिर् येषां ते । अत एव एकान्तमतयः । गतिं कीदृशीं विधूतकल्मषाणाम् आस्थानं निवासस्थानम् । यद् वा विधूतकल्मषाणाम् आस्थानं सभा सुधर्माभिधाना यत्र तत् कृष्णधामैव गतिम् अवापुः । केन प्रकारेणेत्य् अत आहविरजेन निर्मलेन गुणमयधर्मेन्द्राद्यंशराहित्याद् अप्राकृतेनात्मना स्वशरीरेणैव, न तु देहभङ्गेनेत्य् अर्थः ॥४७४८॥

 ओ)०(ओ

॥ १.१५.४९ ॥

विदुरोऽपि परित्यज्य प्रभासे देहम् आत्मनः ।
कृष्णावेशेन तच्चित्तः पितृभिः स्वक्षयं ययौ ॥

श्रीधरः  श्रीकृष्णावेशेन कृष्णे चित्तम् आवेश्य देहं परित्यज्य तच्चित्त एव संस् तदानीं नेतुम् आगतैः सह स्वक्षयं स्वाधिकारस्थानं ययौ ॥४९॥

क्रमसन्दर्भः  विदुरस्य यमलोकगतिः स्वाधिकारपालनार्थं लीलया कायव्यूहेनेति ज्ञेयम् । तद् इत्थम् एव श्रीभागवतभारतयोर् अविरोधः स्याद् इति ॥४९॥

विश्वनाथः  देहं परित्यज्येति । देवतारूप एव, न तु पार्षदरूपः । अत एव पितृभिस् तदानीं नेतुम् आगतैः सह । स्वक्षयं स्वाधिकारस्थानम् ॥४९॥

 ओ)०(ओ

॥ १.१५.५० ॥

द्रौपदी च तदाज्ञाय पतीनाम् अनपेक्षताम् ।
वासुदेवे भगवति ह्य् एकान्तमतिर् आप तम् ॥

श्रीधरः  आत्मानं प्रत्य् अनपेक्षतां तदा ज्ञात्वा तम् आप ॥५०॥

क्रमसन्दर्भः  आत्मानं प्रत्य् अनपेक्षमाणानां तत् श्रीकृष्णसङ्गमनम् आज्ञाय सम्यक् ज्ञात्वा । वासुदेवे श्रीवसुदेवनन्दने । हि प्रसिद्धौ । यस्मिन्न् एकान्तमतिस् तम् एव प्राप्तवती । अत्रान्येन पथा गच्छतोऽप्य् एतान् श्रीद्वारकानाथः स्वयं स्वशक्त्या स्वसमीपम् एवानीतवान् इति गम्यते । नित्यं सन्निहित इत्य् आद्य् उक्तेः ॥५०॥

विश्वनाथः  द्रौपदीति । सुभद्रादीनाम् अप्य् उपलक्षणम् । तम् आपेति देहत्यागानुक्त्या शरीरेणैवेति ॥५०॥

 ओ)०(ओ

॥ १.१५.५१ ॥

यः श्रद्धयैतद् भगवत्प्रियाणां
पाण्डोः सुतानाम् इति सम्प्रयाणम् ।
शृणोत्य् अलं स्वस्त्ययनं पवित्रं
लब्ध्वा हरौ भक्तिम् उपैति सिद्धिम् ॥

श्रीधरः  इत्य् एवं यत् सम्प्रायणम् । अलम् अतिशयेन स्वस्त्ययनं मङ्गलास्पदम् । अलं पवित्रं च ॥५१॥

क्रमसन्दर्भः  न व्याख्यातम्.

विश्वनाथः  इति एवं सम्प्रयाणम् एव न तु प्रकारान्तरम् । सिद्धिं सिद्धिदशाम् ॥५१॥

इति सारार्थदर्शिन्यां हर्षिण्यां भक्तचेतसाम् ।
प्रथमेऽयं पञ्चदशः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां दशमस्कन्धे
पाण्डवस्वर्गारोहणं नाम
पञ्चदशोऽध्यायः
॥१.१५॥




(१.१६)
अथ षोडशोऽध्यायः
परीक्षिते धर्मपृथ्वीसंवादो नाम

॥ १.१६.१ ॥

सूत उवाच
ततः परीक्षिद् द्विजवर्यशिक्षया
महीं महाभागवतः शशास ह ।
यथा हि सूत्याम् अभिजातकोविदाः
समादिशन् विप्र महद्गुणस् तथा ॥

श्रीधरः
ततश् च षोडशे भूमिधर्मयोः कलिखिन्नयोः ।
संवादे वर्ण्यते प्राप्तिः पालकस्य परीक्षितः ॥

द्विजवर्याणां शिक्षया सदुपदेशेन । सूत्यां जन्मै । अभिजातकोविदा जातकर्मविदः । हे विप्र, महतां गुणा यस्मिन् सः ॥१॥

क्रमसन्दर्भः  न व्याख्यातम्.

विश्वनाथः
परीक्षितो दिग्विजयो धर्मप्रश्नः क्षितिं प्रति ।
तस्याः कृष्णवियुक्तायाः शोकोक्तिः षोडशेऽभवत् ॥

हे विप्र! तथैव महतां गुणा यस्मिन् सः अभूत् ॥१॥

 ओ)०(ओ

॥ १.१६.२ ॥

स उत्तरस्य तनयाम् उपयेम इरावतीम् ।
जनमेजयादींश् चतुरस् तस्याम् उत्पादयत् सुतान् ॥

श्रीधरः  जनमेजयादीन् इत्य् अक्षराधिक्यं छान्दसम् । उत्पादयन्न् इति पाट्ःए हेतौ शतृप्रत्ययः । सुतान् उत्पादयितुम् उपयेम इति वाक्ययोजना ॥२॥

क्रमसन्दर्भः  स उत्तरस्य तनयाम् इति पूर्वकथा [राज्याभिषेकात् प्राक्] ब्रह्मचर्ये राज्याभिषेकायोगात् ॥२॥

विश्वनाथः  जनमेजयादीन् इति । प्रधाने कर्मण्य् अभिधेयेऽन्यादीन् आहुर् द्विकर्मणाम् इतिवन् नवाक्षरैकपादोऽनुष्टुब्विशेषोऽयम् ॥२॥

 ओ)०(ओ

॥ १.१६.३ ॥

आजहाराश्वमेधांस् त्रीन् गङ्गायां भूरिदक्षिणान् ।
शारद्वतं गुरुं कृत्वा देवा यत्राक्षिगोचराः ॥

श्रीधरः  आजहार कृतवान् इत्य् अर्थः । शारद्वतं कृपम् । यत्र येष्व् अश्वमेधेषु देवा दृष्टिगोचरा बभूवुः ॥३॥

क्रमसन्दर्भः  न व्याख्यातम्.

विश्वनाथः  शारद्वतं कृपम् ॥३॥

 ओ)०(ओ

॥ १.१६.४ ॥

निजग्राहौजसा वीरः कलिं दिग्विजये क्वचित् ।
नृपलिङ्गधरं शूद्रं घ्नन्तं गोमिथुनं पदा ॥

श्रीधरः  निजग्राह निगृहीतवान् । कलिम् एव निर्दिशतिनृपेति ॥४॥

क्रमसन्दर्भः, विश्वनाथः न व्याख्यातम्.

 ओ)०(ओ

॥ १.१६.५ ॥

शौनक उवाच
कस्य हेतोर् निजग्राह कलिं दिग्विजये नृपः ।
नृदेवचिह्नधृक् शूद्रः कोऽसौ गां यः पदाहनत् ।
तत् कथ्यतां महाभाग यदि कृष्णकथाश्रयम् ॥

मध्वः  कोऽसाव् इत्य् आक्षेपः । कलिम् इत्य् उक्तत्वात् ॥५॥

श्रीधरः  कस्य हेतोर् इति । अयम् अर्थःकलिं कस्माद् धेतोः केवलं निजग्राह नतु हतवान् । यतोऽसौ शूद्रः अतिकुत्सितः । यो गां पदाहनद् अहन्न् इति ॥५॥

क्रमसन्दर्भः  न व्याख्यातम्.

विश्वनाथः  निजग्राह न तु हतवान् । यतोऽसौ शूद्रकः अतिकुत्सितो हन्तुम् एवोचितः ॥५॥

 ओ)०(ओ

॥ १.१६.६ ॥

अथवास्य पदाम्भोज मकरन्दलिहां सताम् ।
किम् अन्यैर् असदालापैर् आयुषो यद् असद्व्ययः ॥

मध्वः  अथेति पक्षान्तरे । वा यदि । यद्यर्थे च विकल्पार्थे वाशब्दः समुदीर्यते इति नाममहोदधौ ॥६॥

श्रीधरः  अस्य विष्णोः पदाम्भोजयोर् मकरन्दस् तं लिहन्त्य् आस्वादयन्ति ये तेषां सतां महतां वा कथाश्रयम् इति समासान् निष्कृतस्यानुषङ्गः । तर्हि कथ्यताम् ॥६॥

क्रमसन्दर्भः  यदि कृष्णकथाश्रयं भवति तर्हि तद् अन्यद् अपि कथ्यताम् इत्य् अर्थः ॥६॥

विश्वनाथः  तत् कलिनिग्रहणं सतां कथाश्रयम् इत्य् अनेन समासगतेनाप्य् अन्वयः ॥६॥

 ओ)०(ओ

॥ १.१६.७ ॥

क्षुद्रायुषां नृणाम् अङ्ग मर्त्यानाम् ऋतम् इच्छताम् ।
इहोपहूतो भगवान् मृत्युः शामित्रकर्मणि ॥७॥

मध्वः  अन्यथा चेद् आयुषोऽसद्व्ययः इत्य् अर्थः ॥७॥

श्रीधरः  नो चेत् किम् अन्यैर् असद्भिर् अलापैः । यद् यैर् आयुषो वृथा क्षयः । अस्माकम् अयं सत्रप्रयत्नेऽपि हरिकथामृतपानार्थ एवेत्य् आह सार्धाभ्याम् । क्षुद्रम् अल्पम् आयुर् येषाम् । अतो मर्त्यानां मरणधर्मवताम् । तथापि ऋतं सत्यं मोक्षम् इच्छताम् ॥७॥

क्रमसन्दर्भः  ऋतं परमसत्यं श्रीभगवन्तम् इच्छतां क्षुद्रायुषाम् अन्यैः किम् ? ननु तादृशानां श्रीभगवत्कथाश्रवणम् अपि सम्पन्नं न स्याद् इत्य् आशङ्क्याहैहेति ॥७॥

विश्वनाथः  ऋतं सत्यवस्तु श्रीकृष्णम् इत्य् अर्थः । ननु नश्वरदेहानां कृष्णकथाभाग्यलाभोऽपि कथं सेत्स्यति ? इत्य् अत आहैह क्षेत्रे शमितुर् इदं शामित्रं कर्म पशुहिंसनं तत्र तदर्थं मृत्युर् उपहूतः ॥७॥

 ओ)०(ओ

॥ १.१६.८ ॥

न कश्चिन् म्रियते तावद् यावद् आस्त इहान्तकः ।
एतदर्थं हि भगवान् आहूतः परमर्षिभिः ।
अहो नृलोके पीयेत हरिलीलामृतं वचः ॥

मध्वः  एतदर्थं मृत्युर् उपहूतः । अहो न्र्लोके पीयेतेति ॥८॥

श्रीधरः  यो मृत्य्ः स इह सत्रे शमितुर् इदं शामित्रं कर्म पशुहिंसनं तदर्थम् उपहूतः । ततः किम् ? अत आहन कश्चिद् इति । ततोऽपि किम् ? अत आहअहो नृलोके हरिलीलामृतं वचः पीयेतेतु एतदर्थम् । हरिलीलैवां यस्मिंस् तत् ॥९॥

क्रमसन्दर्भः  यावद् इह हरिकथायाम् आस्ते तावद् इह कश्चिन् न म्रियेत । तच् चैषां श्रोत्ṝणां मरणनिवारणकारणं मृत्य्वाह्वानं निर्विघ्नहरिकथामृतपानार्थम् एवेत्य् आहएतदर्थम् इति ॥८॥

विश्वनाथः  ततः किम् ? अत आहन कश्चिद् इति । ततोऽपि किम् ? अत आहअहो इति ॥८॥

 ओ)०(ओ

॥ १.१६.९ ॥

मन्दस्य मन्दप्रज्ञस्य वयो मन्दायुषश् च वै ।
निद्रया ह्रियते नक्तं दिवा च व्यर्थकर्मभिः ॥

श्रीधरः  तदभावे वृथैव जीवनम् इत्य् आह । मन्दस्यालसय । नक्तं रात्रौ यद् वय आयुस् तन् निद्रया ह्रियते । दिवा अह्नि च यद् वयस् तद् व्यर्थकर्मभिर् अपह्रियते ॥९॥

क्रमसन्दर्भः  न व्याख्यातम्.

विश्वनाथः  अन्यथा आयुषो वैयर्थ्यम् इत्य् आहमन्दस्येति ॥९॥

 ओ)०(ओ

॥ १.१६.१० ॥

सूत उवाच
यदा परीक्षित् कुरुजाङ्गलेऽवसत्
कलिं प्रविष्टं निजचक्रवर्तिते ।
निशम्य वार्ताम् अनतिप्रियां ततः
शरासनं संयुगशौण्डिर् आददे ॥

श्रीधरः  तत्र तावत् कलिनिग्रहप्रसङ्गम् आहयदेति । यदा जिजचक्रवर्तिते स्वसेनया पालिते देशे कलिं प्रविष्टं शुश्राव, तदा ताम् अनतिप्रियां वार्तां किञ्चित् प्रियां च युद्धकौतुकसम्पत्तेः निशम्य ततः शरासनं दुष्टनिग्रहार्थम् आददे । संयुगे शौण्डिर् युद्धे प्रगल्भः । पाठन्तरे युद्धे शौरिः कृष्णतुल्यः ॥१०॥

क्रमसन्दर्भः  न व्याख्यातम्.

विश्वनाथः  यदा निजचक्रवर्तिते स्वसेनया पालिते देशे कलिं प्रविष्टम् एव अनतिप्रियां वार्तां तज्जिघांसया किञ्चित् प्रियां च निशम्य शरासनम् आददे तदैव पुरात् दिग्विजयाय निर्गत इत्य् अन्वयः । अत्र प्रविष्टः कलिर् एवानतिप्रिया वार्तेत्य् अनुवादविधेयभावो विवक्षितो ज्ञेयः । शौण्डिः प्रगल्भः । संयुगशौरिर् इति पाठे संयुगे शौरितुल्यः ॥१०॥

 ओ)०(ओ

॥ १.१६.११ ॥

स्वलङ्कृतं श्यामतुरङ्गयोजितं
रथं मृगेन्द्रध्वजम् आश्रितः पुरात् ।
वृतो रथाश्वद्विपपत्तियुक्तया
स्वसेनया दिग्विजयाय निर्गतः ॥

श्रीधरः  ततश् च दिग्विजयाय निर्गतः ॥११॥

क्रमसन्दर्भः  अत एव दिग्विजयाय तत्तद्दिक्स्थितदुष्टराजादिवशीकाराय ॥११॥

विश्वनाथः  न व्याख्यातम्.

 ओ)०(ओ

॥ १.१६.१३ ॥

भद्राश्वं केतुमालं च भारतं चोत्तरान् कुरून् ।
किम्पुरुषादीनि वर्षाणि विजित्य जगृहे बलिम् ॥

श्रीधरः  भद्राश्वादीनि पूर्वपश्चिमदक्षिणोत्तरतः समुद्रलग्नानि वर्षाणि । मेरोः सर्वत इलावृतम् ॥ तत उत्तरतो रम्यकं हिरण्मयं च । दक्षिणतो हरिवर्षं किम्पुरुषं च ॥१३॥

क्रमसन्दर्भः  ततश् च तत्प्रभावेण निह्नुतस्वप्रभावे सति भारतवर्षमात्राधिकारिणि कलौ प्रसङ्गतो भद्राश्वादीन्य् अपि जेतुं गतः । क्रमस्त्व् अत्र न विवक्षितः ॥१२॥

विश्वनाथः  न व्याख्यातम्.

 ओ)०(ओ

॥ १.१६.१४ ॥

तत्र तत्रोपशृण्वानः स्वपूर्वेषां महात्मनाम् ।
प्रगीयमाणं च यशः कृष्णमाहात्म्यसूचकम् ॥

श्रीधरः  प्रगीयमानं यशः । यशआदीनि शृण्वंस् तेभ्यो ददाव् इति तृतीयेनान्वयः ॥१४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१६.१५ ॥

आत्मानं च परित्रातम् अश्वत्थाम्नोऽस्त्रतेजसः ।
स्नेहं च वृष्णिपार्थानां तेषां भक्तिं च केशवे ॥

न कतमेन व्याख्यातम्.

 ओ)०(ओ

॥ १.१६.१६ ॥

तेभ्यः परमसन्तुष्टः प्रीत्युज्जृम्भितलोचनः ।
महाधनानि वासांसि ददौ हारान् महामनाः ॥

न कतमेन व्याख्यातम्.

 ओ)०(ओ

॥ १.१६.१७ ॥

सारथ्यपारषदसेवनसख्यदौत्य
वीरासनानुगमनस्तवनप्रणामान् ।
स्निग्धेषु पाण्डुषु जगत्प्रणतिं च विष्णोर्
भक्तिं करोति नृपतिश् चरणारविन्दे ॥

मध्वः  स्निग्धेषु पाण्डुषु विष्णोः सारथ्यादिभिर् विशेषतो भक्तिं करोति ॥१७॥

श्रीधरः  किं च स्निग्धेषु पाण्डवेषु विष्णोर् यानि सारथ्यादीनि कर्माणि तानि शृण्वन् । तथा विष्णोर् जगत्कर्तृकां प्रणतिं च शृण्वन् । नृपतिः परीक्षिद् विष्णोश् चरणारविन्दे भक्तिं करोति स्म । पारषदम् इति रेफकारयोर् विश्लेषश् छान्दसः । तत्र पार्षदं सभापतित्वम् । सेवनं चित्तानुवृत्तिः । वीरासनं रात्रौ खड्गहस्तस्य तिष्ठतो जागरणम् ॥१७॥

क्रमसन्दर्भः  न व्याख्यातम्.

विश्वनाथः  किं च, स्निग्धेषु पाण्डवेषु विष्णोर् यानि सारथ्यादीनि कर्माणि तानि शृण्वन् तथा विष्णोर् जगत्कर्तृकां प्रणतिं च शृण्वन् । तत्र पार्षदं सभापतित्वम् । सेवनं चित्तानुवृत्तिः । वीरासनं रात्रौ खड्गहस्तस्य तिष्ठतो जागरणम् ॥१७॥

 ओ)०(ओ

॥ १.१६.१८ ॥

तस्यैवं वर्तमानस्य पूर्वेषां वृत्तिम् अन्वहम् ।
नातिदूरे किलाश्चर्यं यद् आसीत् तन् निबोध मे ॥

श्रीधरः  वृत्तिम् अनुवर्तमानस्य सतः । नातिदूरे शीघ्रम् एव ॥१८॥

क्रमसन्दर्भः  जित्वा च निवृत्तिसमये क्वचिन् निह्नुत्य भ्रमन् स्वराज्यस्य नातिदूर एव साक्षात् कलिं ददर्श । तद्दूरगमने पुनः कृतधार्ष्ट्यत्वाद् इति ज्ञेयम् । तथैवाहतस्येति ॥१८॥

विश्वनाथः  अन्व् इति शेषः । अन्वहम् अनुवर्तमानस्य ॥१८॥

 ओ)०(ओ

॥ १.१६.१९ ॥

धर्मः पदैकेन चरन् विच्छायाम् उपलभ्य गाम् ।
पृच्छति स्माश्रुवदनां विवत्साम् इव मातरम् ॥

श्रीधरः  धर्मो वृषरूपः । विच्छायां हतप्रभाम् । गां गोरूपां पृथ्वीम् । विवत्सां नष्टापत्याम् ॥१९॥

क्रमसन्दर्भः  काम् इव कां तत्राह विवत्साम् इव मातरम् इति । यथा नष्टापत्यां स्वमातरं कोऽपि पृच्छति तथा ताम् अपृच्छद् इत्य् अर्थः ॥१९॥

विश्वनाथः  धर्म इति । युगारम्भक्षणत एव धर्मपृथ्वीकलयस् तथाभूतीभवन्तो लोकैर् अदृश्या अपि दिदृक्षणीयत्वाद् अनुध्यायतः परीक्षितो योगजनेत्राभ्यां दृष्टा ज्ञेयाः । धर्मो वृषरूपः विच्छायां हतप्रभाम् ॥१९॥

 ओ)०(ओ

॥ १.१६.२० ॥

धर्म उवाच
कच्चिद् भद्रेऽनामयम् आत्मनस् ते
विच्छायासि म्लायतेषन् मुखेन ।
आलक्षये भवतीम् अन्तराधिं
दूरे बन्धुं शोचसि कञ्चनाम्ब ॥

श्रीधरः  ते आत्मनो देहस्य यद्यपि बहिर् आमयो न लक्ष्यते तथाप्य् अन्तर् मध्ये आधिः पीडा यस्यास् तां त्वाम् आलक्ष्ये । केन । यतो विच्छायासि, अत ईषन् म्लायता वैवर्ण्यं भजता मुखेन लिङ्गेन । तत्र कारणानि कल्पयन् पृच्छतिदूरे बन्धुभिर् इत्य् आदि पञ्चभिः । दूरे स्थितं बन्धुम् ॥२०॥

क्रमसन्दर्भः  कच्चिद् इति । अत्रेषच्छब्दोऽनायासे वर्तते । ईषद्दुःसुषु कृच्छ्राकृच्छ्रार्थेषु खल् [पा. ३.३.१२६] इत्य् अत्रेषत्कर इतिवत् । ततश् चेषद् अनायासेनालक्षय इति योज्यम् ॥२०॥

विश्वनाथः  आत्मनो देहस्य । अनामयम् आरोग्यम् । किं च, अन्तर् मध्ये आधिः पीडा यस्यास् तां तत्र कारणानि कल्पयन् पृच्छति दूरे बन्धुम् इति ॥२०॥

 ओ)०(ओ

॥ १.१६.२१ ॥

पादैर् न्यूनं शोचसि मैकपादम्
आत्मानं वा वृषलैर् भोक्ष्यमाणम् ।
आहो सुरादीन् हृतयज्ञभागान्
प्रजा उत स्विन् मघवत्य् अवर्षति ॥

श्रीधरः  त्रिभिः पादैर् न्यूनम् अत एकैकपादम् । मा मां मल्लक्षणं जनम् इत्य् अर्थः । वृषलैर् इत ऊर्ध्वं भोक्ष्यमाणम् । पुंस्त्वम् आत्मपदविशेषणत्वात् । हृता यज्ञभागा येषां तान् । यज्ञाद्यकरणात् ॥२१॥

क्रमसन्दर्भः  न व्याख्यातम्.

विश्वनाथः  मा माम् । वृषलैर् म्लेच्छैर् अत ऊर्ध्वम् आत्मानं भोक्ष्यमाणम् । पुंस्त्वम् आत्मपदविशेषणत्वात् ॥२१॥

 ओ)०(ओ

॥ १.१६.२२ ॥

अरक्ष्यमाणाः स्त्रिय उर्वि बालान्
शोचस्य् अथो पुरुषादैर् इवार्तान् ।
वाचं देवीं ब्रह्मकुले कुकर्मण्य्
अब्रह्मण्ये राजकुले कुलाग्र्यान् ॥

श्रीधरः  हे उर्वि पृथ्वि, भर्तृभिर् अरक्षयमाणाः स्त्रियः पितृभिर् अरक्षयंआणान् बालान् प्रत्युत तैर् एव पुरुषादैर् इव निर्दयैर् आर्तान् क्लिष्टान् । वाचं देवीं सरस्वतीं कुकर्मणि दुराचारे स्थिताम् । कुलाग्र्यान् ब्राह्मणोत्तमान् सेवकान् ॥२२॥

क्रमसन्दर्भः  न व्याख्यातम्.

विश्वनाथः  भर्तृभिर् अरक्ष्यमाणाः स्त्रियः । पितृभिर् अरक्ष्यमाणान् बालान् प्रत्युत तैर् एव पुरुषादैर् इव निर्दयैर् आर्तान् क्लेशितान् । वाचं पाण्डित्यलक्षणां सरस्वतीं कुकर्मणि दुराचारे । ब्राह्मणभक्तिहीनेऽपि राजवंशे उत्पन्नान् कुलाग्र्यान् कुलीनत्वेन ख्यापितान् ॥२२॥

 ओ)०(ओ

॥ १.१६.२३ ॥

किं क्षत्रबन्धून् कलिनोपसृष्टान्
राष्ट्राणि वा तैर् अवरोपितानि ।
इतस् ततो वाशनपानवासः
स्नानव्यवायोन्मुखजीवलोकम् ॥

श्रीधरः  उपसृष्टान् व्याप्तान् । अवरोपितान्य् उद्वासितानि । व्यवायो मैथुनम् । इतस् ततो निषेधानादरेण सर्वतोऽश्नादिषून्मुखं प्रवर्तमानं जीवलोकं वा ॥२३॥

क्रमसन्दर्भः  न व्याख्यातम्.

विश्वनाथः  उपसृष्टान् व्याप्तान् । अवरोपितानि उद्वासितानि ॥२३॥

 ओ)०(ओ

॥ १.१६.२४ ॥

यद्वाम्ब ते भूरिभरावतार
कृतावतारस्य हरेर् धरित्रि ।
अन्तर्हितस्य स्मरती विसृष्टा
कर्माणि निर्वाणविलम्बितानि ॥

श्रीधरः  हे अम्ब मातः हे धरित्रि, ते तव यो भूरिभारस् तस्यावतारणार्थं कृतावतारस्य कर्माणि स्मरन्ती तेन विसृष्टा सती शोचसि । निर्वाणं विलम्बितम् आश्रितं येषु तानि । पाठान्तरे निर्वाणं विडम्बितम् उपहसितं यैः । मोक्षाद् अप्य् अधिकसुखानीत्य् अर्थः ॥२४॥

क्रमसन्दर्भः  निर्वाणविडम्बितानीत्य् अत्र निर्वाणं विडम्बितं यैर् इति विग्रहः । निर्वाणस्य सुखादित्वात् पूर्वनिपातः । डलयोर् एकत्वात् पाठद्वयम् अपि समानार्थम् ॥२४॥

विश्वनाथः  भुवो भारस् तस्य अवतारणार्थं कृतोऽवतारो येन तस्य कर्माणि स्मरन्ती । यतस् तेन त्वं विसृष्टा त्यक्ता । निर्वाणं कैवल्यं विडम्बितं स्वमाधुर्येण उपहासास्पदीकृतं यैस् तानि । डलयोर् ऐक्यात् पाठद्वयम् अपि समानार्थम् ॥२४॥

 ओ)०(ओ

॥ १.१६.२५ ॥

इदं ममाचक्ष्व तवाधिमूलं
वसुन्धरे येन विकर्शितासि ।
कालेन वा ते बलिनां बलीयसा
सुरार्चितं किं हृतम् अम्ब सौभगम् ॥

श्रीधरः  हे अम्ब, ते सौभाग्यं कालेन वा हृतम् ॥२५॥

क्रमसन्दर्भः  विकर्शितासि विशेषेण कृशीकृतासि ॥२५॥

विश्वनाथः  विकर्शितासि विशेषेण कृशीकृतासि ॥२५॥

 ओ)०(ओ

॥ १.१६.२६ ॥

धरण्य् उवाच
भवान् हि वेद तत् सर्वं यन् मां धर्मानुपृच्छसि ।
चतुर्भिर् वर्तसे येन पादैर् लोकसुखावहैः ॥

श्रीधरः  भवान् जानात्य् एव तथापि वक्ष्यामीत्य् आह । येन हेतुभूतेन त्वं चतुर्भिः पादैर् वर्तसे । यत्र च सत्यादयो महागुणा न वियन्ति (न क्षीयन्ते स्म) तेन श्रीनिवासेन रहितं लोकं शोचामीति षष्ठेनान्वयः ॥२६॥

क्रमसन्दर्भः  न व्याख्यातम्.

विश्वनाथः  ननु यद्यप्य् अहं जानामि तद् अपि त्वन्मुखात् श्रोतुम् इच्छामीत्य् अत आहचतुर्भिर् इति । येन हेतुभूतेन त्वं चतुर्भिः पादैर् वर्तसे इति वर्तमानसामीप्ये वर्तमानप्रयोगः । तेन श्रीनिवासेन रहितं लोकं शोचामीति षष्ठेनान्वयः ॥२६॥

 ओ)०(ओ

॥ १.१६.२७३० ॥

सत्यं शौचं दया क्षान्तिस् त्यागः सन्तोष आर्जवम् ।
शमो दमस् तपः साम्यं तितिक्षोपरतिः श्रुतम् ॥
ज्ञानं विरक्तिर् ऐश्वर्यं शौर्यं तेजो बलं स्मृतिः ।
स्वातन्त्र्यं कौशलं कान्तिर् धैर्यं मार्दवम् एव च ॥
प्रागल्भ्यं प्रश्रयः शीलं सह ओजो बलं भगः ।
गाम्भीर्यं स्थैर्यम् आस्तिक्यं कीर्तिर् मानोऽनहङ्कृतिः ॥
एते चान्ये च भगवन् नित्या यत्र महागुणाः ।
प्रार्थ्या महत्त्वम् इच्छद्भिर् न वियन्ति स्म कर्हिचित् ॥

मध्वः  त्यागो मिथ्याभिमानवर्जनम् । मिथ्याभिमानविरतिस् त्याग इत्य् अभिधीयते इति नारायणाध्यात्मे । एकान्ततः शुभभागित्वं सौभाग्यम् । शुभैकभागी सुभगो दुर्भगस् तद्विपर्यय इति गीताकल्पे ।

शमः प्रियाद् बुद्ध्युत्सादः क्षमाक्रोधाद्यनुत्थितिः ।
महाविरोधकर्तुश् च सहनं तु तितिक्षणम् ॥ इति पाद्मे ।
स्वयं सर्वस्य कर्तृत्वात् कुतस् तस्य प्रियाप्रियः ॥ इति च ।

प्रियम् एव यतः सर्वं प्रियं नास्ति कुत्रचित् ।
स्वयम् एव यतः कर्ता शान्तोतो हरिर् ईश्वरः ॥ इति ब्रह्मतर्के ।

मानः परेशाम् ।

गुणैः स्वरूपभूतैस् तु गुण्य् असौ हरिर् ईश्वरः ।
न विष्णोर् न च मुक्तानां कोऽपि भिन्नेद् गुणो मतः इति ब्रह्मतर्के ।

श्रीधरः  सत्यं यथार्थभाषणम् । शौचं शुद्धत्वम् । दया परदुःखासहनम् । क्षान्तिः क्रोधप्राप्तौ चित्तसंयमनम् । त्यागोऽर्थिषु मुक्तहस्तता । सन्तोषोऽलम्बुद्धिः । आर्जवम् अवक्रता । शमो मनोनैश्चल्यम् । दमो बाह्येन्द्रियनैश्चल्यम् । तपः स्वधर्मः । साम्यम् अरिमित्राद्यभावः । तितिक्षा परापराधसहनम् । उपरतिर् लाभप्राप्ताव् औदासीन्यम् । श्रुतं शास्त्रविचारः ॥२७॥

ज्ञानम् आत्मविषयम् । विरक्तिर् वैतृष्ण्यम् । ऐश्वर्यं नियन्तृत्वम् । शौर्यं सङ्ग्रामोत्सहः । तेजः प्रभावः । बलं दक्षत्वम् । स्मृतिः कर्तव्याकर्तव्यार्थानुसन्धानम् । स्वातन्त्र्यम् अपराधीनता । कौशलं क्रियानिपुणता । कान्तिः सौन्दर्यम् । धैर्यम् अव्याकुलता । मार्दवं चित्ताकाठिन्यम् ॥२८॥

प्रागल्भ्यं प्रतिभातिशयः । प्रश्रयो विनयः । शीलं सुखभावः । सहओजोबलानि मनसो ज्ञानेद्रियाणां कर्मेन्द्रियाणां च पाटवानि । भगो भोगास्पदत्वम् । गम्भीर्यम् अक्षोभ्यत्वम् । स्थैर्यम् अचञ्चलता । आस्तिक्यं श्रद्धा । कीर्तिर् यशः । मानः पूज्यत्वम् । अनहङ्कृतिर् गर्वाभावः ॥२९॥

एते एकोनचत्वारिंशत् । अन्ये च ब्रह्मण्यशरण्यत्वादयो महान्तो गुणा यस्मिन् नित्याः सहजा न वियन्ति न क्षीयन्ते स्म ॥३०॥

क्रमसन्दर्भः  तत्र सत्यम् इत्य् आदि । सत्यं यथार्थभाषणम् । शौचं शुद्धत्वम् । दया परदुःखासहनम्, अनेन शरणागतपालकत्वं भक्तसुहृत्त्वं च । क्षान्तिः क्रोधापत्तौ चित्तसंयमः । त्यागो वदान्यता । सन्तोषः स्वतस् तृप्तिः । आर्जवम् अवक्रता । शमो मनोनैश्चल्यम् अनेन सुदृढत्वं च । दमो बाह्येन्द्रियनैश्चल्यम् । तपः क्षत्रियत्वादिलीलावतारानुरूपः स्वधर्मः । साम्यं शत्रुमित्रादिबुद्ध्यभावः । तितिक्षा स्वस्मिन् परापराधसहनम् । उपरतिर् लाभप्राप्ताव् औदासीन्यम् । श्रुतं शास्त्रविचारः ।

ज्ञानं पञ्चविधम्बुद्धिमत्त्वं कृतज्ञत्वं देशकालपात्रज्ञत्वं सर्वज्ञत्वम् आत्मज्ञत्वं च । विरक्तिर् असद्विषयवैतृष्ण्यम् । ऐश्वर्यं नियन्तृत्वम् । शौर्यं सङ्ग्रामोत्साहः । तेजः प्रभावः । अनेन प्रतापश् च । स च प्रभावविख्यातिः । बलं दक्षत्वम् । तच् च दुष्करक्षिप्रकारित्वम् । धृतिर् इति पाठे क्षोभकारणे प्राप्तेऽव्याकुलत्वम् । स्मृतिः कर्तव्यार्थानुसन्धानम् । स्वातन्त्र्यम् अपराधीनता ।

कौशलं त्रिविधङ्क्रियानिपुणता युगपद्भूरिसमाधानकारितालक्षणा चातुरी कलाविलासविद्वत्तालक्षणा वैदग्धी च । कान्तिः कमनीयता । एषा चतुर्विधाअवयवस्य हस्ताद्यङ्गादिलक्षणस्य वर्णरसगन्धस्पर्शशब्दानाम् । तत्र रसश् चाधारचरणस्पृष्टवस्तुनिष्ठो ज्ञेयः । वयसश् चेति । एतया नारीगणमनोहारित्वम् अपि । धैर्यम् अव्याकुलता । मार्दवं प्रेमार्द्रचित्तत्वम् । अनेन प्रेमवश्यत्वं च ।

प्रागल्भ्यं प्रतिभातिशयः । अनेन वावदूकत्वं च । प्रश्रयो विनयः । अनेन ह्रीमत्त्वम् । यथायुक्तसर्वमानदातृत्वम् । प्रियंवदत्वं च । शीलं सुस्वभावः । अनेन साधुसमाश्रयत्वं च । सहो मनःपाटवम् । ओजो ज्ञानेन्द्रियपाटवम् । बलं कर्मेन्द्रियपाटवम् । भगस् त्रिविधःभोगास्पदत्वं सुखित्वं सर्वसमृद्धिमत्त्वं च ।

गाम्भीर्यं दुर्विबोधाशयत्वम् । स्थैर्यम् अचञ्चलता । आस्तिक्यं शास्त्रचक्षुष्ट्वम् । कीर्तिः साद्गुण्यख्यातिः । अनेन रक्तलोकत्वं च । मानः पूज्यत्वम् । अनहङ्कृतिस् तथापि गर्वरहितत्वम् । चकाराद् ब्रह्मण्यत्वम् । सर्वसिद्धिनिषेवितत्वम् । सच्चिदानन्दघनविग्रहत्वादयो ज्ञेयाः । महत्त्वम् इच्छद्भिः प्रार्थ्या इति महागुणा इति च । वरीयस्त्वम् अपि गुणान्तरम् ।

एतेन तेषां गुणानाम् अन्यत्र स्वल्पत्वं चञ्चलत्वं च । तत्रैव पूर्णत्वम् अविनश्वरत्वं चोक्तम् । अत एव श्रीसूतवाक्यम्

नित्यं निरीक्षमाणानां यद् अपि द्वारकौकसाम् ।
न वितृप्यन्ति हि दृशः श्रियो धामाङ्गम् अच्युतम् ॥ [भा.पु. १.११.२६] इति ।

तथा नित्या इति न वियन्तीति सदा स्वरूपगुणान्तरम् । अन्ये च जीवालभ्या यथा तत्राविर्भावमात्रत्वेऽपि सत्यसङ्कल्पत्वम् । वशीकृताचिन्त्यमायत्वम् । आविर्भावविशेषत्वेऽप्य् अखण्डसत्त्वगुणस्य केवलस्वयमवलम्बनत्वम् । जगत्पालकत्वम् । यथा तथा हतारिस्वर्गदातृत्वम् । आत्मारामगणाकर्षित्वम् । ब्रह्मरुद्रादिसेवितत्वम् । परमाचिन्त्यशक्तित्वम् । आनन्त्येन नित्यनूतनसौन्दर्याद्याविर्भावत्वम् । पुरुषावतारत्वेऽपि मायानियन्तृत्वम् । जगत्सृष्ट्यादिकर्तृत्वम् । गुणावतारादिबीजत्वम् । अनन्तब्रह्माण्डाश्रयरोमविवरत्वम् । वासुदेवत्वनारायणत्वादिलक्षणभगवत्त्वाविर्भावेऽपि स्वरूपभूतपरमाचिन्त्याखिलमहाशक्तिमत्त्वम् । स्वयं भगवल्लक्ष्णकृष्णत्वे तु हतारिमुक्तिभक्तिदायकत्वम् । स्वस्यापि विस्मापकरूपादिमाधुर्यवत्त्वम् । अनिन्द्रियाचेतनपर्यन्ताशेषसुखदातृस्वसान्निध्यत्वम् इत्य् आदयः । तद् एतद् दिङ्मात्रदर्शनम्, यत आहगुणात्मनस् तेऽपि गुणान् विमातुं हितावतीर्णस्य क ईशिरेऽस्य [भा.पु. १०.१४.७] इत्य् आदि ॥२७३१॥ [प्रीतिसन्दर्भः ११६११७]

विश्वनाथः  सत्यं यथार्थभाषणम् । शौचं शुद्धत्वम् । दया परदुःखासहनम् । अनेन शरणागतपालकत्वं भक्तसुहृत्त्वं च । क्षान्तिः क्रोधोत्पत्तौ चित्तसंयमः । त्यागो वदान्यता । सन्तोषः स्वतस् तृप्तिः । आर्जवम् अवक्रता । शमो मनोनैश्चल्यम्, अनेन सुदृढव्रतत्वम् अपि । दमो बाह्येन्द्रियनैश्चल्यम् । तपः क्षत्रियत्वादिलीलारूपः स्वधर्मः । साम्यं शत्रुमित्रादिबुद्ध्यभावः । तितिक्षा स्वस्मिन् परापराधस्य सहनम् । उपरतिर् भोगप्राप्ताव् औदासीन्यम् । श्रुतं शास्त्रविचारः ॥

ज्ञानं सर्वज्ञत्वं कृतज्ञत्वादिकं च । विरक्तिर् वैतृष्ण्यम् । ऐश्वर्यं नियन्तृत्वम् । शौर्यं सङ्ग्रामोत्साहः । तेजः प्रभावः । बलं दक्षत्वम् । स्मृतिः कर्तव्यार्थानुसन्धानरूपा । स्वातन्त्र्यम् अपराधीनता । कौशलं कलाविलासादिवैदग्धी । कान्तिः कमनीयता । धैर्यम् अव्याकुलत्वम् । मार्दवं सुकुमारत्वं प्रेमार्द्रत्वं च ॥

प्रागल्भ्यं प्रतिभातिशयः । प्रश्रयो विनयः । सहस्तेजोबलानि मनसो ज्ञानेन्द्रियाणां कर्मेन्द्रियाणां च पाटवानि । भगो भोगास्पदत्वम् । गाम्भीर्यम् अक्षोभ्यत्वम् । स्थैर्यम् अचञ्चलता । आस्तिक्यं श्रद्धा । कीर्तिर् यशः । मानः पूज्यत्वम् । अनहङ्कृतिर् गर्वाभावः ।

इमे च अन्ये च सत्यसङ्कल्पत्वब्रह्मण्यत्वभक्तवात्सल्यादयो नित्याः सर्वकालवर्तिनो महागुणाः । मां भजन्ति गुणाः सर्वे निर्गुणं निरपेक्षकम् इति भगवदुक्त्या गुणातीतस्यापि तस्य गुणवत्त्वान् महागुणाः अप्राकृताश् चिन्मयाः स्वरूपभूता इत्य् अर्थः । कर्हिचिन् महाप्रलयेऽपि न वियन्ति न विगता भवन्ति । तथा हि सत्यं यथार्थभाषणम् । तदादीनां गुणानां तदैव नित्यत्वं स्यात् यदि ते महाप्रलयम् अभिव्याप्य नैरन्तर्येण तत्र श्रीकृष्णे तिष्ठन्ति । तेषां नित्यत्वे सति यान् प्रति भाषणादिकं तेषां तद्वासस्थानानाम् अपि नित्यत्वम् उपपन्नम् अतो लीलानां लीलापरिकराणां पार्षदानां धाम्नां च तदीयानां सर्वेषां नित्यत्वं सिद्धम् ॥२७३०॥

 ओ)०(ओ

॥ १.१६.३१ ॥

तेनाहं गुणपात्रेण श्रीनिवासेन साम्प्रतम् ।
शोचामि रहितं लोकं पाप्मना कलिनेक्षितम् ॥

श्रीधरः  तेन गुणपात्रेण गुणालयेन । पाप्मना पापहेतुना ॥३१॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१६.३२ ॥

आत्मानं चानुशोचामि भवन्तं चामरोत्तमम् ।
देवान् पित्ṝन् ऋषीन् साधून् सर्वान् वर्णांस् तथाश्रमान् ॥

श्रीधरः, विश्वनाथः  न व्याख्यातम्.

क्रमसन्दर्भः  आत्मानम् इत्य् आदाव् अपि तेन रहितम् इत्य् आदि योज्यम् ॥३२॥

 ओ)०(ओ

॥ १.१६.३३ ॥

ब्रह्मादयो बहुतिथं यदपाङ्गमोक्ष
कामास् तपः समचरन् भगवत्प्रपन्नाः ।
सा श्रीः स्ववासम् अरविन्दवनं विहाय
यत्पादसौभगम् अलं भजतेऽनुरक्ता ॥

श्रीधरः  तस्य विरहो दुःसह इत्य् आह चतुर्भिः । ब्रह्मादयो यस्याः श्रियोऽपाङ्गमोक्षः स्वस्मिन् दृष्टिपातस् तत्कामाः सन्तो बहुतिथं बहुकालं तपः समचरन् समयक् चरन्ति स्म । भगवद्भिर् उत्तमैः प्रपन्ना आश्रितापि सा श्रीर् यस्य पादलावण्यम् अलम् अनुरक्ता सती सेवते ॥३३॥

क्रमसन्दर्भः  भगवन्तं प्रपन्ना अपि तस्या अपि प्रेयसीत्वात् यस्याः कृपाकटाक्षकामा ब्रह्मादयो बहुतिथं बहूनां कालानां पूरणं कालं व्याप्य तपः समचरन्, सा स्ववासम् अरविन्दवनं विहायेति तत्पादयोः सर्वारविन्दजातिशोभातिक्रमे तात्पर्यम् । सापि भजत इति ॥३३॥

विश्वनाथः  बहुतिथं बहुकालं भगवन्तं प्रपन्ना अपि ब्रह्मादयः सकामभक्तत्वात् यद् अपाङ्गेत्य् आदि ॥३३॥

 ओ)०(ओ

॥ १.१६.३४ ॥

तस्याहम् अब्जकुलिशाङ्कुशकेतुकेतैः
श्रीमत्पदैर् भगवतः समलङ्कृताङ्गी ।
त्रीन् अत्यरोच उपलभ्य ततो विभूतिं
लोकान् स मां व्यसृजद् उत्स्मयतीं तदन्ते ॥

श्रीधरः  तस्य भगवतः श्रीमद्भिः पदैः । केतुर् ध्वजः । अब्जादयः केताश् चिह्नानि येषां तैः । यद् वा, अब्जादीनाम् आश्रयैः सम्यग् अलङ्कृतम् अङ्गं यस्याः साहं ततो भगवतो विभूतिं सम्पदम् उपलभ्य प्राप्य त्रीन् लोकान् अतिक्रम्य अरोचे शोभितवत्य् अस्मि । पश्चात् तस्या विभूतेर् अन्ते नाशकाले प्राप्ते सत्य् उत्स्मयन्तीं गर्वं कुर्वाणां मां स व्यसृजत् त्यक्तवान् ॥३४॥

क्रमसन्दर्भः  तत्सम्बन्धेन स्वविभूत्यतिशयो युक्त एवेत्य् आहतस्य इति ॥३४॥

विश्वनाथः  तस्य श्रीकृष्णस्य । केतं चिह्नं त्रीन् लोकान् अतिक्रम्य अरोचे शोभितवत्य् अस्मि । ततः श्रीकृष्णाद् विभूतिं सम्पदम् उपलभ्य प्राप्य तदन्ते विभूतेर् नाशकाले प्राप्स्यमाने उत्स्मयन्तीं मत्तुल्यो वैकुण्ठोऽपि न भवतीत्य् अन्तर्गर्ववतीम् ॥३४॥

 ओ)०(ओ

॥ १.१६.३५ ॥

यो वै ममातिभरम् आसुरवंशराज्ञाम्
अक्षौहिणीशतम् अपानुदद् आत्मतन्त्रः ।
त्वां दुःस्थम् ऊनपदम् आत्मनि पौरुषेण
सम्पादयन् यदुषु रम्यम् अबिभ्रद् अङ्गम् ॥

श्रीधरः  किञ्च यो वै आसुरो वंशो येषां तेषां राज्ञाम् अक्षौहिणीशतरूपं ममातिभरं भारम् अपनीतवान् । त्वां चोनपदवत्वाद् दुःस्थं सन्तं पौरुषेण पुरुषकारणेनात्मनि स्वस्मिन् सम्पूर्णपदं सुस्थं सम्पादयन् । लक्षणहेत्वोः क्रियाया इति हेतौ शतृप्रत्ययः । सम्पादयितुम् इत्य् अर्थः । अबिभ्रद् धृतवान् इत्य् अर्थः ॥३५॥

क्रमसन्दर्भः  पूर्वे ये आसुरवंशा आसन् त एव राजानस् तेषाम् । छिन्नप्ररूढादिवत् समासः । पाठान्तरे आसुरवेशाः आसुरभावं प्रविष्टा इत्य् अर्थः । ऊनपदं त्वाम् आत्मनि आश्रये सति सम्पादयन् सम्पन्नं पूर्णपदं कुर्वन् ॥३५॥

विश्वनाथः  पूर्वे ये आसुरवंशा आसन् त एव राजानस् तेषाम् । छिन्नप्ररूढादिवत् समासः । पाठान्तरे आसुरवेषाः आसुरभावः प्रविष्टा इत्य् अर्थः । ऊनपदं त्वाम् आत्मनि आश्रये सति सम्पादयन् सम्पन्नं पूर्णपदं कुर्वन् ॥३५॥

 ओ)०(ओ

॥ १.१६.३६ ॥

का वा सहेत विरहं पुरुषोत्तमस्य
प्रेमावलोकरुचिरस्मितवल्गुजल्पैः ।
स्थैर्यं समानम् अहरन् मधुमानिनीनां
रोमोत्सवो मम यदङ्घ्रिविटङ्कितायाः ॥

श्रीधरः  तस्य विरहं का वा सहेत । प्रेमावलोकश् च रुचिरस्मितं च वल्गुजल्पश् च तैर् मधुमानिनीनां सत्यभामादीनां समानं सर्वसहितं स्थैर्यं स्तब्धत्वं योऽहरत् । यस्याङ्घ्रिणा रजस्य् उत्थितेन विटङ्किताया अलङ्कृतायाः सस्यादिमिषेण रोमोत्सवो भवति ॥३६॥

क्रमसन्दर्भः  तस्य विरहं का वा सहेत । प्रेमावलोकश् च रुचिरं स्मितं च वल्गुजल्पश् च तैर् मधुमानिनीनां मधुवन् मादको मानः पातिव्रत्यादिगर्वो यासाम् अस्ति तासां सत्यभंआदीनां समानं गर्वसहितं स्थैर्यं शुद्धत्वं यः अहरत् । यस्याङ्घ्रिणा रजस्युत्थितेन विटङ्कितायाः अलङ्कृतायाः शष्पादिमिषेण रोमोत्सवः भवति ॥३६॥

विश्वनाथः  मधुमानिनीनां सत्यभामादीनां स्थैर्यम् अचाञ्चल्यं मानसहितम् । विटङ्किताया अलङ्कृताया इति तेन तस्य सर्वास्व् अपि प्रेयसीषु मध्ये अहं सदैव स्वाधीनभर्तृका विरहरहितैवासम् इति भावः ॥३६॥

 ओ)०(ओ

॥ १.१६.३७ ॥

तयोर् एवं कथयतोः पृथिवीधर्मयोस् तदा ।
परीक्षिन् नाम राजर्षिः प्राप्तः प्राचीं सरस्वतीम् ॥

श्रीधरः  कथयतोः सतोः प्राचीं पूर्ववाहिनीं सरस्वतीं कुरुक्षेत्रे ॥३७॥

क्रमसन्दर्भः  न व्याख्यातम्.

विश्वनाथः  प्राचीं पूर्ववाहिनीम् ॥

इति सारार्थदर्शिन्यां हर्षिण्यां भक्तचेतसाम् ।
प्रथमे षोडशोऽध्यायः सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां प्रथमस्कन्धे
परीक्षिते धर्मपृथ्वीसंवादो नाम
षोडशोऽध्यायः ।
॥ १.१६ ॥


(१.१७)

अथ सप्तदशोऽध्यायः
कलिनिग्रहो नाम

॥ १.१७.१ ॥

सूत उवाच
तत्र गोमिथुनं राजा हन्यमानम् अनाथवत् ।
दण्डहस्तं च वृषलं ददृशे नृपलाञ्छनम् ॥

श्रीधरः
ततः सप्तदशे राज्ञः कलेर् निग्रह उच्यते ।
तस्यैवं वीर्यभाजोऽपि वैराग्यं वक्तुम् अद्भुतम् ॥

हन्यमानं ताड्यमानम् ॥१॥

क्रमसन्दर्भः  तत्रैवाकस्माद् वृषले समागते राजापि समागत इत्य् आहतत्रेति ॥१॥

विश्वनाथः
परीक्षिद्धर्मयोः प्रोक्तम् उक्तिप्रत्युक्तिकौतुकम् ।
निग्रहानुग्रहौ राज्ञा कलेः सप्तदशे ततः ॥

हन्यमानं ताड्यमानम् । नृपलाञ्छनम् इति सत्यत्रेताद्वापरादियुगमर्यादानां भङ्गे स्वातन्त्र्यसूचकम् ॥१॥

 ओ)०(ओ

॥ १.१७.२ ॥

वृषं मृणालधवलं मेहन्तम् इव बिभ्यतम् ।
वेपमानं पदैकेन सीदन्तं शूद्रताडितम् ॥

मध्वः  बिभ्यतम् इव मेहन्तम् ॥२॥

श्रीधरः  मृणालं पद्मकन्दस् तत्वद् धवलम् । भयान् मेहन्तं मूत्रयन्तम् । इवेत्य् अनेन पादावशेषो धर्मो भयान् मूत्रयन्न् इव प्रतिक्षणं क्षीयमाणांशस् तस्याप्य् अनिर्वाहात् कम्पमान इवेति दर्शितम् ॥२॥

क्रमसन्दर्भः  न व्याख्यातम्.

विश्वनाथः  मेहन्तं मूत्रयन्तम् इवेति पादावशिष्टोऽपि धर्मः प्रतिक्षणं क्षरन्न् इवेत्य् उत्प्रेक्षायां नश्यदवस्थ इत्य् अर्थः । वेपमानम् इति सोऽपि नानाविघ्नैर् अनिष्पन्न इव कलिना क्रियते इति सूच्यते ॥२॥

 ओ)०(ओ

॥ १.१७.३ ॥

गां च धर्मदुघां दीनां भृशं शूद्रपदाहताम् ।
विवत्साम् आश्रुवदनां क्षामां यवसम् इच्छतीम् ॥

श्रीधरः  धर्मदुघां हविर् दोग्ध्रीम् । क्षामां कृशाम् । यवसं तृणम् । अत्र सस्यादिप्रसवक्षयाद् विवत्सेव । यज्ञाद्यभावात् कृशा । अत एव यज्ञभागम् इच्छन्ती पृथ्वीति सूचितम् ॥३॥

क्रमसन्दर्भः  न व्याख्यातम्.

विश्वनाथः  धर्मदुघां हविर् दोग्ध्रीं शस्यादिप्रसवक्षयाद् विवत्सां धर्मक्षयेणाश्रुवदनां यज्ञाभावात् क्षामां कृशाम् । यवसं यज्ञभागम् ॥३॥

 ओ)०(ओ

॥ १.१७.४ ॥

पप्रच्छ रथम् आरूढः कार्तस्वरपरिच्छदम् ।
मेघगम्भीरया वाचा समारोपितकार्मुकः ॥

श्रीधरः  कार्तस्वरं सुवर्णं तन्मयः परिच्छदः परिकरो यस्य । स्वर्णनिबद्धम् इत्य् अर्थः । सज्जीकृतकार्मुकः ॥४॥

क्रमसन्दर्भः  न व्याख्यातम्.

विश्वनाथः  कार्तस्वरं सुवर्णम् । सज्जीकृतकार्मुक इति कलेः पलायनाशङ्कया ॥४॥

 ओ)०(ओ

॥ १.१७.५ ॥

कस् त्वं मच्छरणे लोके बलाद् धंस्य् अबलान् बली ।
नरदेवोऽसि वेषेण नटवत् कर्मणाद्विजः ॥

श्रीधरः  हंसि घातयसि । राजाहम् इति चेत् तत्राह । नट इव वेषमात्रेण नरदेवोऽसि । कर्मणा त्व् अद्विजः शूद्रः ॥५॥

क्रमसन्दर्भः  अद्विजो द्विजविरोधी ॥५॥

विश्वनाथः  कस् त्वं रे मदग्रे हंसि? नरदेवोऽहम् इति चेन् मयि नरदेवे विद्यमाने त्वं कुतस्त्यो नरदेवः? नटवद्वेषेणेति चेन् नहि नहि कर्मणा त्वम् अद्विजः शूद्रः । नटो ह्य् अनुकार्यस्यैव कर्म अभिनयतीति भावः ॥५॥

 ओ)०(ओ

॥ १.१७.६ ॥

यस् त्वं कृष्णे गते दूरं सहगाण्डीवधन्वना ।
शोच्योऽस्य् अशोच्यान् रहसि प्रहरन् वधम् अर्हसि ॥

श्रीधरः  अशोच्यान् निरपराधान् रहसि यस् त्वं प्रहरन् प्रहरसि स शोच्यः सापराधोऽस्य् अतो वधम् अर्हसि ॥६॥

क्रमसन्दर्भः  न व्याख्यातम्.

विश्वनाथः  ननु यथा त्वं देशस्य राजा तथैवाहम् अपि सम्प्रति कालस्य राजेति मयि तव विक्रमो न भविष्यतीत्य् अत आहयस् त्वम् इति । । गाण्डीवधन्वना अर्जुनेन सह कृष्णे दूरं गते सतीति एतावद्दिनं त्वं क्वासीर् इति भावः । नन्व् आसम् एव किन्तु ताभ्यां भयेन न प्राभूवम् । अधुना तु कस्माद् बिभेमि इति सत्यम् । शोच्योऽसि अधुना त्वं मर्तुम् एवेच्छसीति भावः ॥६॥

 ओ)०(ओ

॥ १.१७.७ ॥

त्वं वा मृणालधवलः पादैर् न्यूनः पदा चरन् ।
वृषरूपेण किं कश्चिद् देवो नः परिखेदयन् ॥

श्रीधरः  वृषं प्रत्य् आह । त्वां वा कः । स्वयम् एव सम्भावयति । किं कश्चिद् देवो वृषरूपेणास्मान् परिखेदयन् वर्तसे ॥७॥

क्रमसन्दर्भः  न व्याख्यातम्.

विश्वनाथः  भवतु, क्षणं तव प्रथमम् अपराधं विमृशामीति मनसि कृत्वा वृषं प्रत्याहत्वं वेति । नोऽस्मान् खेदयितुं किं कश्चिद् देवोऽसि । नैतादृशः कृशो दुःखी मया स्वप्नेऽपि दृष्ट इति भावः ॥७॥

 ओ)०(ओ

॥ १.१७.८ ॥

न जातु कौरवेन्द्राणां दोर्दण्डपरिरम्भिते ।
भूतलेऽनुपतन्त्य् अस्मिन् विना ते प्राणिनां शुचः ॥

श्रीधरः  दोर्दण्डैः परिरम्भिते परिरम्भितवत् सुरक्षिते ते शुचोऽश्रूणि विनान्येषाम् अश्रूणि नानुपतन्तीति खेदहेतुत्वं दर्शितम् ॥८॥

क्रमसन्दर्भः  न व्याख्यातम्.

विश्वनाथः  त्वय्य् एव राजनि सति वयम् एवं दुःखिनः साम्प्रतं समभूमेति चेत् तत्र सानुतापं साटोपं चाहन जात्व् इति । परिरम्भिते परिरम्भितवत् सुरक्षिते तव शुचः अश्रूणि विना अन्येषाम् अश्रूणि न पतन्ति ॥८॥

 ओ)०(ओ

॥ १.१७.९ ॥

मा सौरभेयात्र शुचो व्येतु ते वृषलाद् भयम् ।
मा रोदीर् अम्ब भद्रं ते खलानां मयि शास्तरि ॥

श्रीधरः  एवम् उक्ते पुनर् अपि शोचन्तं प्रत्य् आह । भो सुरभेः पुत्र, मा शुचः शोकं मा कुरु । व्येतु अपयातु । गां प्रत्य् आह । हे अम्ब मातः, शास्तरि मयि जीवति सति ते भद्रम् एवातो मा रोदीः ॥९॥

क्रमसन्दर्भः  न व्याख्यातम्.

विश्वनाथः  नन्व् अलीकम् इदम् इति स्वम् इव रूदन्तीं गां दर्शयन्तं वृषं साश्वासम् आहभोः सुरभेः पुत्र! मा शुचः, मा शोचः । भयं व्येत्व् इति अधुनैवेमं हन्मीति भावः । गां प्रत्याहमेति । मयि जीवति सति ॥९॥

 ओ)०(ओ

॥ १.१७.१०११ ॥

यस्य राष्ट्रे प्रजाः सर्वास् त्रस्यन्ते साध्व्य् असाधुभिः ।
तस्य मत्तस्य नश्यन्ति कीर्तिर् आयुर् भगो गतिः ॥
एष राज्ञां परो धर्मो ह्य् आर्तानाम् आर्तिनिग्रहः ।
अत एनं वधिष्यामि भूतद्रुहम् असत्तमम् ॥

श्रीधरः  मद्धितार्थम् एवैनं हनिष्यामि न तवोपकाराएत्य् आहयस्येति द्वाभ्याम् । हे साध्वि, सर्वा याः काश्चिद् अपीत्य् अर्थः । असाधुभिस् त्रस्यन्ते पीडयन्त इत्य् अर्थः । भगो भाग्यम् । गतिः परलोकः ॥१०॥११॥

क्रमसन्दर्भः  न व्याख्यातम्.

विश्वनाथः  नन्व् अस्मत्सम्बन्धेनैनं घातयन्न् एतद्वधभागिनाव् आवां मा कुर्व् इत्य् अत आहयस्येति । अतः स्वहितार्थम् एवैनं हन्मि । न चात्र युष्मदनुरोध इति भावः ॥१०११॥

 ओ)०(ओ

॥ १.१७.१२ ॥

कोऽवृश्चत् तव पादांस् त्रीन् सौरभेय चतुष्पद ।
मा भूवंस् त्वादृशा राष्ट्रे राज्ञां कृष्णानुवर्तिनाम् ॥

श्रीधरः  पुनर् अपि शोचन्तं वृषं प्रत्य् आह । कः अवृश्चच् चिछेद । त्वादृशास् त्वद्विधा दुःखिताः ॥१२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१७.१३ ॥

आख्याहि वृष भद्रं वः साधूनाम् अकृतागसाम् ।
आत्मवैरूप्यकर्तारं पार्थानां कीर्तिदूषणम् ॥

श्रीधरः  वो भद्रम् अस्तु । आत्मनस् तव पादच्छेदेन वैरूप्यं कृतवन्तं कीर्तिं दूसयतीति तथा तम् आख्यायि ॥१३॥

क्रमसन्दर्भः  न व्याख्यातम्.

विश्वनाथः  किन्तु तव मुखात् किञ्चित् श्रुत्वैवैनं वधिष्यामि इत्य् अत आहआख्याहीति । ननु मम किम् अपि विवक्षितं नास्तीति तत्राहहे वृष! वो युष्माकं साधूनां निरपराधानां भद्रं सुखेऽपि दुःखेऽपि सदा भद्रम् एव । किन्त्व् अस्माकं पार्थानां कीर्तिं दूषयति यस् तम् आख्याहि । तम् एव कम्? आत्मनस् तव पादच्छेदेन वैरूप्यं कृतवन्तम् ॥१३॥

 ओ)०(ओ

॥ १.१७.१४ ॥

जनेऽनागस्य् अघं युञ्जन् सर्वतोऽस्य च मद्भयम् ।
साधूनां भद्रम् एव स्याद् असाधुदमने कृते ॥

श्रीधरः  ननु तदाख्याने कृते कथं भद्रं स्याद् इत्य् अत आह । यस्माद् अनागसि जने योऽघं दुःखं युञ्जन् कुर्वन् भवत्य् अस्यैवम्भूतस्य मत्तः सकाशात् सर्वत्रापि भयं भवति, ततः साधूनां भद्रं भवेद् एवेति ॥१४॥

क्रमसन्दर्भः  न व्याख्यातम्.

विश्वनाथः  न च कथिते सति त्वत्त एवास्य भयं किन्त्व् अकथनेऽपि सर्वत एवेत्य् आहनिरागसि जने योऽघं युञ्जन् भवेत् अस्य सर्वत एव हेतुभ्यो मत्सकाशाद् भयम् ॥१४॥

 ओ)०(ओ

॥ १.१७.१५ ॥

अनागःस्व् इह भूतेषु य आगस्कृन् निरङ्कुशः ।
आहर्तास्मि भुजं साक्षाद् अमर्त्यस्यापि साङ्गदम् ॥

श्रीधरः  एतस्य दण्डेऽहम् असमर्थ इति माशाङ्कीर् इत्य् आह अनागःस्व् इति । आगस्कृद् अपराधकर्ता । तस्यामर्त्यस्य देवस्यापि भुजम् आहर्तास्म्य् आहरिष्यामि । साङ्गदम् इत्य् अनेन मूलत उत्पाट्याहरिष्यामीति दर्शितम् ॥१५॥

क्रमसन्दर्भः  न व्याख्यातम्.

विश्वनाथः  ननु यदि त्वत्तोऽपि महाप्रभावी बलवांश् च स्यात् तदा किं भवेद् अत आहअनागःस्व् इति । साक्षाद् अमर्त्यस्यापि देवस्यापि । साङ्गदम् इति मूलत एव छित्त्वा आहरिष्यामीति देवासुरनरादिषु मत्तुल्यो बलिष्ठः प्रभावी वा कोऽपि नास्तीति भावः ॥१५॥

 ओ)०(ओ

॥ १.१७.१६ ॥

राज्ञो हि परमो धर्मः स्वधर्मस्थानुपालनम् ।
शासतोऽन्यान् यथाशास्त्रम् अनापद्य् उत्पथान् इह ॥

श्रीधरः  नन्व् एकस्य निग्रहेणान्यस्यानुग्रहे तव किं प्रयोजनं तत्राहराज्ञो हीति । अन्यान् अधर्मिष्ठान् । शासतो दण्डयतः ॥१६॥

क्रमसन्दर्भः  न व्याख्यातम्.

विश्वनाथः  ननु एकस्य निग्रहे अन्यस्यानुग्रहे तव किं प्रयोजनं तत्राहराज्ञो हीति । अन्यान् अधर्मिष्ठान् शासतः दण्डयतः ॥१६॥

 ओ)०(ओ

॥ १.१७.१७ ॥

धर्म उवाच
एतद् वः पाण्डवेयानां युक्तम् आर्ताभयं वचः ।
येषां गुणगणैः कृष्णो दौत्यादौ भगवान् कृतः ॥

श्रीधरः  अर्तानाम् अभयं यस्मात् तद् वचो वो युष्माकं युक्तम् उचितम् एव ॥१७॥

क्रमसन्दर्भः  न व्याख्यातम्.

विश्वनाथः  येषां गुणगणैर् इति प्रेमात्मकैर् इत्य् अर्थः । कृष्णस्य प्रेमैकवश्यत्वात् तस्यार्जुनस्य पौत्रत्वं तत्तुल्य एव तवापि गुणैर् अधीन एव कृष्णो वर्तत इति त्वदशक्यं किम् अपि नास्तीति भावः ॥१७॥

 ओ)०(ओ

॥ १.१७.१८ ॥

न वयं क्लेशबीजानि यतः स्युः पुरुषर्षभ ।
पुरुषं तं विजानीमो वाक्यभेदविमोहिताः ॥

श्रीधरः  वयं तु यतः पुरुषात् प्राणिनां क्लेशहेतवो भवेयुस् तं पुरुषं न विजानीमः । यतो वादिनां वाक्यभेदैर् विमोहिताः ॥१८॥

क्रमसन्दर्भः  तत्र साक्षाद्धिंसाकर्तृगतः प्रश्नोऽयम् इति ज्ञात्वापि सूचकता न युक्तेति तस्यापि गौणत्वं मत्वा तत्प्रयोजककर्तृगतत्वेन सिद्धान्तयन्न् अप्य् अनिर्धारितम् इवाहन वयम् इति त्रिभिः । वयम् ईश्वरवादिनो ये च वक्यभेदविमोहितास् ते सर्वेऽपि तं पुरुषम् ईश्वरं न विजानीमः सर्वागोचरत्वात् ॥१८॥

विश्वनाथः  किं च, यतः पुरुषात् क्लेशबीजानि स्युस् तं पुरुषं वयं न जानीमः । ननु कथम् एवम् अपलपसि त्वत्क्लेशदायी पुरुषोऽयं मया दृश्यत एव । सत्यम् असौ मम क्लेशदः, किन्तु मम क्लेशस्य बीजं किञ्चिद् अवश्यं भविष्यति । यतोऽयं ममैव क्लेशदो नान्यस्य । अतः क्लेशबीजं यतो भवति तं पुरुषं न जानीम इत्य् अर्थः । ननु शास्त्रज्ञा यूयं कथं न जानीथ? सत्यम् । बहुशास्त्रज्ञानम् एव तदनिर्धारे कारणम् इत्य् आहवादिनां वाक्यभेदैर् विमोहिता इति ॥१८॥

 ओ)०(ओ

॥ १.१७.१९ ॥

केचिद् विकल्पवसना आहुर् आत्मानम् आत्मनः ।
दैवम् अन्येऽपरे कर्म स्वभावम् अपरे प्रभुम् ॥

श्रीधरः  वाक्यभेदान् एवाह । विकल्पं भेदं वसते आच्छादयन्ति ये योगिनस् ते आत्मानम् एवात्मनः प्रभुं सुखदुःखप्रदम् आहुः । तद् उक्तम् आत्मैव ह्य् आत्मनो बन्धुर् आत्मैव रिपुर् आत्मन इति (गीता ६.५) । यद् वा, विकल्पैः कुतर्कैः प्रावृता नास्तिकाः । एवं हि ते वदन्ति । न तावद् देवतादीनां प्रभुत्वं कर्माधीनत्वात् । न च कर्मणः स्वाधीनत्वाद् अचेतनत्वाच् च । अतः स्वयम् एव प्रभुर् न चान्यः कश्चिद् इति । अन्ये दैवज्ञा दैवं ग्रहादिरूपां देवताम् । परे तु मीमांसकाः कर्म । अपरे लौकायतिकाः स्वभावम् ॥१९॥

क्रमसन्दर्भः  वाक्यभेदविमोहितान् गणयति केचिद् इत्य् एकेन । एते सर्वे वैदिका एव ग्राह्याः । वेदवाक्यस्यैव प्रामाण्यात् । परे कर्मेति । अपरे साङ्ख्याः ॥१९॥

विश्वनाथः  वाक्यभेदान् एवाह । केचिद् विकल्पं भेदं वसते आच्छादयन्ति ये योगिनस् ते आत्मानम् एवात्मनः प्रभुं सुखदुःखप्रदम् आहुः । यद् उक्तम्
आत्मैव ह्य् आत्मनो बन्धुर् आत्मैव रिपुर् आत्मन इति (गीता ६.५) । यद् वा, केचिद् विकल्पं जीवेश्वरादिभेदं वसते आच्छादयन्तीति तथाभूता भवन्तीत्य् अन्वयः । तत्रार्थे अद्वैतवादिनस् ते हि सुखदुःखबीजम् आत्मानम् एवाहुः । एवं ते वदन्तिन तावद् देवतादीनां प्रभुत्वं कर्माधीनत्वात् । न च कर्मणः स्वाधीनत्वात् । अतः स्वयम् एव प्रभुर् न चान्यः कश्चिद् इति । अन्ये दैवज्ञा दैवं ग्रहादिरूपां देवताम् । परे तु मीमांसकाः कर्म । अपरे लौकायतिकाः स्वभावम् ॥१९॥

 ओ)०(ओ

॥ १.१७.२० ॥

अप्रतर्क्याद् अनिर्देश्याद् इति केष्व् अपि निश्चयः ।
अत्रानुरूपं राजर्षे विमृश स्वमनीषया ॥

श्रीधरः  केष्व् अपि सेश्वरेषु मध्ये । केष्व् अपीति दुर्लभत्वं दर्शितम् । निश्चय इति सिद्धान्तत्वम् । अप्रतर्क्यान् मनोऽगोचराद् अनिर्देश्याद् वचनागोचरात् परमेश्वरात् सर्वं भवतीति विमृश विचार्य स्वबुद्ध्या ॥२०॥

क्रमसन्दर्भः  स्वेषाम् ईश्वरवादित्वं निश्चयेन दर्शयति अप्रतर्क्याद् इति ॥२०॥

विश्वनाथः  केष्व् अपि वैष्णवेषु अनिर्देश्यान् निर्देष्टुम् अनर्हात् परमेश्वराद् एव सुखदुःखादीनि भवन्ति इति निश्चयः । यद् उक्तं श्रुतिभिःत्वदवगमी न वेत्ति भवदुत्थशुभाशुभयोर् गुणविगुणान्वयान् इति । तथा,

सुखं दुःखं भवोऽभावो भयं चाभयम् एव च ।
अहिंसा समता तुष्टिस् तपो दानं यशोऽयशः ।
भवन्ति भावा भूतानां मत्त एव पृथग्विधाः ॥ इति भगवद्गीताभीश् च ।

ननु तर्हि कथं निर्देष्टुम् अनर्हत्वं सत्यम्, कालकर्मस्वभावग्रहभूतनृपसर्परोगादिभ्य एव लोके क्लेशस्य दर्शनात् तेषाम् एव निर्देश्यत्वात् । वस्तुतस् तु तेषाम् अस्वातन्त्र्याच् च भगवत एव सर्वं भवतीति सिद्धान्तात् भगवतः सकाशात् दुःखं भवतीत्य् उपासकानां वक्तुम् अनौचित्याच् च ।

नन्व् एवम् अपि तस्य वैषम्यनैर्घृण्ये दुर्वारे एव, इत्य् अत आहअप्रतर्क्याद् इति । अस्मत्तर्कागोचरत्वात् तस्य तद् अपि न वैषम्यनैर्घृण्ये इति भावः । यद् उक्तं भीष्मेण,

न ह्य् अस्य कर्हिचिद् राजन् पुमान् वेद विधित्सितम् ।
यद् विजिज्ञासया युक्ता मुह्यन्ति कवयोऽपि हि ॥ [भा.पु. १.९.१६] इति ।

तद् अपि भक्ताभासस्य मम दैन्यवर्धनेन स्वविषयकस्मरणवर्धनार्थं वा भक्तोत्तमस्य तव कलिनिग्रहादिकीर्तिख्यापनार्थं वेति हितायैव क्लेशदानम् ऊह्यत इति । नन्व् एषां मतानां मध्ये कस्योपादेयत्वं तत्राहअत्रानुरूपं समुचितं सिद्धान्तं त्वम् एव स्वमनीषया विचारय । यतस् त्वं राजर्षिर् भवसि । इत्य् उक्तभङ्ग्या निश्चयशब्दात् सर्वान्ते कथनाच् च वैष्णवमतस्य सिद्धान्तत्वम् । अतः केष्व् अपीत्य् अनेन मतस्यास्य दुर्लभत्वं च सूचितम् । तत्र विमृशेत्य् अयं राज्ञो विमर्शः । न तावत् क्लेशानां मिथ्यात्वं प्रकटम् अनुभूयमानत्वात् । न चात्मनस् तत्कारणत्वं जीवात्मनः पारतन्त्र्यात् । न च ग्रहाणां तेषां कालचक्राधीनत्वात् । न च कर्मणः जाड्यात् । किं च, साक्षाद्धर्मस्यास्य किं प्रारब्धम् अप्रारब्धं वा पापम् अस्ति पापवत्त्वे धर्मत्वस्यैवानुपपत्तेः । न च स्वभावस्य तस्यणैकान्तिकत्वात् । तस्माद् भगवत एव कारणत्वं सुस्थिरम् । तद्विधित्सितं तु सर्वैर् दुर्ज्ञेयम् एवेति भीष्मोक्तिर् एव प्रमाणम् ॥२०॥

 ओ)०(ओ

॥ १.१७.२१ ॥

सूत उवाच
एवं धर्मे प्रवदति स सम्राड् द्विजसत्तमाः ।
समाहितेन मनसा विखेदः पर्यचष्ट तम् ॥

श्रीधरः  विखेदो गतमोहः । पर्यचष्ट प्रत्यभाषत ज्ञातवान् इति वा ॥२१॥

क्रमसन्दर्भः  न व्याख्यातम्.

विश्वनाथः  समाहितेन लब्धसमाधानेन मनसा पर्यचष्ट प्रत्यभाषत ॥२१॥

 ओ)०(ओ

॥ १.१७.२२ ॥

राजोवाच
धर्मं ब्रवीषि धर्मज्ञ धर्मोऽसि वृषरूपधृक् ।
यद् अधर्मकृतः स्थानं सूचकस्यापि तद् भवेत् ॥

श्रीधरः  अनिर्धारितम् इव ब्रुवन् घातकं जानन्न् अपि न सूचयेद् इत्य् एवंरूपं धर्मं ब्रवीष्य् अतो धर्मोऽसि । सूचने को दोष इत्य् आहयद् इति । स्थानं नरकादि ॥२२॥

क्रमसन्दर्भः  न व्याख्यातम्.

विश्वनाथः  अयं मां निरपराधम् अपि ताडयतीति मयि राजनि वक्तुम् अर्हन्न् अपि पृष्टोऽपि यन् न ब्रवीषि । यतोऽधर्मकर्तुर् यत् स्थानं सूचकस्यापि तत् किं पुनर् अभिधायकस्य अतस् त्वं साक्षाद्धर्म एव मयानुमितः ॥२२॥

 ओ)०(ओ

॥ १.१७.२३ ॥

अथवा देवमायाया नूनं गतिर् अगोचरा ।
चेतसो वचसश् चापि भूतानाम् इति निश्चयः ॥

श्रीधरः  यद् वा, अज्ञानाद् अप्य् अकथनं भवतीत्य् आहअथवेति । देवस्य मायाया गतिर् वध्यघातकलक्षणा वृत्तिर् भूतानां चेतसो वचसश् चागोचरा सुज्ञेया न भ्वतीति निश्चय इत्य् अर्थः ॥२३॥

क्रमसन्दर्भः  ननु यत्र कुत्रचिद् धर्मे विशेषतस् तु सर्वधर्मरक्षायां प्रमाणीकृतस्य यथार्थवचनम् एव युक्तम् । तथा च वयम् ईश्वरवादिनोऽपि तं न विजानीमा इति कथम् उक्तवन्तस् तत्राहअथवेति । तस्माद् अधुना देवमायाकृते कलेः प्रभावे तवाप्य् अयं संशयो युक्त इति भावः । देवपदं त्व् अत्र तथापि द्योतमानत्वात् तस्य मायादोषास्पृष्टत्वनिगमनार्थं कृतम् ॥२३॥

विश्वनाथः  अथवेति । त्वया सर्वम् उक्तम् एवेत्य् अर्थः । देवमायेत्य् आदिना अप्रतर्क्याद् इति तदुक्तम् अनुमोदितम् । देवस्य भगवतो मायायाः सर्वजगत्पालनसंहारकारिण्या गतिः भूतानां चेतसोऽगोचरा इति अप्रतर्क्येत्य् अर्थः । वचसोऽगोचरा इति अनिर्देश्येत्य् अर्थः । मायायास् तच्छक्तित्वात् स देवः पालनसंहारलक्षणे सुखदुःखे भूतेभ्यः कथं ददातीति ज्ञातुं वक्तुं च कः शक्नोतीत्य् अर्थः ॥२३॥

 ओ)०(ओ

॥ १.१७.२४ ॥

तपः शौचं दया सत्यम् इति पादाः कृते कृताः ।
अधर्मांशैस् त्रयो भग्नाः स्मयसङ्गमदैस् तव ॥

श्रीधरः  धर्मोऽसाव् इति ज्ञात्वा तस्य पादानुवादेन व्यवस्थाम् आहतप इति द्वाभ्याम् । अधर्मपादैस् तव त्रयः पादास् त्रिभिर् अंशैर् भग्नाः । स्मयो विस्मयः ॥२४॥

क्रमसन्दर्भः  माया च धर्माधर्मलक्षणं क्रमवशात् समुदितीभवन्तं जीवानां कर्मविशेषाम् अनुसृत्य तत्तद्युगे तत् तत् प्रवर्तयतीति तस्याश् च न वैषम्यम् इत्य् आहतप इति द्वाभ्याम् । स्मयो गर्वः । गर्वद्वारा तपोनाशकत्वेनेति वक्ष्यमाणटीकासङ्गतेः । सङ्गः स्त्रीभिः । मदस् तु पानादिजः । अभ्यर्थित इत्य् अत्र वक्ष्यमाणतत्तत्सङ्गतेर् एव । अधर्मांशैः स्मयाद्यंशरूपैः । त्रय इति त्रयस् त्रयोऽंशाः भग्नाः । ततश् चतुर्थचतुर्थांशैर् एक एव पादोऽवशिष्यते । तत्र च सत्यस्यैवांशोऽवशिष्यत इत्य् अर्थः ॥२४॥

विश्वनाथः  अहं तु त्वया अकथितम् अपि तव भद्राभद्रं सर्वं जानाम्य् एव तत् शृण्व् इत्य् आहतप इति द्वाभ्याम् । अधर्मस्य अंशः पादैः स्मयादिभिः । स्मयो गर्वः । सङ्गः स्त्रीभिः । मदो मधुपानजः । उपलक्षणम् एतद्धिंसादेर् अपि । ततः सत्यादिनाशकत्वं ज्ञेयम् ॥२४॥

 ओ)०(ओ

॥ १.१७.२५ ॥

इदानीं धर्म पादस् ते सत्यं निर्वर्तयेद् यतः ।
तं जिघृक्षत्य् अधर्मोऽयम् अनृतेनैधितः कलिः ॥

श्रीधरः  इदानीं कलौ । हे धर्म, ते पादश् चतुर्थोऽंशस् तत्रापि सत्यम् एवास्ति । यतः सत्याद् भवान् आत्मानं निर्वर्तयेत् कथञ्चिद् धारयेत् । यद् वा, पुरुषस् त्वां साधयेत् । तम् अपि पादम् अनृतेन संवर्धितः कलिः कलिरूपोऽयम् अधर्मो ग्रहीतुम् इच्छति, तत्रेयं स्थितिःकृतयुगे प्रथमं सम्पूर्णश् चतुष्पाद् धर्मः । त्रेतायां चतुर्णाम् अपि पादानां मध्ये स्मयेन तपः, सङ्गेन शौचम्, मदेन दया, अनृतेन सत्यम् इत्य् एवं चतुर्थांशो हीयते । द्वापरे त्व् अर्धम् । कलौ चतुर्थोऽंशोऽवशिष्यते सोऽप्य् अन्ते विनङ्क्ष्यतीति ॥२५॥

क्रमसन्दर्भः  न व्याख्यातम्.

विश्वनाथः  इदानीं कलौ । हे धर्म ! ते पादश् चतुर्णाम् एव एव तपआदिपादानां स्मयादिभिर् भागत्रयध्वंसाद् अवशिष्टश् चतुर्थैर् अंशैर् एकः । स च प्राधान्येन व्यपदेशो भवति इति न्यायेन सत्यं तपआदिषु सत्यस्यैव प्राधान्यात् । यतः सत्याद् भवान् आत्मानं निर्वर्तयेत् कथञ्चिद् धारयेत् । यद् वा, पुरुषस् त्वां साधयेत् । तद् अपि पादम् अनृतेन संवर्धितः कलिः कलिरूपोऽयम् अधर्मो ग्रहीतुम् इच्छति । तत्रेयं द्वादशस्कन्धदृष्ट्या स्थितिःकृतयुगे प्रथमं सम्पूर्णश् चतुष्पाद् धर्मः । त्रेतायां चतुर्णाम् अपि पादानां मध्ये स्मयेन तपः, सङ्गेन शौचम्, मदेन दया, अनृतेन सत्यम् इत्य् एवं चतुर्थोऽंशो हीयते । द्वापरे त्व् अर्धम् । कलौ चतुर्थोऽंशोऽवशिष्यते सोऽप्य् अन्ते नङ्क्ष्यतीति ॥२५॥

 ओ)०(ओ

॥ १.१७.२६ ॥

इयं च भूमिर् भगवता न्यासितोरुभरा सती ।
श्रीमद्भिस् तत्पदन्यासैः सर्वतः कृतकौतुका ॥

श्रीधरः  न्यासितोऽन्योन्यद्वारेणावतारित उरुर् भरो भारो यस्याः । कृतं कौतुकं मङ्गलं यस्याः सा ॥२६॥

क्रमसन्दर्भः  न व्याख्यातम्.

विश्वनाथः  न्यासितः अवतारितः स्वेनान्यद्वारा च उरुर् भरो भारो यस्याः सा ॥२६॥

 ओ)०(ओ

॥ १.१७.२७ ॥

शोचत्य् अश्रुकला साध्वी दुर्भगेवोज्झिता सती ।
अब्रह्मण्या नृपव्याजाः शूद्रा भोक्ष्यन्ति माम् इति ॥

श्रीधरः  अश्रूणि कलयति मुञ्चतीत्य् अश्रुकला । तेन उज्झिता त्यक्ता सती शूद्रा भोक्षयन्ति माम् इति शोचति ॥२७॥

क्रमसन्दर्भः  न व्याख्यातम्.

विश्वनाथः  अश्रूणि कलयति दधातीति ॥२७॥

 ओ)०(ओ

॥ १.१७.२८ ॥

इति धर्मं महीं चैव सान्त्वयित्वा महारथः ।
निशातम् आददे खड्गं कलयेऽधर्महेतवे ॥

श्रीधरः  निशातं निशितम् । अधर्मस्य हेतुर् यः कलिस् तं हन्तुम् इत्य् अर्थः ॥२८॥

क्रमसन्दर्भः  इतीति । ननु जीवानाम् अधर्म एव तत्तद्दोषहेतुर् इत्य् उक्तम् । कथं कलिं हन्यात् तत्र अधर्मस्य हेतवे सहायापेक्षेत्य् अर्थः । वक्ष्यते चत्वम् अधर्मबन्धुर् [भा.पु. १.१७.३१] इति ।

विश्वनाथः  कलये कलिं हन्तुं खङ्गम् आददे इत्यत्र राज्ञोऽयम् अभिप्रायः, मत्पाणिस्थखड्गदर्शनेनायम् अपि नृपचिह्नधारी मया सार्धं द्वन्द्वशो योद्धुम् आयातु, ततश् चैनं शीघ्रम् एव हनिष्यामीति ॥२८॥

 ओ)०(ओ

॥ १.१७.२९ ॥

तं जिघांसुम् अभिप्रेत्य विहाय नृपलाञ्छनम् ।
तत्पादमूलं शिरसा समगाद् भयविह्वलः ॥

श्रीधरः  अभिप्रेत्य ज्ञात्वा ॥२९॥

क्रमसन्दर्भः  न व्याख्यातम्.

विश्वनाथः  विहाय नृपलाञ्छनम् इति । तदा कलिनाप्य् एवं विचारितम् । अनेन सह योद्धुं न मे शक्तिर् न क्षत्रियस्य शरणापत्तिर् उचिता । अतो नृपचिह्नं विहायैव पादयोर् अस्य पतामीति ॥२९॥

 ओ)०(ओ

॥ १.१७.३० ॥

पतितं पादयोर् वीरः कृपया दीनवत्सलः ।
शरण्यो नावधीच् छ्लोक्य आह चेदं हसन्न् इव ॥

श्रीधरः  शरण्य आश्रयार्हः । श्लोक्यः सत्कीर्त्यर्हः ॥३०॥

क्रमसन्दर्भः  न व्याख्यातम्.

विश्वनाथः  नावधीत् श्लोक्य इति । राज्ञापि विचारितम्, शरणागतोऽयं हन्तुम् अनर्हः, तद् अपि दुष्टम् एवं यदि हन्मि तर्हि शरणागतवधाज् जातम् अधर्मम् आलम्ब्य मय्य् एवासौ प्रवेक्ष्यति न मरिष्यतीति हसन्न् इवेति कोपान् अपगमात् ईश्वरेण तादृश एव विधिर् निर्मितो यज्जिघांसोर् अपि मम हस्तात् त्वम् अद्य रक्षितोऽभूर् इति मनोऽनुलापाच् च ॥३०॥

 ओ)०(ओ

॥ १.१७.३१ ॥

राजोवाच
न ते गुडाकेशयशोधराणां
बद्धाञ्जलेर् वै भयम् अस्ति किञ्चित् ।
न वर्तितव्यं भवता कथञ्चन
क्षेत्रे मदीये त्वम् अधर्मबन्धुः ॥

श्रीधरः  गुडकेशोऽर्जुनस् तस्य यशोधरा ये वयं तेषां तान् प्रति बद्धोऽञ्जलिर् येन तस्य ते । किन्तु कथञ्चन केनाप्य् अंशेन न वर्तितव्यम् । यस्मात् त्वम् अधर्मस्य बन्धुः ॥३१॥

क्रमसन्दर्भः  गुडाकेशस्य यद् यशस् तस्य रक्षणव्यग्राणाम् इत्य् अर्थः ॥३१॥

विश्वनाथः  स्वकार्यं विचार्याहगुडाकेशोऽर्जुनस् तद्यशोधराणाम् अस्माकम् अग्रतो बद्धाञ्जलेस् तव । किन्तु कथञ्चन केनाप्य् अंशेन न वर्तितव्यं न स्थेयम् ॥३१॥

 ओ)०(ओ

॥ १.१७.३२ ॥

त्वां वर्तमानं नरदेवदेहेष्व्
अनुप्रवृत्तोऽयम् अधर्मपूगः ।
लोभोऽनृतं चौर्यम् अनार्यम् अंहो
ज्येष्ठा च माया कलहश् च दम्भः ॥

श्रीधरः  तद् एवाह । राजदेहेषु वर्तमानं त्वाम् अनु सर्वतः प्रवृत्तः । अनार्यं दौर्जन्यम् । अंहः स्वधर्मत्यागः । ज्येष्ठा अलक्ष्मीः । माया कपटम् ॥३२॥

क्रमसन्दर्भः  न व्याख्यातम्.

विश्वनाथः  त्वत्प्रवृत्तौ दोषान् शृण्व् इत्य् आहत्वाम् इति । नराणां देवानां च देहेष्व् इति । देवा अपि त्वदाक्रान्तदेहा लोभाद्यधर्मिष्ठा भवन्ति किं पुनर् नरा इति भावः । वर्तमानं त्वाम् अनु सर्वतः प्रवृत्तः । अनार्यं दौर्जन्यम् । अंहः स्वधर्मत्यागः । ज्येष्ठा अलक्ष्मीः । माया कपटम् । दम्भोऽहङ्कारः ॥३२॥

 ओ)०(ओ

॥ १.१७.३३ ॥

न वर्तितव्यं तद् अधर्मबन्धो
धर्मेण सत्येन च वर्तितव्ये ।
ब्रह्मावर्ते यत्र यजन्ति यज्ञैर्
यज्ञेश्वरं यज्ञवितानविज्ञाः ॥

मध्वः  ब्रह्मयज्ञा वितानयज्ञाश् च ॥३३॥

श्रीधरः  तत् तस्माद् धर्मेण सत्येन च वर्तितव्ये वर्तितुम् अर्हे ब्रह्मावर्ते देशे । यज्ञस्य वितानं विस्तारस् तत्र विज्ञा निपुणाः ॥३३॥

क्रमसन्दर्भः  ब्रह्मावर्त इत्य् उपलक्षणं यज्ञियदेशानाम् ॥३३॥

विश्वनाथः  धर्मेणेत्य् अनेनैव सिद्धे सत्येन चेति पृथगुक्तिः सत्यस्य धर्ममूलत्वव्यञ्जिका । स्कन्धशाखादिकं विना केवलेन मूलेनापि न प्रायः प्रयोजनसिद्धिर् इत्य् अतो धर्मेणेति चोक्तम् । वर्तितव्ये वर्तितुं योग्ये ॥३३॥

 ओ)०(ओ

॥ १.१७.३४ ॥

यस्मिन् हरिर् भगवान् इज्यमान
इज्यात्ममूर्तिर् यजतां शं तनोति ।
कामान् अमोघान् स्थिरजङ्गमानाम्
अन्तर् बहिर् वायुर् इवैष आत्मा ॥

मध्वः  इष्टात्ममूर्तिः इच्छातनुः ॥३४॥

श्रीधरः  इज्या यागस् तद्रूपा मूर्तिर् यस्य । शं क्षेमं कामांश् च । नन्व् इन्द्रादयो देवा इज्यन्ये नतु हरिस् तत्राहस्थिरेति । एष स्थावरादीनाम् आत्मेति । तथापि जीववन् न परिच्छिन्न इत्य् आहअन्तर् बहिर् इति । यथा वयुः प्राणरूपेणान्तस्थोऽपि बहिर् अप्य् अस्ति तद्वत् सर्वान्तर्यामीश्वरोऽपीति ॥३४॥

क्रमसन्दर्भः  न व्याख्यातम्.

विश्वनाथः  नन्व् इन्द्रादयो देवता अपीज्यन्ते न केवलं भगवान् एव तत्राहैज्यानाम् इन्द्रादीनाम् आत्ममूर्तिर् अन्तर्यामिरूपः । ते आत्ममूर्तयो यस्येति वा । स्थिरजङ्गमानाम् अस्मत्प्रजानां कामान् ऐहिकान् शं पारत्रिकं सुखं च तनोति वायुर् इवान्तर् बहिश् च साक्षाद् अनुभूयमानः सन्न् इत्य् अर्थः । त्वयि वर्तमाने तु तथा नैव स्याद् इति भावः ॥३४॥

 ओ)०(ओ

॥ १.१७.३५ ॥

सूत उवाच
परीक्षितैवम् आदिष्टः स कलिर् जातवेपथुः ।
तम् उद्यतासिम् आहेदं दण्डपाणिम् इवोद्यतम् ॥

श्रीधरः  उयतासिम् उद्धृतखड्गम् । दण्डपाणिं यमम् । उद्यतम् उद्युक्तम् ॥३५॥

क्रमसन्दर्भः  न व्याख्यातम्.

विश्वनाथः  उद्यतासिम् उच्चीकृतखड्गम् । जातवेपथुर् इति स्वरक्षणार्थं बहुतरं बुद्धिबलं प्रकाशितम् । तद् अपि मम वध एवोपस्थित इति भावः । राज्ञो ह्य् अयम् अभिप्रायः, यदीमां मदाज्ञां न पालयति तदा मदभीष्टम् अस्य वधम् अधुनैव करिष्यामि, यदि च पालयति तदास्यावधेऽपि मम कापि क्षतिर् नास्तीति । दण्डपाणिं यमम् ॥३५॥

 ओ)०(ओ

॥ १.१७.३६ ॥

कलिर् उवाच
यत्र क्व वाथ वत्स्यामि सार्वभौम तवाज्ञया ।
लक्षये तत्र तत्रापि त्वाम् आत्तेषुशरासनम् ॥

श्रीधरः  अत्र न वस्तव्यम् इति या तवाज्ञा तया यत्र क्वापि वत्स्यामि किन्तु तत्र तत्राप्य् आत्तो गृहीत इषूः शरासनं च येन तं त्वाम् एव लक्षये ॥३६॥

क्रमसन्दर्भः  न व्याख्यातम्.

विश्वनाथः  हे सार्वभौम! सर्वस्या अपि भूमे राजन्! लक्षये साक्षाद् एवम् एव त्वां पश्यामि । तेन सर्वेषां स्थावरजङ्गमानां युष्मत्प्रजात्वात् सर्वस्या अपि भूमेस् तवाधिकारात् मम वस्तुं स्थानभावात् सम्प्रति त्वदग्रे वर्तमानं त्वत्पादयोः पतितं मां स्वहस्तेनैव जहीति भावः ॥३६॥

 ओ)०(ओ

॥ १.१७.३७ ॥

तन् मे धर्मभृतां श्रेष्ठ स्थानं निर्देष्टुम् अर्हसि ।
यत्रैव नियतो वत्स्य आतिष्ठंस् तेऽनुशासनम् ॥

श्रीधरः  तत् तस्मात् । नियतो निश्चलः । वत्स्ये वत्स्यामि ॥३७॥

क्रमसन्दर्भः  न व्याख्यातम्.

विश्वनाथः  शरणागतं त्वाम् अहं न हन्मीति चेत् तदा हे धर्मपालकानां श्रेष्ठ! ॥३७॥

 ओ)०(ओ

॥ १.१७.३८ ॥

सूत उवाच
अभ्यर्थितस् तदा तस्मै स्थानानि कलये ददौ ।
द्यूतं पानं स्त्रियः सूना यत्राधर्मश् चतुर्विधः ॥

श्रीधरः  पानं मद्यादेः । सूना प्राणिवधः । द्यूतेऽनृतम् । पाने मदः । पूर्वं मदो दयानाशकत्वेनोक्तऽत्र तु दर्वद्वारा तपोनाशकत्वेन । स्त्रीषु सङ्गः । हिंसायां क्रौर्यं दयानाशकम् इति ज्ञेयम् । यद्यपि सर्वं सर्वत्र सम्भवति, तथापि प्राधान्येनानृतदीनां द्यूतादिषु यथासङ्ख्यं ज्ञेयम् । द्वादशस्कन्धे तु सत्यं दया तपो दानम् इति पादा विभोर् नृपेत्य् [भा.पु. १२.३.१८] अत्र दानशब्देन शौचम् एवोक्तम् । मनःशुद्धिरूपत्वाद् भूताभयदानस्य ।

त्रेतायां धर्मपादानां तुर्यांशो हीयते शनैः ।
अधर्मपादैर् अनृतहिंसासन्तोषविग्रहैः ॥ [भा.पु. १२.३.२०]

इत्य् अत्र चासन्तोषशब्देन तस्य हेतुर् गर्वो लक्ष्यते । विह्रगशब्देन च तद्धेतुः स्त्रीसङ्ह इत्य् अविरोधः ॥३८॥

क्रमसन्दर्भः  न व्याख्यातम्.

विश्वनाथः  द्यूतं स्पष्टम् । पानं मद्यादेः स्त्रियोऽविवाहिताः शूनाः प्राणिवधः । यत्र चतुर्विधोऽधर्मा इति । द्यूतेऽनृतं सत्यनाशकं पाने मदो दयानाशकः स्त्रीषु सङ्गः शौचनाशकः प्राणिहिंसायां तु समुदित एव चतुर्विधोऽधर्मः । न हि प्राणिहन्तृषु तपः शुचित्वं दया वा । सत्यवचनं तु तेषु नास्त्य् एवेति ॥३८ ॥

 ओ)०(ओ

॥ १.१७.३९ ॥

पुनश् च याचमानाय जातरूपम् अदात् प्रभुः ।
ततोऽनृतं मदं कामं रजो वैरं च पञ्चमम् ॥

श्रीधरः  चितुर्विधस्याप्य् एकत्रैवावस्थानं देहीति पुनर् याचमानाय जातरूपं सुवर्णं दत्तवान् । ततः सुवर्णदानाद् अनृतम्, मदम्, कामम् इति स्त्रीषु सङ्गम्, रज इति रजोमूलां हिंसाम्, एतानि चत्वारि पञ्चमं वैरं चादाद् इति ॥३९॥

क्रमसन्दर्भः  न व्याख्यातम्.

विश्वनाथः  भो राजन्न् एतद् वृत्तान्तं श्रुत्वा द्यूतादिकं कोऽपि नानुशीलयिष्यति । किं च, प्रथमं मनसि मत्प्रवेशस् तत एव लोकाः प्रायो द्यूतादिकं भजन्ते इति । तत्र भवता दीयमानम् अपि स्थानचतुष्टयम् अदत्तम् एवाभूत् । तस्माद् एवं किम् अपि स्थानम् अहं प्राप्नुयां यल्लोकैर् दुस्त्यजं स्याद् इति याचमानाय कलये जातरूपं स्वर्णोपलक्षितं रजतादिकं द्रव्यमात्रम् एव तद्वासस्थानत्वेन अदात् । तत एव हेतोर् धनवत्सु अनृतं मिथ्या मदः पानादिजनिता मत्तता कामः स्त्रीसङ्गः, रजो गर्व इति चतुर्विधोऽधर्मः तथा पञ्चमं वैरं च स्यात् । मदकामयोः क्लीबत्वम् आर्षम् ॥३९॥

 ओ)०(ओ

॥ १.१७.४० ॥

अमूनि पञ्च स्थानानि ह्य् अधर्मप्रभवः कलिः ।
औत्तरेयेण दत्तानि न्यवसत् तन्निदेशकृत् ॥

श्रीधरः  औत्तरेयेण परीक्षिता । अमून्य् अमीषु स्थानेषु न्यवसद् इत्य् अर्थः । तस्य राज्ञो निदेशकृद् आज्ञाकृत् ॥४०॥

क्रमसन्दर्भः  ततश् च तत्क्षणाद् एव तत्र तत्र गतः कलिस् तान्य् अधिष्ठितवान् इत्य् आह
अमूनीति । कालाध्वभावदेशानाम् इत्य् आदि कारिकाबलेन कर्मत्वम् ॥४०॥

विश्वनाथः  अमूनि अमीष्व् इत्य् अर्थः । यद् वा, कालभावाध्वदेशानाम् इति कारिकाबलात् कर्मत्वम् ॥४०॥

 ओ)०(ओ

॥ १.१७.४१ ॥

अथैतानि न सेवेत बुभूषुः पुरुषः क्वचित् ।
विशेषतो धर्मशीलो राजा लोकपतिर् गुरुः ॥

मध्वः  विहितातिरेकेण न सेवेतेति ॥४१॥

श्रीधरः  अथ इति हेतोः बुभूषुर् उद्भवितुम् इच्छुः । स्त्रीसुवर्णयोर् असेवनं नाम तओर् अनासक्तिः ॥४१॥

क्रमसन्दर्भः  न व्याख्यातम्.

विश्वनाथः  स्त्रियं परकीयाम् एव न सेवेत । बुभूषुः स्वक्षेमम् इच्छुः । सुवर्णस्यासेवनं नाम तत्रानासक्तिर् इत्य् एके ॥४१॥

 ओ)०(ओ

॥ १.१७.४२ ॥

वृषस्य नष्टांस् त्रीन् पादान् तपः शौचं दयाम् इति ।
प्रतिसन्दध आश्वास्य महीं च समवर्धयत् ॥

श्रीधरः  एवं कलिं निगृह्य वृषस्य पादान् प्रतिसन्दधे । तपआदीनि प्रवर्तितवान् इत्य् अर्थः ॥४२॥

क्रमसन्दर्भः  एवं कलिं निगृह्य वृषस्य पादान् प्रतिसन्दधे तपआदीनि प्रवर्तितवान् इत्य् अर्थः ॥४२॥

विश्वनाथः  एवं कलिं निगृह्य वृषस्य पादान् प्रतिसन्दधे । तपआदीनि प्रवर्तितवान् इत्य् अर्थः ॥४२॥

 ओ)०(ओ

॥ १.१७.४३४४ ॥

स एष एतर्ह्य् अध्यास्त आसनं पार्थिवोचितम् ।
पितामहेनोपन्यस्तं राज्ञारण्यं विविक्षता ॥
आस्तेऽधुना स राजर्षिः कौरवेन्द्रश्रियोल्लसन् ।
गजाह्वये महाभागश् चक्रवर्ती बृहच्छ्रवाः ॥

श्रीधरः  युष्मदीयसत्रप्रवृत्तिर् अपि तत्प्रभावाद् एवेत्य् आह त्रिभिः । एतर्हीदानीं युधिष्ठिरेणारण्यं प्रवेष्टुम् उच्छता उपन्यस्तं समर्पितम् आसनम् अध्यास्ते । अधुना आस्ते पालयत इति वर्तमानसामीप्ये वर्तमानवन् निर्देशः स्मेत्य् अध्याहारो वा ॥४३४४॥

क्रमसन्दर्भः  युष्मदीयसत्रप्रवृत्तिर् अपि तत्प्रभावाद् एवेत्य् आहस एष इति त्रिभिः । अध्यास्ते आस्तेऽधुना पालयत इत्य् एषु वर्तमानसामीप्ये वर्तमाननिर्देशः ॥४३॥

विश्वनाथः  युष्मदीयसत्रप्रवृत्तिर् अपि तत्प्रभावाद् एवेत्य् आहस एष इति त्रिभिः । अध्यास्ते आस्ते अधुना पालयत इत्य् एषु वर्तमानसामीप्ये वर्तमाननिर्देशः ॥४३४४॥

 ओ)०(ओ

॥ १.१७.४५ ॥

इत्थम्भूतानुभावोऽयम् अभिमन्युसुतो नृपः ।
यस्य पालयतः क्षौणीं यूयं सत्राय दीक्षिताः ॥

श्रीधरः  सत्राय सत्रं कर्तुं दीक्षिता दीक्षां कृतवन्तः ॥४५॥

इति श्रीमद्भागवते महापुराणे प्रथमस्कन्धे
भावार्थाख्यदीपिकायां टीकायां सप्तदशोऽध्यायः ॥१७॥

क्रमसन्दर्भः  यस्य पालयत इत्य् अत्र सत्रं श्रीबलदेवदृष्टाद् अन्यज् ज्ञेयम् ॥४५॥

विश्वनाथः  सत्राय सत्रं कर्तुम् । सत्रम् इदं बलदेवदृष्टाद् अन्यद् एव ज्ञेयम् ॥

इति सारार्थदर्शिन्यां हर्षिण्यां भक्तचेतसाम् ।
प्रथमेऽयं सप्तदशः सङ्गतः सङ्गतः सताम् ॥*॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां प्रथमस्कन्धे
परीक्षिते कलिनिग्रहो नाम
सप्तदशोऽध्यायः ।
॥१७॥

(१.१८)

अष्टादशोऽध्यायः
विप्रशापोपलम्भनं नाम

॥ १.१८.१ ॥

सूत उवाच
यो वै द्रौण्यस्त्रविप्लुष्टो न मातुर् उदरे मृतः ।
अनुग्रहाद् भगवतः कृष्णस्याद्भुतकर्मणः ॥

श्रीधरः
राज्ञस् त्व् अष्टदशे तस्य ब्रह्मशापो निरूप्यते ।
स चानुग्रह एवास्य जातो वैराग्यम् आवहन् ॥

परीक्षितो निर्याणम् इत्य् आश्चर्यं वक्तुं तत्सम्भावनाय जन्माश्चर्यम् अनुस्मरयतियो वा इति । विप्लुष्टो निर्दग्धः सन् ॥१॥

क्रमसन्दर्भः  न व्याख्यातम्.

विश्वनाथः
अष्टदशे मुनेः कण्ठे सर्पं बद्ध्वा गृहागतः ।
अनुतप्यन् नृपस् तस्य पुत्राच् छापम् अथाशृणोत् ॥

परीक्षितः कैल्निग्रहश्रवणेनातिविस्मितान् मुनीन् प्रति तस्य जन्मावधि भगवत्प्राप्तिपर्यन्तं सर्वम् एव चरित्रम् अत्यद्भुतं सङ्क्षेपेण गणयन्न् आहयो वा इति । विप्लुष्टो निर्दग्धः ॥१॥

 ओ)०(ओ

॥ १.१८.२ ॥

ब्रह्मकोपोत्थिताद् यस् तु तक्षकात् प्राणविप्लवात् ।
न सम्मुमोहोरुभयाद् भगवत्य् अर्पिताशयः ॥

श्रीधरः  ब्रह्मकोपाद् उत्थितात् तक्षकाद्यः प्राणविप्लवः प्राणनाशस् तस्माद् यद् उरु भयं तस्मान् न सम्मुमोह । तत्र हेतुःयस् तु भगवत्य् एवार्पिताशय इति ॥२॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१८.३ ॥

उत्सृज्य सर्वतः सङ्गं विज्ञाताजितसंस्थितिः ।
वैयासकेर् जहौ शिष्यो गङ्गायां स्वं कलेवरम् ॥

मध्वः  विज्ञानम् आत्मयोगं स्याज् ज्ञानं साधारणं स्मृतम् इति भागवततन्त्रे ॥३॥

श्रीधरः  किन्तु उत्सृज्येति । वैयासकेः शुकस्य शिष्यः सन् । विज्ञाता अजितस्य हरेः संस्थितिस् तत्त्वं येन सः ॥३॥

क्रमसन्दर्भः  न व्याख्यातम्.

विश्वनाथः  वैयासकेः शुकस्य शिष्यः सन् विज्ञाता अजितस्य हरेः संस्थितिस् तत्त्वं येन सः । विज्ञातोऽनुभवगोचरीकृतोऽजितः संस्थितौ मरणकाले येन स इति वा ॥३॥

 ओ)०(ओ

॥ १.१८.४ ॥

नोत्तमश्लोकवार्तानां जुषतां तत्कथामृतम् ।
स्यात् सम्भ्रमोऽन्तकालेऽपि स्मरतां तत्पदाम्बुजम् ॥

श्रीधरः  न चैतच् चित्रम् इत्य् आह । उत्तमश्लोकस्यैव वार्ता येष्व् अत एव नित्यं तत्कथारूपम् अमृतं जुषतां सम्भ्रमो मोहो न स्यात् ॥४॥

क्रमसन्दर्भः  न व्याख्यातम्.

विश्वनाथः  नैतच् चित्रम् इत्य् आहनोत्तमेति । उत्तमश्लोकस्य वार्तैव वार्ता जीवनहेतुर् येषां तेषाम् ॥४॥

 ओ)०(ओ

॥ १.१८.५ ॥

तावत् कलिर् न प्रभवेत् प्रविष्टोऽपीह सर्वतः ।
यावद् ईशो महान् उर्व्याम् आभिमन्यव एकराट् ॥

श्रीधरः  तस्मिन् रज्ञि सुतरां तन् न चित्रम् इत्य् आशयेनाहतावद् इति । अभिमन्योः पुत्र एकराट् चक्रवर्ती ईशः पतिर् यावत् ॥५॥

क्रमसन्दर्भः  तावत् कलिर् न प्रभवेद् इति दत्तानाम् अपि तेषां स्थानानां तत्प्रभावेणानुद्भवात् ॥५॥

विश्वनाथः  राज्ञा निगृहीतस्य कलेस् ततः परं कीदृशी स्थितिर् अभूद् इत्य् अपेक्षायाम् आहतावद् इति ॥५॥

 ओ)०(ओ

॥ १.१८.६ ॥

यस्मिन्न् अहनि यर्ह्य् एव भगवान् उत्ससर्ज गाम् ।
तदैवेहानुवृत्तोऽसाव् अधर्मप्रभवः कलिः ॥

श्रीधरः  ननु तदा कलेर् अप्रवेश एवास्तु, इह प्रविष्टो पि न प्राभवद् इति कुतस् तत्राहयस्मिन्न् अहनि । यर्हि यस्मिन्न् एव क्षणे । गां पृथ्वीम् । अनुवृत्तः प्रविष्टः । अधर्मस्य प्रभवो यस्मिन् ॥६॥

क्रमसन्दर्भः  प्रवेशकालम् आहयस्मिन्न् इति ॥६॥

विश्वनाथः  कलेः प्रवेशकालम् आहयस्मिन्न् इति । गां पृथ्वीम् ॥६॥

 ओ)०(ओ

॥ १.१८.७ ॥

नानुद्वेष्टि कलिं सम्राट् सारङ्ग इव सारभुक् ।
कुशलान्य् आशु सिद्ध्यन्ति नेतराणि कृतानि यत् ॥

श्रीधरः  नन्व् अधर्महेतुं कलिं सर्वथा किं न हतवांस् तत्राहनानुद्वेष्टीति । सारङ्गो भ्रमर इव सारग्राही । सारम् आह । यस् यस्मिन् कुशलानि पुण्यान्य् आशु सङ्कल्पमात्रेण फलन्ति । इतराणि पापान्य् आशु न सिध्यन्ति । यस् तानि कृतान्य् एव सिध्यन्ति नतु सङ्कल्पितमात्राणीति ॥७॥

क्रमसन्दर्भः  सारम् एवाहकुशलानीति । लोको विकर्मनिरतः कुशले प्रमत्तः [भा.पु. ३.९.१७, १०.७०.२६] इत्य् आद्य् अनुसारेण सर्वमङ्गलमयानि भगवत्कीर्तनादीनि । आशु सङ्कल्पमात्रेण कलाव् अपि सिध्यन्त्य् एव । कलिं सभाजयन्त्य् आर्याः [भा.पु. ११.५.३६] इत्य् आदेः, कलौ तद् धरिकीर्तनात् [भा.पु. १२.३.५२] इत्य् आदेः, श्रुतेऽनुपठितो ध्यातः [भा.पु. ११.२.१२] इत्य् आदेः, सद्यो हृद्य् अवरुध्यतेऽत्र कृतिभिः शुश्रूषुभिस् तत्क्षणात् [भा.पु. १.१.२] इत्य् आदेः, यस्यां वै श्रूयमानायां [भा.पु. १.७.७] इत्य् आदेश् च । इतराणि कर्माणि तु कृतान्य् अपि न सिध्यन्ति ।

अतः कलौ तपोयोगविद्यायज्ञादिकाः क्रियाः ।
साङ्गा भवन्ति न कृताः कुशलैर् वापि देहिभिः ॥ इति ब्रह्मवैवर्तात् ।

ततो महाफलानां तत्कीर्तनादीनां सिद्धिश् चेन् मा सिध्यन्तु नाम तुच्छफलान्य् अन्यानीति तदभिप्रायः ॥७॥

विश्वनाथः  निगृहीते कलौ राज्ञः कीदृशो भाव आसीद् इत्य् अपेक्षायाम् आहसारङ्गो भ्रमर इव सारग्राही । सारम् आहयत् यस्मिन् कुशलानि पुण्यानि आशु सङ्कल्पमात्रेण फलन्ति इतराणि पापानि आशु न सिद्ध्यन्ति । कृतान्य् एव सिद्ध्यन्ति न त्व् अकृतानीति । तेन कुषलान्य् अकृतान्य् अपि सिध्यन्तीति लभ्यते । अकृतत्वं खल्व् इह सङ्कल्पितत्वं व्याख्यातम् ॥७॥

 ओ)०(ओ

॥ १.१८.८ ॥

किं नु बालेषु शूरेण कलिना धीरभीरुणा ।
अप्रमत्तः प्रमत्तेषु यो वृको नृषु वर्तते ॥

श्रीधरः  ननु दोषाधिक्याद् द्वेष एव युक्तः, न, धीरेषु तस्याकिञ्चित्करत्वाद् इत्य् आहकिं न्व् इति । किं नु तेन भवेत् । बालेष्व् अधीरेषु । अप्रमत्तोऽवहितः सन् यो वृक इव वर्तते ॥८॥

क्रमसन्दर्भः  बालेषु तदबुधेषु । धीरास् तत्र बुधाः । तदबुधत्वाद् एव प्रमत्तेषु ॥८॥

विश्वनाथः  अन्योऽपि राज्ञोऽभिप्राय आसीद् इत्य् आहबालेष्व् अविवेकेषु शूरेण कलिना किं न किम् अप्य् अनिष्टम् । यतो धीरेषु विवेकिषु भक्तजनेषु च भीरुणा । बालकेष्वेव वृकः शूरः ॥८॥

 ओ)०(ओ

॥ १.१८.९ ॥

उपवर्णितम् एतद् वः पुण्यं पारीक्षितं मया ।
वासुदेवकथोपेतम् आख्यानं यद् अपृच्छत ॥

श्रीधरः  पारिक्षीतम् आख्यानम् । अपृच्छत पृष्टवन्तो यूयम् ॥९॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१८.१० ॥

या याः कथा भगवतः कथनीयोरुकर्मणः ।
गुणकर्माश्रयाः पुम्भिः संसेव्यास् ता बुभूषुभिः ॥

श्रीधरः  किं बहुना नरैर् एतावद् एव कर्तव्यम् इति सर्वशास्त्रार्थसारं कथयतिया या इति । कथनीयान्य् उरूणि कर्माणि यस्य तस्य गुणकर्मविषयाः । बुभूषिभिः सद्भावम् इच्छद्भिः ॥१०॥

क्रमसन्दर्भः  या यास् ताः सर्वा अपि । किम् उत श्रीवसुदेवनन्दनसम्बन्धिन्य इत्य् अर्थः । गुणकर्माश्रयास् तत्तद्गुणसूचककर्माश्रयाः ॥१०॥

विश्वनाथः  बुभूषुभिः स्वसत्ताम् इच्छद्भिः । अन्यथा जीवन्मृतत्वं स्याद् इति भावः ॥१०॥

 ओ)०(ओ

॥ १.१८.११ ॥

ऋषय ऊचुः
सूत जीव समाः सौम्य शाश्वतीर् विशदं यशः ।
यस् त्वं शंससि कृष्णस्य मर्त्यानाम् अमृतं हि नः ॥

श्रीधरः  पुनर् विस्तरेण कथनार्थं सूतोक्तिं तत्सङ्गं चाभिनन्दन्तिसूतेति त्रिभिः । शाश्वतीः समा अनन्तान् वत्सरान् जीव । अत्यन्तसंयोगे द्वितीया । विशुद्धः यशः कीर्तयसि । तच् चास्माकं मर्त्यानाम् अमृतं मरणनिवर्तकम् ॥११॥

क्रमसन्दर्भः  जीव मर्त्यलोके वर्तस्वेत्य् अर्थः ॥११॥

विश्वनाथः  न व्याख्यातम्.

 ओ)०(ओ


॥ १.१८.१२ ॥

कर्मण्य् अस्मिन्न् अनाश्वासे धूमधूम्रात्मनां भवान् ।
आपाययति गोविन्दपादपद्मासवं मधु ॥

श्रीधरः  किं च, अस्मिन् कर्मणि सत्रेऽनाश्वासेऽविश्वनसीये । वैगुण्यबाहुल्येन फलनिश्चयाभावात् । धूमेन धूम्रो विवर्ण आत्मा शरीरं येषां तान् अस्मान् । कर्मणि षष्ठी । आसवं मकरन्दम् । मधु मधुरम् ॥१२॥

क्रमसन्दर्भः  अनाश्वास अविश्वसनीये । वैगुण्यबाहुल्येन कृषिवत् फलनिश्चयाभावाद् अनेन भक्तेर् विश्वसनीयत्वं ध्वनितम् । धूमेन धूम्रो विरञ्जितौ आत्मानौ शरीरचित्ते येषाम्, कर्मणि षष्ठी, तान् अस्मान् इत्य् अर्थः । पादपद्मस्य यशोरूपम् आसवं मकरन्दं मधु मधुरम् । अत्र सत्रवत् कर्मान्तरम्, यशःश्रवणवद् भक्त्यन्तरं चेति ज्ञेयम् ।

तद् एवं भक्तिं विना कर्मादिभिर् अस्माकं दुःखम् एवासीद् इति व्यतिरेकत्वम् अत्र गम्यते । तद् उक्तं यशःश्रियाम् एव परिश्रमः परः [भा.पु. १२.१२.४०] इत्य् आदि । अतो वै कवयो नित्यं [भा.पु. १.२.२२] इत्य् आदि च । ब्रह्मवैवर्ते च शिवं प्रति श्रीविष्णुवाक्यम्

यदि मां प्राप्तुम् इच्छन्ति प्रापुन्वन्त्य् एव नान्यथा ।
कलौ कलुषचित्तानां वृथायुःप्रभृतीनि च ।
भवन्ति वर्णाश्रमिणां न तु मच्छरणार्थिनाम् ॥ इति ॥१२॥ [भक्तिस. ९९]

विश्वनाथः  कर्मण्य् अस्मिन् सत्रे अनाश्वासे अविश्वसनीये । वैगुण्यबाहुल्येन फलनिश्चयाभावात् । तेन भक्तेर् विश्वसनीयत्वम् उक्तम् । धूमेन धूम्रा विवर्णा आत्मनश् चक्षुर्आद्यवयवा देहा येषां तेषाम् । कर्मणि षष्ठी । भक्तेः साक्षात्फलदत्वम् आह आप्यायतीति । आसवं मकरन्दरूपम्, मधु मादकम् इति । तदितरसर्वसुखदुःखानुभवात् प्रतिक्षणं तदीयस्वादुत्वानुभवाच् च ॥१२॥

 ओ)०(ओ

॥ १.१८.१३ ॥

तुलयाम लवेनापि न स्वर्गं नापुनर्भवम् ।
भगवत्सङ्गिसङ्गस्य मर्त्यानां किम् उताशिषः ॥

श्रीधरः  भगवत्सङ्गिनो विष्णुभक्तास् तेषां सङ्गस्य यो लवोऽत्यल्पः कालस् तेनापि स्वर्गं न तुलयाम समं न पश्याम । न चापवर्गम् । सम्भावनायां लोट् । मर्त्यानां तुच्छा आशिषो राज्याद्या न तुल्यामेति किम् उ वक्तवयम् ॥१३॥

क्रमसन्दर्भः  तुलयामेति तैः । तत्र सम्भावनायां लोड् इति । तुलयितुं सम्भावनाम् अपि न कुर्मः । किम् उत तुलनां कुम्र इत्य् अर्थः ॥१३॥

विश्वनाथः  तस्मात् तादृशसाधुसङ्गमहानिधेर् माहात्म्यम् अस्मदनुभवगोचरीकृतं कियद् ब्रुम इत्य् आहुः । भगवत्सङ्गिनो भक्तास् तेषां सङ्गस्य यो लवोऽत्यल्पः कालस् तेन स्वर्गं कर्मफलम् अपुनर्भवं मोक्षं च ज्ञानफलं न तुलयाम, मर्त्यानां तुच्छा आशिषो राज्याद्याः किम् उत वक्तव्यं न तुलयामेति । यतः साधुसङ्गेन परमदुर्लभाया भक्तेर् अङ्कुरो ह्य् उद्भवतीति भावः । तत्र भक्तेः साधनस्यापि साधुसङ्गस्य लवेनापि कर्मज्ञानादेः फलं सम्पूर्णम् अपि न तुलयाम, किमुत बहुकालव्यापिना साधुसङ्गेन, किमुततरां तत्फलभूतया भक्त्या, किमुततमां भक्तिफलेन प्रेम्नेति च कैमुत्यातिशयो द्योतितो भवति । तथात्र सम्भावनार्ह्तकलोटातोलने सम्भावनाम् एव न कुर्मः । न हि मेरुणा सर्षपं कश्चित् तुलयतीति द्योत्यते । बहुवचनेन बहूनां सम्मत्या नैषोऽर्थः केनचिद् अप्रमाणीकर्तुं शक्यत इति व्यज्याते । भगवत्सङ्गिसङ्गस्य इत्य् अनेन

न तथास्य भवेत् क्लेशो बन्धश् चान्यप्रसङ्गतः ।
योषित्सङ्गाद् यथा पुंसस् तथा तत्सङ्गिसङ्गतः ॥

इति योषित्सङ्गाद् अपि योषित्सङ्गिनां सङ्गो यथातिनिन्द्य उक्तः, तथैव भगवत्सङ्गाद् अपि भगवत्सङ्गिनां सङ्गोऽतिवन्द्योऽतिप्रशस्योऽत्यभिलषणीय इति बोध्यते ॥१३॥

 ओ)०(ओ

॥ १.१८.१४ ॥

को नाम तृप्येद् रसवित् कथायां
महत्तमैकान्तपरायणस्य ।
नान्तं गुणानाम् अगुणस्य जग्मुर्
योगेश्वरा ये भवपाद्ममुख्याः ॥

श्रीधरः  एवं सत्सङ्गम् अभिनन्द्य श्रवणौत्सुक्यम् आविष्कुर्वन्तिको नामेति । रसविद् रसज्ञः । महत्तमानाम् एकान्तेन परम् अयनम् आश्रयो यस् तस्य कथायाम् । अगुणस्य प्राकृतगुणरहितस्य । कल्याणगुणानाम् अन्तं ये योगेश्वरास् तेऽपि न जग्मुर् एतावन्त इति न परिगणयां चक्रुः । भवः शिवः पाद्मो ब्रह्मा च मुख्यौ येषां ते ॥१४॥

क्रमसन्दर्भः  योगस्य भक्तियोगस्य । ईश्वरा दातुम् अदातुं च समर्थाः ॥१४॥

विश्वनाथः  ननु सत्यम् एव प्रशस्यते साधुसङ्गो यतस् तं विना कृष्णकथास्वादो न लभ्यते, स युष्माभिर् लब्ध एवेति । किं पुनस् तस्यैव पौनःपुन्येन ? इत्य् अत आहको नामेति । रसविद् रसज्ञश् चेत् तदा को नाम महत्तमानाम् एकान्तेन परम् अयनम् आश्रयो यस् तस्य कथायां तृप्येद् इति महामाधुर्यम् उक्तम् । महैश्वर्यं चाहनान्तम् इति । यतः अगुणस्य प्राकृतगुणरहितस्य गुणानां चिन्मयानाम् अन्तं ये योगेश्वरास् तेऽपि न जग्मुः ॥१४॥

 ओ)०(ओ

॥ १.१८.१५ ॥

तन् नो भवान् वै भगवत्प्रधानो
महत्तमैकान्तपरायणस्य ।
हरेर् उदारं चरितं विशुद्धं
शुश्रूषतां नो वितनोतु विद्वन् ॥

श्रीधरः  नोऽस्माकं मध्ये भगवान् प्रधानं सेव्यो यस्य स भवान् नः शुश्रूषतां हरेश् चरितं विस्तारयतु ॥१५॥

क्रमसन्दर्भः  न व्याख्यातम्.

विश्वनाथः  नोऽस्माकं मध्ये भगवान् प्रधानं सेव्यो यस्य सः भवान् । नोऽस्माकं शुश्रूषतां सम्बन्धेन । विशुद्धं मायातीतम् ॥१५॥

 ओ)०(ओ

॥ १.१८.१६ ॥

स वै महाभागवतः परीक्षिद्
येनापवर्गाख्यम् अदभ्रबुद्धिः ।
ज्ञानेन वैयासकिशब्दितेन
भेजे खगेन्द्रध्वजपादमूलम् ॥

श्रीधरः  तच् च शुकपरीक्षित्संवादेन कथयेत्य् आहुःस वा इति द्वाभ्याम् । वैयासकिना श्रीशुकेन शब्दितेन कथितेन येन ज्ञानेन ज्ञानसाधनेनापवर्ग इत्य् आख्या यस्य तत् खगेन्द्रध्वजस्य हरेः पादमूलं भेजे ॥१६॥

क्रमसन्दर्भः  न व्याख्यातम्.

विश्वनाथः  ननु ज्ञानाद् एव मोक्ष इति ज्ञानाय तत्फलाय मोक्षाय च कथं न स्पृहयथेति चेद् अस्माकं भक्तानां भगवच्चरितास्वादनं ज्ञानं तत्फलं भगवत्पदप्राप्तिर् एव मोक्ष इति परीक्षिद्दृष्ट्यैवाहुः । तच्चरितं भवान् वितनोतु येन स वै परीक्षित् खगेन्द्रध्वजस्य भगवतः पादमूलं प्राप ।

ननु द्वादशस्कन्धे परीक्षिदपवर्गं प्रापेति प्रसिद्धिः सत्यम् । अपवर्ग इत्य् आख्या यस्य तद्भक्तैर् भगवत्पादमूलम् एवापवर्ग उच्यते । वक्ष्यते च पञ्चमस्कन्धे, यथावर्णविधानम् अपवर्गश् च भवति योऽसौ भगवति भक्तियोगः [भा.पु. ५.१९.१९२०] इति । येन कथम्भूतेन वैयासकिशब्दितेन । यथैव तत्पादमूलम् अपवर्गशब्देनोच्यते तथैव तच्चरितम् अपि ज्ञानशब्देन वैयासकिनोच्यते । अतो ज्ञानेन परीक्षिदपवर्गं प्रापेति प्रसिद्धिर् नानृतेत्य् अर्थः । एतेन स प्रेत्य गतवान् यथा [भा.पु. १.१२.२] इति प्रश्नस्योत्तरम् उक्तम् ॥१६॥

 ओ)०(ओ

॥ १.१८.१७ ॥

तन् नः परं पुण्यम् असंवृतार्थम्
आख्यानम् अत्यद्भुतयोगनिष्ठम् ।
आख्याह्य् अनन्ताचरितोपपन्नं
पारीक्षितं भागवताभिरामम् ॥

श्रीधरः  तद् संवृतार्थं यथा तथा आख्याहि । तद् एव निर्दिशन्ति । परीक्षिते कथितं पारीक्षितम् आख्यानं श्रीभागवतं पुराणम् । परं पुण्यं सत्त्वशोधकम् । अत्युद्भुते योगे निष्ठा यस्य । अनतस्याचरितैर् उपपन्नं युक्तम् । अत एव भागवतानाम् अभिरामं प्रियम् । एतैर् विशेषेणः कर्मज्ञानभक्तियोगप्रकाशत्वं दर्शितम् ॥१७॥

क्रमसन्दर्भः  तन् नः परम् इत्य् अत्रावन्तरतात्पर्येण धर्मज्ञानप्रकाशकत्वेऽपि मुख्यतात्पर्येण भक्तेर् एव प्रकाशकत्वम् आहभागवताभिरामम् इति । अत एतत् प्राग् उक्तम्स वै महाभागवतः [भा.पु. १.१८.१६] इत्य् आदि । यद् वा, परं पुण्यं परमशोधकम् । यतोऽत्यद्भुतयोगो भक्तियोगस् तन्निष्ठम् इत्य् आदि ॥१७॥

विश्वनाथः  असंवृतार्थं यथा स्यात् तथाख्याहि । अत्यद्भूते योगे भक्तौ निष्ठा यस्य । आख्यानं श्रीभागवतम् । यतो भागवतानां भक्तानाम् अभिरामं प्रियं पारीक्षितं परिक्षिते कथितम् ॥१७॥

 ओ)०(ओ

॥ १.१८.१८ ॥

सूत उवाच
अहो वयं जन्मभृतोऽद्य हास्म
वृद्धानुवृत्त्यापि विलोमजाताः ।
दौष्कुल्यम् आधिं विधुनोति शीघ्रं
महत्तमानाम् अभिधानयोगः ॥

श्रीधरः  श्रीभागवतव्याख्याने लब्धप्रसङ्गं महताम् आदरपात्रम् आत्मानं श्लाघते द्वाभ्याम् । अहो इत्य् आश्चर्यम् । ह इति हर्षे । वयम् इति बहुवचनं श्लाघायाम् । प्रतिलोमजा अप्य् अद्य जन्मभृतः सफलजन्मान आस्म जाताः । वृद्धानाम् अनुवृत्त्या आदरेण । ज्ञानवृद्धः शुकस् तस्य सेवयेति वा । यतो दुष्कुलत्वं तन्निमित्तम् आधिं च मनःपीडां महत्तमानाम् अभिधानयोगो योगो लौकिकोऽपि सम्भाषणलक्षणः सम्बन्धो विधुनोत्य् अपनयति ॥१८॥

क्रमसन्दर्भः  तादृशब्रह्मर्षीन् प्रति स्वयं तादृशमहापुराणम् उपदेष्टुं सङ्कुचंस् तत्र तन्महिमानम् एवावलम्बतेअहो इति युग्मकेन । विलोमजाता अपि वयम् अदयैव जन्मभृत उत्तमजन्मान्तरं लब्धवन्त आस्म, द्विजत्ववत् । कथम् ? वृद्धानां महत्तमानां भवताम् अनुवृत्त्यैतन् महापुराणकथनप्रवर्तनात्मकेनाङ्गीकारेण । यद् वा, केन कदा ? वृद्धानां श्रीशुकदेवादीनां भवतां यानुवृत्तिर् अनुगतिस् तया हेतुना । अद्यास्मिन्न् एतादृशभवदङ्गीकारसमये । विलोमजत्वानुवृत्तौ तत्रायोग्यत्वाद् इति भावः । तत्र कैमुत्यं महत्तमानाम् अभिधानयोगो नाम श्रवणम् अपि दौष्कुल्यं तदाधिं च विधुनोतीति ॥१८॥

विश्वनाथः  श्रीभागवताख्याने ऋषिभिर् दत्तयोग्यताकमात्मानम् अभिनन्दति । विलोमजा निन्द्या अपि अद्य जन्मभृतः सफलजन्मानः । आस्म जाताः । ह स्पष्टम् । वृद्धानां ज्ञानवृद्धस्य शुकस्य वा अनुवृत्त्या । यतो दुष्कुलत्वं तन्निमित्तम् आधिं च मनःपीडां महत्तमानाम् अभिधानयोगः लौकिकोऽपि सम्भाषणलक्षणसम्बन्धः विधुनोति ॥१८॥
 ओ)०(ओ

॥ १.१८.१९ ॥

कुतः पुनर् गृणतो नाम तस्य
महत्तमैकान्तपरायणस्य ।
योऽनन्तशक्तिर् भगवान् अनन्तो
महद्गुणत्वाद् यम् अनन्तम् आहुः ॥

मध्वः  अनन्तोद्देशतः कालतश् च ॥१९॥

श्रीधरः  कुतः पुनः किं पुनर् वक्तव्यं तस्याननतस्य नाम गृणतः पुंसो महत्तमैकान्तयोगो दौष्कुल्यं विधुनोतीति । यद् वा, नाम गृणतः पुनः कुतो दौष्कुल्यम् इति । यद् वा, गृणतः पुंसस् तस्य नाम दौष्कुल्यं विधुनोतीति किं वक्तव्यम् इति कैमुत्यन्यायम् एवाह । अनन्ताः शक्तयो यस्य । स्वतोऽप्य् अनन्तः । किञ्च महत्सु गुणा यस्य स महद्गुणः तस्य भावस् तस्मात् । यं गुणतोऽप्य् अनन्तम् आहुः ॥१९॥

क्रमसन्दर्भः  तद् एवं सति तस्य महत्तमाभिधानयोगवतः पुनर् महत्तमानाम् एकान्तपरायणस्य गाढतत्परस्य सतोऽत एव गृणतः, तेषां महत्तमानां नाम कीर्तयतः पुंसः कीर्तितं नाम कर्तृ दौष्कुल्यादिकं विधुनोतीति कुतः पुनर् वक्तव्यम् ? सुतराम् एव तत् स्याद् इति भावः । तत्र हेतुःअतिशयो यो भगवान् अनन्तस्वरूपस् तथानन्तशक्तिश् च स्यात् । तम् अपि यं महत्सु अभिव्यक्ता गुणा यस्य ताद्र्शत्वाद् एव हेतोर् अनन्तम् आहुःतत् तया यद् अस्ति सर्वे तेषु यदि तद्गुणा नाभिव्यक्ता अभविष्यन्, तदा तदज्ञानात् तम् अपि तथा नावदिष्यन्न् इत्य् अर्थः । पूर्वेण यच्छब्देन तच्छब्दो लभ्यते । परेण तु प्रसिद्धः सूच्यते । तस्मात् तादृशगुणानां भवद्विधानाम् एव प्रभावोऽयंयद् वयम् अप्य् अत्र योग्या जाता इति भावः । येषां संस्मरणात् पुंसां [भा.पु. १.१९.३३] इत्य् आदिवत् । अत्र प्रस्तुतस्य वृद्धानुवृत्तिमहिम्न उपक्रान्तत्वेन उपसंहारेऽन्यमहिमपरत्वे वाक्यभेदः स्याद् इति नान्यथा व्याख्यातम् । निजयोग्यतान्तरसूचने धार्ष्ट्यं स्याद् इति च ॥१९॥

विश्वनाथः  कुतः पुनः वक्तव्यं गृणतः कीर्तयतः पुंसः नाम कर्तृदौष्कुल्यं विधुनोति । ननु दौष्कुल्यारम्भकं पापं प्रारब्धम् एव, तस्य नाशं विना कथं दौष्कुल्यधूननम् ? प्रारब्धस्य तु भोगेनैव नाश इति प्रसिद्धेः । नामतः कथं खण्डयतु ? इत्य् अत आहयो भगवान् अनन्तशक्तिर् इति । शक्तीनाम् आनन्त्याद् भक्तप्रारब्धनाशिन्य् अपि काचित् शक्तिर् अस्त्य् एवेति भावः । तथा च महत्सु स्वभक्तेषु गुणा यस्य स महद्गुणस् तस्य भावस् तत्त्वम् । तस्माद् यम् अनन्तम् आहुर् इति । तेन तद्भक्तेषु तदीयगुणसङ्क्रमात् तस्मिन्न् इव तद्भक्तेऽपि प्रारब्धं न तिष्ठति ॥१९॥

 ओ)०(ओ

॥ १.१८.२० ॥

एतावतालं ननु सूचितेन
गुणैर् असाम्यानतिशायनस्य ।
हित्वेतरान् प्रार्थयतो विभूतिर्
यस्याङ्घ्रिरेणुं जुषतेऽनभीप्सोः ॥

श्रीधरः  एतत् प्रपञ्चयति त्रिभिःएतावतेति । तस्य यद् असाम्यम् अनतिशायनं च गुणैस् साम्यं तदाधिक्यं चान्यस्य नास्तीत्य् अस्यार्थस्य ज्ञानम् एतावता सूचितेनैवालं पर्याप्तं कस् तद् विस्तरो वक्तुं शक्नोति । तद् एवाह । इतरान् ब्रह्मादीन् प्रार्थयमानान् हित्वा विभूतिर् लक्ष्मीर् अनभीप्सोर् अपि यस्याङ्घ्रिरेणुं सेवत इति ॥२०॥

क्रमसन्दर्भः  अथ तस्यानन्तगुणत्वं दर्शयतिएतावतेति । असाम्यश् चासाव् अनतिशायनश् चेति । गुणैर् असाम्याधिक्यस्य तस्यैतावता विस्तृतेन माहात्म्यसूचनेनालम्, न प्रयोजनम् अस्तीत्य् अर्थः । तद् एव योजयतिहित्वेति । विभूतिर् बहिरङ्गसम्पत्तिरूपा । यस्य स्वरूपशक्त्यादिभिः सम्पन्नस्य ॥२०॥

विश्वनाथः  ननु के ते गुणास् तत्र तान् वक्तुं कः समर्थः? किन्तु एतावता सूचितेनालं यद्गुणैर् असाम्यं न अतिशायनं यस्य तस्येति । यस्य सम एव नास्ति अधिकः कुतो भविष्यतीत्य् अर्थः । एवम्भूतस्य यस्यानभीप्सोर् अपि अङ्घ्रिरेणुं विभूतिर् लक्ष्मीः सर्वगुणपूर्णम् अन्विष्यन्ती जुषते सेवते इतरान् ब्रह्मादीन् प्रार्थयमानान् अपि त्यक्त्वा ॥२०॥

 ओ)०(ओ

॥ १.१८.२१ ॥

अथापि यत्पादनखावसृष्टं
जगद् विरिञ्चोपहृतार्हणाम्भः ।
सेशं पुनात्य् अन्यतमो मुकुन्दात्
को नाम लोके भगवत्पदार्थः ॥

श्रीधरः  अथेत्य् अर्थान्तरे । यस्य पादनख्हाद् अवसृष्टं निःसृतम् अपि विरिञ्चेनोपहृतं समर्पितम् अर्हणाम्भोऽर्घोदकम् ईशसहितं जगत् पुनाति । विरिञ्चोपहृतं सेशम् इति च तयोर् अप्य् उपासकत्वम् उक्तम् । तस्मान् मुकुन्दव्यतिरिक्तः को नाम भगवत्पदस्यार्थः । स एव सर्वेश्वर इत्य् अर्थः ॥२१॥

क्रमसन्दर्भः  तस्य चानन्तगुणस्य महत्स्व् अभिव्यक्तत्वं दर्शयतिअथेति । सेशं पुनातीत्य् अत्रेशस्यापि पवित्रीकरणम् अखण्डतमगुणाधिष्ठानत्वेऽपि तदावेशखण्डनं ज्ञेयम् ॥२१॥

विश्वनाथः  अथ इत्य् अर्थान्तरे । यत्पादनखावसृष्टं निःसृतम् अपि विरिञ्चेनोपहृतं समर्पितम् अर्हणाम्भः अर्घ्योदकम् ईशो महादेवस् तत्सहितं सर्वं जगत् पुनाति तस्मान् मुकुन्दव्यतिरिक्तः को नाम भगवत्पदस्यार्थः सर्वेश्वरः स एवेत्य् अर्थः । एवं च जगति सर्वोत्कृष्टा लक्ष्मीब्रह्मशिवा एव तत्पदं सेवमानास् तस्य महोत्कर्ष सूचयन्तीति वाक्यार्थः ॥२१॥

 ओ)०(ओ

॥ १.१८.२२ ॥

यत्रानुरक्ताः सहसैव धीरा
व्यपोह्य देहादिषु सङ्गम् ऊढम् ।
व्रजन्ति तत् पारमहंस्यम् अन्त्यं
यस्मिन्न् अहिंसोपशमः स्वधर्मः ॥

मध्वः  परमहंसाश्रमं प्राप्यं सत्यं ब्रह्म ॥२२॥

श्रीधरः  धीराः सतः । ऊढं धृतम् । अन्त्यं परम् आकाष्टापन्नम् । तद् आह । यस्मिन्न् अहिंसा उपशमश् च स्वाभाविको धर्मः ॥२२॥

क्रमसन्दर्भः  तस्मात् तम् एव भजेद् इत्य् अभिप्रेत्याहयत्रेति । अन्तं पारमहंस्यं भागवतपरमहंसत्वम्

मुक्तानाम् अपि सिद्धानां नारायणपरायणः ।
सुदुर्लभः प्रशान्तात्मा कोटिष्व् अपि महामुने ॥ [भा.पु. ६.१४.५] इत्य् उक्तेः ।

यस्मिन् यदर्थम् अहिंसया मात्सर्यादिराहित्येनोपशमो भगवन्निष्ठा विधीयत इत्य् अर्थः ॥२२॥

विश्वनाथः  तथा दृश्यमाना मनीषिणोऽप्य् अत्रार्थे प्रमाणम् इत्य् आहयत्रेति । ऊढं धृतम् । अन्त्यं परमकाष्ठापन्नम् । यस्मिन् व्रजने ॥२२॥

 ओ)०(ओ

॥ १.१८.२३ ॥

अहं हि पृष्टोऽर्यमणो भवद्भिर्
आचक्ष आत्मावगमोऽत्र यावान् ।
नभः पतन्त्य् आत्मसमं पतत्त्रिणस्
तथा समं विष्णुगतिं विपश्चितः ॥

श्रीधरः  एवं स्वभाग्यम् अभिनन्द्य पारीक्षितोपख्यानं वक्तुम् आहअहं हीति । हे अर्यमणः हे सूर्यास् त्रयीमूर्तयः, अत्र यावान् आत्मावगमो मम ज्ञानं तावद् आचक्षे प्रवक्ष्यामि । तथाहि । यथा पक्षिणो नभ आत्मसमं स्वशक्त्यन्रूपम् एवोत्पतन्ति न कृत्स्नम्, तथा विपश्चितोऽपि विष्णोर् गतिं लीलां समं स्वम् अत्यनुरूपम् एव वदन्तीत्य् अर्थः ॥२३॥

क्रमसन्दर्भः  नन्व् अनन्तगुणस्य तस्य कथं गुणगणने प्रवृत्तोऽसि ? तत्राहअहं हीति ॥२३॥

विश्वनाथः  एवं स्वभाग्यम् अभिनन्द्य पारीक्षितोपाख्यानं वक्तुम् आहअर्यमणः! हे सूर्यास् तत्तुल्यास् त्रयीमूर्तयः अत्र यावान् आत्मावगमः मम ज्ञानं तावद् आचक्षे प्रवक्ष्यामि । यथा पक्षिणः आत्मसमं स्वशक्त्यनुरूपम् एव नभ उत्पतन्ति न तु कृत्स्नं तथा विपश्चितोऽपि विष्णोर् गतिं लीलां समं स्वमत्यनुरूपम् एव ॥२३॥

 ओ)०(ओ

॥ १.१८.२४ ॥

एकदा धनुर् उद्यम्य विचरन् मृगयां वने ।
मृगान् अनुगतः श्रान्तः क्षुधितस् तृषितो भृशम् ॥

श्रीधरः  सम्प्रति कथाम् उपक्षिपतिएकदेति ॥२४॥

क्रमसन्दर्भः  अथ श्रीभगवान् एव सपार्श्वं नेतुं ब्रह्मशापद्वारा तं विरक्तं सम्पादितवान् । तत्र च श्रीमद्भागवतं प्रकाशितवान् इति वक्तुं तच्चरितान्तरम् आहएकदेत्य् आदिना ॥२४॥

विश्वनाथः  न व्याख्यातम्.

 ओ)०(ओ

॥ १.१८.२५ ॥

जलाशयम् अचक्षाणः प्रविवेश तम् आश्रमम् ।
ददर्श मुनिम् आसीनं शान्तं मीलितलोचनम् ॥

श्रीधरः  अचक्षाणोऽपश्यन् तं प्रसिद्धम् आश्रमम् । तस्मिंश् च मुनिं शमीकम् ॥२५॥

क्रमसन्दर्भः  न व्याख्यातम्.

विश्वनाथः  अचक्षणोऽपश्यन् ॥२५॥

 ओ)०(ओ

॥ १.१८.२६ ॥

प्रतिरुद्धेन्द्रियप्राण मनोबुद्धिम् उपारतम् ।
स्थानत्रयात् परं प्राप्तं ब्रह्मभूतम् अविक्रियम् ॥

मध्वः  ब्रह्मभूतं ब्रह्मणि भूतम् । स्वतोमनः स्थितिर् विष्णौ ब्रह्मभाव उदाहृतः इति ब्रह्माण्डे ॥२६॥

श्रीधरः  प्रतिरुद्धाः प्रत्याहता इन्द्रियादयो येन तम् । अत एवोपरतम् । स्थानत्रयाच् जाग्रादिलक्षणात् परं तुरीयं पदं प्राप्तम् । अत एव ब्रमभूतत्वाद् अविक्रियम् ॥२६॥

क्रमसन्दर्भः  न व्याख्यातम्.

विश्वनाथः  मुनिं शमीकम् । स्थानत्रयात् जाग्रत्स्वप्नसुषुप्तितः परं तुरीयं समाधिं प्राप्तम् अत एव ब्रह्मभूतम् ॥२६॥

 ओ)०(ओ

॥ १.१८.२७ ॥

विप्रकीर्णजटाच्छन्नं रौरवेणाजिनेन च ।
विशुष्यत्तालुर् उदकं तथाभूतम् अयाचत ॥

श्रीधरः  विप्रकीर्णाभिर् जटाभिर् आच्छन्नम् । रुरुर् मृगविशेषस् तस्य चर्मणा चाच्छन्नम् । विशेषेण शुष्यात्तालु यस्य सः । तथाभूतं मुनिम् उदकम् अयाचत ॥२७॥

क्रमसन्दर्भः  न व्याख्यातम्.

विश्वनाथः  रुरुर् मृगविशेषस् तस्य चर्मणा च आच्छन्नम् ॥२७॥

 ओ)०(ओ

॥ १.१८.२८ ॥

अलब्धतृणभूम्यादिर् असम्प्राप्तार्घ्यसूनृतः ।
अवज्ञातम् इवात्मानं मन्यमानश् चुकोप ह ॥

श्रीधरः  न लब्धं तृणं तृणासनं भूम्याद्युपवेशस्थानं च येन सः । न सम्प्राप्तोऽर्घः सूनृतं प्रियवचनं च येन सः ॥२८॥

क्रमसन्दर्भः  अलब्धेत्य् आदि । अत्र तस्येदृशभावो भगवदनुग्रहमयः श्रीभगवदिच्छयैवेति ज्ञेयम् । तस्यैवमेऽघस्य [भा.पु. १.१९.१४] इत्य् आदि वक्ष्यमाणात् ॥२८॥

विश्वनाथः  अलब्धेति । ममातिथ्यम् अनेन किम् अपि न कृतम् इति चुकोप ॥२८॥

 ओ)०(ओ

॥ १.१८.२९ ॥

अभूतपूर्वः सहसा क्षुत्तृड्भ्याम् अर्दितात्मनः ।
ब्राह्मणं प्रत्य् अभूद् ब्रह्मन् मत्सरो मन्युर् एव च ॥

मध्वः  अप्रीतिर् मद्वशो नायम् इति मत्सर ईरित इति नाममहोदधौ ॥२९॥

श्रीधरः, विश्वनाथः  मत्सरस् तदुत्कर्षासहनम् ॥२९॥

क्रमसन्दर्भः  न व्याख्यातम्.

 ओ)०(ओ

॥ १.१८.३० ॥

स तु ब्रह्मऋषेर् अंसे गतासुम् उरगं रुषा ।
विनिर्गच्छन् धनुष्कोट्या निधाय पुरम् आगतः ॥

श्रीधरः  गतासु मृतम् । धनुष्कोट्या चापाग्रेण ॥३०॥

क्रमसन्दर्भः  न व्याख्यातम्.

विश्वनाथः  धनुष्कोट्या धनुर्अग्रेण निधायेति । भो ब्रह्मन्! त्वयाहम् अतिथिर् यथा साधुसम्मानितस् तथा त्वाम् अप्य् अनया सुकुमारमालया सम्मानयामीति भावः ॥३०॥

 ओ)०(ओ

॥ १.१८.३१ ॥

एष किं निभृताशेष करणो मीलितेक्षणः ।
मृषासमाधिर् आहोस्वित् किं नु स्यात् क्षत्रबन्धुभिः ॥

श्रीधरः  सर्पनिधाने राज्ञोऽभिप्रायम् आह । एष किं प्रत्याहृतसर्वेन्द्रियः सन् मीलितेक्षणः स्थितो यद् वा, क्षत्रबन्धुभिर् आगतैर् गतैर् वा किं नु स्याद् इत्य् अवज्ञया मृषासमाधिः सन्न् इति जिज्ञासयेत्य् अर्थः ॥३१॥

क्रमसन्दर्भः  न व्याख्यातम्.

विश्वनाथः  निर्गमनसमये राजा परामृशति एष इति । निभृताशेषकरणः प्रत्याहृतसर्वेन्द्रियः । अतः सत्यसमाधिकः आहो स्विन् मृषा समाधिस् तत्र हेतुः किं न्व् इति । अत्र राज्ञो विकर्मेदम् अभाग्योत्थं न ज्ञेयं किन्तु तं शीघ्रं स्वपार्श्वं नेतुं ब्रह्मशापद्वारा विरक्तं विधाय शुकदेवेन सङ्गतं कृत्वा तत्र श्रीभागवतरूपेण स्वयम् आविर्भूय जगद् उद्धर्तुं च कलौ जनिष्यमाणान् अपि कांश्चन भक्तान् स्वकृतां रासादिलीलाम् आस्वदयितुं च भगवत एवेयम् इच्छेति मनीषिण आहुः । तस्यैव मेऽघस्येत्य् आदि वक्ष्यमाणात् । मच्छुद्धभक्तस्य दैवाद् विकर्मापि शुभोदर्कम् एवेति ज्ञापयितुं

यदा यदा हि धर्मस्य ग्लानिर् भवति भारत ।
अभ्युत्थानम् अधर्मस्य तदात्मानं सृजाम्य् अहम् ॥ [गीता ४.६]

इति श्रीभागवतरूपेण स्वाविर्भावे कारणाभासं चोत्थापयितुं भगवतैव तस्य तथा भाव उद्भावितः । न च तस्य स्वप्नेऽपि स स्वभावः अभूतपूर्वम् इत्य् उक्तेः । न च दैवाद् अभाग्यविशेषोत्थोऽयं तात्कालिको भावस् तत्फलस्य शुकसमागममहाभाग्यस्य अनुपपत्तेः । पिपासातिशय एव हेतुर् इति वाच्यम्, तत्क्षणानन्तरम् एव जलम् अपीतवत एवानुतापशतविदीर्यमाणस्य गृहागतस्य सद्य एव प्रायोपवेशात् । इत्य् एवं च जन्मनि मरणे च ब्रह्मतेजसो मध्यवयसि कालस्य च निर्जयात् तस्य राज्ञो भगवत्कृपामहाबलवत्त्वं साधारणम् एव द्रष्टव्यम् ॥३१॥

 ओ)०(ओ

॥ १.१८.३२ ॥

तस्य पुत्रोऽतितेजस्वी विहरन् बालकोऽर्भकैः ।
राज्ञाघं प्रापितं तातं श्रुत्वा तत्रेदम् अब्रवीत् ॥

श्रीधरः  तस्य पुत्रः शृङ्गीनामा । अतितेजस्वी तपोबलसम्पन्नः । अघं दुःखम् । तत्र अर्भकमध्ये ॥३२॥

क्रमसन्दर्भः  न व्याख्यातम्.

विश्वनाथः  तस्य पुत्रः शृङ्गी ॥३२॥

 ओ)०(ओ

॥ १.१८.३३ ॥

अहो अधर्मः पालानां पीव्नां बलिभुजाम् इव ।
स्वामिन्य् अघं यद् दासानां द्वारपानां शुनाम् इव ॥

श्रीधरः  पलानां राज्ञाम् । पीव्नां पुष्टानाम् । अधर्मम् एव निर्डिशति । स्वामिनि दासानां यद् अघं पापाचरणं बलिभुजां काकानाम् इव शुनाम् इव चेति ॥३३॥

क्रमसन्दर्भः  न व्याख्यातम्.

विश्वनाथः  पालानां राज्ञाम् । पीव्नां पुष्टानाम् । बलिभुजां काकानाम् ॥३३॥

 ओ)०(ओ

॥ १.१८.३४ ॥

ब्राह्मणैः क्षत्रबन्धुर् हि द्वारपालो निरूपितः ।
स कथं तद्गृहे द्वाःस्थः सभाण्डं भोक्तुम् अर्हति ॥

श्रीधरः  दासत्वं दर्शयतिब्राह्मणैर् इति । सभाण्डं भाण्डे एव स्थितम् ॥३४॥

क्रमसन्दर्भः  न व्याख्यातम्.

विश्वनाथः  गृहपालः श्वा गृहं प्रविश्य सब्ःआण्डं भाण्डसहितं घृतादि वस्तु । तेन राज्ञां मुनीनाम् आश्रममध्ये सहसा प्रवेशे तत्र जलादिप्रार्थने च का योग्यतेति भावः ॥३४॥

 ओ)०(ओ

॥ १.१८.३५ ॥

कृष्णे गते भगवति शास्तर्य् उत्पथगामिनाम् ।
तद् भिन्नसेतून् अद्याहं शास्मि पश्यत मे बलम् ॥

श्रीधरः, विश्वनाथः  तत्तदनन्तरम् । अहं शास्मि दण्डयामि ॥३५॥

क्रमसन्दर्भः  न व्याख्यातम्.

 ओ)०(ओ

॥ १.१८.३६ ॥

इत्य् उक्त्वा रोषताम्राक्षो वयस्यान् ऋषिबालकान् ।
कौशिक्याप उपस्पृश्य वाग्वज्रं विससर्ज ह ॥

मध्वः  कौशिकी कुशपाणिः ॥३६॥

श्रीधरः  इति वयस्यान् उक्त्वा रोषेण ताम्रे अक्षिणी यस्य सः । कौशिकी नदी तस्या अपः । सन्धिर् आर्षः । वाग्वज्रं शापम् ॥३६॥

क्रमसन्दर्भः  न व्याख्यातम्.

विश्वनाथः  वयस्यान् उक्त्वा । कौशिक्याप इति सन्धिरार्षः ॥३६॥

 ओ)०(ओ

॥ १.१८.३७ ॥

इति लङ्घितमर्यादं तक्षकः सप्तमेऽहनि ।
दङ्क्ष्यति स्म कुलाङ्गारं चोदितो मे ततद्रुहम् ॥

श्रीधरः  इत्य् एवं सर्पनिक्षेपेण । दङ्क्ष्यति भक्षयिष्यति । पाठान्तरे भस्मीकरिष्यति ।स्मेति पादपूरणे । कुलस्याङ्गारतुल्यम् । मे मया । ततेति ह्रस्वत्वम् आर्षम् ॥३७॥

क्रमसन्दर्भः  न व्याख्यातम्.

विश्वनाथः  इति यतो मत्पितुर् देहे मृतसर्पो निक्षिप्तस् तस्माज् जीवन्न् एव सर्पश्रेष्ठस् तक्षकस् तं दङ्क्ष्यति भक्षयिष्यति । धक्ष्यतीति पाठे भस्मीकरिष्यति । मे मया प्रेरितः । ततद्रुहं तातद्रुहम् ॥३७॥

 ओ)०(ओ

॥ १.१८.३८ ॥

ततोऽभ्येत्याश्रमं बालो गले सर्पकलेवरम् ।
पितरं वीक्ष्य दुःखार्तो मुक्तकण्ठो रुरोद ह ॥

श्रीधरः, क्रमसन्दर्भः  न व्याख्यातम्.

विश्वनाथः  गले इत्य् अलुक् समासः ॥३८॥

 ओ)०(ओ

॥ १.१८.३९ ॥

स वा आङ्गिरसो ब्रह्मन् श्रुत्वा सुतविलापनम् ।
उन्मील्य शनकैर् नेत्रे दृष्ट्वा चांसे मृतोरगम् ॥

श्रीधरः  गले सर्पकलेवरं यसेत्य् उल्क्समासः । मुक्तकण्ठः उच्चैर् इत्य् अर्थः ॥३९॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१८.४० ॥

विसृज्य पुत्रं पप्रच्छ वत्स कस्माद् धि रोदिषि ।
केन वा तेऽप्रतिकृतम् इत्य् उक्तः स न्यवेदयत् ॥४०॥

श्रीधरः  तं सर्पं विसृज्य । केनोपकारः कृतः ॥४०॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१८.४१ ॥

निशम्य शप्तम् अतदर्हं नरेन्द्रं
स ब्राह्मणो नात्मजम् अभ्यनन्दत् ।
अहो बतांहो महद् अद्य ते कृतं
अल्पीयसि द्रोह उरुर् दमो धृतः ॥

श्रीधरः  अनभिननदनवाक्यम् अहो इत्य् आदि । बत कष्ठम् । ते त्वया महत् पापं कृतम् । द्रोहे अपराधे । दमो दण्डः ॥४१॥

क्रमसन्दर्भः  न व्याख्यातम्.

विश्वनाथः  अतदर्हं शापायोग्यम् । अनभिनन्दनवाक्यम् आहअहो इति । दमो दण्डः ॥४१॥

 ओ)०(ओ

॥ १.१८.४२ ॥

न वै नृभिर् नरदेवं पराख्यं
सम्मातुम् अर्हस्य् अविपक्वबुद्धे ।
यत्तेजसा दुर्विषहेण गुप्ता
विन्दन्ति भद्राण्य् अकुतोभयाः प्रजाः ॥

श्रीधरः  परो विष्णुर् इत्य् आख्या ख्यातिर् यस्य तं नरदेवम् । नृभिः सम्मातुं समं द्रष्टुम् ॥४२॥

क्रमसन्दर्भः  न व्याख्यातम्.

विश्वनाथः  परो विष्णुर् इत्य् आख्या ख्यातिर् यस्य तं नृभिः सम्मातुं समं द्रष्टुम् ॥४२॥

 ओ)०(ओ

॥ १.१८.४३ ॥

अलक्ष्यमाणे नरदेवनाम्नि
रथाङ्गपाणाव् अयम् अङ्ग लोकः ।
तदा हि चौरप्रचुरो विनङ्क्ष्यत्य्
अरक्ष्यमाणोऽविवरूथवत् क्षणात् ॥

श्रीधरः  अलक्ष्यमानोऽदृश्यमाने । अविवरूथवन् मेषसङ्घवत् ॥४३॥

क्रमसन्दर्भः  अलक्ष्येति । तदा हि तदैवेत्य् अर्थः ॥४३॥

विश्वनाथः  अलक्ष्यमाणे अदृश्यमाने । अविवरूथवत् मेषासङ्घवत् ॥४३॥

 ओ)०(ओ

॥ १.१८.४४ ॥

तद् अद्य नः पापम् उपैत्य् अनन्वयं
यन् नष्टनाथस्य वसोर् विलुम्पकात् ।
परस्परं घ्नन्ति शपन्ति वृञ्जते
पशून् स्त्रियोऽर्थान् पुरुदस्यवो जनाः ॥

श्रीधरः  नष्टो नाथो यस्य लोकस्य तस्य वसोर् वसुनो धनस्य विलुम्पकाद् अपहर्तुश् चोरादेर् हेतोर् यत् पापं भविष्यति तद् अस्मान् निमित्तत्वाद् अस्मान् उपैष्यति । अनन्वयं सम्बन्धशून्यम् एव । तद् एव पापं दर्शयतिपरस्परम् इति । शपन्ति परुषं वदन्ति । पश्वादीन् वृञ्जतेऽपहरन्ति । पुरुदस्यवश् चोरबहुलाः ॥४४॥

क्रमसन्दर्भः  न व्याख्यातम्.

विश्वनाथः  नष्टो नाथो यस्य तस्य लोकस्य वसोर् वसुनो धनस्य विलुम्पकाद् अपहर्तुश् चौराद् धेतोर् यत् पापं भविष्यति तद् अस्मन्निमित्तत्वाद् अस्मान् उपैष्यति । अनन्वयं सम्बन्धशून्यम् एव । तद् एव पापं दर्शयति परस्परम् इति । विशेषम् आहवृञ्जते अपहरन्ति ॥४४॥

 ओ)०(ओ

॥ १.१८.४५ ॥

तदार्यधर्मः प्रविलीयते नृणां
वर्णाश्रमाचारयुतस् त्रयीमयः ।
ततोऽर्थकामाभिनिवेशितात्मनां
शुनां कपीनाम् इव वर्णसङ्करः ॥

श्रीधरः  आर्यधर्मः सदाचारः । शुनां कपीनाम् इवार्थकामयोर् एवाभिनिवेशितचित्तानाम् ॥४५॥

क्रमसन्दर्भः  न व्याख्यातम्.

विश्वनाथः  आर्यधर्मः सदाचारः ॥४५॥

 ओ)०(ओ

॥ १.१८.४६ ॥

धर्मपालो नरपतिः स तु सम्राड् बृहच्छ्रवाः ।
साक्षान् महाभागवतो राजर्षिर् हयमेधयाट् ।
क्षुत्तृट्श्रमयुतो दीनो नैवास्मच् छापम् अर्हति ॥

श्रीधरः  एवं राजमात्रस्य शापानर्हत्वम् उक्त्वा प्रस्तुतं विशेषम् आहधर्मपाल इति सार्धेन । हयमेधयाड् अश्वमेधयाजी । नन्व् एवम्भूतश् चेत् तत् कुतोऽपकृतवांस् तत्राहक्षुत्तृड् इति । स्वागतप्रश्नाभावेनावज्ञातः प्रत्युत शापं कथम् अर्हतीत्य् अर्थः ॥४६॥

क्रमसन्दर्भः  धर्मपाल इति । व्यवहारतोऽपि महान् इत्य् आहहयमेधयाड् इति ॥४६॥

विश्वनाथः  एवं राजमात्रस्य शापानर्हत्वम् उक्त्वा प्रस्तुतेऽतिविशेषम् आहधर्मपाल इति ॥४६॥

 ओ)०(ओ

॥ १.१८.४७ ॥

अपापेषु स्वभृत्येषु बालेनापक्वबुद्धिना ।
पापं कृतं तद् भगवान् सर्वात्मा क्षन्तुम् अर्हति ॥

श्रीधरः, विश्वनाथः  अस्य महापापस्यान्यत् प्रायश्चित्तम् अदृष्ट्वा पापम् आवेदयन् भगवन्तं प्रार्थयतेअपापेष्व् इति ॥४७॥

क्रमसन्दर्भः  सर्वात्मेति । अत्र महतोऽपि तदात्मकत्वात् तद्द्वारा क्षमापणं युक्तम् एवेत्य् अर्थः ॥४७॥

 ओ)०(ओ

॥ १.१८.४८ ॥

तिरस्कृता विप्रलब्धाः शप्ताः क्षिप्ता हता अपि ।
नास्य तत् प्रतिकुर्वन्ति तद्भक्ताः प्रभवोऽपि हि ॥

श्रीधरः  राजा चेत् प्रतिशापं दद्यात् तर्हि निष्कृतिर् भवेद् अपि तत् तु न सम्भवति तस्य महाभागवतत्वाद् इत्य् आह । तिरस्कृता निन्दिताः । विप्रलब्धाः वञ्चिताः । क्षिप्ता अवज्ञाताः । हतास् ताडिताः । अस्य तिरस्कारादिकर्तुः । न तत् प्रतीकारं कुर्वन्ति । तद्भक्ता विष्णुभक्ताः । प्रभवः समर्था अपि ॥४८॥

क्रमसन्दर्भः  न व्याख्यातम्.

विश्वनाथः  राजा चेत् प्रतिशापं दद्यात् तर्हि निष्कृतिर् भवेद् अपि तत् तु न सम्भवति तस्य महाभागवतत्वाद् इत्य् आहतिरस्कृता निन्दिताः । विप्रलब्धा वञ्चिताः । क्षिप्ता अवज्ञाताः । हतास् ताडिताः । प्रभवः समर्था अपि । अस्य तिरस्कारादिकर्तुर् न तत्प्रतीकारं कुर्वन्ति ॥४८॥

 ओ)०(ओ

॥ १.१८.४९ ॥

इति पुत्रकृताघेन सोऽनुतप्तो महामुनिः ।
स्वयं विप्रकृतो राज्ञा नैवाघं तद् अचिन्तयत् ॥

श्रीधरः  विप्रकृतोऽपकृतः । अघम् अपराधम् ॥४९॥

क्रमसन्दर्भः  न व्याख्यातम्.

विश्वनाथः  यद् विप्रकृतस् तिरस्कृतस् तत् तिरस्करणे अघम् अपराधं न अभावयत् ॥४९॥

 ओ)०(ओ

॥ १.१८.५० ॥

प्रायशः साधवो लोके परैर् द्वन्द्वेषु योजिताः ।
न व्यथन्ति न हृष्यन्ति यत आत्मागुणाश्रयः ॥

श्रीधरः  युक्तं चैतद् इत्य् आहप्रायश इति । द्वन्द्वेषु सुखदुःखादिषु । अगुणाश्रयः सुखदुःखाद्याश्रयो न भवति ॥५०॥

क्रमसन्दर्भः  न व्याख्यातम्.

विश्वनाथः  युक्तं चैतद् इत्य् आहप्रायश इति । द्वन्द्वेषु सुखदुःखादिषु । अगुणाश्रयः प्राकृतसुखदुःखाद्याश्रयो न भवति ॥५०॥

 ओ)०(ओ

इति श्रीमद्भागवते महापुराणे प्रथमस्कन्धे
विप्रशापोपलम्भनं नाम
अष्टादशोऽध्यायः
॥१८॥

(१.१९)

अथैकोनविंशोऽध्यायः

॥ १.१९.१ ॥

सूत उवाच
महीपतिस् त्व् अथ तत्कर्म गर्ह्यं
विचिन्तयन्न् आत्मकृतं सुदुर्मनाः।
अहो मया नीचम् अनार्यवत् कृतं
निरागसि ब्रह्मणि गूढतेजसि ॥

श्रीधरः
प्रायोपविष्टे गङ्गायां राज्ञि योगिजनावृते ।
शुकस्यागमनं तत्र प्रोक्तम् एकोनविंशके ॥

स्वकृतं तत्कर्म मुनिस्कन्धे सर्पप्रक्षेपणं गर्ह्यं निन्द्यं चिन्तयन् सुदुर्मना जातः । चिन्ताम् एवाह साधार्भ्यामहो इति । नीचं पापम् । अमीवम् इति पाठे स एवार्थः । ब्रह्मणि ब्राह्मणे । गूडं गुप्तं तेजो यस्य तस्मिन् ॥ ॥

क्रमसन्दर्भः  न व्याख्यातम्.

विश्वनाथः
राजानुतप्य निर्विद्य कृते प्रायोपवेशने ।
ऊनविंशे मुनीन्द्राणां सदसि श्रीशुकागमः ॥

अथ स्वगृहागमनकाले एव सुदुर्र्मना अभूत् । चिन्ताम् आह सार्धं द्वाभ्याम् । नीचं निन्द्यं कर्म । अमीवम् इति पाठे पापम् । ब्रह्मणि ब्राह्मणे ॥१॥

 ओ)०(ओ

॥ १.१९.२ ॥

ध्रुवं ततो मे कृतदेवहेलनाद्
दुरत्ययं व्यसनं नातिदीर्घात् ।
तद् अस्तु कामं ह्य् अघनिष्कृताय मे
यथा न कुर्यां पुनर् एवम् अद्धा ॥

श्रीधरः  कृतं यद् देवहेलनम् ईश्वरावज्ञापापम् इत्य् अर्थः । तस्मान् मे व्यसनं भविष्यति तत् तु नातिदीर्घात् कालाद् अचिराद् एवास्तु तत्राप्य् अद्धा साक्षान् ममैव न पुत्रादिद्वारेणेति प्रार्थना । कामम् असङ्कोचतः । एवं प्रार्थनायाः प्रयोजनम् । अघस्य निष्कृताय प्रायश्चित्ताय । यथा पुनर् एवं न कुर्याम् इति ॥२॥


क्रमसन्दर्भः  न व्याख्यातम्.

विश्वनाथः  अद्धा साक्षात् देवास् तु, न तु पुत्रादिद्वारेण ॥२॥

 ओ)०(ओ

॥ १.१९.३ ॥

अद्यैव राज्यं बलम् ऋद्धकोशं
प्रकोपितब्रह्मकुलानलो मे।
दहत्व् अभद्रस्य पुनर् न मेऽभूत्
पापीयसी धीर् द्विजदेवगोभ्यः ॥

श्रीधरः  एवं साक्षात् स्वस्यैव व्यसनं सम्प्रार्थ्य ततः प्राग् एव किञ्चित् प्रार्थयते । अद्यैव मे राज्यादि दहतु प्रकोपितं ब्रह्मकुलम् एवानलः । पुनर् द्विजादीन् पीडयितुं धीर् मे मा भून् न भवेद् इत्य् अर्थः ॥३॥

क्रमसन्दर्भः  अद्यैवेति । दहतु मे मत्तः सकाशाद् दग्धवद् अपयात्व् इत्य् अर्थः । राज्यादाव् अपरेषां द्विजादीनां सद्भावेन तथाभिप्रेतुम् अयुक्तत्वात् ॥३॥

विश्वनाथः  द्विजदेवता दुःखयितुं धीर् न मे अभूत् न भवेत् ॥३॥

 ओ)०(ओ

॥ १.१९.४ ॥

स चिन्तयन्न् इत्थम् अथाशृणोद् यथा
मुनेः सुतोक्तो निरृतिस् तक्षकाख्यः।
स साधु मेने न चिरेण तक्षका
नलं प्रसक्तस्य विरक्तिकारणम् ॥

श्रीधरः  इत्थं चिन्तयन् स राजा मुनेः सुतेनोक्तः सप्तमेऽहनि निरृतिर् मृत्युर् यथा भविष्यति तथाशृणोत् । शमीकप्रेषितशिष्याच् छ्रुत्वा च स तक्षकस्य विषाग्निं साधु मेने । यतो विषयेषु प्रसक्तस्य विरक्तिकारणम् ॥४॥

क्रमसन्दर्भः  न व्याख्यातम्.

विश्वनाथः  मुनेः सुतेनोक्तः सप्तमेऽहनि तक्षकाख्यो निरृतिर् मृत्युर् यथा भविष्यति तथा अशृणोत्शमीकप्रेषिताच् छिष्यात् गौरमुखात् । यथाभो राजन् ! अज्ञानेन बालकेन दत्तम् अभिशापं श्रुत्वा मुहुर् अनुतप्तस् तं च सन्तर्ज्यास्मद्गुरुः प्रतीकारम् अपश्यन् । खिद्यन् त्वयि कारुण्यपूर्णो मां प्राहिणोत् । राजा ज्ञात्वा परलोकार्थं किम् अपि यतताम् इत्य् एतद् अर्थम् । इत्य् उक्त्वा गते तस्मिन् राजा स्वापराधं क्षमयन् तत्र जिगमिषुर् अपि मुनेर् जनिष्यमाणं लज्जासङ्कोचादिकं स्वस्य च शापान्तान् इच्चां विचार्य न जगाम । यतः स तक्षकस्य वियाग्निं साधु मेने । कीदृशम् ? विषये प्रयुक्तस्य मम विषक्तिकारणम् ॥४॥

 ओ)०(ओ

॥ १.१९.५ ॥

अथो विहायेमम् अमुं च लोकं
विमर्शितौ हेयतया पुरस्तात्।
कृष्णाङ्घ्रिसेवाम् अधिमन्यमान
उपाविशत् प्रायम् अमर्त्यनद्याम् ॥

श्रीधरः  अथो अनन्तरम् उभौ लोकौ पुरस्ताद् राज्यमध्य एव हेयतया विचारितौ विहाय श्रीकृष्णाङ्घ्रिसेवाम् एवाधिमन्यमानः सर्वपुरुषार्थादिकां जानन् प्रायम् अनशनं तस्मिन्न् इत्य् अर्थः । तत्सङ्कल्पेनोपविशद् इति यावत् । यद् वा प्रायं प्रकृष्टम् अयनं शरणं यथा भवति तथा ॥५॥

क्रमसन्दर्भः  न व्याख्यातम्.

विश्वनाथः  इमम् आमुं च लोकं विहाय । कुतः ? पुरस्तात् शापात् पूर्वम् एव हेयतया उभौ विमर्शितौ विचारितौ । अतः अधि सर्वपुरुषार्थाधिकां मन्यमानः प्रायम् अनशनं प्रत्युपविशत् सङ्कल्पेनोपाविवेश ॥५॥

 ओ)०(ओ

॥ १.१९.६ ॥

या वै लसच्छ्रीतुलसीविमिश्र
कृष्णाङ्घ्रिरेण्वभ्यधिकाम्बुनेत्री।
पुनाति लोकान् उभयत्र सेशान्
कस् तां न सेवेत मरिष्यमाणः ॥

श्रीधरः  अमर्त्यनद्याम् इति विशेषणस्य फलम् आह । या गङ्गा लसन्ती श्रीर् यस्यास् तुलस्यास् तया विमिश्रा ये कृष्णाङ्घ्रिरेणवस् तैर् अभ्यधिकं सर्वोत्कृष्टं यद् अम्बु तस्य नेत्री तद् वाहिनी । उभयत्र अन्तर् बहिश् च सेशान् लोकपालैः सहितान् लोकान् पुनाति । मरिष्यमाण आसन्नमरणः । मरणस्यानियतकालत्वाद् सर्वेऽपि तथा । अतस् तां को न सेवेत ॥६॥

क्रमसन्दर्भः  प्रायोपवेशश् चायं तस्याम् अमर्त्यनद्याम् एव युक्तः । यतस् तस्यां तदभीष्टस्य श्रीकृष्णस्य सम्बन्धः सर्वेषां पावनत्वं च स्फुटं दृश्यत इत्य् आस्तां तस्य ब्राह्मणापराधकलूषभीतस्य श्रीकृष्णस्याङ्घ्रिसेवाम् एव च सर्वाधिकपुरुषार्थतया लिप्सोर् वार्ता सर्वस्यापि जीवस्य तत्राप्य् आसन्नमरणस्य सैवाश्रयितुं योग्येत्य् आहया वै इति । या वै तादृशत्वेन स्वयं प्रसिद्धाः । पुनर् लसत्श्रियस् तदानीं प्रचुरतया वृन्दावनजाता यास् तुलस्यस् ताभिर् विमिश्राः पूर्वं निमिश्रीभूता ऐक्यं प्राप्ता या वृन्दावनस्थिताः स्वयम्भगवतः श्रीकृष्णस्याङ्घ्रिरेणवस् तैर् अभ्यधिकं यमुनारूपम् अम्बु । तस्यापि नेत्री वोढ्रीत्य् अर्थः । अभ्यधिकत्वं चोक्तम् आदिवाराहे

गङ्गाशतगुणा पूण्या माथुरे मम मण्डले ।
यमुना विश्रुता देवी नात्र कार्या विचरणा ॥ इति ।

जलप्रवाहरूपा गङ्गा ह्य् अत्र वोढ्री । बाह्यं च तादृग् अम्बु । ततो भिनाम् एवोपपद्यत इति । नेत्रीति सदैव तन्नयनं लभ्यत इति च तथा व्याख्यातम् । कृष्णशब्दश् च रूढ्या श्रीगोपाल एवाधिकं प्रसिद्ध इति तु तथा व्याख्यातम् एव । अभेदे हि तादृग् अम्बुरूपेत्य् एवावक्ष्यद् इति ॥६॥

विश्वनाथः  अमर्त्यनद्यां गङ्गायाम् एव कुतः ? तत्राहअभ्यधिकं सर्वोत्कृष्टं यद् अम्बु, तस्य नेत्री तद्वाहिनी । उभयत्र ऊर्ध्वाधोऽन्तर्बहिश् च ॥६॥

 ओ)०(ओ

॥ १.१९.७ ॥

इति व्यवच्छिद्य स पाण्डवेयः
प्रायोपवेशं प्रति विष्णुपद्याम्।
दधौ मुकुन्दाङ्घ्रिम् अनन्यभावो
मुनिव्रतो मुक्तसमस्तसङ्गः ॥

श्रीधरः  इत्य् एवं विष्णुपद्यां गङ्गायां प्रायोपवेशं प्रति व्यवच्छिद्य निश्चित्य । पाण्डवेय इति तत्कुलौचित्यं दर्शयति । नास्त्य् अन्यस्मिन् भावो यस्य सः । कुतः ? मुनिव्रत उपशान्तः । तत् कुतः ? मुक्तः समस्तसङ्गो येन सः ॥७॥

क्रमसन्दर्भः  कीदृशः सन् दध्यौ ? तत्राहमुक्तेति अनन्येति च ॥७॥

विश्वनाथः  व्यवच्छिद्य निश्चित्य प्रायोपवेशं प्रति लक्षीकृत्येत्य् अर्थः । न अन्यस्मिन् कर्मज्ञानदेवतान्तरे भावो यस्य सः ॥७॥

 ओ)०(ओ

॥ १.१९.८१० ॥

तत्रोपजग्मुर् भुवनं पुनाना
महानुभावा मुनयः सशिष्याः ।
प्रायेण तीर्थाभिगमापदेशैः
स्वयं हि तीर्थानि पुनन्ति सन्तः ॥

अत्रिर् वसिष्ठश् च्यवनः शरद्वान्
अरिष्टनेमिर् भृगुर् अङ्गिराश् च।
पराशरो गाधिसुतोऽथ राम
उतथ्य इन्द्रप्रमदेध्मवाहौ ॥

मेधातिथिर् देवल आर्ष्टिषेणो
भारद्वाजो गौतमः पिप्पलादः।
मैत्रेय और्वः कवषः कुम्भयोनिर्
द्वैपायनो भगवान् नारदश् च ॥

श्रीधरः  तत्र तदा तद्दर्शनार्थं मुनय उपागता न तु तीर्थस्नानार्थम् । कृतार्थत्वात् । ननु तादृशानाम् अपि तीर्थयात्रा दृश्यते तत्राहप्रायेणेति । तीर्थयात्राव्याजैः ॥८१०॥

क्रमसन्दर्भः  तत्रेति साक्षाच् छ्रीभगवत्पादसम्बन्धीनि गङ्गादीनि विनेति ज्ञेयम् । तेषू तेषाम् अपि परमादरात् । किं वा, उत्प्रेक्षामात्रम् इदम्, न तु तेषाम् अप्य् अभिप्रायः । ताम् एवाहप्रायेणेति ॥८१०॥

विश्वनाथः  तत्र तदा तद्दर्शनार्थं मुनय आगताः, न तु तीर्थस्नानार्थं कृतार्थत्वात् । ननु, तादृशानाम् अपि तीर्थयात्रा दृश्यते ? तत्राहप्रायेणेति । तीर्थयात्राव्याजैः । तेन तीर्थेभ्योऽपि परीक्षितो दर्शनं ते ह्य् अधिकं गूढं निरनैषुर् इति भावः । अकस्माद् उद्भूतगतिस्वानन्दण्यथानुपपत्त्या सर्वज्ञतया भावि वृत्तान्तं ज्ञात्वा श्रीभागवतामृतपानार्थम् इति भावः ॥८१०॥

 ओ)०(ओ

॥ १.१९.११ ॥

अन्ये च देवर्षिब्रह्मर्षिवर्या
राजर्षिवर्या अरुणादयश् च।
नानार्षेयप्रवरान् समेतान्
अभ्यर्च्य राजा शिरसा ववन्दे ॥

श्रीधरः  अरुणादयः काण्डर्षित्वविशेषेण पृथक् निर्दिष्टाः । नाना यान्य् आर्षेयाणि ऋषीणां गोत्राणि तेषु प्रवरान् श्रेष्ठान् । शिरसा भुवं स्पृष्ट्वा ववन्दे ॥ ॥

क्रमसन्दर्भः  न व्याख्यातम्.

विश्वनाथः  अरुणोदयः काण्डर्षित्वविशेषेण पृथण्निर्दिष्टाः ॥११॥

 ओ)०(ओ

॥ १.१९.१२ ॥

सुखोपविष्टेष्व् अथ तेषु भूयः
कृतप्रणामः स्वचिकीर्षितं यत् ।
विज्ञापयाम् आस विविक्तचेता
उपस्थितोऽग्रेऽभिगृहीतपाणिः ॥

श्रीधरः  विज्ञापनार्थं पुनः कृतप्रणामः । विविक्तं शुद्धं चेतो यस्य । अभिगृहीतौ संयोजितौ पाणी येन सः । स्वचिकीर्षितं प्रायोपवेशेनादि युक्तम् अयुक्तं वेति विज्ञापयाम् आस ॥१२॥

क्रमसन्दर्भः  विज्ञापयामासेति वक्ष्यमाणम् इत्य् एव ज्ञेयम् ॥१२॥

विश्वनाथः  अभिगृहीतपाणिः कृताञ्जलिः ॥१२॥

 ओ)०(ओ

॥ १.१९.१३ ॥

राजोवाच
अहो वयं धन्यतमा नृपाणां
महत्तमानुग्रहणीयशीलाः ।
राज्ञां कुलं ब्राह्मणपादशौचाद्
दूराद् विसृष्टं बत गर्ह्यकर्म ॥

श्रीधरः  अनुमोदनेनानुग्रहम् आलक्ष्यात्मानं श्लाघतेअहो इति । नृपाणां मध्ये महत्तमैर् अनुग्रहणीयं शीलं वृत्तं येषां ते । एतच् च राज्ञाम् अतिदुर्लभम् इत्य् आह । ब्राह्मणानां पादशौचात् पादक्षालनोदकात्, दूराद् उच्छिष्टविण्मूत्रपादाम्भांसि समुत्सृजेद् इति स्मृतेः, दूरे हि तैस् तद् विसृज्यते । ततोऽपि दूराद् एव विसृष्टं क्षिप्तम् । तत्रापि स्थातुम् अयोग्यम् इत्य् अर्थः । गर्ह्यं कर्म यस्येन्त्य् आत्मानम् उद्दिश्योक्तम् ॥१३॥

क्रमसन्दर्भः  अहो आश्चर्यम् । किम् आश्चर्यम् ? तत्राहनृपाणां मध्ये वयं पाण्डवाः । महत्तमानां भवताम् अनुग्रहं शीलयन्ति ये स्वायम्भुवादयस् तादृशाः सन्तो धन्यतमा जाता इति शेषः । स्वतस् तु नृपाणां कुलम् ईदृशम् इत्य् आहराज्ञाम् इति । यतो गर्ह्यं कर्म हिंसादिलक्षणं यस्य तादृशम् इति ॥१३॥

विश्वनाथः  स्वस्मिन् मुनीनां स्वाभाविकम् अनुग्रहम् आलक्ष्याहअहो इति । महत्तमानाम् अनुग्रहणीयम् अनुग्रहार्हं शीलं येषां ते । एतच् च राज्ञाम् अतिदुर्लभम् इत्य् आहराज्ञाम् इति । दूराद् उच्छिष्टविण्मूत्रपादाम्भांसि समुत्सृजेत् इति स्मृतेः । आश्रमाद् दूरस्थपादशौचस्थलाद् अपि आराद् दूरे राज्ञां कुलं विसृष्टम् । तैर् ब्राह्मणैस् तत्रापि स्थातुम् अन्नौज्ञानाद् इत्य् अर्थः । यतो गर्ह्यकर्म सर्वतोऽप्य् अपवित्रम् ॥१३॥

 ओ)०(ओ

॥ १.१९.१४ ॥

तस्यैव मेऽघस्य परावरेशो
व्यासक्तचित्तस्य गृहेष्व् अभीक्ष्णम् ।
निर्वेदमूलो द्विजशापरूपो
यत्र प्रसक्तो भयम् आशु धत्ते ॥

श्रीधरः  आस्तां तावद् अनुग्रहः, ब्रह्मशापोऽपि भगवत्प्रसादाद् एव जात इत्य् आह । तस्य गर्ह्यकर्मण एव । अतोऽघस्य पापात्मनो गृहेष्व् आसक्तचित्तस्य मे स्वप्राप्तये परावराणाम् ईश एव द्विजशापतया बभूव । यत्र यस्मिन् शापे सति गृहेषु प्रसक्तो भयं धत्ते निर्विण्णो भवति । यतो निर्वेदमूलो निर्वेदो वैराग्यं मूलं प्राप्तिकारणं यस्मिन् । स्वस्य वैराग्यप्राप्यत्वात् तस्य च भयमूलत्वात् तदर्थं द्विजशापं कारितवान् इत्य् अर्थः ॥१४॥

क्रमसन्दर्भः  तत्रापीदम् आश्चर्यम् इत्य् आहतस्यैवेति । भगवदनुग्रहशीलानां वंशे गणनीयस्यापि मे ममाभीक्ष्णं गृहेषु व्यासक्तचित्तस्य, तत्राप्य् अघस्य तादृशब्राह्मणापराधकर्तुः । परावरेशस् तु नूनं भगवदनुगृहीतवंशजोऽयम् इत्य् आमृश्य स्वयं द्विजशापरूपस् तदपदेशः सन् निर्वेदोऽन्यत्रानासङ्ग एव मूलम् अवष्टम्भको यस्य स्वस्मिन्न् आसङ्गस्य तद्रूपोऽभवत् । तर्हि किं स्यात् ? तत्राहयत्र परावरेशे प्रसक्तः शीघ्रम् एवाभयं तच्चरणारविन्दप्राप्त्या भयाभावं धत्तेमर्त्यो मृत्युव्यालभीतः पलायन् [भा.पु. १०.३.२१] इत्य् आदेः । अतोऽकस्माद् भवताम् अप्य् आगमनं तत्प्रेरणयैव जातम् इति भावः । वक्ष्यते च श्रीशुकदेवम् उपलक्ष्यअपि मे भगवान् प्रीतः [भा.पु. १.१९.३५३६] इत्य् आदि द्वाभ्याम् ॥१४॥

विश्वनाथः  तस्यैव गर्ह्यकर्मणो मम, तत्रापि अघस्य, ब्राह्मणगले सर्पनिःक्षेपेण अवमाननात् । एवं पतितपावनत्वख्यापनार्थं परावरेशो भगवान् एव द्विजशापरूपः सन् मत्पार्श्वम् आगतः । निर्वेदमूलः निर्वेदस्य मूलं कारणम् इत्य् अर्थः । पुंस्त्वम् आर्षम् । भवद्विधमहत्समागमाद् अनुमीयते । यत्र भगवान् आयाति तत्रैव तद्तद्भक्ताः स्वत एवायान्तीत्य् अर्थः । यत्र परावरेशे प्रसक्त आसक्तो जन आशु शीघ्रम् एवाभयं भयाभावं धत्ते ॥१४॥

 ओ)०(ओ

॥ १.१९.१५ ॥

तं मोपयातं प्रतियन्तु विप्रा
गङ्गा च देवी धृतचित्तम् ईशे ।
द्विजोपसृष्टः कुहकस् तक्षको वा
दशत्व् अलं गायत विष्णुगाथाः ॥

श्रीधरः  तान् प्रार्थयतेतम् इति द्वाभ्याम् । तं मा माम् उपयातुं शरणागतं प्रतियन्तु जानन्तु । देवी देवतारूपा गङ्गा च प्रत्येतु । वाशब्दः प्रतिक्रियानादरे । गाथाः कथाः ॥१५॥

क्रमसन्दर्भः  प्रतियन्तु अङ्गीकुर्वन्तु । तत एव हेतोर् ईशे धृतचित्तं सन्तं मां गङ्गादेवी चाङ्गीकरोतु ॥१५।

विश्वनाथः  तान् प्रार्थयते द्वाभ्याम् । तं मा माम् । उपयातं शरणागतं प्रतियन्तु जानन्तु । देवी देवतारूपा गङ्गा च प्रत्येतु । वाशब्दः प्रतिक्रियेऽनादरे । गाथाः कथाः ॥१५॥

ओ)०(ओ

॥ १.१९.१६ ॥

पुनश् च भूयाद् भगवत्य् अनन्ते
रतिः प्रसङ्गश् च तदाश्रयेषु ।
महत्सु यां याम् उपयामि सृष्टिं
मैत्र्य् अस्तु सर्वत्र नमो द्विजेभ्यः ॥

श्रीधरः  स आश्रयो येषां तेषु प्रकृष्टः सङ्गो भूयात् । तस्यां तस्यां सृष्टौ जन्मनि ॥१६॥

क्रमसन्दर्भः  सृष्टिं जन्म । अन्यत्र सर्वत्र तु मैत्री । अविषमा दृष्टिर् अस्तु । ब्राह्मणेषु त्वादरविशेषोऽस्त्व् इत्य् आहनम इति ।

विश्वनाथः  पुनश् च पुनर् अपि । यां यां सृष्टिं जन्म प्राप्नोमि, तस्यां भगवति रतिः । तद्भक्तेषु प्रकृष्टः सङ्गः । सर्वजीवेषु मैत्रीति मद्वाञ्छितत्रयं भूयात् इति प्रार्थ्य प्रणमन्न् आहनम इति । यद् वा, ब्राह्मणान् आदरजातानुताप आहब्राह्मणेभ्यो नमो भूयाद् इति वाञ्छितचतुष्टयं च ॥१६॥

 ओ)०(ओ

॥ १.१९.१७ ॥

इति स्म राजाध्यवसाययुक्तः
प्राचीनमूलेषु कुशेषु धीरः ।
उदङ्मुखो दक्षिणकूल आस्ते
समुद्रपत्न्याः स्वसुतन्यस्तभारः ॥

मध्वः  गङ्गायाम् उदक एव किञ्चिद् दक्षिणभागे प्रसादे तथा हि महाभारते ॥१७॥

श्रीधरः  अध्यवसायो निश्चयः । प्राचीनानि प्रागग्राणि मूलानि येषां तेषु प्रागग्रेषु कुशेष्व् आस्ते स्म । स्वसुते जमनेजये न्यस्तो भारो राज्यं येन सः ॥१७॥

क्रमसन्दर्भः  मूलम् अन्तः । अन्तश् चाग्रेऽपि । तस्माल् लक्षणया प्राग् अग्रेष्व् इत्य् एवं व्याख्यातम् ॥१७॥

विश्वनाथः  समुद्रपत्न्या गङ्गायाः ॥१७॥

 ओ)०(ओ

॥ १.१९.१८ ॥

एवं च तस्मिन् नरदेवदेवे
प्रायोपविष्टे दिवि देवसङ्घाः ।
प्रशस्य भूमौ व्यकिरन् प्रसूनैर्
मुदा मुहुर् दुन्दुभयश् च नेदुः ॥

श्रीधरः  मुदा व्यकिरन् । देवसङ्घैर् वादिता दुन्दुभयो नेदुः ॥१८॥

क्रमसन्दर्भः  प्रसूनैः प्रसूनानीत्य् अर्थः ॥१८॥

विश्वनाथः  व्यकिरन् वृष्टिम् अकुर्वन् । नेदुः स्वयम् एव ॥१८॥

 ओ)०(ओ

॥ १.१९.१९ ॥

महर्षयो वै समुपागता ये
प्रशस्य साध्व् इत्य् अनुमोदमानाः।
ऊचुः प्रजानुग्रहशीलसारा
यद् उत्तमश्लोकगुणाभिरूपम् ॥

श्रीधरः  प्रजानुग्रहे शीलं स्वभावः सारो बलं च येषाम् उत्तमश्लोकगुणैर् अभिरूपं सुन्दरम् ॥१९॥

क्रमसन्दर्भः  सुन्दरम् इवेति टीकायाम् इवशब्दो वाक्यालङ्कारः ॥१९॥

विश्वनाथः  यद् यतः । प्रजानुग्रहे शीलं सारो बलं च येषां ते । तस्मात् उत्तमःश्लोकस्य श्रीकृष्णस्येव गुणैर् अभिरूपं सुन्दरं राजानम् ऊचुः । यद् वा, यद् उत्तमःश्लोकगुणानुरूपं भवेत् तद् एवोचुः ॥१९॥

 ओ)०(ओ

॥ १.१९.२० ॥

न वा इदं राजर्षिवर्य चित्रं
भवत्सु कृष्णं समनुव्रतेषु।
येऽध्यासनं राजकिरीटजुष्टं
सद्यो जहुर् भगवत्पार्श्वकामाः ॥

श्रीधरः  भवत्सु पाण्डोर् वंश्येषु । ये जहुर् इति युधिष्ठिराद्यभिप्रायेण ॥२०॥

क्रमसन्दर्भः  भगवत्पार्श्वकामा इत्य् अत्र तत्सामीप्यकामनापि व्याख्येया । तत्प्रीतिविशेषातिशयवतां हि तेषां तत्कृतार्त्तिभरेणैव तत्स्फूर्ताव् अप्य् अतृप्तौ सत्यां तत्सामीप्यप्राप्तेश् च तत्प्राप्तिविघातकसंसारबन्धनत्रोटनस्य च प्रार्थनं दृश्यते । पितृमातृप्रीत्येकसुखिनां विदूरबन्धानां बालकानाम् इव । एवम् एवोक्तं श्रीप्रह्लादेनत्रस्तोऽस्म्य् अहं कृपणवत्सल [भा.पु. ७.९.१६] इत्य् आदौ, तेऽङ्घ्रिमूलं प्रीतोऽपवर्गशरणं ह्वयसे कदा नु इति ॥२०॥

विश्वनाथः  ये युधिष्ठिराद्याः ॥२०॥

 ओ)०(ओ

॥ १.१९.२१ ॥

सर्वे वयं तावद् इहास्महेऽथ
कलेवरं यावद् असौ विहाय ।
लोकं परं विरजस्कं विशोकं
यास्यत्य् अयं भागवतप्रधानः ॥

श्रीधरः  परस्परं सम्मन्त्र्यन्तेसर्व इति । पर श्रेष्ठं लोकम् । तत्र हेतुःविरजस्कं निर्मायं विशोकं च यास्यतीति । कुलस् तत्राहअयम् इति ॥२१॥

क्रमसन्दर्भः  लोकशब्देन चात्र नान्यल् लक्ष्यते । भगवत्पार्श्वकामा इति तेषाम् एवोक्तिस्वारस्यात् । श्रीभागवतप्रधान इति च । तस्माद् अन्ते चेद् ब्रह्मकैवल्यं मन्यते, तथापि क्रमभगवत्प्राप्तिरीत्या तदनन्तरं भगवत्प्राप्तिस् त्व् अवश्यं मन्येतैव । यथाजामिलस्य दर्शितम् ॥२१॥ [प्रीतिसन्दर्भ ५३]

विश्वनाथः  राज्ञोऽध्यवसायं श्रुत्वा स्वेषाम् अप्य् अध्यवसायं राजानं श्रावयन्तः परस्परं मन्त्रयन्ते सर्वे इति ॥२१॥

 ओ)०(ओ

॥ १.१९.२२ ॥

आश्रुत्य तद् ऋषिगणवचः परीक्षित्
समं मधुच्युद् गुरु चाव्यलीकम् ।
आभाषतैनान् अभिनन्द्य युक्तान्
शुश्रूषमाणश् चरितानि विष्णोः ॥

श्रीधरः  आश्रुत्याकर्ण्य । समं पक्षपातशून्यम् । मधुच्युद् अमृतस्रावि । गुरु गम्भीरार्थम् । अव्यलीकं सत्यम् ॥२२॥

क्रमसन्दर्भः  मधुच्युत् मनोहरशब्दम् । गुरु महतार्थेन प्रयुक्तम् ॥२२॥

विश्वनाथः  समं पक्षपातशून्यं वयम् आस्महे इति । मधुच्युद् अमृतस्राविभागवतप्रधान इति । गुरु गम्भीरार्थम् । विरजस्कं लोकम् इति । अव्यलीकं सत्यं लोकं यास्यतीति ऋषिगणवचश् चतुष्टयम् आश्रुत्य । विरजस्कं लोकं भगवल्लोकम् एवेति पूर्वश्लोकोक्ताभ्यां भवत्स्व् इति भगवत्पार्श्वकामा इति पदाभ्यां व्याख्येयम् ॥२२॥

 ओ)०(ओ

॥ १.१९.२३ ॥

समागताः सर्वत एव सर्वे
वेदा यथा मूर्तिधरास् त्रिपृष्ठे ।
नेहाथ नामुत्र च कश्चनार्थ
ऋते परानुग्रहम् आत्मशीलम् ॥

श्रीधरः  त्रयाणां लोकानां पृष्ठे उपरि सत्यलोके वेदा यथा मूर्तिधरा भवन्ति तत्तुल्याः । ज्ञानातिशयम् उक्त्वा कृपालुताम् आहनेहेति । भवतां प्रयोजनं परानुग्रहं विना नास्ति । तर्हि स एवार्थः स्यात्, न । आत्मशीलं स्वस्वभावम् ॥२३॥

क्रमसन्दर्भः  अर्थः प्रार्थनीयं वस्तु । परानुग्रहश् च न विचारपूर्वक इत्य् आहआत्मशीलम् इति ॥२३॥

विश्वनाथः  त्रयाणां लोकानाम् उपरि पृष्ठे सत्यलोके । ज्ञानातिशयताम् उक्त्वा कृपालुतातिशयताम् आहनेहेति । परानुग्रहं विना । तर्हि स एवार्थः स्यात् ? न, आत्मशीलं स्वस्वभावम् ॥२३॥

 ओ)०(ओ

॥ १.१९.२४ ॥

ततश् च वः पृच्छ्यम् इमं विपृच्छे
विश्रभ्य विप्रा इति कृत्यतायाम्।
सर्वात्मना म्रियमाणैश् च कृत्यं
शुद्धं च तत्रामृशताभियुक्ताः ॥

पृच्छ्यं प्रष्टव्यम् । विश्रभ्य विश्वासं कृत्वा । एवं कर्तव्यम् इत्य् अस्य भाव इतिकृत्यता तस्मिन् विषये । सर्वात्मना सर्वावस्थासु यत् कृत्यं विशेषतश् च म्रियमाणैस् तच् च शुद्धं पापसम्पर्करहितम् आमृशत विचारयत ॥२४॥

क्रमसन्दर्भः  विश्रभ्येति, कृष्णाङ्घ्रिसेवाम् एवैत उपदेक्ष्यन्तीत्य् अभिप्रायात् । शुद्धम् इति कनिष्थमध्यमसाधनमिश्रतारहितं सर्वोत्तमम् इत्य् अर्थः । तच् च कृष्णाङ्घ्रिसेवारूपम् एवेति गूढोऽभिप्रायः ॥२४॥

विश्वनाथः  इमं वो युष्माकम् अप्य् अनुग्रहं विपृच्छेकिमाकारः स चिकीर्षितव्य इति पृच्छामि । पृच्छ्यं प्रष्टुम् अर्हम्, तत्रैवाध्यवसायार्थम् इति भावः । विश्रभ्य तत्रैव मे विश्वासो भावीति जानीतेति भावः । इतिकृत्या एवं कर्तव्यास् तपोयोगज्ञानादयस् तेषां भाव इतिकृत्यता । तस्यां सत्यां मिर्यमाणैर् जनैस् तपोयोगादीनाम् एवङ्कर्तव्यत्वे सति सर्वात्मना मम यत्र शुद्धं कृत्यम्, अत्र आमृषत विचारयतसर्वैकवाक्यतया निश्चित्य कर्तुम् आज्ञापयतेति भावः ॥२४॥

 ओ)०(ओ

॥ १.१९.२५ ॥

तत्राभवद् भगवान् व्यासपुत्रो
यदृच्छया गाम् अटमानोऽनपेक्षः ।
अलक्ष्यलिङ्गो निजलाभतुष्टो
वृतश् च बालैर् अवधूतवेषः ॥

श्रिधरः  तत्र तेषु यागयोगतपोदानादिभिर् विवदमानेषु सत्सु यदृच्छया गां पर्यटन् व्यासपुत्रस् तत्राभवत् प्राप्तः । न लक्ष्यम् आश्रमादिलिङ्गं यस्य । अवधूतोऽवज्ञया जनैस् त्यक्तो यस् तस्येव वेषो यस्य सः ॥२५॥

क्रमसन्दर्भः  न व्याख्यातम्.

विश्वनाथः  तत्र यागयोगतपोदानादिव्यवस्थास्व् ऐकमत्याभावेन सर्वेषु मुनिषु तदैव स्वस्वमनसा श्रीशुकागमनम् ईहमानेषु नेत्रैश् च तद्वर्त्मनिरीक्षमाणेषु सत्स्यु, व्यासपुत्रस् तत्राभवत् प्राप्तः ॥२५॥

ओ)०(ओ

॥ १.१९.२६ ॥

तं द्व्यष्टवर्षं सुकुमारपाद
करोरुबाह्वंसकपोलगात्रम् ।
चार्वायताक्षोन्नसतुल्यकर्ण
सुभ्र्वाननं कम्बुसुजातकण्ठम् ॥

श्रीधरः  तम् इत्य् आदीनां प्रत्युत्थिता इति तृतीयश्लोकेनान्वयः । द्विगुणान्य् अष्टौ वर्षाणि यस्य । सुकुमारौ कोमलौ पादौ कराव् ऊरू बाहू अंसौ कपोलौ गात्रं च यस्य । चारुणी आयते आक्षिणी यस्मिन् । उन्नता ना यस्मिन् । लम्बह्रस्वादिवैषम्यं विना तुल्यौ कर्णौ यस्मिन् । शोभने च भ्रुवौ यस्मिन् एवम्भूतमाननं यस्य । कम्बुवद्रेखात्रयाङ्कितः सुष्ठु जातः कण्ठो यस्य ॥२६॥

क्रमसन्दर्भः  न व्याख्यातम्.

विश्वनाथः  षोडशवर्षवयसम् । चारुणी आयते अक्षिणी यस्मिन्, उन्नता नासा यस्मिन् । लम्बह्रस्वादिवैषम्यं विना तुल्यौ कर्णौ यस्मिन्, शोभने भ्रुवौ यस्मिन्, तथाभूतम् आननं यस्य तम् । कम्बुः शङ्खः तद्वद् रेखात्रयाङ्कितः सुजातः कण्ठो यस्य तम् ॥२६॥

 ओ)०(ओ

॥ १.१९.२७ ॥

निगूढजत्रुं पृथुतुङ्गवक्षसम्
आवर्तनाभिं वलिवल्गूदरं च ।
दिगम्बरं वक्त्रविकीर्णकेशं
प्रलम्बबाहुं स्वमरोत्तमाभम् ॥

श्रीधरः  कण्ठस्याधोभागयोः स्थिते ते अस्थिनी जत्रुणी । मांसेन निगूढे जत्रुणी यस्य । पृथु विस्तीर्णं तुङ्गम् उन्नतं च वक्षो यस्य । आवर्तवन् नाभिर् यस्य । वलिभिस् तिर्यङ्निम्नरेखाभिर् वल्गु रम्यम् उदरं यस्य । दिश एवाम्बरं यस्य । वक्रा विकीर्णाः केशा यस्य । प्रलम्बौ बाहू यस्य । स्वमरेषु श्रेष्ठदेवेषूत्तमो हरिस् तद्वद् आभा यस्य तम् ॥२७॥

क्रमसन्दर्भः  न व्याख्यातम्.

विश्वनाथः  निगूढे मांसले जक्रणी कण्ठस्याधोभागयोः स्थिते अस्थिनी यस्य तम् । स्वमरेषु देवश्रेष्ठेष्व् अप्य् उत्तमः श्रीकृष्णस् तत्तुल्यकान्तिम् ॥२७॥

 ओ)०(ओ

॥ १.१९.२८ ॥

श्यामं सदापीव्यवयोऽङ्गलक्ष्म्या
स्त्रीणां मनोज्ञं रुचिरस्मितेन ।
प्रत्युत्थितास् ते मुनयः स्वासनेभ्यस्
तल्लक्षणज्ञा अपि गूढवर्चसम् ॥

मध्वः  कैशोरयौवनाभ्यन्तःकाल आपीव्यम् उच्यत इत्य् अभिधानम् ॥२८॥

श्रीधरः  सदा अपीच्यम् अत्युत्तमं यद् वयो यौवनं तेन याङ्गलक्ष्मीर् देहकान्तिस् तया रुचिरस्मितेन च । गूढवर्चसम् अपि प्रत्युत्थितास् तं दृष्ट्वा प्रत्युद्गमं कृतवान्त इत्य् अर्थः ॥२८॥

क्रमसन्दर्भः  न व्याख्यातम्.

विश्वनाथः  यतः सदा स्थिरम् एव यद् अपीव्यम् अत्युत्तमं वयो नवयौवनं तेन या अङ्गस्य लक्ष्मीः शोभा तया रुचिरेण स्वाभाविकेन स्मितेन स्त्रीणां मनोज्ञं मनोहरं गूढवर्चसम् अपि तं दृष्ट्वा ॥२८॥

 ओ)०(ओ

॥ १.१९.२९ ॥

स विष्णुरातोऽतिथय आगताय
तस्मै सपर्यां शिरसाजहार ।
ततो निवृत्ता ह्य् अबुधाः स्त्रियोऽर्भका
महासने सोपविवेश पूजितः ॥

श्रीधरः  शिरसैव सप्रयाम् आजहारात्मनिवेदनं कृतवान् । तेन सहागताः स्त्र्यादयो निवृत्ताः । स चोपविवेश । सन्धिर् आर्षः ॥२९॥

क्रमसन्दर्भः  न व्याख्यातम्.

विश्वनाथः  विष्णुरातः परीक्षित शिरसा सपर्याम् आजहार नतिपूर्विकां पूजां चकार, ततः स्त्र्यादयो निवृत्ता बभूवुः, स च शुको महासने विष्णुरातेन पूजाङ्गत्वेनार्पिते उपविवेश । सन्धिर् आर्षः ॥२९॥

 ओ)०(ओ

॥ १.१९.३० ॥

स संवृतस् तत्र महान् महीयसां
ब्रह्मर्षिराजर्षिदेवर्षिसङ्घैः ।
व्यरोचतालं भगवान् यथेन्दुर्
ग्रहर्क्षतारानिकरैः परीतः ॥

श्रीधरः  स भगवान् ब्रह्मर्ष्यादिसङ्घैः संवृतः सन्नलं व्यरोचत् । ग्रहाः शुक्रादयः । ऋक्षाण्य् अश्विन्यादीनि । अन्यास् ताराः ॥३०॥

क्रमसन्दर्भः  न व्याख्यातम्.

विश्वनाथः  तत्र तस्मिन् महासने उपविष्टः महीयसाम् अपि महान्स भगवान् शुकः ब्रह्मर्ष्यादिभिः सवृतः यथा ग्रहादिभिः परीते इन्दुस् तद्वद् अलं व्यरोचत । ग्रहाः शुक्राद्याः नक्षत्राण्य् अश्विन्यादीनि, तारास् तदन्याः । ब्रह्मर्षयो वशिष्ठादयः राजर्षय आर्ष्टिषेणादयः । देवर्षयो नारदादयः ॥३०॥

 ओ)०(ओ

॥ १.१९.३१ ॥

प्रशान्तम् आसीनम् अकुण्ठमेधसं
मुनिं नृपो भागवतोऽभ्युपेत्य ।
प्रणम्य मूर्ध्नावहितः कृताञ्जलिर्
नत्वा गिरा सूनृतयान्वपृच्छत् ॥

श्रीधरः  न कुण्ठा सर्वार्येषु मेधा यस्य तम् । प्रणम्य प्रश्नार्थं पुनर् नत्वा ॥३ ॥

क्रमसन्दर्भः  न व्याख्यातम्.

विश्वनाथः  प्रश्नार्थं पुनर् नत्वा सूनृतया मधुरया गिराऽकुण्ठमेधसं न कुण्ठा सर्वार्थेषु मेधा यस्य तम् अन्वपृच्छत् ॥३१॥

 ओ)०(ओ

॥ १.१९.३२३३ ॥

परीक्षिद् उवाच
अहो अद्य वयं ब्रह्मन् सत्सेव्याः क्षत्रबन्धवः ।
कृपयातिथिरूपेण भवद्भिस् तीर्थकाः कृताः ॥
येषां संस्मरणात् पुंसां सद्यः शुद्ध्यन्ति वै गृहाः ।
किं पुनर् दर्शनस्पर्श पादशौचासनादिभिः ॥

श्रीधरः  सूनृतां गिरिम् आहअहो इति पञ्चभिः । सतां सेव्या जाताः । यतः अतिथिरूपेण हेतुना तीर्थका योग्याः कृताः ॥३२॥३३॥

क्रमसन्दर्भः  सतां सदाचाराणां सेव्या आदरयोग्याः ॥३२३३॥

विश्वनाथः  तद् एवाहअहो इत्य् अष्टभिः । हे ब्रह्मन्! क्षत्रबन्धवो वयं सतां सेव्या आदरणीया जाताः, यतोऽतिथिरूपेण भवद्भिस् तीर्थकाः कृटः पवित्रीकृताः ॥३२॥ येषां स्मरणात् यत्कर्तृकात् यत्कर्मकाद् वा । गृहा अपि किं पुनः कलत्रपुत्रदेहाः ॥३३॥

 ओ)०(ओ

॥ १.१९.३४ ॥

सान्निध्यात् ते महायोगिन् पातकानि महान्त्य् अपि ।
सद्यो नश्यन्ति वै पुंसां विष्णोर् इव सुरेतराः ॥

श्रीधरः  विष्णोः सान्निध्याद् असुरादय इव ॥३४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ १.१९.३५ ॥

अपि मे भगवान् प्रीतः कृष्णः पाण्डुसुतप्रियः ।
पैतृष्वसेयप्रीत्यर्थं तद्गोत्रस्यात्तबान्धवः ॥

श्रीधरः  पाण्डुसुतानां प्रियोऽतस् तेषां पैतृष्वस्त्रेयानां प्रीत्यर्थं तद्गोत्रस्य मे आत्तं स्वीकृतं बान्धवं बन्धुकृत्यं येन सः ॥३५॥

क्रमसन्दर्भः  न व्याख्यातम्.

विश्वनाथः  पौतृष्वस्रेयादीनां युधिष्ठिरादीनां तद्गोत्रस्यापि मे आत्तं स्वीकृतं बान्धवं बन्धुकृत्यं येन सः । तस्मात् तेनैव त्वं मन्निस्तारार्थं प्रेषितोऽसीत्य् अनुमीयते इति भावः ॥३५॥

 ओ)०(ओ

॥ १.१९.३६ ॥

अन्यथा तेऽव्यक्तगतेर् दर्शनं नः कथं नृणाम् ।
नितरां म्रियमाणानां संसिद्धस्य वनीयसः ॥

श्रीधरः  अन्यथा श्रीकृष्णप्रसादं विना । अव्यक्ता गतिर् यस्य । म्रियमाणानां नितरां कथं स्यात् । वनयिता याचयिता वनयितृतमो वनीयांस् तस्य । अत्युदारतया मां याचेथा इति प्रवर्तकस्येवेत्य् अर्थः ॥३६॥

क्रमसन्दर्भः  वनीयस इति तु च्छन्दसीति हि तृन् तृजन्तादिष्ठेयसूनौ भवतः, तुरिष्ठेमयःसु [पा. ६.४.१५४] इति च तुशब्दस्य लोपः स्यात् । ततो निमित्ताभावे नैमित्तिकस्याप्य् अभावात् टेर् लोपाश् च सिध्यन्ति ॥३६॥

विश्वनाथः  वनयिता याचयिता वनयितृतमो वनीयान् । “तुरिष्ठे मेयस्मु” इति तृशब्दस्य लोपः । ततो निमित्तापाये नैमित्तिकस्याप्यपायात् टेर्लोपाच्च वनीयानिति सिद्ध्यति । तस्य अत्युदारतया मां याचस्वेति प्रवर्तकस्येत्य् अर्थः ॥३६॥

 ओ)०(ओ

॥ १.१९.३७ ॥

अतः पृच्छामि संसिद्धिं योगिनां परमं गुरुम् ।
पुरुषस्येह यत् कार्यं म्रियमाणस्य सर्वथा ॥

श्रीधरः  सम्यक् सिद्धिर् यस्मात् तम् । कार्यं कर्तुं योग्यम्, कर्तव्यं त्व् आवश्यकम् इति भेदः । अत एव सर्वथा म्रियमाणस्य पुरुषस्य यस्मिन् कृते संसिद्धिर् मोक्षलक्षणा सिद्धिर् भवति तत् त्वां योगिनां गुरुं पृच्छामि ॥३७॥

क्रमसन्दर्भः  न व्याख्यातम्.

विश्वनाथः  संसिद्धिं सम्यक् सिद्धिः का तां पृच्छामि । इह संसिद्धौ यत् सर्वथा कर्तव्यं साधनं तत् पृच्छामि ॥३७॥

 ओ)०(ओ

॥ १.१९.३८ ॥

यच् छ्रोतव्यम् अथो जप्यं यत् कर्तव्यं नृभिः प्रभो ।
स्मर्तव्यं भजनीयं वा ब्रूहि यद् वा विपर्ययम् ॥

श्रीधरः  यच् छ्रोतव्यं यज् जाप्यं यत् कर्तव्यं यत् स्मर्तव्यं यद् आराध्यं तद् ब्रूहि ॥ विपर्ययम् अश्रोतव्यादि ॥३८॥

क्रमसन्दर्भः  न व्याख्यातम्.

विश्वनाथः  तदेव विशिष्याहयच् छ्रोतव्यम् इति । कर्तव्यम् इति श्रोतव्यादिषु चतुर्ष्व् एवान्वेति । यत् श्रोतव्यं श्रवणार्हं कर्तव्यं यज् जप्यं जपार्हं कर्तव्यं यत् स्मर्तव्यं स्मरणार्हं कर्तव्यं यत् भजनीयं भजनार्हं कर्तव्यम् इत्य् एवम् । विपर्ययम् अश्रोतव्यादि ॥३८॥

 ओ)०(ओ

॥ १.१९.३९ ॥

नूनं भगवतो ब्रह्मन् गृहेषु गृहमेधिनाम् ।
न लक्ष्यते ह्य् अवस्थानम् अपि गोदोहनं क्वचित् ॥

श्रीधरः  तव दर्शनस्य पुनर् दुर्लभत्वाद् इदानीम् एव कथनीयम् इत्य् आशयेनाहनूनम् इति । गोदोहनमात्रकालम् अपि अस्माकं भाग्यवशात् त्वद्दर्शनं जातम् इति भावः ॥३९॥

क्रमसन्दर्भः  न व्याख्यातम्.

विश्वनाथः  त्वद्दर्शनस्य पुनर् दुर्लभत्वाद् इदानीम् एव कथनीयम् इत्य् आशयेनाहनूनम् इति । गोदोहनमात्रकालम् अपि ॥३९॥

 ओ)०(ओ

॥ १.१९.४० ॥

सूत उवाच
एवम् आभाषितः पृष्टः स राज्ञा श्लक्ष्णया गिरा ।
प्रत्यभाषत धर्मज्ञो भगवान् बादरायणिः ॥

मध्वः  स्वकृतो गुणस् तस्यैव यतः ॥४०॥

श्रीधरः  एवम् अहो इत्य् आदिकया श्लक्षणया मधुरया गिरा आभाषितोऽभिमुखीकृतः पृष्ठश् च ॥४०॥

आर्यं धर्मजमाहतारिम् अवनौ कृत्वा परीक्षिन्नृपं
ब्रह्मास्त्रादिभिरक्षितं कलिजयाख्यातं च कृत्वा भुवि ।
अन्ते यः शुकरूपतः स्वपरमज्ञानोपदेशेन तं
शापाद् आवद् अमुं नमामि परमानन्दाकृतिं माधवम् ॥

इति श्रीमद्भागवतभावार्थदीपिकायां श्रीधरस्वामिविरचितायां
प्रथमस्कन्धटीकायाम् एकोनविंशोऽध्यायः ॥१९॥

क्रमसन्दर्भः  न व्याख्यातम्.

इति कलियुगपावनस्वभजनविभजनप्रयोजनावतार
श्रीश्रीभगवत्कृष्णचैतन्यदेवचरणानुचर
विश्ववैष्णवराजसभासभाजनभाजन
श्रीरूपसनातनानुशासनभारतीगर्भे
सप्तमसन्दर्भात्मकश्रीभागवतसन्दर्भे
प्रथमस्कन्धस्य श्रीक्रमसन्दर्भः समाप्तः ॥

प्रथमस्कन्धमूलसङ्ख्या = ९५५
टीका = १७२७
सन्दर्भसङ्ख्या = १७००

विश्वनाथः  श्लक्ष्णया मधुरया गिरा ॥४०॥

इति सारार्थदर्शिन्यां हर्षिण्यां भक्तचेतसाम् ।
एकोनविंशः प्रथमे सङ्गतः सङ्गतः सताम् ॥*॥
श्रीधरःस्वामिनां श्रीमत्प्रभूणां श्रीमुखाद् गुरोः ।
व्याख्यासु सारग्रहणाद् इयं सारार्थदर्शिनी ॥१९॥

 ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां प्रथमस्कन्धे
नाम ओऽध्यायः ।
॥१९॥




ऽ
