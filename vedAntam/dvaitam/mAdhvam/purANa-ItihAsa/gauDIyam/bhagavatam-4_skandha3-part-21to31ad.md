## चतुर्थस्कन्धः


(४.२१)
एकविंशोऽध्यायः
पृथुचरिते प्रजावाक्यम्

॥ ४.२१.१ ॥

मैत्रेय उवाच
मौक्तिकैः कुसुमस्रग्भिर् दुकूलैः स्वर्णतोरणैः ।
महासुरभिभिर् धूपैर् मण्डितं तत्र तत्र वै ॥

श्रीधरः -
एकविंशे तु पृथुना प्रजानाम् अनुशासनम् ।
महासत्रे सुरादीनां महासदसि वर्ण्यते ॥

पुरं ययाव् इत्य् उक्तं तत् पुरम् अनुवर्णयतिमौक्तिकैर् इति त्रिभिः ॥१॥

क्रमसन्दर्भः - मौक्तिकैर् इति त्रिकम् ॥१॥

विश्वनाथः -
एकविंशे महासत्रे सर्वसौन्दर्यमण्डितः ।
प्रश्रयाब्धिः पृथुर् भक्तिं स्वप्रजाः समशिक्षयत् ॥

पुरं ययाव् इत्य् उक्तं तत् पुरम् अनुवर्णयतिमौक्तिकैर् इति त्रिभिः ॥१॥

ओ)०(ओ

॥ ४.२१.२ ॥

चन्दनागुरुतोयार्द्र रथ्याचत्वरमार्गवत् ।
पुष्पाक्षतफलैस् तोक्मैर् लाजैर् अर्चिर्भिर् अर्चितम् ॥

श्रीधरः - चन्दनागुरुयुक्तैस् तोयैर् आर्द्रा रथ्यादयस् तद् युक्तम् । तोक्मैर् हरितयवैर् अङ्कुरैर् इति वा । अर्चिभिर् दीपैः ॥२॥

क्रमसन्दर्भः - तोक्मैर् इत्य् अत्र स्तोमैर् इति चित्सुखः ॥२॥

विश्वनाथः - मौक्तिकादिभिर् यत् यत् पुरं मण्डितं तत्र तत्र ययाव् इति पूर्वेणैवान्वयः । तोक्मैर् हरितयवैः अर्चितदीपैः ॥२॥



ओ)०(ओ

॥ ४.२१.३ ॥

सवृन्दैः कदलीस्तम्भैः पूगपोतैः परिष्कृतम् ।
तरुपल्लवमालाभिः सर्वतः समलङ्कृतम् ॥

श्रीधरः - सवृन्दैः पुष्पफलयुक्तैः कदलीस्तम्भैः पूगैर् वृक्षैस् तथाविधैः सर्वतः समलङ्कृतं शोभितम् ॥३॥

क्रमसन्दर्भः - न व्याख्यातम्.

विश्वनाथः - सवृन्तैः फलपुष्पवृन्तसहितैः पूगपोतैर् नूतनगुवाकवृक्षैः ॥३॥

ओ)०(ओ

॥ ४.२१.४ ॥

प्रजास् तं दीपबलिभिः सम्भृताशेषमङ्गलैः ।
अभीयुर् मृष्टकन्याश् च मृष्टकुण्डलमण्डिताः ॥

श्रीधरः - सम्भृतान्य् अशेषाणि मङ्गलानि दध्यादीनि तैः सहाभिजग्मुः । मृष्टा उज्ज्वलाः कन्याश् च ॥४॥

क्रमसन्दर्भः - न व्याख्यातम्.

विश्वनाथः - निर्मञ्छनार्थं दीपबलिभिः सम्पूर्णाशेषमङ्गलैर् दध्यादिभिः सहिताः । मृष्टकन्याः मार्जितपात्राः कुमारिकाः । मृष्टकुण्डलेति तदुपलक्षितोज्ज्वलवस्त्रालङ्कारयुक्ताः ॥४॥

ओ)०(ओ

॥ ४.२१.५ ॥

शङ्खदुन्दुभिघोषेण ब्रह्मघोषेण चर्त्विजाम् ।
विवेश भवनं वीरः स्तूयमानो गतस्मयः ॥

श्रीधरः - गतस्मयो निरहङ्कारः ॥५॥

क्रमसन्दर्भः - न व्याख्यातम्.

विश्वनाथः - गतस्मयः स्वस्य तादृशम् असाधारणम् ऐश्वर्यं वीक्ष्यापि विगतगर्व इत्य् अर्थः ॥५॥

ओ)०(ओ

॥ ४.२१.६ ॥

पूजितः पूजयाम् आस तत्र तत्र महायशाः ।
पौराऽ जानपदांस् तांस् तान् प्रीतः प्रियवरप्रदः ॥

श्रीधरः - प्रियान् वरान् प्रददातीति तथा ॥६॥

क्रमसन्दर्भः - न व्याख्यातम्.

विश्वनाथः - पूजितः पौरादिभिः स्वर्णमुद्रानर्घ्यनव्यवस्त्राद्युपायनार्पणेनेत्य् अर्थः । पूजयामास स उत्तीर्णकञ्चुकोष्णीषादिप्रतिदानेनेत्य् अर्थः ॥६॥

ओ)०(ओ

॥ ४.२१.७ ॥

स एवमादीन्य् अनवद्यचेष्टितः
कर्माणि भूयांसि महान् महत्तमः ।
कुर्वन् शशासावनिमण्डलं यशः
स्फीतं निधायारुरुहे परं पदम् ॥

श्रीधरः - गुणैर् महान् अत एव महत्तमः पूज्यतमः ॥७॥

क्रमसन्दर्भः - न व्याख्यातम्.

विश्वनाथः - महान् महत्तम इति उत्तममध्यमकनिष्ठतया त्रिविधेषु महत्तमेषु मध्ये उत्तमो महत्तम इत्य् अर्थः ॥७॥

ओ)०(ओ

॥ ४.२१.८ ॥

सूत उवाच
तद् आदिराजस्य यशो विजृम्भितं
गुणैर् अशेषैर् गुणवत्सभाजितम् ।
क्षत्ता महाभागवतः सदस्पते
कौषारविं प्राह गृणन्तम् अर्चयन् ॥

श्रीधरः - गुणैर् विजृम्भितम् ऊर्जितं गुणवद्भिः सभाजितं सत्कृतं यशो गृणन्तम् अर्चयन् प्राह । सदसः पते शौनक ॥८॥

क्रमसन्दर्भः - न व्याख्यातम्.

विश्वनाथः - गुणवद्भिः सभाजितं सत्कृतं यशो गृणन्तम् । हे सदस्पते शौनक ॥८॥

ओ)०(ओ

॥ ४.२१.९ ॥

विदुर उवाच
सोऽभिषिक्तः पृथुर् विप्रैर् लब्धाशेषसुरार्हणः ।
बिभ्रत् स वैष्णवं तेजो बाह्वोर् याभ्यां दुदोह गाम् ॥

श्रीधरः - लब्धान्य् अशेषसुराणाम् अर्हणानि येन सः । किम् अकरोद् इति शेषः ॥९॥

क्रमसन्दर्भः - बिभ्रच् च वैष्णवम् इति । गौणपाठः स इत्य् अत्र तु पौनरुक्त्यं लक्ष्यते ॥९॥

विश्वनाथः - बाह्वोर् बिभ्रद् अभूत् ॥९॥

ओ)०(ओ

॥ ४.२१.१० ॥

को न्व् अस्य कीर्तिं न शृणोत्य् अभिज्ञो
यद्विक्रमोच्छिष्टम् अशेषभूपाः ।
लोकाः सपाला उपजीवन्ति कामम्
अद्यापि तन् मे वद कर्म शुद्धम् ॥

श्रीधरः - श्रवणौत्सुक्यम् आविष्कुर्वन् प्रार्थयतेको न्व् इति । यस्य विक्रमः पृथ्वीदोहनं तस्योच्छिष्टतुल्यं कामम् । तत् तस्य कर्म वद ॥१०॥

क्रमसन्दर्भः - यद् विक्रमेति । येन विक्रम्य उपात्तं तद् उच्छिष्टम् एवेत्य् अर्थः ॥१०॥

विश्वनाथः - यस्य विक्रमेण उच्छिष्टम् इति सर्वेषां कामानां पृथ्वीदुग्धत्वात् पृथ्वीदोहनस्य यद् विक्रमकृतत्वाद् इत्य् अर्थः ॥१०॥

ओ)०(ओ

॥ ४.२१.११ ॥

मैत्रेय उवाच
गङ्गायमुनयोर् नद्योर् अन्तरा क्षेत्रम् आवसन् ।
आरब्धान् एव बुभुजे भोगान् पुण्यजिहासया ॥

श्रीधरः - प्राचीनकर्मभिः प्रारब्धान् एव बुभुजे, नतु भोगान्तरार्थं कर्माणि करोति, तद् अपि भोगेन पुण्यक्षपणेच्छया, नतु सुखासक्त्येत्य् अर्थः ॥११॥

क्रमसन्दर्भः - न व्याख्यातम्.

विश्वनाथः - आरब्धान् एवेति मत्वेति शेषः । यद्यपि भगवदवतारत्वेन भक्तत्वेन च न तस्य प्रारब्धं कर्म, तथापि भक्तिभूम्नातिदैन्येन प्राकृतजीव एवाहं सुखदुःखाभ्याम् पुण्यपापे जिहासामीति तदभिमानो ज्ञेयः ॥११॥

ओ)०(ओ

॥ ४.२१.१२ ॥

सर्वत्रास्खलितादेशः सप्तद्वीपैकदण्डधृक् ।
अन्यत्र ब्राह्मणकुलाद् अन्यत्राच्युतगोत्रतः ॥

श्रीधरः - अस्खलितोऽप्रतिहत आदेश आज्ञा यस्य । सप्तसु द्वीपेष्व् एक एव दण्डं धारयतीति तथा । किं सर्वत्र, नेत्य् आह । ब्राह्मणकुलव्यतिर् एकेण । अच्युतो गोत्रप्रवर्तकतुल्यो येषां वैष्णवानां तद् व्यतिर् एकेण च ॥१२॥

क्रमसन्दर्भः - न व्याख्यातम्.

विश्वनाथः - अच्युत एव गोत्रं प्रवर्तकतुल्यो येषां तेभ्यश् चेति वैष्णवाणां वर्णाश्रमाभावो व्यञ्जितः । अन्यत्रेति ब्राह्मणानां शास्त्वत्वे तत्तद्वेदाचार्यम् एव वैष्णवानां तु तत्तन्मन्त्रगुरुम् एव शान्त्वत्वे व्यवस्थाप्येत्य् अर्थः । पुत्रांश् च शिष्यांश् नृपो गुरुर् वा
मल्लोककामो मदनुग्रहार्थः । इत्थं विमन्युर् अनुशिष्यात् [भा.पु. ५.५.१५] इति ऋषभोक्तेः ॥१२॥

ओ)०(ओ

॥ ४.२१.१३ ॥

एकदासीन् महासत्र दीक्षा तत्र दिवौकसाम् ।
समाजो ब्रह्मर्षीणां च राजर्षीणां च सत्तम ॥

श्रीधरः - एकदा तस्य महासत्रदीक्षा आसीत् तत्र सत्रे देवादीनां समाज आसीद् इत्य् अर्थः ॥१३॥

क्रमसन्दर्भः - न व्याख्यातम्.

विश्वनाथः - एकदा तस्य महासत्रदीक्षा आसीत्, तत्र सत्रे देवानां समाज आसीत् ॥१३॥

ओ)०(ओ

॥ ४.२१.१४ ॥

तस्मिन्न् अर्हत्सु सर्वेषु स्वर्चितेषु यथार्हतः ।
उत्थितः सदसो मध्ये ताराणाम् उडुराड् इव ॥

श्रीधरः - तस्मिन् पूज्येष्व् अर्चितेषु सत्सु सदसो मध्ये उत्थितः सन् समन्ततः समैक्षतेति षष्ठेनान्वयः ॥१४॥

क्रमसन्दर्भः - तस्मिन्न् इति सार्धषट्कम् ॥१४॥

विश्वनाथः - अर्हत्सु पूज्येषु ऋष्यादिषु किञ्चिद् विज्ञापनार्थम् उत्थितः सन् समैक्षतेति षष्ठेनान्वयः ॥१४॥

ओ)०(ओ

॥ ४.२१.१५ ॥

प्रांशुः पीनायतभुजो गौरः कञ्जारुणेक्षणः ।
सुनासः सुमुखः सौम्यः पीनांसः सुद्विजस्मितः ॥

श्रीधरः - प्रांशुर् उन्नतः । पीनाव् आयतौ भुजौ यस्य, कञ्जवदरुणे ईक्षणे यस्य, शोभना द्विजाः स्मितं च यस्य ॥१५॥

क्रमसन्दर्भः - न व्याख्यातम्.

विश्वनाथः - प्रांशुर् उन्नतः ॥१५॥

ओ)०(ओ

॥ ४.२१.१६ ॥

व्यूढवक्षा बृहच्छ्रोणिर् वलिवल्गुदलोदरः ।
आवर्तनाभिर् ओजस्वी काञ्चनोरुर् उदग्रपात् ॥

श्रीधरः - व्यूढं विस्तीर्णं वक्षो यस्य, वलिभिस् तिसृभिर् वल्गु सुन्दरं दलवद् अधोऽग्रम् अश्वत्थपत्रम् इव उपरि विस्तृतम् अधस्तात् सङ्कुचितम् उदरं यस्य, आवर्तवन् निम्ना नाभिर् यस्य, काञ्चनवदुज्ज्वलाव् ऊरू यस्य, उदग्राव् उन्नताग्रौ पादौ यस्य ॥१६॥

क्रमसन्दर्भः - काञ्चनोरुर् इति काञ्चनस्तम्भोरुर् इत्य् अर्थः । उदग्रवाग् इति चित्सुखः ॥१६॥

विश्वनाथः - व्यूढं विस्तीर्णं वक्षो यस्य सः । वलिभिस् तिसृभिर् वल्गु सुन्दरं दलवद् अधोऽग्रम् अश्वत्थपत्रम् इवोपरि विस्तृतम् अधस्तात् सङ्कुचितम् उदरं यस्य, दक्षिणावर्तवन् निम्ना नाभिर् यस्य सः । काञ्चनस्तम्भाव् इवोरू यस्य, उन्नताग्रौ पादौ यस्य सः ॥१६॥


ओ)०(ओ

॥ ४.२१.१७ ॥

सूक्ष्मवक्रासितस्निग्ध मूर्धजः कम्बुकन्धरः ।
महाधने दुकूलाग्र्ये परिधायोपवीय च ॥

श्रीधरः - सूक्ष्माश् च ते वक्राश् चासिताश् च स्निग्धाश् च मूर्धजा यस्य, कम्बुवन् त्रिर् एखाङ्किता कन्धरा यस्य । परिधाय वसित्वा । उपवीयोत्तरीयं कृत्वा ॥१७॥

क्रमसन्दर्भः - परिवीयोपवीय चेति सम्बन्धोक्तिः ॥१७॥

विश्वनाथः - उपवीयोत्तरीयं कृत्वा ॥१७॥

ओ)०(ओ

॥ ४.२१.१८ ॥

व्यञ्जिताशेषगात्रश्रीर् नियमे न्यस्तभूषणः ।
कृष्णाजिनधरः श्रीमान् कुशपाणिः कृतोचितः ॥

श्रीधरः - नियमे निमित्ते न्यस्तानि त्यक्तानि भूषणानि येन सः । अत एव तैर् अनावृतत्वाद् व्यञ्जिताशेषगात्रेषु श्रीः स्वाभाविकी शोभा येन । कृतान्य् उचितानि कर्माणि येन ॥१८॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२१.१९ ॥

शिशिरस्निग्धताराक्षः समैक्षत समन्ततः ।
ऊचिवान् इदम् उर्वीशः सदः संहर्षयन्न् इव ॥

श्रीधरः - शिशिरे सन्तापहरे स्निग्धे च तारे ययोस् ते अक्षिणी यस्य, इदं वक्ष्यमाणं वाक्यम् उक्तवांश् च ॥१९॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२१.२० ॥

चारु चित्रपदं श्लक्ष्णं मृष्टं गूढम् अविक्लवम् ।
सर्वेषाम् उपकारार्थं तदा अनुवदन्न् इव ॥

श्रीधरः - चारु श्रोत्रप्रियम्, चित्राणि पदानि यस्मिन्, श्लक्ष्णं प्रशस्तम्, मृष्टं शुद्धम्, गूढं गम्भीरार्थम्, अविक्लवम् अव्याकुलम् । उत्प्रेक्षते स्वयम् अनुभूतम् अनुवदन्न् इव ॥२०॥

क्रमसन्दर्भः - चारुचित्रेति । स्वरवर्णेच्चारविशेषेण चारु श्रोत्रप्रियम् । अनुप्रासादिना चित्रपदम् । अश्लीलनिरासेन सविनयेनैव सर्वहिताभिरुचिरार्थोपदेशेन श्लक्ष्णं प्रशस्तं व्याकरणानुगमेन मृष्टं शुद्धम् । सुविचारलभ्यतात्पर्यत्वेन गूढं गम्भीरार्थम् । अतित्वराद्यभावेन पूर्वपराविरोधेन च अविक्लवम् अव्याकुलम् ॥२०॥

विश्वनाथः - चारु मनोहरत्वात् सरसम् । चित्रपदं सालङ्कारं श्लक्ष्णं मधुराक्षरं मृष्टं निर्दोषम् । गूढं सव्यङ्गम् । अविक्लवम् झटित्यर्थबोधकम् ॥२०॥

ओ)०(ओ

॥ ४.२१.२१ ॥

राजोवाच
सभ्याः शृणुत भद्रं वः साधवो य इहागताः ।
सत्सु जिज्ञासुभिर् धर्मम् आवेद्यं स्वमनीषितम् ॥

श्रीधरः - भाषणे हेतुः, धर्मं जिज्ञासुभिः पुम्भिः सत्सु स्वमनीषितम् आवेद्यं वक्तव्यम् । अतः प्रजानुशासनमिषेण जिज्ञासैव क्रियते न युष्मान्प्रति धर्मप्रवचनम् इति भावः ॥२१॥

क्रमसन्दर्भः - न व्याख्यातम्.

विश्वनाथः - साधवो य इत्य् अन्यैर् अत्रागतैर् अपि मम न प्रयोजनम् इति भावः । न च नृपत्वाद् अहं युष्मान् किम् अप्य् आदिशामि शास्मि वा । किन्तु किम् अपि जिज्ञासुर् अहं युष्माभिर् एव शासनीय आदेष्टव्यश् चेत्य् आहसत्सु साधुषु भाग्यतः प्राप्तेषु सत्सु धर्मं जिज्ञासुभिः पुम्भिः स्वमनीषितं स्वविचारितम् आवेद्यं ज्ञापयितुम् अर्हम् एव स्वेषु प्रामाण्याभावाद् इति भावः ॥२१॥

ओ)०(ओ

॥ ४.२१.२२ ॥

अहं दण्डधरो राजा प्रजानाम् इह योजितः ।
रक्षिता वृत्तिदः स्वेषु सेतुषु स्थापिता पृथक् ॥

श्रीधरः - इदानीं प्रजाः शिक्षियिष्यन् प्रजाशिक्षणादिकं, ममावश्यकम् इत्य् आहअहम् इति त्रिभिः । पृथक् सेतुषु स्थापिता स्थापयिता ॥२२॥

क्रमसन्दर्भः - न व्याख्यातम्.

विश्वनाथः - न च त्वं राजा अस्माकम् आराधनीय इति वाच्यं, प्रत्युत युष्माकम् एव वृत्त्यादिसाधनलक्षणे आराधने परमेश्वरेणाहं प्रवर्तित इत्य् आहअहम् इत् । धात्रा परमेश्वरेण नियोजितः कुत्र कुत्र कर्मणीत्य् अत आहदण्डधर इति । विकर्मरोगोपशमनौषधरूपे दण्डधर इत्य् अर्थः । रक्षितेति दस्युचौरादिभ्यो रक्षणे, वृत्तिद इति जीविकाप्रदाने । स्वेषु सेतुषु पृथक् पृथक् स्थापयितेति प्रति स्ववर्णाश्रमादिधर्ममर्यादायाः स्थापने इति युष्माकं बहुविधपरिचरणभारो मन्मूर्ध्नि न्यस्तो वर्तत इति भावः ॥२२॥

ओ)०(ओ

॥ ४.२१.२३ ॥

तस्य मे तदनुष्ठानाद् यान् आहुर् ब्रह्मवादिनः ।
लोकाः स्युः कामसन्दोहा यस्य तुष्यति दिष्टदृक् ॥

श्रीधरः - दिष्टदृक् प्राक्कर्मसाक्षीश्वरो यस्य तुष्यति तस्य वेदवादिनो यान् लोकान् आहुः प्रजारक्षणाद्यनुष्ठानात् ते लोका मे स्युः । कथम्भूताः ? कामानां सम्यक् दोहः प्रपूरणं येषु ॥२३॥

क्रमसन्दर्भः - तस्येति । कामिनृपाणम् अपि तादृशभगवदादेशप्रवर्तनार्थम् एवोक्तं, न तु स्वार्थम् । वास्तवार्थे तु लोका भक्तजनाः दिष्टदिग् इति सम्बन्धः, दिष्टं दिशतीति ॥२३॥

विश्वनाथः - तस्याहं प्रतिमासिकं प्रतिवार्षिकं वेतनम् अपि प्राप्नोमीत्य् आहतस्य मम तत्तत्स्वकर्मानुष्ठानात् यान् लोकान् प्राप्यान् ब्रह्मवादिन आहुस् ते स्युर् इत्य् अन्वयः । लोकाः पारत्रिकाः मदिच्छानुरूपाः कामानां मदभिलषितानां सम्यग्दोहः प्रपूरणं यत्र, यस्य ममेति दिष्टदृक् सर्वधर्मसाक्षी मत्प्रभुः । यद् उक्तं तेनैवश्रेयः प्रजापालनम् एव इत्यादि ॥२३॥

ओ)०(ओ

॥ ४.२१.२४ ॥

य उद्धरेत् करं राजा प्रजा धर्मेष्व् अशिक्षयन् ।
प्रजानां शमलं भुङ्क्ते भगं च स्वं जहाति सः ॥

श्रीधरः - अन्यथा त्व् अनिष्टं स्याद् इत्य् आहय इति । शमलं पापम् । भगम् ऐश्वर्यम् ॥२४॥

क्रमसन्दर्भः - न व्याख्यातम्.

विश्वनाथः - किं च, मम कृत्येषु मध्ये धर्मप्रवर्तनम् एव मुख्यं नित्यं च यदभावे ममाप्य् अनिष्टं स्याद् इत्य् आहय इति । भगम् ऐश्वर्यम् ॥२४॥

ओ)०(ओ

॥ ४.२१.२५ ॥

तत् प्रजा भर्तृपिण्डार्थं स्वार्थम् एवानसूयवः ।
कुरुताधोक्षजधियस् तर्हि मेऽनुग्रहः कृतः ॥

श्रीधरः - तत् तस्माद् धे प्रजाः, भर्तुर् मम पिण्डार्थं पिण्डदानवत्परलोकहितार्थं स्वकार्यम् एव कुरुत स्वधर्मम् एवानुतिष्ठत् । अधोक्षजे धीर्येषां तादृशाः सन्तः । वासुदेवार्पणदृष्ट्येत्य् अर्थः । अनुग्रहः कृतो भवेद् इति शेषः ॥२५॥

क्रमसन्दर्भः - न व्याख्यातम्.

विश्वनाथः - तत् तस्माद् हे प्रजाः, भर्तुर् मम पिण्डार्थं पिण्डदानवत् परलोकहितार्थं स्वेषाम् एवार्थं कार्यम् कुरुत युष्माभिः स्वकृत्य एव कृते सति मम कृतार्थता भविष्यतीति नात्र मदर्थे पृथक् कोऽपि भारो भवताम् इति भावः । स्वार्थम् एव वदन् विशिनष्टि हे अधोक्षजधिय इति । मयि मन आधत्स्व, मयि बुद्धिं निवेशय इति भगवद्गीताप्रामाण्याद् भगवन्तं भजतेत्य् अर्थः ॥२५॥

ओ)०(ओ

॥ ४.२१.२६ ॥

यूयं तद् अनुमोदध्वं पितृदेवर्षयोऽमलाः ।
कर्तुः शास्तुर् अनुज्ञातुस् तुल्यं यत् प्रेत्य तत् फलम् ॥

श्रीधरः - शास्तुः शिक्षयितुर् अनुज्ञातुर् अनुमोदितुश् च प्रेत्य परलोके यत् फलं तत् तुल्यम् ॥२६॥

क्रमसन्दर्भः - यूयम् इति । तत् पूर्वोक्तं भगवद्धर्मम् अनुमोदने हेतुः कर्तुस् तत्कर्मानुष्ठातुः परलोके यत् फलं तच् छिक्षयितुर् अनुमोदितुश् च भवतीति ॥२६॥

विश्वनाथः - कार्यं खलु सर्वानुमोदनेन सिद्ध्यतीत्य् अत आहयूयम् इति । शास्तुः शिक्षयितुम् अनुज्ञातुर् अनुमोदयितुः प्रेत्य परलोके यत् फलं तत्तुल्यम् ॥२६॥

ओ)०(ओ

॥ ४.२१.२७ ॥

अस्ति यज्ञपतिर् नाम केषाञ्चिद् अर्हसत्तमाः ।
इहामुत्र च लक्ष्यन्ते ज्योत्स्नावत्यः क्वचिद् भुवः ॥

मध्वः - प्रकाशवद् भुवो देवा मानुष्याश् चापि केचन इति वाराहे ॥२७॥

श्रीधरः - कर्म कर्तव्यम् इत्य् अनुमोदामहे, न तु वासुदेवेऽर्पणीयम् इति वेनादिभिस् तदनङ्गीकाराद् इत्य् एवंवादिनः शनैः सम्बोधयन्न् आहहे अर्हसत्तमाः ! यज्ञपतिर् नाम परमेश्वरः केषाञ्चिन् मते तावद् अस्ति, तथापि विप्रतिपत्तेर् न तत् सिद्धिर् इत्य् आशङ्क्य जगद्वैचित्र्यान्यथानुपपत्तिं प्रमाणयतिइहामुत्र च ज्योत्स्नावत्यः कान्तिमत्यो भुवो भोगभूमयः शरीराणि च ॥२७॥

क्रमसन्दर्भः - इन्द्रपाखण्डभ्रंशितमतीन् प्रति प्रथमम् आहअस्तीति । हे अर्हसत्तमाः! यज्ञपतिर् नाम सर्वकर्मफलदातृत्वेन श्रुतिप्रतिपादितः परमेश्वरः केषाञ्चित् श्रुत्यर्थतत्त्वज्ञानां मते तावद् अस्ति । तथापि विप्रतिपत्तेर् न तत्सिद्धिर् इत्य् आशङ्क्य तत्र जगद्वैचित्र्यान्यथानुपपत्तिप्रमाणम् अभ्युपोद्बलकम् इत्य् आह । इह प्रत्यक्षेणामुत्र शास्त्रेण तद्वद् इत्य् अनुमानेन ज्योत्स्नावत्यः कान्तिमत्यो भुवो भोगभूमयो देहाश् च क्वचित् क्वचिद् एवोपलभ्यन्ते, न च कर्मसाम्ये फलतारतम्यम् । क्वचित् क्वचिच् च तदसिद्धिश् च भवति । अतः स्वातन्त्र्येण परमेश्वरेण भाव्यम् । केषाञ्चिद् इह सत्तमा इति पाठस् तु स्वाम्यधृतः ॥२७॥ [भक्तिसन्दर्भ २०४]

विश्वनाथः - ननु कुरुताधोक्षजधिय इत्य् अधोक्षजाराधनं प्रवर्तयितुम् ईहसे, तत् कथं सम्भवेत्, तत् पित्रा वेनेन तदुपदेशकैवल्यैर् अप्य् अङ्गीकृतत्वाद् इत्य् अत आहअस्तीति । हे अर्हसत्तमा इति विपरीतलक्षणया यज्ञपतिर् नाम परमेश्वरः केषाञ्चिन् मते तावद् अस्ति, तथापि विप्रतिपत्तेर् न तत् सिद्धिर् इत्य् आशङ्क्य जगद्वैचित्र्यान्यथानुपपत्तिं प्रमाणयतिइह प्रत्यक्षेणामुत्र शास्त्रेण च ज्योत्स्नावत्यः कान्तिवैचित्रवत्यः क्वचित् इत्य् अज्योत्स्नावत्यश् च अतिशयोक्त्या दृष्टादृष्टशुभकर्मणा फलतारतम्यवत्यः फलाभाववत्यश् च । भुवो भोगभूमयो देहाश् च लक्ष्यन्ते ।

अयम् अर्थःन तावत् कर्मणः फलदातृत्वं घटते, जडत्वात् । न चार्वाग् देवतानां स्वातन्त्र्यम् अन्तर्यामिश्रुतेः । न च तत्कर्मसाम्ये फलतारतम्यं क्वचित् तदभावश् च सम्भवति । अतः कर्तुम् अकर्तुम् अन्यथा कर्तुं समर्थेन परमेश्वरेण भाव्यं यस्यैवादरतारतम्ये सति फलतारतम्यम् आदराभावे फलाभाव इति ॥२७॥

ओ)०(ओ

॥ ४.२१.२८ ॥

मनोर् उत्तानपादस्य ध्रुवस्यापि महीपतेः ।
प्रियव्रतस्य राजर्षेर् अङ्गस्यास्मत्पितुः पितुः ॥

श्रीधरः - नन्व् इदं कर्मवैचित्र्याद् एव सेत्स्यति तथापि विद्वदनुभवेनेश्वरसिद्धिर् इत्य् आहमनोर् इति त्रिभिः । अस्मत् पितामहस्याङ्गस्य ॥२८॥

क्रमसन्दर्भः - अत्र विद्वदनुभवो हि प्रमाणम् इत्य् आहमनोर् इति त्रिकेण । अस्मत्पितामहस्याङ्गस्य । प्रह्लादबली तदानीं शास्त्राद् एव ज्ञातौ गणितौ ॥२८॥ [भक्तिसन्दर्भ २०४]

विश्वनाथः - विद्वदनुभवेनापीनांशरीरसिद्ध्म् आहमनोः स्वायम्भुवस्यास्मत्पितुः पितुः पितामहस्येत्य् अर्थः । प्रह्लादबली तदानीं शास्त्राद् एव ज्ञात्वा गणितौ ॥२८॥

ओ)०(ओ

॥ ४.२१.२९ ॥

ईदृशानाम् अथान्येषाम् अजस्य च भवस्य च ।
प्रह्लादस्य बलेश् चापि कृत्यम् अस्ति गदाभृता ॥

श्रीधरः - दृत्यम् अस्ति । अवश्यं कर्मफलदात्रा भाव्यम् इति तेषां मतम् इत्य् अर्थः ॥२९॥

क्रमसन्दर्भः - गदाभृता परमेश्वरेण कृत्यम् अस्ति हृदये बहिर् अप्य् आविर्भूय तेषां मुहुः कृत्यसम्पादनात् तेन यत् कृत्यं करणीयं तत् तेषाम् अस्तीत्य् अर्थः । तेषाम् एव तेन कृत्यम् अस्ति नान्येषाम् इत्य् अर्थो वा । तद् अन्यांस् तु निन्दितत्वेनाह । मृत्योर् दौहित्रादीन् वेनप्रभृतीन् धर्मे विमोहितान् । गदाभृच्छब्देन तन्नाम्ना प्रसिद्धात् ॥२९॥ [भक्तिसन्दर्भ २०४]

विश्वनाथः - गदाभृता कृत्यम् अस्ति गदाधारणान् मधुरमनोहररूपवतेत्य् अर्थः । कृत्यं च तेषां निरन्तरसाक्षात्तच्चरणपरिचरणम् एव ज्ञेयम् । तद् अन्यांस् तु निन्द्यत्वेनाहमृत्योर् दौहित्रादीन् वेनादीन् विना धर्मे विमोहितान्, अत एव शोच्यान् । मृत्योर् इत्य् अनेन ते अद्य यद्य् अत्र मन्मते विप्रतिपस्यन्ते, तर्हि तन्मृत्योस् तन्मातामहस्यैव पुरीं प्रस्थापयिष्याम्य् एवेति द्योत्यते ।


ओ)०(ओ

॥ ४.२१.३० ॥

दौहित्रादीन् ऋते मृत्योः शोच्यान् धर्मविमोहितान् ।
वर्गस्वर्गापवर्गाणां प्रायेणैकात्म्यहेतुना ॥

मध्वः - एकात्मा हरिर् उद्दिष्टः प्रधानत्वात् समन्तत इति च । प्राय इत्य् अवधारणाक्षेपः । प्रायः पदं स्यात् प्राचूर्ये चाक्षेपात्मावधारणे । अर्थतोऽवधृतिः क्षेपो मुखाक्षेपोऽवधारणम् इति च ॥३०॥

श्रीधरः - मृत्योर् दौहित्रान् वेनादीन् विना । धर्मे विमोहितान् । अतः शोच्यान् । ननु कर्मैव फलं दास्यति विध्युद्देशगता वा देवताः किं परमेश्वरेण तत्राहवर्गेति । वर्गोऽत्र त्रिवर्गः स्वर्गो धर्मस्य फलम् अपवर्गो मोक्षस् तेषाम् ऐकट्म्येनैकरूप्येण सर्वानुगतेन हेतुना तत्रापि प्रायेण हेतुना ।

अयं भावःन तावज् जडस्य कर्मणः फलदातृत्वं घटते, न चार्वाग् देवतानां स्वातन्त्र्यम्, अन्तर्यामि श्रुतेः । न च तदा कर्मसाम्ये फलतारतम्यं क्वचित् तद् असिद्धिश् च सम्भवति, अतः स्वातन्त्र्येण कर्तुम् अकर्तुम् अन्यथाकर्तुं समर्थेन परमेश्वरेण भाव्यम् इति ।

क्रमसन्दर्भः - श्रीविष्णोर् अन्यत्र परमेश्वरत्वं वारयति । श्रुतियुक्तिविद्वदनुभवेषु तं गदाभृतं विशिनष्टिवर्गेति । वर्गोऽत्र त्रिवर्गः धर्मस्य लक्षणतः अपवर्गो मोक्षः तेषाम् ऐकात्म्येन रूपेण सर्वानुगतेन हेतुना । तद् उक्तं स्कान्दे

बन्धको भवपाशेन भवपाशाच् च मोचकः ।
कैवल्यदः परं ब्रह्म विष्णुर् एव सनातनः ॥ इति ।

दौहित्रेत्यादिकद्वयोः पद्ययोर् गौडीये विपर्ययेण पाठश् चित्सुखपुण्यारण्ययोर् मतः । मूलं तु स्वाम्यसम्मतम् ऐकात्म्येत्य् अत्र एकार्थेति चित्सुखः ॥३०॥ [भक्तिसन्दर्भ २०४]

विश्वनाथः - तं गदाभृतं विशिनष्टिवर्गेति । वर्गोऽत्र त्रिवर्गः स्वर्गो धर्मस्य फलम्, अपवर्गो मोक्षः, तेषाम् ऐकट्म्यहेतुना एकोऽसहायश् चासाव् आत्मा स्वरूपं चेत्य् एकात्मा, स्वार्थे ष्यञ् । ऐकात्म्यं तेन वर्गादीनाम् ऐकात्म्येन अन्यनिरपेक्षस्वस्वरूपेणैव हेतुनेत्य् अर्थः । तेन वर्गस्वर्गापवर्गकामैर् अपि गदाभृद् अर्चनीय इति तेषां निष्कामानां सकामानां च गदाभृता कृत्यम् अस्तीत्य् आयातम् । तत्र प्रमाणम्

अकामः सर्वकामो वा मोक्षकाम उदारधीः ।
तीव्रेण भक्तियोगेन यजेत पुरुषं परम् ॥ [भा.पु. २.३.१०] इति ।

यत् कर्मभिर् यत् तपसा [भा.पु. ११.२०.३२] इत्य् आदौ, सर्वं मद्भक्तियोगेन मद्भक्तो लभतेऽञ्जसा [भा.पु. ११.२०.३२] इत्यादिकं च । अत्र प्रायेणेत्य् अनेन क्वचित् कर्मज्ञानादिसापेक्षस्वस्वरूपेणेति कर्मज्ञानादिमिश्रयापि भक्त्या भक्तिमिश्रैर् अपि कर्मज्ञानादिभिर् वर्गादिसिद्धिर् न तु भक्त्या विनेति निर्गलितार्थः भक्तेस् तु तत्स्वरूपत्वं च तु प्रसिद्धम् ॥२८३०॥

ओ)०(ओ

॥ ४.२१.३१ ॥

यत्पादसेवाभिरुचिस् तपस्विनाम्
अशेषजन्मोपचितं मलं धियः ।
सद्यः क्षिणोत्य् अन्वहम् एधती सती
यथा पदाङ्गुष्ठविनिःसृता सरित् ॥

श्रीधरः - किं च, जीवानां मोक्षदः परमेश्वर एव नार्वाग्देवताः, तासाम् अपि जीवत्वाविशेषाद् इत्य् आशयेनाह त्रिभिः । यस्य पादयोः सेवायाम् अभिरुचिस् तपस्विनां संसारतप्तानाम् अशेषैर् जन्मभिः समृद्धं धियो मलं सद्यः क्षपयति तम् एव भजतेति तृतीयेनान्वयः । कथम्भूता ? अहन्य् अहनि वर्धमाना सती सात्त्विकी तत्पादसम्बन्धस्यैवैष महिमेति दृष्टान्तेनाहयथेति ॥३१॥

सनातनः - यस्य मम पादयोः सेवायाम् अभिरुचिर् अपि तपस्विनां संसारतप्तानाम् । यद् वा, तपः स्वधर्माचरणं चित्तैकाग्रता वा, तद्युक्तानाम् अपि अशेषजन्मभिः संवृद्धं धियो मलं सद्यः क्षपयति । कथम्भूता ? अहन्य् अहनि वर्धमाना सती सात्त्विकी परमोत्तमा वा । एवं मलक्षपणम् आनुषङ्गिकं, मुख्यं च फलं नित्यम् एधमानोत्तमा वा । तत्पादसम्बन्धस्यैवैष महिमेति दृष्टान्तेनाहयथेति । पदाङ्गुष्ठविनिःसृतेत्य् अयं भावःवामपादस्याङ्गुष्ठात् विनिःसृता निर्गत्य भुवं गता, सा च एकरूपैव, न च नित्यं वर्धमाना, तथाप्य् अनेकजन्मोपचितं मलं सद्यः क्षपयति । एषा च पादयोः सेवासु अभिरुचिः, तत्र संलग्नो मनसो भावः । तं सद्यः क्षिणोतीति किं चित्र ? किन्तु नित्यं वर्धमाना चोत्तमा सती फलरूपतां प्राप्नोतीत्य् उक्तिम् एवेति ॥ [ह.भ.वि. ११.२५६]

क्रमसन्दर्भः - तत्र शुद्धभक्तास् तु विशिष्टा इत्य् आहयद् इति द्वाभ्याम् ॥३१॥

विश्वनाथः - उक्तम् एवार्थं क्रमेण विवृण्वन् भगवतः केवलयैव भक्त्या यथा जनः कृतार्थीभवति, न तु तथा तपोज्ञानादिभिः, किम् उत कर्मभिर् इत्य् आहयद् इति द्वाभ्याम् । तपस्विनाम् इति तपोभिर् अपि बुद्धेर् मालिन्यं दूरीकर्तुम् अशक्नुवताम् इत्य् अर्थः । सद्य इति यदैव महत्कृपया पादसेवाभिरुचिर् भवेत् तदैवेत्य् अर्थः । ततश् चान्वहं प्रतिदिनं वर्धमानैव स्यात् सती शुद्धसत्त्वस्वरूपा नित्येत्य् अर्थः । तत्पादसम्बन्धस्यैवैष महिमेति दृष्टान्तेनाहयथेति । तं भजतेति तृतीयेनान्वयः ॥३१॥

ओ)०(ओ

॥ ४.२१.३२ ॥

विनिर्धुताशेषमनोमलः पुमान्
असङ्गविज्ञानविशेषवीर्यवान् ।
यदङ्घ्रिमूले कृतकेतनः पुनर्
न संसृतिं क्लेशवहां प्रपद्यते ॥

श्रीधरः - विनिर्धुता अशेषा मनोमला यस्य । असङ्गो वैराग्यं तेन विज्ञानस्य विशेषः साक्षात्कारस् तद् एव वीर्यं यस्य । यस्याङ्घ्रिमूले कृताश्रयः सन् ॥३२॥

क्रमसन्दर्भः - विज्ञानस्य विशेषणत्वं भगवत्पर्यन्तानुभवात् ॥३२॥

विश्वनाथः - ततश् चासङ्गो वैराग्यं विज्ञानविशेषः श्रीमूर्तिसौन्दर्याद्यनुभवः, ताभ्याम् एव यद् वीर्यं प्रभावस् तद्वान् । केतनाश्रय इति भक्तेः कैवल्यं दर्शितम् ।

ओ)०(ओ

॥ ४.२१.३३ ॥

तम् एव यूयं भजतात्मवृत्तिभिर्
मनोवचःकायगुणैः स्वकर्मभिः ।
अमायिनः कामदुघाङ्घ्रिपङ्कजं
यथाधिकारावसितार्थसिद्धयः ॥

श्रीधरः - आत्मवृत्तिभिर् अध्यापनादिभिः । मनोवचःकायानां गुणैर् ध्यानस्तुतिसपर्याभिः । अमायिनो निष्कपटाः सन्तः । ननु ब्रह्मादिभिः सेव्ये किम् अस्मद् भक्त्या भविष्यति तत्राहयथाधिकारम् एवावसिता निश्चिता समाप्ता वाऽर्थसिद्धिर् येषाम् ॥३३॥

क्रमसन्दर्भः - यूयं तु यथाधिकारं भजतेत्य् आहतम् एवेति । स्वकर्माभिश् च ॥३३॥

विश्वनाथः - ननु गार्हस्थ्यकर्मनिमग्ना वयं कथं केवलया भक्त्या भजामस् तत्र कर्ममिश्रां भक्तिम् उपदिशन्न् आहतम् एवेति । स्वकर्मभिर् याजनादिरक्षणादिकृष्यादिसेवादिभिर् एव वा आत्मवृत्तयस् ताभिः सहिता अपि मनआदीनां गुणैः स्मरणकीर्तनप्रणत्यादिभिर् भजत ।

यद् वा, मनआदीनां गुणैर् विद्यादिगानादिभारवहनादिभिः स्वकर्मभिर् या आत्मवृत्तयो जीविकाः, ताभिर् एव भजत । स्वजीविका अपि ता भगवदर्थे वा किञ्चिन्मात्रापि नित्यं यदि विनियुक्ताः स्युस् तर्हि भक्तिर् एव भवतीत्य् अर्थः । यथाधिकारम् ब्राह्मणादिवर्णधर्मम् अनतिक्रम्यैवावसितो निश्चिता अर्थसिद्धिर् यैस् ते ।

यद् वा, यथेति येषां येषां येषु येषु शिल्पेष्व् अधिकार औत्पत्तिकस् तिअर् एव भगवदर्थे कृतैस् ते ते तैलिकताम्बूलिकपर्यन्ता अपि कृतार्था भवन्तीत्य् अर्थः । आत्मनः स्वस्यैव वृत्तिः सत्ता येषु तैः स्वकर्मभिर् वर्णाश्रमधर्मैर् अपि सहिताः सन्तो भजतेति भक्तेः प्राधान्यम् अभिहितम् ॥३३॥

ओ)०(ओ

॥ ४.२१.३४ ॥

असाव् इहानेकगुणोऽगुणोऽध्वरः
पृथग्विधद्रव्यगुणक्रियोक्तिभिः ।
सम्पद्यतेऽर्थाशयलिङ्गनामभिर्
विशुद्धविज्ञानघनः स्वरूपतः ॥

मध्वः - सम्पद्यते प्राप्यते ॥३४॥

श्रीधरः - स्वकर्मभिर् यागादिभिर् भजतेत्य् उक्तम् । तत्र, ब्रह्मार्पणं ब्रह्म हविः [गीता ४.२४] इति न्यायेन सर्वेषु यागतदङ्गतत्फलेषु भगवद्दृष्ट्या कर्म कर्तव्यं न भिन्नदृष्ट्येति वक्तुं तेषां भगवद्रूपताम् आह द्वाभ्याम् । असौ भगवान् एव स्वरूपतो विशुद्धविज्ञानघनोऽप्य् अगुणो निर्विशेषणोऽपि सन्न् इह कर्ममार्गेऽनेकगुणो नानाविशेषणवान् अध्वरो यज्ञः सम्पद्यते । यज्ञो वै विष्णुः इति श्रुतेः । अनेकगुणत्वम् एवाह । पृथग्विधानि यानि द्रव्यादीनि तैः । तत्र द्रव्याणि व्रीह्यादीनि, गुणाः शुक्लादयः, क्रिया अवघातादयः, उक्तयो मन्त्राः । अर्थोऽङ्गसाध्य उपकारः, आशयः सङ्कल्पः, लिङ्गं पदार्थानां शक्तिः, नाम ज्योतिष्टोमादि, तैश् चाध्वरः सम्पद्यते ॥३४॥

क्रमसन्दर्भः - अगुणः प्राकृतगुणरहितोऽपि ॥३४॥

विश्वनाथः - कर्म स्वरूपतोऽशुद्धं जडं राजसम् अपि अत्वायांअर्पित सत् । तद्रूपगुणीभूतभक्त्यंशेन विशुद्धसत्त्वं चैतन्यम् एव फलतो भवतीति भक्तिमिश्रं कर्मोपदिशति द्वाभ्याम् । असाव् इति तर्जन्या प्रस्तुतम् अध्वरं दर्शयतिअसाव् अध्वरोऽनेकगुणो नानाविशेषणवान् राजसोऽपि भगवदर्पणरूपभक्तिमाहात्म्यात् तत्फलदशायाम् अगुणो गुणातीतो भवन् स्वरूपतो विशुद्धविज्ञानघनो ब्रह्मानन्दरूपत्वेन सम्पद्यते । कर्मणोऽस्य मोक्षफलकत्वाद् इति भावः । तेन साक्षात्त्वदीयचरणारविन्दकीर्तनादिस् तु प्रथमत एव स्वकर्मभिर् विशुद्धविज्ञानघनः । स तु सर्वतोऽपि श्रेष्ठ इति द्योतितः ।

यद् वा, असौ भगवान् एव स्वरूपतो विशुद्धविज्ञानघनोऽप्य् अगुणोऽपि अस्मिन् कर्ममार्गेऽनेकगुणोऽध्वरो यज्ञः सम्पद्यते । अनेकगुणत्वम् आहपृथग्विधानि यानि द्रव्यादीनि तैः । तत्र द्रव्याणि व्रीह्यादीनि, गुणाः शुक्लादयः, क्रिया अवघातादयः, उक्तयो मन्त्राः । अर्थोऽङ्गसाध्य उपकारः, आशयः सङ्कल्पः, लिङ्गं पदार्थानां शक्तिः, नाम ज्योतिष्टोमादि, तैश् च ॥३४॥

ओ)०(ओ

॥ ४.२१.३५ ॥

प्रधानकालाशयधर्मसङ्ग्रहे
शरीर एष प्रतिपद्य चेतनाम् ।
क्रियाफलत्वेन विभुर् विभाव्यते
यथानलो दारुषु तद्गुणात्मकः ॥

मध्वः - प्रधानादीन् गृहीत्वा जीवं प्राप्य पुण्यकर्मभिर् ज्ञायते । यथा गुणवदिन्धनेऽग्निर् मथनादिना ॥३५॥

श्रीधरः - यागतदङ्गानां भगवद्रूपत्वम् उक्त्वा यागफलस्यापि भगवद्रूपताम् आहप्रधानेति । एष विभुः परमानन्दोऽपि शरीरे चेतनां विषयाकारां बुद्धिं प्रतिपद्य तद् अभिव्यङ्ग्यानन्दरूपः सन् क्रियाफलत्वेन प्रतीयते, एतस्यैवानन्दस्यान्यानि भूतानि मात्राम् उपजीवन्ति [बृ.आ.उ. ४.३.३२] इति श्रुतेः । यथाऽनलो दारुषु स्थितस् तद् गुणात्मको दारुधर्मदैर् ध्यवक्रत्वादिमांस् तद्वत् । कथं भूते शरीरे । प्रधानम् अव्यक्तम्, कालस् तत् क्षोभकः, आषयो वासना, धर्मोऽदृष्टं, तैः सङ्गृह्यते जन्यत इति तथा तस्मिन् ॥३५॥

क्रमसन्दर्भः - चेतनां जीवस्य बुद्धिं प्रतिपद्य नियन्तृरूपेण प्रकाशकत्वेन चाविश्य तत्तादात्म्यापन्नस्वशक्त्या स्वयम् एव बहिर् अपि स्वानन्दांशरूपक्रियाफलत्वेन विभाव्यते प्रकाशते । कर्मकर्तरि प्रयोगः ॥३५॥

विश्वनाथः - भगवदर्पितस्य कर्मणस् तन्मिश्रभक्तेश् च फलं भगवत्प्राप्तिर् एवेत्य् आहप्रधानम् अव्यक्तं, कालः क्षोभकः आश्रयो वासना धर्मोऽदृष्टं तैः सङ्गृह्यते जन्यत इति तथा तस्मिन् शरीरे चेतनां स्वार्पितकर्मकरणे बुद्धिं प्रतिपद्य अन्तर्भावितण्यर्थत्वात् निष्पाद्येत्य् अर्थः । कृपया कर्मफलत्वेन विभुः स्वयम् एव भगवान् विभाव्यते प्रकाशते, कर्मकर्तरि प्रयोगः ।

यद् अत्र क्रियते कर्म भगवत्परितोषणम् ।
ज्ञानं यत् तद् अधीनं हि भक्तियोगसमन्वितम् ॥ [भा.पु. १.५.३५]

इति वचनाद् अर्पितकर्मा भक्तिमिश्रज्ञानद्वारा तम् एव प्राप्नोतीत्य् अर्थः । किं च, कर्मार्पणश्रद्धाभक्तितारतम्येन ज्ञानतारतम्येन च भगवत्प्राप्तितारतम्यं भवेद् इत्य् आहयथा चन्दनागुरुधवखदिरादिस्थितोऽग्निस् तत्तद्गुणानुरूपो भवेत्, तथैव भगवान् अप्य् उपासकस्योपासनातारतम्येनफलप्रदो भवेत् । भक्तिमिश्रकर्मिणे निष्कामाय मोक्षं कर्ममिश्रभक्तिमते शान्तरतिं चैवं भक्तितारतम्यवते, सालोक्यादिकं च ददातीति भक्तेर् गुणभावप्राधान्यादिकं दर्शितम् ॥३५॥

ओ)०(ओ

॥ ४.२१.३६ ॥

अहो ममामी वितरन्त्य् अनुग्रहं
हरिं गुरुं यज्ञभुजाम् अधीश्वरम् ।
स्वधर्मयोगेन यजन्ति मामका
निरन्तरं क्षोणितले दृढव्रताः ॥

श्रीधरः - तद् एवम् अप्रवृत्तान् भगवद्भजने प्रवर्त्य स्वतःप्रवृत्तानां प्रवृत्तिम् अभिनन्दनेन द्रढयतिअहो इति । वितरन्ति कुर्वन्ति ॥३६॥

क्रमसन्दर्भः - न व्याख्यातम्.

विश्वनाथः - भो महाराजाधिराज प्रभो ! भक्त्युपदेशेन वयं कृतार्थीकृतास् तद् वयं नित्यं भगवन्तं भजाम इत्य् आनन्दजल्पिनो जनान् लक्षीकृत्याहअहो इति ॥३६॥

ओ)०(ओ

॥ ४.२१.३७ ॥

मा जातु तेजः प्रभवेन् महर्द्धिभिस्
तितिक्षया तपसा विद्यया च ।
देदीप्यमाने ञ्जितदेवतानां
कुले स्वयं राजकुलाद् द्विजानाम् ॥

श्रीधरः - इदानीं हरिभक्तिदार्ढ्याय ब्राह्मणभक्तिं विधत्तेमा जात्व् इत्य् अष्टभिः । महत्यश् च ता ऋद्धयश् च ताभिर् यद् राजकुलस्य तेजस् तत् तस्मात् सकाशाद् द्विजानां कुलेऽजितो देवता येषा वैष्णवानां तेषां च कुले मा जातु प्रभवेत् कदाचिद् अपि प्रभावं न करोतु । कथम्भूते ? समृद्धिभिर् विनापि स्वयम् एव तितिक्षादिभिर् देदीप्यमाने ॥३७॥

क्रमसन्दर्भः - मा जात्व् इत्य् अस्य टीकावतारिकायां ब्राह्मणभक्तिम् इति वैष्णवामात्रस्यापि ब्राह्मणान्तःपातोऽङ्गीकृतः, पद्यार्थे द्वयोर् अपि व्याख्यास्यमानत्वात् ॥३७॥

विश्वनाथः - इदानीं भक्तेः सुस्थिरत्वार्थं वैष्णवब्राह्मणावज्ञां निषिध्यतिमा जात्व् इति । महर्द्धिभिर् महासम्पत्तिभिर् हेतुभिर् यद् राजकुलाद् राजकुलस्य तेजस् तज् जातु कदाचिद् अपि मा प्रभवेत्, प्रभावं मा करोतु । कुत्र ? अजितदेवतानां वैष्णवानां कुले द्विजानां कुले च कीदृशे महर्द्धिभिर् विनापि तितिक्षादिभिः स्वयम् एव देदीप्यमाने ॥३७॥

ओ)०(ओ

॥ ४.२१.३८३९ ॥

ब्रह्मण्यदेवः पुरुषः पुरातनो
नित्यं हरिर् यच्चरणाभिवन्दनात् ।
अवाप लक्ष्मीम् अनपायिनीं यशो
जगत्पवित्रं च महत्तमाग्रणीः ॥

यत्सेवयाशेषगुहाशयः स्वराड्
विप्रप्रियस् तुष्यति कामम् ईश्वरः ।
तद् एव तद्धर्मपरैर् विनीतैः
सर्वात्मना ब्रह्मकुलं निषेव्यताम् ॥

मध्वः - हरिर् इन्द्रो यच्चरणाभिवन्दनाद् अनपायिनीं लक्ष्मीम् आप । सोऽपि विष्णुर् ब्राह्मणप्रियः ।

मत्प्रसादेन देवेन्द्रो वेदोदितयशा अभूत् ।
सोऽपि वैष्णवुर् अमेयात्मा सदा ब्राह्मणवत्सलः ॥ इति हरिवंशेषु ॥३८॥

श्रीधरः - ब्राह्मणां स्तुवन्न् आह । यच् चरणाभिवन्दनाद् धरिर् लक्ष्मीं यशश् चावाप । यत् सेवया चेश्वरस् तुष्यति तद् एव ब्रह्मकुलं निषेव्यताम् इति द्वयोर् अन्वयः ॥३८॥ तस्य हरेर् लोकसङ्ग्रहरूपो यो धर्मस् तत् परैः ॥३९॥

क्रमसन्दर्भः - ब्रह्मण्येति स्तुतिमात्रम् इदम् इति टीकाभिप्रायः । तथाप्य् अस्य ज्ञातभगवन्महिमत्वात् तादृश्य् उक्तिर् अनुचितेति । तत्राविष्टो हरिर् एव स्वयं लोकसङ्ग्रहायास्तौद् इत्य् एवं समाधेयम् । यद् वा, यच् चरणाभिवन्दनलक्षणाद् विनयगुणपद् अनपायिनीं लक्ष्ंईं सर्वाश्रयणीयतालक्षणं सम्पत्तिम् अवाप सर्वेषां लोकानाम् आश्रयणीयो बभूवेति तात्पर्यं भृगुपरीक्षादाव् इत्य् अर्थः । अतो यशश् चेति ॥३८॥ विनीतैर् इत्य् अत्र हितं सदेति क्वचित् ॥३९॥

विश्वनाथः - भक्तिदार्ढ्याय ब्राह्मणभक्तिं विधत्तेसप्तभिः । यच् चरणेत्यादिकं लोकसङ्ग्रहार्थकभगवद्वचनानुवादमात्रं ज्ञेयम् । तद् एव तस्माद् एव हेतोः ॥३८३९॥

ओ)०(ओ

॥ ४.२१.४० ॥

पुमान् लभेतानतिवेलम् आत्मनः
प्रसीदतोऽत्यन्तशमं स्वतः स्वयम् ।
यन्नित्यसम्बन्धनिषेवया ततः
परं किम् अत्रास्ति मुखं हविर्भुजाम् ॥

मध्वः - तस्मान् मोक्षसुखात् परं हरिर् भुजां देवानाम् अप्य् अत्र संसारेऽस्ति किम् ॥४०॥

श्रीधरः - ननु ब्रह्मकुल एव नित्यं सेव्यमाने सर्वदेवतामुखभूतेऽग्नौ यज्ञाद्यनुष्ठानं न स्यात् ? न च तेन विन चित्तशुद्धिः, न च तया विन मोक्षः स्याद् इत्य् आशङ्क्याहपुमान् इति द्वाभ्याम् । यस्य ब्रह्मकुलस्य नित्यं सम्बन्धेन निषेवया पुमान् स्वयम् एव ज्ञानाभ्यासादिकं विनाप्य् अत्युत्तमं शमं मोक्षं लभेत । कुतः ? यत् सेवया स्वत एवानतिवेलं शीघ्रं प्रसीदतः शुध्यत आत्मनश् चित्तात् । ततः परं श्रेष्ठं देवानां किम्मुखम् अस्ति ? ब्राह्मणसेवयैव यज्ञादिफलं ज्ञानफलं तत् सर्वं भवतीत्य् अर्थः ॥४०॥

क्रमसन्दर्भः - ततः परम् इति तु परेण योजनीयम् ॥४०॥

विश्वनाथः - ननु ब्रह्मकुल एव नित्यं सेव्यमाने सर्वदेवतामुखभूतेऽग्नौ यज्ञाद्यनुष्ठानं न स्यात् ? न च तेन विन चित्तशुद्धिः, न च तया विन मोक्षः स्याद् इत्य् आशङ्क्याहपुमान् इति द्वाभ्याम् । यस्य ब्राह्मणकुलस्य नित्यसम्बन्धेन निषेवया आत्मनो मनसः प्रसीदतः क्रमेण प्रसन्नीभवतः अत्यन्तशमं मोक्षं स्वयं लभेत । अनतिवेलं शीघ्रम् एव, अत एव ततः परं किं हरिर् भुजां देवानां मुखम् अस्ति । ब्राह्मणसेवयैव यज्ञादिफलं ज्ञानफलं च सर्वम् एव सिद्ध्यतीत्य् अर्थः ॥४०॥

ओ)०(ओ

॥ ४.२१.४१ ॥

अश्नात्य् अनन्तः खलु तत्त्वकोविदैः
श्रद्धाहुतं यन्मुख इज्यनामभिः ।
न वै तथा चेतनया बहिष्कृते
हुताशने पारमहंस्यपर्यगुः ॥

मध्वः - पारमहंस्यपर्या गावो यस्य ॥४१॥

श्रीधरः - हरेर् अपि तद् एव परं मुखम् इत्य् आहअश्नातीति । इज्यानां पूज्यानाम् इन्द्रादीनां नामभिर् यस्य मुखे श्रद्धया हुतं हविर् अनन्तो यथाश्नाति तथा चेतनया रहिते हुताशने हुतं नाश्नाति । कैर् हुतम् अश्नाति ? तत्त्वकोविदैः सर्वदेवमयश् चैतन्यमूर्तिर् अनन्त इति तत्त्वं विद्वद्भिः ।

कुत एवम्भूतोऽसौ ? तत्राहपारमहंस्यं ज्ञानं तत्परान् अर्हन्त्य् अधिकुर्वन्तीति पारमहंस्यपर्यास्ता गावो वाचो यस्मिन् । उपनिषद्भिर् ज्ञानघनत्वेनोक्त इत्य् अर्थः । यद् वा, परमहंसानां ज्ञाननिष्ठानां गम्यः पारमहंस्यः । परितो न गच्छन्ति गावो वाचो यस्मात् स पर्यगुर् इन्द्रियनियन्ता स चासौ स च पारमहंस्यपर्यगुर् ज्ञानरूपः सर्वान्तर्यामीत्य् अर्थः ॥४१॥

क्रमसन्दर्भः - मुख्यत्वसिद्धिः पर्यगुर् इति । गाव इन्द्रियाणि । यस्मात् यं परित्यज्य हेतोर् वा पूर्वत्र न गच्छन्ति स्वातन्त्र्येण न तिष्ठन्तीत्य् अर्थः । उत्तरत्र यम् एवालम्ब्य वर्तन्त इत्य् अर्थः ॥४१॥

विश्वनाथः - हरेर् अपि तद् एव परं मुखम् इत्य् आहअश्नातीति । श्रद्धया हुतं दत्तम् इज्यानां नामभिर् इति यथा, इन्द्राय स्वाहा, आदित्याय स्वाहा, इति इज्यानाम् इन्द्रादीनां नाम्ना वह्नाव् आहुतिर् दीयते, तथैव तेषां नाम्ना यदि ब्राह्मणमुखे पक्वान्नानि समर्पयति, तदा अनन्त एवाश्नाति, तस्मिंश् च भुक्तवति तेषां शाश्वती तृप्तिः प्रीतिश् च स्याद् इत्य् अर्थः । चेतनया बहिष्कृते रहिते पारमहंस्यपरान् ज्ञानिनो भक्ताश् चार्हन्तीति पारमहंस्यपर्या गावो वेदवाचोऽङ्गकिरणाश्द् च यस्य सः ॥४१॥

ओ)०(ओ

॥ ४.२१.४२४३ ॥

यद् ब्रह्म नित्यं विरजं सनातनं
श्रद्धातपोमङ्गलमौनसंयमैः ।
समाधिना बिभ्रति हार्थदृष्टये
यत्रेदम् आदर्श इवावभासते ॥

तेषाम् अहं पादसरोजरेणुम्
आर्या वहेयाधिकिरीटम् आयुः ।
यं नित्यदा बिभ्रत आशु पापं
नश्यत्य् अमुं सर्वगुणा भजन्ति ॥

श्रीधरः - न केवलं चेतनत्वेन हुताशनाद् विशेषः, किं तु वेदज्ञानाद् अपीत्य् आह । यद् इत्य् अव्ययम् । ये ब्रह्म वेदं नित्यं बिभ्रति तेषाम् इत्य् उत्तरेणान्वयः । मङ्गलं नाम

प्रशस्ताचरणं नित्यम् अप्रशस्तस्य वर्जनम् ।
एतद् धि मङ्गलं प्रोक्तम् ऋषिभिस् तत्त्वदर्शिभिः ॥

मौनम् अध्ययनविरोधिवार्तात्यागः । समाधिना चित्तस्थैर्येण । अर्थदृष्टये वेदार्थम् अपि विचारयन्तीत्य् अर्थः । यत्र वेदे इदं विश्वम् अवभासते यथा आदर्शे मुखम् ॥४२॥

हे आर्याः ! आ आयुर् यावज् जीवम् अधि किरीटं मुकुटस्योपरि वहेयेति प्रार्थनायां लिङ् । यं रेणुम् ॥४३॥

क्रमसन्दर्भः - यद् ब्रह्मेति युग्मकम् । यद् इति जसो लुक् छान्दसः, योऽधिकिरीटमायुरिति चित्सुखः । यो रेणुः ।

विश्वनाथः - चेतनत्वेनैव हुताशनाद् विप्राणां न श्रैष्ठ्यं किन्तु वेदज्ञानाद् एवेत्य् आहयद् यस्माद् ब्रह्म वेदं श्रद्धादिभिर् बिभ्रति । मङ्गलं नाम

प्रशस्ताचरणं नित्यम् अप्रशस्तस्य वर्जनम् ।
एतद् धि मङ्गलं प्रोक्तम् ऋषिभिस् तत्त्वदर्शिभिः ॥

मौनम् अध्ययनविरोधिवार्तात्यागः । समाधिना चित्तस्थैर्येण । किमर्थम् अर्थानां वस्तुमात्राणां दृष्टये ज्ञानाय ।

कथम् एवम् ? अत आहयत्र वेदे इदं जगत् सर्वम् एव अवभासते, ज्ञानविषयीभवति । आदर्शे दर्पणे इव ॥४२॥

हे आर्याः ! आ आयुर् यावज् जीवम् अधि किरीटं वहेय प्रार्थनायां लिङ् । यं रेणुम् अमुं बिभ्रतं पुमांसम् ॥४३॥

ओ)०(ओ

॥ ४.२१.४४ ॥

गुणायनं शीलधनं कृतज्ञं
वृद्धाश्रयं संवृणतेऽनु सम्पदः ।
प्रसीदतां ब्रह्मकुलं गवां च
जनार्दनः सानुचरश् च मह्यम् ॥

श्रीधरः - गुणभजनस्य फलम् आह । गुणायनम् अन्व् अनु सम्पदः संवृणते सम्यग् भजन्ति । तस्मात् प्रसीदतां प्रसीदतु । गवां च कुलम् ॥४४॥

क्रमसन्दर्भः - वृद्धाश्रयम् इति । तादृशं ब्राह्मणम् एकम् अप्य् आश्रितवन्तम् इत्य् अर्थः । गुणायनम् इत्यादिकम् अधिकारिणो वृद्धाश्रयस्य विशेषणम् । गुणाश् चात्र शान्त्यादयः सम्पदो विद्यादयश् च त एव गुणशब्देन पूर्वत्रोक्ताः । अत्र ब्राह्मणानाम् एव सर्वोपदेष्टृत्वात् प्रसाद्यत्वेन श्रैष्ठ्यम् अभिप्रेतम् इति । प्रसीदतां ब्रह्मकुलम् इत्य् अन्तम् उक्त्वैव गवाम् इत्य् उक्तिः ॥४४॥

विश्वनाथः - गुणभजनस्य फलम् आहगुणायनम् इति । सम्यक् स्वयम् एव वृणुते पतिंवरा इवेत्य् अर्थः । तस्मात् प्रसीदतां प्रसीदतु ॥४४॥

ओ)०(ओ

॥ ४.२१.४५ ॥

मैत्रेय उवाच
इति ब्रुवाणं नृपतिं पितृदेवद्विजातयः ।
तुष्टुवुर् हृष्टमनसः साधुवादेन साधवः ॥

न कतमेनापि व्याख्यातम्.

ओ)०(ओ

॥ ४.२१.४६ ॥

पुत्रेण जयते लोकान् इति सत्यवती श्रुतिः ।
ब्रह्मदण्डहतः पापो यद् वेनोऽत्यतरत् तमः ॥

मध्वः - वेणस्थो राजसो जीवः पृथुना स्वगतिं गतः ।
स्वयं तु तम एवाप सात्त्विकः पृथुताम् अगात् ॥ इति च ॥४६॥

श्रीधरः - साधुवादम् आहपुत्रेणेति षड्भिः । यद्य् अतो वेनोऽपि तमो नरकम् अत्यतरत् अतिततार ॥४६॥

क्रमसन्दर्भः - पुत्रेणेति । सत्पुत्रेणेत्य् अर्थः । तमः श्रीपृथुजन्मनः पूर्वं कतिचिद् दिनानि प्राप्तं नरकम् । अनुभावतः श्रीनृसिंहादिप्रादुर्भावकारणाद् भक्तिलक्षणात् प्रभावाद् इत्य् अर्थः । श्रीवाराहाद्यवतारे कारणान्तरम् अप्य् अस्ति । अत्र तु स एव कारणम् इति भावः ॥४६॥

विश्वनाथः - न व्याख्यातम्.

ओ)०(ओ

॥ ४.२१.४७ ॥

हिरण्यकशिपुश् चापि भगवन्निन्दया तमः ।
विविक्षुर् अत्यगात् सूनोः प्रह्लादस्यानुभावतः ॥

श्रीधरः, क्रमसन्दर्भः - न व्याख्यातम्.

विश्वनाथः - तमो नरकम् ॥४७॥

ओ)०(ओ

॥ ४.२१.४८ ॥

वीरवर्य पितः पृथ्व्याः समाः सञ्जीव शाश्वतीः ।
यस्येदृश्य् अच्युते भक्तिः सर्वलोकैकभर्तरि ॥

श्रीधरः, क्रमसन्दर्भः - न व्याख्यातम्.

विश्वनाथः - हे पृथ्व्याः पितः ! ॥४८॥

ओ)०(ओ

॥ ४.२१.४९ ॥

अहो वयं ह्य् अद्य पवित्रकीर्ते
त्वयैव नाथेन मुकुन्दनाथाः ।
य उत्तमश्लोकतमस्य विष्णोर्
ब्रह्मण्यदेवस्य कथां व्यनक्ति ॥

श्रीधरः - मुकुन्दनाथाः स्म । त्वन्नाथत्वम् एव मुकुन्दनाथत्वे पर्यवसितम् इत्य् अर्थः । तत्र हेतुःय इति ॥४९॥

क्रमसन्दर्भः - व्यनक्षीति क्वचित् । व्यनक्षीरिति चित्सुखः ॥४९॥

विश्वनाथः - मुकुन्दनाथाः अभूम । तवैव मुकुन्दत्वात् मुकुन्दभक्तिविधायकत्वाद् वेति भावः । यो भवान् ॥४९॥

ओ)०(ओ

॥ ४.२१.५० ॥

नात्यद्भुतम् इदं नाथ तवाजीव्यानुशासनम् ।
प्रजानुरागो महतां प्रकृतिः करुणात्मनाम् ॥

श्रीधरः - आजीविनां सेवकानाम् आ सम्यग् अनुशासनम् । प्रजास्व् अनुरागः । प्रकृतिः स्वभावः ॥५०॥

क्रमसन्दर्भः - न व्याख्यातम्.

विश्वनाथः - आजीविनां सेवकानाम् आ सम्यग् अनुशासनम् । प्रजाद्यनुरागः प्रकृतिः स्वभावः ॥५०॥

ओ)०(ओ

॥ ४.२१.५१ ॥

अद्य नस् तमसः पारस् त्वयोपासादितः प्रभो ।
भ्राम्यतां नष्टदृष्टीनां कर्मभिर् दैवसञ्ज्ञितैः ॥

श्रीधरः - उपासादितः प्रापितः । कर्मभिर् भ्राम्यताम् ।

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२१.५२ ॥

नमो विवृद्धसत्त्वाय पुरुषाय महीयसे ।
यो ब्रह्म क्षत्रम् आविश्य बिभर्तीदं स्वतेजसा ॥

मध्वः - अहो वयम् इत्यादि तत्स्थपरमेश्वररूपापेक्षया यो ब्रह्मक्षत्रम् आविश्येति वचनात् ॥५२॥

श्रीधरः - ईश्वरदृष्ट्या विप्रादयोऽपि प्रणमन्ति, नम इति । ब्रह्माविश्य ब्राह्मणजातिम् अधिष्ठाय क्षत्रं क्षत्रियं बिभर्ति । क्षत्रं चाविश्य ब्रह्म बिभर्ति । तद् उभयं चाविश्येदं विश्वं बिभर्ति ॥५२॥

क्रमसन्दर्भः - न व्याख्यातम्.

विश्वनाथः - ईश्वरदृष्ट्या विप्रादयोऽपि प्रणमन्ति, नम इति । ब्रह्माविश्य ब्राह्मणजातिम् अधिष्ठाय क्षत्रं क्षत्रियं बिभर्ति । क्षत्रं चाविश्य ब्रह्म बिभर्ति । तद् उभयं चाविश्येदं विश्वं बिभर्ति ॥५२॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
एकविंशश् चतुर्थस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे
पृथुचरिते प्रजावाक्यम् नाम
एकविंशोऽध्यायः ।
॥४.२१ ॥



(४.२२)
अथ द्वाविंशोऽध्यायः
पृथुचरिते कुमारोपदेशः

॥ ४.२२.१ ॥

मैत्रेय उवाच
जनेषु प्रगृणत्स्व् एवं पृथुं पृथुलविक्रमम् ।
तत्रोपजग्मुर् मुनयश् चत्वारः सूर्यवर्चसः ॥

श्रीधरः -
द्वाविंशे तु परं ज्ञानं पृथवे हरिशासनात् ।
सनत्कुमारो भगवान् उपादिशद् इतीत्यते ॥

मुनयः सनकादयः ॥१॥

क्रमसन्दर्भः - अर्चिषा कथम्भूतया ? लोकान् अपापान् कुर्वत्येति चित्सुखः । कुर्वाणान् इति क्वचित् ॥१॥

विश्वनाथः -
द्वाविंशे परमं ज्ञानं ज्ञाप्á ततः परम् ।
सनत्कुमारः पृथवे शुद्धां भक्तिम् उपादिशत् ॥

प्रगृणत्सु स्तुवत्सु ॥१॥

ओ)०(ओ

॥ ४.२२.२ ॥

तांस् तु सिद्धेश्वरान् राजा व्योम्नोऽवतरतोऽर्चिषा ।
लोकान् अपापान् कुर्वाणान् सानुगो ञ्चष्ट लक्षितान् ॥

श्रीधरः, विश्वनाथः - अर्चिषा लक्षितान् सनकादय इति ज्ञापितान् । अचष्टापश्यत् ॥२॥

क्रमसन्दर्भः - न व्याख्यातम्.

ओ)०(ओ

॥ ४.२२.३ ॥

तद्दर्शनोद्गतान् प्राणान् प्रत्यादित्सुर् इवोत्थितः ।
ससदस्यानुगो वैन्य इन्द्रियेशो गुणान् इव ॥

श्रीधरः - तेषां दर्शनेनोद्गतान् प्राणान् प्राप्तुम् इच्छुर् इव । अयं भावः

ऊर्ध्वं प्राणा ह्य् उत्क्रामन्ति यूनः स्थविर आयति ।
प्रत्युत्थानाभिवादाभ्यां पुनस् तान् प्रतिपद्यते ॥ [मनु २.१२०, मभगवत्सन्दर्भा. ५.३८.१, १३.१०७.३२] इति स्मृतेः ।

प्राणास् तावत् तत् तेजसाक्षिप्तास् तान् प्रत्युद्गच्छन्ति, अतः स्वयम् अनुद्गच्छतः प्राणहानिः स्याद् इति भयाद् इव ससम्भ्रमं प्रत्युद्गमं चकारेति । सह सदस्यैर् अनुगैश् च वर्तमानः । इन्द्रियेशो जीवो गुणान् गन्धादीन् प्रति यथोद्गच्छतीत्य् औत्सुक्ये दृष्टान्तः ॥३॥

क्रमसन्दर्भः - प्रत्यादित्सुर् इति चित्सुखः । प्रत्यापित्सुर् इति क्वचित् ॥३॥

विश्वनाथः - अभ्युत्थानम् उत्प्रेक्षतेतेषां दर्शनेन दर्शनतेजसा उद्गतान् प्राणान् प्रति प्राप्तुम् इच्छुर् इव ।

ऊर्ध्वं प्राणा ह्य् उत्क्रामन्ति यूनः स्थविर आयति ।
प्रत्युत्थानाभिवादाभ्यां पुनस् तान् प्रतिपद्यते ॥ [मनु २.१२०, मभगवत्सन्दर्भा. ५.३८.१, १३.१०७.३२]

इति स्मृतेर् अभ्यर्थितान् अभ्युत्थान् अत आयुः क्षयोक्तेः । इन्द्रियेशो जीवो गुणान् गन्धादीन् प्रतीत्यौत्सुको दृष्टान्तः ॥३॥

ओ)०(ओ

॥ ४.२२.४ ॥

गौरवाद् यन्त्रितः सभ्यः प्रश्रयानतकन्धरः ।
विधिवत् पूजयां चक्रे गृहीताध्यर्हणासनान् ॥

श्रीधरः - यन्त्रितो वशीकृतः । गृहीतम् अध्यर्हणम् अर्घ्यम् आसनं च यैस् तान् ॥४॥

क्रमसन्दर्भः - न व्याख्यातम्.

विश्वनाथः - यन्त्रितः सङ्कुचितकायिकवाचिकवृत्तिः ॥४॥

ओ)०(ओ

॥ ४.२२.५ ॥

तत्पादशौचसलिलैर् मार्जितालकबन्धनः ।
तत्र शीलवतां वृत्तम् आचरन् मानयन्न् इव ॥

श्रीधरः - मार्जितं क्षालितम् अलकबन्धनं यस्य । मानयन्न् इव स्वयं चचार ॥५॥

क्रमसन्दर्भः - न व्याख्यातम्.

विश्वनाथः - शीलवतां वृत्तिम् इति शीलवद्भिर् एवं वर्तितव्यम् इति स्वयम् आचरन् मानयन्न् इव । मन् ज्ञाने ॥५॥

ओ)०(ओ

॥ ४.२२.६ ॥

हाटकासन आसीनान् स्वधिष्ण्येष्व् इव पावकान्
श्रद्धासंयमसंयुक्तः प्रीतः प्राह भवाग्रजान् ॥

श्रीधरः, विश्वनाथः - भवस्याप्य् अग्रजत्वेन मान्यान् ॥६॥

क्रमसन्दर्भः - न व्याख्यातम्.

ओ)०(ओ

॥ ४.२२.७ ॥

पृथुर् उवाच
अहो आचरितं किं मे मङ्गलं मङ्गलायनाः ।
यस्य वो दर्शनं ह्य् आसीद् दुर्दर्शानां च योगिभिः ॥

श्रीधरः - प्रीतः प्राहेत्य् उक्तं तद् एव प्रीतिपूर्वकं वचनम् आहअहो इति दशभिः । हे मङ्गलायनाः मङ्गलम् अयनं येषाम् । मया किं मङ्गलम् आचरितम् यस्य मे योगिभिर् अपि दुर्दर्शानां वो दर्शनम् आसीत् ? ॥२७॥

सनातनः (हभगवत्सन्दर्भ.वि. १०.३४०) - मङ्गलम् अयनं येषां हे मङ्गलायनाः ! मया किं मङ्गलम् आचरितं यस्य मे योगिभिर् अपि दुर्दर्शानाम् ? ॥७॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२२.८ ॥

किं तस्य दुर्लभतरम् इह लोके परत्र च ।
यस्य विप्राः प्रसीदन्ति शिवो विष्णुश् च सानुगः ॥

श्रीधरः, विश्वनाथः - न व्याख्यातम्.

क्रमसन्दर्भः - किं च, त्वादृशाश् च विप्राः साधारणा न भवन्तीत्य् अर्थान्तरन्यासेन व्यनक्तिकिं तस्येति ॥८॥

ओ)०(ओ

॥ ४.२२.९ ॥

नैव लक्षयते लोको लोकान् पर्यटतोऽपि यान् ।
यथा सर्वदृशं सर्व आत्मानं येऽस्य हेतवः ॥

मध्वः - सर्वज्ञाश् च विरिञ्चाद्या न जानीयुर् हरिं परम् ।
हेतवो जगतोऽप्य् अस्य यथासौ वेद केशवः ॥ इति तन्त्रसारे ॥९॥

श्रीधरः - दुर्दर्शत्वम् एवाहनैवेति । सर्वदृशम् आत्मानं यथा सर्वे दृश्या न लक्षयन्ते । येऽस्य विश्वस्य हेतवो महदादयो मन्वादयो वा । यद् वा, कथम्भूतान् ? येऽस्य सर्वदृगात्मदर्शनस्य हेतवः, तान् ॥९॥

क्रमसन्दर्भः - व इति पूर्वोक्तान् विशिनष्टिनैवेति । आत्मानं परमात्मानम् एवम् अस्य साकारत्वं दर्शितम् ॥९॥

विश्वनाथः - दुर्दर्शत्वम् एवाहनैव लक्षयते पश्यति यथा सर्वदृशं सर्वदर्शिनम् आत्मानं सर्वोऽपि लोको न पश्यति । लोकस्य का वार्ता ? येऽस्य विश्वस्य हेतवो ब्रह्ममरीचिप्रभृतयः, तेऽपि न पश्यन्ति ॥९॥

ओ)०(ओ

॥ ४.२२.१० ॥

अधना अपि ते धन्याः साधवो गृहमेधिनः ।
यद्गृहा ह्य् अर्हवर्याम्बु तृणभूमीश्वरावराः ॥

श्रीधरः - येषां साधूनां गृहा अर्हाणां पूज्यानां वर्या वरणीयाः स्वीकारार्हा अम्ब्वादयो येषु तादृशाः । अम्बु च तृणं च भूमिश् च ईश्वरो गृहस्वामी चावरा भृत्यादयश् च ॥१०॥

सनातनः (हभगवत्सन्दर्भ.वि. १०.३४१) - येषां साधूनां गृहाः अर्हाणां पूज्यानां वर्या वरणीयाः स्वीकारार्हाः, चर्येति पाठे आचरणयोग्याः अम्ब्वादयो येषु तादृशाः । अम्बु च तृणं च भूमिश् च ईश्वरो गृहस्वामी च अवराश् च भृत्यादयः ॥१०॥

क्रमसन्दर्भः - तृणभूमिसुवाग्धारा इति चित्सुखः ।

फलमूलैस् तृणैर् वापि वाग्भिर् अद्भिर् विलोचनैः ।
पूज्यन्ते तीर्थिनः सद्भिर् विलुप्तविभवैर् अपि ॥

अत्रेदं पद्यं क्वचित् वर्तते । तत्र वाक्यस्य टीकामते दश पद्यत्वाविशेषबोधश् च । किं तस्येत्यादिपद्याभावात् । किन्त्व् एतन्मते टीकासंवादिता स्यात् । किन् तस्येत्यादिकम् अयोजयित्वैव दुर्दर्शत्वम् आहेति । सहसा योजनात् शलाकाप्राप्तं तूभयम् एव ॥१०॥

विश्वनाथः - येषां साधूनां गृहा अर्हवर्याः अर्हाणां पूज्यजनानां वर्या वरणीयाः स्वीकारार्हा अम्ब्वादयो येषु, भक्ष्यद्रव्याभावे पानार्थम् अम्बु च, तदभावे शय्यार्थं तृणानि च, तदभावे आसनार्थं परिष्क्रियमाणा भूमिश् च, तदभावे प्रीतिवागञ्जल्याद्यर्थम् ईश्वरो गृहस्वामी च तस्याप्य् अभावे अवराश् च साश्रुप्रणिपाताद्यर्थं तत्पुत्रकलत्रादयश् च येषु ॥१०॥

ओ)०(ओ

॥ ४.२२.११ ॥

व्यालालयद्रुमा वै तेष्व् अरिक्ताखिलसम्पदः ।
यद्गृहास् तीर्थपादीय पादतीर्थविवर्जिताः ॥

श्रीधरः - व्यालानाम् आलया द्रुमा एव ते । अरिक्ताः पूर्णा अखिलाः सम्पदो येषु तादृशा अपि यद् गृहा ये गृहास् तीर्थपादीया वैश्णवास् तेषां पादतीर्थेन विवर्जिताः ॥११॥

सनातनः (हभगवत्सन्दर्भ.वि. १०.३३६) - व्यालानाम् आलया द्रुमा एव, अरिक्ताः पूर्णाः अखिलाः सम्पदो येषु तादृशा अपि । यद्गृहा ये गृहाः तीर्थपादीया वैष्णवास् तेषां पादतीर्थेन पादोदकेन वा विवर्जिताः ॥११॥

क्रमसन्दर्भः - तद् एवं ब्राह्मणत्वेन स्तुत्वा वैष्णवत्वेन स्तौतिव्यालेति । “द्रुमा ह्य् एते” इति क्वचित् ॥११॥

विश्वनाथः - व्यालतुल्यानाम् कटुवाग्विषवर्षिणां पुत्रकलत्रादीनाम् आलया येषु तथाभूता द्रुमा एव, ते गृहस्था येषां छायापि कैर् अपि भीत्या न स्पृश्यत इति भावः । अरिक्ताः पूर्णा अखिलाः सम्पदो येषां तथाभूताः । तथाभूता अपि येषां गृहास् तीर्थपादीयानां वैश्णवानां पादतीर्थेन पादक्षालनोदकेन रहिताः ॥११॥

ओ)०(ओ


॥ ४.२२.१२ ॥

स्वागतं वो द्विजश्रेष्ठा यद्व्रतानि मुमुक्षवः ।
चरन्ति श्रद्धया धीरा बाला एव बृहन्ति च ॥

श्रीधरः - स्वागतं भद्रम् आगमनं जातम् । यद्य् अस्माद् बाला एव भवन्तो बृहन्ति व्रतानि चरन्ति । यद् वा येषां वो व्रतान्य् एव बालाश् चरन्ति ॥१२॥

क्रमसन्दर्भः - अथैतान् वैष्णवत्वेऽपि ज्ञानप्रधानान् ज्ञात्वा तदंशेन स्तौतिस्वागतम् इति त्रिभिः । बाला एव बाल्यावस्थाम् आरभ्यैवेत्य् अर्थः । बृहन्ति सर्वतो महान्ति व्रतानि परिव्राड् उचितानि ॥१२॥

विश्वनाथः - यद् यस्मात् बृहन्ति व्रतानि ब्रह्मचर्याणि मुमुक्षवः श्रद्धया चरन्ति । भवन्तस् तु बाला एव मुक्ता एवेति ब्रह्मचर्यकष्टं मुमुक्षाकष्टं च न जानन्तीति भावः ॥१२॥

ओ)०(ओ

॥ ४.२२.१३ ॥

कच्चिन् नः कुशलं नाथा इन्द्रियार्थार्थवेदिनाम् ।
व्यसनावाप एतस्मिन् पतितानां स्वकर्मभिः ॥

श्रीधरः - इन्द्रियार्था विषयास् तान् एवार्थं पुरुषार्थं ये विदन्ति तेषां नः व्यसनान्य् उप्यन्ते यस्मिंस् तस्मिन् संसारे ॥१३॥

सनातनः (हभगवत्सन्दर्भ.वि. १०.३४२) - हे नाथाः ! कच्चिद् इति प्रश्ने । इन्द्रियार्थं विषयम् एव अर्थं पुरुषार्थं ये विदन्ति तेषां नः व्यसनान्य् उप्यन्ते यस्मिन् संसारे ॥१३॥

क्रमसन्दर्भः - न व्याख्यातम्.

विश्वनाथः - इन्द्रियार्थं विषयसुखम् एव पुरुषार्थं जानताम् अस्माकं, व्यसनान्य् उप्यन्ते यस्मिन्, तस्मिन् संसारे ॥१३॥

ओ)०(ओ

॥ ४.२२.१४ ॥

भवत्सु कुशलप्रश्न आत्मारामेषु नेष्यते ।
कुशलाकुशला यत्र न सन्ति मतिवृत्तयः ॥

श्रीधरः - नन्व् अभ्यागतानां कुशलं पृच्छ्यते लोके, न त्व् आत्मनस् तत्राहभवत्स्व् इति ॥१४॥

सनातनः (हभगवत्सन्दर्भ.वि. १०.३४३) - ननु भागवतानाम् एव कुशलं पृच्छ्यते, न त्व् आत्मनस् तत्राहभवत्स्व् इति । कुशला अकुशलाश् च मतेर् वृत्तयोऽपि येषां न सन्ति ॥१४॥

क्रमसन्दर्भः - न व्याख्यातम्.

विश्वनाथः - नन्व् अभ्यागतानां प्रति कुशलप्रश्नस् तेषाम् एव क्रियते, न त्व् आत्मन इत्य् अत आहभवत्स्व् इति । तेनाभ्यागतेषु कुशलप्रश्नस्यावश्यकत्वात्, युष्मत्सम्बन्धिकुशलप्रश्नस्यानौचित्यात् स्वसम्बन्ध्य् एव कुशलं पृष्टम् इति भावः ॥१४॥

ओ)०(ओ

॥ ४.२२.१५ ॥

तद् अहं कृतविश्रम्भः सुहृदो वस् तपस्विनाम् ।
सम्पृच्छे भव एतस्मिन् क्षेमः केनाञ्जसा भवेत् ॥

श्रीधरः - तत् तस्मात् कृतविश्वासः संस् तपस्विनां सन्तप्तानां सुहृदो वो युष्मान् पृच्छामि ॥१५॥

क्रमसन्दर्भः - पूर्वं न कामये नाथ तद् अप्य् अहं क्वचिद् [भा.पु. ४.२०.२४] इत्यादौ शुद्धभक्त्येकनिष्ठत्वेन व्यक्तोऽपि स उत्तमः श्लोकेत्यादौ भगवल्लीलाश्रवणमात्रेण सम्मतानुषङ्गिकज्ञानप्राप्तिर् अपि स इत्थं लोकगुरुणेति पूर्वोक्तं श्रीभगवन्निर्देशगौरवेण । तत्र शीलवतां वृत्तम् आचरन्न् इत्य् अत्रोक्तमहदादरस्वभावेन च तद् विवक्षितम् । ज्ञानम् अपि श्रोतुम् अनुमोदतेतद् अहम् इति ॥१५॥

विश्वनाथः - किं च, युष्मदागमनम् अस्मदुद्धारप्रयोजनकम् एव सौभाग्यते, तस्माद् आत्मकुशलप्रश्न एव मम सम्प्रति युज्यते इत्य् अत आहतद् अहम् इति । क्षेमः क्षेमम् ॥१५॥

ओ)०(ओ

॥ ४.२२.१६ ॥

व्यक्तम् आत्मवताम् आत्मा भगवान् आत्मभावनः ।
स्वानाम् अनुग्रहायेमां सिद्धरूपी चरत्य् अजः ॥

मध्वः - हरेस् तु प्रतिमा प्राज्ञास् तत्रस्थः केशवः स्वयम् ।
ददाति ज्ञानम् ईशेशः परमात्मा स्वयं विभुः ॥१६॥ इति च ॥१६॥

श्रीधरः - न खल्व् अन्ययोगितुल्या यूयं, किन्तु साक्षाद् भगवान् एवेत्य् आह । व्यक्तं निश्चितम् आत्मवतां धीराणाम् आत्मा तेष्व् आत्मत्वेन प्रकाशमानः । आत्मानं भावयति प्रकाशयतीति तथा । अजः श्रीनारायणः इमां पृथ्वीं चरति ॥१६॥

क्रमसन्दर्भः - भगवत्तदभेदनिर्देशेन तम् उभयम् अपि हेतुं स्वयम् एव दर्शयतिव्यक्तम् इति ॥१६॥

विश्वनाथः - भवन्तं खलु मदिष्टदेवो भगवान् नारायण एवेत्य् अहं जानामीत्य् आहव्यक्तम् इति । आत्मा स्वयम् एव सेव्यत्वेन वर्तते येषां ते आत्मवन्तो भक्तास् तेषाम् आत्मा आत्मेव प्रीतिर् विषयीभूत इत्य् अर्थः । स्वानां स्वेषां भक्तानाम् आत्मानं भावयति प्रकाशयतीति सः । इमां पृथ्वीम् ॥१६॥

ओ)०(ओ

॥ ४.२२.१७ ॥

मैत्रेय उवाच
पृथोस् तत् सूक्तम् आकर्ण्य सारं सुष्ठु मितं मधु ।
स्मयमान इव प्रीत्या कुमारः प्रत्युवाच ह ॥

श्रीधरः - सूक्तं शोभनवचनम् । सारं न्याय्यम् । सुष्ठु गम्भीरार्थम् । मितम् अल्पाक्षरम् । मधु श्रोत्रप्रियम् । मुखप्रसत्त्या स्मयमान इव प्रतीयमानः ॥१७॥

क्रमसन्दर्भः - सूक्तम् उत्तमप्रतिपाद्यवचनम् ॥१७॥

विश्वनाथः - सारं न्याय्यम् । सुष्ठु गम्भीरार्थम् । मितम् अल्पाक्षरम् । मधु मधुरम् स्मयमान इव प्रसन्नमुख इत्य् अर्थः ॥१७॥

ओ)०(ओ

॥ ४.२२.१८ ॥

सनत्कुमार उवाच
साधु पृष्टं महाराज सर्वभूतहितात्मना ।
भवता विदुषा चापि साधूनां मतिर् ईदृशी ॥

श्रीधरः - विदुषा जानतापि । ईदृशी परार्थैकपरा ॥१८॥

क्रमसन्दर्भः - श्रीसनत्कुमारोऽपि तस्य तथैव सिद्धज्ञानत्वं व्यञ्जयति, तथापि तस्य तत्पृच्छायां पूर्वोक्तं हेतुद्वयम् उक्त्वा गौरवविशेषाय वक्ष्यमाणभगवदभिप्रेतान्यहितरूपहेत्वन्तरम् एव योजयति च साध्व् इति । अतः प्रकटो ज्ञानमयोऽर्थोऽन्यान् प्रति प्रतिपाद्यः अप्रकटो भक्तिमयस् तु भवद्विधान् प्रतीति भावः । तत्र प्रथमं टीकायां स्पष्टः चरमस् त्व् अत्रावगन्तव्यः ॥१८॥

विश्वनाथः - न व्याख्यातम्.

ओ)०(ओ

॥ ४.२२.१९ ॥

सङ्गमः खलु साधूनाम् उभयेषां च सम्मतः ।
यत्सम्भाषणसम्प्रश्नः सर्वेषां वितनोति शम् ॥

श्रीधरः - स्वयम् अपि पृथोः सङ्गमम् अभिनन्दति, सङ्गम इति । उभयेषां वक्त्ṝणां च । येषां सम्भाषणसहितः सम्प्रश्नः सर्वेषां शं सुखं विस्तारयति ॥१९॥

क्रमसन्दर्भः - किं वक्तव्यं भवादृशां साधूनां सङ्गमः सङ्गः नृणाम् एव सम्मतः परमसुखप्रद इति । परं तु तद्वक्तृश्रोत्ṝणाम् अपि तादृश इत्य् अर्थः । तत्र हेतुःयद् इति ॥१९॥

विश्वनाथः - भो राजन् ! यथैवास्मत्सङ्गो भवदभिवाय्छितस् तथैव भवत्सङ्गोऽप्य् अस्मद् अभिवाञ्छित इत्य् आहसङ्गम इति । उभयेषां सङ्गः नृणां सङ्गम्यमानां च सम्मतः अभिलषितः । सर्वेषां श्रोतृवक्तृसन्निहिततत्सन्निहितानाम् अपि ॥१९॥

ओ)०(ओ

॥ ४.२२.२० ॥

अस्त्य् एव राजन् भवतो मधुद्विषः
पादारविन्दस्य गुणानुवादने ।
रतिर् दुरापा विधुनोति नैष्ठिकी
कामं कषायं मलम् अन्तरात्मनः ॥

मध्वः - कषणेन गच्छतीति कषायः । पापं तद् उभयम् एव मलम् ॥२०॥

श्रीधरः - तद् एवं सङ्गमं प्रश्नं चाभिनन्द्यानुवादमुखेनैव मोक्षसाधनम् उपदिशतिअस्त्य् एवेति । गुणानाम् अनुवादने प्रश्नद्वारेणानुवादप्रवर्तने श्रवण इत्य् अर्थः । आत्मनो मनसोऽन्तरन्तस्थं कामात्मकं मलं विधुनोति । कषायं धातुरागवद् अनिवर्त्यम् ॥२०॥

क्रमसन्दर्भः - यतोऽस्माभिर् यद् उपदेष्टव्यं ज्ञानं, ततोऽप्य् उत्कृष्टा या श्रीभगवति रतिः सैव त्वय्य् अस्ति । ततस् तत्साधनाय कामादिनाशोपदेशस् तु सुतरां पुनर् उक्त एवेत्य् आहअस्त्य् एवेति ॥२०॥

विश्वनाथः - किं च, त्वम् आत्मनः क्षेमं पृच्छसि, तव तु क्षेमं भगवति नैष्ठिकी रतिर् विराजमानैव दृश्यत इत्य् आहअस्त्य् एवेति । कषायं धातुरागवद् अनिवर्त्यम् अपि कामं यथेष्टं निर्मूलम् एव या विधुनोति, सा रतिस् तव सदेति कासायासम्भव उक्तः ॥२०॥

ओ)०(ओ

॥ ४.२२.२१ ॥

शास्त्रेष्व् इयान् एव सुनिश्चितो नृणां
क्षेमस्य सध्र्यग्विमृशेषु हेतुः ।
असङ्ग आत्मव्यतिरिक्त आत्मनि
दृढा रतिर् ब्रह्मणि निर्गुणे च या ॥

श्रीधरः - चित्तशुद्ध्यैव बहिर् वैराग्यम् आत्मरतिश् च भवति, न च ततोऽधिकं साधनम् अस्ति, शास्त्रेषु तयोर् एव मोक्षहेतुत्वनिश्चयाद् इत्य् आहशास्त्रेष्व् इति । सध्र्यग्विमृशेषु सम्यग्विचारवत्सु शास्त्रेषु क्षेमस्य हेतुर् एतावान् एव सुनिश्चितः । कोऽसौ ? आत्मव्यतिरिक्ते देहादाव् असङ्गो वैराग्यम् आत्मनि च दृढा रतिः प्रीतिः । आत्मनो विशेषणं निर्गुणे ब्रह्मणीति ॥२१॥

क्रमसन्दर्भः - तथैव योजयतिशास्त्रेष्व् इति । किम् उताप्राकृतानन्तपरमकल्याणगुणाकृष्टात्मारामगणे भगवतीत्य् अर्थः ॥२१॥

विश्वनाथः - तद् अपि त्वत्प्रश्नस्योत्तरम् अवश्यं देयम् इति क्षेमस्य हेतुं शृण्व् इत्य् आहशास्त्रेष्व् इति बहुवचनेन न कस्याप्य् अत्र विप्रतिपत्तिः सध्रग् विमृशेषु सम्यग् विचारवत्स्व् इति अविचारितशास्त्रा विप्रतिपद्यन्तां नाम, किं तैर् ? इति । इयान् एवेति वतुप्रत्यायैवकाराभ्याम् एतयोर् एव सारत्वं सुनिश्चितम् । कोऽसौ ? आत्मव्यतिरिक्ते देहादाव् असङ्गो वैराग्यम् आत्मनि च दृढा रतिः प्रीतिः । आत्मनो विशेषणं निर्गुणे ब्रह्मणीति ॥२१॥

ओ)०(ओ

॥ ४.२२.२२ ॥

सा श्रद्धया भगवद्धर्मचर्यया
जिज्ञासयाध्यात्मिकयोगनिष्ठया ।
योगेश्वरोपासनया च नित्यं
पुण्यश्रवःकथया पुण्यया च ॥

श्रीधरः - नन्व् एतद् एवातिदुर्लभम् इत्य् आशङ्क्योत्तमाधिकारिणः श्रवणमात्रेण भवति, अन्यस्य तु चित्तशुद्ध्यनुसारेण साधनतारतम्यतो वर्धमानया भक्त्येत्य् अभिप्रेत्याहसेति चतुर्भिः । सा ब्रह्मणि रतिर् असङ्गश् च श्रद्धादिभिः स्याद् इति चतुर्थेनान्वयः । जिज्ञासया तत्तद्विशेषबुभुत्सया पुण्यं श्रवो यशो तस्य हरेः पुण्यया कथया च ॥२२॥

क्रमसन्दर्भः - सेति चतुष्कम् ॥२२॥

विश्वनाथः - तत्र प्रथमं भक्तेः प्राधान्यम् आहसेति चतुर्भिः । सा रतिः श्रद्धादिभिः स्याद् इति चतुर्थेनान्वयः । पुण्यं श्रवो यशो यस्य तस्य हरेः पुण्यया कथया ॥२२॥

ओ)०(ओ

॥ ४.२२.२३ ॥

अर्थेन्द्रियारामसगोष्ठ्यतृष्णया
तत्सम्मतानाम् अपरिग्रहेण च ।
विविक्तरुच्या परितोष आत्मनि
विना हरेर् गुणपीयूषपानात् ॥

श्रीधरः - अर्थारामा अर्थनिष्ठास् तामसाः, इन्द्रियारामाः कामनिष्ठा राजसास्तैः सह या गोष्ठी तस्याम् अतृष्णया । तेषां च ये सम्मता अर्थाः कामाश् च तेषाम् अपरिग्रहेणानासक्त्या । विविक्ते विजने या रुचिस् तया । सा चात्मन्य् एव परितोषे सति स्यात् किन्तु हरेर् गुणपीयूषपानाद् विना । तस्मिन् सति विविक्ते रुचिर् न कार्या, न चात्मनि परितोषः कार्य इत्य् अर्थः ॥२३॥

क्रमसन्दर्भः - तथैवाहविना हरेर् इति ॥२३॥

विश्वनाथः - अर्थारामा धनसङ्ग्रहेच्छवः । इन्द्रियारामा भोगासक्तास् तैः सह या गोष्ठी तस्याम् अतृष्णया, विनेति हरेर् गुणपीयूषपानं चेल् लभ्यते, तदा विविक्तरुचिस्वतः परितोषौ विहाय जनसंसद्य् अपि परस्माद् अपि गायकादेः सकाशाद् अपि कृष्णलीलास्वादार्थम् आगच्छद् इत्य् अर्थः ॥२३॥

ओ)०(ओ

॥ ४.२२.२४ ॥

अहिंसया पारमहंस्यचर्यया
स्मृत्या मुकुन्दाचरिताग्र्यसीधुना ।
यमैर् अकामैर् नियमैश् चाप्य् अनिन्दया
निरीहया द्वन्द्वतितिक्षया च ॥

श्रीधरः - पारमहंस्यचर्यया उपशमादिप्रधानया वृत्त्या । स्मृत्यात्महितानुसन्धानेन मुकुन्दाचरितम् एवाग्र्यं सीधु श्रेष्ठम् अमृतं तच्चरितस्मृतिसुखेनेत्य् अर्थः । मार्गान्तरस्यानिन्दया । निरीहया योगक्षेमार्थक्रियाराहित्येन । शीतोष्णादिद्वन्द्वसहनेन ॥२४॥

क्रमसन्दर्भः - अनिन्दया शास्त्रीयमार्गान्तरस्याकुत्सनया । अनिन्दयेति चित्सुखः, ईश्वरध्यानेनेति च तद्व्याख्या ॥२४॥

विश्वनाथः - पारमहंस्यचर्यया उपशमप्रधानवृत्त्या । स्मृत्या श्रीगुरूपदिष्टं सदाचारधारणेन मुकुन्दस्य चरितं चरित्रं तद् एव अग्र्यं सीधु मधु तेन स्वाद्यमानेनेत्य् अर्थः ॥२४॥
ओ)०(ओ

॥ ४.२२.२५ ॥

हरेर् मुहुस् तत्परकर्णपूर
गुणाभिधानेन विजृम्भमाणया ।
भक्त्या ह्य् असङ्गः सदसत्य् अनात्मनि
स्यान् निर्गुणे ब्रह्मणि चाञ्जसा रतिः ॥

मध्वः - रतिः परात्मनि हराव् अन्यत्रा रतिर् एव च ।
पुमर्थसाधनं ज्ञेयं नातोऽन्यन् मुख्यम् इष्यते ॥२५॥

श्रीधरः - कथयेत्य् अत्रोक्तम् अपि कथनं भक्ताव् अन्तरङ्गत्वेन पुनर् उच्यते । तत्परा हरिभक्तास् तेषां कर्णपूराः कर्णालङ्कारभूता ये हरेर् गुणास् तेषाम् अभिधानेन । सदसति कार्यकारणरूपे ॥२५॥

क्रमसन्दर्भः - ननु हरेर् गुणश् चेद् ईदृशस् तर्हि स एव पुरुषार्थः स्यात्, कथं ब्रह्मज्ञानं साधनत्वेन निर्दिश्यते । उच्यते मुमुक्षूणाम् एव, न तु तदेकपुरुषार्थिनाम् इत्य् आहहरेर् इति । तत्पराणां तदेकभूषणत्वे कर्णपूररूपाः । श्लेषेण, कर्णौ पूरयन्तीत्य् अपेक्षान्तरनाश्काश् च ये गुणास् तेषाम् एवान्यकर्तृकेनान्यविषयेण वाभिधानेन विजृम्भमाणा या भक्तिर् मुमुक्षामयी तयैव के वलया हि निश्चितम् असङ्गो वैराग्यं निर्गुणे ब्रह्मणि च रतिः स्याद् इति योज्यम् ॥२५॥

विश्वनाथः - कथयेत्य् अत्रोक्तम् अपि कथनं भक्ताव् अन्तरङ्गत्वेन पुनर् उच्यते । तत्परा हरिभक्तास् तेषां कर्णपुराः कर्णालङ्कारभूता ये हरेर् गुणास् तेषाम् अभिधानेन । अनात्मनि आत्मव्यतिरिक्ते सदसती भद्राभद्रे जगति असङ्गोऽनासक्तिः ॥२५॥

ओ)०(ओ

॥ ४.२२.२६ ॥

यदा रतिर् ब्रह्मणि नैष्ठिकी पुमान्
आचार्यवान् ज्ञानविरागरंहसा ।
दहत्य् अवीर्यं हृदयं जीवकोशं
पञ्चात्मकं योनिम् इवोत्थितोऽग्निः ॥

मध्वः - अबीजं हृदयं बीजहृदयं विना ।

जीवोपाधिर् द्विधा प्रोक्तः स्वरूपं बाह्यम् एव च ।
बाह्योपाधिर् लयं याति मुक्ताव् अन्यस्य तु स्थितिः ॥
सर्वोपाधिविनाशे हि प्रतिबिम्बः कथं भवेत् ।
कथं चात्मविनाशाय प्रयत्नः सेत्स्यति क्वचित् ॥
अपुमर्थता च मुक्तेः स्याद् अभावात् पुंस एव तु ।
ज्ञानज्ञेयाद्यभावाच् च सर्वथा नोपपद्यते ।
तस्माद् एतन्मतं येषां तमो निष्ठा हि ते मताः ॥ इति स्कान्दे ॥२५॥

श्रीधरः - भवत्व् अन्यत्रासङ्ग आत्मरतिश् च, ततः किम् ? अत आहयदा निष्ठां प्राप्ता रतिर् भवति, तदाचार्यवान् सन् ज्ञानवैराग्ययोर् वेगेनावीर्यं निर्वासनं सज्जीवस्य कोशम् आवरकं हृदयं पुमान् दहति । कथम्भूतम् ? पञ्चमहाभूतप्रधानम् । यद् वा, अविद्यास्मितारागद्वेषाभिनिवेशाः पञ्च, तदात्मकम् । उत्थितः प्रज्वलितोऽग्निर् योनिम् अरणिम् इव । यद् वा, यदा रतिर् आचार्यानुग्रहश् च तदा ज्ञानविरागयोर् वेगेनोत्थितः साक्षात्कारोऽवीर्यं पुनः प्ररोहक्षमं यथा न भवति, एवं हृदयं दहति । शेषं समानम् ॥२६॥

क्रमसन्दर्भः - न व्याख्यातम्.

विश्वनाथः - ततः किं स्यात् ? इत्य् अत आहयदेति । आचार्यवान् गुरुभक्तिमान् रत्युत्थयोर् ज्ञानवैराग्ययोर् वेगेन अवीर्यं निष्प्रभावं जीवस्य कोषम् आवरकं हृदयम् अहङ्कारात्मकं लिङ्गदेहं पुमान् दहति । कथम्भूतम् ? पञ्चात्मकम् अविद्यास्मितारागद्वेषाभिनिवेशाः पञ्च क्लेशाः, तदात्मकम् यथा अरणाव् उत्थितोऽग्निः स्वयोनिम् अरणिम् एव दहति । वह्निना काष्ठं दहतीत्य् उक्तौ वह्निर् एव काष्ठं दहतीतिवद् दार्ष्टान्तिकसङ्गतिः ॥२६॥

ओ)०(ओ

॥ ४.२२.२७ ॥

दग्धाशयो मुक्तसमस्ततद्गुणो
नैवात्मनो बहिर् अन्तर् विचष्टे ।
परात्मनोर् यद्व्यवधानं पुरस्तात्
स्वप्ने यथा पुरुषस् तद्विनाशे ॥

मध्वः - दग्धाशयः । बीजाशयनाशे तद्गुणानां ज्ञानादीनाम् अभावान् न किञ्चिद् विचक्षीत । परात्मनोर् यदा व्यवधानं संसारावस्थायां, तदा स्वप्न इवेत्य् एतावत् बीजहृदयनाशेत्वपुरुष एव । आत्मनाश एवेत्य् अर्थः । अतः संसारावस्थैवोत्तमा स्यात् ।

भिदा यदि न दृश्येत जीवात्मपरमात्मनोः ।
मुक्तौ तदा विमोक्षाय को यत्नं कर्तुम् अर्हति ॥ इति ब्रह्माण्डे ।

मग्नस्य हि परेऽज्ञाने किं न दुःखकरं भवेत् ।
प्रवृत्तिधर्मम् एवाहं मनो भरतसत्तम ॥ इति मोक्षधर्मेषु ॥२७॥

श्रीधरः - ततः किम् ? अत आहदग्ध आशयो हृदयम् उपाधिर् यस्य । अत एव मुक्ताः समास्तास् तद् गुणाः कर्तृत्वादयो येन आत्मनः सकाशाद् बहिर् घटाद्य् अन्तः सुखदुःखादिनैव विचष्टे न पश्यत्य् एव । कुत इत्य् अपेक्षायां द्रष्टृदृश्यप्रतीतेर् अन्तः करणहेतुत्वाद् इत्य् आह । परो दृश्यः आत्मा द्रष्टा तयोर् यद् व्यवधानं भेदकं पूर्वम् आसीत् तस्य विनाशे सति । यथा स्वप्ने राजाऽहम् इत्य् आरोपितं सैन्यादिद्रष्टारं दृश्यं सैन्यं च स्वप्नावस्थानाशे न पश्यति तद्वत् ॥२७॥

क्रमसन्दर्भः - न व्याख्यातम्.

विश्वनाथः - ततः किम् ? अत आहदग्ध आशयो हृदयम् उपाधिर् यस्य । अत एव मुक्ताः समास्तास् तद् गुणाः कर्तृत्वादयो येन आत्मनः सकाशाद् बहिर् घटाद्य् अन्तः सुखदुःखादिनैव विचष्टे न पश्यत्य् एव । कुत इत्य् अपेक्षायां द्रष्टृदृश्यप्रतीतेर् अन्तः करणहेतुत्वाद् इत्य् आह । परो दृश्यः आत्मा द्रष्टा तयोर् यद् व्यवधानं भेदकं पूर्वम् आसीत् तस्य विनाशे सति । यथा स्वप्ने राजाऽहम् इत्य् आरोपितं सैन्यादिद्रष्टारं दृश्यं सैन्यं च स्वप्नावस्थानाशे न पश्यति तद्वत् ॥२७॥

ओ)०(ओ

॥ ४.२२.२८ ॥

आत्मानम् इन्द्रियार्थं च परं यद् उभयोर् अपि ।
सत्य् आशय उपाधौ वै पुमान् पश्यति नान्यदा ॥

श्रीधरः - द्रष्टृदृश्यभेदप्रतीतेर् अन्तः करणहेतुत्वम् अन्वयव्यतिरेकाभ्याम् उपपादयतिआत्मानम् इति । आत्मानं द्रष्टारम् इन्द्रियार्थं दृश्यम्, उभयोस् तयोः परं सम्बन्धहेतुम् अहङ्कारं चाशयेऽन्तःकरणे सत्य् एव जाग्रत्स्वप्नयोः पश्यत्य् अन्यदा सुषुप्तौ न, तद् उक्तं

दृश्यानुरञ्जितं द्रष्टृदृश्यं द्रष्ट्रनुरञ्जितम् ।
अहं कृत्योभयं रक्तं तन्नाशेऽद्वैततात्मनः ॥ इति ॥२८॥

क्रमसन्दर्भः - न व्याख्यातम्.

विश्वनाथः - लिङ्गदेह एव जीवसोपाधिः, स एव व्यवधानशब्दवाच्यस् तत्सत्त्वे तम् एव पश्यति तदभावे परमात्मानम् एव पश्यतीत्य् आहआत्मानं भोक्तारम् उपाधिधर्मग्रस्तं जीवम् । इन्द्रियथार्थं भोग्यं च परं भोगोत्थं सुखदुःखं च आशये लिङ्गदेहे उपाधौ सत्य् एव पुमान् पश्यति, न त्व् अन्यदा लिङ्गदेहाभावे, तदा तु परमात्मानम् एव पश्यतीति भावः ॥२८॥

ओ)०(ओ

॥ ४.२२.२९ ॥

निमित्ते सति सर्वत्र जलादाव् अपि पूरुषः ।
आत्मनश् च परस्यापि भिदां पश्यति नान्यदा ॥

श्रीधरः - एकस्मिन्न् आत्मनि दृश्यादिभेदप्रतीतिर् औपाधिकीति दृष्टान्तेन स्पष्टयतिनिमित्त इति । लोकेऽपि च सर्वत्र जलदर्पणादौ भेदनिमित्ते सत्य् एवात्मनो बिम्बभूतस्य परस्य प्रतिबिम्बस्य च भेदं पश्यति, न तु जलाद्यभावे ॥२९॥

क्रमसन्दर्भः - न व्याख्यातम्.

विश्वनाथः - उपाधिसत्त्व एवोपाधिधर्माध्यासः । स चोपाधिः कर्मवशान् मानुषदेवतिर्यगादिर् भवति , न तु तदभाव इत्य् अत्र दृष्टान्तम् आहनिमित्त इति । जलतैलचक्षुरादौ निमित्ते विद्यमान एव पुरुष आत्मनः, स्वस्य परस्यान्यस्य च भिदाम् उपाधेर् मध्यमोत्तमाधमभेदं पश्यति । तत्र जले चाञ्चल्यं दर्पणे नैर्मल्यं चक्षुषि मालिन्यं च यथा पश्यति, तथैव मानुषदेवतिर्यक्शरीरेषु भद्राभद्रं केवलभद्रं केवलाभद्रं च पश्यति । नान्यदेति ज्ञानेनोपाधिनाशे तु न तथा पश्यति, किन्तु परमात्मानम् एव पश्यति । भक्त्या उपाध्यपगमे तु शुद्धो जीवो रतिमहिम्नैव लब्धचिद्घनानन्दविग्रहः, परमात्मन एव तस्य नारायणरामकृष्णादिचिद्घनानन्दाकारस्य षडैश्वर्यमाधुर्यवतः सौन्दर्यादिकं स्वीयनयनादिभिर् आस्वादयेद् इति मुख्यं च फलं द्रष्टव्यम्, तस्मिन् ययौ परमहंसमहामुनीनाम् अन्वेषाणीयचरणौ चलयन्न् [भा.पु. ३.१५.३७] इत्यादिपूर्वोक्तेः ॥२९॥

ओ)०(ओ

॥ ४.२२.३० ॥

इन्द्रियैर् विषयाकृष्टैर् आक्षिप्तं ध्यायतां मनः ।
चेतनां हरते बुद्धेः स्तम्बस् तोयम् इव ह्रदात् ॥

मध्वः - एवंविधाज्ञानकारणम् आहैन्द्रियैर् विषयाकृष्टैर् इत्यादि । बहुस्मरणशक्तिस् तु चेतनेत्य् उच्यते बुधैः इति शब्दनिर्णये ॥३०॥

श्रीधरः - तद् एवं चतुर्भिर् असङ्गात्मरत्योर् मोक्षहेतुत्वम् उक्तं, इदानीम् अनात्मरतेः संसारहेतुत्वम् आहैन्द्रियैर् इति चतुर्भिः । ध्यायतां गुणारोपेण स्मरतां पुंसाम् इन्द्रियाणि स्मृतैर् विषयैर् आकृष्यन्ते । तैश् च मन आकृष्यते विषयासक्तिं प्राप्यते । तच् च बुद्धेः सकाशात् तद् धर्मः चेतनां विचारसामर्थ्यं हरति । एतच् चाविवेकिना न लक्ष्यत इति दृष्टान्तेनाह । तीरजः कुशादिस्तम्बो यथा मूलैस् तोयं ह्रदाद् अपहरति तद्वत् ॥३०॥

क्रमसन्दर्भः - न व्याख्यातम्.

विश्वनाथः - इदानीम् आत्मव्यतिरिक्तवस्त्वाशक्तेः संसारहेतुत्वम् आहैन्द्रियैर् इति चतुर्भिः । ध्यातुम् अनिच्छताम् अप्य् अभ्यासपारवश्येनैव ध्यायताम् अरण्येऽपि तिष्ठतां पुंसाम् इन्द्रियाणि विषयैः पुत्रकलत्रादीनां शब्दस्पर्शादिभिः स्मृत्यारूढैः प्रथमम् आकृष्यं ते ततो विषयाकृष्टैर् इन्द्रियैर् मन आक्षिप्तं भवति । तच् च बुद्धेश् चेतनां विचारसामर्थ्यं हरते । अलक्षितहरणे दृष्टान्तःस्तम्बः कुशादिगुच्छस् तीरजः स्वमूलैस् तोयं ह्रदाद् अपहरति तद्वत् ॥३०॥

ओ)०(ओ

॥ ४.२२.३१ ॥

भ्रश्यत्य् अनुस्मृतिश् चित्तं ज्ञानभ्रंशः स्मृतिक्षये ।
तद्रोधं कवयः प्राहुर् आत्मापह्नवम् आत्मनः ॥

मध्वः - स्वपक्षपातस् त्व् अभ्यासाद् भोगार्थं व्यापृतस्य तु ।
भवेत् ततोऽनेकशास्त्रयथार्थस्मरणेशिता ।
विनश्येत् तेन चैव स्याद् भवेज् ज्ञानविपर्ययः ।
न च ज्ञानविपर्यासाद् अन्यं नाशकरं क्वचित् ॥ इति स्कान्दे ॥३१॥

श्रीधरः - चित्तं चेतनाम् अनु तस्याम् अपहृतायां स्मृतिः पूर्वापरानुसन्धानं भ्रश्यति । एवं तद् रोधं ज्ञानभ्रंशम् आत्मन एव हेतोर् आत्मनोऽपह्नवं नाशं प्राहुः ॥३१॥

क्रमसन्दर्भः - न व्याख्यातम्.

विश्वनाथः - ततश् च चित्तं चेतनाम् अनु तस्याम् अपहृतायां सत्यां स्मृतिः पूर्वापरानुसन्धानं भ्रश्यति । एवं तद्रोधं ज्ञानभ्रंशम् आत्मन एव हेतोर् आत्मनोऽपह्नवं नाशं प्राहुः ॥३१॥

ओ)०(ओ

॥ ४.२२.३२ ॥

नातः परतरो लोके पुंसः स्वार्थव्यतिक्रमः ।
यदध्य् अन्यस्य प्रेयस्त्वम् आत्मनः स्वव्यतिक्रमात् ॥

श्रीधरः - एवम्भूतो नाशो भवतु, ततश् च किम् ? इत्य् अत आह । यदधि यम् अधिकृत्यान् यस्य विषयस्य प्रियतमत्वम् । आत्मनस् तु कामाय सर्वं प्रियं भवति [बृ.आ.उ. २.४.५] इति श्रुतेः । तस्यात्मनः स्वेनैव यो व्यतिक्रमोऽपह्नवस् तस्माद् यः स्वार्थनाशोऽतः परतरः स्वार्थनाशो नास्ति ॥३२॥

क्रमसन्दर्भः - न व्याख्यातम्.

विश्वनाथः - यद् यस्मात् आत्मनः सकाशात् अन्यस्य देहादेः । प्रेयस्त्वं कीदृशम् ? अधि अधिकम् । यद् वा, न विद्यते धीः परामर्शो यत्र तत् । तच् च स्वेनैव स्वत एव यो व्यतिक्रमः, तस्मात् न त्व् अन्यद् अत्र कारणम् अस्तीत्य् अर्थः । जीवस्य तस्याविद्यासंसर्गोऽनादिर् यादृच्छिक एवेति प्राक् प्रतिपादितम् । तस्माज् जीवाश्रयकः परमात्मविषयकः प्रीत्यतिशयो युज्यते । तदर्थं भक्तिर् एव कर्तुम् उचितेति भावः ॥३२॥

ओ)०(ओ

॥ ४.२२.३३ ॥

अर्थेन्द्रियार्थाभिध्यानं सर्वार्थापह्नवो नृणाम् ।
भ्रंशितो ज्ञानविज्ञानाद् येनाविशति मुख्यताम् ॥

श्रीधरः - कुतः ? इत्य् अत आह । अर्थस्याभिध्यानम् इन्द्रियस्यार्थः कामस् तस्याभिध्यानं सर्वार्थनाशः । ज्ञानं विज्ञानं च परोक्षापरोक्षम् । येन ध्यानेन मुख्यतां स्थावरताम् ॥३३॥

क्रमसन्दर्भः - न व्याख्यातम्.

विश्वनाथः - यत् तु अर्थस्य धनस्य इन्द्रियथार्थआनां विषयाणां च विज्ञानाच् च भ्रंशितो मुख्यतां स्थावरताम् ॥३३॥

ओ)०(ओ

॥ ४.२२.३४ ॥

न कुर्यात् कर्हिचित् सङ्गं तमस् तीव्रं तितीरिषुः ।
धर्मार्थकाममोक्षाणां यद् अत्यन्तविघातकम् ॥

मध्वः - सर्वस्यैतस्य मूलं हि दृष्टसंसर्ग एव हि ।
दुष्टसङ्गो विरक्तस्याप्य् अन्यथा ज्ञानकारणम् ॥
दुष्टसङ्गाद् धि विष्णोश् च स्वात्मत्वं मन्यते बुधः ।
अभावं स्वात्मनोऽन्यस्य मुक्तिं चापि निशात्मकम् ॥ इत्यादि स्कान्दे ॥३४॥

श्रीधरः - अनात्मरतेर् अनर्थहेतुत्वम् उक्तं सङ्गस्याप्य् आहनेति । यद् वस्तु धर्मादीनां विघातकं तस्मिन् सङ्गम् । तमः संसारम् ॥३४॥

क्रमसन्दर्भः - न व्याख्यातम्.

विश्वनाथः - सङ्गं धर्मशास्त्रनिषिद्धम् एव, न तु विषयासक्तिमात्रं निषिद्धेतरविषयासक्तिमताम् एव त्रिवर्गेऽधिकाराद् इति केचिद् आहुः । सङ्गं विषयासक्तिमात्रम् एव धर्मादयोऽप्य् अत्र मोक्षस्यानुकूला एव ग्राह्याः । धर्मस्यापवर्गस्य [भा.पु. १.२.८] इति न्यायेन इत्य् अन्ये ॥३४॥

ओ)०(ओ

॥ ४.२२.३५ ॥

तत्रापि मोक्ष एवार्थ आत्यन्तिकतयेष्यते ।
त्रैवर्ग्योऽर्थो यतो नित्यं कृतान्तभयसंयुतः ॥

श्रीधरः - तुल्यवन्निर्देशात् पुरुषार्थसाम्यभ्रान्तिं वारयतितत्रापीति । कृतान्तः कालः ॥३५॥

क्रमसन्दर्भः - अत्रांशेनांशिप्राप्तिश् च द्विधा योजनीया । तत्राद्या ब्रह्मप्राप्तिर् मायावृत्त्यविद्यानाशानन्तरं केवलतत्स्वरूपशक्तिलक्षणतद्विज्ञानाविर्भावमात्रम् । सा च स्वस्थान एव वा स्यात् । क्रमेण सर्वलोकसर्वावरणातिक्रमानन्तरं वा स्यात्, उपासनाविशेषानुसारेण । द्वितीया भगवत्प्राप्तिश् च, तस्य विभोर् अप्य् असर्वप्रकटस्य तस्मिन्न् एवाविर्भावेन, विभुनापि वैकुण्ठे सर्वप्रकटेन तेनाचिन्त्यशक्तिना स्वचरणारविन्दसान्निध्यप्रापणया च ।

तद् एवं स्थिते, सा च मुक्तिर् उत्क्रान्तदशायां जीवदशायाम् अपि भवति । उत्क्रान्तस्योपाध्यभावेऽपि तदीयस्वप्रकाशतालक्षणधर्माव्यवधानस्यैतत्साक्षात्काररूपत्वात् । जीवतस् तत्साक्षात्कारेण मायाकल्पितस्यान्यथाभावस्य मिथात्वावभासात् सैषा मुक्तिर् एवात्यन्तिकपुरुषार्थतयोपदिश्यतेतत्रापीति । श्रुतिश् चयेनाहं नामृतः स्यां किम् अहं तेन कुर्यां [बृ.आ.उ. २.४.३] इति ॥३५॥ [प्रीतिसन्दर्भः १]

विश्वनाथः - तत्रापि तेष्व् अपि मध्ये त्रैवर्ग्यः त्रिवर्गभवः ॥३५॥

ओ)०(ओ

॥ ४.२२.३६ ॥

परेऽवरे च ये भावा गुणव्यतिकराद् अनु ।
न तेषां विद्यते क्षेमम् ईशविध्वंसिताशिषाम् ॥

श्रीधरः - भयसंयुतत्वम् एवाहपरे ब्रह्मादयोऽवरेऽस्मद् आदयो गुणक्षोभाद् अनु पश्चाद् भवन्ति । ईशः कालः, तेन विध्वंसिता आशिषो येषाम् ॥३६॥

क्रमसन्दर्भः - न व्याख्यातम्.

विश्वनाथः - भयसंयुतत्वम् एवाहपरे ब्रह्मादयोऽवरे इन्द्रादयश् च ये गुणक्षोभाद् अनु पश्चाद् भवन्ति । ईशः कालः ॥३६॥

ओ)०(ओ

॥ ४.२२.३७ ॥

तत् त्वं नरेन्द्र जगताम् अथ तस्थूषां च
देहेन्द्रियासुधिषणात्मभिर् आवृतानाम् ।
यः क्षेत्रवित्तपतया हृदि विश्वग् आविः
प्रत्यक् चकास्ति भगवांस् तम् अवेहि सोऽस्मि ॥

मध्वः - सर्वसत्ताप्रदत्तात् तु सर्वतत्त्वं हरिः स्मृतः ।
सर्वत्र विततत्वाद् वासोऽहं त्वम् इति चोच्यते ।
सर्वान्तर्यामिकतत्वात् तु न जीवात्मतो हरिः ॥ इत् तत्त्वनिर्णये ।

त्वम् अनयोः स्थावरजङ्गमयोर् मध्ये एको जीवः विष्वगाधिः । नाना दुःखं सन् । हृदि तम् अवैहि अहं च स जीवोऽस्मि ज्ञानान् महान् भवामि यः क्षेत्रवित् । सर्वस्य प्रत्यक् चकासि भगवान् इति च । व्यवधानेनावयोऽपि योग्यतापेक्षया भवेत् इति शब्दनिर्णये । अभिमानस् त्व् अहङ्कार आत्मदेह्य् अभिधीयते ॥ इति च ॥३७॥

श्रीधरः - यस्माद् अनात्मरतिर् अनर्थहेतुः, तत् तस्माज् जगतां जङ्गमानां तस्थुषां स्थावराणां च देहादिभिर् आत्मनाहङ्कारेण चावृतानां हृदि यश् चकास्ति प्रकाशते, तम् अवेहि । कथम् ? सोऽस्मीति । सोऽस्तीति पाठे स एवैकोऽस्ति, ततोऽन्यद् असद् इत्य् अर्थः ।

ननु जीवो हृदि चकास्ति नान्यस् तत्राहक्षेत्रविदं जीवं तपति नियमयतीति क्षेत्रवित्तपस् तस्य भावस् तत् ता तयान्तर्यामिरूपेण । यद् वा, क्षेत्रवित्ते अहं ममतास्पदे पातीति क्षेत्रवित्तपस् तेन रूपेण । जीवस् तु पारतन्त्र्यान् न पाति ।

ननु कर्म जीवं नियच्छति, न, आविः प्रत्यक्षः । तर्हि बुद्धिः, न, प्रत्यक्प्रतिलोमं चकास्ति । बुद्धिस् तु पराग्विषयाकारेण । तर्ह्य् अहङ्कारः, न, विष्वग् व्याप्तत्वेन । स तु परिच्छिन्नः, एवम्भूतो यो भगवांस् तम् अवेहीति ॥३७॥

क्रमसन्दर्भः - न व्याख्यातम्.

विश्वनाथः - स च केवलमोक्षो भक्तेर् गुणभावेऽपि निर्भेदब्रह्मज्ञानसिद्ध्या स्याद् इत्य् आहतत् तस्माज् जगतां जङ्गमानां तस्थूषां+++

ओ)०(ओ

॥ ४.२२.३८ ॥

यस्मिन्न् इदं सदसदात्मतया विभाति
माया विवेकविधुति स्रजि वाहिबुद्धिः ।
तं नित्यमुक्तपरिशुद्धविशुद्धतत्त्वं
प्रत्यूढकर्मकलिलप्रकृतिं प्रपद्ये ॥

मध्वः- तत् स्वरूपतया भातम् अज्ञानां गगनादिकम् ।
विवेकज्ञानिना रज्जौ सर्पभावाद् विधूयते ॥
तन् नित्यमुक्तभावेन निरस्तप्रकृतिं भजेत् ॥ इति ज्ञानविवेके ।

न भ्रान्तिर् जगतो दृष्टिर् न भ्रान्तिर् हरिदर्शनम् ।
अन्योऽन्यात्मतया दृष्टिर् भ्रान्तिर् इत्य् अवधार्यताम् ॥ इति च ।

मायेति ज्ञानं नाम स्यान् मायेति प्रकृतिस् तथा ।
ज्ञानं स्वरूपं विष्णोस् तु प्रकृतिर् न हरेस् तनुः ।
एवं विवेकिनो विश्वं ब्रह्मरूपेण नेष्यते ॥ इति वाराहे ।

ज्ञानप्रकृत्याख्यमायाद्वयस्य विवेकज्ञानात् सदसतोर् विष्ण्वात्मतया प्रतीतिः । स्रज्य हि बुद्धिर् इव विधूयते इत्य् अर्थः ।

पञ्चभूतात्मकं देहं विष्णोः पश्यन्त्य् अयोगिनः ।
तथा न योगिराद्धान्तो ज्ञानं देहो यतो हरेः ॥ इति षाड्गुण्ये ॥३८॥

श्रीधरः - स्थावरजङ्गमादीनां हृदि चकास्तीत्य् उक्ते तेषां सत्त्वं तत् सम्बन्धाद् ईश्वरस्य मालिन्यं च प्रसक्तं निराकुर्वन्न् उद्रिक्तभक्त्या तं प्रणमति । यस्मिन्न् इदं विश्वं सदसद् आत्मतयोत्कृष्टनिकृष्टभावेन कार्यकारणभावेन वा मायैव विभाति तं प्रपद्ये । मायात्वे हेतुः, विवेकेन विधुतिर् निराकृतिर् यस्य तत् । स्रजि वेति वाशब्दो दृष्टान्ते । नित्यम् उक्तम् । यतः परिशुद्धम् । तत् कुतः ? विबुद्धं तत्त्वं सत्यम् अत एव प्रत्यूढाऽभिभूता कर्मभिः कलिला मलिना प्रकृतिर् येन तम् ॥३८॥

क्रमसन्दर्भः - न व्याख्यातम्.

विश्वनाथः -

ओ)०(ओ

॥ ४.२२.३९४० ॥

यत्पादपङ्कजपलाशविलासभक्त्या
कर्माशयं ग्रथितम् उद्ग्रथयन्ति सन्तः ।
तद्वन् न रिक्तमतयो यतयोऽपि रुद्ध
स्रोतोगणास् तम् अरणं भज वासुदेवम् ॥

कृच्छ्रो महान् इह भवार्णवम् अप्लवेशां
षड्वर्गनक्रम् असुखेन तितीर्षन्ति ।
तत् त्वं हरेर् भगवतो भजनीयम् अङ्घ्रिं
कृत्वोडुपं व्यसनम् उत्तर दुस्तरार्णम् ॥

मध्वः- द्विमतयः जगति भगवति च प्रतीतियुक्ताः । अपि भक्तिविशेषात् तत्त्वं नोद्ग्रथयन्ति । प्रति संसारं गुणास् तेषां विरुद्धा एव प्रतीयन्ते । यतः नैजः सर्वगुणोत्कर्षः सर्वेभ्यो महद् उच्यते ॥ इति शब्दनिर्णये ।

अनाद्यन्तं परं ब्रह्म न देवा ऋषयो विदुः ।
एकस् तद् वेद भगवान् प्रभुर् नारायणः स्वराट् ॥ इति मोक्षधर्मेषु ॥३९ ॥

श्रीधरः - तम् अवेहीति ज्ञानम् उपदिष्टम् । तस्य तु दुष्करत्वेन भक्तिम् उपदिशति द्वाभ्याम् । यस्य पादपङ्कजयोः पलाशान्य् अङ्गुलयस् तेषां विलासः कान्तिस् तस्य भक्त्या स्मृत्या कर्माशयम् अहङ्काररूपं हृदयग्रन्थिम् । कर्मभिर् एव ग्रथितम् । रिक्ता निर्विषया मतिर् येषाम् । रुद्धं प्रत्याहृतः स्रोतोगण इन्द्रियवर्गो यैः । अरणं शरणम् ॥३९॥

ननु ब्रह्मविद् आप्नोति परं [तै.उ. २.१.१] इति श्रुतेः । कथं यतयो नोद्ग्रथयन्तीत्य् उच्यते तत्राहकृच्छ्र इति । अप्लवेशां न प्लवस् तरणहेतुर् ईट् ईशो येषां, तेषाम् इह तरणे महान् कृच्छ्रः क्लेशः । ते ह्य् असुखेन इन्द्रियषड्वर्गग्राहं भवार्णवं तितीर्षन्ति । तत् तस्मात् । उडुपं प्लवम् । दुस्तरार्णं दुस्तरार्णवम् । आर्णशब्दे वकाराभाव आर्षः । यद् वा, दुस्तरोदकरूपं व्यसनम् इत्य् अर्थः ॥४०॥

सनातनगोस्वामी - एवं तादृशज्ञानेन परमभक्त्याहङ्कारोन्मूलनं लिखित्वा इदानीं कथञ्चिद् अपि भजनेन तच् च स्याद् इति दर्शयतियत् पादेति । यस्य पादपङ्कजयोः पलाशानि
अङ्गुलयः, तेषां विलासः कान्तिः, तस्य भक्त्या स्मृत्या । यद् वा, नृत्यगीतादिविलासरूपस्यापि भक्त्या, कर्माण्य् आशेरते यस्मिन्न् इति कर्माशयोऽहङ्कारः, तद्रूपं हृदयग्रन्थिं कर्मभिर् एव ग्रथितम्, दृढं बद्धम् । सन्तो वैष्णवा उद्ग्रथयन्ति मोचयन्ति । रिक्ता निर्विशेषा सर्वमूऋधन्या मतिर् येषाम्, निरुद्धः प्रत्याहृतः स्रोतोगण इन्द्रियवर्गो यैः । अरणं शरणम् ।

स्रोतोगणशब्देनेदं सूच्यते, यथा गङ्गादिप्रवाहस्य कथञ्चिद् अपि यत्नान् निरोधः सम्भवेदे एवम् इन्द्रियस्यापि । भवतु वा कस्यचिद् इन्द्रियस्य, सर्वस्य तु न भवत्य् एव । यदि वा कदाचित् कस्यचिद् यतेः सर्वनिरोधो भवतु नाम, तथाप्य् अहङ्कारोन्मूलनं सम्यग् न स्याद् एवेति । अतः श्लेषेण रिक्तमतयः निर्बुद्धय एवेत्य् उक्तम् । यथा सन्तो भक्त्योद्ग्रथयन्ति, यतयश् च तद्वन् नेति सद्भ्यः पृथक्त्वेन निर्देशाद् भक्तिविमुखानां यतीनां तदितरत्वम् अप्य् उक्तम् । एवं तेषां भक्त्यनादरेण निन्देति दिक् ॥३९॥ (हभगवत्सन्दर्भ.वि. ११.५६३)

क्रमसन्दर्भः - तद् एवं ज्ञानोपदेशानन्तरं भक्तिम् उपदिशन् त्वदभीष्टा श्रीहरिभक्तिस् तु सर्वत्र परमश्रेयोरूपेत्य् आहयत्पादेति द्वाभ्याम् । समासप्राप्ययोर् अपि पथोर् एकस्य दुर्गमत्वकथनेनान्यस्याभिधेयत्वं स्वत एव सिध्यति । अत्र तितीर्षन्ति मात्रं, न तु तरन्तीत्य् अर्थोऽपि ज्ञेयः । तद्वन् न तद्विमतय इति चित्सुखः ॥३९४०॥

विश्वनाथः- तद् एवं सा श्रद्धयेत्य् आदिना भक्तेः प्राधान्ये ज्ञानमिश्रया भक्त्या साध्यां मुक्तिसहितां शान्तरतिम् उक्त्वा तत् त्वं नरेन्द्रेति [भा.पु. ४.२२.३७३८] श्लोकद्वयेन भक्तिमिश्रज्ञानसाध्यां सायुज्यमुक्तिं च दर्शयित्वा, तम् अवेहि सोऽस्मीति पदैस् तस्य शुद्धदास्यभक्त्यैकस्पृहस्य तत्रारुचिम् अभिप्रेत्य भक्तेः कैवल्ये शुद्धभक्त्या तदभीष्टया साध्यं प्रेमाणम् आनुषङ्गिकमुक्तिकं वदंस् ताम् एव भक्तिं सर्वथोत्कर्षयति यत्पादेति द्वाभ्याम् । यस्य पादपङ्कजयोः पलाशाङ्गुलयस् तेषां विलासभक्त्या विशेषेण लासः प्रतिक्षणं वर्धमाना कान्तिर् यस्यां तया साधनरूपया भक्त्या साध्यरूपया च । यद् वा, विलासयुक्तया भक्त्या विविधाद्भुतशिल्पया अभ्यञ्जनोद्वर्तनस्नपनसचाक्चिक्यप्रसाधनादिसपर्यया ।

यद् वा, अङ्गुलीनां विलासः कान्तिस् तस्य भक्त्या स्मृत्यापीत्य् अर्थः । कर्माशयं कर्मवासनामयम् अहङ्कारं ग्रथितम् । येनैव स्वकर्मणा तद्विपरीतेन भगवत्कर्मणा उद्ग्रथयन्ति । सन्तो वैष्णवाः तद्वत् यतयः सन्न्यासिनो न । कुतः ? रिक्ता निर्विषया अविद्यमाना मतिर् येषां ते रिक्तधना इव निर्बुद्धयोऽसन्तश् चेत्य् अर्थः । सन्तस् तु भगवद्विषयमतयः सुबुद्धय एवेति भावः । निरुद्धो नद्यादेः स्रोतसाम् इवेन्दिर्याणां गणो यैः । न हि स्रोतांसि निरोद्धुं शक्यानि भवन्तीति निर्बुद्धित्वचिह्नम् एतद् एवेति भावः । सन्तस् तु भगवत्सौन्दर्यामृतादिषु प्रसारितचक्षुरादीन्द्रियगणाः सुधियः सुखिनश् चेति भावः । तम् अरणं शरणं वसुदेवनन्दनं भज । श्लेषेण अरणं निःसङ्ग्रामम् एव । अन्यथा तव इन्द्रियैः सह सङ्ग्रामो भविष्यति तत्र च त्वम् एव पराभूतो भविष्यसीति भावः ॥३९॥

तैर् यतिभिः संसारतरणं न सुकरम् इत्य् आहकृच्छ्र इति । अप्लवेशां न प्लवन्तरणहेतुः ईट् समर्थः ईशो हरिर् वा येषां महा इह कृच्छ्रः क्लेशः । यतः इन्द्रियषड्वर्गनक्रं भवार्णवम् असुखेन तर्तुम् इच्छन्ति, न तु तरन्तीत्य् अर्थः । यदि क्ंआदितरङ्गैर् न हन्यमानः षडिन्द्रियनक्रैश् च न चर्व्यमाणः स्वयं च बलिष्ठः श्रान्तोऽप्य् अनलसः स्यात्, तदा ज्ञानवैराग्याभ्याम् दोर्भ्यां चिरेणैव कथञ्चिद् एव तेषां मध्ये कोऽपि कष्टेनैव तरतीति भावः । तस्मात् त्वं हरेर् अङ्घ्रिम् उप्डुपं प्लवं कृत्वा व्यसनं संसारदुस्तरार्णवम् उत्तर । अत्रोडुपं कृत्वेति, समाश्रिता ये पदपल्लवप्लवं [भा.पु. १०.१४.५८] इति, त्वत्पादपोतेन महत्कृतेन कुर्वन्ति गोवत्सपदं भवाब्धिम् [भा.पु. १०.२.३०] इत्याद्युक्तेर् हरिपदप्लवाश्रयणमात्रेणैव भवार्णवस्य गोवत्सपदप्रमाणत्वे जाते तत्तरणे खलु कः प्रयास इति प्लवारोहणं नाशङ्कनीयम् ॥४०॥



ओ)०(ओ

॥ ४.२२.४१ ॥

मैत्रेय उवाच
स एवं ब्रह्मपुत्रेण कुमारेणात्ममेधसा ।
दर्शितात्मगतिः सम्यक् प्रशस्योवाच तं नृपः ॥

श्रीधरः - आत्ममेधसा ब्रह्मविदा दर्शिता आत्मनो गतिस् तत्त्वं यस्मै सः ॥४१॥

क्रमसन्दर्भः - न व्याख्यातम्.

विश्वनाथः - आत्ममेधसा ब्रह्मविदा ॥४१॥

ओ)०(ओ

॥ ४.२२.४२ ॥

राजोवाच
कृतो मेऽनुग्रहः पूर्वं हरिणार्तानुकम्पिना ।
तम् आपादयितुं ब्रह्मन् भगवन् यूयम् आगताः ॥

श्रीधरः - ब्रह्मन्न् इति सम्बोधनं प्राधान्याद् एकस्य । यूयम् इत्य् उक्तिः सर्वान् प्रति ॥४२॥

क्रमसन्दर्भः - न व्याख्यातम्.

विश्वनाथः - ब्रह्मन्न् इति सनत्कुमारस्यैकस्य प्राधान्याद् यूयम् इति सर्वान् प्रत्युक्तिः ॥४२॥

ओ)०(ओ

॥ ४.२२.४३ ॥

निष्पादितश् च कार्त्स्न्येन भगवद्भिर् घृणालुभिः ।
साधूच्छिष्टं हि मे सर्वम् आत्मना सह किं ददे ॥

श्रीधरः - आत्मनो देहेन सह सर्वं राज्यादिकं मदीयं साधूच्छिष्टं साधुभिः स्वीयं सन्मह्यं प्रसादरूपेण दत्तम्, अतस् तत्र मम स्वत्वाभावाद् गुरुदक्षिणार्थं किं ददे । नहि पित्रा दत्तं मोदकादि तस्मै दानरूपेण प्रत्यर्प्यते ॥४३॥

क्रमसन्दर्भः - न व्याख्यातम्.

विश्वनाथः - गुरुदक्षिणार्थं दातुं किम् अपि न पश्यामीत्य् आहसाधूच्छिष्टम् इति । साधुभिर् युष्माभिर् एव भृग्वादिभिः स्वीयं राज्यादिकं प्रसादीकृत्य मह्यं दत्तं, कथं पुनर् दास्यामि, पित्रा दत्तस्य ताम्बूलचर्वितस्य तस्मै प्रतिदानानौचित्यात् ॥४३॥

ओ)०(ओ

॥ ४.२२.४४ ॥

प्राणा दाराः सुता ब्रह्मन् गृहाश् च सपरिच्छदाः ।
राज्यं बलं मही कोश इति सर्वं निवेदितम् ॥

श्रीधरः - निवेदनं तु तदीयस्यैव समर्पणं यथा भृत्यो राज्ञे सेवादिरूपेण ताम्बूलादिकम् अर्पयति तथा मयापि सर्वं निवेदितं स्वीकुरुतेत्य् आहप्राणा इति ॥४४॥

क्रमसन्दर्भः - न व्याख्यातम्.

विश्वनाथः - ननु साधूनां राज्यादिषु कथं सत्त्वं जातम् ? तत्राहप्राणा इति । अश्वमेधयागान्ते प्राणादिकं सर्वं मया पूर्वम् एव दत्तं, पुनश् च तैर् निजोच्छिष्टं मह्यम् एव समर्पितम् इति भावः ॥४४॥

ओ)०(ओ

॥ ४.२२.४५ ॥

सैनापत्यं च राज्यं च दण्डनेतृत्वम् एव च ।
सर्व लोकाधिपत्यं च वेदशास्त्रविद् अर्हति ॥

श्रीधरः - आत्मनः स्वत्वाभावं प्रपञ्चयतिसैनापत्यं चेति द्वाभ्याम् ॥४५॥

क्रमसन्दर्भः - न व्याख्यातम्.

विश्वनाथः - ननु सैनापत्यादिभिः किं फलं ब्राह्मणस्य ? इति तत्राहसैनेति । मास्तु फलम् एतैस् तस्य, तद् अपि तस्यैव दानपात्रत्वात् स एव कृपया ग्रहीतुम् अर्हति इति भावः ॥४५॥

ओ)०(ओ

॥ ४.२२.४६ ॥

स्वम् एव ब्राह्मणो भुङ्क्ते स्वं वस्ते स्वं ददाति च ।
तस्यैवानुग्रहेणान्नं भुञ्जते क्षत्रियादयः ॥

श्रीधरः - वस्ते परिधत्ते । अन्नमात्रं केवलं भुञ्जते, न तु दाने स्वतन्त्राः ॥४६॥

क्रमसन्दर्भः - न व्याख्यातम्.

विश्वनाथः - यस्माद् एवं तस्मात् स्वम् एवेत्य् आहवस्ते परिधत्ते ॥४६॥

ओ)०(ओ


॥ ४.२२.४७ ॥

यैर् ईदृशी भगवतो गतिर् आत्मवाद
एकान्ततो निगमिभिः प्रतिपादिता नः ।
तुष्यन्त्व् अदभ्रकरुणाः स्वकृतेन नित्यं
को नाम तत् प्रतिकरोति विनोदपात्रम् ॥

श्रीधरः - सत्य् अपि स्वत्वे सर्वस्वेनापि न गुरोः प्रत्युपकर्तुं शक्यम् इत्य् आहयैर् इति । आत्मवादेऽध्यात्मविचारे । एकान्ततो निश्चयेन । निगमिभिर् वेदविद्भिः । ते नित्यम् अनल्पकरुणाः स्वकृतेनैव दीनोद्धरणकर्मणा तुष्यन्तु । को नाम तत् कृतम् उपकारं प्रति स्वयम् उपकरोति उदपात्रम् अञ्जलिं विना । मयाञ्जलिर् एव तेभ्यो बद्ध इत्य् अर्थः । यद् वा, विनोदपात्रम् उपहासास्पदम् । प्रत्युपकारे प्रवृत्तौ जनानाम् उपहासास्पदं भवेद् इत्य् अर्थः ॥४७॥

क्रमसन्दर्भः - न व्याख्यातम्.

विश्वनाथः - सत्य् अपि सत्त्वे सर्वस्वेनापि नैव गुरोः प्रत्युपकर्तुं शक्यम् इत्य् आहयैर् इति । आत्मवादेऽध्यात्मविचारे । निगमिभिर् वेदविद्भिः । स्वकृतेनैव दीनोद्धरणकर्मणा स्वाभाविकिकेन तत् प्रत्युपकरोति को नाम ? न कोऽपि । उदपात्रम् अञ्जलिं विनेति मयाञ्जलिर् एव बद्ध इति भावः । यद् वा, विनोदपात्रम् उपहासास्पदम्, प्रत्युपकारे प्रवृत्तो जनो जनानाम् उपहासास्पदं भवेद् इत्य् अर्थः ॥४७॥

ओ)०(ओ

॥ ४.२२.४८ ॥

मैत्रेय उवाच
त आत्मयोगपतय आदिराजेन पूजिताः ।
शीलं तदीयं शंसन्तः खेऽभवन् मिषतां नृणाम् ॥

श्रीधरः - खेऽभूवन् आकाशमार्गेणोद्गताः ॥४८॥

क्रमसन्दर्भः - न व्याख्यातम्.

विश्वनाथः - खेऽभवन् आकाशमार्गेण सत्यलोकं गताः ॥४८॥

ओ)०(ओ

॥ ४.२२.४९ ॥

वैन्यस् तु धुर्यो महतां संस्थित्याध्यात्मशिक्षया ।
आप्तकामम् इवात्मानं मेन आत्मन्य् अवस्थितः ॥

श्रीधरः - धुर्यो मुख्यः । अध्यात्मशिक्षया संस्थितिर् एकाग्रता तयात्मन्य् अवस्थितः सन् मेने ॥४९॥

क्रमसन्दर्भः - न व्याख्यातम्.

विश्वनाथः - अध्यात्मशिक्षया या सम्यक् स्थितिर् मर्यादा तया आप्तकामम् इव, न त्व् आप्तकामं, तस्य शुद्धभक्तत्वात् केवलया भक्त्यैवाप्तनिर्वृतित्वात् , वेदविदां शास्त्रान्तरेष्व् इवाध्यात्मादिष्व् अपि तस्य पूर्वं जिज्ञासैवासीत्, सा पूर्णेत्य् एतावन्मात्रम् इवकारेण द्योतितम् । आत्मनि स्वभाव एवावस्थितः, अध्यात्मशिक्षयापि शुद्धभक्तिस्वभावस् तस्य नापगत इति भावः ॥४९॥

ओ)०(ओ

॥ ४.२२.५० ॥

कर्माणि च यथाकालं यथादेशं यथाबलम् ।
यथोचितं यथावित्तम् अकरोद् ब्रह्मसात्कृतम् ॥

श्रीधरः - ब्रह्मसात्कृतं ब्रह्मण्य् अर्पितं यथा भवति तथा ॥५०॥

क्रमसन्दर्भः - न व्याख्यातम्.

विश्वनाथः - कर्माणि चेति । चकारेण शुद्धभक्तानां कर्मानधिकृतत्वेऽपि, गृहस्थानां लोकसङ्ग्रहार्थं वा वर्णाश्रममर्यादालोपाभावार्थं वा भक्तिमार्गाकुत्सनार्थं वा रहस्यायाः शुद्धाया भक्तेर् गोपनार्थं वा स्वयं वा प्रतिमूर्त्या वा पूर्वाचारतोऽनासक्त्या किञ्चित् कर्मकरणं न दूषणावहम् इत्य् आद्य् अपि साम्प्रदायिका आहुः ।

किं च, तेषां कर्मणि श्रद्धाराहित्याद् अश्रद्धया कृतम् अकृतम् एवालम् इति शुद्धभक्तिर् न क्षतिः, यथाकालयथादेशयथाबलशब्दैः कालदेशपात्रानुसारेणैव करणान् न सामस्त्येन कर्मकरणम् । तत्रापि यथोचितम् इत्य् अनेन शुद्धभक्तानां कर्मानौचित्याल् लोकप्रदर्शनयैव कर्मकरणाद् वस्तुतः कर्माकरणम् एवायातम् । ब्रह्मसात्कृतं ब्राह्मणसाद्व्यापारं यथा स्यात् तथा करोद् इति तस्य कर्मव्यापारान् ब्राह्मणा एव चक्रुर् इति तस्य कर्मविक्षेपाभाव उक्तः ॥५०॥

ओ)०(ओ

॥ ४.२२.५१५२ ॥

फलं ब्रह्मणि सन्न्यस्य निर्विषङ्गः समाहितः ।
कर्माध्यक्षं च मन्वान आत्मानं प्रकृतेः परम् ॥
गृहेषु वर्तमानोऽपि स साम्राज्यश्रियान्वितः ।
नासज्जतेन्द्रियार्थेषु निरहम्मतिर् अर्कवत् ॥

श्रीधरः - निर्विषङ्गः कर्मस्व् अनासक्तः कर्माध्यक्षं कर्मसाक्षिणम् उदासीनं मन्वानोऽकरोद् इति पूर्वेणैवान्वयः । नासज् जतेत्य् उत्तरेण वा ॥५१५२॥

क्रमसन्दर्भः - न व्याख्यातम्.

विश्वनाथः - निर्विषङ्गोऽनासक्तः । आत्मानम् अन्तर्यामिणम् ॥५१५२॥

ओ)०(ओ

॥ ४.२२.५३ ॥

एवम् अध्यात्मयोगेन कर्माण्य् अनुसमाचरन् ।
पुत्रान् उत्पादयाम् आस पञ्चार्चिष्य् आत्मसम्मतान् ।
विजिताश्वं धूम्रकेशं हर्यक्षं द्रविणं वृकम् ॥

श्रीधरः - अर्चिषि भार्यायाम् ॥५३॥

क्रमसन्दर्भः - न व्याख्यातम्.

विश्वनाथः - अध्यात्मयोगेन विनैवासक्त्या कर्माणि कुर्वन् । यद् वा, अध्यात्मेति सप्तम्यर्थेऽव्ययीभावः । आत्मनि स्वतःसिद्धो यो योग आसक्तिविनाभूतविषयभोगलक्षणः सिद्धिर् विशेषस् तेनैव पुत्रान् उत्पादयामास । न तु पुत्रोत्पादनहेतुकः वेगस् तस्य स्त्रीविषयकः कोऽपि कामविकारोऽस्तीत्य् अर्थः ॥५३॥

ओ)०(ओ

॥ ४.२२.५४ ॥

सर्वेषां लोकपालानां दधारैकः पृथुर् गुणान् ।
गोपीथाय जगत्सृष्टेः काले स्वे स्वेऽच्युतात्मकः ॥

श्रीधरः, क्रमसन्दर्भः - न व्याख्यातम्.

विश्वनाथः - यथा पूर्वं वन्दिभिः संस्तुतस् तथैवासौ सर्वदाभूद् इति दर्शयन्न् आहसर्वेषाम् इति गोपीथाय पालनाय ॥५४॥

ओ)०(ओ

॥ ४.२२.५५ ॥

मनोवाग्वृत्तिभिः सौम्यैर् गुणैः संरञ्जयन् प्रजाः ।
राजेत्य् अधान् नामधेयं सोमराज इवापरः ॥

श्रीधरः, क्रमसन्दर्भः - न व्याख्यातम्.

विश्वनाथः - सोमश् चासौ राजा चेति । स इव ॥५५॥

ओ)०(ओ

॥ ४.२२.५६ ॥

सूर्यवद् विसृजन् गृह्णन् प्रतपंश् च भुवो वसु ।
दुर्धर्षस् तेजसेवाग्निर् महेन्द्र इव दुर्जयः ॥

श्रीधरः - सोमश् चासौ राजा च स इव । भूवो वसु धनं गृह्णन् विसृजंश् चासौ सूर्यवत् । राज्ञः प्रतपनम् आज्ञाकरणम् ॥५६॥

क्रमसन्दर्भः - न व्याख्यातम्.

विश्वनाथः - वसु धनं रसं च ॥५६॥

ओ)०(ओ

॥ ४.२२.५७ ॥

तितिक्षया धरित्रीव द्यौर् इवाभीष्टदो नृणाम् ।
वर्षति स्म यथाकामं पर्जन्य इव तर्पयन् ॥

श्रीधरः - अग्निर् इव दुर्धर्षः । द्यौः स्वर्ग इव ॥५७॥

क्रमसन्दर्भः - न व्याख्यातम्.

विश्वनाथः - द्यौः स्वर्ग इव ॥५७॥

ओ)०(ओ

॥ ४.२२.५८ ॥

समुद्र इव दुर्बोधः सत्त्वेनाचलराड् इव ।
धर्मराड् इव शिक्षायाम् आश्चर्ये हिमवान् इव ॥

श्रीधरः - समुद्रो यथा गाम्भीर्येणैतावान् इति न बुद्ध्यते तथासाव् अभिप्रायतो दुर्बोधः । अचलराट् मेरुर् इव ॥५८॥

क्रमसन्दर्भः - न व्याख्यातम्.

विश्वनाथः - सत्त्वेन स्थैर्येण अचलराट् सुमेरुः ॥५८॥

ओ)०(ओ

॥ ४.२२.५९ ॥

कुवेर इव कोशाढ्यो गुप्तार्थो वरुणो यथा ।
मातरिश्वेव सर्वात्मा बलेन महसौजसा ॥

श्रीधरः, क्रमसन्दर्भः - न व्याख्यातम्.

विश्वनाथः - सर्वात्मा सर्वत्र सञ्चारशक्तिः ॥५९॥

ओ)०(ओ

॥ ४.२२.६० ॥

अविषह्यतया देवो भगवान् भूतराड् इव ।
कन्दर्प इव सौन्दर्ये मनस्वी मृगराड् इव ॥

श्रीधरः - सर्वात्मा सर्वत्र सञ्चारशक्तिः । बलादिभिर् मातरिश्वेव । भूतराट् श्रीरुद्रः ॥६०॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२२.६१ ॥

वात्सल्ये मनुवन् नृणां प्रभुत्वे भगवान् अजः ।
बृहस्पतिर् ब्रह्मवादे आत्मवत्त्वे स्वयं हरिः ॥

श्रीधरः - अजो ब्रह्मेव ॥६१॥

क्रमसन्दर्भः - न व्याख्यातम्.

विश्वनाथः - अजो ब्रह्मा । आत्मवत्त्वे जितेन्द्रियत्वे ॥६१॥

ओ)०(ओ

॥ ४.२२.६२ ॥

भक्त्या गोगुरुविप्रेषु विष्वक्सेनानुवर्तिषु ।
ह्रिया प्रश्रयशीलाभ्याम् आत्मतुल्यः परोद्यमे ॥

मध्वः - गुरुविप्रेषु भक्ता च परेषां हितकृत्यया ।
प्रश्रयेण च कीर्त्या च पृथुरामम् अनुव्रतः ॥ इति ब्रह्माण्डे ॥६२॥

श्रीधरः - आत्मवत्त्वे जितेन्द्रियत्वे । भक्त्यादिभिः परार्थोद्यमे चात्मनैव तुल्यो निरुपमः ॥६२॥

क्रमसन्दर्भः - न व्याख्यातम्.

विश्वनाथः - भक्त्यादिभिः परार्थोद्यमेन च आत्मनैव तुल्यो विरुपमः ॥६२॥

ओ)०(ओ

॥ ४.२२.६३ ॥

कीर्त्योर्ध्वगीतया पुम्भिस् त्रैलोक्ये तत्र तत्र ह ।
प्रविष्टः कर्णरन्ध्रेषु स्त्रीणां रामः सताम् इव ॥

मध्वः - न गुरुर् न च धर्मोऽस्ति रामदेवस्य कुत्रचित् ।
तथापि धर्मरक्षार्थो गुरुभक्तिम् अदर्शयत् ॥ इति वाराहे ॥६३॥

श्रीधरः - पुम्भिः सत्पुरुषैः । रामः सीतापतिर् यथा सतां कर्णरन्ध्रेषु प्रविष्टः ॥६३॥

क्रमसन्दर्भः, विश्वनाथः - न व्याख्यातम्.

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
एकविंशोऽत्र चतुर्थे सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे
पृथुचरिते कुमारोपदेशो नाम द्वाविंशोऽध्यायः ।
॥ ४.२२ ॥



(४.२३)
त्रयोविंशोऽध्यायः
पृथुचरितं

॥ ४.२३.१ ॥

मैत्रेय उवाच
दृष्ट्वात्मानं प्रवयसम् एकदा वैन्य आत्मवान् ।
आत्मना वर्धिताशेष स्वानुसर्गः प्रजापतिः ॥

श्रीधरः -
त्रयोविंशे सभार्यस्य वने नित्यसमाधितः ।
विमानम् अधिरुह्याथ वैकुण्ठगतिर् ईर्यते ॥

प्रवयसं वृद्धं दृष्ट्वा तपोवनम् अगाद् इति तृतीयेनान्वयः । स्वकृतोऽनुसर्गोऽन्नादिसर्गः पुरग्रामादिसर्गश् च । वर्धितोऽशेषः स्वानुसर्गो येन ॥१॥

क्रमसन्दर्भः - दृष्ट्वेति त्रिकम् ॥१॥

विश्वनाथः -
त्रयोविंशे वनं गत्वा तपः कृत्वा हरिं यजन् ।
त्यक्त्वा नृलोकं सस्त्रीको वैकुण्ठम् अगमत् पृथुः ॥

आत्मानं देहं प्रवयसं वृद्धं दृष्ट्वा अद्यापि भगवान् मां साक्षात् सेव्@अं स्वपार्श्वं न नयतीत्य् अतोऽनुमीयतेमम तावत्प्रमाणकं भजनं नाभून् निष्कषायता च न वर्तत इत्य् अतो वानप्रस्थाश्रममिषेण वनं गत्वा कीर्तनस्मरणाभ्याम् अष्टाव् एव यामानयन्न् अस्मत्पूर्वपुरुषो ध्रुव इव शीघ्रं भगवत्प्राप्त्यर्थम् एव तपः कुर्वन् लोके वानप्रस्थधर्मं ख्यापयामीति मनसि निश्चित्य तपोवनम् अगाद् इति तृतीयेणान्वयः । आत्मना स्वेनैव वर्धितोऽशेषः स्वीयोऽनुसर्गः अन्नादिपुरग्रामादिसर्गो येन सः ॥१॥

ओ)०(ओ

॥ ४.२३.२ ॥

जगतस् तस्थुषश् चापि वृत्तिदो धर्मभृत् सताम् ।
निष्पादितेश्वरादेशो यदर्थम् इह जज्ञिवान् ॥

श्रीधरः - निष्पादित ईश्वरादेशः प्रजापालनादिर् येन । जज्ञिवान् जातः ॥२॥

क्रमसन्दर्भः - निष्पादितेति । तस्य नित्यं भगवत्पार्षदत्वं लीलामात्राङ्गीकृतेन नराकारोपाधित्वं तदादेशसम्पादनार्थम् एव धर्मज्ञानाद्यनुकरणम् । तदादेशश् च साधारणलोकशिक्षार्थम् एवेति व्यक्तम् । तद् एवम् अपि शुद्धभक्तत्वम् एव स्थापितम् ॥२॥

विश्वनाथः - न व्याख्यातम्.

ओ)०(ओ

॥ ४.२३.३ ॥

आत्मजेष्व् आत्मजां न्यस्य विरहाद् रुदतीम् इव ।
प्रजासु विमनःस्व् एकः सदारोऽगात् तपोवनम् ॥

श्रीधरः - आत्मजां पृथ्वीम् । विमनःसु चिन्तातुरासु । सदारः सभार्यः ॥३॥

क्रमसन्दर्भः - रोदने लिङ्गं प्रजासु विमनःस्व् इति ॥३॥

विश्वनाथः - आत्मजां पृथ्वीम् ॥३॥

ओ)०(ओ

॥ ४.२३.४ ॥

तत्राप्य् अदाभ्यनियमो वैखानससुसम्मते ।
आरब्ध उग्रतपसि यथा स्वविजये पुरा ॥

श्रीधरः - अदाभ्या विघ्नैर् वाशयितुम् अशक्या नियमा यस्य । वानप्रस्थानां सुसम्मते उग्रे तपस्यारब्धः प्रवृत्तः । कर्तरि क्तः । यथा स्वस्य धरामण्डलस्य विजये पूर्वं महता यत्नेन प्रवृत्तस् तथेति ॥४॥

क्रमसन्दर्भः - अदाभ्येति दभनोदन इति कल्पद्रुमात् । एतद् बुद्ध्यैव अदाभ्येति गौडाः अध्यात्मेति सम्बन्धोक्तिः । आत्मनियमान् इति चित्सुखः ॥४॥

विश्वनाथः - तत्रापीति । यथा गार्हस्थ्ये कर्मकरणं कर्मिजनप्रदर्शनया तथैव तृतीयाश्रमेऽपि वानप्रस्थजनप्रदर्शयन्न् अस्य तपश्चरणम् इत्य् आहवैखानसानां सुसम्मते उग्रतपसि आरब्धः प्रवृत्तः । तदाभानियमोऽखण्ड्व्रतः । दभ् नोदने इति धातोः रूपम् । स्वस्य स्वीयस्य धरामण्डलस्य जये यथा पूर्वं यत्नेन प्रवृत्तः ॥४॥

ओ)०(ओ

॥ ४.२३.५ ॥

कन्दमूलफलाहारः शुष्कपर्णाशनः क्वचित् ।
अब्भक्षः कतिचित् पक्षान् वायुभक्षस् ततः परम् ॥

श्रीधरः - उग्रं तपो दर्शयतिकन्दमूलेति त्रिभिः । क्वचित् कदाचित् ॥५॥

क्रमसन्दर्भः - कन्देति त्रिकम् ॥५॥

विश्वनाथः - न व्याख्यातम्.

ओ)०(ओ

॥ ४.२३.६ ॥

ग्रीष्मे पञ्चतपा वीरो वर्षास्व् आसारषाण् मुनिः ।
आकण्ठमग्नः शिशिरे उदके स्थण्डिलेशयः ॥

श्रीधरः - चतुर्दिक्षु चत्वारोऽग्नय उपरि सूर्य इति पञ्चानां तपः सन्तापो यस्य स पञ्चतपाः । आसारं सहत इत्य् आसारषाट् । शिशिरर्तौ । स्थण्डिलेशयो भूमिशयनः सर्वदा ॥६॥

क्रमसन्दर्भः - वीरेत्य् अत्र धीरेति क्वचित् । जितेत्य् अत्र यतेत्य् अत्र यतेर् इति क्वचित् । आरिराधयिषुः कृष्णम् इति । तत्तत्प्रचारार्थं तेनावतारितत्वात् तदाज्ञाप्रतिपालनरूपम् आराधनं कर्तुम् इच्छुर् इत्य् अर्थः ॥६॥

विश्वनाथः - चतुर्दिक्षु चत्वारोऽग्नय उपरि सूर्य इति पञ्चतपाः, आसारषाट् धारासम्पातसहः । स्थण्डिलेशयो भूमिशायी । ननु लोकप्रदर्शन्@अकेऽपि तस्मिंस् तावति तपसि तस्य कीदृशं मन आसीत् तत्राहआविराधयिषुर् इति वैकुण्ठे साक्षात् कृष्णाराधनकामोऽहं तपश् चरामीति तस्य सङ्कल्प आसीद् इत्य् अर्थः । दृश्यते च रात्मकभक्तिमतां सिद्धानां श्रीविशाखादिगोपीजनानां बृहद्वामनदृष्टानां श्रुतीनां च कृष्णप्राप्त्यर्थं तपश्चरणम् इति ॥६॥

ओ)०(ओ

॥ ४.२३.७ ॥

तितिक्षुर् यतवाग् दान्त ऊर्ध्वरेता जितानिलः ।
आरिराधयिषुः कृष्णम् अचरत् तप उत्तमम् ॥

न कतमेनापि व्याख्यातम्.

ओ)०(ओ

॥ ४.२३.८ ॥

तेन क्रमानुसिद्धेन ध्वस्तकर्ममलाशयः ।
प्राणायामैः सन्निरुद्ध षड्वर्गश् छिन्नबन्धनः ॥

श्रीधरः - तेन तपसा । क्रमानुसिद्धेन शनैः प्राप्तेन । ध्वस्तानि कर्माणि यस्यातोऽमल आशयो यस्य । छिन्नानि बन्धनानि वासना यस्य ॥८॥

क्रमसन्दर्भः - तेनेति युग्मकम् । सिद्धेनेत्य् अत्राविरुद्धेनेति क्वचित् । ध्वस्तकर्मेत्यादिकम् अनुकरणमात्रम् ॥८॥

विश्वनाथः - तेन तपसा । क्रमेणैवानुसिद्धेन परिपाकं प्राप्तेन अमलाशयः प्रफुल्लमनाः, ध्वस्तकर्मा तु स प्राग् एव प्राणायामैर् भगवन्मन्त्रावृत्तिभिर् एव भक्तिमार्गविहितैः । आत्मनि स्वस्मिन्न् अधिकृतं विनयादित्वात्, स्वार्थे ठक् । आध्यात्मिकं परम् अन्तिमं, यत्पादपङ्कजपलाशविलासभक्त्या [भा.पु. ४.२२.३९] इत्यादिपद्यद्वयेनोक्तं शुद्धं भक्तियोगं, व्याख्यान्तरे आधात्मिकस्य ज्ञानयोगस्य परत्वानुक्तेः श्रेष्ठत्वानुक्तेश् च । तेन च पुरुषभजनासम्भवाद् उत्तरश्लोके चानुपपत्तेश् चासङ्गतिर् एव, तादृशशब्देनोक्तिस् तु भक्तियोगस्य रहस्यत्वव्यञ्जिकैव ज्ञेया ॥८९॥

ओ)०(ओ

॥ ४.२३.९ ॥

सनत्कुमारो भगवान् यद् आहाध्यात्मिकं परम् ।
योगं तेनैव पुरुषम् अभजत् पुरुषर्षभः ॥

श्रीधरः - कर्मवद् ज्ञानम् अपि भगवदाराधनायैवानुकृतम् इत्य् आहसनद् इति ॥९॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२३.१० ॥

भगवद्धर्मिणः साधोः श्रद्धया यततः सदा ।
भक्तिर् भगवति ब्रह्मण्य् अनन्यविषयाभवत् ॥

श्रीधरः - अत एव तत्फलं तथैव जातम् इत्य् आहभगवद् इति । सद् इत्य् अत्र तदेति क्वचित् ॥१०॥

क्रमसन्दर्भः, विश्वनाथः - न व्याख्यातम्

ओ)०(ओ

॥ ४.२३.११ ॥

तस्यानया भगवतः परिकर्मशुद्ध
सत्त्वात्मनस् तदनुसंस्मरणानुपूर्त्या ।
ज्ञानं विरक्तिमद् अभून् निशितेन येन
चिच्छेद संशयपदं निजजीवकोशम् ॥

मध्वः - आविर्भावतिरोभावौ ज्ञानस्य ज्ञानिनोऽपि तु ।
अपेक्ष्याज्ञस् तथा ज्ञानम् उत्पन्नम् इति चोच्यते ॥ इति तन्त्रसारे ॥११॥

श्रीधरः - परिकर्मणा परिचर्यया शुद्धसत्त्व आत्मा मनो यस्य तस्य ज्ञानम् अभूत् । कीदृशम् ? येन निजम् उपाधिं जीवकोशं हृदयग्रन्थिं संशयानाम् असम्भावनादीनां पदम् आश्रयं चिच्छेद । कीदृशेन ? अनया भक्त्या निशितेन तीक्ष्णेन । कथम्भूतया ? तस्य भगवतोऽनुसंस्मरणेनानुपूर्तिः सम्पूर्तिर् यस्यास् तया निशितेन ॥११॥

क्रमसन्दर्भः - ततस् तादृशभक्त्यङ्गे ज्ञानवैराग्ये व्यज्योपाधिपरित्यागश् च दर्शित इत्य् आहतस्यानयेति । पूर्त्येत्य् अत्र पूर्वेति चित्सुखः ॥११॥

विश्वनाथः - ततश् च

हरिभक्तिमहादेव्याः सर्वा मुक्त्यादिसिद्धयः ।
भुक्तयश् चाद्भुतास् तस्याश् चेटिकावद् अनुद्रुताः ॥

इति नारदपञ्चरात्रोक्तेस् तस्यानन्यभक्तिमतोऽनाकाङ्क्षतोऽपि स्वत एव स्वयं ब्रह्मविद्या तथा अणिमाद्यष्टादशसिद्धयश् च मुक्तिमत्य एवागत्य वयं भगवता प्रेषितास् त्वदर्थम् एव अस्मान् अङ्गीकुर्व् इति वदन्त्यस् तस्याभिमुखे प्रादुरभवन्न् इत्य् आहतस्येति द्वाभ्याम् । परिकर्मणा परिचर्यया शुद्धसत्त्व एवात्मा मनो यस्य तस्य पृथोर् अनया भक्त्या ज्ञानं ब्रह्मविद्याख्यं विरक्तियुक्तम् अभूत्, स्वत एव प्रादुर्बभूव ।

भक्त्या कीदृश्या ? भगवदनुक्षणस्मरणेनानुपूर्तिर् यस्यास् तया । यद्यपि शुद्धभक्ताश् चातका इव भक्तेर् एव .मायास्वादिनः, स्वयं प्राप्ताम् अपि ब्रह्मविद्यां नाङीकुर्वन्ति, तत्कार्यभूतो लिङ्गदेहध्वंसो भक्त्यैव विनानुसन्धानेनापि भवेत् । यद् उक्तञ्जरयत्य् आशु या कोषं निगीर्णम् अनलो यथा [भा.पु. ३.२५.३३] इति । तद् अपि यथा कश्चित् जाठरानलेन जरयिष्यमाणस्यापि निगीर्णान्नस्य शीघ्रपाक्@अं किम् अप्य् औषधं पिबति, तथैव पृथुर् भगवद्धाम्नि साक्षात् सेवाप्राप्त्यर्थम् अत्युत्कण्ठः कालविलम्बासहिष्णुः सोपाधिध्वंसन्@अं ब्रह्मज्ञानम् अङ्गीचकारेत्य् आहनिशिएत्नातितीक्ष्णेन येन ज्ञानेन निजजीवकोषं सोपाधिं चिच्छेद । कीदृशम् ? संशयपदं भक्त्या दृष्टसाक्षाद्भगवच्चरणस्य मे जीवकोषो नास्त्य् अस्ति वेति तदीयसन्देहास्पदं, वस्तुतस् तस्य जीवकोषो नास्त्य् एव, कृष्णस्य पूर्वदेह्कथाश्रयम् इति, उभाव् अपि च भद्रं त उत्तमःश्लोकविग्रहौ [भा.पु. ४.१९.३३] इत्याद्युक्तेः । पृथुदेहस्य भगवद्विग्रहत्वात् । तद् अपि पृथोस् तस्य योगेन स्वदेहत्यागचिकीर्षा तु भक्तिमहिम्ना स्वस्मिन् प्राकृतत्वमननात्, देहपातचरणारविन्दं तु बहिर्मुखमतोत्खाताभाव्@अं भगवदवताराणाम् इव अन्येषां भगवद्भक्तानाम् इव च माययैव प्रत्यायितं, भगवत्सु श्रीरामस्य भक्तेषु श्रीध्रुवस्य देहपाताभाव एव तेषां देहपाताभावोपलक्षण्@ओ ज्ञेय इति तु भक्तान् प्रति सिद्धान्तो दर्शितो ज्ञेयः ॥११॥

ओ)०(ओ

॥ ४.२३.१२ ॥

छिन्नान्यधीर् अधिगतात्मगतिर् निरीहस्
तत् तत्यजेऽच्छिनद् इदं वयुनेन येन ।
तावन् न योगगतिभिर् यतिर् अप्रमत्तो
यावद् गदाग्रजकथासु रतिं न कुर्यात् ॥

मध्वः - अपरोक्षतया वृत्तिर् ज्ञानभेदनिरीक्षणम् ।
स्वरूपज्ञानसंस्थित्या ज्ञान=त्याग उदीर्यते ।
स्वरूपज्ञानतः सम्यं रतिर् विष्णुकथासु च ॥ इति ब्रह्मतर्के ॥१२॥

श्रीधरः - किं च, छिन्ना अन्यधीर् देहात्मबुद्धिर् यस्य । यतोऽधिगतात्मगतिर् अत एव निरीहः प्राप्तासु सिद्धिषु निस्पृहः । येन वयुनेन ज्ञानेनेदं संशयपदं चिच्छेद तत् तत्यजे त्यक्तवान् । तत् प्रयत्नाद् अप्य् उपररामेत्य् अर्थः । तस्य योगसिद्धिष्व् अपि निस्पृहत्वं युक्तम् एवेत्य् आह । तावन् नाप्रमत्तः किन्तु प्रमत्तो भवति । तस्य श्रीकृष्णकथारतत्वान् न तासु लोभो जात इत्य् अर्थः ॥१२॥

क्रमसन्दर्भः - ततश् च छिन्ना अन्यत्र उपाधिरूपे धीर् दृष्टिर् यस्य अघिगता प्रकटिता आत्मनः पार्षदरूपस्यागतिर् ज्ञानं येन तथाभूतः सन्, अत एव निरीहः प्राप्त्यन्तरेच्छाशून्यः सन् येन वयुनेनेदं संशयपदम् अच्छिनम् तत् तत्यजे । न चानुष्ठितो ज्ञानयोगः स्वगतिदानेन तस्य भतिगतिं विहन्तुं शक्नोति, यतः यावद् इति । अत्र तु स्वाभाविक्येव च तत्कथारतिर् इत्य् अपि नासौ प्रभवेद् इति भावः । अत्र वैकुण्ठगतिस् तु, न सिद्ध्यन्तरवद् इति टीकाभिप्रायश् च ॥१२॥

विश्वनाथः - ततश् च छिन्ना अन्यधीर् देहात्मबुद्धिर् यस्य सः । अधिगतात्मगतिर् अनुभूतपरमात्मस्वरूपः । निरीहः प्राप्तासु सिद्धिषु निस्पृहः । ननु कथं निस्प्र्ःआत्वं विद्याङ्गीकाराद् इत्य् अत आहयेन वयुनेन ज्ञानेनेदं लिङ्गशरीरम् अच्छिनच् चिच्छेद, तत् तत्यजे तत्याज । तावत् प्रयोजन्@अम् एव तदङ्गीकाराद् अनन्तरं च तज्ज्ञानं तत्याजैवेति वस्तुतो निस्पृहत्वम् एवेत्य् अर्थः ।

अयम् अत्राशयःशुद्धाया भक्तेः फलं द्विविधंअनुसंहितम् अननुसंहितं च । तत्रानुसंहितं प्रेमभक्तिर् एव, अननुसंहितं ज्ञानसिद्ध्यादि । तत्र च कस्यचिद् भवतस्य स्वतःप्राप्त एव तत्र तत्र यद्य् आदित्सा स्यात् तदा शुद्धाया भक्तेः सङ्कोचः स्यात् । यद् उक्तम् एकादशेअन्तरायान् वदन्त्य् एतान् [भा.पु. ११.१५.३३] इति । तस्य श्रीकृष्णकथारतत्वान् न तासु लोभो जात इति श्रीस्वामिचरणाः ॥१२॥

ओ)०(ओ

॥ ४.२३.१३ ॥

एवं स वीरप्रवरः संयोज्यात्मानम् आत्मनि ।
ब्रह्मभूतो दृढं काले तत्याज स्वं कलेवरम् ॥

मध्वः - ब्रह्मणि भूतः ॥१३॥

श्रीधरः, क्रमसन्दर्भः - न व्याख्यातम्.

विश्वनाथः - किं च, तासु सिद्धिषु मध्ये स्वच्छन्दमृत्युनाम्नीं सिद्धिं स्वयम् उपस्थिताम् आलक्ष्य शीघ्रम् एव भगवत्पार्श्वं जिगमिषोस् तस्य पृथोर् विद्याया इव तस्या अपि यदैवाङ्गीचिकीर्षा अजनिष्ट, तदैव तया महाकर्मठपुरोधसेव देहत्यागप्रकारं शिक्षयत्या पृथुः स्वेच्छयैव सुखेन देहं त्यक्तुम् आरेभे इत्य् आहएवम् इति षड्भिः । वीरप्रवर इति देहम् एवम् अधुनैव त्यक्त्वा शुद्धचिन्मयाकारः सन् सम्प्रत्य् एव वैकुण्ठं गत्वा भगवच्चरणौ परिचराणीति जातमहोत्साह इत्य् अर्थः । आत्मानं मनः आत्मनि पार्षदरूपे देहे, अत एव ब्रह्मभूतः शुद्धचिद्रूपः सन् ॥१३॥

ओ)०(ओ

॥ ४.२३.१४१५ ॥

सम्पीड्य पायुं पार्ष्णिभ्यां वायुम् उत्सारयञ् छनैः ।
नाभ्यां कोष्ठेष्व् अवस्थाप्य हृदुरःकण्ठशीर्षणि ॥
उत्सर्पयंस् तु तं मूर्ध्नि क्रमेणावेश्य निःस्पृहः ।
वायुं वायौ क्षितौ कायं तेजस् तेजस्य् अयूयुजत् ॥

मध्वः - अस्येदं कारणम् इति ज्ञानम् एव विलापनं समाधिकाले विज्ञेयं देहादेर् दर्शनात् पुनः इति च ॥१४१५॥

श्रीधरः - देहत्यागप्रकारम् आहसम्पीड्येति पञ्चभिः । पायुं गुदं सम्पीड्येति मुक्तासनं सूचितम् ।

सम्पीड्य सीरणीं सूक्ष्मां गुल्फेनैव तु सव्यतः ।
सव्यं दक्षिणगुल्फेन मुक्तासनम् इदं तु वा ॥ [व.सं. १.८०] इति ।

मूलाधाराद् वायुम् उत्सारयन्न् ऊर्ध्वं नयन् नाभ्याम् अवस्थाप्य ततः कोष्ठेष्व् अवस्थाप्य अयूयुजद् इत्य् उत्तरेणान्वयः । हृदादीनां द्वन्द्वैक्यम् । शीर्षं भ्रूमध्यं तस्मिन् ॥१४॥

तं वायुम् । पाठान्तरे एवम् असून् प्राणान् उत्सर्पयन् क्रमेण मूर्ध्नि ब्रह्मरन्ध्रे आवेश्य ततो देहारम्भकपञ्चभूतानि समष्टिभूतेषु विलापितवांस् तद् आहवायुं वयाव् अयूयुजद् एकीकृतवान् । कायं देहगतं कठिनांशं क्षितौ ॥१५॥

क्रमसन्दर्भः - एवं भावनागतं त्यागमुक्त्वा साक्षादप्याह, एवम् इति । धीरेति क्वचित् । आत्मानं मन आत्मनि पार्षदरूपे अत एव ब्रह्मभूतः शुद्धचिद्रूपः सन् काले भगवतस्तादृशेच्छावसरे दृढमपुनरावृत्तिर्यथा स्यात्तथा स्वं स्वीकृतं कलेवरमुपाधि तत्याज सम्पीड्येति त्रिकम् । उत्सर्पन्न् इति चित्सुखः ॥१४१५॥

विश्वनाथः - देहत्यागे व्यापारान् स्वयं स्फुरितान् आहसम्पीड्येति मुक्तासनं सूचितम् ।

सम्पीड्य सीरणीं सूक्ष्मां गुल्फेनैव तु सव्यतः ।
सव्यं दक्षिणगुल्फेन मुक्तासनम् इदं तु वा ॥ [व.सं. १.८०] इति ।

मूलाधारचक्राद् वायुम् उत्सारयन् ऊर्ध्वं स्वाधिष्ठानचक्रं नयन् नाभ्यां मणिपुरचक्रे अवस्थाप्य ततः कोष्ठेष्व् अवस्थाप्य अयूयुजत् इत्य् उत्तरेणान्वयः । कोष्ठान्य् एवाहहृत् अनाहतचक्रं, ऊरः कण्ठाधो विशुद्धिचक्रम् । कण्ठस् तस्यैव चक्रस्याग्रदेशः । शीर्षं भ्रूमध्याज्ञाचक्रं तस्मिन् । तं वायुम् उत्सर्पयन् । असून् इति पाठे प्राणान् । मूर्ध्नि ब्रह्मरन्ध्रम् आवेश्य । वायुं देहारम्भकं तं समष्टिवायौ अयूयुजत् एकीकृतवान् । एवम् अन्यान्य् अपि देहारम्भकभूतचतुष्टयानि समष्टिभूतेषु विलाप्तवान् इत्य् आहकायं कायस्थिता क्षितिः क्षितौ एवं कायस्थितं तेजः ॥१४१५॥

ओ)०(ओ

॥ ४.२३.१६१७ ॥

खान्य् आकाशे द्रवं तोये यथास्थानं विभागशः ।
क्षितिम् अम्भसि तत् तेजस्य् अदो वायौ नभस्य् अमुम् ॥
इन्द्रियेषु मनस् तानि तन्मात्रेषु यथोद्भवम् ।
भूतादिनामून्य् उत्कृष्य महत्य् आत्मनि सन्दधे ॥

श्रीधरः - खानीन्द्रियच्छिद्राणि । द्रवांशं तोये । तद् एवं देहं प्रविलाप्याद्वितीयात्मप्रतिपत्त्यर्थं महाभूतानाम् अपि लयम् आह । क्षितिम् अम्भस्य् एकीकृतवान् । तद् अम्भस्तेजसि । अदस् तेजो वायौ । अमुं वायुं नभसि ॥१६॥

तद् एवं तामसाहङ्कारकार्यस्याकाशपर्यन्तस्य लयम् उक्त्वा सात्त्विकराजसाहङ्कारकार्याणां लयम् आहैन्द्रियेष्व् इति । इन्द्रियेषु मन इति देवानाम् अप्य् उत्लक्षणम् । सविकल्पकज्ञाने मनस इन्द्रियैर् आकर्षणात् तेषु लयाभिधानं नतु कार्यत्वात् । यद् उक्तं गीतासु, इन्द्रियाणां हि चरतां यन् मनोऽनुविधीयते [भा.पु. २.६४] इति । अत्र च, इन्द्रियैर् विषयाकृष्टैर् आक्षिप्तं ध्यायतां मनः [भा.पु. ४.२२.३०] इति । “इन्द्रियेषु नभ” इति पाठेऽप्य् अयम् अर्थः । भट्टादीनां मते नभश् चाक्षुषं केषाञ्चिन् मानसम् । आनुमानिकत्वमतेऽपीन्द्रियव्यापारोऽस्त्य् एव । नभोगुणश् च शब्दः श्रोत्रग्राह्योऽत इन्द्रियग्राह्यत्वाद् इन्द्रियेषु नभो विलापितम् इति । तानीन्द्रियाणि यथोद्भवम् । उद्भवोऽत्र वृत्तिलाभः, स च विषयाधीन इति श्रोत्रादीनां विषयेषु शब्दादिषु लयः । यद् वा, तन्मात्रकार्याण्य् एवेन्द्रियाणि मनोऽप्य् अपञ्चीकृततन्मात्रकार्यम् । आहङ्कारिकत्वाभिधानं तद् अधीनत्वविवक्षयेत्य् अविरोधः । भूतादिनाहङ्कारेण प्रागवशिष्टनभः सहितानीन्द्रियाण्य् उत्कृष्य परतो नीत्वा भूतादौ क्षिप्त्वा तेन सह महत्तत्त्वे सन्दध इत्य् अर्थः ॥१७॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२३.१८ ॥

तं सर्वगुणविन्यासं जीवे मायामये न्यधात् ।
तं चानुशयम् आत्मस्थम् असाव् अनुशयी पुमान् ।
ज्ञानवैराग्यवीर्येण स्वरूपस्थोऽजहात् प्रभुः ॥

श्रीधरः - सर्वेषां गुणानां कार्याणां विन्यासः स्थितिर् यस्मिंस् तं महान्तं मायामये मायोपाधिप्रधाने जीवे । तं चानुशयम् उपाधिं यः पूर्वम् अनुशयी पुमान् जीवोऽसौ पृथुर् ब्रह्मणि स्थितः सन्न् अजहाद् इत्य् अर्थः ॥१८॥

क्रमसन्दर्भः - तम् इत्य् अर्धकम् । ज्ञानवैराग्ययोर् वीर्यं यस्मात् तेन भक्तियोगेनेत्य् अर्थः । स्वस्वरूपे पार्षदलक्षणे स्थितः सन् प्रभुस् त्व् अत्र महासमर्थः । जहाद् इत्य् अत्राप्य् अधाद् इति क्वचित् । अप्य् अधात् तिरोहितवान् अजहाद् इत्य् अर्थः । इति स्वामितात्पर्यादेष एव पाठ इति तज्ज्ञाः । अजहाद् इत्य् एव पाठः, किन्तु यः पूर्वम् इत्य् अध्याहारसम्पादनायैव हेत्य् उक्तम् इत्य् अन्ये ॥१८॥

विश्वनाथः - सर्वेषां गुणानां विन्यासः स्थितिर् यत्र तं मायामये जीवे जीवोपाधौ मायायाम् इत्य् अर्थः । स जीवो यत् पुनर्भवः [भा.पु. १.३.३२] इत्यादिषु जीवोपाधाव् अपि जीवशब्दप्रयोगदर्शनात् । तं चानुशयम् उपाधिं यः पूर्वम् अनुशयी पुमान् जीवः । असौ पृथुर् ज्ञानवैराग्यरूपाया विद्याशक्तेर् वीर्येण प्रब्रह्मा स्वस्य रूपे भगवद्भक्तिलब्धे पार्षददेहे स्थितः सन्न् अजहात् । प्रभुः त्यागे परमसमर्थः । पूर्वे चिच्छेद संशयपदं निजजीवकोशम् [भा.पु. ४.२३.११] इति यत् कोषच्छेदनम् उक्तं, तद् एतत्प्रकारकम् एव पुनः स्थूलदेहत्यागसमये पिष्टपेषन्यायेन तथा चक्रे इति । ततश् च भगवत्प्रेषितं विमानम् आरुह्य वैकुण्ठं जगामेत्य् अग्रिमवाक्ये व्यक्तं भावि ॥१८॥

ओ)०(ओ

॥ ४.२३.१९ ॥

अर्चिर् नाम महाराज्ञी तत्पत्न्य् अनुगता वनम् ॥
सुकुमार्य् अतदर्हा च यत् पद्भ्यां स्पर्शनं भुवः ॥

श्रीधरः - वनप्रवेशम् आरभ्य राज्ञीकथाम् आहअर्चिर् नामेति चतुर्भिः । अनुगतानुजगाम । अतदर्हा तद् अपि नार्हति या । किं पद्भ्यां भुवः स्पर्शनम् ? इति यत् ॥१९॥

क्रमसन्दर्भः - न व्याख्यातम्.

विश्वनाथः - वनप्रवेशम् आरभ्य राज्ञाः कथाम् आहअर्चिर् नामेति चतुर्भिः ॥१९॥

ओ)०(ओ

॥ ४.२३.२० ॥

अतीव भर्तुर् व्रतधर्मनिष्ठया
शुश्रूषया चार्षदेहयात्रया ।
नाविन्दतार्तिं परिकर्शितापि सा
प्रेयस्करस्पर्शनमाननिर्वृतिः ॥

श्रीधरः - भर्तुर् व्रतं यद् भूमिशयनादि तस्मिन् धर्मे या निष्ठा तया । ऋषीणाम् इयम् आर्षी देहयात्र कन्दमूलादिवृत्तिस् तया चार्तिं दुःखं न प्राप । तत्र हेतुःप्रेयसः करेण स्पर्शनं मानश् च ताभ्याम् निर्वृतिर् यस्याः ॥२०॥

क्रमसन्दर्भः - प्रेयसः कर्मभूतस्य यत् सेवायां करेण स्पर्शनं मानः पूजनं च, ताभ्यां निर्वृतिर् यस्याः । निर्वृतेति चित्सुखः ॥२०॥

विश्वनाथः - व्रतं भूमिशयनादिधर्मः । चरणारविन्द्कृतादिः । आर्षदेहयात्रा कन्दमूलादिवृत्तिः, तया । प्रेयसः कर्मभूतस्य यत् सेवायां करेण स्पर्शनं मानः पूजनं च ताभ्याम् एव निर्वृतिर् यस्याः सा ॥२०॥

ओ)०(ओ

॥ ४.२३.२१ ॥

देहं विपन्नाखिलचेतनादिकं
पत्युः पृथिव्या दयितस्य चात्मनः ।
आलक्ष्य किञ्चिच् च विलप्य सा सती
चिताम् अथारोपयद् अद्रिसानुनि ॥

श्रीधरः - पृथिव्याः पत्युः । दुहितृत्वं तु तस्या देवतारूपेण । विपन्नं नष्टम् अखिलं चेतनादिकं यस्मिंस् तथाभूतं देहम् अळक्ष्य तं देहं चिताम् आरोपयत् ॥२१॥

क्रमसन्दर्भः - किञ्चिद् विलप्येति । स्नेहेन विलप्य विचारेण तु तत् परित्यज्येत्य् अर्थः ॥२१॥

विश्वनाथः - आत्मनः स्वस्य पत्युः पृथोः । दया सञ्जाता अस्येति दयितस् तस्य । पृथिव्यां दुहितृत्भावात् तस्यां तस्य दयैवेत्य् अर्थः । किञ्चिच् च विलप्येति तत्कालोचितक्रियाव्यग्रत्वात् ॥२१॥

ओ)०(ओ

॥ ४.२३.२२ ॥

विधाय कृत्यं ह्रदिनीजलाप्लुता
दत्त्वोदकं भर्तुर् उदारकर्मणः ।
नत्वा दिविस्थांस् त्रिदशांस् त्रिः परीत्य
विवेश वह्निं ध्यायती भर्तृपादौ ॥

श्रीधरः - कृत्यं तत्कालोचितं विधाय ह्रदिन्या जले आप्लुता स्नाता सती भर्तुर् उदकं दत्त्वा दिव्यन्तरिक्षे स्थितान् देवान् नत्वा वह्निं त्रिः प्रदक्षिणीकृत्य ॥२२॥

क्रमसन्दर्भः - न व्याख्यातम्.

विश्वनाथः - दिवि स्थितान् स्वर्गाद् आगत्य पृथुं दिदृक्षूंस् तस्या दृग्गोचर एवान्तरीक्षे स्थितान् । वह्निं त्रिः प्रदक्षिणीकृत्य ॥२२॥


ओ)०(ओ

॥ ४.२३.२३ ॥

विलोक्यानुगतां साध्वीं पृथुं वीरवरं पतिम् ।
तुष्टुवुर् वरदा देवैर् देवपत्न्यः सहस्रशः ॥

श्रीधरः - देवैः सहिताः ॥२३॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२३.२४ ॥

कुर्वत्यः कुसुमासारं तस्मिन् मन्दरसानुनि ।
नदत्स्व् अमरतूर्येषु गृणन्ति स्म परस्परम् ॥

श्रीधरः - गृणन्ति स्म अभाषन्त ॥२४॥

क्रमसन्दर्भः - न व्याख्यातम्.

विश्वनाथः - गृणन्ति स्म ऊचुः ॥२४॥

ओ)०(ओ

॥ ४.२३.२५२६ ॥

देव्य ऊचुः
अहो इयं वधूर् धन्या या चैवं भूभुजां पतिम् ।
सर्वात्मना पतिं भेजे यज्ञेशं श्रीर् वधूर् इव ॥
सैषा नूनं व्रजत्य् ऊर्ध्वम् अनु वैन्यं पतिं सती ।
पश्यतास्मान् अतीत्यार्चिर् दुर्विभाव्येन कर्मणा ॥

मध्वः - अनपेक्षो गुणैः पूर्णो धन्य इत्य् उच्यते बुधैः इति शब्दनिर्णये ॥२५॥

श्रीधरः - असतीनां दुर्विभाव्येन कर्तुम् अशक्येन कर्मणा ॥२५२६॥

क्रमसन्दर्भः - एषा इत्य् अङ्गुल्या दर्शयन्ति । ऊर्ध्वं श्रीवैकुण्ठलोकम् अनुवैन्यम् इत्य् अग्रपश्चाद्भावेन दर्शनात् ॥२६॥

प्रीतिसन्दर्भ ५५- अथ श्रीपृथोर् गतिर् अपि श्रीपरीक्षिद्वद् एव व्याख्येया । तस्यापि ब्रह्मधारणान्तरं ब्रह्मकैवल्यविलक्षणां श्रीकृष्णलोकप्राप्तिम् एव तद्भार्याया अर्चिषो गतिदर्शनया सूचयन्तिअहो इति द्व्याभ्याम् । एषेत्य् अङ्गुल्या दर्शयन्ति । ऊर्ध्वं श्रीवैकुण्ठलोकम् । अनु वैण्यम् इत्य् अग्रपश्चाद्भावेन दर्शनात् ॥२५२६॥

विश्वनाथः - एषेत्य् अङ्गुल्या दर्शयतिऊर्ध्वम् इत्य् अधः किं चिताग्निं पश्यथेति भावः । नूनम् इति वितर्के । येयं विमानस्था काचित् विद्योतिनी दृश्यते, सैषा अर्चिर् एव भवेद् इत्य् अर्थः । अनुवैण्यम् इत्य् अग्रे विमानस्थः वैण्यं तत् पश्चाद् अर्चिषम् अपि विमाने पश्यतेत्य् अर्थः । अस्मान् अतीत्येति वयं देवता भूत्वाप्य् अस्याः पादतलवर्तिन्योऽभूमेति भावः ॥२६॥

ओ)०(ओ

॥ ४.२३.२७ ॥

तेषां दुरापं किं त्व् अन्यन् मर्त्यानां भगवत्पदम् ।
भुवि लोलायुषो ये वै नैष्कर्म्यं साधयन्त्य् उत ॥

श्रीधरः - भगवान् पद्यते गम्यतेऽनेनेति तथा तन् नैष्कर्म्यं ज्ञानं ये चञ्चलायुषोऽपि साधयन्ति येषाम् अन्यद् देवादिपदं किम् उ दुर्लभम् । न किञ्चिद् इत्य् अर्थः ॥२७॥

क्रमसन्दर्भः - टीकायां भगवत्प्रापकं ज्ञानम् इति भक्तियोगाङ्गत्वम् उक्तम् । यद् वा, भगवत्पदं श्रीवैकुण्ठे नैष्कर्म्यं कर्मणा न साध्यम् इत्य् अर्थः । विद्युल्लोलायुष इति चित्सुखसम्मतः ॥२७॥

विश्वनाथः - हन्त हन्त ईदृश्य एव मानुष्यो वयम् अपि भूयास्म यदि भाग्यं स्यात्, इत्य् आहुःतेषाम् इति । किम् उ अन्यत् पारमेष्ठ्यादिकं, ये वै निश्चितम् एते पृथ्वर्चिःप्रभृतयः । भगवतः पदं धाम वैकुण्ठं नैष्कर्म्यरूपम् ॥२७॥

ओ)०(ओ

॥ ४.२३.२८ ॥

स वञ्चितो बतात्मध्रुक् कृच्छ्रेण महता भुवि ।
लब्ध्वापवर्ग्यं मानुष्यं विषयेषु विषज्जते ॥

श्रीधरः - अभक्तं शोचन्तिस वञ्चित इति । यत आत्मने द्रुह्यति योऽपवर्गसाधनं मानुष्यं लब्ध्वापि विषयेष्व् आसक्तिं याति ॥२८॥

क्रमसन्दर्भः - आपवर्ग्यं सालोक्यादिसिद्धिदं भक्तियोगसिद्धिदं वा ॥२८॥

विश्वनाथः - अभक्तं शोचन्तिस वञ्चित इति ॥२८॥

ओ)०(ओ

॥ ४.२३.२९ ॥

मैत्रेय उवाच
स्तुवतीष्व् अमरस्त्रीषु पतिलोकं गता वधूः ।
यं वा आत्मविदां धुर्यो वैन्यः प्रापाच्युताश्रयः ॥

श्रीधरः - न व्याख्यातम्.

क्रमसन्दर्भः - पत्युः श्रीपृथोः सम्बन्धिनं लोकम् । तत्प्राप्तलोकम् इत्य् अर्थः । तस्य प्रापञ्चिकत्वं निषेधयति । यं वा इति । आत्मविदां धुर्यः । अच्युताश्रय इति ज्ञानप्रचारकत्वेनात्मविदाम् आश्रयः । स्वतस् त्व् अच्युतमात्रशरण इत्य् अर्थः ॥२९॥

विश्वनाथः - ननु किं सहमरणपुण्यलभ्यं पतिलोकम् ? नहि नहि, यं लोकं वै निश्चितं वैण्यः प्राप । आत्मविदां धुर्य इति न तस्य प्राकृतः पतिलोकः प्राप्त्यर्ह इति भावः । अच्युताश्रय इति नापि सायुज्यं लभ्यं, न कामये नाथ तद् अप्य् अहं क्वचिद् [भा.पु. ४.२०.२४] इत्यादितदीयप्रार्थआविरोधात् । अतः श्रीस्वामिचरणै एतदध्यायार्थ उक्तः

त्रयोविंशे सभार्यस्य वने नित्यसमाधितः ।
विमानम् अधिरुह्याथ वैकुण्ठगतिर् ईर्यते ॥ इति ।

भक्तभिन्नेष्व् एव पतिलोकस्य बलीयस्त्वं ज्ञेयम् ॥२९॥

ओ)०(ओ

॥ ४.२३.३०३१ ॥

इत्थम्भूतानुभावोऽसौ पृथुः स भगवत्तमः ।
कीर्तितं तस्य चरितम् उद्दामचरितस्य ते ॥
य इदं सुमहत् पुण्यं श्रद्धयावहितः पठेत् ।
श्रावयेच् छृणुयाद् वापि स पृथोः पदवीम् इयात् ॥

न कतमेनापि व्याख्यातम्.

ओ)०(ओ

॥ ४.२३.३२ ॥

ब्राह्मणो ब्रह्मवर्चस्वी राजन्यो जगतीपतिः ।
वैश्यः पठन् विट्पतिः स्याच् छूद्रः सत्तमताम् इयात् ॥

श्रीधरः - विशां पश्वादीनां वैश्यादीनां वा पतिः स्यात् । शूद्रः शृण्वन्न् इति शेषः । तस्य पाठान् अधिकारात् ॥३२॥

क्रमसन्दर्भः - ब्राह्मण इति सार्धयुग्मकम् ॥३२॥

विश्वनाथः - विशां पश्वादीनां वैश्यानां वा पतिः स्यात् ॥३२॥


ओ)०(ओ

॥ ४.२३.३३३६ ॥

त्रिः कृत्व इदम् आकर्ण्य नरो नार्य् अथवादृता ।
अप्रजः सुप्रजतमो निर्धनो धनवत्तमः ॥
अस्पष्टकीर्तिः सुयशा मूर्खो भवति पण्डितः ।
इदं स्वस्त्ययनं पुंसाम् अमङ्गल्यनिवारणम् ॥
धन्यं यशस्यम् आयुष्यं स्वर्ग्यं कलिमलापहम् ।
धर्मार्थकाममोक्षाणां सम्यक् सिद्धिम् अभीप्सुभिः ।
श्रद्धयैतद् अनुश्राव्यं चतुर्णां कारणं परम् ॥
विजयाभिमुखो राजा श्रुत्वैतद् अभियाति यान् ।
बलिं तस्मै हरन्त्य् अग्रे राजानः पृथवे यथा ॥

न कतमेनापि व्याख्यातम्.

ओ)०(ओ

॥ ४.२३.३७ ॥

मुक्तान्यसङ्गो भगवत्य् अमलां भक्तिम् उद्वहन् ।
वैन्यस्य चरितं पुण्यं शृणुयाच् छ्रावयेत् पठेत् ॥

श्रीधरः - यद्यपि बहूनि फलानि भवन्ति, तथापि मुक्तान्य् असङ्ग एव श्रवणादि कुर्यात् ॥३७॥

क्रमसन्दर्भः - न व्याख्यातम्.

विश्वनाथः - अमलां शुद्धाम् भक्तिम् उद्वहन् उद्वोढुस् तु मुक्तान्यसङ्गः त्यक्तान्यफल एव शृणुयात् ॥३७॥

ओ)०(ओ

॥ ४.२३.३८ ॥

वैचित्रवीर्याभिहितं महन्माहात्म्यसूचकम् ।
अस्मिन् कृतम् अतिमर्त्यं पार्थवीं गतिम् आप्नुयात् ॥

श्रीधरः - महतो भगवतो माहात्म्यस्य सूचकम् । पार्थवीं पृथुसम्बन्धिनीम् । पार्थिवीम् इति वा पाठः ॥३८॥

क्रमसन्दर्भः - न व्याख्यातम्.

विश्वनाथः - हे विचित्रवीर्यस्य पुत्र ! महतां माहात्म्यस्य सूचकं पृथूपाख्यानम् इदम् अभिहितम् । पार्थवीं पृथुसम्बन्धिनीम् ॥३८॥

ओ)०(ओ

॥ ४.२३.३९ ॥

अनुदिनम् इदम् आदरेण शृण्वन्
पृथुचरितं प्रथयन् विमुक्तसङ्गः ।
भगवति भवसिन्धुपोतपादे
स च निपुणां लभते रतिं मनुष्यः ॥

श्रीधरः - प्रथयन् कीर्तयन् । भवसिन्धौ पोतः पादो यस्य ॥३९॥

क्रमसन्दर्भः - मनुष्य इति । मनुष्यमात्रस्याधिकारिता दर्शिता ॥३९॥.

विश्वनाथः - न व्याख्यातम्.

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
त्रयोविंशश् चतुर्थस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे
पृथुचरितं नाम
त्रयोविंशोऽध्यायः ।
॥ ४.२३ ॥


(४.२४)
अथ चतुर्विंशोऽध्यायः
रुद्रगीतं

॥ ४.२४.१ ॥

मैत्रेय उवाच
विजिताश्वोऽधिराजासीत् पृथुपुत्रः पृथुश्रवाः ।
यवीयोभ्योऽददात् काष्ठा भ्रातृभ्यो भ्रातृवत्सलः ॥

श्रीधरः -
चतुर्विंशे प्रपौत्रात् तु पृथोः प्राचीनबर्हिषः ।
प्रचेतसां जनिस्तेभ्यो रुद्रगीतं च वर्ण्यते ॥

अधिराज आसीद् इत्य् अर्थः. यवीयोभ्यः कनिष्ठेभ्यः. काष्ठा दिशः ॥१॥

क्रमसन्दर्भः - न व्याख्यातम्.

विश्वनाथः -
पृथोः प्रपौत्रात् प्राचीनबर्हिषो ये प्रचेतसः ।
चतुर्विंशे रुद्रगीतं त आपुर् इति कीर्त्यते ॥ओ॥

अधिराजा अधिराजः । यवीयोभ्यः स्वकनिष्ठेभ्यः ॥१ ॥

ओ)०(ओ

॥ ४.२४.२ ॥

हर्यक्षायादिशत् प्राचीं धूम्रकेशाय दक्षिणाम् ।
प्रतीचीं वृकसञ्ज्ञाय तुर्यां द्रविणसे विभुः ॥

श्रीधरः - तुर्यां चतुर्थीम् उत्तरां दिशम् ॥२॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२४.३ ॥

अन्तर्धानगतिं शक्राल् लब्ध्वान्तर्धानसञ्ज्ञितः ।
अपत्यत्रयम् आधत्त शिखण्डिन्यां सुसम्मतम् ॥

श्रीधरः - शक्राल् लब्ध्वा पृथोर् अश्वमेधेऽश्वविजयावसरे ॥३॥

क्रमसन्दर्भः - न व्याख्यातम्.

विश्वनाथः - लब्ध्वा पितुर् अश्वमेधीयाश्वविजयावसरे इत्य् अर्थः । अन्तर्धाननामा ॥३ ॥

ओ)०(ओ

॥ ४.२४.४ ॥

पावकः पवमानश् च शुचिर् इत्य् अग्नयः पुरा ।
वसिष्ठशापाद् उत्पन्नाः पुनर् योगगतिं गताः ॥

श्रीधरः - अपत्यत्रयम् एवाहपावक इति । पुरा यः शापः, तस्मान् मनुष्येषूत्पन्नाः सन्तो योगगतिम् अग्नित्वं प्राप्ताः ॥४॥

क्रमसन्दर्भः - न व्याख्यातम्.

विश्वनाथः - योगगतिम् अग्नित्वम् ॥४ ॥

ओ)०(ओ

॥ ४.२४.५ ॥

अन्तर्धानो नभस्वत्यां हविर्धानम् अविन्दत ।
य इन्द्रम् अश्वहर्तारं विद्वान् अपि न जघ्निवान् ॥

श्रीधरः - नभस्वत्याम् अन्यस्याः भार्यायाम् । अन्तर्धानस्य विशेषणं य इति । एतेन शक्राद् अन्तर्धानगतिलाभे कारणम् उक्तम् ॥५॥

क्रमसन्दर्भः - न व्याख्यातम्.

विश्वनाथः - नभस्वत्याम् अन्यस्यां भार्यायां, योऽन्तर्धानः । विद्वान् अपि न जघ्निवान् इति शक्त्राद् अन्तर्धानगतिलाभे कारणम् ॥५॥

ओ)०(ओ

॥ ४.२४.६ ॥

राज्ञां वृत्तिं करादानदण्डशुल्कादिदारुणाम् ।
मन्यमानो दीर्घसत्त्रव्याजेन विससर्ज ह ॥

श्रीधरः - स चान्तर्धानो राज्ञां वृत्तिं करादानादिभिर् दारुणां परपीडात्मिकां मन्यमानो विससर्ज ह ॥६॥

क्रमसन्दर्भः - राज्ञाम् इति । साक्षात् त्यागे रजमर्यादालङ्घनं स्याद् इति भावः ॥६॥

विश्वनाथः - योऽन्तर्धानो राज्ञां वृत्तिं विससर्ज । कुतः ? करदानादिभिर् दारुणां मन्यमानः ॥६॥

ओ)०(ओ

॥ ४.२४.७ ॥

तत्रापि हंसं पुरुषं परमात्मानम् आत्मदृक् ।
यजंस् तल्लोकताम् आप कुशलेन समाधिना ॥

श्रीधरः - हन्ति स्वानां क्लेशम् इति हंसस् तं पुरुषं पूर्णम् । कुशलं पुण्यं तद् रूपेण समाधिना ॥७॥

क्रमसन्दर्भः - न व्याख्यातम्.

विश्वनाथः - तत्रापि दीर्घसत्रेऽपि कर्म कुर्वन्न् अपि हंसावतारं यजन् तस्य लोक एव लोको वासस्थानं यस्य, मृगेक्षणेतिवत् समासः तस्य भावस् तत्ता ताम् ॥७॥

ओ)०(ओ

॥ ४.२४.८ ॥

हविर्धानाद् धविर्धानी विदुरासूत षट् सुतान् ।
बर्हिषदं गयं शुक्लं कृष्णं सत्यं जितव्रतम् ॥

न कतमेनापि व्याख्यातम्.

ओ)०(ओ

॥ ४.२४.९१० ॥

बर्हिषत् सुमहाभागो हाविर्धानिः प्रजापतिः ।
क्रियाकाण्डेषु निष्णातो योगेषु च कुरूद्वह ॥
यस्येदं देवयजनम् अनुयज्ञं वितन्वतः ।
प्राचीनाग्रैः कुशैर् आसीद् आस्तृतं वसुधातलम् ॥

श्रीधरः - हाविर्धानिर् हविर् धानस्य पुत्रः । योगेषु च प्राणायामादिषु ॥ क्रियाकाण्डनिष्णातत्वम् आहयस्येति । इदं वसुधातलं देवयजनं यज्ञवाटं वितन्वतः । यत्रैको यज्ञः कृतस् तत् समीप एव यज्ञान्तरं कुर्वतः सतः । अत एव प्राचीनबर्हिर् इत्य् उच्यते ॥९१०॥

क्रमसन्दर्भः - न व्याख्यातम्.

विश्वनाथः - यस्येदं वसुधातलं कुशैर् आस्तृतम् आच्छादितम् आसीद् इति । पृथिव्यां तादृशं स्थलं नासीद् यत्र तेन यज्ञः कृतो नासीद् इत्य् अत एव स प्राचीनबर्हिर् इत्य् उच्यत इति भावः । तत्राप्य् अनुयज्ञं प्रतियज्ञम् एवं देवानां सर्वेषाम् एव यजनं वितन्वतः विस्तार्य मुख्यकल्पेनैव कुर्वतः ॥९१०॥

ओ)०(ओ

॥ ४.२४.११ ॥

सामुद्रीं देवदेवोक्ताम् उपयेमे शतद्रुतिम् ।
यां वीक्ष्य चारुसर्वाङ्गीं किशोरीं सुष्ठ्वलङ्कृताम् ॥
परिक्रमन्तीम् उद्वाहे चकमेऽग्निः शुकीम् इव ॥

मध्वः- राजपुत्रीं शुकीम् अग्निर् अवयान्तीं प्रदक्षिणम् ।
आदायान्तरधाद् दानसमये मन्मथातुरः ॥ इति ब्राह्मे ॥११॥

श्रीधरः - समुद्रस्य कन्यां देवदेवेन ब्रह्मणोपदिष्टां शतद्रुतिं नाम किशोरीं बालां परिक्रमन्तीं प्रदक्षिणं गच्छन्तीम् । शुकीम् इवेति । एवं ह्य् आख्यायते । सप्तर्षीणां सत्रे तद्भार्यादर्शनेनाग्निः कामसन्तप्तोऽभूत् । तं च तद्भार्या स्वाहानाम सप्तर्षिभार्यारूपधारिणी सती रमयामास । रमयित्वा च तद्रेतः शुकीरूपेण शरस्तम्बे निधायागच्छत् । तां यथा सप्तर्षिभार्याभ्रान्त्या अग्निः कामितवान्, तद्वद् इति । स्तुकीम् इवेति पाठे स्तोकघृतधाराम् इवेत्य् अर्थः ॥११॥

क्रमसन्दर्भः - सामुद्रीम् इत्य् अर्धकम् ॥११॥

विश्वनाथः - समुद्रस्य कन्यां देवदेवेन ब्रह्मणोपदिष्टाम् । शुकीम् इवेत्य् एवं ह्य् आख्यायते । महर्षीणां सत्रे तद्भार्यादर्शनेनाग्निः कामार्तोऽभूत् । तं च तद्भार्या स्वाहानाम सप्तर्षिभार्यारूपधारिणी सती रमयामास । रमयित्वा च तद्रेतः शुकीरूपेण शरस्तम्बे निधायागच्छत् । तां यथा सप्तर्षिभार्याश्रान्त्या अग्निः कामितवान्, तद्वत् । शुकीम् इवेति पाठे स्तोकघृतधाराम् इवेत्य् अर्थः ॥११॥

ओ)०(ओ

॥ ४.२४.१२ ॥

विबुधासुरगन्धर्वमुनिसिद्धनरोरगाः ।
विजिताः सूर्यया दिक्षु क्वणयन्त्यैव नूपुरैः ॥

श्रीधरः - सूर्यया नवोढयैव विबुधादयो विजिता अभिभूताः । तच् च नूपुरैः पादौ क्वणयन्त्यैव । तद् ध्वनिमात्रेणेत्य् अर्थः ॥१२॥

क्रमसन्दर्भः - न व्याख्यातम्.

विश्वनाथः - सूर्यया नवोढयैव विजिताः । तच् च नूपुरैः पादौ क्वणयन्त्यैव ध्वनिमात्रेणैव, न तु तां केऽपि द्रष्टुं शेकुर् इति भावः ॥१२॥

ओ)०(ओ

॥ ४.२४.१३ ॥

प्राचीनबर्हिषः पुत्राः शतद्रुत्यां दशाभवन् ।
तुल्यनामव्रताः सर्वे धर्मस्नाताः प्रचेतसः ॥

श्रीधरः - तुल्यं नाम व्रतम् आचारश् च येषाम् । धर्मस्नाता धर्मपारगाः ॥१३॥

क्रमसन्दर्भः - धर्मस्नाता इत्य् अत्र धनुःस्नाता इति चित्सुखः, धनुर्वेदपारगाः ॥१३॥

विश्वनाथः - न व्याख्यातम्.

ओ)०(ओ

॥ ४.२४.१४१५ ॥

पित्रादिष्टाः प्रजासर्गे तपसेऽर्णवम् आविशन् ।
दशवर्षसहस्राणि तपसार्चंस् तपस्पतिम् ॥
यद् उक्तं पथि दृष्टेन गिरिशेन प्रसीदता ।
तद् ध्यायन्तो जपन्तश् च पूजयन्तश् च संयताः ॥

श्रीधरः - तपसा तपसां पतिं हरिम् अर्चन्न् अर्चयाम् आसुः ॥१४॥

क्रमसन्दर्भः - न व्याख्यातम्.

विश्वनाथः - तपसां पतिं हरिम् अर्चन्न् अर्चयाम् आसुः । कीदृशाः ? यद् उक्तं गिरिशेन, तद् एव ध्यायन्तः ॥१४॥

ओ)०(ओ

॥ ४.२४.१६ ॥

विदुर उवाच
प्रचेतसां गिरित्रेण यथासीत् पथि सङ्गमः ।
यद् उताह हरः प्रीतस् तन् नो ब्रह्मन् वदार्थवत् ॥

श्रीधरः, क्रमसन्दर्भः - न व्याख्यातम्.

विश्वनाथः - यद् रहो रहसां प्रीतः सन् वाचा अभिधयैव आह ॥१६॥

ओ)०(ओ

॥ ४.२४.१७ ॥

सङ्गमः खलु विप्रर्षे शिवेनेह शरीरिणाम् ।
दुर्लभो मुनयो दध्युर् असङ्गाद् यम् अभीप्सितम् ॥

श्रीधरः - मुनयोऽपि सङ्गत्यागेनाप्तुम् इष्टं यं दध्युर् एव केवलं, न तु प्रपुः । तेन शिवेन ॥१७॥

क्रमसन्दर्भः - न व्याख्यातम्.

विश्वनाथः - असङ्गात् सङ्गं परित्यज्य अभि सर्वतोभावेन ईप्सितं प्राप्तुम् इष्टं यं मुनयोऽपि दध्युर् एव ॥१७॥

ओ)०(ओ

॥ ४.२४.१८ ॥

आत्मारामोऽपि यस् त्व् अस्य लोककल्पस्य राधसे ।
शक्त्या युक्तो विचरति घोरया भगवान् भवः ॥

श्रीधरः - ननु मुनीनां किं तद्ध्यानेन, घोरत्वात् ? इत्य् आशङ्क्याहआत्मारामोऽपि लोकरचनायाः पालनाय ॥१८॥

क्रमसन्दर्भः - घोरया दुष्टं प्रति ॥१८॥

विश्वनाथः - मुनीनां ध्यानगम्योऽपि कृपया सकामानाम् अपि कामं दातुं दृश्योऽपि भवतीत्य् आहआत्मेति । लोककल्पस्य राधसे लोकमनोरथकल्पनस्य सिद्धये ॥१८॥

ओ)०(ओ

॥ ४.२४.१९ ॥

मैत्रेय उवाच
प्रचेतसः पितुर् वाक्यं शिरसादाय साधवः ।
दिशं प्रतीचीं प्रययुस् तपस्य् आदृतचेतसः ॥

श्रीधरः - गुर्वाज्ञाकारिणां शिवदर्शनं स्वत एव भवतीत्य् आशयेनाहप्रचेतस इति ॥१९॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२४.२०२२ ॥

ससमुद्रम् उप विस्तीर्णम् अपश्यन् सुमहत् सरः ।
महन् मन इव स्वच्छं प्रसन्नसलिलाशयम् ॥
नीलरक्तोत्पलाम्भोजकह्लारेन्दीवराकरम् ।
हंससारसचक्राह्वकारण्डवनिकूजितम् ॥
मत्तभ्रमरसौस्वर्यहृष्टरोमलताङ्घ्रिपम् ।
पद्मकोशरजो दिक्षु विक्षिपत् पवनोत्सवम् ॥

श्रीधरः - समुद्रम् उप समुद्रात् किञ्चिन् न्यूनम् । उपोऽधिके च इति कर्मप्रवचनीयः । प्रसन्नाः सलिलाशया मत्स्यादयो यस्मिन् ॥२०॥

नीलोत्पलादीनाम् आकरं जन्मस्थानम् । उत्पलाम्भोजकह्लाराणि रात्रिदिनसन्ध्याविकासीनि । इन्दीवरं नीलोत्पलम् । तस्य पुनर् उक्तिः प्राचुर्यज्ञापनार्थम् । हंसादिभिर् निकूजितम् ॥२१॥

मत्तानां भ्रमराणां सौस्वर्येण हृष्टरोमाणि लताङ्घ्रिपा यस्मिन्, पद्मकोशरजो दिक्षु विक्षिपता पवनेनोत्सवो यस्मिन् ॥२२॥

क्रमसन्दर्भः - समुद्रम् इति त्रिकम् । समुद्रम् उप उपसमुद्रं, तत्समीपम् इत्य् अर्थः । स्वच्छत्वं स्थलस्य, प्रसन्नत्वं सलिलस्य ॥२०॥ किं कुर्वत् ? सरोदिक्षु पद्मकोशरजो विक्षिपत् । कीदृशम् ? तद्रजःपवनेन उत्सवः उद्रेको तस्य तत् ॥२२॥

विश्वनाथः - समुद्रम् उप समुद्रात् किञ्चिन् न्यूनम् । उपोऽधिके च हीने च इति कर्मप्रवचनीयः । नीलं च तद् रक्तं चेति तथाभूतं यद् उत्पलं, अत एव इन्दीवरं नीलोत्पलम् इति न पुनरुक्तिः । मत्तभ्रमराणां सौस्वर्येण हृष्टरोमाणि इव मुकुलयुक्ता लता अङ्घ्रिपाश् च यत्र तत् । पद्मकोशरजो दिक्षु विक्षिपता पवनेन उत्सवो यत्र तत् ॥२२॥

ओ)०(ओ

॥ ४.२४.२३ ॥

तत्र गान्धर्वम् आकर्ण्य दिव्यमार्गमनोहरम् ।
विसिस्म्यू राजपुत्रास् ते मृदङ्गपणवाद्य् अनु ॥

श्रीधरः - तत्र मृदङ्गपणवादिवाद्यम् अनु पश्चाद् दिव्यैर् मार्गभेदैर् मनोहरं गान्धर्वं गानम् आकर्ण्य विस्मयं प्राप्ताः । पाठान्तरे मृदङ्गपणवादि अवत् रक्षत् । तेषां ध्वनिम् अतिरस्कुर्वद् इत्य् अर्थः ॥२३॥

क्रमसन्दर्भः - तत्र गान्धर्वम् इति । पणवाद्यवद् इति पाठे मतुप् ज्ञेयः ॥२३॥

विश्वनाथः - गान्धर्वं गानम् मार्गा गानसम्बन्धिनः । कदा ? मृदङ्गपणवादिवाद्यं पश्चात् । पणवाद्य् अवद् इति पाठे मतुपो ज्ञेयः । यद् वा, मृदङ्गपणवादि । कीदृशम् ? अवत् रक्षत् । स तु मूलध्वनिभिर् अपि गानम् अतिरस्कुर्वद् इत्य् अर्थः ॥२३॥

ओ)०(ओ

॥ ४.२४.२४ ॥

तर्ह्य् एव सरसस् तस्मान् निष्क्रामन्तं सहानुगम् ।
उपगीयमानम् अमरप्रवरं विबुधानुगैः ॥

श्रीधरः - ते च त्रिलोचनं वीक्ष्य जाताश्चर्याः प्रणेमुर् इत्य् उत्तरेणान्वयः ॥२४॥

क्रमसन्दर्भः - तर्हीति । हेमनिकायार्णम् इति चित्सुखः । सुवर्णराशिसदृशवर्णम् ॥२४॥

विश्वनाथः - न व्याख्यातम्.

ओ)०(ओ

॥ ४.२४.२५ ॥

तप्तहेमनिकायाभं शितिकण्ठं त्रिलोचनम् ।
प्रसादसुमुखं वीक्ष्य प्रणेमुर् जातकौतुकाः ॥

श्रीधरः - तप्तहेमराशिसदृशकान्तिम् । शितिर् नीलः कण्ठो यस्य तम् ॥२५॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२४.२६ ॥

स तान् प्रपन्नार्तिहरो भगवान् धर्मवत्सलः ।
धर्मज्ञान् शीलसम्पन्नान् प्रीतः प्रीतान् उवाच ह ॥

श्रीधरः, विश्वनाथः - न व्याख्यातम्.

क्रमसन्दर्भः - “प्रपन्नान् गिरिश” इति क्वचित् ॥२६॥

ओ)०(ओ

॥ ४.२४.२७ ॥

श्रीरुद्र उवाच
यूयं वेदिषदः पुत्रा विदितं वश् चिकीर्षितम् ।
अनुग्रहाय भद्रं व एवं मे दर्शनं कृतम् ॥

श्रीधरः - वेदिषदो बर्हिषदः । चिकीर्षितं भगवदाराधनं विदितम् ॥२७॥

चैतन्यमतमञ्जुषा - यूयं वेदिषद इत्यादि रुद्रवाक्यम् । अनुग्रहाय भद्रं व एतन् मे दर्शनं कृतं कारितम् । यद् वा, कृतम् इत्य् अत्रानुग्रहहेतुः ॥२७॥

क्रमसन्दर्भः - दर्शनम् इति । हेतुण्यन्ताद् भावे युच् दर्शनम् इत्य् अर्थः ॥२७॥

विश्वनाथः - चिकीर्षितं भगवदाराधनम् एव । अत एव वो युष्माकम् अनुग्रहाय । एवं दर्शनं कृतं दत्तम् । यद् वा, वोऽनुग्रहाय युष्मत्कर्तृकानुग्रहप्राप्तये मयैवं दर्शनं कृतम् । यद् वा, वोऽनुग्रहाय युष्मान् अनुग्रहीतुं युष्माकं दर्शनं मया कृतम् इत्य् अर्थः ॥२७॥

ओ)०(ओ

॥ ४.२४.२८ ॥

यः परं रंहसः साक्षात् त्रिगुणाज् जीवसञ्ज्ञितात् ।
भगवन्तं वासुदेवं प्रपन्नः स प्रियो हि मे ॥

श्रीधरः - अनुग्रहकारणम् आहयः साक्षाद् वासुदेवं प्रपन्नः, स हि मे प्रियः । कथम्भूतम् ? रंहसः सूक्ष्मात् त्रिगुणात् प्रधानाज् जीवसञ्ज्ञितात् पुरुषाच् च परम् । प्रकृतिपुरुषयोर् नियन्तारम् इत्य् अर्थः ॥२८॥

चैतन्यमतमञ्जुषा - य इत्यादि । यो जनः साक्षाद् वासुदेवं प्रपन्नः, स हि निश्चितं प्रियः । वासुदेवं विशिनष्टिरहसः सूक्ष्माद् ब्रह्मणोऽपि परं त्रिगुणात् प्रधानाज् जीवसञ्ज्ञितात् पुरुषाच् च, कालस्य ते प्रकृतिपुरुषयोः परस्य [भा.पु. ११.६.१४] इति वक्ष्यमाणत्वाच् च । यद् वा, प्रतिलोमेनान्वयःकोऽसौ वासुदेवः ? पुरुषो वा ? नहि नहि, तस्माद् अपि परः । तर्हि प्रधानं वा ? नहि नहि, तस्माद् अपि परः । तर्हि रहो ब्रह्म वा ? नहि नहि, तस्माद् अपि परः । अत एव भगवन्तम् अचिन्त्यमहैश्वर्यम् ॥२८॥

क्रमसन्दर्भः - ब्रह्मणो हि प्रतिष्ठाहम् [गीता १४.२७] इति न्यायात् रहस इति ब्रह्मणोऽपि । यद् वा, रहसः चतुःश्लोकीप्रोक्तस्य रहस्याख्यस्य प्रेम्णः परं परमाश्रयम् । रंहस इति लेखकभ्रमः । सूक्ष्माद् इति स्वटीकायाम् अस्वारस्यात् । तमस इति चित्सुखः ॥२८॥

भगवत्सन्दर्भः (८१) - अतो ब्रह्मणः परत्वेन श्रीभगवन्तं कण्ठोक्त्यैवाह
य इति । पित्रानुवर्णितरहाः [भा.पु. ३.१५.४६] इति श्रवणेन रहो ब्रह्म, तस्माद् अपि परं, ततः सुतरां त्रिगुणात् प्रधानाज् जीवसञ्ज्ञितात् जीवात्मनः परं भगवन्तं यः साक्षात् श्रवणादिनैव, न तु कर्मार्पणादिना प्रपन्न इत्य् अन्वयः ।

तथा च विष्णुधर्मे नरकद्वादशीव्रते श्रीविष्णुस्तवः

आकाशादिषु शब्दादौ श्रोत्रादौ महदादिषु ।
प्रकृतौ पुरुषे चैव ब्रह्मण्य् अपि च स प्रभुः ॥
येनैक एव सर्वात्मा वासुदेवो व्यवस्थितः ।
तेन सत्येन मे पापं नरकार्तिप्रदं क्षयम् ॥
प्रयातु सुकृतस्यास्तु ममानुदिवसं जयः ॥ इति ॥

अत्र प्रकरणानुरूपेण सर्वात्मशब्देन चान्यथा समाधानं च पराहतम् । तथा च तत्रोत्तरं क्षत्रबन्धूपाख्याने

यन्मयं परमं ब्रह्म तदव्यक्तं च यन्मयम् ।
यन्मयं व्यक्तम् अप्य् एतद् भविष्यामि हि तन्मयः ॥ इति ॥

तत्रैव मासर्क्षपूजाप्रसङ्गे ततः परत्वं स्फुटम् एवोक्तं

यथाच्युतस् त्वं परतः परस्मात्
स ब्रह्मभूतात् परमः परात्मन् ।
तथाच्युत त्वं वाञ्छितं तन्
ममापदं चापहराप्रमेय ॥ इति ॥

श्रीविष्णुपुराणे चस ब्रह्मपारः परपारभूत [वि.पु. १.१५.५५] इति । अक्षरात् ततः परतः पर [मु.उ. २.१.२] इति श्रुतेः ॥२८॥

विश्वनाथः - अनुग्रहे कारणम् आह । यः साक्षाद् भगवन्तं वासुदेवं प्रपन्नः, स हि मे प्रियः । कथम्भूतम् ? रंहसः सूक्ष्मात् त्रिगुणात् प्रधानाज् जीवसञ्ज्ञितात् पुरुषाच् च परम् । प्रकृतिपुरुषयोर् नियन्तारम् इत्य् अर्थः इति स्वामिचरणैः ।

यद् वा, त्रिगुणान् मायाशक्तेः जीवसञ्ज्ञितात् जीवशक्तेश् रहः सर्वदुर्लक्ष्यं यत् निर्गुणं ब्रह्म, तस्माद् अपि परं, ब्रह्मणो हि प्रतिष्ठाहम् [गीता १४.२७] इति गीताभ्यः । यः साक्षात् प्रपन्नः, न तु कर्मार्पणद्वारा, नापि देवतान्तरभक्तिज्ञानादिव्यवधानेनेत्य् अर्थः । स ह्य् एव प्रिय इति, तेन मद्भक्तोऽपि न मे तथा प्रिय इति भावः ॥२८॥

ओ)०(ओ

॥ ४.२४.२९ ॥

स्वधर्मनिष्ठः शतजन्मभिः पुमान्
विरिञ्चताम् एति ततः परं हि माम् ।
अव्याकृतं भागवतोऽथ वैष्णवं
पदं यथाहं विबुधाः कलात्यये ॥

मध्वः - मां श्रियम् ।

ऋभवो नाम ये देवा योग्या ब्रह्मपदस्य तु ।
त एव शतजन्मानि विशेषोपासका हरेः ॥
प्राप्य ब्रह्मपदं पश्चाच् छिर्यं प्राप्यानुमोदिताः ।
तया ततो हरिं यान्ति वसन्ति हरिसन्निधौ ॥
अनादिकालभक्ताश् च ज्ञानिनस् तेन संशयः ।
विशिष्टज्ञानभक्त्यादौ सर्वजीवनिकायतः ॥
सर्वदापि विशेषेण शतजन्मप्रयत्नतः ।
स्वपदप्राप्तिर् उद्दिष्टा ततो मुक्तिर् अवाप्यते ॥
तथैव चत्वारिंशद्भिः पदं शैवं च जन्मभिः ।
विंशद्भिर् ऐन्द्रं दशभिर् अन्येषाम् अप्य् उदीरितम् ॥ इति षाड्गुण्ये ॥२९॥

श्रीधरः - तत् किं तस्य महत्तमत्वात् ? इत्य् आह । स्वधर्मनिष्ठः पुमान् बहुभिर् जन्मभिर् विरिञ्चतां प्राप्नोति । ततोऽपि पुण्यातिशयेन माम् एति । भागवतस् त्व् अथ देहान्तेऽव्याकृतं प्रपञ्चातीतं वैष्णवं पदम् एति । यथाहं रुद्रो भूत्वाधिकारिकवद् वर्तमानह्, विबुधा देवाश् चाधिकारिकाः कलात्ययेऽधिकारान्ते लिङ्गभङ्गे सत्य् एष्यन्ति ॥२९॥

चैतन्यमतमञ्जुषा - अन्तस् तम् एव भज, किं स्वधर्मानुष्ठानेनेति व्यतिरेकेणाहस्वधर्मनिष्ठ इत्यादि । शतशब्दोऽसङ्ख्यपरः, विरिञ्चिताधिगमात् बहुकालेन माम् एति । मत्प्राप्तेः परं वैष्णवं पदम् एति ।

ननु भवद्भाव एव वैष्णवं पदं, विष्णोस् तव चाभेदात्, तत् कथम् इदम् उच्यते ? तत्राहयथेति । अतोऽस्मदादीनाम् अनीहत्वाद् यथाहम् अन्ये च ब्रह्मादयो देवाः कला हरेर् अंशवस् तदन्ते एष्यन्ति । अतः स्वधर्मनिष्ठायां यदि निर्बाधता स्यात्, तदा इयता कालेन वैष्णवं पदं प्राप्यते, बाधे सति नैव । तत्परिहारेण भगवद्धर्मतश् चेत् क्रियते, तदोक्तप्रकारं क्रमम् अभिलङ्घ्य तत्कालम् एव वैष्णवपदप्राप्तौ स्वधर्माचरणाद् भगवद्धर्माचरणम् एव श्रेय इति भावः ॥२९॥

क्रमसन्दर्भः - स्वधर्मेत्य् अस्य टीकायां “तत् किम् ?” इति “तत्र हेतुः कः ?” इत्य् अर्थः । विबुधा इत्य् अत्र विबुधैर् इति चित्सुखः, विबुधैः कार्यैः सह ॥२९॥

भगवत्सन्दर्भः (५०)- ततोऽपि पुण्यातिशयेन माम् एति, भागवतस् तु अथ देहान्ते अव्याकृतं, नामरूपे व्याकरवाणि [छा.उ. ६.३.२] इति श्रुतिप्रसिद्धव्याकरणाविषयं प्रपञ्चातीतं वैष्णवं पदं वैकुण्ठम् एति । यथाहं रुद्रो भूत्वाधिकारिकतया वर्तमानः, विबुधा देवाश् चाधिकारिकाः कलात्यये अधिकारान्ते लिङ्गभङ्गे सत्य् एष्यन्तीति, यावद् अधिकारम् अवस्थितिर् आधिकारिकाणाम् [वे.सू. ३.३.३३] इति न्यायेन ॥२९॥

विश्वनाथः - ब्रह्मरुद्रविष्णूनाम् अस्माकं सुकृतेः प्राप्तितारतम्यं मन्मुखाद् एव यूयं शृणुतेति वदन् विष्णोः सर्वतः श्रैष्ठ्यम् आहस्वधर्मनिष्ठः पुमान् शतजन्मभिर् विरिञ्चतां विरिञ्चिपदम् एति । तत्राप्य् अनिष्ठितत्वे शतजन्मभिर् अपि न प्राप्नोतीत्य् अर्थः । ततो विरिञ्चितोऽपि परं श्रेष्ठं मां, ततोऽपि पुण्यातिशयैर् एवेति । भागवतस् त्व् अथ देहान्त एव अव्याकृतं प्रपञ्चातीतं वैष्णवं पदं वैकुण्ठम् एति । यथाहम् एमि प्रतिक्षणम् एव वैकुण्ठे वसन्न् एकेन प्रकाशेन भगवन्तं भजामीत्य् अर्थः । विबुधाश् चाधिकारिका भक्ताः कला लिङ्गं तस्य अत्यये स्वस्वाधिकारान्तेऽपि लिङ्गभङ्गे एवैष्यन्तीति भक्तेः साधनसाध्यसमयानां सुखलभ्यत्वेनापि सर्वोत्कर्षो दर्शितः ॥२९॥

ओ)०(ओ

॥ ४.२४.३० ॥

अथ भागवता यूयं प्रियाः स्थ भगवान् यथा ।
न मद् भागवतानां च प्रेयान् अन्योऽस्ति कर्हिचित् ॥

मध्वः - अथ अत एवम् अनादिभक्तोऽहं यतः अतः प्रिया यूयम् ॥३०॥

श्रीधरः - अथ भागवतत्वाद् यूयं मे प्रियाः स्थ । भवद्भिर् अपि मयि प्रीतिः कार्येत्य् आशयेनाह । मद् अन्यो भागवतानां च प्रेयान् नास्ति ॥३०॥

चैतन्यमतमञ्जुषा - अथेत्यादि । अथानन्तरं यद् ब्रवीमि, तद् अवधाय श्रूयताम् इति । हे भागवता यूयं मे प्रियाः, यथा भगवान् प्रियः । भागवतानां च मत्तो नान्यः प्रियोऽस्ति कर्हिचित् कदाचिद् अपि । अतो भवद्भिर् अपि मयि प्रीतिः कार्येति भावः ॥३०॥

क्रमसन्दर्भः - न व्याख्यातम्.

विश्वनाथः - अथ अत एव भागवतानां चेति चकारेण यथेत्य् अस्यान्वयात् भागवतानां यथा भगवतोऽन्यः प्रेयान् नास्ति, तथा मत् मत्तोऽपीत्य् अर्थः ॥३०॥

ओ)०(ओ

॥ ४.२४.३१ ॥

इदं विविक्तं जप्तव्यं पवित्रं मङ्गलं परम् ।
निःश्रेयसकरं चापि श्रूयतां तद् वदामि वः ॥

श्रीधरः - अत इदं जप्तव्यं श्रूयताम् इति । विविक्तम् असङ्कीर्णं यथा भवति ॥३१॥

चैतन्यमतमञ्जुषा - तस्मात् प्रियत्वेनाहम् उपदिशामीत्य् आहैदम् इत्यादि ॥३१॥

क्रमसन्दर्भः - न व्याख्यातम्.

विश्वनाथः - अथ अत एव भागवतान् चेति चकारेण यथेत्य् अस्यान्वयात् भागवतानां यथा भगवतोऽन्यः प्रेयान् नास्ति तथा मत् मत्तोऽपीत्य् अर्थः ॥३१ ॥

ओ)०(ओ

॥ ४.२४.३२ ॥

मैत्रेय उवाच
इत्य् अनुक्रोशहृदयो भगवान् आह ताञ् छिवः ।
बद्धाञ्जलीन् राजपुत्रान् नारायणपरो वचः ॥

श्रीधरः - सृष्ट्यादौ ब्रह्मणा सृष्ट्वा पुत्रेभ्यः प्रोक्तम् इष्टदम् । स्तोत्रं प्राह प्रचेतोभ्यः कृपया भगवान् शिवः ॥३२॥

क्रमसन्दर्भः - न व्याख्यातम्.

विश्वनाथः - अनुक्रोशः कृपा हृदये यस्य सः ॥३२॥

ओ)०(ओ

॥ ४.२४.३३ ॥

श्रीरुद्र उवाच
जितं त आत्मविद्धुर्यस्वस्तये स्वस्तिर् अस्तु मे ।
भवताराधसा राद्धं सर्वस्मा आत्मने नमः ॥

मध्वः - सर्वान्तर्यामत्वात् तु सर्वनामा जनार्दनः ।
न तु सर्वस्वरूपत्वात् सर्वेशोऽसौ हरिषतः ॥ इति ब्रह्मतर्के ॥३३॥

श्रीधरः - ते जितं तवोत्कर्षः । आत्मविद्धुर्याणां स्वस्तये शोभनसत्तायै स्वानन्दलाभायेत्य् अर्थः । अतो मे स्वस्तिः स्वानन्दसत्ताऽस्तु । ननु ममोत्कर्षो मदर्थ एव किं न स्यात् तत्राह । भवता राधसा स्वानन्दरूपेण राद्धं सिद्धम् । त्वं परमानन्दरूपेणैव नित्यं स्थित इत्य् अर्थः । अत एवम्भूतायात्मने तुभ्यं नमः । सर्वस्मै सर्वरूपाय च ॥३३॥

चैतन्यमतमञ्जुषा - किं तज् जप्यम् ? इत्य् आहजितं त इत्यादि बहुभिः । आत्मविद्धुर्यस्वस्तये ते तव जय उत्कर्षः । आत्मविदाम् आत्मानं भगवन्तं विन्दन्तीति तथा तेषां धुर्याः परमभक्तास् तेषां स्वस्तये शोभनसत्तायै शोभना या अस्ति सत्ता तस्यै तवोत्कर्षः । अतो ममापि स्वस्ति भक्तिरूपेण सत्ता अस्तु ।

ननु ममोत्कर्षो मदर्थक एव, तत्र हि भगवता राधसा अचिन्त्यपरमैश्वर्येण राद्धं सिद्धं स्वानन्दपरिपूर्णभावेन नित्यं सिद्धम् एव । अतः सर्वस्मै भक्ताय सर्वभक्तार्थं तवोत्कर्षः । आत्मने नमः भक्तानाम् आत्मस्वरूपाय तुभ्यं नम इत्य् उपक्रम्य, नमः पङ्कजनाभाय इत्यादि बहुभिर् एव प्रधानं स्तोत्रं प्रपञ्चयति । वासुदेवाय श्रीकृष्णायेति विशेष्यपदं, अन्यत् सर्वं विशेषणम् । स्तोत्रं हि सर्वम् एव त्वम् असीत्यादिप्रायम् । तत् तु अन्यत्रौपचारिकम् । श्रीकृष्णे तु यथार्थम् एव, सर्वत्वात् सर्वेश्वरत्वाच् च । इति सर्वस्वरूपेण नमस्कारः ॥३३३४॥

क्रमसन्दर्भः - “इक् श्तिपौ धातुनिर्देशे” असश् चातुश् चात्र सत्ताम् एव वदतीत्य् आत्मविच्छ्रेष्ठानां स्वस्तये शोभनस्थित्यै सद्भक्तलक्षणायै ते तव जितम् उत्कर्षो गुणादिप्रकाश इत्य् अर्थः । मुक्तानाम् अपि सिद्धानाम् इत्य् आदेः । यस्माद् एव स एव पुरुषार्थः । तस्मान् ममापि स एव स्वस्तिर् अस्तु प्रार्थनायां लोट् ।

तत्र किं तव साधनम् ? इत्य् आशङ्क्य विभक्तिपरिणामेनाहते तुभ्यं नम इति । तत्र च मम न स्वातन्त्र्यं किन्तु तवैवेति । तद् एव नमो विशिनष्टि भवतेति । राधसा सर्वसाधकेन राद्धं सिद्धं सर्वसाधकत्वे हेतुः आत्मने अन्तर्यामिणे सर्वस्मै सर्वरूपाय चेति ।

यद् वा, स च स्वस्तिर् दीनमनसो रूप एव योग्य इति तद् एव करोति ते नम इति । अन्यत् समानं वासुदेवादय एते पद्मनाभस्यैवांशाः । न तु महावासुदेवादयः निर्विकारयिति व्याख्यायां विकारस् तदाभास इति सङ्कर्षणादीनां तदाभासत्वं दर्शितम् । धुर्येत्य् अत्र वर्येत्य् अत्र वर्येति क्वचित् ॥३३॥

विश्वनाथः - भगवन्तं स्तुवानो भक्तः प्रथमं जय जयेति वदेद् इत्य् आहआत्मविद्वर्याणाम् आत्मारामाणां स्वस्तये शोभनसत्तायै त्वया जितं स्वोत्कर्ष आविष्कृतः । इक् शतिपौ धातुनिर्देश इति शतिप् । शोभनसत्ता च भगवद्गुणमाधुर्याकृष्टया सायुज्यस्पृहाराहित्येन शुकादीनाम् इव तद्भक्तत्वेन सनातनी स्थितिः । यद् उक्तं

तथा परमहंसानां मुनीनाम् अमलात्मनाम् ।
भक्तियोगविधानार्थं [भा.पु. १.८.२०] इति,

कुर्वन्त्य् अहैतुकीं भक्तिम् इत्थम्भूतगुणो हरिः [भा.पु. १.७.१०] इति च ।

अतो मे मम स्वस्ति शोभनसत्ता अस्तु । भवता प्रयोजकेन यत् आराधः आराधनं तेन राद्धं तस्य सिद्धिर् अस्तु ।

ननु श्रीगुरुणा मद्भक्तेनान्येन वा मदाराधनं भवति, न तु मयेति, तत्राहसर्वस्मै सर्वस्वरूपाय आत्मने त्वम् एव गुरुवैष्णवादिरूपः स्वभजनं कारयसीति भावः ॥३३॥

ओ)०(ओ

॥ ४.२४.३४ ॥

नमः पङ्कजनाभाय भूतसूक्ष्मेन्द्रियात्मने ।
वासुदेवाय शान्ताय कूटस्थाय स्वरोचिषे ॥

श्रीधरः - सर्वरूपत्वं प्रपञ्चयन् प्रणमति सार्धैर् दशभिः । पङ्कजं लोकात्मकं नाभौ यस्य तस्मै कारणात्मने नमः । कारणत्वाद् एव सृज्यानां प्राणिनां ये उपाधयो भूतानि सूक्ष्माणि तन्मात्राणीन्द्रियाणि च तेषाम् आत्मने नियन्त्रे । अन्तःकरणचतुष्टयाधिष्ठातृत्वेन प्रणमति चतुर्भिः श्लोकार्धैः । वासुदेवाय चित्ताधिष्ठात्रे । कूटस्थाय निर्विकाराय, चित्तस्यैकरूपत्वात् ॥३४॥

क्रमसन्दर्भः - न व्याख्यातम्.

विश्वनाथः - किं च, तद्विषयकः सर्वेन्द्रियव्यापार एव त्वद्भक्तिः सर्वेन्द्रियाणि च त्वदधीनान्यतः कृपया मदिन्द्रियाणि स्वविषयव्यापारवन्ति सम्पादयेति प्रणमतिनम इति । भूतसूक्ष्माणि शब्दादितन्मात्राणि च इन्द्रियाणि च, तेषाम् आत्मने नियन्त्रे । पङ्कजनाभायेति हे पङ्कजनाभ ! तव नाभिपङ्कजोद्भवाद् ब्रह्मत एव मदीयस्यास्य मर्त्यदेहस्योद्भूतत्वादिमं स्वभक्त्युन्मुखं कुरु तुभ्यं नम इति भावनाभिप्रेता । एवं भक्त्युपयोगार्थं देहेन्द्रियाणि समासेन संशोध्य पुनः प्रत्येकम् अपि शोधयितुम् प्रथमं चित्ताधिष्ठातारं वासुदेवं प्रणमतिवासुदेवायेति । भो वासुदेव, मच्चित्तं शान्तं निर्विकारं कृत्वा स्वरोचिषा प्रकाश्य भक्ताव् एव चेतय, तुभ्यं नम इति ॥३४॥

ओ)०(ओ

॥ ४.२४.३५ ॥

सङ्कर्षणाय सूक्ष्माय दुरन्तायान्तकाय च ।
नमो विश्वप्रबोधाय प्रद्युम्नायान्तरात्मने ॥

श्रीधरः - सङ्कर्षणायाहङ्काराधिष्ठात्रे । सूक्ष्मायाव्यक्ताय । दुरन्तायानन्ताय । अन्तकाय मुखाग्निना लोकदाहकाय । विश्वस्य प्रकृष्टो बोधो यस्मात् । अन्तरात्मने बुद्ध्यधिष्ठात्रे ॥३५॥

क्रमसन्दर्भः - न व्याख्यातम्.

विश्वनाथः - सूक्ष्मायाव्यक्ताय । दुरन्तायानन्ताय । अन्तकाय मुखाग्निना लोकदाहकाय । भोः सङ्कर्षण देव ! ममाहन्ताममतयोर् वृत्तीनां देहगेहादिनिबन्धानाम् अनन्तानां तद्बन्धनं सन्दह्य तास् ततो विच्युतीकृत्य भक्त्याश्रयविषययोर् निवधान, तुभ्यं नम इति ॥३५॥

ओ)०(ओ

॥ ४.२४.३६ ॥

नमो नमोऽनिरुद्धाय हृषीकेशेन्द्रियात्मने ।
नमः परमहंसाय पूर्णाय निभृतात्मने ॥

श्रीधरः - हृषीकाणाम् ईशं यद् इन्द्रियं मनस् तदात्मने । सूर्यरूपेण प्रणमति । परमहंसाय सूर्याय । पूर्णाय तेजसा विश्वव्यापिने । निभृतात्मने क्षयवृद्धिशून्याय ॥३६॥

क्रमसन्दर्भः - न व्याख्यातम्.

विश्वनाथः - हृषीकाणाम् यद् ईशम् इन्द्रियं मनस् तदात्मने तन्नियन्त्रे । हे अनिरुद्धदेव ! मन्मनो भक्ताव् एवानुरञ्जय, तुभ्यं नम इति । एवम् अन्तःकरणचतुष्टयं तदुपास्यदैवतवासुदेवादिप्रणतिभिः संशोध्य बहिःकरणानि, तथा देहारम्भकाणि पञ्चभूतानि च शोधयितुम् अधिष्ठातृरूपत्वेन भूतरूपत्वेन च प्रणमतिनमः परमेति चतुर्भिः । परमहंसाय सूर्याय । निभृतात्मने नितरां भृता वृष्ट्यादिभिः पालिता आत्मनो जीवा येन तस्मै ॥३६॥

ओ)०(ओ

॥ ४.२४.३७ ॥

स्वर्गापवर्गद्वाराय नित्यं शुचिषदे नमः ।
नमो हिरण्यवीर्याय चातुर्होत्राय तन्तवे ॥

श्रीधरः - स्वर्गापवर्गयोर् द्वाराय । शुचिन्य् अन्तःकरणे निषीदतीति शुचिषत्, तस्मै । हंसः शुचिषत् [ऋ.वे. ४.४.५] इति श्रुतेः । हिरण्यं वीर्यं यस्य, तस्मै अग्निरूपाय । चातुर्होत्रं कर्म तस्मै तत्साधनायेत्य् अर्थः । कुतः ? तन्तवे तद्विस्तारकाय ॥३७॥

क्रमसन्दर्भः - न व्याख्यातम्.

विश्वनाथः - शुचिनि अन्तःकरणे सीदतीति शुचिषत्, हंसः शुचिषत् [ऋ.वे. ४.४.५] इति श्रुतेः, तस्मै । भोः सूर्यात्मकम् एव, यच् चक्षुः श्रीमूर्तिसौन्दर्य एव प्रवर्तय, देहगतं सूर्यात्मकं तेजश् च शुध्यतु, तुभ्यं नम इति । हिरण्यवीर्याय अग्निरूपाय चातुर्होत्रकर्मसाधनाय । कुतः ? तन्तवे तद्विस्तारकाय । भो वह्न्यात्मकदेव ! यथान्येषां कर्म प्रवर्तयसि तथैव मम वाचं कीर्तनभक्तौ प्रवर्तय । वह्न्यात्मकं तेजश् च शुद्ध्यतु, तुभ्यं नम इति ॥३७॥

ओ)०(ओ

॥ ४.२४.३८ ॥

नम ऊर्ज इषे त्रय्याः पतये यज्ञरेतसे ।
तृप्तिदाय च जीवानां नमः सर्वरसात्मने ॥

श्रीधरः - सोमत्वम् आह । ऊर्जे पित्ṝणाम् अन्नाय । इषे देवानाम् अन्नाय । यज्ञरेतसे सोमाय । स हि पित्ṝणां देवानां चान्नम् । एवं रूपाय त्रय्याः पतये हरये नमः । सूर्याग्निसोमत्वेनैव तेजस्त्वम् उक्तम् । जलत्वम् आह । सर्वरसात्मने जलरूपाय ॥३८॥

क्रमसन्दर्भः - न व्याख्यातम्.

विश्वनाथः - ऊर्जे पित्ṝणाम् अन्नाय । इषे देवानाम् अन्नाय । यज्ञरेतसे सोमाय । भो सोमात्मक देव ! मम देवर्ष्यादिऋणं परिशोध्य मन्मनो भक्ताव् एव संयोजय, सोमात्मकं तेजश् च शुद्ध्यतु, तुभ्यं नम इति । पूर्वम् उपास्यदैवप्रणत्यापि पुनः संशोध्यापि मनसो दुर्दमत्वाद् अधिष्ठातृदैवतप्रणत्या पुनः संशोधनम् इदं ज्ञेयम् । एवं सूर्याग्निसोमरूपं तेजश् च तद्रूपेण प्रणत्या संशोध्य रसनेन्द्रियं रसं च संशोधयितुम् रसरूपेण प्रणमतितृप्तिदायेति । हे रसात्मक देव ! हरे ! मम रसनां भवदीयवस्तुमाधुर्य एव स्वादं प्रापय । दैहिका आपश् च शुद्ध्यन्तु, तुभ्यं नम इति ॥३८॥

ओ)०(ओ

॥ ४.२४.३९ ॥

सर्वसत्त्वात्मदेहाय विशेषाय स्थवीयसे ।
नमस् त्रैलोक्यपालाय सह ओजोबलाय च ॥

श्रीधरः - विशेषाय पृथ्वीरूपाय । सर्वेषां सत्त्वानां प्राणिनां ये आत्मानः, तेषां देहाय स्थवीयसे विराट्देहाय च । त्रैलोक्यपालाय वायवे । सहआदिरूपाय । स हि प्राणरूपेन त्रैलोक्यं पालयति सह आदिधर्मा च ॥३९॥

क्रमसन्दर्भः - न व्याख्यातम्.

विश्वनाथः - सर्वेषां सत्त्वानां प्राणिनां ये आत्मानः, तेषां देहाय स्थवीयसे विराड्देहाय चेति । हे पृथिव्यात्मक हरे ! मम घ्राणेन्द्रियं भवदीयसौरभ्य एव प्रवर्तयन् देहं च स्वीयपरिचर्यादिषु प्रवर्तयेति । त्रैलोक्यपालाय प्राणवायुस्वरूपाय सहओजबलाय मनैन्द्रियदेहेषु सहओजोबलरूपेण प्रविश्य तत्तत्पाटवः कर्तव्य इत्य् अर्थः । हे वायुस्वरूप हरे ! मम त्वगिन्द्रियं त्वदीयसौकुमार्यादाव् एवोल्लासयन् देहेन्द्रियमनांस्य् अपि भजनसामर्थ्यवन्ति कुरु, तुभ्यं नम इति ॥३९॥

ओ)०(ओ

॥ ४.२४.४० ॥

अर्थलिङ्गाय नभसे नमोऽन्तर्बहिरात्मने ।
नमः पुण्याय लोकाय अमुष्मै भूरिवर्चसे ॥

श्रीधरः - नभसे आकाशायार्थानां लिङ्गाय ज्ञापकाय, शब्दगुणत्वात् । अन्तर्बहिरात्मनेऽन्तर्बहिर्व्यवहारावलम्बनाय । एवं महाभूतरूपत्वम् उक्तम् । अमुष्मै स्वर्गाय भूरिवर्चसे । एष वै ज्योतिष्मन्तं पुण्यं लोकं याति इति श्रुतेः ॥४०॥

क्रमसन्दर्भः - अर्थेत्य् अर्धकम् । नम इत्य् अर्धकम् ॥४०॥

विश्वनाथः - अर्थानां लिङ्गाय ज्ञापकाय, शब्दगुणत्वात् । अन्तर्बहिरात्मनेऽन्तर्बहिर्व्यवहारावलम्बनाय । भोः नभःस्वरूपहरे ! मम श्रोत्रं भवत्सौन्दर्य एव प्रवर्तयन् स्वीयनाममन्त्रभक्तिशास्त्रार्थं स्फोरय । मम नभस्त्वं च शुध्यतु । तुभ्यं नम इति । एवं स्वीयभूतेन्द्रियमनांसि भगवदुपासनोन्मुखीकृत्य उपासनां प्राप्य वैकुण्ठलोकस्वरूपत्वेन प्रणमतिनम इति । पुण्याय सर्वोत्तमाय, पुण्यस् तु चार्व् अपि इत्य् अमरः । भूरिवर्चस इति लोकान्तरव्यावृत्तिः ॥४०॥

ओ)०(ओ

॥ ४.२४.४१ ॥

प्रवृत्ताय निवृत्ताय पितृदेवाय कर्मणे ।
नमोऽधर्मविपाकाय मृत्यवे दुःखदाय च ॥

श्रीधरः - प्रवृत्ताय च निवृत्ताय च कर्मणे । पितृदेवाय यथाक्रमं पितृदेवप्राप्तिफलाय । अधर्मफलरूपाय च मृत्यवे ॥४१॥

क्रमसन्दर्भः - नमो धर्मेत्य् अर्धकम् नमस् त इत्य् अर्धकम् ॥४१॥

विश्वनाथः - धर्मान्तरस्यापि प्रयोजकत्वेन प्रणमतिप्रवृत्तायेति । पितृदेवाय पितृदेवप्रापकाय । निषिद्धकर्मफलदायित्वेन प्रणमतिनमोऽधर्मेति । अधर्मस्य विपाकः फलं यस्मात् तस्मै ॥४१॥

ओ)०(ओ

॥ ४.२४.४२ ॥

नमस् त आशिषाम् ईश मनवे कारणात्मने ।
नमो धर्माय बृहते कृष्णायाकुण्ठमेधसे ॥

श्रीधरः - हे ईश, आशिषां कारणात्मने सर्वकर्मफलदात्रे । मनवे सर्वज्ञाय मन्त्रात्मकायेति वा । विष्णुत्वेन प्रणमति । बृहते धर्माय परमधर्मात्मने कृष्णाय ॥४२॥

क्रमसन्दर्भः - यथ त्रिदेवीरूपत्वेन स्तुतेषु विष्णुरूपत्वे पद्मनाभाभेदेनैव स्तौतिनमो धर्मायेति । तत्र पुरुषाय पुराणायेति पद्मनाभरूपेण निःश्वासप्रवर्त्तिवेदद्वारा धर्माय बृहते नमः । स्वयं भगवद्धर्मरूपेण तदनुगतसर्वधर्मप्रवर्त्तनद्वारा साङ्ख्ययोगेश्वरायेति कपिलदत्तात्रेयादिरूपेण तत्तत्प्रवर्तनद्वारा कृष्णायाकुण्ठमेधस इति परब्रह्मरूपेण ज्ञानप्रवर्तनद्वारा विश्वपालकायेत्य् अर्थः । व्यतिक्रमनिर्देशस् तु तदिच्छाया अनैयत्यात् ॥४२॥

विश्वनाथः - विहितकर्मफलदायित्वेन प्रणमतिनमस् त इति । हे आशिषाम् ईश ! स्वर्गादिफलदायिन् ! मनवे सर्वमन्त्ररूपाय कारणात्मने, कर्मकारकस्वरूपाय । भक्तिरूपत्वेन तद्विषयत्वेन प्रणमतिनमो धर्मायेति । अधिकारिभेदेषु कपिलदत्तात्रेयाद्यवतारभेदेन साङ्ख्ययोगयोर् अपि प्रवर्तकाय ॥४३॥

ओ)०(ओ

॥ ४.२४.४३ ॥

पुरुषाय पुराणाय साङ्ख्ययोगेश्वराय च ।
शक्तित्रयसमेताय मीढुषेऽहङ्कृतात्मने ।
चेतआकूतिरूपाय नमो वाचो विभूतये ॥

श्रीधरः - रुद्ररूपेण प्रणमति । मीढुषे रुद्राय । अहङ्कृतम् अहङ्कारस् तदात्मने । स च कर्तृकरणकर्मशक्तित्रयसमेतस् तस्मै । ब्रह्मत्वेन प्रणमति । चेतो ज्ञानम् आकूतिः क्रिया तद् रूपाय । वाचो विविधा भूतिः सृष्टिर् यस्मात् तस्मै ॥४३॥

क्रमसन्दर्भः - शिवब्रह्मरूपत्वे तु परिच्छिन्नैश्वर्यतया स्तौतिशक्तीत्य् अर्धकाभ्याम् ।।४३॥

विश्वनाथः - अहङ्कारस्याधिदैवादिभेदत्रयसहितस्य पुनर् अपि तदधिष्ठातृदैवतस्वरूपप्रणत्या संशोधनम् आहशक्तीति कर्तृकर्मकरणशक्तित्रयसमेताय । मीढुषे रुद्रस्वरूपाय । अहङ्कृतम् अहङ्कारस् तदात्मने । भो रुद्रस्वरूप हरे ! ममाहन्ताममतयोर् वृत्तयः शुद्ध्यन्तु, भक्तिमय्यो भवन्तु, तुभ्यं नम इति । ज्ञानेन्द्रियकर्मेन्द्रियाणां शुद्धिम् आहचेतो ज्ञानम् आकुतिः क्रिया तद्रूपाय ब्रह्मस्वरूपाय वाचो वेदलक्षणाया विविधा भूतिः सृष्टिर् यस्मात् तस्मै , तथा वाच इति तदुपलक्षितानां कर्मेन्द्रियाणां शुद्धिर् व्यञ्जिता । ज्ञानेन्द्रियाणाम् अपि शुद्धिः पूर्वमुक्तापि पुनर् अनया प्रणत्यापि ज्ञेया । हे रुद्रस्वरूप हरे ! मम बुद्धिप्राणवृती भक्त्युन्मुखी कुरु, तुभ्यं नम इति ॥४३॥

ओ)०(ओ

॥ ४.२४.४४ ॥

दर्शनं नो दिदृक्षूणां देहि भागवतार्चितम् ।
रूपं प्रियतमं स्वानां सर्वेन्द्रियगुणाञ्जनम् ॥

श्रीधरः - एवं नमस्कृत्य दर्शनं प्रार्थयतेदर्शनम् इति नवभिः । भागवतैः सत्कृतं दर्शनं देहीत्य् अस्य विवरणं रूपम् इत्यादि प्रदर्शयेत्य् अन्तम् । स्वानां भक्तानां प्रियतमं रूपं प्रदर्शयेति नवमेनान्वयः । सर्वेषाम् इन्द्रियाणां ये गुणा विषयास् तेषाम् अञ्जनं व्यञ्जकम् । सर्वेन्द्रियविषयविषयिरूपम् इत्य् अर्थः । सर्वेन्द्रियाणि स्वगुणैर् अनक्ति रञ्जयतीति वा ॥४४॥

चैतन्यमतमञ्जुषा - स्तोत्रफलम् आहदर्शनं नो दिदृक्षूणां देहीत्यादि । ननु दर्शनं ज्ञानं वा येन ब्रह्मभूतो भविष्यति ? न हि, भागवत्र्चितं भक्तार्चितम् अतः प्रियतमं स्वानां भक्तानां सर्वेन्द्रियगुणाभिव्यञ्जकम् । तत्रैव तेषां गुणाभिव्यक्तिर् भवति । रूपं श्रीविग्रहम् । मुमुक्षूणाम् अपि तस्यैतस्य स्तोत्रस्यैतद् एव फलं श्रीविग्रहसाक्षात्कारः, न तु ब्रह्मसाक्षात्कारः ॥४४॥

क्रमसन्दर्भः - सताम् इत्य् अस्यान्ते स्वानां ज्ञातिरूपाणां स्वपरिकराणां प्रियतमं सर्वेन्द्रियगुणानाम् अञ्जनं च ॥४४४५॥ तद् एवं सर्वरूपत्वम् उक्त्वा तद् एतावज् जपेनैव जातभक्तिविशेषो विशेषाभिलाषं कुर्वन्न् आत्माभीष्टं रूपं वर्णयतिदर्शनम् इत्य् अर्धकेन ॥

विश्वनाथः - एवं स्मरन् प्रणतिभिर् एव स्वस्य देहेन्द्रियमनसां शुद्ध्या योग्यताम् आपाद्य दर्शनं प्रार्थयतेदर्शनम् देहीति । ननु कीदृशं दर्शनं भवदभिमतं ददानि ? तत्राहभागवतैर् अर्चितं, न तु बौद्धाद्यैर् इत्य् अर्थः । रूपं रूपवत् स्वानां प्रियतमम् इति वैराज्यदर्शनं व्यावृत्तम् । सर्वेन्द्रियगुणै रूपादिभिः अञ्जनं म्रक्षणम् अत्यासक्तिर् यत्र तद् इति ब्रह्मदर्शनम् अपि व्यावृत्तम् ।

यद् वा, सर्वेन्द्रियाणां गुणाञ्जनं गुणयुक्तं हितकरणम् अञ्जनं मनआदि सर्वेन्द्रियाणि यत्र दुर्विषयग्रहणरूपम् आन्ध्यं परित्यज्य स्वस्वचक्षुः प्राप्नुवन्तीत्य् अर्थः । चक्षुषश् चक्षुः इत्यादि ॥४४॥

ओ)०(ओ

॥ ४.२४.४५ ॥

स्निग्धप्रावृड्घनश्यामं सर्वसौन्दर्यसङ्ग्रहम् ।
चार्वायतचतुर्बाहु सुजातरुचिराननम् ॥

श्रीधरः - स्निग्धः प्रावृषि यो घनस् तद्वच् छ्यामम् । सर्वेषां सौन्दर्याणां सङ्ग्रहो यस्मिन् । चारव आयताश् चत्वारो बाहवो यस्मिन् । सुजातं यथोचितं सर्वावयवरुचिर् अमाननं यस्मिन् ॥४५॥

चैतन्यमतमञ्जुषा - ननु बहून्य् एव रूपाणि भवन्ति, तत् किं दर्शयिष्येत ? तत्राहस्निग्धप्रावृड्घनश्यामम् इत्यादि बहुभिः । अयम् अर्थःयद्यपि शुक्लरक्तपीतानि नानाविधान्य् एव ते रूपाणि, तथापि स्निग्धजलदश्यामतैव ते स्वभावसिद्धा, ताम् एव दर्शयेति भावः । चार्वायतचतुर्बाहुम्चारवो निर्दोषा आयता नित्याश् चत्वारः पीनत्वसुवृत्तत्वदीर्घत्वभक्ताभिमतप्रदत्वरूपा गुणा ययोस् तथाभूतौ बाहू यस्य तम् । अनपायिन्या तद्वन् नित्यसिद्धया ॥४५॥

क्रमसन्दर्भः - न व्याख्यातम्.

विश्वनाथः - किं च, तत्रापि स्निग्धेति स्नेहवत्त्वस्नेहजनकत्वचिक्कणत्वान्य् उक्तानि, प्रावृण् मेघेति, वसवषित्वसर्वतापोपशमकत्वमनश्चातकहर्षत्वानि । श्लेषेणप्रकर्षेण आ सम्यग् एव वर्षति भक्तमनोरथम् इति प्रावृट् घनश्यामम् अतिनिविडश्यामम् । सर्वेषाम् एव प्राकृताप्राकृतवस्तुनिष्ठानां सौन्दर्याणां सङ्ग्रहो यत्र तत् । यद् वा, सौन्दर्यकर्तृकं सम्यक् ग्रहणम् आकर्षणं यत्र तद् इत्य् अत एवान्यत्र तादृशसौन्दर्यं नास्तीत्य् अर्थः । यद् वा, सर्वसौन्दर्येण कर्त्रा सम्यगासक्त्यैव ग्रहणं यस्येति सर्वसौन्दर्यम् अपि स्वं सफलयितुम् यद् एव गृह्णातीति भावः । चतसृषु दिक्षु भुजा यस्येति पद्मनाभोपासकाः । चत्वारो भुजा यस्येति वैकुण्ठनाथोपासकाः, प्रेयसीसाहित्याद् एव चतुर्भुजत्वम् इति श्रीकृष्णोपासकाः । सुजातकमलम् इव रुचिरम् आननं यस्य तम् ॥४५॥

ओ)०(ओ

॥ ४.२४.४६ ॥

पद्मकोशपलाशाक्षं सुन्दरभ्रु सुनासिकम् ।
सुद्विजं सुकपोलास्यं समकर्णविभूषणम् ॥

श्रीधरः - पद्मस्य कोशे मध्ये यानि पलाशानि तद्वद् अक्षिणी यस्मिन् । सुकपोलम् आस्यं यस्मिन् । समौ कर्णौ विभूषणं यस्य । कुण्डलयोर् अग्रे वक्ष्यमाणत्वात् ॥४६॥

क्रमसन्दर्भः - समकर्णत्वं यथाशोभि प्रमाणत्वम् ॥४६॥

विश्वनाथः - पद्मकोशस्थे कोमले पलाशे इवाक्षिणी यत्र तत् ॥४६॥

ओ)०(ओ

॥ ४.२४.४७ ॥

प्रीतिप्रहसितापाङ्गम् अलकै रूपशोभितम् ।
लसत्पङ्कजकिञ्जल्कदुकूलं मृष्टकुण्डलम् ॥

श्रीधरः - प्रीत्या प्रहसिताव् इवापाङ्गौ यस्मिन् ॥४७॥

क्रमसन्दर्भः - न व्याख्यातम्.

विश्वनाथः - प्रीतिव्यञ्जकं प्रहसितम् अपाङ्गे वामनेत्रान्ते यस्येति प्रेयसीसाहित्यं सूचयति ॥४७॥

ओ)०(ओ

॥ ४.२४.४८ ॥

स्फुरत्किरीटवलयहारनूपुरमेखलम् ।
शङ्खचक्रगदापद्ममालामण्युत्तमर्द्धिमत् ॥

श्रीधरः - स्फुरन्ति किरीटादीनि यस्मिन् । शङ्खादिमत् । उत्तमर्द्धिः लक्ष्मीः । यद्वा एतैर् उत्तमा ऋद्धिर् उत्कर्षो यस्यास्ति तत् ॥४८॥

क्रमसन्दर्भः - न व्याख्यातम्.

विश्वनाथः - शङ्खचक्रगदापद्यानि करचतुष्टये । करतलद्वये वा रेखारूपाणि ज्ञेयानि । मालाश् च आभरणस्था मणयश् च उत्तमर्द्धिः शोभासम्पच् च तद्वत् ॥४८॥

ओ)०(ओ

॥ ४.२४.४९ ॥

सिंहस्कन्धत्विषो बिभ्रत् सौभगग्रीवकौस्तुभम् ।
श्रियानपायिन्या क्षिप्तनिकषाश्मोरसोल्लसत् ॥

श्रीधरः - सौभगयुक्ता ग्रीवा येन । सिंहस्य स्कन्धे परितः प्रसरन्तः केसरा एव त्विषस् तादृशीः सर्वतस् त्विषो बिभ्रच् चासौ सौभगग्रीवः कौस्तुभो यस्मिन् । यद् वा, सिंहस्येव स्कन्धौ तयोस् त्विषः कुण्डलहारादिदीप्तीर् बिभ्रद् इति पृथग्विशेषणम् । सौभगयुक्ता ग्रीवा येन स कौस्तुभो यस्मिन् । श्रिया हेतुभूतया क्षिप्तस् तिरस्कृतो निकषाश्मा स्वर्णरेखाङ्कितो निकषणपाषाणो येन तादृशेनोरसा उल्लसच् छोभमानम् ॥४९॥

क्रमसन्दर्भः - त्विष इत्यत्र तुलाम् इति सम्बन्धोक्तिपाठान्तरम् । प्रतिसङ्क्रामयत् प्रवेशयत् सौन्दर्येणाकर्षद् इव । यद् वा, सृष्टिप्रलययोर् निर्गमयन् प्रवेशयंश् चेति प्रभावगाम्भीर्ये दर्शिते । प्रदर्शयद् इति चित्सुखः ॥४९॥

विश्वनाथः - सिंहस्येव यौ स्कन्धौ तयोस् त्विषो हारकुण्डलादिदीप्तिर् बिभ्रत् । सौभगयुक्ता ग्रीवा येन तथाभूतः कौस्तुभो यत्र तत् । अनपायिन्या श्रिया लक्ष्मीरेखया हेतुभूतया आक्षिप्तस् तिरस्कृतो निकषाश्मा स्वर्णरेखाङ्कितो निकषपाषाणो येन तादृशेन उरसा उल्लसच् छोभमानम् ॥४९॥

ओ)०(ओ

॥ ४.२४.५० ॥

पूररेचकसंविग्नवलिवल्गुदलोदरम् ।
प्रतिसङ्क्रामयद् विश्वं नाभ्यावर्तगभीरया ॥

श्रीधरः - श्वासोच्छ्वासाभ्यां संविग्नाश् चञ्चला वलयस् ताभिर् वल्गु सुन्दरं दलवद् अश्वत्थपत्रसदृशम् उदरं यस्मिन् । प्रतिसङ्क्रामयद् यतो निर्गतं तेनैव द्वारेण पुनः प्रवेशयद् इव ॥५०॥

चैतन्यमतमञ्जुषा - पुरेत्यादि । यस्य निःश्वसितं वेदा इत्यादिना श्रीविग्रहस्य श्वासरूपिणो ये वेदास् तेषां पूरकरेचकाभ्याम् ऊर्ध्वाधः शरणाभ्याम् ॥५०॥

क्रमसन्दर्भः - न व्याख्यातम्.

विश्वनाथः - पूररेचकाभ्याम् श्वासोच्छ्वासाभ्यां संविग्नाश् चञ्चला वलयस् ताभिर् वल्गु दलवद् अश्वत्थपत्रसदृशम् उदरं यत्र तत् । आवर्तवद् गम्भीरया नाभ्या विश्वं प्रति सङ्क्रामयत्, तयैवोद्भूतं पुनस् तयैव स्वस्मिन् प्रवेशयद् इव स्वसौन्दर्येणाकर्षद् इव इत्य् अर्थः ॥५०॥

ओ)०(ओ

॥ ४.२४.५१ ॥

श्यामश्रोण्यधिरोचिष्णुदुकूलस्वर्णमेखलम् ।
समचार्वङ्घ्रिजङ्घोरुनिम्नजानुसुदर्शनम् ॥

श्रीधरः - श्यामश्रोण्याधिकं रोचिष्णु यत् पीतं दुकूलं तत्र स्वर्णमयी मेखला यस्मिन् । अङ्घ्री च जङ्घे च ऊरू च निम्ने अनुन्नते जानुनी च । समैश् चारुभिर् एतैः शोभनं दर्शनं यस्य । समाश् चारवोऽङ्घ्र्यादयो यस्मिन् । निम्ने जानुनी यस्मिन् । शोभनं दर्शनं यस्येति पदत्रयं वा ॥५१॥

क्रमसन्दर्भः - न व्याख्यातम्.

विश्वनाथः - श्यामश्रोण्या अधिकं रोचिष्णु तत्कान्त्युच्चलनयुक्तं यत् पीतदुकूलं
तत्र स्वर्णमयी मेखला यस्मिंस् तत् । समं तुल्यप्रमाणं च चारु सुन्दरं च अङ्घ्रिजङ्घोरू यत्र तत् ॥५१॥

ओ)०(ओ

॥ ४.२४.५२ ॥

पदा शरत्पद्मपलाशरोचिषा
नखद्युभिर् नोऽन्तरघं विधुन्वता ।
प्रदर्शय स्वीयम् अपास्तसाध्वसं
पदं गुरो मार्गगुरुस् तमोजुषाम् ॥

श्रीधरः - पदा दीपस्थानीयेन । यद् वा, एवम्भूतेन पदोपलक्षितं रूपं पदं शरणं प्रदर्शयेत्य् अर्थः । शरदि यत् पद्मं तस्य पलाशं तद्वद् रोचिर् यस्य तेन । नखदीप्तिभिर् अन्तर्भवम् अघम् अज्ञानं विधुन्वता स्वीयं रूपं पदं शरणं प्रदर्शय । अपास् तं प्रह्लादादीनां साध्वसं येन तत् । हे गुरो, यतस् त्वम् एव तमोजुषाम् अज्ञानाम् अस्माकं मार्गप्रदर्शको गुरुः ॥५२॥

क्रमसन्दर्भः - ननु सर्वात्मकत्वे सति नित्यं मम दर्शनं प्राप्नोष्य् एवेत्य् आशङ्कयाहभागवतैः सात्वतैः सात्वतैर् अर्चितं सर्वसारस्वरूपत्वेन सेव्यमानम् इति । रूपम् इति सार्धाष्टकम् ॥५२॥

विश्वनाथः - नखद्युतिर् नखानां कान्तिभिर् एव अघम् अन्धकारं दूरीकुर्वता पदा दिव्यदीपकेनैव स्वीयं पदं स्वरूपं स्थानं वा । यद् वा, हे प्रभो तव सर्वाङ्गलावण्यदर्शनं प्राप्तं, किन्तु चरणतलमाधुर्यं नोपलब्धं, तत्र यद्यपि महायोगपीठे तिष्ठतस् तव द्वयोः पदयोः सामस्त्येन दर्शनासम्भवस् तद् अपि एकेन पदा भुवम् अवष्टभ्यापरं पदं किञ्चिद् उन्नमय्य दर्शयेत्य् आहपदा एव पदं दर्शय वामपदा भुवम् अवष्टभ्य दक्षिणपदं किञ्चित् तिरश्चिनीकृतम् उन्नमय्य प्रदर्शय । यथा चक्रध्वजवज्राङ्कुशादिदर्शनेन संसारभयं निवर्तत इत्य् आहअपास्तेति ।

ननु कथम् ईदृशी मतिस् तवाजनीति, तत्र श्रीगुरुप्रसादाद् इत्य् आहहे गुरो ! तमोजुषाम् अज्ञानतिमिरान्धचक्षुषाम् अस्माकं मार्गगुरु भक्तिमार्गोपदेष्टा त्वम् एव गुरुरूपधारीत्य् अर्थः ॥५२॥

ओ)०(ओ

॥ ४.२४.५३ ॥

एतद् रूपम् अनुध्येयम् आत्मशुद्धिम् अभीप्सताम् ।
यद्भक्तियोगोऽभयदः स्वधर्मम् अनुतिष्ठताम् ॥

श्रीधरः - अतिदुर्लभम् इदं मया प्रार्थितम् इति स्तोतैवाह । एतद्रूपम् अनुध्येयं ध्यानार्हम् एव, न तु प्रत्यक्षतः प्राप्यम् इत्य् अर्थः ॥५३॥

क्रमसन्दर्भः - पूर्वोक्तध्यानस्य फलम् आहएतद् इति । यद् यस्माद् भक्तियोगो प्रेमा भवति, तच् च ध्यानं गाढश्रद्धावत्त्वाभावेन स्वधर्मसापेक्षाणां भक्तियोगाभासं जनयति । स च संसारभयत्राणमात्रं करोतीत्य् आहअभयद इति ॥५३॥

विश्वनाथः - श्रीरुद्र एव विशेषं ज्ञापयितुम् एतद् इति पद्यम् आहयावत् दर्शनं न लभ्येत साधकभक्तेन तावद् एतद् रूपम् एव पुनः पुनर् ध्येयम्, आत्मनो जीवस्य शुद्धिम् अविद्यामालिन्यक्षालनम् इच्छतेति, न तु प्रकारान्तरेण त्वम्पदार्थशुद्धिर् भक्तानाम् उचितेति भावः । यथा वासुदेवादिप्रणतिभिर् देहद्वयशुद्धिर् उक्ता, तथा स्निग्धप्रावृड् इत्यादिध्यानपौनःपुन्येन जीवस्य च शुद्धिर् इयम् उक्ता । ततो दर्शनं ततः पार्षदत्वप्राप्तिर् इति शुद्धभक्तमतं दर्शितम् । अत्र किं माहात्म्यं वाच्यम् ? यतः स्वस्वधर्मम् अनुतिष्ठताम् आश्रमिणाम् अपि यस्य भक्तियोग एवाभयदो न तु कर्मज्ञानादिर् इत्य् अर्थः ॥५३॥

ओ)०(ओ

॥ ४.२४.५४ ॥

भवान् भक्तिमता लभ्यो दुर्लभः सर्वदेहिनाम् ।
स्वाराज्यस्याप्य् अभिमत एकान्तेनात्मविद्गतिः ॥

श्रीधरः - तर्हि किं केनापि न प्राप्यते ? तत्राहभवान् इति । दुर्लभत्वम् एवाहस्वर्गराज्यं यस्य तस्याप्य् अभिमतः स्पृहणीयः । किं च, एकान्तेन य आत्मवित् तस्यापि गतिर् गम्यः ॥५४॥

चैतन्यमतमञ्जुषा - भवान् इत्यादि । भवान् भक्तिमतैव लभ्यः, अन्येषां दुर्लभ एव । तं त्वां दुराराध्यम् आराध्य को जनः पादमूलं विना बहिर् बाह्यम् अपवर्गादिकं वाञ्छति ? सताम् अपि दुरापया सतां शमदमादिसम्पन्नानाम् अपि ॥५४५५॥

क्रमसन्दर्भः - ध्यानकैवल्यं कुर्वता प्रशस्तभक्तियोगयुजा तु भवान् अपि लभ्यत इत्य् आहभवान् इति । भवांस् तु जीवन्मुक्तपर्यन्तानां सर्वदेहिनां दुर्लभः । किं च, स्वाराज्यस्याप्य् अभिमतः । लब्धसालोक्यादिकस्यापि वाञ्छितः । एकान्तेन सालोक्यादिसुखनिरपेक्षेण भक्तियोगेन त्व् आत्मविदाम्भवदेकज्ञानिनां गतिः परमफलरूपः ॥५४॥

विश्वनाथः - पुनर् अप्य् एवं स्तुवीतेत्य् आहभवान् इति । स्वर्गेषु राज्यं राजत्वं यस्य तस्य ब्रह्मणोऽप्य् अभिमतः स्पृहणीयः । आत्मविद्यां सनकादीनाम् अपि गतिरूपः ॥५४॥

ओ)०(ओ

॥ ४.२४.५५ ॥

तं दुराराध्यम् आराध्य सताम् अपि दुरापया ।
एकान्तभक्त्या को वाञ्छेत् पादमूलं विना बहिः ॥

श्रीधरः - अतस् त्वद्व्यतिरेकेण न किञ्चिद् वाञ्छामीत्य् आहतं त्वाम् एकान्तभक्त्याराध्य । बहिः स्वर्गादिसुखम् ॥५५॥

क्रमसन्दर्भः - तत्र युक्तम् इत्य् आहतम् इति । सतां ज्ञानिनाम् अपि । इत्थं सतां [भा.पु. १०.१२.११] इतिवत् । बहिः स्वर्गादिसुखम् ॥५५॥

विश्वनाथः - पुनर् अपि श्रीरुद्र एव श्लोकत्रयम् आहतम् इति । बहिः स्वर्गादिसुखम् ॥५५॥

ओ)०(ओ

॥ ४.२४.५६ ॥

यत्र निर्विष्टम् अरणं कृतान्तो नाभिमन्यते ।
विश्वं विध्वंसयन् वीर्यशौर्यविस्फूर्जितभ्रुवा ॥

श्रीधरः - तत्र हेतुः, यत्र पादमूले शरणं प्रविष्टं कृतान्तः कालो ममायं वश्य इति नाभिमानं करोति । किं कुर्वन् ? वीर्यं प्रभावः, शौर्यम् उत्साहः, ताभ्यां विस्फूर्जितया क्षुभितया भ्रुवा विश्वं विध्वंसयन्न् अपि ।

चैतन्यमतमञ्जुषा - यत्रेति । यत्र त्वय्य् अरणं शरणं निविष्टं जनं कृतान्तः कालोऽपि नाभिभवति ॥५६॥

क्रमसन्दर्भः - न च तत्र स्वर्गादाव् इव भयम् अस्तीति वाच्यम् इत्य् आभिप्रेत्याहयत्रेति । कृतान्तोऽपि मर्त्यो मृत्यु[भा.पु. १०.३.२७] इत्य् आदेः । अत्र टीकायांविषयीकरोति इति तु वाच्यम् । विस्फूर्जितेति क्वचित् ॥५६॥

विश्वनाथः - संसारभयं तु तस्य नास्त्य् एवेति किं तत्प्रार्थनेनेत्य् आहयत्र पादमूले अरणं शरणं प्रविष्टं जनं कृतान्तं कालो ममायम् इति नाभिमन्यते । वीर्यं प्रभावः शौर्यम् उत्साहः ताभ्याम् विस्फूर्जितया क्षुभितया भ्रुवा विश्वं ध्वंसयन्न् अपि ॥५६॥

ओ)०(ओ

॥ ४.२४.५७ ॥

क्षणार्धेनापि तुलये न स्वर्गं नापुनर्भवम् ।
भगवत्सङ्गिसङ्गस्य मर्त्यानां किम् उताशिषः ॥

मध्वः - सङ्गो भागवतैर् भूयान् अपुनर्भवमात्रतः ।
यतो विशिष्टम् आनन्दं मुक्तौ जनयति स्फुटम् ॥ इति च ॥५७॥

श्रीधरः - त्वत्पादमूले प्रविष्टस्य कृतान्तभयाभावः कियान् अयं लाभो यतस् त्वद्भक्तसङ्ग एव सकलपुरुषार्थश्रेणिशिरसि नरीनर्तीत्य् आह । भगवतस् तव सङ्गिनां सङ्गस्य क्षणार्धेनापि स्वर्गं न तुलये समं न गणयामि । न चापुनर्भवं मोक्षम् । मर्त्यानाम् आशिषो राज्याद्याः किम् उत ॥५७॥

चैतन्यमतमञ्जुषा - एषा भक्तिर् विना सत्सङ्गं न भवतीति दर्शयतिक्षणार्धेनेत्यादिभिः ॥५७॥

सनातनगोस्वामी (हरिभक्तिविलासः १०.२८५)- भगवद्सङ्गिसङ्गस्य क्षणार्धेनापि स्वर्गं न तुलये, समं न पश्यामि, न वापुनर्भवम् ॥५७॥

क्रमसन्दर्भः - श्रीभगवत्प्रीत्यान्येषाम् अपवर्गाणां तिरस्कृतिस् तत्[प्रीति]कारणेषु महाभागवतसङ्गद्वाराहक्षणार्धेनापीति । अहं तु न तुलये गौरवलाघवातिस्पष्टत्वाद् इति भावः ॥५७॥

विश्वनाथः - सत्सङ्गं तु वाञ्छेद् एवेत्य् आहक्षणार्धेनेति । भगवत्सङ्गिनां सङ्गस्य क्षणार्धेन, किम् उत द्वित्रादिक्षणेन, किम् उततरां तत्फलभूतया भक्त्या, किम् उततमां भक्तिफलेन प्रेम्णेति कैमुत्यातिशयो द्योतितः । स्वर्गं कर्मफलम् अपुनर्भवं मोक्षं ज्ञानफलम् अपि न तुलये, किम् उत ज्ञानम्, किम् उततरां कर्म, किम् उततमां राज्याद्या दृष्टा आशीषः ॥५७॥

ओ)०(ओ

॥ ४.२४.५८ ॥

अथानघाङ्घ्रेस् तव कीर्तितीर्थयोर्
अन्तर्बहिःस्नानविधूतपाप्मनाम् ।
भूतेष्व् अनुक्रोशसुसत्त्वशीलिनां
स्यात् सङ्गमोऽनुग्रह एष नस् तव ॥

मध्वः - अङ्घ्र्योर् जातयोः कीर्तितीर्थयोः ॥५८॥

श्रीधरः - अथ अतो हेतोः, अनघाव् अघहराव् अङ्घ्री यस्य तस्य तव कीर्तिर् यशस् तीर्थं गङ्गा तयोः क्रमेणान्तर्बहिः स्नानाभ्यां विधूतः पाप्मा येषाम् । अत एव भूतेष्व् अनुक्रोशः कृपा सुसत्त्वं च रागादिरहितं चित्तं शीलं चार्जवादि विद्यते येषां तेषां सङ्गमोऽस्माकं स्यात् । एष एव नस् तवानुग्रहः ॥५८॥

सनातनगोस्वामी (हरिभक्तिविलासः १०.२९१)- अथ अतो हेतोः, अनघाव् अघहराव् अङ्घ्री यस्य तस्य तव कीर्तिर् यशः, तीर्थं गङ्गा, तयोः क्रमेणान्तर्बहिः स्नानाभ्यां विधूतः विनाशितः पाप्मा येषाम्, तेषाम् अपि यैर् इति वा । अत एव भूतेष्व् अनुक्रोशः कृपा सुसत्त्वं च रागादिरहितं चित्तं शीलं चार्जवादि, तद्वतां सङ्गोऽस्मासु अस्तु । एष एव नोऽस्मान् प्रति त्वदनुग्रहः ॥५८॥

क्रमसन्दर्भः - विधूतो जगतोऽपि पाप्मा यैः । मद्भक्तियुक्तो भुवनं पुनाति [भा.पु. ११.१४.२४] इतिवत् ॥५८॥

विश्वनाथः - तस्माद् एवं प्रार्थनया यः स्तुवीतेत्य् आहअथेति । अनघाङ्घ्रेः पापहरणचरणकमलस्य तव कीर्तिर् यशस् तीर्थं गङ्गा तयोः क्रमेणान्तर्बहिःस्नानाभ्यां विधूतः पाप्मा येषां, अत एव भूएष्व् अनुक्रोशः कृपा सुसत्त्वं च शुद्धम् अन्तःकरणं शीलं चार्जवादि विद्यते येषां तेषां सङ्गमो नोऽस्माकं स्यात् । एष एव नस् त्वदनुग्रहः ॥५८॥

ओ)०(ओ

॥ ४.२४.५९ ॥

न यस्य चित्तं बहिरर्थविभ्रमं
तमोगुहायां च विशुद्धम् आविशत् ।
यद्भक्तियोगानुगृहीतम् अञ्जसा
मुनिर् विचष्टे ननु तत्र ते गतिम् ॥

श्रीधरः - तत्त्वज्ञानं च त्वद्भक्तसङ्गाद् एव भवतीत्य् आहन यस्येति । येषां सतां भक्तियोगेनानुगृहीतं शुद्धं सद् यस्य चित्तं बाह्यार्थविक्षिप्तं न भवति, तमोरूपायां गुहायां च नाविशल् लयं न प्राप । तत्र तदा मुनिस् तव गतिं तत्त्वं पश्यति ॥५९॥

क्रमसन्दर्भः - अत्र श्रीभगवतोऽन्तःसाक्षात्कारत्वे योग्यताम् आहन यस्येति । तत्र तेषां पूर्वोक्तानां सतां भक्तियोगेनानुगृहीतं विशुद्धं यस्य चित्तं बाह्येष्व् अर्थेषु भ्रान्तं न भवति, तमोरूपायां गुहायां च न विशति, स मुनिर् गतिं गुणलीलादिमयीं स्वरूपावस्थितिम् ॥५९॥

विश्वनाथः - त्वदीयसाधुसङ्गाद् एव चित्तं विशेषतः शुद्ध्येत् । विशुद्धे च चित्ते त्वद्रूपगुणलीलालावण्यानुभवः स्याद्, इति विशुद्धम् एव चित्तं लक्षयतियस्य चित्तं बहिरर्थविभ्रमं न, त्वदीयस्मरणश्रवणादिसमये बाह्यार्थविक्षिप्तं न भवति, तमोगुहायां नाविशत् सुप्तिगह्वरेऽप्य् अप्रविष्टं, त्वदीयश्रवणस्मरणादिसमये यच् चित्तं लयविक्षेपयुक्तं न भवतीत्य् अर्थः । तत्र हेतुःयत् खलु भक्तियोगेनानुगृहीतं, तत् शुद्धं भवति । अयम् आशयःदशनामापराधा भक्त्यपराधा एव लयविक्षेपकारकाः तेषाम् अपगमे एव भक्तिदेवी प्रसीदति । प्रसीदन्त्या एव तस्या अनुग्रहः स्यात् । स च भक्तिसमयगतलयविक्षेपाभावगम्य इत्य् अतस् तत्र शुद्धे चित्ते मुनिर् मननशीलः सन् तव गतिं चेष्टां लीलालावण्यादिकं विचष्टे पश्यति ॥५९॥

ओ)०(ओ

॥ ४.२४.६० ॥

यत्रेदं व्यज्यते विश्वं विश्वस्मिन्न् अवभाति यत् ।
तत् त्वं ब्रह्म परं ज्योतिर् आकाशम् इव विस्तृतम् ॥

मध्वः - विश्वस्मिन् स्थितम् अपि न भात्य् अज्ञानाम् ॥६०॥

श्रीधरः - कीदृशं तत्त्वम् ? तद् आहयत्रेति ॥६०॥

चैतन्यमतमञ्जुषा - एवं मध्ये सत्सङ्गं स्तुत्वा पुनस् तम् एव स्तौतियत्रेदम् इत्यादि बहुभिः ॥६०॥

क्रमसन्दर्भः - तदीयभक्तियोगानुग्रहं विना तु ब्रह्मत्वभगवत्त्वान्तर्यामित्वकालत्वभेदेनान्तरङ्गबहिरङ्गाविर्भावेषु तवातिदुर्बोधत्वदुराराध्यत्वदुर्वशत्वदुःसहत्वान्य् एवेत्य् आशयेनाहयत्रेदम् इति सप्तभिः । तत्र ब्रह्मत्वम् आह । आद्येन तद् ब्रह्मत्वम् इति योज्यम् । ततश् च स्वभक्तियोगं विना तद् एतद् अपि दुर्बोधं स्याद् इति भावः ॥६०॥

विश्वनाथः - यत् तु कश्चिन् मुनिस् तव ब्रह्मस्वरूपं विचष्टे, तद् अपि त्वम् एव तवैव परममहतस् तन्महिमव्यापकं तेज इत्य् आहयत्रेति ॥६०॥

ओ)०(ओ

॥ ४.२४.६१ ॥

यो माययेदं पुरुरूपयासृजद्
बिभर्ति भूयः क्षपयत्य् अविक्रियः ।
यद्भेदबुद्धिः सद् इवात्मदुःस्थया
त्वम् आत्मतन्त्रं भगवन् प्रतीमहि ॥

मध्वः - यस्य जीवादिभ्यो भेदबुद्धिः । सा दिवा सम्यग्ज्ञानं सम्यग्ज्ञानिविषयासत्यैवेत्य् अर्थः । रात्रिर् अज्ञानम् उद्दिष्टं सम्यग्ज्ञानं दिवा स्मृतम् ॥ इति शब्दनिर्णये ।

जीवेभ्यो जडतश् चैव भेदज्ञानं हरेः सदा ।
वास्तवं ज्ञानम् उद्दिष्टां तेन मुक्तिर् अवाप्यते ॥ इति षाड्गुण्ये ॥६१॥

श्रीधरः - जगत उपादानत्वेन तत्त्वं लक्षितं निमित्तत्वेनापि तद् एव लक्षयन्न् आह । य इदं विश्वं सद् इव परमार्थम् इव माययासृजत् । कथम्भूतया ? यया भेदबुद्धिर् अन्येषां भवति, तया आत्मनि त्वयि दुःस्थया स्वकार्यं कर्तुम् असमर्थया । तं त्वां निरस्तभेदं प्रतीमहि जानीमः ॥६१॥

क्रमसन्दर्भः - भगवत्त्वम् आहय इति । यद् इत्य् अस्यान्ते यत् यया भेदबुद्धिः परमेश्वरात् त्वत्तोऽन्ये स्वतन्त्रसत्ताका इति बुद्धिर् भवति । आत्मदुःस्थया त्वयि स्वरूपभूतमहाभगवत्त्वदर्शनेनात्मनि दुःस्थया स्वं दौस्थ्यं दर्शयन्त्या ॥६१॥

विश्वनाथः - वयं तु त्वां भगवत्स्वरूपम् एवानुबुभूषाम् इत्य् आहयो भवान् इदं विश्वं पुरुषरूपेणासृजत्, विष्णुरूपेण बिभर्ति, सङ्कर्षणरूपेण क्षपयति । मायया कीदृश्या ? आत्मनि त्वयि दुःस्थया स्वकार्यं कर्तुम् असमर्थया यद् यस्य मायया भेदे भेदप्रभेदरूपे भगवत्य् एव बुद्धिर् ज्ञानं लोकानां स्यात्, तच् च ज्ञानं सद् इव प्रशस्तम् इव, न तु प्रशस्तम् इत्य् अर्थः । क्लीब्त्वम् आर्षम् । हे भगवन् श्रीकृष्ण ! तं त्वाम् आत्मतन्त्रं प्रतीमहि साक्षाद् अनुभवेमेति प्रार्थनेयम् ॥६१॥

ओ)०(ओ

॥ ४.२४.६२ ॥

क्रियाकलापैर् इदम् एव योगिनः
श्रद्धान्विताः साधु यजन्ति सिद्धये ।
भूतेन्द्रियान्तःकरणोपलक्षितं
वेदे च तन्त्रे च त एव कोविदाः ॥

मध्वः - भूतेन्द्रियान्तःकरणैर् उपलक्ष्यते ॥६२॥

श्रीधरः - यद्य् अपि त्वम् एव निर्भेदं ब्रह्म तथापि प्राग् उक्तं साकारम् इदं तव रूपं ये यजन्ति त एव वेदागमतत्त्वज्ञा इत्य् आहक्रियाकलापैर् ये कर्मयोगिनः पूजयन्ति, त एव कोविदाः, न त्व् एतद् अनादृत्य केवलज्ञाने प्रवृत्ताः । तन्त्रे आगमे । कथम्भूतम् इदम् ? भूतेन्द्रियान्तःकरणैर् अस्वतन्त्रैर् यद् उपलक्ष्यते नियन्तृरूपं तत् ॥६२॥

क्रमसन्दर्भः - अन्तर्यामित्वम् आहक्रियेति । इदम् एवेति त्रयाणाम् अभेदं दर्शयतिकर्ममार्गे ये सर्वान्तर्यामिदृष्टितत्पराः, त एव भगवत्तत्त्वकोविदाः, नान्ये । ततः किं पुनर् भक्तिमार्गे साक्षात्तदुपासका इत्य् अर्थः ॥६२॥

विश्वनाथः - केचित् कर्मयोगिनोऽष्टाङ्गयोगिनश् च सर्वभूतान्तर्यामिनं प्रथमं पुरुषं त्वां यजन्तीति तन्त्रेणैवाहक्रियेति । इदम् एव किम् ? तत्राहभूतेन्द्रियान्तःकरणैर् अस्वतन्त्रैर् यद् उपलक्ष्यते ज्ञाप्यते । तन्नियन्तृरूपम् । अत एव कर्मिणां योगिनां च मध्ये कोविदाः, नान्ये ॥६२॥

ओ)०(ओ

॥ ४.२४.६३ ॥

त्वम् एक आद्यः पुरुषः सुप्तशक्तिस्
तया रजःसत्त्वतमो विभिद्यते ।
महान् अहं खं मरुद् अग्निवार्धराः
सुरर्षयो भूतगणा इदं यतः ॥

मध्वः - सुप्तशक्तिः स्वात्मन्य् एवाप्तिशक्तिः ।

प्रकृतेः स्वाप उदिष्टो हर्य् अन्यस्यत्वदर्शनम् ।
विशेषेण हरौ चापि रतिर् ज्ञानात्मिका यतः ॥ इति सत्यसंहितायाम् ॥६३॥

श्रीधरः - नन्व् अभिन्ने मयि भेदं कुर्वन्तः सन्तः कथं ते कोविदाः ? नहि तैर् भेदः क्रियते, त्वयैव क्रीडार्थं चेतनाचेतनात्मको भेदः कृत इत्य् आहत्वम् इति । आद्यस् त्वम् एक एव सुप्ता मायाख्या शक्तिर् यस्य । पश्चात् तया शक्त्या । रजःसत्त्वतमसां द्वन्द्वैक्यम् । यतो रजआदेः महान् अहङ्कारः स्वं च मरुद् अग्निर् वार्धराश् च । वाः उदकम् । सुराश् चर्षयश् च भूतगणाश् चैवम् इदं जगद्य् अतो भवति तद् विभिद्यते इत्य् अन्वयः ॥६३॥

क्रमसन्दर्भः - अन्तर्यामित्वम् एव स्थापयतित्वम् एक इति द्वाभ्याम् । तत्र प्रथमेनांश्यनुवादः द्वितीयेनांशप्रतिपादनम् ॥६३॥

विश्वनाथः - नन्व् अभिन्ने मयि भेदं कुर्वन्तः सन्तः कथं ते कोविदाः ? नहि तैर् भेदः क्रियते, त्वयैव क्रीडार्थं चेतनाचेतनात्मको भेदः कृत इत्य् आहत्वम् इति । आद्यस् त्वम् एक एव सुप्ता मायाख्या शक्तिर् यस्य । पश्चात् तया शक्त्या । रजःसत्त्वतमसां द्वन्द्वैक्यम् । यतो रजआदेः महान् अहङ्कारः स्वं च मरुद् अग्निर् वार्धराश् च । वाः उदकम् । सुराश् चर्षयश् च भूतगणाश् चैवम् इदं जगद्य् अतो भवति तद् विभिद्यते इत्य् अन्वयः ॥६३॥

ओ)०(ओ

॥ ४.२४.६४ ॥

सृष्टं स्वशक्त्येदम् अनुप्रविष्टश्
चतुर्विधं पुरम् आत्मांशकेन ।
अथो विदुस् तं पुरुषं सन्तम् अन्तर्
भुङ्क्ते हृषीकैर् मधु सारघं यः ॥

मध्वः - अवधारणेऽघ शब्दः स्यात्, सारमात्रं तु सारघम् इति शब्दनिर्णये ॥६४।

श्रीधरः - एतद् उपपादयतिसृष्टम् इति । जरायुजाण्डजस् वेदजोद्भिज्जरूपेण चतुर्विधं स्वांशेन प्रविष्टः । अथो इति हेतोः परस्यान्तः सन्तम् अंशं चिद् आभासं पुरि शयनात् पुरुषं विदुः । तर्हि किम् ईश्वरम् एव संसारिणं विदुः ? नेत्य् आहसरघा मधुम् अक्षिकास् ताभिः सृष्टं मध्व् इव क्षुल्लकं विषयसुखम् अविद्यावृतः सन् यो भुङ्क्ते तं जीवं विदुः । तथा च श्रुतिःतयोर् अन्यः पिप्पलं स्वाद्व् अत्त्य् अनश्नन्न् अन्योऽभिचाकशीति [मु.उ. ३.१.१] निर्णीतं च, गुहां प्रविष्टाव् आत्मानौ हि तद्दर्शनात् [वे.सू. १.२.११] इत्य् अत्र ॥६४॥

क्रमसन्दर्भः - अत्र “अन्तः सन्तम् अंशम्” इति टीकासम्मतम् ॥६४॥

विश्वनाथः - यस् त्व् अन्तर्यामी सङ्गी पुरुषो जीवः, स तु नोपास्य इत्य् आहसृष्टम् इति । इदं चतुर्विधं जयायुजाण्डजस्वेदजोद्भिज्जरूपम् आत्मा अन्तर्यामी अंशकेन येन निकृष्टांशेन सह प्रविष्टस् तम् अपि, अन्तः सन्तम् अन्तर् एव, न तु बहिः सन्तं जीवं पुरुषं विदुः । यः सारघं सारघाभिर् मधुमक्षिकाभिः सृष्टं मधु हृषीकैर् भुङ्क्ते । सारघदृष्टान्तेन तन्मक्षिकादंशसन्तप्तत्वेऽपि तद्भोजनात्यागाद् आसक्तिर् द्योतिता । ततश् चातिशयोक्त्यलङ्कारेणाभक्त्या स दुःखं विषयसुखं तुच्छम् अविद्यावृतो यो भुङ्क्ते इत्य् अर्थः । तथा च श्रुतिःतयोर् अन्यः पिप्पलं स्वाद्व् अत्त्य् अनश्नन्न् अन्योऽभिचाकशीति [मु.उ. ३.१.१] ॥६४॥

ओ)०(ओ

॥ ४.२४.६५ ॥

स एष लोकान् अतिचण्डवेगो
विकर्षसि त्वं खलु कालयानः ।
भूतानि भूतैर् अनुमेयतत्त्वो
घनावलीर् वायुर् इवाविषह्यः ॥

श्रीधरः - तव तु सर्वनियन्तुः कुतः संसारः ? इत्य् आह । यः स्वशक्त्येदं सृष्टवान् स एष त्वं खलु भूतैर् एव भूतानि मेघपङ्क्तीर् वायुर् इव कालयन्विचालयन् । लोकान् विकर्षसि संहरति । अनुमेयतत्त्वोऽलक्ष्यस्वरूपः ॥६५॥

क्रमसन्दर्भः - कालत्वम् आहस एष इति द्वाभ्याम् ॥६५॥

विश्वनाथः - तम् एव भक्तिहीनं जीवं सपरिच्छेदम् एव कालस्वरूपस् त्वम् आकर्षसीत्य् आहस एष इति द्वाभ्याम् । कालयानश् चालयन् लोकान् भोगस्थानान्य् अपि, भूतानि भूतैर् इति, जीवो जीवस्य जीवनम् इति न्यायेनेत्य् अर्थः । अनुमेयतत्त्वोऽलक्ष्यस्वरूपः ॥६५॥

ओ)०(ओ

॥ ४.२४.६६ ॥

प्रमत्तम् उच्चैर् इतिकृत्यचिन्तया
प्रवृद्धलोभं विषयेषु लालसम् ।
त्वम् अप्रमत्तः सहसाभिपद्यसे
क्षुल्लेलिहानोऽहिर् इवाखुम् अन्तकः ॥

श्रीधरः - विकर्षणप्रकारम् आहप्रमत्तम् इति । इतिकृत्यम् एवम् एवम् इदं कर्तव्यम् इति चिन्तयोच्चैः प्रमत्तम् । तत्र हेतुःविषयेषु लालसम् अतिकामुकम् । प्राप्तेऽपि विषये प्रवृद्धलोभम् । अन्तकस् त्वम् अभिपद्यसे आक्रमसि, क्षुधा लेलिहानौ जिह्वयौष्ठप्रान्तौ स्पृशन् सर्पो मूषिकम् इव ॥६६॥

क्रमसन्दर्भः - सर्वदुःखहन्तरि सर्वसुखदातरि स्वस्मिन्न् उन्मुखं विधातुं दययैव तथा विभीषयस इति भावः ॥६६॥

विश्वनाथः - विकर्षणप्रकारम् आहप्रमत्तम् इति । इतिकृत्यम् एवम् एवम् इदं कर्तव्यम् इति तच्चिन्तया प्रमत्तम् । अभिपद्यसे आक्रमसि, क्षुधा लेलिहानो जिह्वयौष्ठप्रान्तौ अतिशयेन स्पृशन् सर्प आखुं मूषिकम् इव ॥६६॥

ओ)०(ओ

॥ ४.२४.६७ ॥

कस् त्वत्पदाब्जं विजहाति पण्डितो
यस् तेऽवमानव्ययमानकेतनः ।
विशङ्कयास्मद्गुरुर् अर्चति स्म यद्
विनोपपत्तिं मनवश् चतुर्दश ॥

श्रीधरः - अतः कस् तव पदाब्जं त्यजेत्, पण्डितश् चेत् ? कथम्भूतः ? यस् तवावमानोऽनादरस् तेन व्ययमानं केतनं शरीरं यस्य सः । यद् अस्माकं गुरुर् ब्रह्मार्चति स्मेति सर्वेषां स्तोत्ṝणां वाक्यम् । विशङ्कया नाशशङ्कया । विनोपपत्तिम् इति दृढविश्वासेन । मनवश् चतुर्दशार्चन्ति स्म ॥६७॥

चैतन्यमतमञ्जुषा - उपसंहरतिकस् त्वत्पादाब्जम् इत्यादि । कः पण्डितस् त्वत्पादाब्जं विजहाति ? यस् तु विजहाति, स पण्डितो न भवतीति मोक्षाकाङ्क्षिणं प्रत्याक्षेपः ॥६७॥

क्रमसन्दर्भः - अतस् तद्भक्तिर् एव पुरुषार्थ इत्य् उपसंहरतिक इति द्वाभ्याम् । विशङ्कयापि हेतुना को विजहाति अस्मद्गुर्वादयस् त उपपत्तिं युक्ति विना स्वभावत एवेत्य् अर्थः, तथा मनव इति मन्वन्तरस्य भक्तानाम् उपलक्षणं चेतन इति चित्सम्बन्धयोः पाठान्तरम् ॥६७॥

विश्वनाथः - एवम्भूतं त्वां निर्बुद्धिर् एव न भजेद् इत्य् आहक इति । अवमानो दृष्टजनकृतोऽनादरस् तेन व्ययमानं केतनं नाशं प्राप्तम् इव शरीरं यस्य सः । यद् अस्मद्गुरुर् ब्रह्मा अर्चति स्मेति सर्वेषां स्तोत्ṝणां वाक्यम् । विशङ्कया भवबन्धशङ्कया मनवोऽपि उपपत्तिं युक्तिं विना स्वभावत एव विश्वासदार्ढ्येन । यद् वा, कामनां विना ॥६७॥

ओ)०(ओ

॥ ४.२४.६८ ॥

अथ त्वम् असि नो ब्रह्मन् परमात्मन् विपश्चिताम् ।
विश्वं रुद्रभयध्वस्तम् अकुतश्चिद्भया गतिः ॥

मध्वः - अस्माद् एतद् भगवतीत्य् उपपत्त्यपेक्षां विनापि स्वभावत एव ॥६८॥

श्रीधरः - उपसंहरतिअथेति । रुद्रभयेन ध्वस्तम् । अतो न कुतश्चिद् भयं यस्यां तादृशी गतिर् असि ॥६८॥

चैतन्यमतमञ्जुषा - अतस् त्वम् एव नो गतिर् इत्य् आहअथेत्यादि । त्वम् असि नो गतिः । कीदृशी ? अकुतश्चिद् भया विश्वं हि रुद्रभयध्वस्तं कालाग्निरुद्रप्रभया खण्डितम् ॥६८॥

क्रमसन्दर्भः - हे विपश्चितां परमात्मन् ! स्वभावतः प्रेष्ठत्वम् एवास्माकम् अकुतश्चिद्भया गतिः, त्वां विना तु विश्वं सर्वम् एव रुद्रात् भयं तेन ध्वस्तम् इति ॥६८॥

विश्वनाथः - उपसंहरतिअथेति । विपश्चितां गतिर् असि, न त्व् अविपश्चितां, यतो विश्वं रुद्रभयध्वस्तम् । विश्ववर्तिनोऽज्ञा जीवाः कालभयध्वस्ता एवेत्य् अर्थः ॥६८॥

ओ)०(ओ

॥ ४.२४.६९ ॥

इदं जपत भद्रं वो विशुद्धा नृपनन्दनाः ।
स्वधर्मम् अनुतिष्ठन्तो भगवत्य् अर्पिताशयाः ॥

मध्वः - अहरहः क्लेशमोक्षः सुप्तौ । तावद्वेदेत्य् आक्षेपो दौर्लभ्यज्ञापनार्थम् ॥६९॥

श्रीधरः - न व्याख्यातम्.

चैतन्यमतमञ्जुषा - इदं जपतेति श्रीरुद्रोपदेशः ॥६९॥

क्रमसन्दर्भः - तत्र प्रथमं कर्ममिश्रां भक्तिम् आहैदम् इति । ततः शुद्धाम् आहममैवेति ॥६९॥

विश्वनाथः - स्वधर्मम् अनुतिष्ठन्त इति प्रचेतसां कर्ममिश्रभक्तिमत्त्वम् आलक्ष्योक्तिः ॥६९॥

ओ)०(ओ

॥ ४.२४.७० ॥

तम् एवात्मानम् आत्मस्थं सर्वभूतेष्व् अवस्थितम् ।
पूजयध्वं गृणन्तश् च ध्यायन्तश् चासकृद् धरिम् ॥

न कतमेन व्याख्यातम्.

ओ)०(ओ

॥ ४.२४.७१ ॥

योगादेशम् उपासाद्य धारयन्तो मुनिव्रताः ।
समाहितधियः सर्व एतद् अभ्यसतादृताः ॥

श्रीधरः - योगादेशं नामैतत् स्तोत्रम् उपासाद्य पाठतः प्राप्य मनसा धारयन्तोऽभ्यासेन जपत ॥७१॥

क्रमसन्दर्भः - न व्याख्यातम्.

विश्वनाथः - योगादेशं नामैतत् स्तोत्रण्ट् उपासाद्य पाठतः प्राप्य ॥७१ ॥

ओ)०(ओ

॥ ४.२४.७२ ॥

इदम् आह पुरास्माकं भगवान् विश्वसृक्पतिः ।
भृग्वादीनाम् आत्मजानां सिसृक्षुः संसिसृक्षताम् ॥

श्रीधरः - विश्वसृजां पतिर् ब्रह्मा ॥७२॥

क्रमसन्दर्भः - न व्याख्यातम्.

विश्वनाथः - अस्माकम् अस्मान् ॥७२॥

ओ)०(ओ

॥ ४.२४.७३ ॥

ते वयं नोदिताः सर्वे प्रजासर्गे प्रजेश्वराः ।
अनेन ध्वस्ततमसः सिसृक्ष्मो विविधाः प्रजाः ॥

श्रीधरः - सिसृक्ष्मः सृष्टवन्तः ॥७३॥

क्रमसन्दर्भः - सिसृक्ष्म इति सविसर्गः पाठः । सिसृक्ष्मेति क्वचित् ॥

विश्वनाथः - न व्याख्यातम्.

ओ)०(ओ

॥ ४.२४.७४ ॥

अथेदं नित्यदा युक्तो जपन्न् अवहितः पुमान्।
अचिराच् छ्रेय आप्नोति वासुदेवपरायणः ॥

श्रीधरः - युक्त एकाग्रचित्तः ॥७४॥

क्रमसन्दर्भः - न व्याख्यातम्.

विश्वनाथः - अथ अतः ॥७४॥

ओ)०(ओ

॥ ४.२४.७५ ॥

श्रेयसाम् इह सर्वेषां ज्ञानं निःश्रेयसं परम् ।
सुखं तरति दुष्पारं ज्ञाननौर् व्यसनार्णवम् ॥

श्रीधरः - ज्ञानम् एव नौर् यस्य ॥७५॥

क्रमसन्दर्भः - तच् च श्रेयो ज्ञानम् एवेत्य् अभिप्रेत्य ज्ञानं स्तौतिश्रेयसाम् इति । ज्ञानम् अत्र भागवतम् एव ॥७५॥

विश्वनाथः - ज्ञानं प्रस्तुतत्वात् भगवद्रूपगुणैश्वर्यसुखं तरतीति ज्ञाननौर् इत्य् आभ्यां कैवल्योपयोगिज्ञानस्य तु क्लेशोऽधिकतरस् तेषाम् अव्यक्तासक्तचेतसाम् [गीता १२.५] इति । कृच्छ्रो महान् इह भवार्णवम् अप्लवेशं षड्वर्गनक्रम् असुखेन तितीर्षन्ती [भा.पु. ४.२२.४०] इत्य् आभ्यां दुःखबहुलत्वस्याप्लवत्वस्य च श्रवणात् ॥७५॥

ओ)०(ओ

॥ ४.२४.७६ ॥

य इमं श्रद्धया युक्तो मद्गीतं भगवत्स्तवम् ।
अधीयानो दुराराध्यं हरिम् आराधयत्य् असौ ॥

श्रीधरः - योऽधीयानो भवत्य् असौ हरिम् आराधयति ॥७६॥

क्रमसन्दर्भः - न व्याख्यातम्.

विश्वनाथः - अत एव भक्तिम् एवाहय इमम् इति योऽधीयानो भवेद् असौ ॥७६ ॥

ओ)०(ओ

॥ ४.२४.७७ ॥

विन्दते पुरुषोऽमुष्माद् यद् यद् इच्छत्य् असत्वरम् ।
मद्गीतगीतात् सुप्रीताच् छ्रेयसाम् एकवल्लभात् ॥

श्रीधरः - अमुष्माद् धरेः । असत्वरन् स्थिरः सन् । मद्गीतं स्तोत्रं तेन गीतात् स्तुतात् यद् यद् इच्छति तत् तद् विन्दते । एक एव वल्लभः प्रिय आश्रयस् तस्मात् ॥७७॥

क्रमसन्दर्भः - असत्वरन्न् इति क्विब् आचारार्थः ॥७७॥

विश्वनाथः - असत्वरन्न् इति आचर क्विबन्तः । स्थिर इत्य् अर्थः । मद्गीतगीतात् यया गीतोऽयं स्तवो यदि गीतः स्यात् तदामुष्मात् शोभनं प्रीणातीति सुप्रीतस् तस्मात् । स्तव एवायं तं प्रति प्रीतो भवतीत्य् अर्थः ॥७७॥

ओ)०(ओ

॥ ४.२४.७८ ॥

इदं यः कल्य उत्थाय प्राञ्जलिः श्रद्धयान्वितः ।
शृणुयाच् छ्रावयेन् मर्त्यो मुच्यते कर्मबन्धनैः ॥

श्रीधरः - कल्ये उषसि ॥७८॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२४.७९ ॥

गीतं मयेदं नरदेवनन्दनाः
परस्य पुंसः परमात्मनः स्तवम् ।
जपन्त एकाग्रधियस् तपो महत्
चरध्वम् अन्ते तत आप्स्यथेप्सितम् ॥

श्रीधरः - तपश् चरत तपसोऽन्ते ईप्सितं प्राप्स्यथ ॥७९॥

क्रमसन्दर्भः - तपश् चात्र भगवदाराधनलक्षणम् एव ॥७९॥

विश्वनाथः - ईप्सितमम् आप्स्यथेति तेषां सकामत्वं व्यञ्जितम् ॥७९ ॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
चतुर्विंशश् चतुर्थस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे रुद्रगीतं नाम
चतुर्विंशोऽध्यायः ।
॥ ४.२४ ॥


(४.२५)
अथ पञ्चविंशोऽध्यायः
पुरञ्जनोपाख्याने

॥ ४.२५.१ ॥

मैत्रेय उवाच
इति सन्दिश्य भगवान् बार्हिषदैर् अभिपूजितः ।
पश्यतां राजपुत्राणां तत्रैवान्तर्दधे हरः ॥

श्रीधरः -
प्रचेतस्सु तपस्यत्सु तत् पित्रे नारदो घृणी ।
प्राचीनबर्हिषेऽध्यात्मं पारोक्ष्येणाह पञ्चभिः ॥
पुरञ्जनकथाव्याजात् पञ्चविंशे तु नारदः ।
आत्मनो बुद्धिसङ्गेन विविधाम् आह संसृतिम् ॥
प्रचेतस्सु तपस् तीव्रं तप्यमानेषु नारदः ।
पुरञ्जनकथाकूटं प्राह प्राचीनबर्हिषे ॥१॥

क्रमसन्दर्भः - न व्याख्यातम्.

विश्वनाथः -
प्राचीनबर्हिषं कर्ममग्नं राजकथामिषात् ।
नारदः पञ्चविंशाद्यैः पञ्चभिः प्रत्यबोधयत् ॥
पञ्चविंशे पुरञ्जन्याः सङ्गं प्राप्य पुरञ्जनः ।
नवद्वारे पुरे तस्या रेमे इत्य् अनुवर्ण्यते ॥१॥

ओ)०(ओ

॥ ४.२५.२ ॥

रुद्रगीतं भगवतः स्तोत्रं सर्वे प्रचेतसः ।
जपन्तस् ते तपस् तेपुर् वर्षाणाम् अयुतं जले ॥

श्रीधरः - न व्याख्यातम्.

क्रमसन्दर्भः - जपरूपम् एव तपश् चक्रुर् इत्य् अर्थः ॥२॥

विश्वनाथः - यदैव रुद्रः स्वगीतं स्तोत्रं प्रचेतस उपदिदेश ॥२॥

ओ)०(ओ

॥ ४.२५.३ ॥

प्राचीनबर्हिषं क्षत्तः कर्मस्व् आसक्तमानसम् ।
नारदोऽध्यात्मतत्त्वज्ञः कृपालुः प्रत्यबोधयत् ॥

श्रीधरः - प्रचेतःसु तपश् चरत्सु नारदः प्राचीनबर्हिषं बोधितवान् । अतः प्रचेतसां कथम् असमाप्यैव तत्पितुर् वृत्तम् आहप्राचीनबर्हिषम् इति ॥३॥

क्रमसन्दर्भः - न व्याख्यातम्.

विश्वनाथः - तदैव तत्पितरं प्राचीनबर्हिषं नारदोऽपि पुरञ्जनोपाख्यानेन ज्ञानवैराग्यभक्तीर् उपदिदेशेति । प्रचेतसां कथम् असमाप्यैव तत्पितुः कथाम् आहप्राचीनेति । हन्त हन्त मतिप्रियशिष्यस्य ध्रुवस्य वंशोऽयं कर्मणि निमज्जति तद् इदम् उद्धरामीति कृपालुः ॥३॥

ओ)०(ओ

॥ ४.२५.४ ॥

श्रेयस् त्वं कतमद् राजन् कर्मणात्मन ईहसे ।
दुःखहानिः सुखावाप्तिः श्रेयस् तन् नेह चेष्यते ॥

मध्वः - यथावत् कर्मकर्तुस् तु ज्ञानं साहाय्यकारकम् ।
अन्यथा कुर्वतः कर्म निरयाय भविष्यति ।
अथापि कर्म निन्दन्ति तपतः कर्तुम् अञ्जसा ॥ इति ब्रह्माण्डे ॥४॥

श्रीधरः - श्रेयः फलम् ईहसे इच्छसि । इह कर्मणि तद् उभयं नेष्यते विचारकैः ॥४॥

क्रमसन्दर्भः - दुःखहानिः सुखावाप्तिर् एव श्रेयः पुरुषस्यार्थः । तत् तु इह कर्मणि नेष्यते । कर्मसम्पाद्यस्य सुखस्यापि दुःखसम्भिन्नत्वात् सान्तत्वाच् च । नेह येष्याते इति चित्सुखः ॥४॥

विश्वनाथः - श्रेयो नेष्यते इह कर्मणि न लक्ष्यते कर्मसम्पाद्यस्य सुखस्यापि दुःखमिश्रत्वात् नश्वरत्वाच् च ॥४॥

ओ)०(ओ

॥ ४.२५.५ ॥

राजोवाच
न जानामि महाभाग परं कर्मापविद्धधीः ।
ब्रूहि मे विमलं ज्ञानं येन मुच्येय कर्मभिः ॥

श्रीधरः - परं श्रेयो मोक्षम् । कर्मभिर् अपविद्धा विक्षिप्ता धीर् यस्य ॥५॥

क्रमसन्दर्भः - कर्मापविद्धधीः सन् परं श्रेयः साधनं श्रेयश् च न जानामि । तस्मात् विमलं ज्ञानं साधनसाध्यान्तरगतं ब्रूहि ॥५॥

विश्वनाथः - कर्मभिर् अपविद्धा विक्षिप्तबुद्धिः ॥५॥

ओ)०(ओ

॥ ४.२५.६ ॥

गृहेषु कूटधर्मेषु पुत्रदारधनार्थधीः ।
न परं विन्दते मूढो भ्राम्यन् संसारवर्त्मसु ॥

श्रीधरः - किं च, गृहेषु स्थितः । पुत्रादिष्व् एव पुरुषार्थधीर् यस्य ॥६॥

क्रमसन्दर्भः - न व्याख्यातम्.

विश्वनाथः - गृहस्थः सर्व एव मादृश इत्य् आहगृहेष्व् इति ॥६॥

ओ)०(ओ

॥ ४.२५.७ ॥

नारद उवाच
भो भोः प्रजापते राजन् पशून् पश्य त्वयाध्वरे ।
सञ्ज्ञापिताऽ जीवसङ्घान् निर्घृणेन सहस्रशः ॥

श्रीधरः - कर्मफलेषु वैराग्यम् उत्पाद्य ब्रह्मविद्याम् उपदेष्टुं योगानुभावेन यज्ञपशून् प्रत्यक्षं प्रदर्श्याहभो भो इति । सञ्ज्ञापितान् मारितान् ॥७॥

क्रमसन्दर्भः - न व्याख्यातम्.

विश्वनाथः - कर्मफलेषु वैराग्यम् उत्पादयितुं योगबलेन यज्ञपशून् प्रत्यक्षं प्रदर्श्याहभो भो इति । सञ्ज्ञापितान् मारितान् ॥७॥

ओ)०(ओ

॥ ४.२५.८ ॥

एते त्वां सम्प्रतीक्षन्ते स्मरन्तो वैशसं तव ।
सम्परेतम् अयःकूटैश् छिन्दन्त्य् उत्थितमन्यवः ॥

श्रीधरः - एते त्वां सम्परेतं मृतं सम्प्रतीक्षन्ते । वैशसं त्वत्कृतां पीडां स्मरन्तः । ततश् चायःकूटैर् लोहयन्त्रमयैः शृङ्गैश् छिन्दन्ति छेत्स्यन्ति ॥८॥

क्रमसन्दर्भः - न व्याख्यातम्.

विश्वनाथः - कदायं मरिष्यति ? इति त्वां प्रतीक्षन्ते । वैशसं त्वत्कृतां स्वशरीरच्छेदम् । ततः सम्परेतं त्वाम् अयःकूटैः लौहयन्त्रमयैः शृङ्गैश् छिन्दन्ति । वर्तमाननिर्देशेनाविलम्बत एव छेत्स्यन्ति ॥८॥

ओ)०(ओ

॥ ४.२५.९ ॥

अत्र ते कथयिष्येऽमुम् इतिहासं पुरातनम् ।
पुरञ्जनस्य चरितं निबोध गदतो मम ॥

श्रीधरः - अत्रास्मिन् सङ्कटे निस्तारकम् अमुम् इतिहासं कथयिष्यामि ॥९॥

क्रमसन्दर्भः - तत्र तस्य शुद्धभक्त्यधिकारित्वम् अमन्वानो मुक्तिसाधनज्ञानमिश्राम् एव भक्तिम् उपदेष्टुं तादृशीम् एव कथाम् अवतारयति अत्रेति । इतिहासं पुरातनम् इति मुनेर्न मिथ्यावचनम् । पूर्ववृत्तम् इदम् अध्यात्मवादसंवाद्य् अपि प्रायः स्याद् इति । एवम् एव हि तत्तत्कथादिसङ्गतिश् च स्यात् । तथैव वक्ष्यति प्राकारेत्य् आदि ॥९॥

विश्वनाथः - वैषयिककथाप्रियम् इमं वैषयिककथयैव प्रबोधयामीति मनसि विचार्य तस्यैव प्राचीनबर्हिषः कृतष्टम् एव कथान्तरकल्पनया अप्रस्तुतप्रशंसालङ्कारेण तत्प्रबोधे कारणीकुर्वन्न् आहअत्रेति । स्पष्टम् । वस्तुतस् तु ते तवैव चरितं कीदृशस्य पुरम् एतत् शरीरं स्वकर्मणा जनयतीति तस्य पुरञ्जनस्य पुरातनं मातृगर्भप्रवेशात् पूर्वम् अप्य् आरभ्येत्य् अर्थः ॥९॥

ओ)०(ओ

॥ ४.२५.१० ॥

आसीत् पुरञ्जनो नाम राजा राजन् बृहच्छ्रवाः ।
तस्याविज्ञातनामासीत् सखाविज्ञातचेष्टितः ॥

मध्वः - देवजीवाभिमानी तु ब्रह्मैव तु चतुर्मुखः ।
मनुष्याणां तु जीवानाम् अभिमानी पुरञ्जनः ॥
स तु राजा हरेः पुत्रश् चासुराणां कलिः स्वयम् ।
जीवसंसृतिवत् तस्मात् पुरञ्जनकथापि तु ॥
तस्माज् जीवसृतिज्ञप्तौ पुरञ्जनकथां मुनिः ।
नारदोऽश्रावयत् तस्मान् नृपं प्राचीनबर्हिषम् ॥
प्रायस् तु तत्कथा जीवो स्थिता प्रत्येकशोऽति तु ।
प्रत्येकं यत् तु युज्येत तद् उन्नेयं यथा तथा ॥
उक्तं भागवतेऽप्य् एतं पुराणे यावद् इष्यते ।
प्रत्येकशस् तु जीवानां तद् अन्यत् तस्य केवलम् ॥ इति तन्त्रभागवते ॥१०॥

श्रीधरः - तत्र जीवस्य विषयासक्त्या संसारः स चेश्वरानुग्रहेण निवर्तत इति वक्तुं विपर्ययगृहीतस्य साक्षाद् बोधयितुम् अशक्ते राजवृत्तान्तम् इवाहआसीद् इति । पुरञ्जनादीन् स्वयम् एवेतः पञ्चमेऽध्याये व्याख्यास्यति, तथापि सुखग्रहणाय यथोपयोगं किञ्चित् किञ्चिद् व्याख्यास्यामः । तत्र स्वकर्मभिः पुरं शरीरं जनयतीति पुरञ्जनो जीवः । न विज्ञातं नाम यस्य । न च विज्ञातं चेष्टितं यस्य स ईश्वरस् तस्य सखा । यद् वा, विज्ञातं चेष्टितं जीवप्रेरणादिलक्षणं यस्य । जीवपारतन्त्र्यस्यानुभवसिद्धत्वात् ॥१०॥

क्रमसन्दर्भः - अविज्ञात इति नाम यस्य दुर्ज्ञेयत्वाद् इति भावः ॥१०॥

विश्वनाथः - आसीद् इति पुरञ्जनादीन् स्वयम् एव इतः पञ्चमेऽध्याये व्याख्यास्यते । तद् अपि सुखग्रहणाय यथोपस्थितं व्याख्यास्यामः । पुरञ्जनो जीवः, अध्यात्मादिभिर् विराजमानत्वाद् राजा । श्रवो यशः दृष्टादृष्टसुखसाधनकर्मादिशुश्रूषत्वात्, श्रवः चरणारविन्दं च । अविज्ञातं नाम यस्य, न विज्ञातं चेष्टितं यस्य स ईश्वरः, तस्य सखा । यद् वा, विज्ञातं चेष्टितं जीवप्रेरणादिकं यस्य, जीवपारतन्त्र्यस्यानुभवसिन्द्धत्वात् ॥१०॥

ओ)०(ओ

॥ ४.२५.११ ॥

सोऽन्वेषमाणः शरणं बभ्राम पृथिवीं प्रभुः ।
नानुरूपं यदाविन्दद् अभूत् स विमना इव ॥

श्रीधरः - शरणं भोगायतनं देहम् । पृथिवीं तद् उपलक्षितं ब्रह्माण्डम् ॥११॥

क्रमसन्दर्भः - न व्याख्यातम्.

विश्वनाथः - शरणं वासस्थलं सुखभोगायतनं देहम् च । बभ्रामेति नानाजन्मवृत्तात् नानुरूपम् इति क्वापि जन्मनि स्वाभीप्सितसमस्तसुखप्राप्त्यदर्शनात् । इवेति शूकरादिजन्मन्य् अपि विषयानन्दप्राप्त्या, वस्तुतो विमनस्त्वाभावात् ॥११॥

ओ)०(ओ

॥ ४.२५.१२ ॥

न साधु मेने ताः सर्वा भूतले यावतीः पुरः ।
कामान् कामयमानोऽसौ तस्य तस्योपपत्तये ॥

श्रीधरः - यावत्यः पुरस् तास् तस्य तस्य कामस्योपपत्तये प्राप्त्यै असौ साधु न मेने । गवादिदेहानाम् ऐहिकपारलौकिकभोगभोग्यत्वाभावात् । तथा च श्रुतिः

ताभ्यो गाम् आनयत् ता अब्रुवन् न वै नोऽयम् अलम् इति ।
ताभ्योऽश्वम् आनयत् ता अब्रुवन् न वै नोऽयम् अलम् इति ॥ [ऐ.उ. १.२.२] इति ॥१२॥

क्रमसन्दर्भः - न व्याख्यातम्.

विश्वनाथः - यावतीर् यावत्यः सर्वत्र विषयानन्दप्राप्ताव् अपि तस्य तस्य कामस्य उपपत्तये प्राप्त्यै साधु न मेने गवादिदेहानां भोगसाधनयोग्यत्वाभावात् । तथा च श्रुतिः

ताभ्यो गाम् आनयत् ता अब्रुवन् न वै नोऽयम् अलम् इति ।
ताभ्योऽश्वम् आनयत् ता अब्रुवन् न वै नोऽयम् अलम् इति ॥ [ऐ.उ. १.२.२] इति ।

तत्तद्देहानाम् असाधुमननं च, गर्भदशायाम् एव मृतश् चाहं पुनर् जातः इत्यादिश्रुतेस् तत्रैव विवेकोत्पत्तेः ॥१२॥

ओ)०(ओ

॥ ४.२५.१३ ॥

स एकदा हिमवतो दक्षिणेष्व् अथ सानुषु ।
ददर्श नवभिर् द्वार्भिः पुरं लक्षितलक्षणाम् ॥

श्रीधरः - हिमवतो दक्षिणेषु सानुषु । कर्मक्षेत्रे भारतवर्षे । पुरं मनुष्यशरीरम् । लक्षितानि दृष्टानि सर्वाणि लक्षणानि यस्याम् । अन्धपङ्गुत्वादिदोषरहिताम् इत्य् अर्थः ॥१३॥

क्रमसन्दर्भः - स एकदेति चित्सुखः ।

विश्वनाथः - हिमवतो हिमालयस्य दक्षिणेषु सानुषु भारतभूमौ कर्मतत्रत्यमनुष्यदेहस्यैव फलसाधनत्वात्, पुरं मनुष्यदेहम् । लक्षितानि दृष्टानि लक्षणानि यस्याम् इति पङ्ग्व् अन्धादिदेहस्य म्लेच्छान्त्यजादिदेहस्य च व्यावृत्तिः ॥१३॥


ओ)०(ओ

॥ ४.२५.१४ ॥

प्राकारोपवनाट्टाल परिखैर् अक्षतोरणैः ।
स्वर्णरौप्यायसैः शृङ्गैः सङ्कुलां सर्वतो गृहैः ॥

श्रीधरः - ताम् अनुवर्णयति त्रिभिः । अत्र किञ्चित् किञ्चित् सादृश्यम् अवलम्ब्य कथासौन्दर्याय प्राकारादीनि वर्ण्यन्ते । परिखैर् इति पुंस्त्वम् आर्षम् । अक्षाणीन्द्रियाणि गवाक्षाः । त्वगादयः शरीरावयवाः प्राकारादिपुरावयवत्वेन निरूप्यन्ते । स्वर्णादिशृङ्गैः शिखरैर् युक्ता ये गृहास् तैः सङ्कुलाम् इति । आधारादिचक्राणि गृहाः शृङ्गाणि च राजसादिस्वभावा विवक्षिताः ॥१४॥

क्रमसन्दर्भः - न व्याख्यातम्.

विश्वनाथः - प्राकारास् त्वचः उपवनानि बहिर् विषयाः अट्टालो मुखं, परिखं गुणाः । परिखैर् इत्य् आर्षम् । अक्षा गवाक्षाः रोमरन्ध्राणि तोरणानि नेत्रादीनि द्वाराणि स्वर्णाद्यैः शृङ्गैः पित्तकफवातैर् धातुभिः राजससात्त्विकतामसैः स्वभावैर् वा गृहैर् आधारचक्राद्यैः सङ्कुलां व्याप्ताम् ॥१४॥

ओ)०(ओ

॥ ४.२५.१५ ॥

नीलस्फटिकवैदूर्य मुक्तामरकतारुणैः ।
क्ळ्प्तहर्म्यस्थलीं दीप्तां श्रिया भोगवतीम् इव ॥

श्रीधरः - नीलादिभिः क्ळ्प्ता हर्म्यस्थली यस्याम् । अरुणं माणिक्यम् । स्थली हृदयम् । नाड्यो नीलादिभावेन निरूप्यन्ते तत् तद् विषयवासना वा । भोगवतीं नागानां पुरीम् इव ॥१५॥

क्रमसन्दर्भः - न व्याख्यातम्.

विश्वनाथः - इन्द्रनीलादिभी रत्नैः क्ळ्प्ता हर्म्यस्थल्यो यस्याम् समासान्तविधेर् अनित्यत्वान् न कप् । अरुणमाणिक्यम् । स्थल्यो हृदयकण्ठभ्रूमध्यस्थानानि नीलादयस् तद्वर्णा नाड्यो ज्ञेयाः । भोगवतीम् इवेति वस्तुविचारतो भोगा अपि तत्र न सन्तीत्य् अर्थः ॥१५॥

ओ)०(ओ

॥ ४.२५.१६ ॥

सभाचत्वररथ्याभिर् आक्रीडायतनापणैः
चैत्यध्वजपताकाभिर् युक्तां विद्रुमवेदिभिः

श्रीधरः - सभा समाजस्थानम् । चत्वरं चतुष्पथः । रथ्या राजमार्गः । आक्रीडायतनं द्यूतादिस्थानम् । आपणो हट्टः । तैः । चैत्यं जनानां विश्रामस्थानम् । ध्वजेषु पताकाः ताभिश् च युक्ताम् ॥१६॥

क्रमसन्दर्भः - न व्याख्यातम्.

विश्वनाथः - सभा राजोपवेशस्थानम् । सा चात्र हृदयं, तत्रैव राज्ञः पुरञ्जनस्य जीवस्य स्थितेः । चत्वरं चतुष्पथं, तच् चात्र ताल्वधःस्थलम् । तत्रैव मुखनासानयनकर्णमार्गश् चत्वारः । रथ्या राजमार्गः । इडापिङ्गलासुषुम्णा । आक्रीडायतन्णै द्यूतादिस्थानानि इन्द्रियगोलकाः । आपणो हट्टो मनोगोलोकः । चैत्यं विश्रामस्थानं चित्तमध्यं ध्वजे भगवद्वैमुख्यरूपे संयुक्ताः पताकाः पञ्चक्लेशाः । विद्रुमवेदय आधारादिचक्रमध्यस्थलभेदाः ॥१६॥

ओ)०(ओ

॥ ४.२५.१७२० ॥

पुर्यास् तु बाह्योपवने दिव्यद्रुमलताकुले ।
नदद्विहङ्गालिकुल कोलाहलजलाशये ॥
हिमनिर्झरविप्रुष्मत् कुसुमाकरवायुना ।
चलत्प्रवालविटप नलिनीतटसम्पदि ॥
नानारण्यमृगव्रातैर् अनाबाधे मुनिव्रतैः ।
आहूतं मन्यते पान्थो यत्र कोकिलकूजितैः ॥
यदृच्छयागतां तत्र ददर्श प्रमदोत्तमाम् ।
भृत्यैर् दशभिर् आयान्तीम् एकैकशतनायकैः ॥

श्रीधरः - अत्र च विषयनिष्ठबुद्धियोगेन जीवस्य देहसम्बन्ध इति विवक्षया विषयवर्गं बाह्योपवनत्वेन निरूपयति । तद् विशेषाम् स्रक्चन्दनादीन् दिव्यद्रुमलतादिभावेन । शेषः कथालङ्कारः । बाह्योपवने प्रमदां ददर्शेति चतुर्थेनान्वयः । नदतां विहङ्गालिकुलानां कोलाहलो येषु ते जलाशया यस्मिन् ॥१७॥

हिमनिर्झराणां विप्रुषो बिन्दवस् तद्वता कुसुमाकरसम्बन्धिन वायुना चलन्तः प्रवाला विटपाः शाखाश् च येषां तैर् वृक्षैर् नलिनीनां सरसीनां तटेषु सम्पत्समृद्धिर् यस्मिन् ॥१८॥

अनाबाधे तत् कृतबाधारहिते । मुनिव्रतैर् अहिंस्रैः । आत्मणम् आहूतं मन्यते यत्र ॥१९॥

तत्र प्रमदोत्तमां विषयविवेकवतीं बुद्धिं ददर्श । यदृच्छयागताम् इति तयोः सम्बन्धस्य दुर्निरूप्यत्वं दर्शयति । ताम् अनुवर्णयति सार्धैश् चतुर्भिः । दशभिर् ज्ञानकर्मेन्द्रियैः । एकैकं प्रत्य् एकं शतम् अनन्ता वृत्तयास् तासां नायकैः पतिभिः सह । पाठान्तरे नायिकाः स्त्रियो येषां तैः ॥२०॥

क्रमसन्दर्भः - पुर्यास् त्व् इति सार्धत्रिकम् । यद्यपि बुद्ध्यादिमयलिङ्गशरीरेण सहैव जीवस्य सर्वदा स्थितिः । तथापि मनुष्यशरीरे प्राप्ते ते बुद्ध्यादयो विलक्षणा भवन्तीति अपूर्ववत् तत्प्राप्तिनिर्देश इति ज्ञेयम् ॥१७॥

यदृच्छया दैवतः । भृत्यैर् इति सार्धषट्कम् ॥२०॥

विश्वनाथः - अत्र च विषयनिष्ठबुद्धियोगेन जीवस्य देहसम्बन्ध इति विवक्षया बाह्योपवनभूतं विषयवर्गं विशिष्य वर्णयतिपुर्या इति त्रिभिः । बाह्योपवने प्रमदोत्तमाम् अविद्यावृत्तिं बुद्धिं यदृच्छयैवागतां पुरञ्जनो राजा ददर्शेति तयोः प्राथमिकसम्बन्धस्य निर्हेतुत्वम् उक्तं तेन ।

कथापक्षेहे राजन् ! युष्मद्विधरि उपवने प्रमदोत्तमा कदापि नानेतव्या, कथञ्चित् स्वत एव प्राप्त्या दृष्टा स्पृष्टा वा स्याच् चेद् आत्मधिक्कारः कर्तव्यः ।

अध्यात्मपक्षेशब्दस्पर्शादिभोग्यवस्तुषु बुद्धिर् न देया । दैवाद् गता चेद् अनुतपनीयम् इति विधिर् व्यञ्जितः । कीदृशे नदद् इति दिव्यद्रुमेति रूपवैचित्र्यं नदद्विहङ्गेति शब्दवैचित्र्यम् । हिमनिर्झराणां विप्रुषो बिन्दवस् तद्वता कुसुमाकरवायुना चलन्तः प्रबाला विटपाः शाखाश् च येषां तैः वृक्षैः, नलिनीनां सरसीनां तटेषु सम्पत् समृद्धिर् यस्मिन् । अत्र, हिमनिर्झरेति रसः । कुसुमाकरेति गन्धः । वायुनेति स्पर्शः । चलत्प्रवालेति व्यञ्जितस्य पक्षिपुष्पफलादिसद्भावस्यावश्यकत्वात् शब्दादिविषयपञ्चकवैचित्र्यम् एव ज्ञेयम् । अनाबाधे तत्कृतबाधारहिते । मुनिव्रतैर् अहिंस्रैः ।

पक्षेपुरञ्जनस्य पुण्यवत्त्वात् । पापाभावाच् च भोगाः निष्कण्टका एव । कोकिलकूजितैः पान्थः आत्मानम् आतिथ्यदानार्थम् आहूतं मन्यते ।

अध्यात्मपक्षेऽपितान् निष्कण्टकान् भोगान् स्वीयकुटुम्बबन्धुब्राह्मणातिथ्यादिभ्यः विभज्यैव यत्र भुङ्क्ते इत्य् अर्थः । कूजितैः यशोभिः । कीदृशैः ? दशभिर् ज्ञानकर्मेन्द्रियैः एकैकं प्रत्येकं शतम् अनन्ता वृत्तयस् तासां नायकैः नायिकैर् इति पाठे नायिकाः स्त्रियो येषां तैः ॥१७१९॥

ओ)०(ओ

॥ ४.२५.२१२५ ॥

अञ्चशीर्षाहिना गुप्तां प्रतीहारेण सर्वतः ।
अन्वेषमाणाम् ऋषभम् अप्रौढां कामरूपिणीम् ॥
सुनासां सुदतीं बालां सुकपोलां वराननाम् ।
समविन्यस्तकर्णाभ्यां बिभ्रतीं कुण्डलश्रियम् ॥
पिशङ्गनीवीं सुश्रोणीं श्यामां कनकमेखलाम् ।
पद्भ्यां क्वणद्भ्यां चलन्तीं नूपुरैर् देवताम् इव ॥
स्तनौ व्यञ्जितकैशोरौ समवृत्तौ निरन्तरौ ।
वस्त्रान्तेन निगूहन्तीं व्रीडया गजगामिनीम् ॥
ताम् आह ललितं वीरः सव्रीडस्मितशोभनाम् ।
स्निग्धेनापाङ्गपुङ्खेन स्पृष्टः प्रेमोद्भ्रमद्भ्रुवा ॥

श्रीधरः - पञ्चशीर्षाणि वृत्तयो यस्य तेनाहिना प्राणेन प्रतीहारेण पालकेन गुप्ताम् । ऋषभं भर्तारम् । अप्रौढां षोडशवार्षिकीम् ॥२१॥

गन्धज्ञानादिभिर् बुद्ध्यवयवैः सुनासत्वादि निरूप्यते । समं विन्यस्तौ रचितौ कर्णौ ताभ्यां कुण्डलशोभां दधतीम् ॥२२॥

अन्नमयं हि सौम्य मनः इति, यत् कृष्णं तद् अन्नस्य इत्यादिश्रुत्यनुसारेण श्यामाम् इत्य् उक्तम् । नूपुरैः क्वणद्भ्यम् । नूपुरेण पादाङ्गुलीयकानाम् अप्य् उपलक्षणाद् बहुवचनम् ॥२३॥

व्यञ्जितं कैशोरं यौवनोपक्रमो याभ्याम् । समौ च वृत्तौ च ॥२४॥

ताम् आहेति तयोः सम्वादोक्तिः सम्बन्धदार्ढ्याय । अपाङ्ग एव पुङ्खो मूलप्रान्तो यस्य कटाक्षस्य बाणस्य तेन स्पृष्टो विद्धः । प्रेम्णा उच्चैर् भ्रमन्ती भ्रूर् धनुस्थानीया यस्मिंस् तेन ॥२५॥

क्रमसन्दर्भः - स्निग्धेन स्निग्धत्वाद् अलब्धभङ्गेनापाङ्गरूपेण बाणस्य पुङ्खेन तत्पर्यन्तभागेनापि स्पृष्टो विद्ध इत्य् अर्थः ॥२५॥

विश्वनाथः - पञ्चशीर्षा अहिः पञ्चवृत्तिः प्राणः, तेन प्रतीहारेण द्वारपालेन गुप्ताम् रक्षिताम् । ऋषभं स्वस्या उपभोक्तारम् पतिं जीवम् अप्रौढाम् इत्य् अप्रौढैव कान्ता, यथा पतिं मोहयति तथैवाविद्यावृत्तिबुद्धिर् जीवम् इत्य् अर्थः । कामरूपिणीं नित्यविविधशृङ्गारधारिणीम् ।

पक्षे, विविधवासनावतीं, गन्धज्ञानादिभिर् बुद्धैर् वृत्तिभिर् एवावयवैः सुनासत्वादि रूप्यते । रसास्वादचर्वणासक्तयो दन्ताः, सुकपोलत्वं बुद्धेः स्वच्छता, आननं बुद्धेर् अग्रभागः समं यथा स्यात् तथा धात्रैव कौशलेन विन्यस्ताव् इव यौ कर्णौ ताभ्याम् कुण्डलशोभां बिभ्रतीं, प्रवृत्तिनिवृत्तिशास्त्रार्थम् अवधारयन्तीं पिशङ्गनीवीं पीताम्बरां रजोगुणमयसमस्तकर्मावृतां श्यामाम् इति बुद्धेः श्यामत्वात्, तच् च तस्या जीवान् प्रति सूर्यस्थानीयेश्वरावरकमेघस्थानीयत्वात् क्वणद्भ्याम् इति चलन्तीम् इत्य् आभ्याम् बुद्धेर् अस्थैर्याम् एव शास्त्रेषु शब्दितम् इति द्योतितम् ।

नूपुरैर् इति बहुवचनेन पादाङ्गुलीयादीन्य् अप्य् उपलकितानि । स्तनौ रागद्वेषौ । यद् उक्तं

इन्द्रियस्येन्द्रियस्यार्थे रागद्वेषौ व्यवस्थितौ ।
तयोर् न वशम् आगच्छेत् तौ ह्य् अस्य परिपन्थिनौ ॥ [गीता ३.३४] इति ।

व्यञ्जितकैशोराव् इत्य् अत एव वृद्धस्यापि रागद्वेषौ नित्यतरुणाव् एव लोके दृश्येते । समौ च वृत्तौ वर्तुलौ च ।

पक्षेसमं तुल्यम् एव वृत्तं पुम्मात्रमोहनं चरित्रं ययोस् तौ, निरन्तरावर्तिपीनत्वान् मूलदेशेऽवकाशशून्यौ ।

पक्षेवस्तुतस् तयोर् ऐक्येन निर्भेदौ । यद् उक्तङ्काम एष क्रोध एष रजोगुणसमुद्भवः [गीता ३.३७] इति । निगृहन्तिम् इति रागद्वेषाव् अपि शिष्टजनैर् ह्रीविनयाभ्याम् निह्नुयेते एव ।

अविद्यावृत्त्या जीवः स्वम् इच्छयैव बध्नाति, न तु तम् ईश्वरस् तया बलात्कारेण बध्नातीति वक्तुं तयोः सम्बन्धस्य प्रकारम् आहताम् आहेति । स्निग्धो स्निग्धत्वाद् अलब्धभङ्गेन अपाङ्गरूपेण पुङ्खेन तत्पर्यन्तेनापि कटाक्षशरेण बिद्ध इत्य् अर्थः ।

पक्षेभोगोत्साहवत्त्वाद् वीरः । अयम् अर्थःअविद्या खलु भोगपदार्थभूतं स्वं दर्शयति ।जीवस् तत्र सुरसबुद्ध्या भोक्तृत्वम् अङ्गीकुर्वन् अनुरज्यति । ईश्वरस् तु तत्र विरसबुद्ध्या ततो विरज्यतीति ॥२१२५॥

ओ)०(ओ

॥ ४.२५.२६ ॥

का त्वं कञ्जपलाशाक्षि कस्यासीह कुतः सति ।
इमाम् उप पुरीं भीरु किं चिकीर्षसि शंस मे ॥

श्रीधरः - कुतः स्थानाद् इहागतासि ? हे सति, पुर्याः समीपस्था उपपुरी नूस्ताम् आलक्ष्य किं कर्तुम् इच्छसीत्य् अर्थः ॥२६॥

क्रमसन्दर्भः - न व्याख्यातम्.

विश्वनाथः - यद्यपि बुद्ध्यादिभिः सहैव जीवस्य सर्वदा स्थितिस् तथापि मनुष्यशरीरसम्बन्धिनस् ते बुद्ध्यादयो विलक्षणा भवन्तीत्य् अनुरागेण च तां बुद्धिम् अपरिचिन्वन्न् इव पृच्छतिका त्वम् इति कुतः स्थानाद् इहागतासि ? हे सति, पुर्याः समीपस्था उपपुरी भूमिस् ताम् अवलम्ब्य किं कर्तुम् इच्छसि ? ॥२६॥

ओ)०(ओ

॥ ४.२५.२७ ॥

क एतेऽनुपथा ये त एकादश महाभटाः ।
एता वा ललनाः सुभ्रु कोऽयं तेऽहिः पुरःसरः ॥

श्रीधरः - ते तव येऽनुपथा अनुवर्तिन एते के । एकादशो महान् भटो बृहद्बलत्वेन वक्ष्यमाणो येषु दशसु ते । बुद्धेर् मनसः पृथग् उपादाणं बुद्धिपरिचारकेन्द्रियसहायतया तत् परिचारकत्वविवक्षया ॥२७॥

क्रमसन्दर्भः - न व्याख्यातम्.

विश्वनाथः - अनुपथा अनुवर्तिन एकादशो महाभटो येष्व् इति बृहद्बलत्वेन वक्ष्यमाणं मन आलक्ष्य, ललनाश् चेष्ट्य् इतीन्द्रियवृत्तीर् आलक्ष्य । अहिः क्रीडोपकरणीभूत इति प्राणम् आलक्ष्य प्रश्नः ॥२७॥


ओ)०(ओ

॥ ४.२५.२८ ॥

त्वं ह्रीर् भवान्य् अस्य् अथ वाग्रमापतिं
विचिन्वती किं मुनिवद् रहो वने ।
त्वदङ्घ्रिकामाप्तसमस्तकामं
क्व पद्मकोशः पतितः कराग्रात् ॥

श्रीधरः - त्वं ह्रीः किं पतिं धर्मं विचिन्वती, अथवा भवानी पतिं शिवं विचिन्वती, अथवा किं वाक् सरस्वती, पतिं ब्रह्माणम्, रमापतिं विष्णुम् । मुनिर् इव संयता सती । कथम्भूतं पतिम् ? त्वदङ्घ्रिकामेनैव त्वत्कृतया त्वदङ्घ्रिकामनयैव प्राप्ताः समस्ताः कामा येन तम् ॥२८॥

क्रमसन्दर्भः - न व्याख्यातम्.

विश्वनाथः - लोके ह्य् अविवेकात् स्वस्य बुद्धिर् उत्कृष्टेति सर्वस्याभिमतिर् इति पुरञ्जनवाक्येनाभिव्यञ्जयति । त्वं ह्रीर् इति तस्या मुखनेत्राद्यावरणव्यञ्जितां हिर्यम् आलक्ष्य, न त्वं ह्रीमती, किन्तु साक्षात् स्वयं ह्रीर् एव मां मोहयन्ती सती किम्पतिं धर्मं विचिन्वती, अत्र वने रहो वर्तसे इति स्वबुद्धिवृत्तिमाधुर्यैः स्वमोहनप्रपञ्चः ।

अथवा, भवानीति सौन्दर्यम् आलक्ष्योक्तिः । पतिं शिवं विचिन्वती, किं वाक् सरस्वती तस्या महाबुद्धिमत्ताम् आलक्ष्य पतिं ब्रह्माणम्, रमा लक्ष्मीर् इति महासम्पत्तिम् अभिलक्ष्य पतिं विष्णुम् । मुनिर् इव संयता सती । कथम्भूतं पतिम् ? त्वदङ्घ्रिकामनयैव प्राप्ताः समस्ताः कामा येन तम् । लोकेऽपि स्वबुद्धिबलाधीनम् एव सर्वम् ऐश्वर्यं सर्वस्येति ब्रुवते । क्वेति पद्मकोशो लीलाकमलं स च जीवस्य विवेक एव, तया तदलक्षितम् एव स्वहस्तवशीकृत्य दूरतः क्षिप्त इति ज्ञेयम् ॥२८॥


ओ)०(ओ

॥ ४.२५.२९ ॥

नासां वरोर्व् अन्यतमा भुविस्पृक्
पुरीम् इमां वीरवरेण साकम् ।
अर्हस्य् अलङ्कर्तुम् अदभ्रकर्मणा
लोकं परं श्रीर् इव यज्ञपुंसा ॥

श्रीधरः - हे वरोरु, आसां मध्ये त्वम् अन्यतमापि न सम्भवसि । यतो भुविस्पृक् । नहि देवता भुवं स्पृशन्ति । वीरवरेण मया । ननु त्वम् अकर्मा कथं त्वया सहालङ्करोमीति चेत् तत्राह । अदभ्रम् अनल्पं कर्म त्वत्सङ्गाद् यस्य मम तेन स्वतोऽकर्मत्वेन त्वत्सङ्गात् सकर्मा भवामीत्य् अर्थः । परं वैकुण्ठम् ॥२९॥

क्रमसन्दर्भः - न व्याख्यातम्.

विश्वनाथः - त्वदनुरूपोऽहम् एवेति वक्तुं स्वकृतं सन्देहं स्वयम् एव निरस्यतिनासाम् इति । हे वरोरु, यतस् त्वम् भुविस्पृक् । न हि देवता भुवं स्पृशन्ति । वीरवरेण मया । परं वैकुण्ठम् । पक्षेकिञ्चिद् विवेकप्राप्त्या स्वबुद्धिं न सर्वोत्कृष्टां मन्यते लोकः किन्तु स्वानुरूपाम् एवेति भावः ॥२९॥

ओ)०(ओ

॥ ४.२५.३० ॥

यद् एष मापाङ्गविखण्डितेन्द्रियं
सव्रीडभावस्मितविभ्रमद्भ्रुवा ।
त्वयोपसृष्टो भगवान् मनोभवः
प्रबाधतेऽथानुगृहाण शोभने ॥

श्रीधरः - यद् यस्मात् तवापाङ्गेन विखण्डितम् इन्द्रियं मनो यस्य तं मां मनोभवो बाधते । अथ तस्माद् अनुगृहाण । सव्रीडं यद् भावेन प्रेम्णा स्मितं तेन विभ्रमन्ती या भ्रूस् तयोपसृष्टः प्रेरितः ॥३०॥

क्रमसन्दर्भः - यद् एष तेऽपाङ्गेति । अथोपस्पृष्ट इति प्रबाधतेऽथानुगृहाणेति प्रथमतृतीयचतुर्थचरणेषु पाठा दृश्यन्ते । तत्र त्वयेति चित्सुखसम्मतश् च । किन्तु यद् एष तेऽपाङ्गेति अथोपसृष्टा इति प्रबाधते मानुगृहाणेत्य् एव पाठाः स्वामिसम्मता लक्ष्यन्ते ॥३०॥

विश्वनाथः - यद् यस्मात् तवापाङ्गेन विखण्डितम् इन्द्रियं चक्षुर् यस्य तं मां मनोभवो मदनस् त्वया उपस्पृष्टः प्रेरितः सन् बाधते । पक्षे, विखण्डितज्ञानचक्षुषं मनोभवो वैषयिकी वासना उपस्पृष्टस् त्वयैवाधिक्येन निर्मितो मां बाधते, अतोऽनुगृहाण त्वदीयान् शब्दस्पर्शादीन् उपभोक्तुं लभेयेत्य् अर्थः । वस्तुतस् तु अनुगृहाण स्वभगिनीं विद्यां सन्दर्शयेति दैवघटितोऽर्थः ॥३०॥

ओ)०(ओ

॥ ४.२५.३१ ॥

त्वदाननं सुभ्रु सुतारलोचनं
व्यालम्बिनीलालकवृन्दसंवृतम् ।
उन्नीय मे दर्शय वल्गुवाचकं
यद् व्रीडया नाभिमुखं शुचिस्मिते ॥

श्रीधरः - यद् व्रीडया सन्मुखं न भवति तद् आननम् उन्नीय मे दर्शय । शोभने भ्रुवौ यस्मिन् । सुतारे शोभनकनीनिके लोचने यस्मिन् । व्यालम्बिनो दीर्घा येऽलकास् तेषां वृन्देन संवृतम् । वल्गूनि वाचकणि वाक्यानि यस्मिन् ॥३१॥

क्रमसन्दर्भः - न व्याख्यातम्.

विश्वनाथः - स्मृतिभ्रष्टस्य कामिनो जीवस्य वैयग्र्यं दर्शयतित्वद् इति । वल्गु मनोहरं यथा स्यात् तथा वक्तीति तत् । यदाननं तद् एवं न ममाभिमुखम् इति भगवत्य् अविद्ये देवि मदीयचिन्मयज्ञानानन्दभोगाद् अहं त्वया वञ्चित एव, किन्तु स्वीयां रूपादिविषयसम्पत्तिं सम्प्रति सद्भोग्यत्वेनोपकल्पय । अलम् एतावता वाम्येन तत्राननम् इत्यादिना रूपरसगन्धस्पर्शानां वाचकम् इति शब्दस्य च भोगप्रार्थआभिव्यञ्जिता ॥३१॥

ओ)०(ओ


॥ ४.२५.३२ ॥

नारद उवाच
इत्थं पुरञ्जनं नारी याचमानम् अधीरवत् ।
अभ्यनन्दत तं वीरं हसन्ती वीर मोहिता ॥

श्रीधरः - हे वीर, सापि तं दृष्ट्वा मोहिता सती तम् आह ॥३२॥

क्रमसन्दर्भः - न व्याख्यातम्.

विश्वनाथः - अधीरवत्, वस्तुतस् तु चिद्रूपत्वाद् भीरुम् एव । हे वीरेति । तवैव कथेयं कथ्यत इति ध्वनिः । मोहितेति यथा विषय.मायाइस् तया जीवोऽनुरञ्जितस् तथा चिन्.मायाइर् जीवेनापि सानुरञ्जितेत्य् अर्थः ॥३२॥

ओ)०(ओ

॥ ४.२५.३३ ॥

न विदाम वयं सम्यक् कर्तारं पुरुषर्षभ ।
आत्मनश् च परस्यापि गोत्रं नाम च यत्कृतम् ॥

श्रीधरः - यत् पृष्टं कस्यासीत्य् अनेन कस्य पुत्री गोत्रजेति का त्वम् इति च किं नामासीति तत्राह । आत्मनो मम परस्य तवापि कर्तारं सम्यङ् न विद्मः । गोत्रं नाम च यत् कृतं भवति तं च न विद्मः ॥३३॥

क्रमसन्दर्भः - इतिहासपक्षे पुरञ्जनभोगार्थं परोक्षेण काचिद् एवं निर्मितेति न विदामेत्य् उक्तम् ॥३३॥

विश्वनाथः - यत् पृष्टं कस्यासीति कासीति, तत्राह न विदामेति । कथापक्षेकस्यचिन् मुनेर् मोहनार्थमायातायाः कस्याश्चिद् अप्सरस इयं कन्येति वा जानीते स्म । अध्यात्मपक्षेया जीवज्ञानम् आवृणीते सा कथम् ईश्वरम् अहं जानामीति व्याहर्तुम् अर्हतु । गोत्रम् इति किं गोत्रजाहं नामेति किं नाम्नी चाहम् इति न विदाम ॥३३॥

ओ)०(ओ

॥ ४.२५.३४ ॥

इहाद्य सन्तम् आत्मानं विदाम न ततः परम् ।
येनेयं निर्मिता वीर पुरी शरणम् आत्मनः ॥

श्रीधरः - आत्मनो मम शरणम् इयं पुरी येन निर्मिता तं च न विद्मः ॥३४॥

क्रमसन्दर्भः - न व्याख्यातम्.

विश्वनाथः - तर्हि किं जानासीत्य् अत आहैहाद्येति यनात्मनः स्वस्य मम वा शरणम् आस्पदं पुरी निर्मिता तं न विदामेति । कथापक्षेतेनैव केनचिन् मुनिना कर्दमेनैव विषयभोगार्थं पूरीयं योगबलेन निर्मितेति राजा जानीते स्म ॥३४॥

ओ)०(ओ

॥ ४.२५.३५ ॥

एते सखायः सख्यो मे नरा नार्यश् च मानद ।
सुप्तायां मयि जागर्ति नागोऽयं पालयन् पुरीम् ॥

श्रीधरः - यत् पृष्टं क एते अनुपथा इति तत्राहएत इति ॥३५॥

क्रमसन्दर्भः - न व्याख्यातम्.

विश्वनाथः - यत् पृष्टं क एते अनुपथा इति तत्राहएत इति । सखाय इन्द्रियाणि सख्यस् तद्वृत्तयः । नागः प्राणः मयि सपरिकरायां सुप्तायां सत्यां जागर्ति । स्वप्ने इन्द्रियाणां लये सुषुप्तौ मनोबुद्ध्योर् अपि लये प्राणो विराजत एव ॥३५॥

ओ)०(ओ

॥ ४.२५.३६ ॥

दिष्ट्यागतोऽसि भद्रं ते ग्राम्यान् कामान् अभीप्ससे ।
उद्वहिष्यामि तांस् तेऽहं स्वबन्धुभिर् अरिन्दम ॥

श्रीधरः - आस्तां नामगोत्रादि, यद् अत्रागतोऽसि एतद् दिष्ट्या भद्रं तावत् । ग्राम्यान् इन्द्रियग्रामार्हण् । उद्वहिष्यामि सम्पादयिष्यामि । स्वबन्धुभिः सखिभिः सखीभिश् च ॥३६॥

क्रमसन्दर्भः - तांस् तेऽहम् इत्य् अत्र स्नेहान् इति क्वचित् ॥३६॥

विश्वनाथः - दिष्ट्या भाग्येनैव आगतः मनुष्यशरीरं प्राप्तोऽसीति । उद्वहिष्यामि सम्पादयिष्यामि । स्वबन्धुभिः सखिभिः सखीभिश् च ॥३६॥

ओ)०(ओ

॥ ४.२५.३७ ॥

इमां त्वम् अधितिष्ठस्व पुरीं नवमुखीं विभो ।
मयोपनीतान् गृह्णानः कामभोगान् शतं समाः ॥

श्रीधरः, विश्वनाथः - समाः संवत्सरान् । मनुष्यदेहप्रवेशाच् छतम् इत्य् उक्तम् ॥३७॥

क्रमसन्दर्भः - न व्याख्यातम्.

ओ)०(ओ

॥ ४.२५.३८ ॥

कं नु त्वदन्यं रमये ह्य् अरतिज्ञम् अकोविदम् ।
असम्परायाभिमुखम् अश्वस्तनविदं पशुम् ॥

श्रीधरः - प्रवृत्तिस्वभावत्वान् निवृत्तिनिन्दापूर्वकं तत्सङ्गम् अभिनन्दति, कम् इति पञ्चभिः । त्वत्तोऽन्यं कं नु रमये अरतिज्ञं नैष्ठिकम् । अकोविदम् अनिषिद्धसुखत्यागिनम् । सम्परायो मृत्युस् तद् अनभिमुखं परलोकचिन्ताशून्यम् । अश्वस्तनविदं श्व इदं कर्तव्यम् इतीह लोकचिन्ताशून्यम् । अत एव पशुतुल्यम् ॥३८॥

क्रमसन्दर्भः - न व्याख्यातम्.

विश्वनाथः - कथापक्षेसम्प्रति पतिंवरैवाहम् अकस्मात् प्राप्तं स्वसदृशं त्वां पश्यन्ती नान्यम् अन्वेषयामीत्य् आहकम् इति ।

अध्यात्मपक्षेतु बुद्धिर् इयं राजसी किञ्चित् सत्त्वमिश्रत्वाद् धार्मिकैवेति तामस्या सात्त्विक्या च बुद्ध्या आवृतं पुमांसं निन्दतिकम् इति पञ्चभिः । स्थावरयोनिगतत्वाद् अरतिज्ञं पश्वादियोनिगतत्वेन रतिज्ञत्वेऽप्य् अकोविदम् । विप्रवणिजादिज्ञातित्वेन कोविदत्वेऽपि सम्परायो युद्धं तदनभिमुखम् अवीरम् इत्य् अर्थः । क्षत्रियजातित्वेन वीरत्वेऽपि अश्वस्तनविदं श्वः परश्वो वा मरणानन्तरं मे किं भविष्यतीति ज्ञानशून्यत्वाद् अधार्मिकम् इत्य् अर्थः । पशुतुल्यत्वात् पशुम् ॥३८॥

ओ)०(ओ

॥ ४.२५.३९ ॥

धर्मो ह्य् अत्रार्थकामौ च प्रजानन्दोऽमृतं यशः ।
लोका विशोका विरजा यान् न केवलिनो विदुः ॥

श्रीधरः - अत्र गार्हस्थ्ये । प्रजानन्दः पुत्रसुखम् । अमृतं मोक्षः । केवलिनो यतयः ॥३९॥

क्रमसन्दर्भः - न व्याख्यातम्.

विश्वनाथः - त्रिवर्गसाधकं गार्हस्थ्यम् अभिनन्दतिधर्म इति । प्रजार्थको रत्युत्थ आनन्दः पुत्रपौत्रादिलालनरूप आनन्दो वा अमृतम् अदनीयं यज्ञशिष्टादि । अमृतं यज्ञशेषे स्यात् पीयुषे सलिले घृते इति मेदिनी । लोका यागादिप्राप्याः । केवलिनो यतयो यान् न विदुर् इत्य् अतिदुःखप्राप्यस्य चतुर्थपुरुषार्थस्यानभिनन्दनात् सात्त्विकी बुद्धिर् अपि निन्दिता । अध्यात्मपक्षेत्रिवर्गस्योपपादनम् अविद्ययैवेत्य् उक्तम् ॥३९॥

ओ)०(ओ

॥ ४.२५.४० ॥

पितृदेवर्षिमर्त्यानां भूतानाम् आत्मनश् च ह ।
क्षेम्यं वदन्ति शरणं भवेऽस्मिन् यद् गृहाश्रमः ॥

श्रीधरः - गृहाश्रम इति यद् एतत् क्षेमार्हं शरणम् आश्रयं वदन्ति ॥४०॥

क्रमसन्दर्भः - न व्याख्यातम्.

विश्वनाथः - गृहाश्रमस् तु सर्वेषां सुखद इत्य् आहपित्र् इति । अस्मिन् भवे मनुष्यजन्मनि यत् क्षेमं शरणम् वदन्ति स गृहाश्रमः ॥४०॥

ओ)०(ओ

॥ ४.२५.४१ ॥

का नाम वीर विख्यातं वदान्यं प्रियदर्शनम् ।
न वृणीत प्रियं प्राप्तं मादृशी त्वादृशं पतिम् ॥

न कतमेनापि व्याख्यातम्.

ओ)०(ओ

॥ ४.२५.४२ ॥

कस्या मनस् ते भुवि भोगिभोगयोः
स्त्रिया न सज्जेद् भुजयोर् महाभुज ।
योऽनाथवर्गाधिम् अलं घृणोद्धत
स्मितावलोकेन चरत्य् अपोहितुम् ॥

श्रीधरः - भोगिभोगयोः सर्पदेहाकारयोस् तव भुजयोर् यन् न सज्जेद् एवं भूतं कस्याः स्त्रिया मनः स्यान् न कस्या अपि । यो भवान् अनाथवर्गा दीनस्तोमास् तेषाम् आधिम् अलम् अत्यर्थम् अपोहितुं सर्वत्र चरति । केनापोहितुम् ? घृणयोद्धतोऽतिशयितो यः स्मितपूर्वकोऽवलोकस् तेन ॥४२॥

क्रमसन्दर्भः - न व्याख्यातम्.

विश्वनाथः - भोगिभोगयोः सर्पशरीराकारयोस् तव भुजयोः कस्याः स्त्रिया मनो न स्यात्, भवच् च सत् कस्या न सज्जेद् इत्य् आवृत्त्या अन्वयः । यो भवान् अनाथवर्गाणाम् अस्मदादीनाम् आधिम् अन्तःपीडाम् अपोहितुं दूरीकर्तुं चरति । केन स्मितावलोकेन ? हे घृणोद्धत ! कृपया उद्दण्ड । अध्यात्मपक्षेचैतन्येनैव बुद्ध्यादयः सनाथा भवन्तीत्य् उक्तम् ॥४२॥

ओ)०(ओ


॥ ४.२५.४३ ॥

नारद उवाच
इति तौ दम्पती तत्र समुद्य समयं मिथः ।
तां प्रविश्य पुरीं राजन् मुमुदाते शतं समाः ॥

श्रीधरः - समुद्य समुदीर्य । समाः सम्वत्सरान् ॥४३॥

क्रमसन्दर्भः - न व्याख्यातम्.

विश्वनाथः - समयं सङ्केतं समुद्य समुदीर्य ॥४३॥

ओ)०(ओ

॥ ४.२५.४४ ॥

उपगीयमानो ललितं तत्र तत्र च गायकैः ।
क्रीडन् परिवृतः स्त्रीभिर् ह्रदिनीम् आविशच् छुचौ ॥

श्रीधरः - तत्र जाग्रदवस्थां सङ्क्षेपेणाहौपगीयमान इति । सुषुप्तावस्थाम् आह । ह्रदिनीं हृदयाकाशं स्वापस्थानम् । शुचौ निदाघे ॥४४॥

क्रमसन्दर्भः - न व्याख्यातम्.

विश्वनाथः - तत्र मुमुदाते शतं समा इत्यादिना जाग्रदवस्थां सङ्क्षेपेणोक्ता । स्वप्नावस्थाम् आहक्रीडन्न् इति । स्त्रीभिर् वृत इति स्वप्ने इन्द्रियाणाम् अवसन्नत्वात् तत्संस्कारेण तद्वृत्तीनाम् एव तत्तत्कार्यकारित्वात्, सुषुप्त्यवस्थाम् आहह्रदिनीं नदीं हृदयाकाशं स्वावस्थानम् । शुचौ निदाघे सुषुप्तौ च ॥४४॥

ओ)०(ओ

॥ ४.२५.४५४६ ॥

सप्तोपरि कृता द्वारः पुरस् तस्यास् तु द्वे अधः ।
पृथग्विषयगत्यर्थं तस्यां यः कश्चनेश्वरः ॥
पञ्च द्वारस् तु पौरस्त्या दक्षिणैका तथोत्तरा ।
पश्चिमे द्वे अमूषां ते नामानि नृप वर्णये ॥

श्रीधरः - इदानीं नवद्वारप्रदर्शनपूर्वकं जाग्रद् अवस्थां प्रपञ्चयतिसप्तेति यावद् अध्यायसमाप्ति । तस्याः पुरः उपरि कृता द्वारः सप्त । वृता इति पाठे सम्वृताः । नेत्रे नासिके श्रोत्रे मुखं चेति सप्त । अधो द्वे द्वारौ गुदलिङ्गे । यः कश्चनेति आत्मनः सम्यग् अविज्ञानाद् अनियतत्वाच् च ॥४५॥ तासु सप्तसु पञ्चद्वारः पौरस्त्याः पूर्वदिग्भवाः ॥४६॥

क्रमसन्दर्भः - न व्याख्यातम्.

विश्वनाथः - इदानीं नवद्वारप्रदर्शनपूर्वकं जाग्रदवस्थां विस्तरेणाहसप्तेति । तस्याः पुरः पुर्याः उपरि ऊर्ध्वप्रदेश अट्टे श्रोत्रे नेत्रे नासिके मुखं चेति सप्तद्वारः । अधो गुदलिङ्गे इति द्वे द्वारौ । य ईश्वरः पुरञ्जनः, तस्य । ॥४५॥ तासु सप्तसु मध्ये पञ्चद्वारः पौरस्त्याः पूर्वाभिमुख्यः दक्षिणा एका दक्षिणाभिमुखी दक्षिणकर्णरूपा उत्तराभिमुखी वामकर्णरूपा ॥४५४६॥

ओ)०(ओ

॥ ४.२५.४७ ॥

खद्योताविर्मुखी च प्राग् द्वाराव् एकत्र निर्मिते ।
विभ्राजितं जनपदं याति ताभ्यां द्युमत्सखः ॥

श्रीधरः - खद्योतवद् अल्पप्रकाशा वामनेत्ररूपा । आविः प्रकटं मुखं यस्याः सा बहुप्रकाशा दक्षिणनेत्रलक्षणा, तस्माद् दक्षिणेर्ध आत्मनो वीर्यावत्तरः इति श्रुतेः । स्वानुभवाच् च तत्र प्रकाशाधिक्यम् । एकत्र सम्लग्ने । विभ्राजितं रूपम् । द्युमत्सखश् चक्षुःसहितः ॥४७॥

क्रमसन्दर्भः - न व्याख्यातम्.

विश्वनाथः - खद्योतवद् अल्पप्रकाशा वामनेत्ररूपा । आविर्मुखी बहुप्रकाशा दक्षिणनेत्ररूपा, तस्माद् दक्षिणेर्ध आत्मनो वीर्यावत्तरः इति श्रुतेः । एकत्र सम्लग्ने । विभ्राजितं रूपम् । द्युमत्सखश् चक्षुःसहितः ॥४७॥


ओ)०(ओ

॥ ४.२५.४८ ॥

नलिनी नालिनी च प्राग् द्वाराव् एकत्र निर्मिते ।
अवधूतसखस् ताभ्यां विषयं याति सौरभम् ॥

श्रीधरः - नलनालशब्दौ छिद्रवचनौ । तद्वती नलिनी नालिनी च वामदक्षिणनासिके । अत्रापि सञ्ज्ञाभेदाद् एव कार्ये न्यूनाधिक्यं पूर्ववज् ज्ञेयम् । अवधूतो वाय्वधिष्ठितो घ्राणः । सौरभं गन्धम् ॥४८॥

क्रमसन्दर्भः - न व्याख्यातम्.

विश्वनाथः - नलनालशब्दौ छिद्रवचनौ तद्वत्यौ वामदक्षिणनासिके प्राङ्मुखौ अवधूतौ वाय्वधिष्ठितो घ्राणः । कथापक्षेविषयं देशं बहुसुरभिमत्त्वात् सौरभं, पक्षे गन्धम् ॥४८॥

ओ)०(ओ

॥ ४.२५.४९ ॥

मुख्या नाम पुरस्ताद् द्वास् तयापणबहूदनौ ।
विषयौ याति पुरराड् रसज्ञविपणान्वितः ॥

श्रीधरः, क्रमसन्दर्भः - न व्याख्यातम्.

विश्वनाथः - सर्वद्वारमुख्यत्वात् सर्वसञ्जीवकत्वाच् च मुख्या, तया एकयैव आपणबहूदनौ द्वौ देशौ अन्यत्र द्वाभ्याम् द्वाभ्याम् एकदेशं यातीत्य् अपि मुख्यत्वे हेतुः । पक्षेमुख्या आस्यम् आपणो भाषणं बहूदनश् चित्रम् अन्नं बह्वोदन इत्य् अनुक्तिः परोक्षवादत्वात्, रसज्ञं रसनेन्द्रियं विपणो वागिन्द्रियं ताभ्याम् युक्तः ॥४९॥

ओ)०(ओ

॥ ४.२५.५०५१ ॥

पितृहूर् नृप पुर्या द्वार् दक्षिणेन पुरञ्जनः ।
राष्ट्रं दक्षिणपञ्चालं याति श्रुतधरान्वितः ॥
देवहूर् नाम पुर्या द्वा उत्तरेण पुरञ्जनः ।
राष्ट्रम् उत्तरपञ्चालं याति श्रुतधरान्वितः ॥

मध्वः - दक्षिणश्रोत्रमार्गेण देवलोकं व्रजत्य् असौ ।
वामश्रोत्रेण पित्ṝणाम् इति वेदविदो विदुः ॥ इति प्रवृत्तितन्त्रे ॥५०५१॥

श्रीधरः - दक्षिणेनेति न तृतीया, किन्तु दक्षिणस्यां दिशीत्य् अस्मिन्न् अर्थे तद्धितोऽयम् एनप्प्रत्ययोऽव्ययसञ्ज्ञः । एवम् उत्तरेणेति । अयम् अर्थःपञ्चानां विषयाणाम् अन्यतोऽनवगतानां प्रकाशायालम् इति पञ्चालं शास्त्रम् । श्रवणकाले च बलाधिक्याद् दक्षिणकर्णः प्रथमं प्रवर्तते । शास्त्रे च प्रथमं श्रोतव्यं कर्मकाण्डम् इत्य् एतावता साम्येन प्रवृत्तसञ्ज्ञस्य कर्मकाण्डस्य दक्षिणकर्णेन श्रवणम् इष्यते । अतस् तदर्थम् अनुष्ठाय पितृभिर् आहूतः पितृलोकप्रापकं पितृयानं प्रपद्यते तद् अनेन प्रकारेण पित्ṝणाम् आह्वानम् अनेन भवतीति पितृहूर् दक्षिणः कर्णः । एवं तद्वैपरीत्येनोत्तरः कर्णो देवहूः । तथा च व्याख्यास्यति

पितृहूर् दक्षिणः कर्ण उत्तरो देवहूः स्मृतः ।
प्रवृत्तं च निवृत्तं च शास्त्रं पञ्चालसञ्ज्ञितम् ।
पितृयानं देवयानं श्रोत्राच् छ्रुतधराद् व्रजेत् ॥ [भा.पु. ४.२९.१२१३] इति ॥५०५१॥

क्रमसन्दर्भः - न व्याख्यातम्.

विश्वनाथः - हे नृप, दक्षिणेन दक्षिणस्यां दिशि दक्षिणमुखीत्य् अर्थः । उत्तरेण उत्तरस्यां दिशि श्रुतधरः श्रुतं श्रोत्रेन्द्रियं, दक्षिणकर्णेन बलाधिक्यात् प्राथम्याच् च कर्मकाण्डश्रवणं, वामकर्णेन ज्ञानकाण्डश्रवणम् इति द्वारदेशयोर् नामभेदः कृतः । पञ्चानाम् अपि विषयाणाम् श्रोत्रेणैव प्रथमम् अवगमात् पञ्चालम् इति सञ्ज्ञा ज्ञेया ॥५०५१॥

ओ)०(ओ

॥ ४.२५.५२ ॥

आसुरी नाम पश्चाद् द्वास् तया याति पुरञ्जनः ।
ग्रामकं नाम विषयं दुर्मदेन समन्वितः ॥

श्रीधरः, विश्वनाथः - असुरा इन्द्रियारामास् तेषाम् इयम् आसुरी शिश्नद्वाः । ग्रामकं ग्रामस्थजनानां कं सुखं व्यवायम् । दुर्मदेन गुह्येन्द्रियेण ॥५२॥

क्रमसन्दर्भः - न व्याख्यातम्.

ओ)०(ओ

॥ ४.२५.५३ ॥

निरृतिर् नाम पश्चाद् द्वास् तया याति पुरञ्जनः ।
वैशसं नाम विषयं लुब्धकेन समन्वितः ॥

श्रीधरः - निरृतिर् नाम गुदो मृत्युद्वारत्वात् । वैशसं मलविसर्गम् । लुब्धकेन पायुना । तेनोत्क्रान्तस्य दुःखप्राप्तेर् लुब्धकसाम्यम् ॥५३॥

क्रमसन्दर्भः - न व्याख्यातम्.

विश्वनाथः - निरृतिर् गुदं, मृत्युद्वारत्वात् । वैशसं मलविसर्गम् । लुब्धकेन पायुना । तेनोत्क्रान्तस्य दुःखप्राप्तेर् लुब्धकसाम्यम् ॥५३॥

ओ)०(ओ

॥ ४.२५.५४ ॥

अन्धाव् अमीषां पौराणां निर्वाक्पेशस्कृताव् उभौ ।
अक्षण्वताम् अधिपतिस् ताभ्यां याति करोति च ॥

श्रीधरः - अमीषां मध्ये निर्वाक् पादः, पेशस्कृत् हस्तः, ताव् उभाव् अन्धौ, छिद्राभावात्, स्वतो ज्ञानक्रियाशक्त्यभावाच् च । अक्षण्वताम् इन्द्रियवतां देहानाम् अधिपतिः पुरञ्जनः । त्वगिन्द्रियस्यानुक्तिः सर्वेष्व् अन्तर्भावात् ॥५४॥

क्रमसन्दर्भः - अन्धाव् इति ज्ञानहीनत्वात् ॥५४॥

विश्वनाथः - अमीषां मध्ये निर्वाक् पादः, पेशस्कृत् हस्तः, ताव् उभाव् अन्धौ, छिद्राभावात् । अक्षण्वताम् इन्द्रियवतां द्वाराणाम् अधिपतिः ॥५४॥

ओ)०(ओ

॥ ४.२५.५५ ॥

स यर्ह्य् अन्तःपुरगतो विषूचीनसमन्वितः ।
मोहं प्रसादं हर्षं वा याति जायात्मजोद्भवम् ॥

श्रीधरः - अन्तःपुरं हृदयं गतः । विषुचीनं सर्वतोमुखं मनः । मोहप्रसादहर्षास् तमःसत्त्वरजःकार्याणि । जाया बुद्धिः । आत्मजा इन्द्रियपरिणामास् तदुद्भवम् ॥५५॥

क्रमसन्दर्भः - न व्याख्यातम्.

विश्वनाथः - अन्तःपुरं हृदयं विषु सर्वतोऽञ्चति विषुचीनं मनस् तद्युक्तः । मोहप्रसादहर्षास् तमःसत्त्वरजःकार्याणि । जाया बुद्धिः । आत्मजाः सामान्यविशेषनिश्चयज्ञानादयस् तदुत्थम् ॥५५॥

ओ)०(ओ

॥ ४.२५.५६ ॥

एवं कर्मसु संसक्तः कामात्मा वञ्चितोऽबुधः ।
महिषी यद् यद् ईहेत तत् तद् एवान्ववर्तत ॥

न कतमेनापि व्याख्यातम्.

ओ)०(ओ

॥ ४.२५.५७ ॥

क्वचित् पिबन्त्यां पिबति मदिरां मदविह्वलः ।
अश्नन्त्यां क्वचिद् अश्नाति जक्षत्यां सह जक्षिति ॥

श्रीधरः - जक्षत्यां भक्षयन्त्याम् ॥५७॥

क्रमसन्दर्भः - न व्याख्यातम्.

विश्वनाथः - जीवस्योपाधिधर्माध्यासं प्रपञ्चयतिक्वचिद् इत्यादि । यद् उक्तम्प्रकृतेः क्रियमाणानि गुणैः कर्माणि सर्वशः [गीता ३.२७] इति । जक्षत्यां चर्वन्त्याम् ॥५७॥

ओ)०(ओ

॥ ४.२५.५८ ॥

क्वचिद् गायति गायन्त्यां रुदत्यां रुदति क्वचित् ।
क्वचिद् धसन्त्यां हसति जल्पन्त्याम् अनु जल्पति ॥

न कतमेनापि व्याख्यातम्.

ओ)०(ओ

॥ ४.२५.५९ ॥

क्वचिद् धावति धावन्त्यां तिष्ठन्त्याम् अनु तिष्ठति ।
अनु शेते शयानायाम् अन्वास्ते क्वचिद् आसतीम् ॥

श्रीधरः, विश्वनाथः - आसतीम् आसीनाम् ॥५९॥

क्रमसन्दर्भः - न व्याख्यातम्.

ओ)०(ओ

॥ ४.२५.६०६१ ॥

क्वचिच् छृणोति शृण्वन्त्यां पश्यन्त्याम् अनु पश्यति ।
क्वचिज् जिघ्रति जिघ्रन्त्यां स्पृशन्त्यां स्पृशति क्वचित् ॥
क्वचिच् च शोचतीं जायाम् अनु शोचति दीनवत् ।
अनु हृष्यति हृष्यन्त्यां मुदिताम् अनु मोदते ॥

न कतमेनापि व्याख्यातम्.

ओ)०(ओ

॥ ४.२५.६२ ॥

विप्रलब्धो महिष्यैवं सर्वप्रकृतिवञ्चितः ।
नेच्छन्न् अनुकरोत्य् अज्ञः क्लैब्यात् क्रीडामृगो यथा ॥

श्रीधरः - सर्वासङ्गत्वादिलक्षणा प्रकृतिः स्वभावो वञ्चितो यस्य । सर्वथा प्रकृत्या वञ्चित इति वा । नेच्छन् अनिच्छन् । क्लैब्यात् पारवश्यात् ॥६२॥

क्रमसन्दर्भः - विप्रलब्धः । अत्र जीवस्य शक्तिमत्तायां पराभिध्यानात् तु तिरोहितं ततो ह्य् अस्य बन्धविपर्ययौ [वे.सू. ३.२.५] इत्य् एतत् सूत्रम् अप्य् अनुसन्धेयम् ॥६२॥

विश्वनाथः - विशेषेण प्रकर्षेण एवम् अनेन प्रकारेण लब्धः प्राप्तः । सर्वया प्रकृत्या स्वभावेन ज्ञानानन्दादिरूपया वञ्चितस् त्याजितः । नेच्छन् एकेन स्वस्वभावेन वस्तुतस् तत् तद् अनिच्छन्न् अपि क्लैब्यात् पारवश्यप्रापकाद् अपरस्मात् स्वभावात् अनुकरोति तद्धर्मम् आत्मन्य् अध्यस्यति ॥६२॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
चतुर्थे पञ्चविंशोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे
पुरञ्जनोपाख्याने पञ्चविंशोऽध्यायः ।
॥ ४.२५ ॥

ओ)०(ओ

श्रीमध्वाचार्यानन्दतीर्थपादा अस्मिन् अध्याये अतिरिक्तम् एकं पद्यं पठन्ति, यथा

तेषां परिवृढो राजन् सर्वेषां बलिम् उद्वहन् ।
सस्त्रीकानां सखा तस्या बहुरूपोऽग्रणीः स्त्रियः ॥

मध्वः - ये पुरञ्जनभृत्याद्या भार्याद्याः सर्व एव च ।
तेऽपि मानुषसौभाग्यादेर् विज्ञेया अभिमानिनः ॥
गायत्र्याद्यास् तु देवानां तेऽपि चैतेषु संस्थिताः ।
अलक्ष्मीद्वापराद्यास् तु आसुरास् तेऽपि मानुषाः ॥ इति च ॥

ओ)०(ओ
(४.२६)
षड्विंशोऽध्यायः
पञ्चजनोपाख्याने

॥ ४.२६.१ ॥

नारद उवाच
स एकदा महेष्वासो रथं पञ्चाश्वम् आशुगम् ।
द्वीषं द्विचक्रम् एकाक्षं त्रिवेणुं पञ्चबन्धुरम् ॥

श्रीधरः -
षड्विंशे मृगयाव्याजात् स्वप्नजागरणोक्तितः ।
सद्बुद्धित्यागयोगाभ्यां संसृतिः सा प्रपञ्च्यते ॥

तद् एवम् आत्मन उपाधिकृतां सुषुप्तावस्थां जाग्रदवस्थां चोक्त्वेदानीं स्वप्नावस्थाम् आहस एकदेति दशभिः । महानिष्वासो धनुः कर्तृत्वभोक्तृत्वाद्यभिनिवेशो यस्य स रथम् अरुह्य पञ्चप्रस्थं वनम् अगाद् इति तृतीयेनान्वयः । रथं तदानीम् एव विधृतं स्वप्नदेहम्, जाग्रद्देहस्य शतसम्वत्सरोपभोग्यपुरत्वेनोक्तत्वात् । पञ्च ज्ञानेन्द्रियाण्य् अश्वा यस्य । आशुगं शीघ्रगतिम् । द्वे अहन्ताम् अमते ईषे दण्डिके यस्य । द्वे पुण्यपापे चक्रे यस्य । एकं प्रधानम् अक्षो यस्य । त्रयो गुणो वेणवो ध्वजा यस्य । पञ्च प्राणा बन्धुराणि बन्धनानि यस्य ॥१॥

क्रमसन्दर्भः - स एकदेति त्रिकम् । टीकायाम् एका बुद्धिर् अविवेकवती । पञ्चविषया हतमृगस्थानीयाः । पूर्वत्र शब्दादयो वासनामयविषयाः । अत्र तु तद्वासना इति भेदः ॥१॥

विश्वनाथः -
धार्मिकस्यापि जीवस्य दैवात् तामसभावतः ।
षड्विंशे सद्धियस् त्यागः पुनः प्राप्तिश् च वर्ण्यते ॥

धार्मिकस्य विवेकिनोऽपि जीवस्य कदाचिद् दैववशात् तामसभावोद्गमेनाविवेकतो निषिद्धविषयासक्तिः स्याद् इति दर्शयन् विषयलौल्यातिरेकार्थम् एव देहं रथरूपत्वेन वर्णयतिस एवैकस्मिन् समये रथम् आरुह्य पञ्चग्रन्थं वनम् अगात् इति तृतीयेनान्वयः । महानिष्वासो धनुः कर्तृत्वभोक्तृत्वाभिनिवेशो यस्य सः । पञ्चज्ञानेन्द्रियाण्य् अश्वा यस्य, आशुगं शीघ्रगतिषु द्वे अहन्ताममते ईषे दण्डिके यस्य, द्वे पुण्यपापे चक्रे यस्य, एकं प्रधानम् अक्षो यस्य, त्रयो गुणा वेणवो ध्वजा यस्य, पञ्च प्राणा बन्धुराणि निबन्धनानि यस्य, एकं मनो रश्मिः प्रग्रहो यस्य सः । एका बुद्धिर् दम्नः सूतो यस्य तं च । एकं हृदयं नीडं रथिन उपवेशस्थानं यत्र, द्वौ श्लोकमोहौ कूवरौ युगबन्धनस्थानं यस्य, पञ्च इन्द्रियव्यापाराः चरणारविन्दादयः, प्रहरणान्य् अस्त्राण्य् यस्य । सप्तधातवो वरूथा रथरक्षार्थं चर्माद्यावरणानि यस्य ।

पञ्चविक्रमं कथापक्षेविस्तृतविक्रमं, पचि विस्तरे । अध्यात्मपक्षेपञ्च कर्मेन्द्रियाणि विक्रमा गमनानि यस्य, हैमोपस्करं स्वर्णमयपरिच्छदं, अध्यात्मपक्षेहैम हिमसम्बन्धिन उपस्करा अतिजाड्याद् अस्फूर्तय परिच्छदा यस्य । स्वर्णकर्मा रजोगुणकवचः अक्षयेषुधिः अनन्तवासनः । एकादश चमूनाथाः सेनान्यो यस्य सः । पक्षेएकादशो मनोरूपश् चमूपतिर् यस्य सः । वासनाहेतोर् मनसः प्रग्रहत्वं सङ्कल्पविकल्पात्मकस्य मनसो बृहद्बलत्वेन वक्ष्यमाणस्य चमूनाथत्वम् इति विभागः । पञ्चग्रन्थं पञ्चप्रस्थसञ्ज्ञम् । पक्षे, पञ्चशब्दादिमद्वसुतुनि प्रस्थाः सानवो यत्र तत् ॥१३॥

ओ)०(ओ

॥ ४.२६.२ ॥

एकरश्म्य् एकदमनम् एकनीडं द्विकूबरम् ।
पञ्चप्रहरणं सप्त वरूथं पञ्चविक्रमम् ॥

श्रीधरः - एकं मनो रश्मिः प्रग्रहो यस्य, एका बुद्धिर् दमनः सूतो यस्य तं च तं च । एकं हृदयं नीडं रथिन उपवेशस्थाणं यस्मिन् । द्वौ शोकमोहौ कूबरौ युगबन्धनस्थानं यस्य । पञ्च शब्दादयो विषयाः प्रह्रियन्ते प्रक्षिप्यन्ते यस्मिन् । अस्य व्याख्यानं भविष्यति पञ्चेन्द्रियार्थप्रक्षेप इति । सप्त धातवो वरूथा रक्षार्थं चर्माद्यावरणानि यस्य । पञ्च कर्मेन्द्रियाणि विक्रमा गतिप्रकारा यस्य ॥

क्रमसन्दर्भः - न व्याख्यातम्.

विश्वनाथः - प्रथमश्लोकस्य टीका द्रष्टव्या.

ओ)०(ओ

॥ ४.२६.३ ॥

हैमोपस्करम् आरुह्य स्वर्णवर्माक्षयेषुधिः ।
एकादशचमूनाथः पञ्चप्रस्थम् अगाद् वनम् ॥

श्रीधरः - हैमोपस्करं सौवर्णाभरणम् । स्वर्णवर्मा, वर्म कवचम्, रजोगुणावृतः । अक्षयेषुधिः, इषुधिर् निषङ्गः, अनन्तवासनाहङ्कारोपाधिः । एकादशो मनोरूपश् चमूनाथः सेनापतिर् यस्य । वासनामयस्य मनसः प्रग्रहत्वं सङ्कल्पविकल्पात्मकस्य बृहद्बलत्वेन वक्ष्यमाणस्य चमूनाथत्वम् इति विभागः । पञ्च शब्दादयो विषयाः प्रस्थाः सानवो यस्मिंस् तद् वनं भजनीयं देशम् अगात् ॥३॥

क्रमसन्दर्भः - न व्याख्यातम्.

विश्वनाथः - प्रथमश्लोकस्य टीका द्रष्टव्या.

ओ)०(ओ

॥ ४.२६.४ ॥

चचार मृगयां तत्र दृप्त आत्तेषुकार्मुकः ।
विहाय जायाम् अतदर्हां मृगव्यसनलालसः ॥

श्रीधरः - आत्ता गृहीता इषवो रागादिरूपाः, कार्मुकं च भोगाद्यभिनिवेशरूपं येन । जायां विवेकवतीं बुद्धिं विहाय । अतदर्हां त्यागान् अर्हाम् । त्यागे हेतुः, मृग्यन्त इति मृगा विषयास् तेषु व्यसनं भोगासक्तिस् तेन लालसाऽतिस्पृहा यस्य ॥४॥

क्रमसन्दर्भः - न व्याख्यातम्.

विश्वनाथः - मृगयां परदारगमनादिपापम् । इषवो रागद्वेषादयः । कार्मुकं भोगाभिनिवेशरूपम् । जायां धर्मशीलां बुद्धिम् ॥४॥

ओ)०(ओ

॥ ४.२६.५ ॥

आसुरीं वृत्तिम् आश्रित्य घोरात्मा निरनुग्रहः ।
न्यहनन् निशितैर् बाणैर् वनेषु वनगोचरान् ॥

श्रीधरः - बाणै रागादिभिः । वनेषु भजनीयदेशेषु । वनगोचरान् भजनीयविषयान् । न्यहनत् आत्मसात्कृतवान् । कथापक्षे तु स्पष्टम् एव ॥५॥

क्रमसन्दर्भः - न व्याख्यातम्.

विश्वनाथः - न्यहनन्न् इति बाणादिकरणकहिंसादिपापं कृतवान् इत्य् अर्थः ॥५॥

ओ)०(ओ

॥ ४.२६.६ ॥

तीर्थेषु प्रतिदृष्टेषु राजा मेध्यान् पशून् वने ।
यावदर्थम् अलं लुब्धो हन्याद् इति नियम्यते ॥

मध्वः - अलुब्धो लोकोपकारार्थं घ्नान्नात्मार्थाद् अधिकम् अपि हन्यात् ॥६॥

श्रीधरः - नन्व् आसुरीं वृत्तिम् आश्रित्येति किम् इति मृगया निन्द्यते । कथापक्षे, तावद् राज्ञो विहितैव सा । अध्यात्मपक्षेऽपि जीवस्य विषयभोगो विहित एवेत्य् आशङ्क्याहतीर्थेष्व् इति त्रिभिः । अयं भावः, न हि मृगया विधीयते रागप्राप्तत्वात्, किन्तु नियम्यते प्रवृत्तिः सङ्कोच्यते । नियमम् एव षड्विधं दर्शयति । यद्य् अलम् अत्यर्थं लुब्धो रागी सन् हन्यात्, तर्हि तीर्थेषु श्राद्धादिष्व् एव । तत्रापि श्रुतिदृष्टेषु प्रख्यातेष्व् एव, न नित्यश्राद्धादिषु । तत्रापि राजैव मेध्यान् एव वन एव यावद् उपयोगम् एवेति । एवं जीवस्य विषयसेवापि यावद् उपयोगं न यथेष्टम् इति नियम एवेत्य् अर्थः ॥६॥

क्रमसन्दर्भः - न व्याख्यातम्.

विश्वनाथः - नन्व् कथापक्षेराज्ञो मृगया विहितैव । आध्यात्मैवपक्षे, जीवस्य भोक्तृत्वाद् विषयभोग उचित एवेति । किम् इति निन्द्यते ? इत्य् अत आहतीर्थेष्व् इति त्रिभिः । अयं भावःन हि मृगया विधीयते, रागप्राप्तत्वात्, किन्तु नियम्यते प्रवृत्तिः सङ्कोच्यते । नियमम् एव षड्विधं दर्शयतियद्य् अलम् अत्यर्थं लुब्धो रागी सन् हन्यात्, तर्हि तीर्थेषु श्राद्धादिष्व् एव । तत्रापि श्रुतिदृष्टेषु प्रख्यातेष्व् एव, न नित्यश्राद्धादिषु । तत्रापि राजैव मेध्यान् एव वन एव यावद् उपयोगम् एवेति । एवं जीवस्य विषयसेवापि यावद् उपयोगम् एव न यथेष्टम् इत्य् अभ्यनुज्ञारूपो नियम एवेत्य् अर्थः ॥६॥

ओ)०(ओ

॥ ४.२६.७ ॥

य एवं कर्म नियतं विद्वान् कुर्वीत मानवः ।
कर्मणा तेन राजेन्द्र ज्ञानेन न स लिप्यते ॥

मध्वः - उपकारः सत्यं येन तत् कृत्वा नैव दूष्यति ।
अतीव निन्दितम् अपि बहुहिंसायुग् एव वा ।
अथवा ज्ञानिनः कर्म न दुष्टम् अपि लिप्यते ॥ इति अध्यात्मे ॥७॥

श्रीधरः - अतो नावश्यकत्वम् इत्य् आहय इति । एवं नियतं कर्म विद्वान् । तेनेत्य् उपलक्षणम् । तेनान्येन वा कर्मणैवम् अनुष्ठितेन यज् ज्ञानं भवति तेन ज्ञानेन हेतुना सोऽनुष्ठाता न लिप्यते ॥७॥

क्रमसन्दर्भः - न व्याख्यातम्.

विश्वनाथः - स तेन कर्मणा न लिप्यते । । ज्ञानेनेति तत्कर्मजन्येन ज्ञानेन हेत्व् अनेनेत्य् अर्थः ॥७॥

ओ)०(ओ

॥ ४.२६.८ ॥

अन्यथा कर्म कुर्वाणो मानारूढो निबध्यते ।
गुणप्रवाहपतितो नष्टप्रज्ञो व्रजत्य् अधः ॥

श्रीधरः - अन्यथा नियमोल्लङ्घनेनान्तःकरणशुद्ध्यभावात् । कर्तृत्वाभिमानम् आरूढः कर्मभिर् अनुबध्यते, ततश् च गुणप्रवाहे पतितोऽधो व्रजति ॥८॥

क्रमसन्दर्भः - न व्याख्यातम्.

विश्वनाथः - अन्यथा नियमोल्लङ्घनेन अन्तःकरणशुद्ध्यभावात् । कर्तृत्वाभिमानम् आरूढः कर्मभिर् अनुबध्यते, ततश् च गुणप्रवाहे पतितोऽधो व्रजति । तेनाध्यात्मपक्षेऽपि निषिद्धेतरविषयभोग एव जीवस्योक्त इत्य् अर्थः ॥८॥

ओ)०(ओ

॥ ४.२६.९ ॥

तत्र निर्भिन्नगात्राणां चित्रवाजैः शिलीमुखैः ।
विप्लवोऽभूद् दुःखितानां दुःसहः करुणात्मनाम् ॥

श्रीधरः - प्रासङ्गिकं परिसमाप्य पुनर् मृगयाम् एवानुवर्णयतितत्रेति । चित्रा वाजाः पक्षा येषां तैः । विप्लवो नाशः करुणात्मनां कृपालूनां दुःसहः ॥९॥

क्रमसन्दर्भः - न व्याख्यातम्.

विश्वनाथः - प्रासङ्गिकं परिसमाप्य प्रकृतम् आहतत्रेति । विचित्रपक्षैः शरैर् विप्लवो नाशः । पक्षेविविधदोषयुक्तैर् इन्द्रियैर् विविधहिंसादिपापं करुणात्मनां कृपालूनाम् अस्मादृशां दुःसहः । अत एव त्वम् एव प्रबोध्यस इति भावः ॥९॥

ओ)०(ओ

॥ ४.२६.१० ॥

शशान् वराहान् महिषान् गवयान् रुरुशल्यकान् ।
मेध्यान् अन्यांश् च विविधान् विनिघ्नन् श्रमम् अध्यगात् ॥

श्रीधरः, क्रमसन्दर्भः - न व्याख्यातम्.

विश्वनाथः - श्रमम् अध्यगाद् इति धार्मिकजीवो हि कथञ्चिद् दैववशात् कञ्चित् कालम् अधर्मं कृत्वा अनुतापं प्राप्तः स्याद् इत्य् अर्थः ॥१०॥

ओ)०(ओ

॥ ४.२६.११ ॥

ततः क्षुत्तृट्परिश्रान्तो निवृत्तो गृहम् एयिवान् ।
कृतस्नानोचिताहारः संविवेश गतक्लमः ॥

श्रीधरः - तद् एवं स्वप्नावस्था दर्शिता, इदानीं पुनर् अपि विवेकवत्या बुद्ध्या रममाणस्य पुत्रादिसन्ततिं प्रपञ्चयिष्यन् कथासौन्दर्याय तस्याः प्रणयकुपिताया अनुनयं प्रस्तावसहितम् आहतत इत्य् आरभ्य यावद् अध्यायसमाप्ति । एयिवान् आगतः । कृतं स्नानम् उचित आहारश् च येन । सम्विवेश शय्याम् आश्रितः ॥११॥

क्रमसन्दर्भः - न व्याख्यातम्.

विश्वनाथः - क्षुत्तृट्परिश्रान्त इति कृतानां दुष्कृतानां स्मरणव्याकुल इत्य् अर्थः । निवृत्त इति पापेभ्यो विरत इत्य् अर्थः । गृहम् एयिवान् इत्य् अधर्ममर्यादां विहाय पुनर् धर्ममर्यादायां स्थातुम् इयेषेत्य् अर्थः । कृतस्नान इति ब्राह्मणानाम् आमन्त्र्य पापप्रायश्चित्तं कृतवान् इत्य् अर्थः । उचिताहारो मांसमदिराद्यशुचिभक्षणं तत्याजेत्य् अर्थः । सम्विवेश किञ्चित् स्थिरीबभूवेत्य् अर्थः ॥११॥

ओ)०(ओ

॥ ४.२६.१२ ॥

आत्मानम् अर्हयां चक्रे धूपालेपस्रगादिभिः ।
साध्वलङ्कृतसर्वाङ्गो महिष्याम् आदधे मनः ॥

श्रीधरः, क्रमसन्दर्भः - न व्याख्यातम्.

विश्वनाथः - आत्मानम् अर्हयाञ्चक्र इति साधून् मुनीन् विदुषश् च सम्मान्यानीय तैः स्वान्तःकरणं शोधयामासेत्य् अर्थः । कैः धूपादिभिर् इति धर्मज्ञानवैराग्यादिनानोपाख्यानोपदेशैः साध्वलङ्कृतसर्वाङ्ग इति शास्त्रानुसरणीकृत सर्वचित्तवृत्तिक इत्य् अर्थः । महिष्याम् इति पूर्वावस्थाप्राप्तायां धर्मशीलायां स्वबुद्धाव् इत्य् अर्थः ॥१२॥

ओ)०(ओ

॥ ४.२६.१३ ॥

तृप्तो हृष्टः सुदृप्तश् च कन्दर्पाकृष्टमानसः ।
न व्यचष्ट वरारोहां गृहिणीं गृहमेधिनीम् ॥

श्रीधरः - गृहमेधिनीं सात्त्विकीं बुद्धिं, राजस्यां बुद्ध्यां वर्तमानो नापश्यत् ॥१३॥

क्रमसन्दर्भः - न व्याख्यातम्.

विश्वनाथः - दृप्त इत्यादिना अधर्मसंस्कारोऽपगम उक्तः । कन्दर्पाकृष्टमानस इति पूर्वदशावर्तिनीं धर्मनिष्ठावतीं बुद्धिं युवतिम् इव प्राप्तुम् अत्युत्सुक इत्य् अर्थः । न व्यचष्टेति । कथापक्षेमृगयाव्याजेन वनं गत्वा काम् अपि कामिनीं रमयामासेति पुरञ्जनो मानिनी बभूवेति हेतोर् इति भावः । अध्यात्मपक्षेआगन्तुकपापकृतमनोमालिन्यस्य निःशेषान् अपगमात् प्राक्तनी धर्मप्रयोजिका बुद्धिर् ईप्सितापि न शीघ्रम् आविर्भवेद् इत्य् एव विवक्षितम् ॥१३॥

ओ)०(ओ

॥ ४.२६.१४ ॥

अन्तःपुरस्त्रियोऽपृच्छद् विमना इव वेदिषत् ।
अपि वः कुशलं रामाः सेश्वरीणां यथा पुरा ॥

श्रीधरः - वेदिषत् हे प्राचीनबर्हिः । अन्तःपुरस्त्रियस् तत्सखीः । सेश्वरीणां स्वामिनीसहितानाम् । यथा पुरेत्यादि पृथग्वाक्यम् ॥१४॥

क्रमसन्दर्भः - अन्तर् इति सार्धकम् ॥१४॥

विश्वनाथः - वेदिषत् हे प्राचीनबर्हिः ! सेश्वरीणां स्वामिनीसहितानाम् एतर्हि इदानीं तां विनेत्य् अर्थः । पक्षे, अन्तःपुरस्त्रीः अन्तःकरणवृत्तीः पूर्वदशावस्था धर्मप्रवर्तनीर् मनाक् प्रादुर्भूता वीक्ष्य पराममर्श । हन्तैतादृश्य एव मम बुद्धिवृत्तयो यदि साम्प्रतिकपापसंस्कारानुच्छिद्यमानाः स्थिराः स्युः, तदैव ममोद्धार इति कुशलप्रश्नस्यथार्थः ॥१४॥

ओ)०(ओ

॥ ४.२६.१५ ॥

न तथैतर्हि रोचन्ते गृहेषु गृहसम्पदः ।
यदि न स्याद् गृहे माता पत्नी वा पतिदेवता ।
व्यङ्गे रथ इव प्राज्ञः को नामासीत दीनवत् ॥

श्रीधरः - व्यङ्गे चक्रादिहीने ॥१५॥

क्रमसन्दर्भः - न व्याख्यातम्.

विश्वनाथः - ननु विषयभोगेन सुखी भव, किं ते धर्मेणेत्य् अत आहएतर्हि इदानीं निषिद्धविषया न रोचन्ते । याता विष्णुभक्तिः । पत्नी धर्मशीला बुद्धिः । व्यङ्गे चक्रादिहीने ॥१४॥

ओ)०(ओ

॥ ४.२६.१६ ॥

क्व वर्तते सा ललना मज्जन्तं व्यसनार्णवे ॥
या माम् उद्धरते प्रज्ञां दीपयन्ती पदे पदे

श्रीधरः, क्रमसन्दर्भः - न व्याख्यातम्.

विश्वनाथः - क्व वर्तते इति बुद्धिवृत्तयएव काश्चन नानुभूयन्ते, न तु वस्तुतः सा बुद्धिर् इति मनसि खिद्यति स्म ॥१६॥

ओ)०(ओ

॥ ४.२६.१७ ॥

रामा ऊचुः
नरनाथ न जानीमस् त्वत्प्रिया यद् व्यवस्यति ।
भूतले निरवस्तारे शयानां पश्य शत्रुहन् ॥

श्रीधरः - निरवस्तारे आस्तरणरहिते ॥१७॥

क्रमसन्दर्भः - न व्याख्यातम्.

विश्वनाथः - निरवस्तारे आस्तरणरहिते । पक्षे, तव हृदयम् एव तस्याः पुष्पपर्यङ्कस् तस्माद् विच्युतिर् एव तस्याः सद्बुद्धेर् निरवस्तारे भूतले शयनम् । शत्रुहन् हे वीर ! पक्षेत्यक्तपाप ! ॥१७॥

ओ)०(ओ

॥ ४.२६.१८ ॥

नारद उवाच
पुरञ्जनः स्वमहिषीं निरीक्ष्यावधुतां भुवि ।
तत्सङ्गोन्मथितज्ञानो वैक्लव्यं परमं ययौ ॥

श्रीधरः - अवधुतां त्यक्तदेहादराम् । तत्सङ्गेनोन्मथितं व्याकुलं ज्ञानं यस्य ॥१८॥

क्रमसन्दर्भः - न व्याख्यातम्.

विश्वनाथः - अवधुतां त्यक्तदेहादराम् । पक्षे, स्वेनैव स्वहृदयात् च्यावितत्वात् खण्डितां निरीक्ष्य हन्त ममैवायं महापराध इति विचार्य तत्सङ्गेन तस्याः पुनर् उदित्सया उन्मथितज्ञानः तिरस्कृतस्वदुर्बुद्धिक इत्य् अर्थः । वैक्लव्यं दैन्यम् ॥१८॥

ओ)०(ओ

॥ ४.२६.१९ ॥

सान्त्वयन् श्लक्ष्णया वाचा हृदयेन विदूयता ।
प्रेयस्याः स्नेहसंरम्भ लिङ्गम् आत्मनि नाभ्यगात् ॥

श्रीधरः - स्नेहसंरम्भः प्रणयकोपस् तस्य लिङ्गं कुटिलदृष्ट्यादि स्वस्मिन् न लब्धवान् ॥१९॥

क्रमसन्दर्भः - नाभ्यगात् गभीरकोपत्वात् ॥१९॥

विश्वनाथः - सान्त्वयन्न् इति मद्भाग्याद् इयं मे प्राक्तनी बुद्धिः पुनर् अप्य् आविर्भवति यां विनैव मम दुर्गतिर् इति मनोऽनुलापः । प्रेमसंरम्भचिह्नं नाध्यगाद् इति ममाप्य् एवं पापाचरणं केन कारणेनाभूद् इति क्षणं पराममर्श ॥१९॥

ओ)०(ओ

॥ ४.२६.२० ॥

अनुनिन्येऽथ शनकैर् वीरोऽनुनयकोविदः ।
पस्पर्श पादयुगलम् आह चोत्सङ्गलालिताम् ॥

श्रीधरः - उत्सङ्गम् आरोप्य लालिताम् ॥२०॥

क्रमसन्दर्भः - न व्याख्यातम्.

विश्वनाथः - अनुनिन्य इति पुनर् उद्यारभ्य दुर्विषयभोगे बुद्धिर् मया नैव कार्येति । पस्पर्श पादयुगलम् इति अहङ्कारत्यागसाधुजनसम्मानाव् एव तस्याः पादौ पस्पर्श प्राप । उत्सङ्गलालितां स्वहृदयनिकटम् एवानीताम् ॥२०॥

ओ)०(ओ

॥ ४.२६.२१ ॥

पुरञ्जन उवाच
नूनं त्व् अकृतपुण्यास् ते भृत्या येष्व् ईश्वराः शुभे ।
कृतागःस्व् आत्मसात् कृत्वा शिक्षादण्डं न युञ्जते ॥

श्रीधरः - कृतम् आगोऽपराधो यैस् तेषु । आत्मसात् कृत्वा अस्मदधीनोऽयम् इति मत्वा शिक्षार्थं दण्डं न कुर्वन्ति ते भृत्या मन्दभाग्याः ॥२१॥

क्रमसन्दर्भः - न व्याख्यातम्.

विश्वनाथः - कथापक्षे, प्रिये ! मह्यं यत् कोपरूपं दण्डं करोषि, तत् कृपया सापराधम् अपि निजदासम् अबुधं शिक्षयस्य् अतस् त्वाम् एतज्जन्मनि कदापि न त्यक्ष्यामीत्य् अर्थान्तरन्यासेनाहनूनम् इति द्वाभ्याम् । आत्मसात् कृत्वा अस्मदधीनोऽयम् इति मत्वा शिक्षार्थं दण्डं येषु न कुर्वन्ति, ते भृत्या मन्दभाग्याः, तेन । येषु दण्डं कुर्वन्ति ते भूरिभाग्या इत्य् अहं ते दण्डपात्रीभवन्न् आत्मानं भूरिभाग्यम् एव मन्य इति भावः ।

अध्यात्मपक्षेहन्त हन्त प्रतिष्ठितस्यापि मम कादाचित्कपापाचरणेन सम्प्रति यल् लोकनिन्दाचित्तप्रसादौ परमदुःसहावभूतां, तत् परमेश्वरेणैव मह्यं शिक्षादण्डो दत्तस् तद् अहम् एतज् जन्मनि पुनः कदापि सद्बुद्धिं न त्यक्ष्यामीति तां सद्बुद्धिम् एव मनसा सम्बोध्याहनूनम् इति द्वाभ्याम् ॥२१॥

ओ)०(ओ

॥ ४.२६.२२ ॥

परमोऽनुग्रहो दण्डो भृत्येषु प्रभुणार्पितः ।
बालो न वेद तत् तन्वि बन्धुकृत्यम् अमर्षणः ॥

श्रीधरः - यतः परमोऽनुग्रहो दण्डः, यस् तु दण्डतो विषीदति योऽज्ञ इत्य् आहबाल इति । बन्धुकृत्यं शिक्षाकरणम् । अमर्षणः क्रोधी ॥२२॥

क्रमसन्दर्भः - न व्याख्यातम्.

विश्वनाथः - यस् तु दण्डितो विषीदति सोऽज्ञ इत्य् आहबाल इति । अमर्षणः क्रोधी । पक्षे, सद्बुद्धिं प्रति स्वगतम् आहत्वां सद्बुद्धिं त्यक्तवतो मम यः साम्प्रतिकोऽनुतापः, एष एव त्वद्दत्तो दण्डः परमो ममानुग्रह एव यतः पुनर् अपि पापासक्तिर् नामाभाविनीति भावः ॥२२॥

ओ)०(ओ

॥ ४.२६.२३ ॥

सा त्वं मुखं सुदति सुभ्र्व् अनुरागभार
व्रीडाविलम्बविलसद्धसितावलोकम् ।
नीलालकालिभिर् उपस्कृतम् उन्नसं नः
स्वानां प्रदर्शय मनस्विनि वल्गुवाक्यम् ॥

श्रीधरः - हे सुदति ! हे सुभ्रु ! हे मनस्विनि ! सा त्वम् अस्माकं स्वामिनी, अतः स्वानां मुखं प्रदर्शय । कीदृशम् ? अनुरागभारेण व्रीडया यो विलम्बो मन्थरता तेन विलसन् हसितावलोको यस्मिन् । नीला अलका एवालयस् तैर् उपस्कृतं भूषितम् । उन्नतनासिकम् । वल्गु वाक्यं यस्मिंस् तत् ॥२३॥

क्रमसन्दर्भः - न व्याख्यातम्.

विश्वनाथः - दण्डस् तु दण्ड एव सम्प्रति प्रसीदेत्य् आहसा त्वम् इति । सा प्रसिद्धा त्वम् अस्माकं स्वामिनी । अनुरागभरेण व्रीडया यो विलम्बो मन्थरता, तेन विलसन् हसितावलोको यस्मिन् । वल्गूनि वाक्यानि यस्मिंस् तत् ।

अध्यात्मपक्षेसर्वेणैव प्रकारेण सैवेयं मे प्राक्तनी बुद्धिर् अनुकूलीभूय स्थिरा भवत्व् इति मुहुः प्रार्थना ॥२३॥

ओ)०(ओ

॥ ४.२६.२४ ॥

तस्मिन् दधे दमम् अहं तव वीरपत्नि
योऽन्यत्र भूसुरकुलात् कृतकिल्बिषस् तम् ।
पश्ये न वीतभयम् उन्मुदितं त्रिलोक्याम्
अन्यत्र वै मुररिपोर् इतरत्र दासात् ॥

श्रीधरः- हे वीरपत्नि, वीरस्य मम भार्ये ! यस् ते कृतापराधस् तस्मिन्न् अहं ब्राह्मणकुलाद् अन्यत्रान्यस्मिन् मुररिपुदासाद् इतरत्र च दमं दधे दण्डं करोमि । किन्तु तं विगतभयम् उच्चैर् मुदितं त्रिलोक्याम् अन्यत्र वै लोकत्रयाद् बहिर् अपि न पश्यामि । मद्भयाद् एवासौ मरिष्यतीत्य् अर्थः ॥२४॥

क्रमसन्दर्भः - अन्यत्र भूसुरकुलादिकं धर्मनिष्ठजीवम् अधिकृत्य पुरञ्जनाख्यानात् ॥२४॥

विश्वनाथः - हे वीरपत्नि ! वीरस्य मम भार्ये ! यद् अन्यः कश्चिन् मदीयस् तव प्रातिकूल्यम् अकरोत् । तस्मिन् दमं दण्डं दधे करोमि, यतस् तवाहं त्वदधीनत्वात् त्वदीय इत्य् अर्थः । किन्तु ब्राह्मणकुलाद् अन्यत्र मुररिपोर् दासाद् इतरत्र तद्द्वयोर् मम नास्ति प्रभुतेति पुरञ्जनस्यास्य प्राचीनबर्हिष्ट्वात् प्राचीनबर्हिषश् च पितृपैतामहधर्ममर्यादान् उल्लङ्घनात् । सा मर्यादा चअन्यत्र ब्राह्मणकुलाद् अन्यत्राच्युतगोत्रतः इति पृथुचरितोक्तेर् ब्राह्मणवैष्णवयोः करदण्डाद्यग्रहणरूपैवेति विवेचनीयम् । अतो ब्राह्मणवैष्णवाभ्याम् अन्यत्र त्रिलोक्यां त्रिलोकीमध्ये अन्यत्र त्रिलोक्या बहिर् वा वीतभयम् विगतभयम् उत् उच्चैर् मुदितं न पश्यामि । मद्भयाद् एवासौ मरिष्यतीति भावः ।

अध्यात्मपक्षेयदि प्राचीनाद् दैहिकाद् वा पापाचरणात् तव प्रातिकूल्यं, तदा हे सद्बुद्धे ! दमं तदुपशमकं दानपुण्यव्रतादिकं करोमि । यदि तु ब्राह्मणकोपात् वैष्णवापराधाद् वा, तदा तु तौ दुरुपशमाव् एवेत्य् आहभूसुरकुलाद् अन्यत्रेत्य् आदि । तद्द्वयापराधस्य तद्द्वयप्रसादाद् एवोपशान्तिर् नान्यथेति भावः । वीतभयम् इत्य् आद्यधर्मनिर्मूलने साटोपे क्तिः ॥२४॥

ओ)०(ओ

॥ ४.२६.२५ ॥

वक्त्रं न ते वितिलकं मलिनं विहर्षं
संरम्भभीमम् अविमृष्टम् अपेतरागम् ।
पश्ये स्तनाव् अपि शुचोपहतौ सुजातौ
बिम्बाधरं विगतकुङ्कुमपङ्करागम् ॥

श्रीधरः - ते वक्त्रम् इतः पूर्वं कदाचिद् अपि वितिलकं न पश्यामि । संरम्भेण कोपावेशेन भीमं भयङ्करम् । अविमृष्टम् अनुज्ज्वलम् । अपेतरागं स्नेहशून्यम् । तथा ते सुजातौ शोभनौ स्तनाव् अपि शोकाश्रुभिर् उपहतौ न पश्यामि । तथा बिम्बफलाकारम् अधरं च विगतः कुङ्कुमपङ्कतुल्यस् ताम्बूलरागो यस्मात् तादृशं न पश्यामि । इदानीं कुत एवं जातम् इति शेषः । पाठान्तरे एवं भूतं मुखं स्तनौ च पश्यन् शं न विन्दामीत्य् अन्वयः । विगतः कुङ्कुमपङ्करागो याभ्याम् इति स्तनयोर् विशेषणम् ॥२५॥

क्रमसन्दर्भः - न व्याख्यातम्.

विश्वनाथः - वक्त्रम् वितिलकं कदापि न पश्यामि । सम्प्रति यद् दौर्भाग्याद् एव पश्यामीति भावः । कुङ्कुमपङ्कस्येव ताम्बूलस्य रागो यत्र तं बिम्बाधरम् । विन्दामि शम् इति पाठे विगतकुङ्कुमपङ्करागाव् इति स्तनयोर् विशेषणम् ।

पक्षे, वितिलकत्वादिभिर् उपलब्धाया अपि सद्बुद्धेः पूर्ववत् प्रसादाभावो द्योतितः ॥२५॥

ओ)०(ओ

॥ ४.२६.२६ ॥

तन् मे प्रसीद सुहृदः कृतकिल्बिषस्य
स्वैरं गतस्य मृगयां व्यसनातुरस्य ।
का देवरं वशगतं कुसुमास्त्रवेग
विस्रस्तपौंस्नम् उशती न भजेत कृत्ये ॥

श्रीधरः - तत् तस्मात् कृतं किल्बिषम् अपराधो येन तस्य । किल्बिषम् एवाहस्वैरं स्वातन्त्र्येण त्वाम् अपृष्ट्वा मृगयां गतस्य । देवो देवनं क्रीडा तां राति ददातीति देवरः कान्तस् तम् । कामवेगेन विस्रस्तं गतं पौंस्नं पौरुषं धैर्यं यस्य तम् । उशती कामयमाना कृत्ये कर्तुं योग्येऽर्थे का न भजेत ? ॥२६॥

क्रमसन्दर्भः - न व्याख्यातम्.

विश्वनाथः - प्रेयस्याः प्रसादं प्रार्थयतेतन् म इति । किल्बिषम् एवाहस्वैरम् इत्यादि । देवो देवनं क्रीडा, तां राति ददातीति देवरः कान्तस् तम् । स्मरशरवेगेनैव विस्रस्तं पौंस्नं पौरुषार्हं स्वातन्त्र्यं यस्य तम् । उशती कमनीया कृतो कान्तविषयकस्नेहोचिते कर्मणि का न भजेत ?

पक्षे, सद्बुद्धिम् एव साक्षात्कृत्याहप्रसीद प्रसन्ना भवन्ती मम हृदि विराजस्व । मम कीदृशस्य ? स्वैरं निरङ्कुशम् एव कृतकिल्बिषस्य मृगयां गतस्य व्याधस्यैव पापिन इत्य् अर्थः । व्याधो मृगवधजीवो मृगयुर् लुब्धको हि सः इत्य् अभिधानात् । सद्बुद्धेः स्वस्मिन्न् अवस्थितिम् अर्थान्तरन्यासेनाहकेति । स्त्री यथा कान्तं सापराधम् अपि न जहाति, तथैव । हे सद्बुद्धे ! मां त्वं न जहीहीत्य् अर्थः ॥२६॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
चतुर्थे षड्विंशोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां चतुर्थस्कन्धे
पुरञ्जनोपाख्याने षड्विंशोऽध्यायः ।
॥ ४.२६ ॥

(४.२७)
अथ सप्तविंशोऽध्यायः

॥ ४.२७.१ ॥

नारद उवाच
इत्थं पुरञ्जनं सध्र्यग् वशमानीय विभ्रमैः ।
पुरञ्जनी महाराज रेमे रमयती पतिम् ॥

श्रीधरः -
सप्तविंशे प्रियापुत्राद्यासक्त्या विस्मृतात्मनः ।
कालकन्याद्युपाख्यानैर् जरारोगाद्य् उदीर्यते ॥

तद् एवं जीवस्यानुनयादिकथासौन्दर्येणात्यन्तम् उपाधिवश्यत्वम् उक्त्वा तन् निमित्तां संसारपरम्परां निरूपयितुम् आहैत्थम् इति । अत्र च प्रतिपदं कथञ्चिद् अध्यात्मपक्षेऽपि योजयितुं शक्यम् एव । श्रीनारदेन तु जीवस्य स्त्रीपुरुषवासनादार्ढ्येन विचित्रा संसृतिर् भवतीत्य् एतावद् एव कथातात्पर्यं दर्शितम् ।

क्वचित् पुमान् क्वचिच् च स्त्री क्वचिन् नोभयम् अन्धधीः ।
देवो मनुष्यस् तिर्यग् वा यथाकर्मगुणं भवः ॥ इति वदता ।

तत्रादौ पुंस्त्वेन संसृतिर् अध्यायत्रयेणोक्ता । ततश् चैकेनाध्यायेन स्त्रीत्वेन संसृतिं प्रदर्श्येश्वरप्रसादलब्धज्ञानेन मोक्ष इत्य् उक्तम् । ततस् तद् एव यथोपयोगं व्याख्यातम् इति पञ्चाध्याय्यारम्भः प्रतीयते । प्रतिपदम् अध्यात्मयोजना तु दुर्घटा निष्प्रयोजना चेति स्वप्रौढिख्यापनम् अनादृत्य यथोपयोगम् एव व्याख्यास्यामः । सध्र्यक् सम्यक् । विभ्रमैर् विलासैः ॥१॥

क्रमसन्दर्भः - न व्याख्यातम्.

विश्वनाथः -
सद्बुद्ध्या सहितस्यास्य सुकृतान्य् अपि कुर्वतः ।
सप्तविंशे जरारोगाद् उपाख्यानेन कथ्यते ॥

तद् एवं धार्मिकस्यापि जीवस्य कदाचिद् अन्तराये प्राप्ते विविधदुष्कृतदूषितान्तःकरणस्यापि पुनर् लब्धविवेकस्य दानव्रततपःप्रायश्चित्तादिकं कृतवतोऽपि मनोमालिन्य्हान् अपगमाद् अनुपदम् अनुतापसहस्रविदीर्णस्य भाग्यवशाद् एव पुनर् अपि सद्बुद्धिप्राप्तिः प्रपञ्चिता । इदानीं पूर्ववद् एव धर्मबुद्धिमतः सदाचारस्य तस्य गार्हस्थ्यम् आहैत्थम् इति । सध्र्यक् सम्यक् । विभ्रमैर् विलासैः । पक्षे, अधर्मे मतिं परित्यज्य पूर्ववद् धर्मबुद्धाव् एवासक्तो बभूवेत्य् अर्थः ॥१॥

ओ)०(ओ

॥ ४.२७.२ ॥

स राजा महिषीं राजन् सुस्नातां रुचिराननाम् ।
कृतस्वस्त्ययनां तृप्ताम् अभ्यनन्दद् उपागताम् ॥

श्रीधरः - कृतं स्वस्त्ययनं मङ्गलं कुङ्कुमसिन्दूरादिभिर् यस्यास् ताम् ॥२॥

क्रमसन्दर्भः - न व्याख्यातम्.

विश्वनाथः - सुस्नातेत्यादिना स्वीयसद्बुद्धेः प्रसन्नताम् आलक्ष्य विगतमनोमालिन्यः कृतार्थो बभूवेत्य् उक्तम् ॥२॥

ओ)०(ओ

॥ ४.२७.३ ॥

तयोपगूढः परिरब्धकन्धरो
रहोऽनुमन्त्रैर् अपकृष्टचेतनः ।
न कालरंहो बुबुधे दुरत्ययं
दिवा निशेति प्रमदापरिग्रहः ॥

श्रीधरः - उपगूढः परिरब्धः । परिरब्धा कन्धरा तस्या येन । रह एकान्ते । अनुमन्त्रैर् अनुकूलैर् गुह्यभाषणैः । अपकृष्टा चेतना विवेको यस्य । कालरंह आयुर् व्ययम् । प्रमदैव परिग्रहो न ज्ञानसाधनं यस्य ॥३॥

क्रमसन्दर्भः - न व्याख्यातम्.

विश्वनाथः - अनुमन्त्रैर् अनुकूलैर् गुह्यभाषणैः । पक्षे, धर्मकर्मनिर्वाहमन्त्रणाभिः । अपकृष्टा विलुप्तीकृता चेतना संसारतरणलक्षणा बुद्धिर् यस्य । कालस्य रंहो वेगं वैराग्याभावान् न बुबुधे । कीदृशम् ? इदं दिवा गतं, इयं निशा आगतेति एतत्प्रकारकम् इत्य् अर्थः ॥३॥

ओ)०(ओ

॥ ४.२७.४ ॥

शयान उन्नद्धमदो महामना
महार्हतल्पे महिषीभुजोपधिः ।
ताम् एव वीरो मनुते परं यतस्
तमोऽभिभूतो न निजं परं च यत् ॥

श्रीधरः - महार्हतल्पे उत्कृष्टशय्यायां शयानः । महिष्या भुज उपधिर् उपधानम् उच्छीर्षकं यस्य । अविसर्गपाठे शयनक्रियाविशेषणम् । तां महिषीम् एव परं पुरुषार्थम् अमन्यत, न तु यन् निजं रूपं ब्रह्म तत् । तमसाऽज्ञानेनाभिभूतो यतः ।

क्रमसन्दर्भः - मनुते इत्य् अत्र अमनुतेति स्वामिसम्मतः पाठः । किं च, सर्वत्रादृष्टः ॥४॥

विश्वनाथः - महिष्या भुज एव उपधिर् उपधानं यस्य सः । अविसर्गपाठे शयनक्रियाज्विशेषणम् । ताम् एव व्यवायतो हेतोर् मनुतेस्त्रीसङ्गसुखम् एव पुरुषार्थम् अमन्यत । अमनुतेति च पाठः । न तु निजं परं च किम् अपि अमनुत अगणयद् इत्य् अर्थः । तमसाऽज्ञानेन यतोऽभिभूतः ।

अध्यात्मपक्षेव्यवायतो धर्मपत्नीसङ्गतो धर्मासक्त्या धर्मम् एव पुरुषार्थम् अमन्यत, न तु मोक्षं, यतो न निजं जीवस्वरूपं, नापि परं परमेश्वरस्वरूपम् । धार्मिक इत्य् उन्नद्धमदः, महामना दानशीलः । महार्हतल्पे पुण्यकर्मणि शयानो मग्नः । महिषीभुजोपधिर् अविद्योपाधिः ॥४॥


ओ)०(ओ

॥ ४.२७.५ ॥

तयैवं रममाणस्य कामकश्मलचेतसः ।
क्षणार्धम् इव राजेन्द्र व्यतिक्रान्तं नवं वयः ॥

न कतमेनापि व्याख्यातम्.

ओ)०(ओ

॥ ४.२७.६ ॥

तस्याम् अजनयत् पुत्रान् पुरञ्जन्यां पुरञ्जनः ।
शतान्य् एकादश विराड् आयुषोऽर्धम् अथात्यगात् ॥

श्रीधरः - पुत्रान् इन्द्रियपरिणामान् । दुहित्ṝस् तद् अनन्तरं बुद्धिवृत्तीः । पुत्रसङ्ख्या च बाहुल्यमात्रविवक्षया । दुहितृसङ्ख्या तु पुत्रेभ्यो न्यूनत्वेन गार्हस्थ्यसौन्दर्यार्थम् एव । विराट् सम्राट् । आयुषोऽर्धम् इत्याद्य् अपि कथासौन्दर्यार्थम् एव ॥६॥

क्रमसन्दर्भः - तस्याम् इति सार्धकम् । मातृ इत्य् अत्र भ्रातृ इति क्वचित् । मूलपाठस् तु न चित्सुखसम्मतः ॥६॥

विश्वनाथः - पुत्रान् विवेकनिर्णयसंशयादीन् ॥६॥

ओ)०(ओ

॥ ४.२७.७ ॥

दुहित्ṝर् दशोत्तरशतं पितृमातृयशस्करीः ।
शीलौदार्यगुणोपेताः पौरञ्जन्यः प्रजापते ॥

श्रीधरः - पुरञ्जनकन्यात्वात् पौरञ्जन्यः । हे प्रजापते ॥७॥

क्रमसन्दर्भः - शीलेत्य् अर्धकम् ॥७॥

विश्वनाथः - दुहित्ṝर् लज्जोत्कण्ठाचिन्त्याद्याः पुत्रसङ्ख्याबाहुल्यमात्रविवक्षया दुहितृसङ्ख्या तु पुत्रेभ्यो न्यूनत्वेन गार्हस्थ्यस्मरण्याथार्थ्यं, विराट् सम्राट् जीवश् च ।आयुषोऽर्धमत्यागाद् इति पञ्चाशद् वर्षपर्यन्तं विषयभोगलाम्पट्यम् अधिकम् इति विवक्षया, पितृमातृयशस्करीर् इति तासां पुण्यक्रियाहेतुरूपत्वात् । पुरञ्जनकन्यात्वात् ताः पौरञ्जन्य उच्यन्ते इति शेषः ॥७॥

ओ)०(ओ

॥ ४.२७.८ ॥

स पञ्चालपतिः पुत्रान् पितृवंशविवर्धनान् ।
दारैः संयोजयाम् आस दुहित्ṝः सदृशैर् वरैः ॥

श्रीधरः - दारैः परिणामानन्तरं हिताहितचिन्ताभिः । वरैर् उचितविषयभोगैः ॥८॥

क्रमसन्दर्भः - सपञ्चेति टीकायां हिताहितचिन्तापि यथा सौगन्ध्यसौरूप्यादौ हितचिन्ता दौर्गन्ध्यकौरूप्यादाव् अहितचिन्तेति ॥८॥

विश्वनाथः - दारैर् मतिधृत्यादिभिः वरैर् विनयप्रणयादिभिः ॥८॥

ओ)०(ओ

॥ ४.२७.९ ॥

पुत्राणां चाभवन् पुत्रा एकैकस्य शतं शतम् ।
यैर् वै पौरञ्जनो वंशः पञ्चालेषु समेधितः ॥

श्रीधरः - पुत्राणां पुत्राः कर्माणि । पञ्चालेषु शब्दादिविषयेषु ॥९॥

क्रमसन्दर्भः - न व्याख्यातम्.

विश्वनाथः - पुत्राणां पुत्राः पुण्याचरणादयः । पञ्चालेषु शब्दादिषु ॥९॥

ओ)०(ओ

॥ ४.२७.१० ॥

तेषु तद्रिक्थहारेषु गृहकोशानुजीविषु ।
निरूढेन ममत्वेन विषयेष्व् अन्वबध्यत ॥

श्रीधरः - तेषु पुत्रादिषु तेषाम् अपि ये रिक्थहाराः पुत्रास् तेषु च ॥१०॥

क्रमसन्दर्भः - अन्वबध्यतेत्य् अत्र अन्वरुद्ध्यतेति क्वचित्, किन्तु मूलपाठ एव चित्सुखसम्मतः ॥१०॥

विश्वनाथः - तेषु विवेकादिषु पुत्रेषु तस्य पुरञ्जनस्य रिक्थहारेषु अभिमानादिधनहर्तृषु गृहानुजीविषु प्राणेषु कोषानुजीविषु सहओजआदिषु ॥१०॥

ओ)०(ओ

॥ ४.२७.११ ॥

ईजे च क्रतुभिर् घोरैर् दीक्षितः पशुमारकैः ।
देवान् पित्ṝन् भूतपतीन् नानाकामो यथा भवान् ॥

श्रीधरः - युक्तेष्व् आत्महितेषु कर्मस्व् अनवहितस्य । स वै कालो जरासमयः ॥११॥

क्रमसन्दर्भः - यथा भवानिति । विभक्तिपरिणामेनापि सर्वत्र योज्यम् ॥११॥

विश्वनाथः - ईज इति पक्षद्वये साम्यं, यथा भवान् इति तवैव कथेयं कथ्यते, तव दृष्टान्तत्वं तु सङ्गोपनार्थम् एवेति भावः ॥११॥

ओ)०(ओ

॥ ४.२७.१२ ॥

युक्तेष्व् एवं प्रमत्तस्य कुटुम्बासक्तचेतसः ।
आससाद स वै कालो योऽप्रियः प्रिययोषिताम् ॥

श्रीधरः - न व्याख्यातम्.

क्रमसन्दर्भः - युक्तेष्व् इति सार्धकम् । योऽप्रिय इत्य् अत्र यो वर इति क्वचित् । प्रिययोषिताम् इति चित्सुखः ॥१२॥

विश्वनाथः - एवं युक्तेषु भक्तिवैराग्यादिष्व् आत्महितेषु प्रमत्तस्यानवहितस्य । स कालः जरासमयः । प्रिययोषितां कान्ताजनानाम् अप्रियः सम्भोगप्रातिकूल्यात् ॥१२॥

ओ)०(ओ

॥ ४.२७.१३१४ ॥

चण्डवेग इति ख्यातो गन्धर्वाधिपतिर् नृप ।
गन्धर्वास् तस्य बलिनः षष्ट्युत्तरशतत्रयम् ॥
गन्धर्व्यस् तादृशीर् अस्य मैथुन्यश् च सितासिताः ।
परिवृत्त्या विलुम्पन्ति सर्वकामविनिर्मिताम् ॥

श्रीधरः - चण्डवेगः संवत्सरेणावर्तमानेनोपलक्षितः । गन्धर्वा दिवसाः । गन्धर्व्यो रात्रयः । तादृशीस् तादृश्यः । मैथुन्यो दिवसैर् मिथुनीभूय स्थिताः सिताश् चासिताश् च शुक्लकृष्णपक्षीयाः परिभ्रमणेन सर्वैः कामैः सह विनिर्मितां पुरीम् अपहरन्ति ॥१३१४॥

क्रमसन्दर्भः - गन्धर्वा इति सार्धकम् । तादृशीत्य् एव पाठः ॥१३॥

विश्वनाथः - किं च, चण्डवेगः संवत्सर इति ख्यातो यो गन्धर्वाधिपतिस् तस्य गन्धर्वा दिवसाः पुरीं विलुम्पन्तीत्य् अन्वयः । गन्धर्व्यो रात्रयः । तावतीस् तावत्यः । मैथुन्यो दिवसैर् मिथुनीभूय स्थिताः । सिताश् चासिताश् च शुक्लकृष्णपक्षीयाः । परिवृत्त्या परिभ्रमणेन पुरीम् अपहरन्तीति जन्मारभ्य प्रतिदिनम् आयुर् अपहार एव पुर्या अपहार उपचरितः ॥१३१४॥

ओ)०(ओ

॥ ४.२७.१५ ॥

ते चण्डवेगानुचराः पुरञ्जनपुरं यदा ।
हर्तुम् आरेभिरे तत्र प्रत्यषेधत् प्रजागरः ॥

श्रीधरः - प्रजागरः प्राणः ॥१५॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२७.१६ ॥

स सप्तभिः शतैर् एको विंशत्या च शतं समाः ।
पुरञ्जनपुराध्यक्षो गन्धर्वैर् युयुधे बली ॥

श्रीधरः - विंशत्या च सह ॥१६॥

क्रमसन्दर्भः - विंशकेनेत्य् अत्र विंशत्या चेति टीका, विंशद्भिर् इति चित्सुखः ॥१६॥

विश्वनाथः - युद्धस् तु प्रजागरस्य तैः सार्धं जन्मारभ्यैवाभूद् इत्य् आहसप्तभिः । शतैर् विंशकेन चेति वर्षगतानां दिनानां रात्रीणां च तावत्य् एव सङ्ख्या दर्शिता । शतं समा यावत् परमायुर् इत्य् अर्थः ॥१५॥

ओ)०(ओ

॥ ४.२७.१७ ॥

क्षीयमाणे स्वसम्बन्धे एकस्मिन् बहुभिर् युधा ।
चिन्तां परां जगामार्तः सराष्ट्रपुरबान्धवः ॥

श्रीधरः - स्वसम्बन्धे स्वसम्बन्धिनि प्राणे ॥१७॥

क्रमसन्दर्भः - न व्याख्यातम्.

विश्वनाथः - त्रिपञ्चाशद् वर्षपर्यन्तं प्रजागरस्य प्रायः पराजयो नाभूत् । तदनन्तरं तु तस्योत्तरोत्तरं पराजय एवेत्य् आहक्षीयमाणे स्वसम्बन्धे स्वसम्बन्धिनि प्राणे आर्तः पुरञ्जयः ॥१७॥

ओ)०(ओ

॥ ४.२७.१८ ॥

स एव पुर्यां मधुभुक् पञ्चालेषु स्वपार्षदैः ।
उपनीतं बलिं गृह्णन् स्त्रीजितो नाविदद् भयम् ॥

श्रीधरः - स एव मधुभुक् क्षुद्रसुखभोक्ता । स्वपार्षदैर् इन्द्रियैः । नाविदन् नालोचितवान् ॥१८॥

क्रमसन्दर्भः - न व्याख्यातम्.

विश्वनाथः - मधुभुक् क्षुद्रसुखभोक्ता स्वपार्षदैर् इन्द्रियैः ॥१८॥

ओ)०(ओ

॥ ४.२७.१९ ॥

कालस्य दुहिता काचित् त्रिलोकीं वरम् इच्छती ।
पर्यटन्ती न बर्हिष्मन् प्रत्यनन्दत कश्चन ॥

श्रीधरः - कालस्य दुहिता जरास्ति तां न प्रत्यनन्दत नैच्छत् । बर्हिष्मन् हे प्राचीनबर्हिः ॥१९॥

क्रमसन्दर्भः - न व्याख्यातम्.

विश्वनाथः - प्रकटम् एव जराप्रवेशम् उपाख्यानेनाहकालस्येति । हे बहिर्ष्मन्, कोऽपि न प्रत्यनन्दत् नैच्छत् ॥१९॥

ओ)०(ओ

॥ ४.२७.२० ॥

दौर्भाग्येनात्मनो लोके विश्रुता दुर्भगेति सा ।
या तुष्टा राजर्षये तु वृतादात् पूरवे वरम् ॥

श्रीधरः - पूरवे ययातिपुत्राय । तेन वृता सती वरम् अदात् । ययातिः शुक्रशापाज् जरां प्राप्य पुत्रान् उवाच इमां गृह्णीतेति, तां ज्येष्ठाश् चत्वारो न जगृहुः पूरुस् तु जगृहे, ततो ययातिस् तस्मै राज्यं ददाव् इति जरैवादाद् इत्य् उक्तम् ॥२०॥

क्रमसन्दर्भः - न व्याख्यातम्.

विश्वनाथः - पूरवे ययातिपुत्राय । तेन वृता सती वरम् अदाद् इति । ययातिस् तस्मै स्वीयजराग्राहिणे तुष्टो राज्यम् अदाद् इति जरैवादाद् इत्य् उक्तम् ॥२०॥

ओ)०(ओ

॥ ४.२७.२१ ॥

कदाचिद् अटमाना सा ब्रह्मलोकान् महीं गतम् ।
वव्रे बृहद्व्रतं मां तु जानती काममोहिता ॥

श्रीधरः - सा जरा । बृहद्व्रतं नैष्ठिकम् ॥२१॥

क्रमसन्दर्भः - न व्याख्यातम्.

विश्वनाथः - महीं गतम् इति प्राकृतमनुष्यभ्रान्त्येत्य् अर्थः । बृहद्व्रतं नैष्ठिकब्रह्मचारिणं सन्न्यासिनं वा महाप्रभाववन्तं वा सा कम् अपि न त्यजतीत्य् अर्थः ॥२१॥

ओ)०(ओ

॥ ४.२७.२२ ॥

मयि संरभ्य विपुल मदाच् छापं सुदुःसहम् ।
स्थातुम् अर्हसि नैकत्र मद्याच्ञाविमुखो मुने ॥

श्रीधरः - प्रत्याख्यातवति मयि संरभ्य क्रोधं कृत्वा नैकत्र स्थातुम् अर्हसीति शापम् अदात् ॥२२॥

क्रमसन्दर्भः - न व्याख्यातम्.

विश्वनाथः - मयि प्रत्याख्यातवति संरभ्य क्रोधं कृत्वा । पक्षे, मद्देहस्य कर्मारब्धत्वाभावात् षडूर्मिर् आर्हित्येन तस्याः प्रवेशासामर्थ्यम् एव मत्प्रत्याख्यानत्वेन कृपालुत्वेन सर्वत्र मम गमनम् एव तस्याः शापफलत्वेनोत्प्रेक्षितम् इदं ज्ञेयम् ॥२२॥

ओ)०(ओ

॥ ४.२७.२३ ॥

ततो विहतसङ्कल्पा कन्यका यवनेश्वरम् ।
मयोपदिष्टम् आसाद्य वव्रे नाम्ना भयं पतिम् ॥

श्रीधरः - आधयो व्याधयश् च यवनास् तेषाम् ईश्वरं भयनामानं वव्रे ॥२३॥

क्रमसन्दर्भः - न व्याख्यातम्.

विश्वनाथः - मयोपदिष्टम् इति लोकानां भयम् एव जरया जीर्णं भवत्व् इति स्वस्य दयालुत्वं सूचितम् ॥२३॥

ओ)०(ओ

॥ ४.२७.२४ ॥

ऋषभं यवनानां त्वां वृणे वीरेप्सितं पतिम् ।
सङ्कल्पस् त्वयि भूतानां कृतः किल न रिष्यति ॥

श्रीधरः - हे वीर, त्वाम् ईप्सितं पतिं वृणे । न रिष्यति न नश्यति ॥२४॥

क्रमसन्दर्भः - यतो भूतानाम् अन्यैर् अपि भूतैस् त्वयि कृतः सङ्कल्पो मनोरथो न रिष्यति नष्टुं नार्हति । मम तु त्वदेकपरायणायाः सुतरां नार्हतीत्य् अर्थः ॥२४॥

विश्वनाथः - यवनानाम् आधिव्याधीनां न रिष्यति न नश्यति । पक्षेभूतानां भगवद्भक्तानां सङ्कल्पो न रिष्यति लोकानां भयं जीर्णं भवत्व् इति नारदेन यः सङ्कल्पः कृतः सोऽन्यथा भवितुं नार्हतीति त्वं मे गतिर् भव यथा त्वाम् अहं भुञ्जे । भूतशब्देन भगवद्भक्तोऽप्य् उच्यते । यद् उक्तम्भूतानि भव्यानि जनार्दनस्य इति ॥२४॥

ओ)०(ओ

॥ ४.२७.२५ ॥

द्वाव् इमाव् अनुशोचन्ति बालाव् असदवग्रहौ ।
यल् लोकशास्त्रोपनतं न राति न तद् इच्छति ॥

मध्वः - अलौकिकं च शास्त्रीयं कर्तव्यं लौकिकं कुतः ।
लोकार्थं शास्त्रहा याति निरयं त्व् इतरः सुरान् ॥ इति पाद्मे ॥२५॥

श्रीधरः - लोकतो वेदतश् च यद् देयत्वेन ग्राह्यत्वेन चोपनतं प्राप्तं तद् याच्यमानं यो न ददाति यश् च दीयमानं नेच्छति न गृह्णाति इमौ द्वौ कर्मभूताव् अनुशोचन्ति सन्तः ॥२५॥

क्रमसन्दर्भः - न व्याख्यातम्.

विश्वनाथः - बालाव् अज्ञौ सन्तोऽनुशोचन्ति । लोकशास्त्रयोर् उपनतम् उचितं वस्तु देयं, ग्राह्यं न गृह्णातीति । तेन कन्याहं स्वयंवरा अकस्मात् त्वद्गृहम् आगत्य गृहस्थेन त्वया ग्राह्यैवेति भावः । पक्षे, लोकेषु कृपालुना नारदेन यद् अभिलषितं भयं जीर्णं भवत्व् इति तल्लोकशास्त्रोचितम् एवातस् त्वं मां गृहाणेत्य् अर्थः ॥२५॥

ओ)०(ओ

॥ ४.२७.२६ ॥

अथो भजस्व मां भद्र भजन्तीं मे दयां कुरु ।
एतावान् पौरुषो धर्मो यद् आर्तान् अनुकम्पते ॥

श्रीधरः - पुरुषेण कर्तव्यो धर्मः पौरुषः ॥२६॥

क्रमसन्दर्भः - न व्याख्यातम्.

विश्वनाथः - पौरुषः पुरुषेण निर्वृत्तः । पक्षे, स्वबलं प्रकाश्यापि त्वया जरां न गृह्णामीति वक्तुम् अशक्यं नारदोक्तिबलात् त्वाम् अहं लगन्ती संहरिष्याम्य् एवेति स्वगतं वदन्ती बहिर् वक्रोक्त्या सोत्प्रासम् आहअथो इति ॥२६॥

ओ)०(ओ

॥ ४.२७.२७ ॥

कालकन्योदितवचो निशम्य यवनेश्वरः ।
चिकीर्षुर् देवगुह्यं स सस्मितं ताम् अभाषत ॥

श्रीधरः - देवगुह्यं मरणम् । तद् धे प्राणिनां वैराग्यानुदयाय देवैर् गोप्यते ॥२७॥

क्रमसन्दर्भः - न व्याख्यातम्.

विश्वनाथः - देवस्य परमेश्वरस्य गुह्यं रहस्यं संसारचक्रप्रवर्तनं चिकीर्षुः । सस्मितम् इति त्वद्वचनम् इदम् अप्रत्याख्येयम् इति स्मितेन ज्ञापयन्न् इत्य् अर्थः ॥२७॥

ओ)०(ओ

॥ ४.२७.२८ ॥

मया निरूपितस् तुभ्यं पतिर् आत्मसमाधिना ।
नाभिनन्दति लोकोऽयं त्वाम् अभद्राम् असम्मताम् ॥

श्रीधरः - तुभ्यं तव । आत्मसमाधिना ज्ञानदृष्ट्या । याच्यमानोऽयं लोकस् त्वां नेच्छति ॥२८॥

क्रमसन्दर्भः - त्वम् इत्य् अर्धकम् । याहीत्य् अर्धकम् । प्रजानाशम् इत्य् अत्र प्रज्वारस् त्वाम् इति चित्सुखः ॥२८॥

विश्वनाथः - तुभ्यं त्वां भोजयितुम् इत्य् अर्थः । आत्मसमाधिना मनसो भावनया अयं भूर्लोकस्थो लोकः त्वां नेच्छति ॥२८॥

ओ)०(ओ

॥ ४.२७.२९ ॥

त्वम् अव्यक्तगतिर् भुङ्क्ष्व लोकं कर्मविनिर्मितम् ।
या हि मे पृतनायुक्ता प्रजानाशं प्रणेष्यसि ॥

श्रीधरः - अतोऽव्यक्तगतिः कुतः प्राप्ता ? इत्य् अलक्षितगतिः सती लोकम् आक्रम्य भुङ्क्ष्व । एवं सर्वोऽपि लोकस् तव पतिः स्याद् इत्य् अर्थः । न चैवं त्वया शङ्कनीयं प्रतिकूलां मां लोको हनिष्यतीति । यस्मात् त्वम् एव प्रजानाशं करिष्यसीत्य् आहया हीति । या मदीया यवनपृतना तया युक्ता ॥२९॥

क्रमसन्दर्भः - प्रज्वारोऽयम् इत्य् अत्र अप्रजोऽयम् इति चित्सुखः ॥२९॥

विश्वनाथः - अतस् त्वम् अव्यक्तगतिः कुतः प्राप्ता ? इत्य् अलक्षितगतिः सती लोकम् आक्रम्य बलात्कारेण सर्व एव लोकस् तव पतिः स्याद् इत्य् अर्थः । प्रतिकूलां मां लोको हनिष्यतीति बिभेषि चेत् । मत्पृतना यवनसेना, तय युक्ता सती या हीति प्रजानां त्वया भुक्तानां नाशं त्वं प्रणेष्यसि, त्वां हन्तुं पुनः कः प्रभवेद् इति भावः ॥२९॥

ओ)०(ओ

॥ ४.२७.३० ॥

प्रज्वारोऽयं मम भ्राता त्वं च मे भगिनी भव ।
चराम्य् उभाभ्यां लोकेऽस्मिन्न् अव्यक्तो भीमसैनिकः ॥

श्रीधरः - किं च, प्रज्वार इति । मारको वैष्णवो ज्वरः, माहेश्वरस्य व्याध्यन्तःपातित्वात् । भूमा घोराः सैनिका यस्य ॥३०॥

क्रमसन्दर्भः - न व्याख्यातम्.

विश्वनाथः - प्रज्वार इतिमारको वैष्णवज्वरः माहेश्वरस्य तु व्याध्यन्तःपातित्वात्, मम भगिनी कापि नास्तीति त्वम् एव भगिनी भव । ननु नारदोक्तम् अन्यथा भवितुं नार्हतीति त्वं मे पतिर् एव भवेति सत्यम् । अधर्मवंशोद्भवानाम् अस्माकं भगिन्य् अपि भार्या स्याद् अतस् तव भ्राताप्य् अहं पतिस् तस्मान् नारदोक्तम् अपि प्रमाणीकरणीयं भगवद्भक्तानां निकटम् अहं यामि चेत् माम् अपि निर्भरं भुक्त्वा संहर । नारदं यथा पतिं नाकृथास् तथान्यम् अपि भगवद्भक्तं त्वम् अपि पतिं न कुरुष्व । अत एव मयोक्तं त्वम् अव्यक्तगतिर् भुङ्क्ष्व लोकं कर्मविनिर्मितम् इति । भक्तानां कर्मविनिर्मितत्वाभावात् ते तव पतयो न भवन्तीति तेषु तेष्व् अहम् एव ते पतिर् इति नारदोक्तम् अपि सुसङ्गतम् अभूद् इति ॥३०॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
चतुर्थे सप्तविंशोऽत्र सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां चतुर्थस्कन्धे
पुरञ्जनोपाख्याने सप्तविंशोऽध्यायः ।
॥ ४.२७ ॥


अथ चतुर्थोऽध्यायः
पुरञ्जनोपाख्याने

॥ ४.२८.१ ॥

नारद उवाच
सैनिका भयनाम्नो ये बर्हिष्मन् दिष्टकारिणः ।
प्रज्वारकालकन्याभ्यां विचेरुर् अवनीम् इमाम् ॥

श्रीधरः -
अष्टाविंशे तु वैदर्भ्याख्यानेन स्त्रीविचिन्तया ।
स्त्रीत्वं प्राप्तस्य दैवेन कदाचिन् मुक्तिर् उच्यते ॥

इदानीं तु पुरञ्जनस्य पुन्देहत्यागपूर्वकं स्त्रीत्वप्रकारम् आहसैनिका इत्यादि, राजसिंहस्य वेश्मनि [भा.पु. ४.२८.२८] इत्य् अन्तेन । दिष्टं दैवं कुर्वन्त्य् अधिकुर्वन्तीति तथा । मृत्योर् आदेशकारिण इति वा ॥१॥

क्रमसन्दर्भः - न व्याख्यातम्.

विश्वनाथः -
त्यक्त्वा शीर्णां पुरीं स्त्रीत्वं प्राप्तः सत्सङ्गतो हरेः ।
भक्त्या पुरञ्जनो प्राप तम् अष्टाविंशके स्फुटम् ॥ओ॥

इदानीं जीवस्य स्थूलशरीरपरित्यागप्रकारम् आहसैनिक इत्य् आदि पुरीं विहायोपगत इत्य् अन्तेन । सैनिका व्याधयः । दिष्टकारिणः दूरदृष्टफलोत्पादकाः ॥१ ॥

ओ)०(ओ

॥ ४.२८.२ ॥

त एकदा तु रभसा पुरञ्जनपुरीं नृप ।
रुरुधुर् भौमभोगाढ्यां जरत्पन्नगपालिताम् ॥

श्रीधरः - जरत्पन्नगेन जीर्णप्राणेन पालिताम् ॥२॥

क्रमसन्दर्भः - न व्याख्यातम्.

विश्वनाथः - जरत्पन्नगेन जीर्णप्राणेन पालिताम् ॥२॥

ओ)०(ओ

॥ ४.२८.३ ॥

कालकन्यापि बुभुजे पुरञ्जनपुरं बलात् ।
ययाभिभूतः पुरुषः सद्यो निःसारताम् इयात् ॥

न कतमेन व्याख्यातम्.
ओ)०(ओ

॥ ४.२८.४ ॥

तयोपभुज्यमानां वै यवनाः सर्वतोदिशम् ।
द्वार्भिः प्रविश्य सुभृशं प्रार्दयन् सकलां पुरीम् ॥

श्रीधरः - द्वार्भिश् चक्षुरादिभिः रोगरूपेण प्रविश्य ॥४॥

क्रमसन्दर्भः - न व्याख्यातम्.

विश्वनाथः - द्वार्भिश् चक्षुरादिभिः ॥४॥

ओ)०(ओ

॥ ४.२८.५ ॥

तस्यां प्रपीड्यमानायाम् अभिमानी पुरञ्जनः ।
अवापोरुविधांस् तापान् कुटुम्बी ममताकुलः ॥

श्रीधरः, क्रमसन्दर्भः - न व्याख्यातम्.

विश्वनाथः - अभिमानीति पूर्याम् अभिमानवशाद् एव ॥५॥

ओ)०(ओ

॥ ४.२८.६८ ॥

कन्योपगूढो नष्टश्रीः कृपणो विषयात्मकः ।
नष्टप्रज्ञो हृतैश्वर्यो गन्धर्वयवनैर् बलात् ॥
विशीर्णां स्वपुरीं वीक्ष्य प्रतिकूलान् अनादृतान् ।
पुत्रान् पौत्रानुगामात्यान् जायां च गतसौहृदाम् ॥
आत्मानं कन्यया ग्रस्तं पञ्चालान् अरिदूषितान् ।
दुरन्तचिन्ताम् आपन्नो न लेभे तत्प्रतिक्रियाम् ॥

श्रीधरः - कन्यया जरयोपगूढः संस् तत् प्रतिक्रियां न लेभे इति तृतीयेनान्वयः । हृतैश्वर्य उत्थानादिष्व् अशक्तः । प्रतिकूलान् अनपेक्षितविषयप्रापणान् अनादृतान् आदरम् अकुर्वाणान्, स्वाधीनत्वाभावात् । अनुगा इन्द्रियाणि । अमात्या इन्द्रियदेवाः । गतसौहृदाम् अध्यवसायाभावात् । कन्यया जरया ग्रस्तम् । पञ्चालान् विषयान् । अरिभिर् व्याध्यादिभिर् दूषितान् ॥६८॥

क्रमसन्दर्भः - कन्येति त्रिकम् ॥६८॥

विश्वनाथः - विशीर्णां विशीर्यमानां प्रतिकूलान् शोकादीन् अनादृतान् आदरम् अकुर्वाणान् सर्वथा निर्गिलितुम् उपक्रान्तान् इत्य् अर्थः । पुत्रान् विवेकादीन् पौत्रान् धैर्यगाम्भीर्यादीन् अनुगान् इन्द्रियाणि अमात्यान् अमात्यान् मनआद्यधिष्ठातृदेवांश् चन्द्रादीन्, चकारात् गतसौहृदान् स्वस्वकृत्यादि सम्यग् अकुर्वाणान् जायां बुद्धिं च गतसौहृदाम् अध्यवसायरहिताम् । कन्यया जरया । पञ्चालान् शब्दादीन् । अरिभी रोगादिभिः । तेषां तेषां प्रतिक्रियां मन्त्रौषधादिभिर् अपि कृतैर् न लेभे ॥६८॥

ओ)०(ओ

॥ ४.२८.९१० ॥

कामान् अभिलषन् दीनो यातयामांश् च कन्यया ।
विगतात्मगतिस्नेहः पुत्रदारांश् च लालयन् ॥
गन्धर्वयवनाक्रान्तां कालकन्योपमर्दिताम् ।
हातुं प्रचक्रमे राजा तां पुरीम् अनिकामतः ॥

श्रीधरः - कालकन्यया हेतुभूतया । यातयामान् निःसारान् अपि कामान् अभिलषन् । विगता आत्मनो गतिः पारलौकिकी ऐहिकः पुत्रादिस्नेहश् च यस्य सः । गतिः स्नेहाद् इति वा पाठः । स राजा पुरञ्जनो हातुं प्रचक्रमे उपक्रान्तवान् इति द्वयोर् अन्वयः ॥ अनिकामतोऽनिच्छयापि ॥९१०॥

क्रमसन्दर्भः - कामान् इति युग्मकम् । गतीत्य् अत्र सुखीति चित्सुखः । अनिकामत इत्य् अस्य अनिच्छयापीति चित्सुखव्याख्या च ॥९१०॥

विश्वनाथः - कामान् मिष्टभोजनादीन् । यातयामान् अपि क्षुण्मान्द्यादिहेतोर् इत्य् अर्थः । विगता आत्मनो गतिः पारलौकिकी, ऐहिकः पुत्रादिस्नेहश् च यस्य सः । स्नेहाद् इति च पाठः ॥ अनिकामतोऽनिच्छयापि ॥९१०॥
ओ)०(ओ

॥ ४.२८.११ ॥

भयनाम्नोऽग्रजो भ्राता प्रज्वारः प्रत्युपस्थितः ।
ददाह तां पुरीं कृत्स्नां भ्रातुः प्रियचिकीर्षया ॥

श्रीधरः, क्रमसन्दर्भः - न व्याख्यातम्.

विश्वनाथः - प्रज्वारो विष्णुज्वरः ॥११॥

ओ)०(ओ

॥ ४.२८.१२ ॥

तस्यां सन्दह्यमानायां सपौरः सपरिच्छदः ।
कौटुम्बिकः कुटुम्बिन्या उपातप्यत सान्वयः ॥

श्रीधरः - सपरिच्छदो भृत्यवर्गसहितः । कुटुम्बेन दीव्यतीति कौटुम्बिकः । कुटुम्बिन्या । सन्धिर् नात्र विवक्षितः । सान्वयः पुत्रादिसहितः ॥१२॥

क्रमसन्दर्भः - न व्याख्यातम्.

विश्वनाथः - सपौरः सप्तधातुसहितः । सपरिच्छदः सर्वेन्द्रियभृत्यवर्गसहितः । कुटुम्बेन दीव्यतीति कौटुम्बिकः । कुटुम्बिन्या सौभाग्या सह । सन्ध्यभाव आर्षः । सान्वयः पुत्रपौत्रादियुक्तः ॥१२॥

ओ)०(ओ

॥ ४.२८.१३ ॥

यवनोपरुद्धायतनो ग्रस्तायां कालकन्यया ।
पुर्यां प्रज्वारसंसृष्टः पुरपालोऽन्वतप्यत ॥

श्रीधरः - यवनैर् उपरुद्धान्य् आयतनानि यस्य स पुरपालः ॥१३॥

क्रमसन्दर्भः - न व्याख्यातम्.

विश्वनाथः - पुरपालः प्रजागरः प्राणः ॥१३॥

ओ)०(ओ

॥ ४.२८.१४ ॥

न शेके सोऽवितुं तत्र पुरुकृच्छ्रोरुवेपथुः ।
गन्तुम् ऐच्छत् ततो वृक्षकोटराद् इव सानलात् ॥

श्रीधरः - पुरु बहु कृच्छ्रं, तेन उरुर् वेपथुर् यस्य । वृक्षकोटराद् इव सर्पः ॥१४॥

क्रमसन्दर्भः - न व्याख्यातम्.

विश्वनाथः - स पुरपालः अवितुं रक्षितुं वृक्षकोटराद् इव सर्पः ॥१४॥

ओ)०(ओ

॥ ४.२८.१५ ॥

शिथिलावयवो यर्हि गन्धर्वैर् हृतपौरुषः ।
यवनैर् अरिभी राजन्न् उपरुद्धो रुरोद ह ॥

श्रीधरः - कण्ठे उपरुद्धो रुरोद घुरघुरध्वनिं चकार ॥१५॥

क्रमसन्दर्भः - न व्याख्यातम्.

विश्वनाथः - रुरोद आसन्नमृत्योर् घुरघुरध्वनिं चकार ॥१५॥

ओ)०(ओ

॥ ४.२८.१६१७ ॥

दुहित्ṝः पुत्रपौत्रांश् च जामिजामातृपार्षदान् ।
स्वत्वावशिष्टं यत् किञ्चिद् गृहकोशपरिच्छदम् ॥
अहं ममेति स्वीकृत्य गृहेषु कुमतिर् गृही ।
दध्यौ प्रमदया दीनो विप्रयोग उपस्थिते ॥

श्रीधरः - दुहित्रादीन् दध्याव् इत्य् उत्तरेणान्वयः । जामयोऽत्र स्नुषाः । स्वत्वमात्रेणावशिष्टम् । भोगस् तु प्राग् एव क्षीणः ॥१६१७॥

क्रमसन्दर्भः - दुहित्ṝर् इति युग्मकम् । अहम्ममेति स्वीकृत्येति क्वचित् ॥१६१७॥

विश्वनाथः - जामयोऽत्र स्नुषाः । प्रमदया स्त्रिया सह विप्रयोगे उपस्थित इति जीवस्य स्थूलशरीरभङ्गे सौभाग्या विच्छेदाभावात् प्रमदेयं न पुरञ्जनी, किन्तु संसारिणो जीवस्य सर्वेन्द्रियैर् भोग्या ममतास्पदीभूता व्यवहारिक्य् एव भार्या व्याख्येया, दुहित्रादयोऽप्य् अत्र तत्सम्बन्धिन्यो न त्व् अध्यात्मपक्षीया व्याख्येयाः । मरणकाले च जीवस्य स्त्रीपुत्रादीनाम् एव स्मरणं सम्भवति, न तु बुद्धिर् विवेकादीनाम् इति केचिद् आहुः । अन्ये तु धर्मवती बुद्धिर् एव पुरञ्जनीत्वेन पूर्वं प्रस्तुतेत्य् अतो मृत्युसमये धर्मसौभाग्या विच्छेदो सौभाग्यन्तरेण संयोगः । न मय्य् अनाशिते भुङ्क्ते इत्यादिकं तु सद्बुद्धिविच्छेदात् पूर्वम् एव यद् उक्तं, तद् एवाग्रे वक्ष्यते । तच् च ममाधुनापि धर्माचरणे तृप्तिर् न जाता, किं करोमि ? मरणम् उपस्थितम् इत्य् एतस्यैवार्थस्योत्प्रेक्षया विवरणं ज्ञेयम् इत्य् आचक्ष्यते ॥१६१७॥

ओ)०(ओ

॥ ४.२८.१८ ॥

लोकान्तरं गतवति मय्य् अनाथा कुटुम्बिनी ।
वर्तिष्यते कथं त्व् एषा बालकान् अनुशोचती ॥

श्रीधरः - ध्यानम् एवाहलोकान्तरम् इति ॥१८॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.२८.१९ ॥

न मय्य् अनाशिते भुङ्क्ते नास्नाते स्नाति मत्परा ।
मयि रुष्टे सुसन्त्रस्ता भर्त्सिते यतवाग् भयात् ॥

श्रीधरः - अनाशितेऽभोजिते । भर्त्सिते भर्त्सने कृते यतवाग् भवति ॥१९॥

क्रमसन्दर्भः - न व्याख्यातम्.

विश्वनाथः - अनाशितेऽभोजिते । भर्त्सिते भर्त्सनं कृतवति ॥१९॥

ओ)०(ओ

॥ ४.२८.२० ॥

प्रबोधयति माविज्ञं व्युषिते शोककर्शिता ।
वर्त्मैतद् गृहमेधीयं वीरसूर् अपि नेष्यति ॥

श्रीधरः - अविज्ञम् अविवेकिनं माम् । व्युषिते देशान्तरं गते । गृहमेधीयं वर्त्म गृहधर्मम् । अपि किं नेष्यत्य् अनुवर्तयिष्यति ? युक्तम् एतत् । यतो वीरसूः पुत्रवती । किं वा, मद्विरहम् असहमाना मरिष्यत्य् एवेत्य् अर्थः ॥२०॥

क्रमसन्दर्भः - माविज्ञम् इत्य् अत्र मां विज्ञम् इति चित्सुखः ॥२०॥

विश्वनाथः - माम् अविज्ञम् । व्युषिते प्रवाषं गते सति । अपि किं नेष्यत्य् अनुवर्तयिष्यति ? युक्तम् एतत्, यतो वीरसूः पुत्रवती । किं वा, मद्विरहम् असहमाना मरिष्यत्य् एवेत्य् अर्थः ॥२०॥

ओ)०(ओ

॥ ४.२८.२१ ॥

कथं नु दारका दीना दारकीर् वापरायणाः ।
वर्तिष्यन्ते मयि गते भिन्ननाव इवोदधौ ॥

श्रीधरः - न विद्यते परम् अयनम् आश्रयो येषां तेऽपरायणाः पुत्राः कन्याश् च । यद् वा, पराश्रयाः कन्याः । भिन्ना नौर् येषाम् ॥२१॥

क्रमसन्दर्भः - न व्याख्यातम्.

विश्वनाथः - दारिकीर् दारिकाः कन्याः परायणाः वृद्धस्य ममातिस्नेहेन प्रतिक्षणसेवैकनिष्ठाः कथं वर्तिष्यन्ते ? रुदित्वा रुदित्वैव मरिष्यन्तीत्य् अर्थः । भिन्ना विदीर्णा नौर् येषां त इव ॥२१॥

ओ)०(ओ

॥ ४.२८.२२ ॥

एवं कृपणया बुद्ध्या शोचन्तम् अतदर्हणम् ।
ग्रहीतुं कृतधीर् एनं भयनामाभ्यपद्यत ॥

श्रीधरः - अतदर्हणं वस्तुतस् तस्य ब्रह्मत्वात् ॥२२॥

क्रमसन्दर्भः - न व्याख्यातम्.

विश्वनाथः - अतदर्हणं तस्य चैतन्यरूप्भागवत् शोकानौचित्यात् । यद् वा, धार्मिकत्वेन भयकर्तृकग्रहणानर्हम् इत्य् अर्थः ॥२२॥

ओ)०(ओ

॥ ४.२८.२३ ॥

पशुवद् यवनैर् एष नीयमानः स्वकं क्षयम् ।
अन्वद्रवन्न् अनुपथाः शोचन्तो भृशम् आतुराः ॥

श्रीधरः - एष यदा क्षयं स्थानं नीयमाणः, तदा अनुपथाः प्राणा इन्द्रियाणि च । तथा च श्रुतिःतम् उत्क्रामन्तं प्रणोऽनूत्क्रामति प्राणम् अनूत्क्रामन्तं सर्वे प्राणा अनूत्क्रामन्ति [बृ.आ.उ. ४.४.२] इति ॥२३॥

क्रमसन्दर्भः - न व्याख्यातम्.

विश्वनाथः - ततश् चैष पशुवन् नीयमाणोऽभूत् । यवनैर् यमदूतैः तम् अनुप्राणाद्या अद्रवन् । अनुपथा अनुवर्तिनः । तथा च श्रुतिःतम् उत्क्रामन्तं प्रणोऽनूत्क्रामति प्राणम् अनूत्क्रामन्तं सर्वे प्राणा अनूत्क्रामन्ति [बृ.आ.उ. ४.४.२] इति ॥२३॥

ओ)०(ओ

॥ ४.२८.२४ ॥

पुरीं विहायोपगत उपरुद्धो भुजङ्गमः ।
यदा तम् एवानु पुरी विशीर्णा प्रकृतिं गता ॥

श्रीधरः - प्रकृतिं महाभूतात्मताम् ॥२४॥

क्रमसन्दर्भः - न व्याख्यातम्.

विश्वनाथः - यवनैर् उपरुद्धः प्रकृतिं महाभूतात्मताम् ॥२४॥

ओ)०(ओ

॥ ४.२८.२५ ॥

विकृष्यमाणः प्रसभं यवनेन बलीयसा ।
नाविन्दत् तमसाविष्टः सखायं सुहृदं पुरः ॥

श्रीधरः - नाविन्दन् न सस्मार । पुरः पूर्वं सखायं सन्तम् ईश्वरम् ॥२५॥

क्रमसन्दर्भः - न व्याख्यातम्.

विश्वनाथः - तमसा अज्ञानेन नाविन्दत् सखायं पुरः सन्तम् ईश्वरम् ॥२५॥

ओ)०(ओ

॥ ४.२८.२६ ॥

तं यज्ञपशवोऽनेन सञ्ज्ञप्ता येऽदयालुना ।
कुठारैश् चिच्छिदुः क्रुद्धाः स्मरन्तोऽमीवम् अस्य तत् ॥

श्रीधरः - अदयालुना काम्यकर्मसु ये सञ्ज्ञप्ता हताः । अमीवं पापं क्रौर्यं वा ॥२६॥

क्रमसन्दर्भः - न व्याख्यातम्.

विश्वनाथः - ये सञ्ज्ञप्ताः काम्यकर्मसु खड्गैश् छिन्नास् ते तं कुठारैः ॥२६॥

ओ)०(ओ

॥ ४.२८.२७२८ ॥

अनन्तपारे तमसि मग्नो नष्टस्मृतिः समाः ।
शाश्वतीर् अनुभूयार्तिं प्रमदासङ्गदूषितः ॥
ताम् एव मनसा गृह्णन् बभूव प्रमदोत्तमा ।
अनन्तरं विदर्भस्य राजसिंहस्य वेश्मनि ॥

श्रीधरः - शाश्वतीः समा आर्तिम् अनुभूय ॥ अन्तकाले तां भार्याम् एव मनसा गृह्णन् स्मरन्न् अनन्तरं विदर्भस्य वेश्मनि प्रमदोत्तमा बभूव । अतः परम् अस्मिन् प्रकरणे एतावद् एव प्रकृतोपयोगि विवक्षितम् । स्त्रीध्यानेन स्त्रीत्वप्राप्ताव् अपि पतिव्रताध्यानेन पूर्वादृष्टेन च धार्मिकाद् विदर्भाज् जन्माभूत् । धार्मिकसङ्गेन च विशुद्धस्य भागवतेन मलयध्वजेन सङ्गोऽभूत् । ततो विष्णुभक्तिः, ततो वैराग्यं, ततस् तम् एव भर्तृरूपं गुरुं पातिव्रत्यधर्मेण भजतो भगवत्प्रसादलब्धज्ञानेन मोक्ष इति । अन्यत् तु कथालङ्कारमात्रम् । तथापि किञ्चिद् वृत्तिसामान्येनेह योजयिष्यामः । विदर्भस्य विशिष्टदर्भोपलक्षितस्य कर्मठस्य राजसिंहस्य । धर्मेण हि प्रजापालनेन यज्ञादिना च क्षत्रिया राजन्ते, तेषु श्रेष्ठस्य वेश्मनि ॥२७२८॥

क्रमसन्दर्भः - अनन्तेति युग्मकम् । ताम् एवेति । अध्यात्मपक्षे तादृशधर्ममयबुद्धितादात्म्यातिशयं प्राप्त इत्य् अर्थः । धार्मिकगृहे जन्म तथैवेति भावः ॥२७२८॥

विश्वनाथः - अनन्तपारे अन्तपारशून्ये तमसि दुःखे । इजे च बहुभिर् यज्ञैर् इत्य् उक्तत्वात् बहुकालं स्वर्गसुखम् अनुभूयेति ज्ञेयम् । तस्यानुक्तिः प्राचीनबर्हिषो वैराग्यार्था । स्त्रीसामान्याधिकरण्त् स्त्री बभूव ।

अध्यात्मपक्षेदुःखातिशयप्रयुक्तमूर्च्छावशाद् एव मृत्युकाले सद्बुद्धित्यागः क्षणिक एवोक्तः । वस्तुतस् तु स्वर्गभोगान्ते पुण्यशेषेण तादृशधर्मबुद्धिविशिष्ट एव धार्मिकगृहे जन्म लेभे इत्य् एतावद् एव विवक्षितं स्त्रीत्वपुंस्त्वादिकं त्व् अविवक्षितम् एव । यद् वक्ष्यते

क्वचित् पुमान् क्वचिच् च स्त्री क्वचिन् नोभयम् अन्धधीः ।
देवो मनुष्यस् तिर्यग् वा यथाकर्मगुणं भवः ॥ [भा. ४.२९.२९] इति ॥२८॥

ओ)०(ओ

॥ ४.२८.२९ ॥

उपयेमे वीर्यपणां वैदर्भीं मलयध्वजः ।
युधि निर्जित्य राजन्यान् पाण्ड्यः परपुरञ्जयः ॥

श्रीधरः - मलयोपलक्षिते दक्षिणदेशे ध्वज इव दर्शनीयः । स हि श्रीविष्णुभक्तप्रधानो देशः । तत्र मुख्यो महाभागवत इत्य् अर्थः । पण्डा निश्चयबुद्धिस् ताम् अर्हतीति पाण्ड्यः स उपयेमे । पुरञ्जनो भागवतसङ्गं प्राप्त इत्य् अर्थः ॥२९॥

क्रमसन्दर्भः - युधि वादे राजन्यान् इत्य् अध्यात्मपक्षे कर्मकाण्डानुगतन्यायान् ॥२९॥

विश्वनाथः - अथैवं जीवस्य यावद् भक्तिर् न भवेत् तावन् नैव संसाराद् उद्धारः । सा च भक्तिर् यादृच्छिकी यादृच्छिकसाधुसङ्गात् यादृच्छिक्यैव साधुकृपया भवतीति दर्शयन् तज्जन्मनि तस्य साधुसङ्गो बभूवेत्य् आहौपयेमे इति । आदरणीयत्वेन मलयतुल्येषु साधुषु ध्वज इव श्रेष्ठः । उपयेमे कृपया शिष्यत्वेनाङ्गीचकार । वीर्यपणाम् इति कृपालक्षणः स्वप्रभाव एवात्र हेतुर् न त्व् अन्यः कश्चिद् इति । यद् उक्तम्मद्भक्तिं च यदृच्छया [भा.पु. ११.२०.११] इति, भवापवर्गो भ्रमतो यदा भवेज् जनस्य तर्ह्य् अच्युतसत्समागमः [भा.पु. १०.५१.५३] इति न्यायेन कस्मिंश्चिज् जन्मनि जीवस्याकस्माद् एव साधुसङ्गमो भवेद् इति विवक्षितम् । राजन्यान् विजित्य तदीयपापापराधकालकर्मादीन् निर्मूलीकृत्य पाण्ड्यः पण्डदेशोद्भवः । पक्षे सदसद्विवेचना पण्डा, ताम् अर्हतीति पण्ड्यः । पण्ड्य एव पाण्ड्यः । परपुरञ्जयः शत्रुपुरजेता । पक्षे मतान्तरोत्थसन्देहच्छेदी ॥२९॥

ओ)०(ओ

॥ ४.२८.३० ॥

तस्यां स जनयाञ्चक्र आत्मजाम् असितेक्षणाम् ।
यवीयसः सप्त सुतान् सप्त द्रविडभूभृतः ॥

श्रीधरः - आत्मजां श्रीकृष्णसेवारुचिम् । तत् सङ्गेन भगवद्धर्मे रुचिर् अभूद् इत्य् अर्थः । असितस्य श्रीकृष्णस्येक्षणं यया ताम् । यवीयसः सप्त सुतान् । श्रवणं कीर्तनं विष्णोः स्मरणं पादसेवनम् । अर्चनं वन्दनं दास्यं [भा.पु. ७.५.११] इति भक्तिप्रकारान् । सख्यात्मनिवेदनयोस् त्वम्पदार्थज्ञानोत्तरकालत्वात् तस्य च भगवतैवोत्तरत्रोपदेक्ष्यमाणत्वाद् इदानीम् अनुत्पत्तेः सप्तेत्य् उक्तम् । भगवद्धर्मरुच्या तच् छ्रवणकीर्तनादिकं जातम् इत्य् अर्थः । द्रविडभूमिपालकान् । द्रविडभूमिर् हि श्रवणादिभक्तिभिर् एव सुरक्षितास्तीति प्रसिद्धम् ॥३०॥

क्रमसन्दर्भः - आत्मनां श्रीकृष्णश्रवणादिभक्तिरुचिम् । सप्तेति नवविधेषु सख्यात्मनिवेदनयोः पराकाष्टाप्राप्त्यनन्तरम् एवाधिकारात् ॥३०॥

विश्वनाथः - असितेक्षणानाम्नीं कन्यां, पक्षे असितस्य श्रीकृष्णस्य ईक्षणं यया तां श्रीकृष्णसेवारुचिम् इत्य् अर्थः । श्रीमद्गुरुकृपया जीवस्य तस्य श्रीकृष्णसेवारुचिर् अभूद् इत्य् अर्थः । यवीयसस् तदुत्तरकालभवान् सप्त श्रवणस्मरणकीर्तनपादसेवार्चनवन्दनदास्यरूपान् । सख्यात्मनिवेदनयोः प्रथमं दुष्करत्वाद् उत्तरत्र स्वत एव जनिष्यमानत्वाच् च नोल्लेखः । कीदृशान् ? द्रविडभूमिपालान् । पक्षे, द्रविडदेशे ज्ञानकर्मादिसर्वविजेतृत्वाद् भूभृतो नृपान् इव विराजमानान्, द्रविडदेशस्य श्रवणकीर्तनादिभक्तिप्रधानत्वात् ॥३०॥

ओ)०(ओ

॥ ४.२८.३१ ॥

एकैकस्याभवत् तेषां राजन्न् अर्बुदम् अर्बुदम् ।
भोक्ष्यते यद्वंशधरैर् मही मन्वन्तरं परम् ॥

श्रीधरः - अर्बुदम् इति । श्रवणादीनां प्रत्येकम् अनेके प्रकारा अभवन्न् इत्य् अर्थः । तद् उक्तम्भक्तियोगो बहुविधो मार्गैर् भामिनि भाव्यते [भा.पु. ३.२९.७] इति । येषां वंशधरैर् यतः प्रवृत्तैः सम्प्रदायभेदैः कृत्स्ना मही मन्वन्तरं ततः परं च भोक्ष्यतेऽविद्याकामकर्मभ्योऽपि रक्षिष्यते ॥३१॥

क्रमसन्दर्भः - न व्याख्यातम्.

विश्वनाथः - तेषाम् एकैकस्यार्बुदम् अर्बुदम् इति पुत्रपौत्रादिभेदान् । पक्षे, श्रवणादीनां प्रत्येकम् नामलीलादिभेदैर् नामादीनां च प्रत्येकम् अवतारभेदैस् तेषाम् अपि दास्यसख्याद्यभिरुचितत्त्वभेदैर् इत्य् एवम् असङ्ख्या एव प्रकारा इत्य् अर्थः । यद् उक्तम्भक्तियोगो बहुविधो मार्गैर् भामिनि भाव्यते [भा.पु. ३.२९.७] इति । येषां वंशधरैर् यतः प्रवृत्तैः सम्प्रदायभेदैः कृत्स्ना मही मन्वन्तरं, ततः परं च भोक्ष्यते अविद्याकामकर्मभ्योऽपि रक्षिष्यते ॥३१॥

ओ)०(ओ

॥ ४.२८.३२ ॥

अगस्त्यः प्राग् दुहितरम् उपयेमे धृतव्रताम् ।
यस्यां दृढच्युतो जात इध्मवाहात्मजो मुनिः ॥

श्रीधरः - अगस्त्योऽगानि निष्क्रियाणि गात्राणि स्त्यायति सङ्घातयतीत्य् अगस्त्यो मनः । स प्राक् प्रथमजातां दुहितरं कृष्णसेवारुचिम् उपयेमे, तस्य मनः कृष्णे दृढां रतिं बबन्धेत्य् अर्थः । धृतानि शमदमादीनि व्रतानि यया तां रतिम् । दृढेभ्यः सत्यलोकादिभोगेभ्योऽपि च्युतस् तद्रहितः । कृष्णरताव् इहामुत्र भोगविरागो जात इत्य् अर्थः । स एवोपशमात्मकत्वान् मुनिः । कथम्भूतः ? इध्मवाह आत्मजो यस्य सः ।

तद्विज्ञानार्थं स गुरुम् एवाभिगच्छेत् ।
समित्पाणिः श्रोत्रियं ब्रह्मनिष्ठम् ॥ [मु.उ. १.१.१२]

इत्यादिश्रुतिप्रसिद्धा समिद्वहनोपलक्षिता गुरूपसत्तिर् वैराग्याद् अभूद् इत्य् अर्थः । न ह्य् अविरक्तस्य गुरूपसत्तिः सम्भवति । कथापक्षे यथाश्रुतम् एव ॥३२॥

क्रमसन्दर्भः - अगस्त्योऽपि तत्रस्थोऽपि महाभागवतस् तत्तुल्योऽन्यो वा कश्चित् प्राक् प्रथमजां दुहितरं कृष्णसेवारतिम् उपयेमे स्वीकृतवान् । स्वसम्मतत्वेन अनुमोदितवान् इत्य् अर्थः । धृतानि शमदमादीनि व्रतानि यया तां रतिं यस्यां तत्स्वीकृतायां दृढो विघ्नसम्भावनारहितोऽसौ च्योततीति च्युतः सर्वेन्द्रियासेचकश् च यः स भक्तियोगो जातः, दृढत्वे हेतुः मुनिर् मननसिद्ध इत्य् अर्थः । ततश् च इध्मवाहः शिष्यीभूता वैष्णवा एव बहवः आत्मजाः सहाया यत्र तादृशोऽभूत् ॥३२॥

विश्वनाथः - प्राग् दुहितरं प्रथमजातां दुहितरम् अगस्त्य उपयेमे । पक्षे, अगानि स्वतो गत्यसमर्थानि इन्द्रियाणि स्त्यायति सङ्घातयतीति स्वेन मिलितीकरोतीत्य् अगस्त्यो मनः । स कृष्णसेवारुचिं स्वीचकार । धृतानि दयाक्षमादीनि व्रतानि यस्यां यतो वा महत्कृपया जीवस्य मनः कृष्णसेवासक्तं बभूवेत्य् अर्थः । यस्याम् असितेक्षणायां दृढेभ्यः सत्यलोकादिभ्योऽपि च्युतस् तद्रहितः, इहामुत्रभोगे विरागो जात इत्य् अर्थः । यद् वा, दृढेभ्यो ज्ञानादिभ्यस् तत्साध्येभ्यो मोक्षादिभ्यश् च च्युतः । मनसः कृष्णसेवारुच्येकतानत्वाद् अन्यसाधनसाध्यस्पृहाराहित्यं जातम् इत्य् अर्थः । कथम्भूतः ? इध्मवाह आत्मजो यस्य सः ।

तद्विज्ञानार्थं स गुरुम् एवाभिगच्छेत् ।
समित्पाणिः श्रोत्रियं ब्रह्मनिष्ठम् ॥ [मु.उ. १.१.१२]

इत्यादिश्रुतिप्रसिद्धा समिद्वहनोपलक्षिता गुरूपसत्तिर् अभूद् इत्य् अर्थः । कथापक्षे, अगस्त्यस्य पुत्रो दृढच्युतः तस्य पुत्रो इध्मवाह इति मलयध्वजस्य कन्यावंश उक्तः ॥३२॥

ओ)०(ओ

॥ ४.२८.३३ ॥

विभज्य तनयेभ्यः क्ष्मां राजर्षिर् मलयध्वजः ।
आरिराधयिषुः कृष्णं स जगाम कुलाचलम् ॥

श्रीधरः - क्ष्मां विभज्य तत्र श्रवणादिभक्तिभेदं व्यवस्थाप्य ॥३३॥

क्रमसन्दर्भः - आरिराधयिषुः कृष्णम् इत्य् उपरिष्टाद् अस्य तपोज्ञानाभ्यासनम् अपि श्रीपृथुवद् एव व्याख्येयं, कुलाचलं मलयम् ॥३३॥

विश्वनाथः - क्ष्मां विभज्य तत्र तत्र श्रवणादिभक्तिभेदं प्रवर्तेत्य् अर्थः । कुलाचलम् एकान्तस्थलं भक्तिप्रदं व्येङ्कटादिपर्वतं वा ॥३३॥

ओ)०(ओ

॥ ४.२८.३४ ॥

हित्वा गृहान् सुतान् भोगान् वैदर्भी मदिरेक्षणा ।
अन्वधावत पाण्ड्येशं ज्योत्स्नेव रजनीकरम् ॥

श्रीधरः - इदानीं पुरञ्जनस्य स्त्रीभावं प्राप्तस्य सर्वतो विरक्तस्य पतिर् एव गुरुः स्त्रीणाम् इति वचनात् पतिसेवया गुरुशुश्रूषाप्रकारं दर्शयितुम् आहहित्वेत्य् आदिना । मनो दध इत्य् अन्तेन ग्रन्थेन । मदयति मदिरम् ईक्षणं यस्याः ॥३४॥

क्रमसन्दर्भः - मदयतीति मदिरे श्रीभगवद्रूपे ईक्षणं यस्याः । पाण्ड्येशरूपे गुराव् ईश्वरभावेनेत्य् अर्थः ॥३४॥

विश्वनाथः - सुतान् हित्वेति पतिव्रता पत्युर् इव गुरोः सेवायां प्रवृत्तः शिष्यः श्रवणकीर्तनादीन्य् अपि भोगान् तदुत्थान् प्रेमानन्दान् अपि गृहान् तदुचितविविक्तस्थलम् अपि नैवापेक्षते । श्रीगुरुसेवयैव सुखेन सर्वसाध्यसिद्ध्यर्थम् इत्य् उपदेशव्यञ्जितः । माद्यति हृष्यतीति मदिरा वाणी हृष्यन्त्यां वाण्यां वेदलक्षणायाम् एव ईक्षणं यस्याः । गुरु सेवाया एव वेदेन सर्वाधिक्यस्योक्तत्वाद् इत्य् अर्थः । मदयति मदिरं श्रीभगवद्रूपं तत्रेक्षणं यस्याः इति सन्दर्भः । कथापक्षे तु, मदिरा ईक्षणयोर् यस्याः सा परमतारुण्यम् अपीत्य् अर्थः ॥३४॥

ओ)०(ओ

॥ ४.२८.३५३६ ॥

तत्र चन्द्रवसा नाम ताम्रपर्णी वटोदका ।
तत्पुण्यसलिलैर् नित्यम् उभयत्रात्मनो मृजन् ॥
कन्दाष्टिभिर् मूलफलैः पुष्पपर्णैस् तृणोदकैः ।
वर्तमानः शनैर् गात्र कर्शनं तप आस्थितः ॥

श्रीधरः - तत्र चन्द्रवसाद्या नद्यस् तासां पुण्यैः सलिलैर् उभयत्रान्तर् बहिश् चात्मनो मलं क्षालयंस् तप आस्थित इत्य् उत्तरेणान्वयः । अस्यते भूमौ क्षिप्यत इत्य् अष्टिर् बीजम् ।

क्रमसन्दर्भः - तत्रेति युग्मकम् । चन्द्रवटं नामेति चित्सुखः । कन्दादिभिर् इति चित्सुखः पुणारण्यौ ॥३५३६॥

विश्वनाथः - उभयत्र अन्तर् बहिश् चात्मनो मलं क्षलयंस् तप आस्थितः । तस्य तपश् चरणं पृथुवद् अत्युत्कण्ठामूलकम् एव व्याख्येयम् ॥३५३६॥

ओ)०(ओ

॥ ४.२८.३७ ॥

शीतोष्णवातवर्षाणि क्षुत्पिपासे प्रियाप्रिये ।
सुखदुःखे इति द्वन्द्वान्य् अजयत् समदर्शनः ॥

न कतमेनापि व्याख्यातम्.

ओ)०(ओ

॥ ४.२८.३८ ॥

तपसा विद्यया पक्वकषायो नियमैर् यमैः ।
युयुजे ब्रह्मण्य् आत्मानं विजिताक्षानिलाशयः ॥

श्रीधरः - विद्ययोपासनया पक्वकषायो दग्धकामादिवासनः । युयुजे आत्मनो ब्रह्मतां भावयामास । अक्षाणीन्द्रियाणि । अनिलः प्राणः । आशयश् चित्तम् । विजिता अक्षादयो येन ॥३८॥

क्रमसन्दर्भः - आत्मानं शुद्धजीवम् । ब्रह्मणि सर्वाश्रये भगवति युयुजे । तदेकाश्रयत्वेन सस्मार । सूर्यैकाश्रयत्वे रश्मिपरमाणुम् इव ॥३८॥

विश्वनाथः - ब्रह्मणि उत्तरश्लोकस्पष्टीभूतार्थे वासुदेवे आत्मानं मनः ॥३८॥

ओ)०(ओ

॥ ४.२८.३९ ॥

आस्ते स्थाणुर् इवैकत्र दिव्यं वर्षशतं स्थिरः ।
वासुदेवे भगवति नान्यद् वेदोद्वहन् रतिम् ॥

श्रीधरः - आस्ते स्म वर्षशतम् इति ज्ञानस्य दुःसाधनतां दर्शयति । अत एव हरौ भक्तिं दृतवान् इत्य् आह । वासुदेवे रतिम् उद्वहन्न् अन्यद् देहादिकं न वेद ।

क्रमसन्दर्भः - तथा स्मरणेन च तस्मिन् रतिरव्यवच्छ्हिन्ना जातेत्याह । आस्त इति ।

विश्वनाथः - तादृशस्मरणभक्त्या भगवति रतिर् अव्यवच्छिन्नो जातेत्य् आहआस्त इति ॥३९ ॥

ओ)०(ओ

॥ ४.२८.४० ॥

स व्यापकतयात्मानं व्यतिरिक्ततयात्मनि ।
विद्वान् स्वप्न इवामर्श साक्षिणं विरराम ह ॥

मध्वः- शारीरम् अभिप्रहत्यासुप्तः सुप्तान् अभिचाकशीति इति श्रुतिप्रसिद्धः । स्वप्न इवेति दृष्टान्तस् तत्त्वेनोच्यतेस्वप्नो हि जीवस्यास्वातन्त्र्यं प्रसिद्धम् । अतस् तत्र परमेश्वराधीनत्वं प्रसिद्धम् एव । अतो जीवव्यतिरिक्त ईश्वरः सिद्धः ।

यतः स्वप्नो न स्वतन्त्रस् ततस् तद्दर्शकः परः ।
जीवाद्यन्यस् तु विज्ञेयः स विष्णुर् अवधार्यताम् ॥ इति वाराहे ॥४०॥

श्रीधरः - स एवं वर्तमान आत्मन्य् आत्मानं विद्वान् अन्यस्माद् उपरराम । कथं विद्वान् ? व्यतिरिक्ततया देहादिव्यतिरिक्तत्वेन । कुतः ? व्यापकतया देहादिप्रकाशकत्वेन । ननु देहाद्याकारो विमर्श एतत् प्रकाशति नतु निराकार आत्माऽत आह । आमर्शस्यापि साक्षिणम् । अयं भावः, आमर्शो नामान्तः करणवृत्तिः सा च जडत्वाद् आत्मप्रकाश्यैवेति । यथा स्वप्ने ममेदं शिरश् छिन्नम् इत्यादिप्रतीतौ तद् व्यतिरिक्तम् आत्माणं वेत्ति तद्वत् ।

क्रमसन्दर्भः - ततश् च सर्ववैलक्षण्येन भगवविज्ञानं जातम् इत्य् आहस इति । आत्मनि शुद्धजीवेऽधिष्टाने आत्मानं तदधिष्ठातारं परमात्मानं सर्वव्यापकव्यतिरिक्तस्वरूपतया च विद्वान् जानन् तदर्वाक्ज्ञेयाद् विरराम । व्यापकत्वेन व्यतिरिक्तत्वेन दृष्टान्तः । स्वप्ने तत्रत्यसर्वप्रपञ्चतद्द्रष्टारम् इवेति आमर्शेत्य् अत्र आमृश्येति सम्बन्धोक्तिः ॥४०॥

विश्वनाथः - तादृशरत्या च सर्वत्र भगवत्स्फूर्तिर् अभूद् इत्य् आहस इति । व्यापकतया जातरतित्वेन सर्वास्व् एव दिक्षु स्फुरद्रूपतया विद्वान् जानन्, तद् अप्य् आत्मनि स्वस्मिन् व्यतिरिक्ततया वियुक्तत्वेनैव जानन् प्रेमोत्कण्ठातापेन विरराम, मूर्च्छां प्रापेत्य् अर्थः । विरहोत्थस्फूर्तिजनितभगवद्दर्शनेन विरहो न शाम्यतीत्य् अत्र दृष्टान्तःस्वप्न इव जानन्, न हि स्वप्ने भुक्तेनोदनादिना स्वप्नोत्थितस्य जनस्य क्षुधा शाम्यतीत्य् अर्थः ।

ननु स्फूर्तौ किं प्रमाणम् इत्य् अतो विशिनष्टिआमर्शो नामान्तःकरणवृत्तिः । अन्तःकरणवृत्तीनां विरहसन्तापान् अपगमात् लोचनाभ्याम् तद्दर्शनम् अपि तत्स्फूर्तिजनितम् एवेत्य् अनुभवाद् इति भावः ॥४०॥

ओ)०(ओ

॥ ४.२८.४१४२ ॥

साक्षाद् भगवतोक्तेन गुरुणा हरिणा नृप ।
विशुद्धज्ञानदीपेन स्फुरता विश्वतोमुखम् ॥
परे ब्रह्मणि चात्मानं परं ब्रह्म तथात्मनि ।
वीक्षमाणो विहायेक्षाम् अस्माद् उपरराम ह ॥

श्रीधरः - केन विद्वान् ? तत्राह । साक्षाद् धरिर् एव यो गुरुः, तेनोक्तेन सर्वतोमुखं यथा तथा स्फुरताऽनवच्छिन्नेन ज्ञानेन । तद् एवाहपर इति । ब्रह्मैवाहं न संसारीति ब्रह्मण्य् आत्मन ईक्षणे शोकादिनिवृत्तिः । अहम् एव ब्रह्मेत्य् आत्मनि ब्रह्मण ईक्षणे ब्रह्मपारोक्ष्यनिवृत्तिः । अतो व्यतिहारेणेक्षमाणोऽस्मात् संसाराद् उपरराम ।

नन्व् एवम् अपि जीवस्य कुतो ब्रह्मत्वापत्तिः ? ईक्षणस्यैव व्यवधायकत्वाद् इत्य् आशङ्क्याहईक्षां विहाय दग्धेन्धनानलवत् तस्याः स्वयम् एवोपशान्तेर् इति भावः ॥४१४२॥

क्रमसन्दर्भः - तद् एवं येन विज्ञानेन जीवन्मुक्तिदशाम् आप तेनात्यन्तिकमुक्तिम् अप्य् आपेत्य् आहसाक्षाद् इति युग्मकेन । परे ब्रह्मणि भगवति तदाश्रयत्वेनेत्य् अर्थः । आत्मनि शुद्धे तदधिष्ठातृत्वेनेत्य् अर्थः । ईक्षां सिद्धेक्षत्वात् तत्प्रयत्नं विहायेत्य् अर्थः । अस्माद् देहद्वयलक्षणोपाधेर् उपरराम, न तु तस्मात् तदीक्षाहेतुचिच्छक्त्याविर्भावाद् अपीत्य् अर्थः, अनलादीनां कालवाय्वादिवत् तस्या नाशकाभावात् आश्रयस्य विद्यमानत्वाच् च ॥४१४२॥

विश्वनाथः - ततश् च तस्योत्पन्नप्रेम्णो भगवतः साक्षाद्दर्शनम् अप्य् अभूद् इत्य् आहसाक्षाद् एव भगवता हरिणा सन्तापहारिणा विश्वतो मुखं स्फुरता समन्ताद् एव प्रस्फुरत् तेजसा गुरुणा सता उक्त उपदिष्टो यो ज्ञानदीपः स्वमाधुर्यानुभवप्रकारत्वः, तेन तस्मिन्न् एव परे ब्रह्मणि आत्मानम् ईक्षमाणम् ईक्षमाणः, वासुदेवे भगवति नान्यद् वेदोद्वहन् रतिम् [भा.पु. ४.२८.३९] इति पूर्वोक्तेः । भगवति स्वरतिम् उद्वहन्तम् अनुरागिणं पश्यन्न् इत्य् अर्थः । तथैव, ये यथा मां प्रपद्यन्ते तांस् तथैव भजाम्य् अहम् [गीता ४.११] इति भगवदुक्तेः ।

आत्मनि स्वस्मिंश् च परब्रह्म सानुरागम् ईक्षमाणः, तत्क्षण एव प्रवलितानन्दमूर्च्छावशाद् ईक्षां विहाय अस्मात् स्थूलसूक्ष्मोपाधिद्वयात् ह स्पष्टम् एव विरराम । ऐश्वर्यपक्षीयास् तु श्लोकत्रयम् इदम् एवं व्याचक्षेस मलयध्वज आत्मानं परमेश्वरं सर्वव्यापकतया सर्वस्मात् च व्याप्याज् जगतो व्यतिरिक्ततया च आत्मनि स्वस्मिन्न् अधिष्ठातारं विद्वान् जानन् विरराम संसाराद् इत्य् अर्थः ।

व्यापकत्वे व्यतिर्क्तत्वे च दृष्टान्तःआमर्शसाक्षिणं मनआदिद्रष्टारं जीवम् अध्यात्मादिव्यापकं, अथ च स्वप्ने सुषुप्ताव् अध्यात्मादिव्यतिरिक्तम् इव सुखम् अहम् अस्वाप्सम् इत्य् अत्र तत्तद्व्यतिरिकस्य केवलस्यात्मन एवानुभवाद् इति ।

नन्व् एतज् ज्ञानं कुतोऽसाव् अवाप ? इत्य् तत्राहसाक्षाद् इति । ददामि बुद्धियोगं तं येन माम् उपयान्ति ते [गीता १०.१०] इति भगवदुक्तेः । तेनैव ज्ञानदीपेन परे ब्रह्मणि भगवत्य् आश्रयतत्त्वे आत्मानं शुद्धजीवम् आश्रितम् ईक्षमाणः, तथा आत्मनि शुद्धजीवे च तम् एव परं ब्रह्म भगवन्तम् अधिष्थातारम् ईक्षमाणः । विहायेक्षाम् इति जातप्रेमत्वाद् अन्ते तं परामर्शम् अपि विहायेत्य् अर्थः । श्रीभागवतस्य मोहिनीत्वाद् इतोऽप्य् अन्यथा केचिद् व्याचक्षते, तत् तु एव गृह्णन्ति न सन्तः ॥४१४२॥

ओ)०(ओ

॥ ४.२८.४३ ॥

पतिं परमधर्मज्ञं वैदर्भी मलयध्वजम् ।
प्रेम्णा पर्यचरद् धित्वा भोगान् सा पतिदेवता ॥

श्रीधरः - न व्याख्यातम्.

क्रमसन्दर्भः - वैदर्भ्याख्यः पुरञ्जनस् तु तत्सेवयैव प्राप्यं प्रापेत्य् आहपतिम् इत्यादिना ॥४३॥

विश्वनाथः - तद् एवं श्रीगुरुदेवस्य सिद्धिदशापर्यन्तं शिष्यस् तं परिचरन्न् एव वर्तेतेति दर्शयतिपतिम् इति चतुर्भिः ॥४३॥

ओ)०(ओ

॥ ४.२८.४४ ॥

चीरवासा व्रतक्षामा वेणीभूतशिरोरुहा ।
बभाव् उप पतिं शान्ता शिखा शान्तम् इवानलम् ॥

श्रीधरः - उप पतिं पत्युः समीपे । यद् वा, पत्युः किञ्चिन् मात्रं न्यूना । तत् समाना सती बभाव् इत्य् अर्थः । उपोऽधिके च [पा. १.४.८७] इति कर्मप्रवचनीयस् तद्योगे च द्वितीया । शान्तम् अङ्गारावस्थम् अनलम् उपशान्ता शुद्धा ज्वाला यथा भवति, तद्वत् ॥४४॥

क्रमसन्दर्भः - न व्याख्यातम्.

विश्वनाथः - पतिम् उप उपोऽधिके हीने च [पा. १.४.८६८७] इति कर्मप्रवचनीयस् तद्योगे द्वितीया । पत्युः सकाशात् किञ्चिन्मात्रन्यूनेत्य् अर्थः । शान्तम् अङ्गारावस्थम् निर्धूमम् अनलम् उपशान्ता शुद्धा ज्वाला यथा भवति, तद्वत् ॥४४॥

ओ)०(ओ

॥ ४.२८.४५ ॥

अजानती प्रियतमं यदोपरतम् अङ्गना ।
सुस्थिरासनम् आसाद्य यथापूर्वम् उपाचरत् ॥

श्रीधरः - तदानीम् अपि सुस्थिरम् आसनं यस्य । अत एवाजानती यदा तदा यथापूर्वम् असेवत ॥४५॥

क्रमसन्दर्भः - यथापूर्वं श्रीभगवत्प्रतिमाम् इवाचेष्टमानम् अपि पाद्यादिनोपाचरत् आनर्च ॥४५॥

विश्वनाथः - न व्याख्यातम्.

ओ)०(ओ

॥ ४.२८.४६ ॥

यदा नोपलभेताङ्घ्राव् ऊष्माणं पत्युर् अर्चती ।
आसीत् संविग्नहृदया यूथभ्रष्टा मृगी यथा ॥

श्रीधरः - पत्युर् अङ्घ्रिम् अर्चयन्ती यदा तस्मिन्न् अङ्घ्राव् ऊष्माणं नापश्यत् ॥४६॥

क्रमसन्दर्भः - न व्याख्यातम्.

विश्वनाथः - अर्चती अर्चयन्ती नोपलभेत नोपालभेत ॥४६॥


ओ)०(ओ

॥ ४.२८.४७ ॥

आत्मानं शोचती दीनम् अबन्धुं विक्लवाश्रुभिः ।
स्तनाव् आसिच्य विपिने सुस्वरं प्ररुरोद सा ॥

श्रीधरः - अबन्धुं पतिरहितम् । अश्रुभिर् आसिच्य ॥४७॥

क्रमसन्दर्भः - न व्याख्यातम्.

विश्वनाथः - गुरोः साधकशरीरापगमे सति, पत्युर् विच्छेदे पतिव्रतेव शिष्यस् तद्विच्छेदसन्तप्तो विलापमग्नो भवतीत्य् आहआत्मानं शोचती माम् अतः परं कस् त्रास्यत इत्य् अतः शोकाकुला ॥४७॥

ओ)०(ओ

॥ ४.२८.४८ ॥

उत्तिष्ठोत्तिष्ठ राजर्षे इमाम् उदधिमेखलाम् ।
दस्युभ्यः क्षत्रबन्धुभ्यो बिभ्यतीं पातुम् अर्हसि ॥

श्रीधरः - क्षत्रबन्धुभ्योऽधार्मिकक्षत्रियेभ्योऽपि ॥४८॥

क्रमसन्दर्भः - न व्याख्यातम्.

विश्वनाथः - उत्थिष्ठेति । पक्षे, हे श्रीगुरो, इमां पृथ्वीं तत्प्रवर्तितचरणारविन्दादिभक्तिगतिं दस्युभ्यः भक्तिविरोधिमतेभ्यो बिभ्यतीम् ॥४८॥

ओ)०(ओ

॥ ४.२८.४९ ॥

एवं विलपन्ती बाला विपिनेऽनुगता पतिम् ।
पतिता पादयोर् भर्तू रुदत्य् अश्रूण्य् अवर्तयत् ॥

श्रीधरः, विश्वनाथः - अवर्तयत् प्रवर्तयामास ॥४९॥

क्रमसन्दर्भः - न व्याख्यातम्.

ओ)०(ओ

॥ ४.२८.५० ॥

चितिं दारुमयीं चित्वा तस्यां पत्युः कलेवरम् ।
आदीप्य चानुमरणे विलपन्ती मनो दधे ॥

श्रीधरः - तस्यां निधायाग्निदानेनादीप्य च ॥५०॥

क्रमसन्दर्भः - चितिम् इति । अस्मिन्न् अध्यात्मपक्षे स्त्रीत्वादिकम् औपचारिकम् एव ॥५०॥

विश्वनाथः - तस्यां निधाय अग्निदानेनादीप्य च । पक्षेश्रीगुरोर् देहसंस्कारं कृत्वा श्रीमद्गुरुचरणवियुक्तोऽहं तदीयगुणानुस्मरणमयशोकदावाग्निदग्धदेहो प्राणं धर्तुम् अशक्नुवंस् तदुपदिष्टश्रवणकीर्तनादिभक्तौ नैव शक्तिं धास्यामि । तस्माद् अद्यैव मरिष्यामीति शिष्यो मनसि निश्चिनोतीति दर्शयामास ॥५०॥

ओ)०(ओ

॥ ४.२८.५१ ॥

तत्र पूर्वतरः कश्चित् सखा ब्राह्मण आत्मवान् ।
सान्त्वयन् वल्गुना साम्ना ताम् आह रुदतीं प्रभो ॥

श्रीधरः - पूर्वतरोऽनादिर् ईश्वरः सखा, द्वा सुपर्णा इत्य् आदि श्रुतेः । साम्ना प्रियवाक्येन बोधयन् ॥ ५१॥

क्रमसन्दर्भः - ब्राह्मणरूपो भूत्वा ॥५१॥

विश्वनाथः - स्वगुरुविरहव्याकुलीभावदशायाम् इव शिष्यस्य भगवद्दर्शनं स्याद् इति द्योतयतितत्रेति । पूर्वतरः अनादिर् ईश्वरः सखाद्वा सुपर्णा इत्य् आदि श्रुतेः । ब्राह्मणः ब्राह्मणवेशधारीति साक्षात् स्वीयस्वरूपदर्शनं प्रेम्णा विना न भवतीति ज्ञापयति स्मेति भावः । आत्मवान् अन्तराच्छन्नीकृतस्वस्वरूपयुक्तः ॥५१॥

ओ)०(ओ

॥ ४.२८.५२ ॥

ब्राह्मण उवाच
का त्वं कस्यासि को वायं शयानो यस्य शोचसि ॥
जानासि किं सखायं मां येनाग्रे विचचर्थ ह ।

श्रीधरः - यस्य यं शोचसि । अग्रे सृष्टेः पूर्वम् । विचचर्थ ह मयि स्थितत्वेन सख्यसुखम् अनुभूतवान् असि ॥५२॥

क्रमसन्दर्भः - न व्याख्यातम्.

विश्वनाथः - कोऽयं शयान इति प्रश्ने मम श्रीगुरुर् अयम् इति । कथापक्षेमम पतिर् अयम् इति चेत्, मां किं जानासीति ? ननु, त्वम् एव विप्रो मम क इत्य् अत आहसखायम् इति । कथं त्वया सह मम सख्यम् इत्य् अत आहयेन मया सह अग्रे सृष्टेः पूर्वं विचचर्थ । मय्य् एव मिलित्वा मत्सङ्गेन सुखम् अनुभूतवान् त्वम् एवासीर् इत्य् अर्थः ॥५२॥

ओ)०(ओ

॥ ४.२८.५३ ॥

अपि स्मरसि चात्मानम् अविज्ञातसखं सखे ।
हित्वा मां पदम् अन्विच्छन् भौमभोगरतो गतः ॥

श्रीधरः - ननु नाहम् आवयोः सख्यं सहचरत्वं च जानामीति चेत् तत्राहयद्यपि मां न जानासि तथाप्य् आत्मानं त्वाम् अविज्ञातसखम् अविज्ञातः कश्चिन् मे सखासीद् इत्य् एवं किं स्मरसि ? सख इति पुंस्त्वनिर्देशः प्राक्तनपुंस्त्वस्मरणाय । सख्यं स्मारयन् स्ववियोगकृतम् अनर्थम् आहहित्वेति सार्धैः षड्भिः । पदं स्थानम् ॥५३ ॥

क्रमसन्दर्भः - कथापक्षेसखे इति । जीवत्वमात्रस्मरणाय ॥५३॥

विश्वनाथः - नन्व् अहं किम् अपि जानामीति तत्राहअपीति । यद्यपि मां न जानासि तद् अप्य् आत्मानं स्वम् अविज्ञातसखम् अविज्ञातः कश्चिन् मे सखास्तीत्य् एवं किं स्मरसि ? बहुव्रीहाव् अपि ट आर्षः । अविज्ञातस्य सखायम् इति वा । सखीत्य् अप्रयुज्य सखे इति पुंस्त्वनिर्देशः प्राक्तनपुंस्त्वं स्मारयन् एवम् अग्रेऽपि । त्वम् एव स्मारय चेद् अत आहहित्वेति । सृष्ट्यारम्भे प्राचीनकर्मवशाद् एवेत्य् अर्थः । पदं स्थानम् ॥५३॥

ओ)०(ओ

॥ ४.२८.५४ ॥

हंसाव् अहं च त्वं चार्य सखायौ मानसायनौ ।
अभूताम् अन्तरा वौकः सहस्रपरिवत्सरान् ॥

श्रीधरः - हंसौ शुद्धौ मानसं हृदयम् अयनं ययोः । कथापक्षेमानससरसि स्थितौ पक्षिणाव् अभूतां जातौ । ओको गृहम् । अन्तरा विनैव । वाशब्द एवार्थे । सहस्रपरिवत्सरान् महाप्रलयो यावत् ॥५४॥

क्रमसन्दर्भः - यद्यपि परमात्मसन्दर्भे ज्ञानेच्छुर् अयम् अधिकारीत्य् अभेदोपदेशपर्यवसानत्वं व्याख्यातं, तथाप्य् अपरितोषाद् अत्र भक्तिपर्यवसानत्वम् एव व्याख्यायते । यथा सख्यम् एव स्थापयति । सृष्टौ मानसायनौ महाप्रलयसमये तु ओकस् तद्रूपम् उपधिम् अन्तरिवाभूताम् अभूवेत्य् अर्थः । सहस्रपरिवत्सरान् व्याप्येति महाप्रलयोपलक्षणम् ॥५४॥

विश्वनाथः - हंसौ शुद्धाव् आत्मानौ मानसं हृदयम् अयनं ययोस् तौ । कथापक्षेमानससरसि स्थितौ पक्षिणाव् अभूतां जातौ । ओको गृहम् अन्तरा विनैव । वाशब्द एवार्थे सहस्रं परिवत्सरान् महाप्रलयो यावद् इत्य् अर्थः ॥५४॥

ओ)०(ओ

॥ ४.२८.५५ ॥

स त्वं विहाय मां बन्धो गतो ग्राम्यमतिर् महीम् ।
विचरन् पदम् अद्राक्षीः कयाचिन् निर्मितं स्त्रिया ॥

श्रीधरः - हे बन्धो, ग्राम्ये सुखे मतिर् यस्य । स्त्रिया मायया ॥५५॥

क्रमसन्दर्भः - स्वव्सिमृतौ हेतुम् आहस त्वम् इति सार्धैः षड्भिः । मन्यसे इत्य् अधिकैः । अत्र स त्वम् इति युग्मकम् । स्थितिसमये तु स तथाविधस् तं मां विहायाहन्ताममताभ्यां व्यवधाय महीं स्वप्नसहितजाग्रद्दशां गतः सन् विचरन् पर्यालोचयन्न् इत्य् अर्थः ॥५५॥

विश्वनाथः - स्त्रिया मायया ॥५५॥

ओ)०(ओ

॥ ४.२८.५६५८ ॥

पञ्चारामं नवद्वारम् एकपालं त्रिकोष्ठकम् ।
षट्कुलं पञ्चविपणं पञ्चप्रकृति स्त्रीधवम् ॥
पञ्चेन्द्रियार्था आरामा द्वारः प्राणा नव प्रभो ।
तेजोऽबन्नानि कोष्ठानि कुलम् इन्द्रियसङ्ग्रहः ॥
विपणस् तु क्रियाशक्तिर् भूतप्रकृतिर् अव्यया ।
शक्त्यधीशः पुमांस् त्व् अत्र प्रविष्टो नावबुध्यते ॥

मध्वः- इन्द्रियाणि यत्र सङ्गृह्यन्ते स गोलकेन्द्रियसङ्ग्रहः ॥५७॥

श्रीधरः - पञ्चशब्दादय आरामा उपवनानि यस्मिन् । नव द्वाराणि प्राणच्छिद्राणि यस्मिन् । एकः प्राणः पालो यस्मिन् । त्रीणि पृथिव्यप्तेजांसि कोष्ठानि यस्मिन् । षट्ज्ञानेन्द्रियमनांसि कुलान्य् अभीष्टविषयसमर्पका वणिजो यस्मिन् । पञ्च विपणा हट्टाः कर्मेन्द्रियाणि यस्मिन् । पञ्चभूतानि प्रकृतिर् उपादानकारणं यस्य । स्त्री बुद्धिर् एव धवः पतिः स्वामिनी यस्मिन् ॥५६॥

स्वयम् एवेयं श्लोकं व्याचष्टेपञ्चेन्द्रियार्था इति । षट्कुलम् इति षट्त्वम् एकपालम् इति च स्पष्टत्वान् न व्याख्यातम् ।।५७॥

भूतान्य् एवाव्यया प्रकृतिर् उपादानं यस्य । स्त्रीधवम् इत्य् अस्य व्याख्यानम् । शक्तिर् अधीशा यस्य । तद्वशः सन्न् इत्य् अर्थः ॥५८॥

क्रमसन्दर्भः - पञ्चेन्द्रिया इति युग्मकम् ॥५६५८॥

विश्वनाथः - पञ्चविषया आरामा उपवनानि यत्र । नव द्वाराणि प्राणच्छिद्राणि यत्र । एकः प्राण एव पालो यत्र । त्रीणि पृथिव्यप्तेजांसि कोष्ठानि यत्र । षट्ज्ञानेन्द्रियमनांसि कुलानि वणिजो यत्र तत् । पञ्च महाभूतानि प्रकृतिर् उपादानकारणं यस्य तत् । स्त्री बुद्धिर् एव धवः पतिः स्वामिनी यस्मिन् तत् । श्लोकम् इमं स्वयं व्याचष्टेपञ्च इति । प्राणाः प्राणाच्छिद्राणि नव । कुलम् इति वणिजाम् एवार्थतः प्राप्तं भूतानि पञ्चैव प्रकृतिः कारणम् । तत्र पदे प्रविष्टः पुमान् मुह्यति । कीदृशी शक्तिः ? बुद्धिर् एव अधीशा यस्य स इति स्त्रीधवम् इत्य् अस्य व्याख्यानम् । तत्पदं स्त्रीस्वामिकम् इति किं वाच्यं तत्र प्रविष्टः पुमान् अपि स्त्रीस्वामिक एव भवेद् इत्य् अर्थस्य द्योतनार्थं पुंविशेषणत्वेनोपन्यस्तम् ॥५६५८॥

ओ)०(ओ

॥ ४.२८.५९ ॥

तस्मिंस् त्वं रामया स्पृष्टो रममाणोऽश्रुतस्मृतिः ।
तत्सङ्गाद् ईदृशीं प्राप्तो दशां पापीयसीं प्रभो ॥

श्रीधरः - स्पृष्टोऽभिभूतः । अतो न विद्यते श्रुते ब्रह्मत्वे स्मृतिर् यस्य ॥५९॥

क्रमसन्दर्भः - विभो हे सर्वसाधनसमर्थ ! तथापीत्य् अर्थः ॥५९॥

विश्वनाथः - न श्रुता न श्रवणविषयीकृता स्मृतिः स्वज्ञानं येन सः ॥५९॥

ओ)०(ओ

॥ ४.२८.६० ॥

न त्वं विदर्भदुहिता नायं वीरः सुहृत् तव ।
न पतिस् त्वं पुरञ्जन्या रुद्धो नवमुखे यया ॥

श्रीधरः - तत्त्वम् उपदिशति, न त्वम् इति चतुर्भिः । सुहृत् पतिः । नवद्वारे पुरे यया रुद्धोऽसि तस्याः ॥६०॥

क्रमसन्दर्भः - न व्याख्यातम्.

विश्वनाथः - नन्व् एवं यद्य् अहम् अश्रुतस्मृतिर् एवास्मि, तर्हि मत्स्मृतिं त्वम् एव श्रावयेत्य् अत आहनेति । त्वं विदर्भस्य प्राकृतजीवस्य कस्यापि न दुहिता नापत्यं, किन्तु मच्छक्तिरूपो जीवोऽसीति भावः । अयं वीरोऽपि न ते सुहृत् हितकारी किन्त्व् अहम् एव एतद्रूपेण तद्गुरुर् भूत्वा स्वभक्तिम् उपदिश्य सख्यानुरूपं कृत्यम् अकरवम् । इति पक्षद्वयं पृथक् पृथक् व्याख्यातं यया नवमुखे पुरे त्वं रुद्धस् तस्याः पुरञ्जन्यास् त्वं न पतिः किन्तु अविद्योपहितं चैतन्यम् असि । कथापक्षे स्पष्टम् एव ॥६० ॥

ओ)०(ओ

॥ ४.२८.६१ ॥

माया ह्य् एषा मया सृष्टा यत् पुमांसं स्त्रियं सतीम् ।
मन्यसे नोभयं यद् वै हंसौ पश्यावयोर् गतिम् ॥

श्रीधरः - पुमांसं पूर्वजन्मनि यदमन्यथा इदानीं च सतीं श्रेष्ठां स्त्रियं यन् मन्यसे एषा माया । यत उभयम् अपि वस्तुतो नास्ति । यस्माद् आवां हंसौ शुद्धौ । नौ आवयोर् वक्ष्यमाणां गतिं स्वरूपं पश्य ।

क्रमसन्दर्भः - हंसाव् इत्य् अत्र हंसम् इति चित्सुखः । माम् इति शेषः । पश्यथ नौ इति क्वचित् ॥६१॥

विश्वनाथः - ननु यद्य् एवं तर्हि कथं मे तथा तथा प्रतीतिस् तत्राहमायेति । यद् यतः कदाचित् स्वं पुमांसं मन्यसे कदाचित् सतीं स्त्रियं कदाचिन् नोभयं नपुंसकम् इत्य् अर्थः । उपलक्षणम् एतत् कदाचिन् मनुष्यं कदाचिद् देवतिर्यग् आदिकं च यद् यस्माद् वै निश्चितम् आवां हंसौ शुद्धौ आवयोर् गतिं वक्ष्यमाणं स्वरूपं पश्य ॥६१॥

ओ)०(ओ

॥ ४.२८.६२ ॥

अहं भवान् न चान्यस् त्वं त्वम् एवाहं विचक्ष्व भोः ।
न नौ पश्यन्ति कवयश् छिद्रं जातु मनाग् अपि ॥

श्रीधरः - तत्त्वं पदार्थयोश् चिदंशेनैक्यम् आह । अहम् एव भवान् । उपचारं वारयति, न चान्य इति । व्यतिहारोपदेश उक्ताभिप्रायः । छिद्रम् अन्तरम् ।

क्रमसन्दर्भः - सख्योपयोगि शुद्धत्वं प्रतिपादयन् द्वयोर् ऐक्यात्म्यं स्थापयतिनोभयम् इत्य् अधिकेनाहम् इत्य् अर्धकेन ॥६२॥ (परमात्मसन्दर्भ ४०)

विश्वनाथः - अहं परमात्मैव भवान् जीवः, न चान्यः मत्तश् चैतन्यस्वरूपान् न भिन्न इत्य् अर्थः । ननु किम् एतन्मदसह्यं ब्रूषे तत्राहभो मच्छुद्धभक्त अहम् अकोपं यथा स्यात् तथा त्वम् एव विचक्ष्व सविमर्शं पश्य । हन्त कोपे समाख्यातः शिवे च कुक्कुरेऽपि च इति मेदिनी । ननु त्वद्दासस्य मम तथा मत्प्रभोस् तवापि नातः परोऽन्यः कलङ्को यद् आवयोर् अभेद इति तत्राहनेति । नौ आवयोश् छिद्रम् ईदृशं कलङ्कं जातु कदाचिद् अपि मनाग् ईषद् अपि कवयो विज्ञा न पश्यन्ति किन्त्व् अविज्ञा एव भेदं पश्यन्तीत्य् अर्थः ॥६२ ॥

ओ)०(ओ

॥ ४.२८.६३ ॥

यथा पुरुष आत्मानम् एकम् आदर्शचक्षुषोः ।
द्विधाभूतम् अवेक्षेत तथैवान्तरम् आवयोः ॥

श्रीधरः - तर्हि कथम् आवयोर् अज्ञत्वसर्वज्ञत्वादिधर्मभेदस् तत्राहयथेति । आत्मणं देहम् आदर्शे निर्मलं महान्तं स्थिरं चावेक्षेत । परस्य चक्षुषि च तद् विपरीतम् । विद्याविद्योपाधिकृतो धर्मभेद इत्य् अर्थः ।

क्रमसन्दर्भः - ननु द्वयोर् अन्तरत्वे सति कथं माया तवाधिकार्या ? मम पुनर् अधिकारिणीति माया ह्य् एषेत्य् अत्र दर्शितं कथं वा सख्यम् ? तत्राहयथेति । अत्र विज्ञातृपुरुषाभिमुखेष्व् आदर्शादिषु स्वच्छेषु चाक्षुषं तेजो लग्नं सत् बलीयसा सौर्येण तेजसा प्रतिश्रान्तः प्रवर्तितं मुखसंयुक्तं सत् तद् एव मुखं ग्राहयन् दोषवशात् तद्देशताम् अभिमुखतां च मुखस्याग्राहयत् । पूर्वदृष्टाभिमुखादर्शस्य दिग्देशताम् आभिमुख्यं च मुखम् अन्वारोपयतीत्य् एवं ज्ञायते प्रतिबिम्बम् इति ।

केचिन् मन्यन्ते तथा च सति तथैव प्रतीयेत दोषवशाद् इत्य् आदौ को वा हेतुः ? सूर्यादिप्रतिबिम्बे च तद्विरोधिकल्पनान्तरं मृग्येत तथा सूर्यप्रतिबिम्बाभासोत्पत्तिर् यत्र दृश्यते तत्र चाभासे यद् औष्ण्यादिकम् अनुभूयते तत्र को वा हेतुः ? तस्माद् अन्यथानुपपत्त्येदम् एव लभ्यते सर्वस्य वस्तुन आकारानुकारिणी च्छटा सर्वत्राव्यवहितं देशे सञ्चरत्य् एव, किन्तु सूक्ष्मत्वान् नोपलभ्यते स्वच्छं वस्त्वन्तरं प्राप्य तु समुद्भवन्ती तत्राक्षरमुद्रावद् विपरीततयोदयं प्राप्नुवती प्रतिबिम्बम् उच्यते ।

यद् वा, स्वच्छवस्तुनस् तथैवेश्वरदत्ता शक्तिः यद् बिम्बस्य रूपं स्वस्मिन् भासयतीति तत् प्रतिभासितम् एव प्रतिबिम्बत्वं यद् एव बिम्बत्वं व्यवहितेऽपि देशे निजाभासम् उद्गिरतीति ।

तस्माद् अयम् अर्थःआदर्शे स्वच्छवस्तुन्य् आत्मनो निजदेहस्यानन्याकारच्छटात्वेन स्वचक्षुषि च बहिर् निःसृततदिन्द्रियमयकेवलं तत्तेजसि साक्षात्तद्रूपात्मत्वेनात्मानम् एव यथा द्विधा भूतम् एवेक्षते लोकस् तथैवावयोर् अन्तरं भेदांशः मच्छटांशरूपस्य शुद्धजीवस्यैव प्राकृतोपाधौ प्रतिफलनप्रायत्वाद् इति भावः । चक्षुषो निकृष्टप्रतिबिम्बोपाधितया व्याख्यानं तु विचार्य चक्षुःशब्देन सन्निहितं स्वचक्षुः परित्यज्य परचक्षुर्वचनं कष्टं स्वचक्षुर्वचनं तु स्पष्टं सति च स्पष्टे तैलादिदृष्टान्ते तदुपादानं नोपदेयम् इति । स एष चाभेदात्मको भेदः सख्यदार्ढ्यायैव निर्दिष्टः, जानासि किं सखायं माम् इति हंसावहं च त्वं चार्य! सखायाव् इत्य् उपक्रमाभ्यासाद्यनुसारात् ॥६३॥ [परमात्मसन्दर्भ २९]

विश्वनाथः - नन्व् अहं भवान् इति त्वदुक्तिर् एव सोढुम् अशक्या, तत्र माकुप्यावधेहीत्य् आहयथेति । पुरुषो जीव आत्मानं स्वम् एकम् अपि मोक्षदशायां बन्धदशायां च क्रमेण आदर्शचक्षुषोर् द्विधाभूतम् आदर्शे मणिमयदर्पणे यथोचितप्रमाणं सम्पूर्णतेजस्कं महान्तम् अचञ्चलम् ईक्षते, चक्षुषि तु अत्यल्पप्रमाणम् अल्पतेजस्कम् अतिक्षुद्रं चञ्चलं च ईक्षते । अन्तरम् अवकाशावधिपरिधानान्तर्धिभेदतादर्थ्ये इत्य् अमरः । अहं देहमध्ये परमात्मस्वरूपेण वर्ते त्वं च जीवो वर्तसे, तत्राहं स्वतो निरुपाधिर् अपि स्वैरतया सकललोकदेहगतः सन्न् अन्तर्यामी स्वसमुचितप्रमाणः सम्पूर्णतेजस्को महानिश्चलो मुक्तजीव इव सदैव निर्लेप एव । त्वं तु जीवः अत्यल्पप्रमाण एव अत्यल्पतेजस्कोऽतिक्षुद्रः सदैव उपाधिधर्मग्रस्तः कदाचिद् एव मुक्तिदशायाम् अलिप्त इति सदैवावयोर् भेदं जानीयाद् इत्य् अर्थः । यद् उक्तंअहं भवान् न चान्यः इति । तत् खलु अहं यथा चित् तथा मद्भक्तो भवान् अपि चिन् न तु जडा मायेत्य् अर्थः ।

एतत्पद्ययोर् अर्थान्तरं तु शास्त्रस्यास्य मोहिनीत्वख्यापकम् असुरैर् एव ग्राह्यम् । एकात्मवादस्य भगवदनैभिमतत्वात् । यद् उक्तं तृतीये भगवतैव

यथोल्मुकाद् विस्फुलिङ्गाद् धूमाद् वापि स्वसम्भवात् ।
अप्य् आत्मत्वेनाभिमताद् यथाग्निः पृथग् उल्मुकात् ॥
भूतेन्द्रियान्तःकरणात् प्रधानाज् जीवसञ्ज्ञितात् ।
आत्मा तथा पृथग् द्रष्टा भगवान् ब्रह्मसञ्ज्ञितः ॥ [भा.पु. ३.२८.४०१] इति ।

श्रुत्या चयथाग्निः क्षुद्रा विस्फुलिङ्गा व्युच्चरन्ति इति । स्मृत्या चएकदेशे स्थितस्याग्नेर् ज्योत्स्ना विस्तारिणी यथा [वि.पु. १.२२.५६] इति । तथा सच्चिदानन्दविग्रहो भगवान् निरुपाधिर् एव तस्य विद्योपाधित्वम् अप्य् असुरमतेनैवोक्तम् इति ज्ञेयम् ॥६३ ॥


ओ)०(ओ

॥ ४.२८.६४ ॥

एवं स मानसो हंसो हंसेन प्रतिबोधितः ।
स्वस्थस् तद्व्यभिचारेण नष्टाम् आप पुनः स्मृतिम् ॥

श्रीधरः - एवम् अमुना प्रकारेण स मानसो हंसः क्षेत्रज्ञो हंसेन परमात्मना बोधितः सन्, स्वस्थ आत्मनि स्थितः सन्, चिरं ध्यात्वा तद्व्यभिचारेणेश्वरवियोगेन विषयाभिलाषबुद्ध्या नष्टां स्मृतिम् अहं ब्रह्मास्मीति ज्ञानं पुनः प्राप्तवान् ॥६४॥

क्रमसन्दर्भः - मुनिर् अपि तथैवोपसंहरतिएवम् इति । स्वस्थः प्राधानिकावेशरहितः सन् तद्व्यभिचारेण पूर्वम् ईश्वराख्यहंसबहिर्मुखतया नष्टां तिरोहितां स्मृतिं जानासि । अपि किं सखायं माम् इति अपि स्मरसि चात्मानम् अविज्ञातसखम् इत्य् अत्र पूर्वोक्तं सख्यानुसन्धानं पुनर् आप इति । अत्र पुनःशब्देन स्मृतिशब्देन तद्विस्मृतेर् नाशाद् अखण्डनं विवक्षितम् । किन्तु अनाद्यावृतस्यापि सख्यस्य स्वाभाविकत्वाद् अनादित्वम् इत्य् एव कृतहान्यकृताभ्यागमप्रसङ्गात् ॥६४॥

विश्वनाथः - उपसंहरतिएवम् इति । स्वस्थः प्राधानिकावेशरहितः । तद्व्यभिचारेण भगवद्वैमुख्येन नष्टां स्मृतिं पूर्वम् एव श्रीगुरुभक्त्या प्राप्तम् एव पुनः प्राप । अत्रास्या सायुज्यकथनात् सुपर्णश्रुतेर् बलवत्त्वाच् च प्रेमवत्पार्षदत्वप्राप्तिर् एव श्रीनारदेन परमपुरुषार्थोऽभिमतो ज्ञेयम् ॥६४ ॥

ओ)०(ओ

॥ ४.२८.६५ ॥

बर्हिष्मन्न् एतद् अध्यात्मं पारोक्ष्येण प्रदर्शितम् ।
यत् परोक्षप्रियो देवो भगवान् विश्वभावनः ॥

श्रीधरः - कथामात्रम् इति बुद्धिं वारयतिबर्हिष्मन्न् इति । पारोक्ष्येण राजकथामिषेण । तत्र हेतुःयद् यस्मात्, हे बर्हिष्मन् प्राचीनबर्हिः, एतद् राजकथामिषेणात्मकथा प्रदर्शिता । यस्माद् देवः श्रीनारायणः परोक्षप्रियः । साक्षाद् आत्मज्ञानकथनेन तव चेतसि कथा नायातीति भावः ॥६५॥

क्रमसन्दर्भः - अस्य सर्वस्यापि प्रसङ्गस्य भगवत्प्रीतिपरम् एव स्पष्टयतियद् इति ॥६५॥

विश्वनाथः - कथमात्रम् इदम् इति बुद्धिं मा कृथा इत्य् आहबर्हिष्मन्न् इति । पारोक्ष्येण राजकथामिषेण । तत्र हेतुःयद् यस्मात् तवैव त्रैकालिकीयं कथा कथितेति भावः ॥६५॥

इति सारार्थदर्शिन्यां हर्षिण्यां भक्तचेतसाम् ।
चतुर्थे अष्टाविंशोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे पुरञ्जनोपाख्यानेऽष्टाविंशोऽध्यायः ।
॥ ४.२८ ॥



(४.२९)

अथैकोनत्रिंशोऽध्यायः
प्राचीनबर्हिर्नारदसंवादः

॥ ४.२९.१ ॥

प्राचीनबर्हिर् उवाच
भगवंस् ते वचोऽस्माभिर् न सम्यग् अवगम्यते ।
कवयस् तद् विजानन्ति न वयं कर्ममोहिताः ॥

श्रीधरः -
ऊनत्रिंशे परोक्षार्थव्याख्यानेनोपसंहृतम् ।
स्त्रीसङ्गतो भवस् त्व् ईशसङ्गान् मुक्तिर् इति स्फुटम् ॥*॥

कवयोऽध्यात्मविदः ॥१॥

क्रमसन्दर्भः - न सम्यग् इति कथारीतेर् बुद्धत्वान् न त्व् अध्यात्मरीतेः ॥१॥

विश्वनाथः -
एकोनत्रिंशकेऽध्यात्मपक्षव्याख्यानम् उच्यते ।
कर्मप्रश्नोत्तरं राज्ञो वैराग्यार्थं कथा परा ॥*॥

सम्यग् इति किञ्चिद् अवगतं चेत्य् अर्थः ॥१॥

ओ)०(ओ

॥ ४.२९.२ ॥

नारद उवाच
पुरुषं पुरञ्जनं विद्याद् यद् व्यनक्त्य् आत्मनः पुरम् ।
एकद्वित्रिचतुष्पादं बहुपादम् अपादकम् ॥

श्रीधरः - व्यनक्ति लिम्पति । चतनीकरोतीत्य् अर्थः । यद् वा, व्यनक्ति प्रकटयति । ततश् च स्वकर्मणा पुरं जनयतीति पुरञ्जनपदं व्याख्यातं भवति । एकद्व्यादयः पादा यस्य ॥२॥

क्रमसन्दर्भः - न व्याख्यातम्.

विश्वनाथः - पुरुषं जीवम् ॥२॥

ओ)०(ओ

॥ ४.२९.३ ॥

योऽविज्ञाताहृतस् तस्य पुरुषस्य सखेश्वरः ।
यन् न विज्ञायते पुम्भिर् नामभिर् वा क्रियागुणैः ॥

श्रीधरः - अविज्ञातशब्देनाहृतो व्याहृत उक्तो यः स ईश्वरः । अविज्ञातनामनिरुक्तिः यद्य् अस्मात् पुम्भिर् नामादियोगेन न विज्ञायते ॥३॥

क्रमसन्दर्भः - आहृत इत्य् अत्र आह्वय इति चित्सुखः, पुम्भिर् अशास्त्रज्ञैः नामादीनां शास्त्रैकवेद्यत्वात् ॥३॥

विश्वनाथः - अविज्ञातशब्देन आहृतो व्याहृतो यः स ईश्वरः ॥३॥

ओ)०(ओ

॥ ४.२९.४ ॥

यदा जिघृक्षन् पुरुषः कार्त्स्न्येन प्रकृतेर् गुणान् ।
नवद्वारं द्विहस्ताङ्घ्रि तत्रामनुत साध्व् इति ॥

श्रीधरः - तत्र तेषू पुरेषु मध्ये ॥४॥

क्रमसन्दर्भः - न व्याख्यातम्.

विश्वनाथः - तत्र तेषू पुरेषु तिर्यगादिषु मध्ये ॥४॥

ओ)०(ओ

॥ ४.२९.५ ॥

बुद्धिं तु प्रमदां विद्यान् ममाहम् इति यत्कृतम् ।
याम् अधिष्ठाय देहेऽस्मिन् पुमान् भुङ्क्तेऽक्षभिर् गुणान् ॥

श्रीधरः - अक्षभिर् इन्द्रियैः ॥५॥

क्रमसन्दर्भः - बुद्धिर् ममाहम् इति जाग्रद्गतम् एव ज्ञेयं स्वप्नगतानां तदनुगतत्वात् ॥५॥

विश्वनाथः - बुद्धिम् अविद्याम् । अक्षभिर् इन्द्रियैः ॥५॥

ओ)०(ओ

॥ ४.२९.६ ॥

सखाय इन्द्रियगणा ज्ञानं कर्म च यत्कृतम् ।
सख्यस् तद्वृत्तयः प्राणः पञ्चवृत्तिर् यथोरगः ॥

श्रीधरः - पञ्चवृत्तित्वात् पञ्चशिराः सर्प इव प्राणः ॥६॥

क्रमसन्दर्भः - न व्याख्यातम्.

विश्वनाथः - पञ्चवृत्तित्वात् पञ्चशिराः सर्प इव ॥६॥

ओ)०(ओ

॥ ४.२९.७ ॥

बृहद्बलं मनो विद्याद् उभयेन्द्रियनायकम् ।
पञ्चालाः पञ्च विषया यन्मध्ये नवखं पुरम् ॥

श्रीधरः - एकादशमहाभट इत्य् अनेन एकादशो महाभटो नायक इत्य् उक्तस् तं दर्शयति बृहद्बलं यस्य तन्मनः ॥७॥

क्रमसन्दर्भः - न व्याख्यातम्.

विश्वनाथः - एकादश महाभट इत्य् अनेनैकादशो महाभटो नायक इत्य् उक्तम् । तत् व्याचष्टेबृहद्बलं यस्य तन्मनः । नव खानि द्वाराणि यस्य ॥७॥

ओ)०(ओ

॥ ४.२९.८ ॥

अक्षिणी नासिके कर्णौ मुखं शिश्नगुदाव् इति ।
द्वे द्वे द्वारौ बहिर् याति यस् तदिन्द्रियसंयुतः ॥

श्रीधरः - द्युमत्सख इत्यादेर् अर्थं सङ्क्षेपेणाह । यस् तद् इन्द्रियसंयुतः स आत्मा ताभिर् द्वार्भिर् बहिर् यातीति ॥८॥

क्रमसन्दर्भः - द्वे द्वे इति मुखस्यापि वाग्रसनाभेदेन द्वित्वात् ॥८॥

विश्वनाथः - द्वे द्वे द्वारौ मुखादिकम् एकैका च द्वास् ताभिर् द्वाभिर् बहिर् याति कः यस् तत्तदिन्द्रिययुक्तो जीव इत्य् अर्थः ॥८॥

ओ)०(ओ

॥ ४.२९.९ ॥

अक्षिणी नासिके आस्यम् इति पञ्च पुरः कृताः ।
दक्षिणा दक्षिणः कर्ण उत्तरा चोत्तरः स्मृतः ।
पश्चिमे इत्य् अधो द्वारौ गुदं शिश्नम् इहोच्यते ॥

श्रीधरः - पुरः पूर्वभागे कृताः ॥९॥

क्रमसन्दर्भः - अक्षिणी नासिके इति सार्धकम् ॥९॥

विश्वनाथः - पुरः प्राङ्मुखस्य पुरञ्जनपुरस्य पूर्वभागे कृताः ॥९॥

ओ)०(ओ

॥ ४.२९.१० ॥

खद्योताविर्मुखी चात्र नेत्रे एकत्र निर्मिते ।
रूपं विभ्राजितं ताभ्यां विचष्टे चक्षुषेश्वरः ॥

श्रीधरः - नेत्रे इति रूपम् इति चक्षुषेति खद्योतादीनां व्याख्यानम् । शेषोऽनुवादः । ईश्वरः पुरञ्जनः ॥१०॥

क्रमसन्दर्भः - चक्षुषेति द्युमत्शब्दस्य व्याख्यानम् ॥१०॥

विश्वनाथः - खद्योतादीनां व्याख्या । नेत्रे इति रूपम् इति चक्षुषेति द्युमद् इत्य् अस्य व्याख्या ॥१०॥

ओ)०(ओ

॥ ४.२९.११ ॥

नलिनी नालिनी नासे गन्धः सौरभ उच्यते ।
घ्राणोऽवधूतो मुख्यास्यं विपणो वाग् रसविद् रसः ॥

श्रीधरः - नासे इति व्याख्या । अवधुनोतीत्य् अवधूतो वायुस् तदात्मकेनोच्छ्वासेन सहैकस्थानत्वाद् घ्राणोऽवधूतः । आस्यम् इति व्याख्या । रसज्ञाविपणान्वित इत्य् अत्र रसज्ञशब्दनिर्दिष्टस्य रसविद् इत्य् अनुवादः रस इति व्याख्या । रसनेन्द्रियम् इत्य् अर्थः । विपणो वाग् रसविद् रस इत्य् एव पाठः । आर्षत्वान् न दोषः ॥११॥

क्रमसन्दर्भः - न व्याख्यातम्.

विश्वनाथः - अवधुनोतीत्य् अवधूतो वायुस् तदात्मकेनोच्छ्वासेन सहैकस्थानत्वाद् घ्राणोऽवधूत उच्यते । मुख्या इत्य् अस्य व्याख्या आसाम् इति । रसनविपणान्वित इत्य् अस्य व्याख्या वाग् इति । रसज्ञ इत्य् अस्य व्याख्या रसविद् इत्य् अनुवादः रस इति व्याख्या तु रसो रसनेन्द्रियम् । नवाक्षरैर् उपादोऽयम् अनुष्टुब्भेदः ॥११॥

ओ)०(ओ

॥ ४.२९.१२ ॥

आपणो व्यवहारोऽत्र चित्रम् अन्धो बहूदनम् ।
पितृहूर् दक्षिणः कर्ण उत्तरो देवहूः स्मृतः ॥

श्रीधरः - अन्धोऽन्नम् ॥१२॥

क्रमसन्दर्भः - न व्याख्यातम्.

विश्वनाथः - चित्रम् अन्धश् चतुर्विधम् अन्नम् ॥१२॥

ओ)०(ओ

॥ ४.२९.१३ ॥

प्रवृत्तं च निवृत्तं च शास्त्रं पञ्चालसञ्ज्ञितम् ।
पितृयानं देवयानं श्रोत्राच् छ्रुतधराद् व्रजेत् ॥

श्रीधरः, क्रमसन्दर्भः - न व्याख्यातम्.

विश्वनाथः - याति श्रुतधरान्वितः श्रुतधरपदव्याख्या श्रोत्राद् इति ॥१३॥

ओ)०(ओ

॥ ४.२९.१४ ॥

आसुरी मेढ्रम् अर्वाग्द्वार् व्यवायो ग्रामिणां रतिः ।
उपस्थो दुर्मदः प्रोक्तो निरृतिर् गुद उच्यते ॥

श्रीधरः - ग्रामकम् इत्य् अस्यानुवादो ग्रामिणां रतिर् इति । तस्य व्याख्या, व्यवाय इति ॥१४॥

क्रमसन्दर्भः - दुर्मद इति चित्सुखः ॥१४॥

विश्वनाथः - ग्रामकं नाम विषयम् इत्य् अत्र ग्रामकम् इत्य् अस्य ग्रामिणां रतिर् इत्य् अनुवादः । व्याख्या तु व्यवाय इति ॥१४॥


ओ)०(ओ

॥ ४.२९.१५ ॥

वैशसं नरकं पायुर् लुब्धकोऽन्धौ तु मे शृणु ।
हस्तपादौ पुमांस् ताभ्यां युक्तो याति करोति च ॥

श्रीधरः, विश्वनाथः - न व्याख्यातम्.

क्रमसन्दर्भः - यथा विक्रियते गुणाक्त इत्य् एव पाठः ॥१५॥

ओ)०(ओ

॥ ४.२९.१६ ॥

अन्तःपुरं च हृदयं विषूचिर् मन उच्यते ।
तत्र मोहं प्रसादं वा हर्षं प्राप्नोति तद्गुणैः ॥

श्रीधरः - विषूचीनपदार्थानुवादो विषूचिर् इति । तद्गुणैर् मनोगुणैस् तमःसत्त्वरजोभिः ॥१६॥

क्रमसन्दर्भः - न व्याख्यातम्.

विश्वनाथः - विषूचीन इत्य् अनुवादो विषूचिर् इति व्याख्या तु मन इति । तद्गुणैर् मनोगुणैस् तमःसत्त्वरजोभिः ॥१६॥

ओ)०(ओ

॥ ४.२९.१७ ॥

यथा यथा विक्रियते गुणाक्तो विकरोति वा ।
तथा तथोपद्रष्टात्मा तद्वृत्तीर् अनुकार्यते ॥

श्रीधरः - महिषी यद् यदीहेतेत्यादेर् अर्थं सङ्गृह्याह । यथा यथा बुद्धिः स्वप्ने विक्रियते जाग्रति विकरोति वा इन्द्रियणि परिणमयति । तस्या गुणैर् अक्तो लिप्त आत्मा तथा तस्या वृत्तीर् दर्शनस्पर्शनाद्याः । केवलम् उपद्रष्टैव सन् बलाद् अनुकार्यते ॥१७॥

क्रमसन्दर्भः - न व्याख्यातम्.

विश्वनाथः - महिषी यद् यदीहेतेत्यादेर् व्याख्यानम् आहयथा बुद्धिः स्वप्ने विक्रियते जागरे विकरोति इन्द्रियणि विपरिणमयति । तथा तथा तस्या गुणाक्तस् तस्या गुणैर् लिप्त आत्मा तस्या वृत्तीर् दर्शनस्पर्शनाद्याः केवलम् उपद्रष्टैवापि सन् बलाद् अनुकार्यते बुद्ध्यैव हेतुकर्त्रयेत्य् अर्थः ॥१७॥

ओ)०(ओ

॥ ४.२९.१८ ॥

देहो रथस् त्व् इन्द्रियाश्वः संवत्सररयोऽगतिः ।
द्विकर्मचक्रस् त्रिगुणध्वजः पञ्चासुबन्धुरः ॥

श्रीधरः - आशुगम् इत्य् एतद् व्याचष्टे । संवत्सरस्येवाप्रतिहतो रयो वेगः प्रतीतितो यस्य स संवत्सररयः । वस्तुतस् त्व् अगतिः । स्वप्नशरीरादेर् बुद्धाव् एव विवृतत्वेन देशान्तरगत्यभावात् । पाठान्तरे, संवत्सरश् च तत् कृतं वयश् च ताभ्यां गतिर् यस्येति । द्वीपम् इत्य् अस्य व्याख्या नारदेन न कृता । द्विचक्रम् इत्य् अस्य व्याख्या द्विकर्मचक्र इति । त्रिगुणध्वज इति त्रिवेणुपदव्याख्या ॥१८॥

क्रमसन्दर्भः - न व्याख्यातम्.

विश्वनाथः - संवत्सरस्य रयो वेग एव गतिर् इत्य् आशुगपदव्याख्या । पाठान्तरे, संवत्सरश् च तत् कृतं वयश् च त एव गतिर् यस्य त्रिगुणध्वज इति त्रिवेणुपदव्याख्या । त्रयो गुणाः सत्त्वादयः ध्वजो यस्य, पञ्चप्रहरण इत्य् अस्य व्याख्या ॥१८॥

ओ)०(ओ

॥ ४.२९.१९ ॥

मनोरश्मिर् बुद्धिसूतो हृन्नीडो द्वन्द्वकूबरः ।
पञ्चेन्द्रियार्थप्रक्षेपः सप्तधातुवरूथकः ॥

श्रीधरः - पञ्चप्रहरणम् इत्य् एतद् व्याचष्टे पञ्चेन्द्रियार्थप्रक्षेप इति ॥१९॥

क्रमसन्दर्भः - न व्याख्यातम्.

विश्वनाथः - पञ्चानाम् इन्द्रियाणाम् अर्थेषु शब्दादिषु स्वस्वव्यापाराणां प्रक्षेपः । चरणारविन्दादीनि पञ्च प्रहरणानीत्य् अर्थः ॥

ओ)०(ओ

॥ ४.२९.२० ॥

आकूतिर् विक्रमो बाह्यो मृगतृष्णां प्रधावति ।
एकादशेन्द्रियचमूः पञ्चसूनाविनोदकृत् ।
संवत्सरश् चण्डवेगः कालो येनोपलक्षितः ॥

मध्वः - सुखवद् दूरतो दृश्यं तत् काले दुःखम् एव यत् ।
मृगतृष्णेत्य् अतः प्राहुर् भोगं वैषयिकं बुधाः ॥ इति शब्दनिर्णये ॥२०॥

श्रीधरः - पञ्चेन्द्रियैः सूनाविनोदम् इवान्यायेन विषयसेवां करोतीति पञ्चसूनाविनोदकृत् । अनेन चचार मृगयां तत्रेत्यादि व्याख्यातम् ॥२०॥

क्रमसन्दर्भः - आकूतिः कर्मेन्द्रियपञ्चकं संवत्सर इत्य् अर्धकम् ॥२०॥

विश्वनाथः - आकूतिः कर्मेन्द्रियपञ्चकं विर्कमम् इति पञ्चविक्रमम् इत्य् अस्य व्याख्या पञ्चेन्द्रियैः सूनाविनोदम् इवान्यायेन विषयसेवां करोति इति पञ्चसूनाविनोदकृत् । अनेन चचार मृगयां तत्र व्याख्यातम् ॥२०॥

ओ)०(ओ

॥ ४.२९.२१ ॥

तस्याहानीह गन्धर्वा गन्धर्व्यो रात्रयः स्मृताः ।
हरन्त्य् आयुः परिक्रान्त्या षष्ट्युत्तरशतत्रयम् ॥

श्रीधरः, विश्वनाथः - परिक्रान्त्या परिभ्रमणेन ॥२१॥

क्रमसन्दर्भः - संवत्सर इत्य् अर्धकम् । परिसृत्येत्य् अत्र परिक्रान्त्येति क्वचित् ॥२१॥

ओ)०(ओ

॥ ४.२९.२२ ॥

कालकन्या जरा साक्षाल् लोकस् तां नाभिनन्दति ।
स्वसारं जगृहे मृत्युः क्षयाय यवनेश्वरः ॥

श्रीधरः - भगिनीत्वेन जगृहे । लोकानां क्षयाय ॥२२॥

क्रमसन्दर्भः - न व्याख्यातम्.

विश्वनाथः - लोकानां क्षयाय स्वसारं ससृत्वेन जगृहे । पक्षे, स्वस्य क्षयाय, स्वसारम् अपि तां जगृहे अधर्मवंशोद्भवत्वात् । स्वसुर् अपि तस्याः स्वयम् एव पतिर् अभूद् इति । कालकन्या वैष्णवजनेष्व् अतिकृपालोर् नारदस्याज्ञया मृत्युम् एव तरयतीति ॥२२॥

ओ)०(ओ

॥ ४.२९.२३ ॥

आधयो व्याधयस् तस्य सैनिका यवनाश् चराः ।
भूतोपसर्गाशुरयः प्रज्वारो द्विविधो ज्वरः ॥

श्रीधरः - चराः सञ्चारिणः । भूतानाम् उपसर्गे पीडायाम् आशु शीघ्रो मृत्युहेतू रयो वेगो यस्य प्रज्वारस्येति प्रशब्दव्याख्या । पाठान्तरे भूतकृता अरयः । अनेन चारिभिर् उपरुद्ध इत्य् अरिपदं व्यख्यातम् । द्विविधः शीतोष्णरूपेण प्रवेशनिर्गमभेदात् ॥२३॥

क्रमसन्दर्भः - न व्याख्यातम्.

विश्वनाथः - चराः सञ्चारिणः । भूतसम्बन्ध्युपसर्गाः पवनजलहिमाग्निसूर्यातपकुपथ्यादिकृताः श्वासतन्द्राप्रलापादयः आशु रयाः शीघ्रवेगा यस्य सः । द्विविधो ज्वरः शीतोष्णभेदात् । भूतोपसर्गास् त्वरयः इति पाठे भूतकृता राजचौरकृमिजलादिकृता उपसर्गाः पीडास् तु अरयः । अनेन अरिभिर् उपरुद्ध इत्य् अरिपदव्यख्या ॥२३॥

ओ)०(ओ

॥ ४.२९.२४ ॥

एवं बहुविधैर् दुःखैर् दैवभूतात्मसम्भवैः ।
क्लिश्यमानः शतं वर्षं देहे देही तमोवृतः ॥

श्रीधरः - एवं परोक्षत्वेनोक्तम् अर्थं व्याख्याय सर्वकथातात्पर्यम् आहएवम् इत्यादिविरमक्रमेणेत्य् अन्तेन । आधिदैविकादिभिर् दुःखैः क्लिश्यमानो ममाहम् इति देहे शतं वर्षाणि शेते वर्तत इति द्वयोर् अन्वयः ॥२४॥

क्रमसन्दर्भः - एवम् इति युग्मकम् ॥२४॥

विश्वनाथः - कथेयं वैराग्यथार्थएत्य् आहएवम् इति । देवेत्य् आधिदैविकादिभौतिकाध्यात्मिकैः ॥२४॥


ओ)०(ओ

॥ ४.२९.२५ ॥

प्राणेन्द्रियमनोधर्मान् आत्मन्य् अध्यस्य निर्गुणः ।
शेते कामलवान् ध्यायन् ममाहम् इति कर्मकृत् ॥

श्रीधरः - अशनापिपासादीन् प्राणधर्मान् अन्धत्वादीन् इन्द्रियधर्मान् कामादीन् मनोधर्मांश् च निर्गुणोप्यात्मन्य् अध्यस्य कामलवान् विषयसुखलेशान् ध्यायन् कर्मकृत् ।

क्रमसन्दर्भः - न व्याख्यातम्.

विश्वनाथः - प्राणधर्मान् क्षुत्पिपासादीन् इन्द्रियधर्मान् अन्धत्वादीन् मनोधर्मान् कामादीन् । निर्गुणेऽप्य् आत्मन्य् अध्यस्य ॥२५॥

ओ)०(ओ

॥ ४.२९.२६ ॥

यदात्मानम् अविज्ञाय भगवन्तं परं गुरुम् ।
पुरुषस् तु विषज्जेत गुणेषु प्रकृतेः स्वदृक् ॥

श्रीधरः - ततः किम् ? अत आहयदेति द्वाभ्याम् । स्वदृक् स्वप्रकाशस्वभावोऽपि ॥२६॥

क्रमसन्दर्भः - यदेति युग्मकम् ॥२६॥

विश्वनाथः - आत्मानं परमात्मानम् ॥२६॥

ओ)०(ओ

॥ ४.२९.२७ ॥

गुणाभिमानी स तदा कर्माणि कुरुतेऽवशः ।
शुक्लं कृष्णं लोहितं वा यथाकर्माभिजायते ॥

श्रीधरः - शुक्लं सात्त्विकम्, कृष्णं तामसम्, लोहितं राजसम् । यथा कर्म तथा जायते ॥२७॥

क्रमसन्दर्भः - न व्याख्यातम्.

विश्वनाथः - शुक्लं सात्त्विकम्, कृष्णं तामसम्, लोहितं राजसम् ॥२७॥

ओ)०(ओ

॥ ४.२९.२८ ॥

शुक्लात् प्रकाशभूयिष्ठान् लोकान् आप्नोति कर्हिचित् ।
दुःखोदर्कान् क्रियायासांस् तमःशोकोत्कटान् क्वचित् ॥

श्रीधरः - तद् एवाहशुक्लाद् इति द्वाभ्याम् । प्रकाशो भूयिष्ठो येषु । दुःखम् उदर्क उत्तरफलं येषु । क्रियया आयासो येषु तान् लोहितात् । तमःशोकाव् उत्कटौ येषु तान् कृष्णाद् इति ज्ञेयम् ॥२८॥

क्रमसन्दर्भः - न व्याख्यातम्.

विश्वनाथः - दुःखम् उदर्क उत्तरफलं येषु । सुखपदार्थेषु तान् क्रियया आयासश् च येषु तान् लोहितान् आप्नोति । तमःशोकाव् एव उत्कटौ येषु तान् कृष्णान् इति ज्ञेयम् ॥२८॥

ओ)०(ओ

॥ ४.२९.२९ ॥

क्वचित् पुमान् क्वचिच् च स्त्री क्वचिन् नोभयम् अन्धधीः ।
देवो मनुष्यस् तिर्यग् वा यथाकर्मगुणं भवः ॥

श्रीधरः - नोभयं नपुंसकम् । यथाकर्मगुणं कर्मगुणाव् अनतिक्रम्य ॥२९॥

क्रमसन्दर्भः - न व्याख्यातम्.

विश्वनाथः - पुरञ्जनः परस्मिन् जन्मनि स्त्री कथं बभूवेत्य् अत आहक्वचिद् इति । नोभयं नपुंसकं, कर्मगुणाव् अनतिक्रम्य यथाकर्मगुणम् ॥२९॥

ओ)०(ओ

॥ ४.२९.३० ॥

क्षुत्परीतो यथा दीनः सारमेयो गृहं गृहम् ।
चरन् विन्दति यद्दिष्टं दण्डम् ओदनम् एव वा ॥

श्रीधरः - तेषु दैववशेन सुखदुःखे प्राप्नोतीति सदृष्टान्तम् आह द्वाभ्याम् । क्षुधा परीतो व्याप्तः सारमेयः श्वा । दण्डं दण्डेन ताडनम् ॥३०॥

क्रमसन्दर्भः - क्षुद् इति युग्मकम् ॥३०॥

विश्वनाथः - तेषु जन्मसु दैववशाद् एव सुखदुःखे प्राप्नोतीति सदृष्टान्तम् आह द्वाभ्याम् । दीन इति राजकीयसारमेयव्यावृत्त्यर्थं, सारमेयः श्वा ॥३०॥

ओ)०(ओ

॥ ४.२९.३१ ॥

तथा कामाशयो जीव उच्चावचपथा भ्रमन् ।
उपर्य् अधो वा मध्ये वा याति दिष्टं प्रियाप्रियम् ॥

श्रीधरः - कामव्याप्त आशयो यस्य ॥३१॥

क्रमसन्दर्भः - न व्याख्यातम्.

विश्वनाथः - तत्र दृष्टान्तः, यथा हीति ॥३१॥

ओ)०(ओ

॥ ४.२९.३२ ॥

दुःखेष्व् एकतरेणापि दैवभूतात्महेतुषु ।
जीवस्य न व्यवच्छेदः स्याच् चेत् तत्तत्प्रतिक्रिया ॥

मध्वः - तत्प्रतिक्रियापि दुःखम् ॥३२॥

श्रीधरः - ननु तर्हि सुखस्य सम्भवाद् दुःखस्य च प्रतीकारसम्भवान्नेकान् ततो हेयत्वं तत्राहदुःखेष्व् इति । दुःखस्य प्रतीकारस् तावन् नास्ति । स्याच् चेत् तस्य प्रतिक्रिया तथापि त्रिविधेषु दुःखेषु मध्ये एकतरेणापि दुःखेन व्यवच्छेदो वियोगो नास्ति ॥३२॥

क्रमसन्दर्भः - न व्याख्यातम्.

विश्वनाथः - ननु निर्बुद्धिः श्वा दण्डप्रहारं प्राप्नोति बुद्धिमांस् तु दुःखस्य कारणम् एव न करोति दैवात् प्राप्तो रोगादिदुःखस्य प्रतीकारं च करोतीति तत्राहदुःखेषु त्रिविधेषु दुःखेषु मध्ये एकतरेणापि न व्यवच्छेदो न विरहः । तद्दुःखस्य प्रतिक्रियापि स्याच् चेत् तद् अपि न प्रतिक्रियाणाम् अपि दुःखरूपत्वाद् इति भावः ॥३२॥

ओ)०(ओ

॥ ४.२९.३३ ॥

यथा हि पुरुषो भारं शिरसा गुरुम् उद्वहन् ।
तं स्कन्धेन स आधत्ते तथा सर्वाः प्रतिक्रियाः ॥

श्रीधरः - प्रतिक्रियाणाम् अपि दुःखरूपत्वाद् इति सदृष्टान्तम् आहयथा हीति ॥३३॥

क्रमसन्दर्भः - न व्याख्यातम्.

विश्वनाथः - तत्र दृष्टान्तःयथा हीति ॥३३॥

ओ)०(ओ

॥ ४.२९.३४ ॥

नैकान्ततः प्रतीकारः कर्मणां कर्म केवलम् ।
द्वयं ह्य् अविद्योपसृतं स्वप्ने स्वप्न इवानघ ॥

श्रीधरः - दुःखस्य मूलभूतानि कर्माणि प्रतिक्रियादिकर्मभिर् नैव निवर्तन्त इत्य् आह । नैकान्ततोऽत्यन्तं सवासनम् । केवलं ज्ञानरहितम् । अविद्ययोपसृतं प्राप्तम् । अतोऽविरोधान् न निवर्तकत्वम् इति भावः । अत्र दृष्टान्तःस्वप्ने दृष्टः स्वप्नः प्रबोधं विना यथा तं स्वप्नम् अत्यन्तं न प्रतिकरोतीत्य् अर्थः ॥३४॥

क्रमसन्दर्भः - न व्याख्यातम्.

विश्वनाथः - ननु यस्माद् दुःखस्य कारणं दुष्कृतकर्मैव तस्मात् सर्वदुष्कृतक्षयकामनया कस्मिंश्चिद् बृहति यागकर्मणि कृते सर्वदुःखनाशः स्याद् एवेति तत्राहनैकान्तत इति । द्वयं दुष्कृतं कर्म दुष्कृतनिवर्तकं च कर्मेति द्वितयम् अविद्याम् उपसृतम् आश्रितम् । तद्द्वयस्य तमोरजोगुणजनकत्वाद् इति भावः । तद् यथा रजसि सत्त्वांशेन तमसो निवर्तकेऽपि तमोऽंशस् तिष्ठति, तथा सर्वदुष्कृतनिवर्तकेऽपि यागकर्मणि पशुहिंसालक्षणं दुष्कृतं तिष्ठत्य् एवेत्य् अत्र दृष्टान्तः । स्वप्ने पुत्रो जीवतीति तद्दुःखोपशमः । किं च, तदैव तं पुत्रं सर्पो दशतीति पुनर् दुःखप्राप्तिर् इति प्रबोधं विना यथा तं स्वाप्निकम् दुःखं न निवर्तते इत्य् उक्तम् ॥३४॥

ओ)०(ओ

॥ ४.२९.३५ ॥

अर्थे ह्य् अविद्यमानेऽपि संसृतिर् न निवर्तते ।
मनसा लिङ्गरूपेण स्वप्ने विचरतो यथा ॥

मध्वः - संसृतेः स्वप्नसाम्यस् तु यथार्थज्ञानवर्जनम् इति च ।

जाग्रत्य् अविद्यमानस् तु देहात्मत्वं तु केवलम् ।
अविद्यमानं स्वप्ने तु जाग्रत्वज्ञानम् एव च ॥ इति षाड्गुण्ये ॥३५॥

श्रीधरः - ननु तर्ह्य् अज्ञानविलसितत्वेन संसृतिहेतोर् देहादेर् अप्य् असत्त्वात् किं तन् निवर्तनप्रयासेन ? तत्राहअर्थे हीति । लिङ्गरूपेणोपाधिभूतेन ॥३५॥

क्रमसन्दर्भः - न व्याख्यातम्.

विश्वनाथः - ननु सुखदुःखादेर् देहधर्मत्वाद् वस्तुतस् त्व् असङ्गस्य जीवात्मनो दुःखादिकं नैव विद्यत इत्य् अविदमानस्य दुःखस्य किं निवर्तनप्रयासेनेत्य् आहअर्थे दुःखादौ जीवात्मनोऽवस्तुभेदेऽपि तन्निवर्तनं विना संसृतिर् न निवर्तते । यथा स्वप्ने लिङ्गरूपेणोपाधिभूतेन मनसा सह विचरतो जीवस्यासत्यम् अपि सर्पादिकं वस्तु दुःखदम् एव प्रबोधं विना ॥३५॥

ओ)०(ओ

॥ ४.२९.३६ ॥

अथात्मनोऽर्थभूतस्य यतोऽनर्थपरम्परा ।
संसृतिस् तद्व्यवच्छेदो भक्त्या परमया गुरौ ॥

श्रीधरः - तद् एवं संसृतिप्रकारम् उक्त्वा तन् निवृत्तिप्रकारम् आह । अथ तस्मात् पुरुषार्थभूतस्यैवात्मनो यतोऽज्ञानान् मनसो वाऽनर्थपरम्परारूपा संसृतिर् भवति तस्य व्यवच्छेदो गुरुरूपे वासुदेवे भक्त्यैव ॥३६॥

चैतन्यमतमञ्जुषा - एवं पुरञ्जनोपाख्याने विषयेषु वैराग्यं जनयन् श्रीवासुदेवभजनं विरक्तेर् ज्ञानस्य च सम्पादकम् अत्यान्तिकनिःश्रेयसकरम् इति दर्शयतिअथात्मन इति बहुभिः । गुरौ श्रीवासुदेवे, स एव गुरुः । उक्तं च तेनैव, ददामि बुद्धियोगं तं येन माम् उपयान्ति ते [गीता १०.१०] इत्यादि ॥३६॥

क्रमसन्दर्भः - न व्याख्यातम्.

विश्वनाथः - तर्हि संसारनिवृत्तिर् एव कथं भवेत् तत्राहअथेति । भक्तिप्रकरणारम्भे आत्मनो जीवस्य परमार्थभूतस्य यत एवाविद्यातोऽनर्थपरम्परा संसृतिस् तस्या विच्छेदो गुरौ भक्त्येति, गुरुर् न स स्यात् [भा.पु. ५.५.६] इत्यादिना हरिभक्त्युपदेशकस्यैव गुरुत्वविधानाद् गुरौ हरौ च भक्त्येत्य् आयातम् ॥३६॥

ओ)०(ओ

॥ ४.२९.३७ ॥

वासुदेवे भगवति भक्तियोगः समाहितः ।
सध्रीचीनेन वैराग्यं ज्ञानं च जनयिष्यति ॥

श्रीधरः - ननु संसृतिनिवृत्तिर् वैराग्यपूर्वकाज् ज्ञानाद् एव न तु भक्त्या, तरति शोकम् आत्मवित् इत्यादिश्रुतेः ? तत्राहवासुदेव इति । सध्रीचीनेन समीचीनेन प्रकारेण ॥३७॥

चैतन्यमतमञ्जुषा - तद् एव प्रपञ्चयतिवासुदेवे भगवतीत्यादि । सध्रीचीनेन समीचीनेन प्रकारेणाहैतुकेनेति यावत् ॥३७॥

क्रमसन्दर्भः - न व्याख्यातम्.

विश्वनाथः - ततश् च पुरञ्जनस्यापरस्मिन् जन्मनि गुरौ हरौ च भक्त्या निस्तारो विख्यातः । साधनभक्त्या प्रेमपर्यन्ता भक्तिर् भवतीत्य् आहवासुदेव इति द्वाभ्याम् ।

वासुदेवे भगवति भक्तियोगः प्रयोजितः ।
जनयत्य् आशु वैराग्यं ज्ञानं च यद् अहैतुकम् ॥ [भा.पु. १.२.७] इति ।

तत्राप्य् अहैतुकपदोपन्यासेन, अत एव ज्ञानवैराग्ययोर् भक्त्युत्थत्वात् तदर्थं भक्तैर् न पृथक् प्रयतनीयत्वम् इति द्योतितम् ॥३७॥

ओ)०(ओ

॥ ४.२९.३८ ॥

सोऽचिराद् एव राजर्षे स्याद् अच्युतकथाश्रयः ।
शृण्वतः श्रद्दधानस्य नित्यदा स्याद् अधीयतः ॥

श्रीधरः - नन्व् असौ महाफलो भक्तियोगः कथं स्याद् अत आह । स त्व् अच्युतस्य कथाम् आश्रित्य वर्तमानोऽचिरात् स्यात् । कस्य स्यात् ? तद् आहशृण्वतोऽधीयान् अस्य च ॥३८॥

चैतन्यमतमञ्जुषा - स दुर्लभो भक्तियोगः कथं झटिति श्रूयते, यदि तदैव भवतीत्य् आहशृण्वतः इत्यादि । श्रद्धया चेन् नित्यं शृणोति, तदैव भवतीति भावः । वक्ता चेन् न मिलति, तदा कथं चरणारविन्दम् ? तत्राहअधीयतोऽधीयमानस्य श्रीभागवतादेः सकाशात् स्वयम् एव कथा श्रोतव्या । अथवा यत्र भागवताः सन्ति, तत्रैव गत्वा श्रोतव्याध्येतव्या चेत्य् आहयत्र भगवाना इत्यादि ॥३८३९॥

क्रमसन्दर्भः - न व्याख्यातम्.

विश्वनाथः - अस्य भक्तियोगस्य साधनम् अपि भक्तियोग एवेत्य् आहसोऽचिराद् इति । अच्युतकृतष्टम् आश्रयत इति तज्जन्य इत्य् अर्थः । कस्य स्यात् तद् आहशृण्वत इति । अधीयतः भावत्व्धर्मान् अधीयानस्य चरणारविन्दादिभक्तित्रयात्मकमात्रं ज्ञेयम् ॥३८॥

ओ)०(ओ

॥ ४.२९.३९ ॥

यत्र भागवता राजन् साधवो विशदाशयाः ।
भगवद्गुणानुकथनश्रवणव्यग्रचेतसः ॥

श्रीधरः - कुत्र स्यात् तद् आहयत्रेति । भगवतो गुणानुकथने श्रवणे च व्यग्रं सत्वरं चेतो येषां ते ॥३९॥

चैतन्यमतमञ्जुषा -

क्रमसन्दर्भः - भगवद्गुणानाम् अनुकथने अनुश्रवणे च व्यग्रं विवशं चेतो येषां ते ॥३९॥

विश्वनाथः - कुत्र स्यात् ? तद् आहयत्रेति । यथैव गृहासक्ता गृहकर्मव्यग्रास् तथैव हन्तायम् अनुकथनस्य समयः हा हा श्रवणस्य समयो व्यतीतः, सम्प्रति कीर्तनस्य समयोऽभ्येति । हा हन्त मन्दभाग्योऽहं निद्रालस्यदुर्दैहिककृत्यगमितसमयः शीघ्रगतिर् एव भक्तसमाजं केन प्रकारेण गच्छामीत्य् एवं व्यग्रं चेतो येषां ते ॥३९॥

ओ)०(ओ

॥ ४.२९.४० ॥

तस्मिन् महन्मुखरिता मधुभिच्
चरित्रपीयूषशेषसरितः परितः स्रवन्ति ।
ता ये पिबन्त्य् अवितृषो नृप गाढकर्णैस्
तान् न स्पृशन्त्य् अशनतृड्भयशोकमोहाः ॥

श्रीधरः - ननु साधुसङ्गं विना स्वयम् एव हरिकथाचिन्तनादिना भक्तिर् भवेद् एवेत्य् आशङ्क्याह द्वाभ्याम् । तस्मिन् स्थाने महद्भिर् मुखरिताः कीर्तिताः । मधुभिदश् चरित्रम् एव पीयूषं तद् एव शिष्यत इति शेषो यासु । आसाराशरहितशुद्धामृतवाहिन्य इत्य् अर्थः । अवितृषोऽळम्बुद्धिशून्याः सन्तो गाढैः सावधानैः कर्णैर् ये ताः सरितः पिबन्ति सेवन्ते । अशनशब्देन क्षुल् लक्ष्यते । अशनादयस् तान् न स्पृशन्ति । भक्तिरसिकान् न बाधन्त इत्य् अर्थः ॥४०॥

चैतन्यमतमञ्जुषा - यत्र अत्वाः सन्ति, तत्र किं भवतीत्य् आहतस्मिन्न् इत्यादि । महद्भिर् भागवतैर् मुखरिताः कीर्तिताः सत्यो मधुभिच्चरित्रपीयूषशेषसारभागा यासां ताः सरितः स्रवन्ति, तासां पानेऽशनादीनां क्वावसरः ? अतः भागवतमुखाद् एव श्रोतव्या भागवतकथा, स्वतःपाथे चरणारविन्दे बालस्यादिकम् अशनादिकं च कदाचित् प्रभवति ॥४०॥

क्रमसन्दर्भः - न च तत्कथा तत्र स्वयत्नसापेक्षा, न च साधनानन्तरस्य व्यपेक्षा, न च परिच्छिन्नेत्य् आहतस्मिन्न् इति । महान्तो मुखरिता याभिर् इति आहिताग्न्यादित्वान्न् इष्टायाः परनिपातः ॥४०॥

विश्वनाथः - यत्र भागवतास् तत्रैव भगवत्कथा इति कोऽयं नियमः ? इति चेत् तत्राहतस्मिन् महत्सदसि मुखं रान्ति गृह्णन्तीति मुखरा महद्भिर् मुखराः कृता इति मुखरिताः स्वयम् एव मुखप्राप्तीकृता या महतां मुखे सदा तिष्ठन्तीत्य् अर्थः । ता एव काः ? तत्राहमधुभिच्चरित्रपीयूषाणां ये शेषाः महद्भिर् आस्वाद्यास्वाद्य महाप्रसादीकृतास् त एव सरिओत् महानद्यः परितश् चतुर्दिक्षु प्रतिभक्ताग्रे एव स्रवन्ति ता ये पिबन्तीति तासां स्वादाधिक्यात् तेषां च तृष्टाधिक्यं सूचितम् । ता इति तासाम् एकम् अपि कणं परित्यक्तुं न शक्नुवन्तीत्य् अनुरागो व्यञ्जितः । अवितृषः अलम्बुद्धिशून्या गाढैर् इति दृढत्वेन सर्वसम्भावनाशून्यैः । अशनतृट् कुत्राद्य भुञ्जे इति भोजनाकाङ्क्षा भयादयश् च न स्पृशन्तीति भक्तैर् एव कृपया परस्परं भोजितत्वात्, आकिञ्चन्येनैव भयाभावात्, ते न स्मरन्त्य् अतितरां प्रियम् [भा.पु. ४.९.१२] इत्याद्युक्त्या विस्मृतममतास्पदत्वेनैव शोकमोहाद्यभावाद् इति ॥४०॥

ओ)०(ओ

॥ ४.२९.४१ ॥

एतैर् उपद्रुतो नित्यं जीवलोकः स्वभावजैः ।
न करोति हरेर् नूनं कथामृतनिधौ रतिम् ॥

श्रीधरः - सत्सङ्गम् अन्तरेण स्वयम् एव कथाचिन्तनादाव् आलस्यादिन रसावेशाभावाच् च क्षुत्पिपासाद्यभिभूतस्य भक्तिर् न सम्भवतीत्य् आहएतैर् इति ॥४१॥

चैतन्यमतमञ्जुषा - अन्यथा तैर् अशनादिभिर् उपद्रुतोऽपि भवतीत्य् आहएतैर् इत्यादि । एतैर् अशनादिभिर् यतः स्वभावजैः ॥४१॥

क्रमसन्दर्भः - एतैर् इति । महत्सङ्गप्रभावेनैव सा कथा तद्विघ्ननाशिकां रतिं जनयतीति भावः ॥४१॥

विश्वनाथः - सत्सङ्गम् अन्तरेण स्वयम् एव हरिकथाचिन्तनाद् आलस्यादिन रसावेशाभावाच् च क्षुत्पिपासाद्यभिभूतस्य भक्तिर् न प्रायो विकसतीति व्यञ्जितम् एवार्थम् अभिधयाप्य् आहएतैर् इति ॥४१॥

ओ)०(ओ

॥ ४.२९.४२ ॥

प्रजापतिपतिः साक्षाद् भगवान् गिरिशो मनुः ।
दक्षादयः प्रजाध्यक्षा नैष्ठिकाः सनकादयः ॥

मध्वः - प्रजापतिपतिर् ब्रह्मा विरिञ्चश् चेति कथ्यते इति शब्दनिर्णये ॥४२॥

श्रीधरः - भगवदनुग्रहम् अन्तरेण तु न कस्यापि ज्ञानसम्भव इति कैमुत्यन्यायेनाह चतुर्भिः । प्रजापतिपतिर् ब्रह्मा ।

चैतन्यमतमञ्जुषा - भगवानसङ्गेन भगवदनुग्रहो जायते, भगवदनुग्रहं विना न कोऽपि तं द्रष्टुम् अर्हतीत्य् आहप्रजापतिपतिर् इत्यादि । तपो विद्यासर्व्हिभिः पश्यन्तोऽपि दिदृक्षुमाणा अपि न पश्यन्ति, स्वरूपेण न पश्यन्तीत्य् अर्थः । स तु सर्वम् एव पश्यन्तीत्य् आहपश्यन्तं, यतः परमेश्वरम् ॥४२४४॥

क्रमसन्दर्भः - तां विना साधनान्तरैस् त्व् अस्मद्विधानाम् अपि भगवज्ज्ञानं न स्यात् किम् उतान्येषाम् इत्य् आहचतुर्भिः । तत्र प्रजापतीति त्रिकं तपः कृच्छ्रादि विद्या उपासना समाधिश् चित्तैकाग्र्यं पश्यन्तोऽपीति यथार्थज्ञानात् ॥४२॥

विश्वनाथः - ननु तरति शोकम् आत्मवित् इति श्रुतेर् ज्ञानिनां किं भक्त्येति तत्र कैमुत्यन्यायेन ज्ञानिनो नैव जानन्तीत्य् आहप्रजेति चतुर्भिः ॥४२॥

ओ)०(ओ

॥ ४.२९.४३४४ ॥

मरीचिर् अत्र्यङ्गिरसौ पुलस्त्यः पुलहः क्रतुः ।
भृगुर् वसिष्ठ इत्य् एते मदन्ता ब्रह्मवादिनः ॥
अद्यापि वाचस्पतयस् तपोविद्यासमाधिभिः ।
पश्यन्तोऽपि न पश्यन्ति पश्यन्तं परमेश्वरम् ॥

श्रीधरः - मदन्ताः अहं नारदोऽन्ते येषाम् ॥४३॥ वाचां पतयोऽपि तपोविद्यासमाधिभिर् उपायैः पश्यन्तो विचिन्वन्तोऽपि पश्यन्तं सर्वसाक्षिणं न पश्यन्ति ॥४४॥

क्रमसन्दर्भः - न व्याख्यातम्.

विश्वनाथः - भगवान् सर्वज्ञः मदन्ता इति न केवलं तान् एव निन्दामि, अपि त्व् आत्मानम् अपि एते तपोविद्यासमाधिभिर् न पश्यन्तीति भक्त्या तु पश्यन्तीत्य् अर्थः । एतेषां भक्तिमत्त्वस्यापि प्रसिद्धेः । एते वयं भक्त्या विना के वराका इति भावः । वाचस्पतय इति अन्यान् प्रति शास्त्रार्थम् उपदेष्टुं सरस्वतीपतयो भवन्ति, स्वयं तु शास्त्रार्थं नैव जानन्ति, भक्तिं विना व्याख्यानाद् इति भावः । अद्यापीति तपआदीनां परिपाकश् च ज्ञापितः । अज्ञानस्य लीलं पश्यन्तोऽपि विचिन्वन्तोऽपि न पश्यन्तीति ।

ओ)०(ओ

॥ ४.२९.४५ ॥

शब्दब्रह्मणि दुष्पारे चरन्त उरुविस्तरे ।
मन्त्रलिङ्गैर् व्यवच्छिन्नं भजन्तो न विदुः परम् ॥

मध्वः - मन्त्रलिङ्गैर् व्यवच्छिन्नं वेदशब्दोक्तमात्रकम् ।
वेदो वदन्न् अपि हरिं न सम्यग् वक्ति कुत्रचित् ॥
नारोऽयत्य् अनुभवम् अप्रसिद्धस्वरूपतः ।
तथाप्य् अनुभवारोहः प्रसन्ने केशवे भवेत् ।
किञ्चिद् एव सुसम्यक् च स्वय्ं त्व् अनुभवत्य् अमुम् ॥ इति वाराहे ॥४५॥

श्रीधरः - कुतः ? इत्य् अत आहशब्दब्रह्मणि वेदे उरुर् विस्तरो यस्य । अर्थतोऽपि पारशून्ये तस्मिन् वर्तमानाः । मन्त्राणां लिङ्गैर् वज्रहस्तत्वादिगुणयुक्तविविधदेवताभिधानसामर्थ्यैः परिच्छिन्नम् एवेन्द्रादिरूपं तत् तत् कर्माग्रहेण भजन्तः परं परमेश्वरं न विदुः ॥४५॥

चैतन्यमतमञ्जुषा - कथं न पश्यन्ति ? तत्राहशब्दब्रह्मणीत्यादि । दुष्पारे शब्दब्रह्मणि वेदे चरन्त इतस् ततो भ्रममाणा अस्थिराः परं पुरुषोत्तमं न विदुः । मन्त्रोक्तैर् लिङ्गैः परिच्छिन्नं नानादेवतारूपं भजन्तः श्रीकृष्णरूपं तु शब्दविषयत्वाभावान् नान्यदेवतारूपवन् मन्त्रकृत्परिच्छिन्नम् । अतो लोकवेदनैरपेक्ष्येण केवलं भगवान् एव भजनीय इत्य् आयातम् ॥४५॥

क्रमसन्दर्भः - ततः कर्मनिष्ठास् तु सुतराम् एव न जानन्तीत्य् आहशब्देति ॥४५॥

विश्वनाथः - कर्मिणस् तु सुतराम् एव न जानन्तीत्य् आहशब्दब्रह्मणि वेदे दुष्पारे अर्थत ऊरु विस्तर इति शब्दतोऽपि दुष्पारे मन्त्रलिङ्गैर् वज्रहस्तत्वादिचिह्नैर् विशिष्टम् इन्द्रादिकं भजन्तः परं परमेश्वरं न विदुः ॥४५॥

ओ)०(ओ

॥ ४.२९.४६ ॥

यदा यस्यानुगृह्णाति भगवान् आत्मभावितः ।
स जहाति मतिं लोके वेदे च परिनिष्ठिताम् ॥

मध्वः - यदा त्व् अनुभवीभूयाच् छब्दमात्रानुरोधनम् ।
त्यक्त्वाथ तं विदुः प्राज्ञास् त्यक्तवेद इति स्म ह ।
यदैव त्यक्तवेदः स्याद् अथास्मान् मुच्यते भयात् ॥
प्रायस् तु वैदिका एव रुद्राद्या अपि वै पुरा ।
वैदिकस् त्यक्तवेदश् च ब्रह्मैवैकः प्रजापतिः ॥
ततस् तु केशवं भक्त्या सम्पूज्य बहुजन्मसु ।
त्यक्तवेदत्वम् आपन्नाः प्रसादात् परमेष्ठिनः ॥ इति महासंहितायाम् ।

केवलं वेदशब्देन जानन् वैदिक उच्यते ।
वेदं विनाप्य् अनुभवाज् जानंस् तु त्यक्तवैदिकः ॥ इति अध्यात्मे ।

तत्त्वं वेदानुसारेण चिन्तयन् वैदिको भवेत् ।
वेद उहामनुसरेद् यस्य स त्यक्तवैदिकः ॥ इति षाड्गुण्ये ॥४६॥

श्रीधरः - तर्ह्य् अन्यः को नाम कर्माद्याग्रहं हित्वा परमेश्वरम् एव भजेद् इत्य् अत आहयदा यम् अनुगृह्णाति । अनुग्रहे हेतुःआत्मनि भावितः सन् । स तदा लोके लोकव्यवहारे वेदे च कर्ममार्गे परिनिष्ठितां मतिं त्यजति ॥४६॥

चैतन्यमतमञ्जुषा - तत् तु यदा भगवदनुग्रहो भवति, तदैव स्यात्यदा यस्येत्यादि ॥४६॥

सनातनः (ह.भ.वि. १०.६४) - धर्मत्यागस् तु कर्मपरलोकवेदापेक्षात्यागेनैव स्यात्, स च भगवतोऽनुग्रहेण स्वतः सम्पद्यत इत्य् आशयेन लिखतियदेति । यस्य समनुग्रहे हेतुःआत्मनि मनसि भावितो ध्यातः सन् । यद् वा, स तदा आत्मभावितः शुद्धचित्तः सन् भगवद्भक्तियुक्तः सन् वा । लोकव्यवहारे वेदे च कर्ममार्गे परिनिष्ठितां पूर्वजन्माभ्यासेन परमनिष्ठां प्राप्ताम् अपि मतिं जहाति । अत एव श्रीभगवद्गीतासुत्रैगुण्या विषया वेदा निस्त्रैगुण्यो भवार्जुन [गीता २.४५] इति ॥४६॥

क्रमसन्दर्भः - महत्सु श्रद्धातारतम्यात् तु भगवदनुग्रहः समयभेदम् अपेक्ष्य प्रवर्तमानः सर्वनिरपेक्षां भक्तिं ददातीत्य् आहयदा यस्येति । आत्मनि महद्द्वारा कथाश्रवणेन शुद्धे चित्ते भावितः सन् यदा यस्यानुगृःणाति, तदा स लोके लौकिकव्यवहारे वेदे च कर्मकाण्डे परिनिष्ठिताम् अपि मतिं जहाति ॥४६॥

विश्वनाथः - ननु यदि ज्ञानिनः कर्मिणश् च न जानन्ति तदा कस् तं जानाति ? भक्त एवेति चेत्, स भक्त एव कथं स्यात् ? केन वा चिह्नेन स ज्ञेय इत्य् अत आहयदेति । आत्मनि मनसि भावितः अर्थाद् भक्तैर् एव हे भगवन्न् इमं जनं संसाराद् उद्दरन्न् अङ्गीकुर्व् इति स्वभक्तैर् मनसि निवेदितो भगवान् यदा यस्य यम् अनुगृह्णाति तदैव स भक्तः लोके लौकिकव्यवहारे वेदे च कर्मकाण्डे परिनिष्ठिताम् अपि मतिं त्यजति ॥४६॥

ओ)०(ओ

॥ ४.२९.४७ ॥

तस्मात् कर्मसु बर्हिष्मन्न् अज्ञानाद् अर्थकाशिषु ।
मार्थदृष्टिं कृथाः श्रोत्र स्पर्शिष्व् अस्पृष्टवस्तुषु ॥

श्रीधरः - अर्थकाशिषु परमार्थत्वेन प्रकाशमानेषु पुरुषार्थबुद्धिं मा कृथाः । प्ररोचनाय केवलं श्रोत्रप्रियेषु । न स्पृष्टं वस्तु यैः ॥४७॥

क्रमसन्दर्भः - अर्थकाशिषु अर्थत्वेन प्रतीयमानेषु ॥४७॥

विश्वनाथः - अर्था इव परमेश्वरन्त इत्य् अर्थकाशिनस् तेषु अर्थदृष्टिं पुरुषार्थबुद्धिं प्ररोचनाय केवलं श्रोत्रप्रियेषु न स्पृष्टं वस्तु यैस् तेषु ॥४७॥

ओ)०(ओ

॥ ४.२९.४८ ॥

स्वं लोकं न विदुस् ते वै यत्र देवो जनार्दनः ।
आहुर् धूम्रधियो वेदं सकर्मकम् अतद्विदः ॥

श्रीधरः - ननु वेदेन स्वर्गादिसाधनत्वेनोक्तानि कर्माणीति वेदवादिनो वदन्ति कथम् अस्पृष्टवस्तुषु ? इत्य् उच्यते । तत्राहये धूम्रधियो मलिनबुद्धयः सकर्मकं कर्मपरं वेदम् आहुः, ते अतद्विदोऽवेदज्ञाः । यतस् ते स्वं स्वरूपभूतं लोकम् आत्मतत्त्वं वेदतात्पर्यगोचरं न विदुः । यत्र देवोऽस्ति ॥४८॥

क्रमसन्दर्भः - आहुः अत्र, क इत्था वेद यत्र सः [क.उ. १.२.१५] इत्य् अस्याः श्रुतेर् अर्थम् आहस्वम् इति । ये धूम्रधियो वेदं सकर्मकं कर्ममात्रप्रतिपादकम् आहुः, ते स्वं जनार्दनस्य स्वं स्वरूपं लोकं वैकुण्ठाख्यं न विदुः, किन्तु स्वर्गादिकम् एव विदुः । यत्र लोके यत्परं कर्म भगवद्धर्मलक्षणं तन् न विदुः ॥४८॥ [.भवतः ६०]

विश्वनाथः - ननु तर्हि कथम् एते मत्पुरोधस्य मुनयो विद्वांसो मां यागादिकर्मैव कारयन्ति ? इति तत्राहस्वम् इति । यत्र जनार्दनो देवो वर्तते, तं लोकं वैकुण्ठं स्वं स्वीयं स्वप्राप्यं न विदुः, किन्तु स्वर्गम् एव स्वं विदुर् इत्य् अर्थः । यतो धूम्रधियो मलिनबुद्धयो वेदं सकर्मकं कर्मपरम् एवाहुः । अतद्विदः वेदार्थानभिज्ञाः । यद् उक्तं भगवता

कालेन नष्टा प्रलये वाणीयं वेदसञ्ज्ञिता ।
मयादौ ब्रह्मणे प्रोक्ता धर्मो यस्यां मदात्मकः ॥ [११.१४.३] इति ॥४८॥

ओ)०(ओ

॥ ४.२९.४९ ॥

आस्तीर्य दर्भैः प्रागग्रैः कार्त्स्न्येन क्षितिमण्डलम् ।
स्तब्धो बृहद्वधान् मानी कर्म नावैषि यत् परम् ।
तत् कर्म हरितोषं यत् सा विद्या तन्मतिर् यया ॥

श्रीधरः - त्वं तु महामूर्ख इत्य् आहआस्तीर्येति । बृहद्वधात् बहुपशुवधात् । मानी यज्वाहम् इत्य् अहङ्कारी । अतः स्तब्धोऽविनीतः सन् कर्म नावैषि । परं विद्यास्वरूपं तच् च न वेत्सि । नारदः स्वयं कृपया तद् द्वयं निरूपयति । हरिं तोषयतीति हरितोषं यत् तद् एव कर्म । यया तस्मिन् हरौ मतिर् भवति सैव विद्या । महाफलत्वात् ॥४९॥

चैतन्यमतमञ्जुषा - आत्मनि भावितः सन् यस्य यं भगवत्कर्म विनानान्यत् कार्यम् इत्य् आहतत् कर्मेत्यादि । हरेस् तोषो यत्र येन वा तद् एव कर्म, सैव विद्या यया तन्मतिः ॥४९॥

क्रमसन्दर्भः - तस्य कर्मत्वं परत्वं च दर्शयतितद् इति । यद् धरितोषं तद्धेतुकं तद् एव कर्म तस्यैव कर्तव्यत्वाद् इति भावः । तथा सैव च विद्या शास्त्रोत्थं ज्ञानं यया तन्मतिस् तदनुभवोऽपि भवतीति ॥४९॥

विश्वनाथः - त्वं तु तैर् अनभिज्ञैर् अध्यापितो महामूर्ख एवेत्य् आहआस्तीर्येति । बृहद्वधात् बृहत्पशुवधात् । मानी महाजज्वाहम् इत्य् अहङ्कारी स्तब्धोऽविनीतः । ननु तर्हि परम् एव कर्म किं? तद् इति कृपया त्वम् एव ब्रूहीत्य् अत आहतद् इति । अन्यत् पुनः कर्मैव नोच्यत इति भावः । सेति अन्या पुनर् विद्यव नोच्यत इति भावः ॥४९॥

ओ)०(ओ

॥ ४.२९.५० ॥

हरिर् देहभृताम् आत्मा स्वयं प्रकृतिर् ईश्वरः ।
तत्पादमूलं शरणं यतः क्षेमो नृणाम् इह ॥

श्रीधरः - कुत इत्य् अपेक्षायां हरेः परमफलत्वं दर्शयन्न् आह द्वाभ्याम् । हरिर् देहभृताम् आत्मा ईश्वरश् च । तत्र हेतुःस्वयं स्वातन्त्र्येण प्रकृतिः कारणम्, अतस् तेषां तत्पादमूलम् एव शरणम् आश्रयः । यतो यस्मिन् ॥५०॥

क्रमसन्दर्भः - न व्याख्यातम्.

विश्वनाथः - देहभृताम् आत्मेति । तत् तोषं विना स्वस्य कथं सन्तोषो भवत्व् इति भावः । प्रकृतिर् ईश्वर इति प्रकृतिपुरुषौ सर्वजगन्मातापितराव् अपि हरिर् एवेत्य् अर्थः ॥५०॥

ओ)०(ओ

॥ ४.२९.५१ ॥

स वै प्रियतमश् चात्मा यतो न भयम् अण्व् अपि ।
इति वेद स वै विद्वान् यो विद्वान् स गुरुर् हरिः ॥

श्रीधरः - न च तद् भजनेऽन्यभजन इव दुःखं भयं चेत्य् आहस वा इति । इति यो वेद स एव हरिश् च ॥५१॥

क्रमसन्दर्भः - तस्माद् एवम्भूतो गुरुर् एवाश्रयणीय इत्य् उपदिशन् पुरञ्जनोपाख्यानादिविवक्षितम् आहस वै इति सार्धेन । वै प्रसिद्धे, रूपगुणलीलादिभिर् मनोहरत्वेन स हरिनाम सर्वेषां प्रियतमः परमप्रीतानां योग्यः यत एव चात्मा, स्वात्मेति पाठे स्वेषां जीवानां रश्मिस्थानीयानां देहभृतां मण्डलस्थानीयः यस्माद् एव च यतः सकाशाद् अण्व् अपि भयं न जायते इति यो वेद स एव विद्वान् स एव गुरुः । य एवम्भूतो गुरुः, स तु हरिर् एवेत्य् अर्थः ॥५१॥

विश्वनाथः - स हरिर् एव प्रियतम आत्मा असौ जीवस् तु प्रिय एवेत्य् अर्थः । तत्र हेतुःयतो यद्भजनात् अस्य जीवात्मनस् तु स्वर्गादिभोगप्रदानरूपभजनाद् दुःखम् एव भवतीत्य् अर्थः । इति विभेदेनैवात्मद्वयं यो वेद, स एव विद्वांस् त्वया ज्ञेयः । स एवं विद्वान् स एव त्वया गुरुर् आश्रयणीयः । य एवं गुरुः, स एव हरिस् त्वयोपासनीय इत्य् अर्थः ॥५१॥

ओ)०(ओ

॥ ४.२९.५२ ॥

नारद उवाच
प्रश्न एवं हि सञ्छिन्नो भवतः पुरुषर्षभ ।
अत्र मे वदतो गुह्यं निशामय सुनिश्चितम् ॥

श्रीधरः - उक्तम् उपसंहरति, प्रश्न इति । एवं भवतः प्रश्नः सञ्छिन्नः परिहृतः । तद् एवम् आत्मनो बन्धमोक्षप्रकारे कथारूपेण कथितेऽपि नातिनिर्विण्णचित्तं पुत्रागमनं प्रतीक्षमाणं सन्तं तत् क्षणम् एव महाभयकम्पितसकलगात्रं गृहान् निर्वासयितुं हरिणरूपकम् आहअत्रेति । वदतो मे वचः शृणु ॥५२॥

क्रमसन्दर्भः - प्रश्नेत्य् अर्धकम् । अत्रेत्य् अर्धकम् ॥५२॥

विश्वनाथः - उक्तम् अर्थम् उपसंहरतिप्रश्नः सञ्छिन्नः परिहृतः । तद् एवं पुरञ्जनोपाख्यानेन वैराग्यभक्तिभ्याम् आत्मन उद्धारप्रकारम् अवगम्यापि प्रस्थाप्यमानैर् दूतैः पुत्रान् आनीय राज्येऽभिषिच्य प्रव्रजिष्यामीति मनसि विचारयन्तं राजानम् अभिमृश्य तं सद्य एव गृहान् निःसारयितुम् पुनर् हरिणरूपककथाम् आहअत्र वदतो मे गुह्यं वचः शृणु ॥५२॥

ओ)०(ओ

॥ ४.२९.५३ ॥

क्षुद्रं चरं सुमनसां शरणे मिथित्वा
रक्तं षडङ्घ्रिगणसामसु लुब्धकर्णम् ।
अग्रे वृकान् असुतृपोऽविगणय्य यान्तं
पृष्ठे मृगं मृगय लुब्धकबाणभिन्नम् ॥

श्रीधरः - क्षुद्रम् अल्पं चरतीति तथा तम् । अलुक् । सुमनसां पुष्पाणां शरणे आश्रमे वाटिकायां मिथित्वा मिथः परस्परं स्त्रिया सह मिलित्वा तत्रैव रक्तम् आसक्तम् । षड् अङ्घ्रयो भ्रमरास् तेषां गणास् तेषां सामसु गीतेषु लुब्धः कर्णो यस्य तम् । परेषाम् असुभिर् हृतैः स्वीयान् असूंस् तर्पयन्तीत्य् असुतृपः तान् अविगणय्यागणयित्वा । लुब्धकस्य बाणेन भिन्नं मृगं मृगय अन्वेषय ॥५३॥

क्रमसन्दर्भः - न व्याख्यातम्.

विश्वनाथः - क्षुद्रम् इति । मृगं हरिणं मृगयस्व विपत्तिम् अजानन्तं सद्य एव मरिष्यन्तम् अन्वेषय । कीदृशं क्षुद्रं दूर्वादि यवसं चरतीति तथा तम् । मुमागम आर्षः । सुमनसां पुष्पाणां शरणे उद्याने मिथित्वा स्त्रिया सह मिथुनीभूय रक्तम् आसक्तम् । सामसु सङ्गीतेषु, अग्रे तं भक्षयितुम् एव निलीनान् वृकान् अज्ञानाद् एव अविगणय्य यान्तं पृष्ठे तु निलीय वर्तमानस्य लुब्धकस्य बाणैर् भिन्नं भिन्नप्रायम् अन्वेषय । तेन शीघ्रम् इमं पुष्पोद्यानाद् अन्यत्र नय, अन्यथा वृका लुब्धकाश् चैनं हनिष्यन्त्य् एवेति भावः ॥५३॥

ओ)०(ओ

॥ ४.२९.५४ ॥

[अस्यार्थः] सुमनःसमधर्मणां स्त्रीणां शरण आश्रमे पुष्पमधुगन्धवत् क्षुद्रतमं काम्यकर्मविपाकजं कामसुखलवं जैह्व्यौपस्थ्यादि विचिन्वन्तं मिथुनीभूय तदभिनिवेशितमनसं षडङ्घ्रिगणसामगीतवद् अतिमनोहरवनितादिजनालापेष्व् अतितराम् अतिप्रलोभितकर्णम् अग्रे वृकयूथवद् आत्मन आयुर् हरतोऽहोरात्रान् तान् काललवविशेषान् अविगणय्य गृहेषु विहरन्तं पृष्ठत एव परोक्षम् अनुप्रवृत्तो लुब्धकः कृतान्तोऽन्तः शरेण यम् इह पराविध्यति तम् इमम् आत्मानम् अहो राजन् भिन्नहृदयं द्रष्टुम् अर्हसीति ॥

श्रीधरः - श्लोकं प्रस्तुते योजयन् व्याचष्टे । सुमनोभिः समानो धर्मः परिणामविरसत्वं यासां स्त्रीणाम् । मिथित्वेत्य् अस्य व्याख्या, मिथुनीभूय । स्त्रीभिः सहेति शेषः । रक्तम् इत्य् अस्य व्याख्या, तास्व् अभिनिवेशितं मनो येन । असुतृप् इत्य् अस्य व्याख्या, आयुर् हरत इति । यान्तम् इत्य् अस्य व्याख्या, विहरन्तम् इति । अन्तर् नलिकायां गूढेन शरेण पराविध्यति दूराद् एव ताडयति ॥५४॥

क्रमसन्दर्भः - प्रश्नेत्य् अर्धकम् । सुमन इत्यादिगद्यान्ते द्रष्टुम् अर्हसीत्य् अनन्तरं यथा मृगयुहतं मृगम् इति क्वचिद् अधिकं वर्तते ॥५४॥

विश्वनाथः - श्लोकम् इमं प्रस्तुतं योजयन् व्याचष्टे । अत्र सुमनसां शरणे इत्य् अस्य व्याख्या सुमनःसमधर्मणाम् इति । परिणामविरसत्वात् नवमालिकापुष्पमध्व् इत्यादि । मिथित्वेत्य् अस्य व्याख्यामिथुनीभूय स्त्रीभिः सहेति शेषः । रक्तम् इत्य् अस्य व्याख्या तासु स्त्रीष्व् एव अभिन्विवेशितश् चित्तम् । असुतृप् इत्य् अस्य व्याख्याआयुर् हरत इति । यान्तम् इत्य् अस्य व्याख्याविहरन्तम् इति । अतितराम् इत्य् अस्यैव विशेषणम् अन्तःशरेण अन्तर्नालिकायां गूढेन शरेण अलक्षितेन मर्णव्यापारेणेत्य् अर्थः । द्रष्टुम् अर्हसीति दृष्ट्वा च शीघ्रम् इअम् अङ्गनाश्रमाद् बहिष्कुरु । तदैवान्तकहस्ताद् असौ विच्युतो भविष्यतीति भावः ॥५४॥

ओ)०(ओ

॥ ४.२९.५५ ॥

स त्वं विचक्ष्य मृगचेष्टितम् आत्मनोऽन्तश्
चित्तं नियच्छ हृदि कर्णधुनीं च चित्ते ।
जह्य् अङ्गनाश्रमम् असत्तमयूथगाथं
प्रीणीहि हंसशरणं विरम क्रमेण ॥

श्रीधरः - उपदेशसारम् आहस इति । विचक्ष्य विचार्य । अन्तर् हृदि चित्तं कर्णयोर् धुनीं नदीम् इव बहिर् वृत्तिं चित्ते नियच्छ । एतच् च सर्वेन्द्रियोपलक्षणार्थम् । अङ्गनाश्रमं गृहाश्रमं च जहि । कीदृशम् ? असत्तमानाम् अतिकामुकानां यानि यूथानि तेषां गाथा वार्ता यस्मिन् । हम्सानां जीवानां शरणम् ईश्वरम् । एवं क्रमेण सर्वतो विरम ॥५५॥

क्रमसन्दर्भः - न व्याख्यातम्.

विश्वनाथः - व्यञ्जितम् अर्थम् अभिधयापि स्पष्टम् आहस त्वम् इति । विचक्ष्येत्य् आर्यं विचार्य । अन्तर् हृदि चित्तं मनो नियच्छ कर्णयोर् धुनीं नदीम् इव, अपाम सोमम् अमृता अभूम इत्यादिफलश्रुतिं चित्ते नियच्छ लीनीकुर्व् इति फलश्रुतेर् विचारासहत्वेन वैयर्थ्याद् इति भावः । हंसानां शरणं पर्णशालां भगवन्तं प्रति प्रीणीहि प्रीणयेति वा क्रमेण विषयानन्दाद् विरम ॥५५॥

ओ)०(ओ

॥ ४.२९.५६ ॥

राजोवाच
श्रुतम् अन्वीक्षितं ब्रह्मन् भगवान् यद् अभाषत ।
नैतज् जानन्त्य् उपाध्यायाः किं न ब्रूयुर् विदुर् यदि ॥

श्रीधरः - अर्थान्तरं प्रष्टुं पूर्वोक्तम् अर्थम् अनुवदति । श्रुतम् अन्वीक्षितं विचारितं च । ब्रह्मन् हे नारद, एतत् त्वद् उक्तम् आत्मतत्त्वम् उपाध्याया ये मम कर्मोपदेष्टार आचार्यास् ते न जानन्ति ॥५६॥

क्रमसन्दर्भः - न व्याख्यातम्.

विश्वनाथः - यद् भवान् अभाषत तच्छ्रुतम् अनु पश्चाद् ईक्षितं विचार्य साक्षात्कृतं च । ये मुनयोऽत्रत्या मां कर्माध्यापयन्ति ते एतन् न जानन्ति । यदि च जानन्ति तर्हि किं न ब्रूयुर् अतोऽद्यारभ्य त्वम् एव मे गुरुर् अभूर् इति भावः ॥५६॥

ओ)०(ओ

॥ ४.२९.५७ ॥

संशयोऽत्र तु मे विप्र सञ्छिन्नस् तत्कृतो महान् ।
ऋषयोऽपि हि मुह्यन्ति यत्र नेन्द्रियवृत्तयः ॥

श्रीधरः - अतस् तत्कृत उपाध्यायकृतस् तद् वक्यविरोधेनात्मतत्त्वेऽसम्भावनारूपो महान् संशयः सञ्छिन्नस् त्वया । अत्र तु कश्चित् संशयो वर्तते, यत्रेन्द्रियवृत्तीनाम् अप्रवृत्तेर् मुह्यन्ति ॥५७॥

क्रमसन्दर्भः - अत्र श्रीभगवद्वर्त्मनि तु संशयः छिन्न एव, किन्तु कर्ममार्गे त्व् एकः संशयो वर्तते । तच्छेदनं च सम्प्रत्य् अनुपादेयम् अपि केवलं मुहुस् तत्स्मृत्यापातशान्त्यर्थम् एव मृग्यत इत्य् आशयेनाह द्वाभ्याम् । तत्र कर्माणीति सार्धकं कर्मेत्य् अर्धकं येन देहेनारभते, तेनैव जुष्टानि सेवितानि निर्व्यूढानि कर्माण्य् अमुत्रान्येन देहेन समश्नुते इति हि वेदविदां वादस् तत्त्वनिर्णयः । कर्म च तत्क्षणाद् अप्रकटम् एव स्यात्, ततश् च स्नानभोजनादिवत् संस्काररूपत्वेनाग्नितन्मात्रादिवत् सूक्ष्मरूपत्वेन चान्यत्र सञ्चारणासम्भवात् कथम् अन्येन देहेन तत्तद्भोगः सम्भवतीत्य् अर्थः ॥५७॥

विश्वनाथः - अतस् तत्कृत उपाध्यायकृतस् तद् वक्यविरोधेन भक्तिज्ञानवैराग्येष्व् असम्भावनारूपो यः संशय आसीत् स त्वया विशेषेण प्रकर्षेण सम्यक्प्रकारेण छिन्नः, यत्र येषु इन्द्रियवृत्तयोऽपि न प्रभवन्ति, ये जितेन्द्रिया इत्य् अर्थः । ते ऋषयोऽपि हि निश्चितं मुह्यन्ति मोहाद् एव कर्म कुर्वन्ति मद्विधान् कर्म कारयन्ति च तर्हि मद्विधानां का वार्तेति भावः ॥५७॥

ओ)०(ओ

॥ ४.२९.५८ ॥

कर्माण्य् आरभते येन पुमान् इह विहाय तम् ।
अमुत्रान्येन देहेन जुष्टानि स यद् अश्नुते ॥

श्रीधरः - संशयम् आह द्वाभ्याम् । कर्माणि येन देहेन करोति तम् अत्रैव विहायामुत्र लोकान्तरे कर्मोपस्थापितेनान्येन देहेन जुष्टान्य् उपभुक्तानि जीवोऽश्नुते प्राप्नोति ॥५८॥

क्रमसन्दर्भः - न व्याख्यातम्.

विश्वनाथः - किं च, कर्मवर्तमन्य् एकः संशयो वर्तते तम् अपि सञ्छिन्धीत्य् आहकर्माणि येन देहेन कुरुते पुमान् जीवस् तं देहम् इहैव विहाय अमुत्र लोकान्तरे अन्येन देहेन जुष्टानि उपभुक्तानि स्वर्गनरकादीनि अश्नुते प्राप्नोति इति वादः श्रूयते, स कथं सङ्गच्छते? न ह्य् अन्येन क्रियतेऽन्येन भुज्यते इत्य् उचितम् इति भावः ॥५८॥

ओ)०(ओ

॥ ४.२९.५९ ॥

इति वेदविदां वादः श्रूयते तत्र तत्र ह ।
कर्म यत् क्रियते प्रोक्तं परोक्षं न प्रकाशते ॥

श्रीधरः - इति वादः श्रूयते “प्राप्य पुण्यकृताल् लोकान्” इति । “शरीरजैः कर्मदोषैर् याति स्थावरतां नरः” इति । त्वया चोक्तं “शाश्वतीर् अनुभूयार्तिम्” इति । एतच् च कर्तृभोक्तृदेहभेदेन कृतनाशाकृताभ्यागमप्रसङ्गान् न सङ्गच्छत इति भवः । संशयान्तरम् आह । प्रोक्तं वेदोक्तं कर्म यत् क्रियते जनैस् तच् चानन्तरक्षण एव परोक्षम् अदृश्यं सन् न प्रकाशते, अतः कर्मणो नष्टत्वात् तद् भागोऽपि दुर्घट इति भावः ॥५९॥

क्रमसन्दर्भः - न व्याख्यातम्.

विश्वनाथः - संशयान्तरम् आहकर्म प्रोक्तं वेदोक्तं क्रियते जनैः । तच् च समनन्तरक्षण एव परोक्षं स्यात् तज्जन्यम् अदृष्टं यत् तस्यापि सत्त्वे प्रमाणादर्शनात् तद् अपि न प्रकाशते, अतो लोकान्तरे कथं तत्फलस्य भोग इति ॥५९॥

ओ)०(ओ

॥ ४.२९.६० ॥

नारद उवाच
येनैवारभते कर्म तेनैवामुत्र तत् पुमान् ।
भुङ्क्ते ह्य् अव्यवधानेन लिङ्गेन मनसा स्वयम् ॥

श्रीधरः - प्रथमस्योत्तरम्येनैवेति । अव्यवधानेन कर्तृभोक्तृदेहविच्छेदं विना । स्थूलदेहनाशेऽपि मनःप्रधणस्य लिङ्गदेहस्यानाशान् नोक्तदोषप्रसङ्ग इत्य् अर्थः ॥६०॥

क्रमसन्दर्भः - न व्याख्यातम्.

विश्वनाथः - प्रथमस्योत्तरम् आहयेनैवेति लिङ्गेन लिङ्गदेहेन मनसा मनःप्रधानेन पापपुण्ययोर् मनःप्रधानैर् इन्द्रियैर् एव करणात् तत्फलयोः स्वर्गनरकयोर् अपीन्द्रियैर् एव भोगात् न विद्यते व्यवधानं यस्य तेनाव्यवधानेन लिङ्गेनेति स्थूलदेहस्य तत्र व्यवधायकत्वाशक्तेः ॥६०॥

ओ)०(ओ

॥ ४.२९.६१ ॥

शयानम् इमम् उत्सृज्य श्वसन्तं पुरुषो यथा ।
कर्मात्मन्य् आहितं भुङ्क्ते तादृशेनेतरेण वा ॥

श्रीधरः - लिङ्गदेहविशिष्टस्य भोक्तृत्वं स्वप्नदृष्टान्तेन स्पष्टयति । शयानम् इमं जाग्रद्देहं श्वसन्तं जीवन्तम् उत्सृज्य तद् अभिमानं त्यक्त्वात्मनि मनसि संस्काररूपेणादितं कर्म यथा भुङ्क्ते तादृशेन शयानदेहसदृशेन कर्मोपस्थापितेन देहेनान्येन वा पश्वादिदेहेन तथा लोकान्तरेऽपीति भावः ॥६१॥

क्रमसन्दर्भः - न व्याख्यातम्.

विश्वनाथः - लिङ्गदेहेनैव यद्यपि कर्तृत्वभोक्तृत्वे भवतस् तद् अपि स्थूलदेहं विना न सिद्ध्यत इति चेत्, सत्यं, स तु स्थूलदेहो यः कश्चन कर्मणैवोपस्थाप्यते इति सदृष्टान्तम् आहशयानम् इमं जाग्रद्देहं श्वसन्तं जीवन्तम् उत्सृज्य तद् अभिमानं त्यक्त्वात्मनि मनसि संस्काररूपेणोहितं कर्म यथा भुङ्क्ते तादृशेन शयानदेहसदृशेन कर्मोपस्थापितेन स्थूलदेहेन अन्येन वा पश्वादिदेहेन तथा लोकान्तरेऽपीति भावः ॥६१॥

ओ)०(ओ

॥ ४.२९.६२ ॥

ममैते मनसा यद् यद् असाव् अहम् इति ब्रुवन् ।
गृह्णीयात् तत् पुमान् राद्धं कर्म येन पुनर् भवः ॥

श्रीधरः - ननु भवतु नाम लिङ्गविशिष्टस्थानेन दृष्टान्तेन भोक्तृत्वम्, कर्तृत्वं तु दानप्रतिग्रहादिषु स्थूलदेहविशिष्टस्यैव दृश्यते तत्राह । ममैते पुत्रादयोऽसाव् अहं ब्राह्मण इति ब्रुवन् मनसा यद् यद् देहं गृह्णीयात् तत् ततो देहाद् राद्धं सिद्धं कर्म पुमान् गृह्णीयात् । येन कर्मणाहङ्कारगृहीतेन पुनर्भवो भवति । अन्यथा जन्मानुपपत्तेः । अतोऽभिमन्तुर् मनोविशिष्टस्यैव कर्तृत्वम् अभिमणविषयस्य तु देहस्य पुत्रादिदेहवद् द्वारमात्रत्वम् इति भावः ॥६२॥

क्रमसन्दर्भः - न व्याख्यातम्.

विश्वनाथः - स्थूलदेहे केवलम् अभिमानमात्रं तेन च यत् सहायकं जीवस्य तद् दर्शयति ममैते यागाः स्वर्गफला इति । अयम् अहं कर्म करोमीति ब्रुवन् मनसा यद् यद् विशिष्टस्यैव दृश्यते तत्राह । ममैते पुत्रादयोऽसाव् अहं ब्राह्मण इति ब्रुवन् मनसा यद् यद् देहं स्थूलं गृह्णीयाद् अभिमानविषयी कुर्यात् । ततो देहाद् राद्धं सिद्धं कर्मैव सलिङ्गो जीवो गृह्णीयात्, न तु तं स्थूलदेहं प्रयोजनाभावाद् एवेति भावः । ततश् च तेन कर्मणैवम् अहङ्कारगृहीतेन पुनर् भवो भवति अन्यथा जन्मानुपपत्तेः ॥६२॥

ओ)०(ओ

॥ ४.२९.६३ ॥

यथानुमीयते चित्तम् उभयैर् इन्द्रियेहितैः ।
एवं प्राग्देहजं कर्म लक्ष्यते चित्तवृत्तिभिः ॥

श्रीधरः - यद् उक्तं कर्मणो नष्टत्वान् नामुत्र भोगः इति तत्राहयथेति । उभयैर् ज्ञानकर्मरूपैर् इन्द्रियाणाम् ईहितैः कदाचित् कर्मप्रवृत्तिभिश् चित्तम् अनुमीयते । सत्य् अपि सर्वेन्द्रियविषयसम्बन्धे युगपज् ज्ञानानुत्पत्तेः । तद् उक्तम् अक्षपादेनयुगपज् ज्ञानानुत्पत्तिर् मनसो लिङ्गम् इति । एवं चित्तवृत्तिभिर् अपि पूर्वदेहजं कर्म लक्ष्यते । तासाम् अपि युगपद् अनुत्पत्तेः ॥६३॥

क्रमसन्दर्भः - न व्याख्यातम्.

विश्वनाथः - यत् पृष्टं कर्मणस् तत्काल एव नष्टत्वान् नामुत्र भोग इति तत्राहयथेति । उभयैर् ज्ञानकर्मरूपैर् इन्द्रियाणाम् ईहितैर् युगपद् अनुत्थितैश् चित्तम् अनुमीयते । सत्य् अपि सर्वेन्द्रियविषयसम्बन्धे युगपज् ज्ञानानुत्पत्तेः । तद् उक्तम् अक्षपादेनयुगपज् ज्ञानानुत्पत्तिर् मनसो लिङ्गम् इति ।

तस्माद् यदा येनेन्द्रियेण मनसा योगस् तदा तस्येन्द्रियस्यैव विषयज्ञानम् इति । एवम् एव चित्तस्य सर्वाभिर् वृत्तिभिर् युगपद् अनुद्भूताभिः पूर्वदेहजं कर्म लक्ष्यते । येन येन कर्मणा यदा यदा या या चित्तवृत्तिर् युज्यते, सा सैव भद्रा अभद्रा व्याप्य् उद्भवतीत्य् अर्थः । तेन कर्मणः समनन्तरक्षण एवोपरतत्वेऽपि तत्संस्कारस् तद्रूपस् तिष्ठेद् एवेति सिद्धान्तो दर्शितः ॥६३॥

ओ)०(ओ

॥ ४.२९.६४ ॥

नानुभूतं क्व चानेन देहेनादृष्टम् अश्रुतम् ।
कदाचिद् उपलभ्येत यद् रूपं यादृग् आत्मनि ॥

श्रीधरः - इतोऽपि कर्म लक्ष्यत इत्य् आहनानुभूतम् इति द्वाभ्याम् । अनेन वर्तमानेन देहेन क्व च कुत्रचिद् अपि यन् नानुभूतम् अननुभूतम् अनुपभुक्तम् अदृष्टं चाश्रुतं च यद् रूपं यदात्मकं यादृक् यत्प्रकारं च, तत् कदाचित् स्वप्नमनोरथादिष्व् आत्मनि मनस्य् उपलभ्येत ॥६४॥

क्रमसन्दर्भः - नानुभूतम् इति युग्मकम् ॥६४॥

विश्वनाथः - ननु स्थूलदेहनाशेऽपि लिङ्गदेहो यन् न नश्यतीत्य् एतत् कथं प्रतीमः ? तत्राहनानुभूतम् इति द्वाभ्याम् । अनेन वर्तमानेन देहेन क्वचित् च कदापि अननुभूतम् अनुपभुक्तम् अदृष्टं चाश्रुतं च पूर्वदेहगतं वस्तु स्वप्नमनोरथादौ उपलभ्येते, तच् च यद्रूपं यादृक् यत् प्रकारकं च आत्मनि मनसि उपलभ्येते ॥६४॥

ओ)०(ओ

॥ ४.२९.६५ ॥

तेनास्य तादृशं राजन् लिङ्गिनो देहसम्भवम् ।
श्रद्धत्स्वाननुभूतोऽर्थो न मनः स्प्रष्टुम् अर्हति ॥

श्रीधरः - तेन हेतुनास्य लिङ्गिनो वासनाश्रयस्य जीवस्य तादृशं तदनुभवादियुक्तं पूर्वदेहसम्भवं श्रद्धत्स्व, निश्चयेन मन्यस्व । न ह्य् अननुभूतोऽर्थो मनः स्प्रष्टुं मनसि स्फुरितुम् अर्हति ॥६५॥

क्रमसन्दर्भः - न व्याख्यातम्.

विश्वनाथः - तद्रूपं तादृग् एव पूर्वदेहसम्भवं लिङ्गिनोऽस्य जीवस्य श्रद्धत्स्व निश्चयेन मन्यस्व । हे राजन् ! न ह्य् अननुभूतोऽर्थो मनः स्प्रष्टुं मनसि स्फुरितुम् अर्हति, तस्माद् बाल्ये दृष्टश्रुतं वस्तु यथा वार्धक्ये स्फुरति, तथैव पूर्वपूर्वस्थूलदेहगतम् एतद् देहस्थे मनसि स्फुरति चेत् तद् एवेदं मनो नान्यद् इति जानीयाद् इति भावः ॥६५॥

ओ)०(ओ

॥ ४.२९.६६ ॥

मन एव मनुष्यस्य पूर्वरूपाणि शंसति ।
भविष्यतश् च भद्रं ते तथैव न भविष्यतः ॥

श्रीधरः - किं च, मनोवृत्त्यैव पराणि शुभाशुभनिमित्तानि शरीराणि ज्ञायन्त इत्य् आहमन एवेति । भद्रं त इति सम्यग् अवधानार्थम् आशिषाभिनन्दति । भविष्यत उद्भवं प्राप्स्यतो न भविष्यतो नीचत्वं प्राप्स्यतोऽपि भावीनि रूपाणि शंसति । मन एवौदार्यकार्पण्यादिवृत्तिभिः पूर्वम् अप्य् एवम् एवासीत्, पश्चाद् अप्य् एवम् एव भविष्यतीति ज्ञापयतीत्य् अर्थः ॥६६॥

क्रमसन्दर्भः - न व्याख्यातम्.

विश्वनाथः - किं च, मनोवृत्त्यैव पूर्वापराण्य् अशुभानि शुभानि च शरीराणि जायन्त इत्य् आहमन एव । कर्तृ उग्रत्वशान्तत्वादिभिः कार्पण्यौदार्यादिभिश् च मनुष्यस्य पूर्वरूपाणि पूर्वपूर्वशरीराणि पूर्वम् अप्य् अयम् एवासीद् इति शंसति कथयति । भविष्यतश् च तस्य भावीनि शरीराणि एवम् एवायं भविष्यतीति तथा ज्ञानवैराग्यादिदृष्ट्या पूर्वम् अप्य् अस्य शमदमाद्य् आसीत् न भविष्यत इति पुनर् न जनिष्यमाणस्यास्य मुक्तिर् भविष्यतीति मन एव ज्ञाप्यत्य् अत एकम् एव मनोमयं लिङ्गशरीरं न पुनः पुनर् जातम् इत्य् अर्थः । भद्रं तु इत्य् एतत् त्वं बुद्ध्यस्वेति कृपया आशीर्वादः ॥६६॥

ओ)०(ओ

॥ ४.२९.६७ ॥

अदृष्टम् अश्रुतं चात्र क्वचिन् मनसि दृश्यते ।
यथा तथानुमन्तव्यं देशकालक्रियाश्रयम् ॥

श्रीधरः - ननु कदाचिद् दर्शनानर्हम् अपि स्वप्ने प्रतीयते यथा पर्वताग्रे समुद्रो दिवा नक्षत्राणि स्वशिरश्छेद इत्यादि तत्राहअदृष्टम् इति । अन्यदेशाश्रयं समुद्रादिकं पर्वताग्रे निशाश्रयं नक्षत्रादिकं दिवा अभ्यङ्गादिक्रियाश्रयं स्वशिरश् छेदनाश्रयम् । निद्रादिदोषेण हि तथा प्रतीयत इत्य् अनुमन्तव्यम् । परस्यापि तद् अनुपपत्तेस् तुल्यत्वाद् इति भावः ॥६७॥

क्रमसन्दर्भः - न व्याख्यातम्.

विश्वनाथः - ननु कथं कदाचिद् दर्शनानर्हम् अपि स्वप्ने प्रतीयते यथा, पर्वताग्रे समुद्रः, दिवा नक्षत्राणि, स्वशिरश्छेद इत्यादीन्य् अत आहअदृष्टं दर्शनानर्हम्, अश्रुतं चरणारविन्दानर्हं, यथा येन प्रकारेण दृश्यते, तथा तेनैव प्रकारेण देशकालक्रियाश्रयं तत्तदनुमन्तवान् । तत्र अन्यदेशाश्रयः समुद्रः पर्वताग्रे । निशाश्रयं नक्षत्रादिकं दिवा । अभ्यङ्गादिक्रियाश्रयं शिरः खलु छेदनक्रियायां धातुवैषम्यप्रयुक्तया स्वप्नगतया भ्रान्त्या प्रतीतम् ॥६७॥

ओ)०(ओ

॥ ४.२९.६८ ॥

सर्वे क्रमानुरोधेन मनसीन्द्रियगोचराः ।
आयान्ति बहुशो यान्ति सर्वे समनसो जनाः ॥

श्रीधरः - ननु दरिद्रः क्वचिद् आत्मानं महाराजं पश्यति, राजा च रङ्कम् आत्मानं पश्यति तत् कथम् असम्भावितं सङ्गच्छेत तत्राहसर्व इति । आयान्ति भोग्यत्वेन प्राप्नुवन्ति । यान्ति च भागान् अन्तरम् । यदि च कश्चिद् अमना भवेत् तर्ह्य् एवं न स्यान् न त्व् एतद् अस्तीत्य् आहसर्वे समनस इति । अतः सर्वेषां समनस्कत्वान् मनसि च सर्वार्थानां क्रमेण प्रवेशान् नात्यन्तादृष्टचरः कस्यापि कश्चिद् अर्थोऽस्तीत्य् अर्थः ॥६८॥

क्रमसन्दर्भः - न व्याख्यातम्.

विश्वनाथः - एकेनैव लिङ्गदेहेन परः सहस्रान् स्थूलदेहान् प्रविश्य कालभेदेन एक एव यः कोऽपि जीवः सर्वान् एव विषयभोगान् भुङ्क्ते इत्य् आहसर्वे इति । समनसः सलिङ्गदेहाः ॥६८॥

ओ)०(ओ

॥ ४.२९.६९ ॥

सत्त्वैकनिष्ठे मनसि भगवत्पार्श्ववर्तिनि ।
तमश् चन्द्रमसीवेदम् उपरज्यावभासते ॥

श्रीधरः - तद् एवं सर्वैर् अपि सर्वेऽर्थाः क्रमेण दृश्यन्त इत्य् उक्तम्, इदानीं युगपद् अपि सर्वदर्शनं कदाचिद् भवतीत्य् आह । सत्त्वैकनिष्ठे भगवत्पार्श्ववर्तिनि भगवद्ध्यानपरे मनसीदं विश्वम् उपरज्य संयोगम् इव प्राप्यावभासते । प्रतीत्य् अनर्हस्यापि कदाचित् प्रतीतौ दृष्टान्तः, चन्द्रमस्य् उपरज्य तमो राहुर् इव । तद् इदं शुद्धे मनसि सर्वविषयस्फुरणं योगिप्रत्यक्षम् इति प्रसिद्धम् ॥६९॥

क्रमसन्दर्भः - न व्याख्यातम्.

विश्वनाथः - तद् एवं सर्वैर् अपि सर्वेऽर्थाः क्रमेण दृश्यन्त इत्य् उक्तम्। इदानीं युगपद् अपि सर्वदर्शनं कदाचिद् भवतीत्य् आहसत्त्वे शुद्धसत्त्वे चिद्विभूताव् एव एका निष्ठा नितरां स्थितिर् यस्य तयाभावे मनसि भगवत्पार्षद्वर्तिनि सति इदं विश्वम् उपरज्य संयोगम् इव प्राप्यावभासते भगवान् यथा विश्वं पश्यति तदा त्वदिच्छावशात् त्वद्भक्तोऽपि पश्यति, यथा व्रजेश्वरी मृद्भक्षणलीलायाम् इत्य् अर्थः । प्रतीत्यनर्हस्यापि कदाचित् प्रतीतौ दृष्टान्तःचन्द्रमस्य् उपरज्य तमो राहुर् इव ॥६९॥

ओ)०(ओ

॥ ४.२९.७० ॥

नाहं ममेति भावोऽयं पुरुषे व्यवधीयते ।
यावद् बुद्धिमनोऽक्षार्थ गुणव्यूहो ह्य् अनादिमान् ॥

श्रीधरः - तद् एवं स्थूलदेहनाशेऽपि लिङ्गदेहस्यानाशाद् अन्यः कर्ता भोक्तेति दोषो नास्तीत्य् उक्तम् । तत्रैव शङ्कते, ननु लिङ्गदेहस्य स्थूलदेहद्वारेणैव कर्तृत्वभोक्तृत्वे न तु केवलस्य । तत्र कदाचित् स्थूलदेहाभावे जीवस्य कर्तृत्वभोक्तृत्वाभावान् मुक्तिः प्रसज्येत तत्राह । अहं ममेति भावः स्थूलदेहसम्बन्धः पुरुषे जीवे न व्यवधीयते न विच्छिन्नो भवति । किम्पर्यन्तम् ? बुद्ध्यादीनां व्यूहः परिणामो लिङ्गं यावद् अस्ति । अनादिमान् अनादिः सन् ॥७०॥

क्रमसन्दर्भः - न व्याख्यातम्.

विश्वनाथः - तद् एवं स्थूलदेहनाशेऽपि लिङ्गदेहस्यानाशात् कर्तान्यो भोक्तेति दोषो नास्तीत्य् उक्तम् । तथैवं शङ्कते, ननु लिङ्गदेहस्य स्थूलदेहद्वारेणैव कर्तृत्वभोक्तृत्वे दृश्येते, न तु केवलस्य । तत्र कदाचित् स्थूलदेहाभावे जीवस्य कर्तृत्वभोक्तृत्वाभावान् मुक्तिः प्रसज्येत ? तत्राहनाहम् इति । अहं ममेति भावः स्थूलदेहसम्बन्धः, पुरुषे जीवे न व्यवधीयते न विच्छिन्नो भवति । किम्पर्यन्तम् ? बुद्धिमनोऽक्षार्थरूपो गुणव्यूहो गुणपरिणामो लिङ्गं यावद् अस्ति । नन्व् अयं कदारभ्य प्रवृत्तः ? तत्राहअनादिमान् अविज्ञातादिकालः ॥७०॥

ओ)०(ओ

॥ ४.२९.७१ ॥

सुप्तिमूर्च्छोपतापेषु प्राणायनविघाततः ।
नेहतेऽहम् इति ज्ञानं मृत्युप्रज्वारयोर् अपि ॥

श्रीधरः - स्वापादाव् अहङ्काराद्यभावात् तद् विच्छेदम् आशङ्क्याह द्वाभ्याम् । सुप्त्यादिषु उपताप इष्टवियोगादिदुःखम् । तेष्व् अहम् इति ज्ञानम् अहङ्कारो नेहते न प्रकाशते । प्राणायनानाम् इन्द्रियाणां विघातात् । इन्द्रियैर् इदं कारास् पदवस्तुग्रहने ह्य् अहङ्कारः स्फुरति नान्यथेत्य् अर्थः ॥७१॥

क्रमसन्दर्भः - न व्याख्यातम्.

विश्वनाथः - ननु लिङ्गदेहसद्भावे एव परःसहस्राणां स्थूलदेहानां नाश उद्भवश् च यथा भवति, तथा स्थूलदेहसद्भावेऽपि प्रति सुषुप्तिः सूक्ष्मदेहानां नाशं सुषुप्त्यन्ते चोद्भवं च कथं न ब्रूमः ? तत्राहसुप्तीति द्वाभ्याम् । उपताप इष्टवियोगादिदुःखम् । सुप्तादिषु प्राणानाम् अयनम् इन्द्रियेषु सञ्चलनं तस्य विघातात् विघातजन्याद् इन्द्रियाणां स्वस्वव्यापारसामर्थ्यात् अहम् इति ज्ञानम् अहङ्कारो नेहते न प्रकाशते । तत्र सुषुप्तौ मनआदिसर्वेन्द्रियेषु प्राणसञ्चारणाभावः स्वप्ने बहिर्ज्ञानेन्द्रियेष्व् एवेति ज्ञेयम् । मृत्युप्रज्वाराभ्याम् जनिते कष्टेऽपि सुषुप्त्यादिषु यथा पूर्वं विघाताधिक्यं, न तु लिङ्गस्याभावः ॥७१॥

ओ)०(ओ

॥ ४.२९.७२ ॥

गर्भे बाल्येऽप्य् अपौष्कल्याद् एकादशविधं तदा ।
लिङ्गं न दृश्यते यूनः कुह्वां चन्द्रमसो यथा ॥

श्रीधरः - अपौष्कल्याद् असम्पूर्णत्वात् प्राणायनानाम् इति शेषः । यूनस् तरुणस्य यद् एकादशविधम् एकादशेन्द्रियैः स्फुटं लिङ्गम् अहङ्करणं तन् न दृश्यते गर्भादाव् इति । सतोऽप्य् अनभिव्यक्तौ दृष्टान्तः, कुह्वाम् अमावास्यायां चन्द्रमसो लिङ्गं रूपम् इव ॥७२॥

क्रमसन्दर्भः - न व्याख्यातम्.

विश्वनाथः - अपौष्कल्याद् असम्पूर्णत्वात् इन्द्रियायतानानाम् इति शेषः । यूनस् तरुणस्य यद् एकादशविधम् एकादशेन्द्रियैः स्फुटं लिङ्गदेहम् अहङ्कारकारणं, तन् न दृश्यते । सतोऽप्य् अनभिव्यक्तौ दृष्टान्तः, कुह्वाम् अमावास्यायां चन्द्रमसो लिङ्गं रूपम् इव ॥७२॥

ओ)०(ओ

॥ ४.२९.७३ ॥

अर्थे ह्य् अविद्यमानेऽपि संसृतिर् न निवर्तते ।
ध्यायतो विषयान् अस्य स्वप्नेऽनर्थागमो यथा ॥

श्रीधरः - तस्माद् अहङ्कारास् पदस्य स्थूलदेहस्याविच्छेदाद् वस्तुभूतार्थाभावेऽपि संसृतिनिवृत्तिर् नास्तीत्य् आहअर्थे हीति ॥७३॥

क्रमसन्दर्भः - न व्याख्यातम्.

विश्वनाथः - एवं सुषुप्त्यादिषु लिङ्गस्य विघात एव, न त्व् अभावः । ये च सुषुप्तिप्रलययोर् लिङ्गस्य प्रकृतौ लयाद् अभावम् आहुस् तन्मतेऽपि जीवस्य तदा न मुक्तिः, किन्तु संसार एवेति सदृष्टान्तम् आहअर्थे लिङ्गशरीरे विषयध्यानाद् अनिवृत्तस्य पुंसः स्वप्ने विषयाभावेऽपि विषयग्रहणरूपस्यानर्थस्य यथा आगमनं, तथैव सुषुप्तौ लिङ्गलयेऽपि अविद्यातत्संस्काराणाम् अनपगमात् न मुक्तिः, किन्तु संसार एवेत्य् अर्थः ॥७३॥

ओ)०(ओ

॥ ४.२९.७४ ॥

एवं पञ्चविधं लिङ्गं त्रिवृत् षोडश विस्तृतम् ।
एष चेतनया युक्तो जीव इत्य् अभिधीयते ॥

मध्वः - प्राणेन्द्रियान्तःकरणभेदेन त्रिविधं मतम् ।
पञ्च पञ्चैव ते सर्वे प्राणा बुद्धीन्द्रियाणि च ॥
कर्मेन्द्रियाणि च तथा तस्मात् पञ्चविधं स्मृतम् ।
लिङ्गं षोडशकं प्राहुर् मनसा सह तत् पुनः ॥ इति ब्राह्मे ॥७४॥

श्रीधरः - यावल् लिङ्गं स्थूलदेहाविच्छेदात् संसारानिवृत्तिर् इत्य् एतत् प्रपञ्चयतिएवम् इति सार्धैस् त्रिभिः । पञ्चविधं पञ्चतन्मात्रात्मकम् । त्रिवृत् त्रिगुणम् । षोडशविकारात्मना विस्तृतम् ॥७४॥

क्रमसन्दर्भः - चेतनया जीवाख्यचिच्छक्तिविशेषेण जीवो व्यावहारिकः ॥७४॥

विश्वनाथः - लिङ्गशरीरम् एव किम् ? तत्राहएवम् इति । पञ्चविधं पञ्चप्राणा विधा विदधतश् चेष्टां कुर्वन्तो यत्र तत् । त्रिवृत् त्रिगुणं षोडशविकारात्मनो विस्तृतं जीवो लिङ्गदेहः ॥७४॥

ओ)०(ओ

॥ ४.२९.७५ ॥

अनेन पुरुषो देहान् उपादत्ते विमुञ्चति ।
हर्षं शोकं भयं दुःखं सुखं चानेन विन्दति ॥

न कतमेनापि व्याख्यातम्.

ओ)०(ओ

॥ ४.२९.७६७७ ॥

यथा तृणजलूकेयं नापयात्य् अपयाति च ।
न त्यजेन् म्रियमाणोऽपि प्राग्देहाभिमतिं जनः ॥
यावद् अन्यं न विन्देत व्यवधानेन कर्मणाम् ।
मन एव मनुष्येन्द्र भूतानां भवभावनम् ॥

श्रीधरः - अन्यं देहम् । कर्मणां प्राग् देहारम्भकाणां व्यवधानेन विच्छेदेन समाप्त्या । प्रकरणार्थम् उपसंहरतिमन एवेति । भवभावनं संसारहेतुः ॥७६॥

क्रमसन्दर्भः - यथेति सार्धकम् । नन्व् एकं देहं विसृज्य देहान्तरप्रवेशात् पूर्वं विदेहता स्याद् एवेत्य् अत आहयथेति । नापयाति पूर्वतृणस्यात्यागात् । अपयाति च तृणान्तरधारणात् । तथा प्राग् देहाभिमतिं न त्यजेन् म्रियमाणोऽपि ॥७६॥ मन इत्य् अर्धकम् ॥७७॥

विश्वनाथः - देहत्यागदेहान्तरप्रवेशयोर् मध्यक्षणेऽप्य् अभिमानाविच्छेदम् आहयथेति । नापयाति पूर्वतृणस्यात्यागात् अपयाति च तृणान्तरधारणात्, कर्मणाम् उत्तरदेहारम्भकाणां, व्यवधानेन विशेषतो धारणेन । प्रकरणम् उपसंहरतिमन एवेति । भवभावनं संसारहेतुः ॥७६७७॥

ओ)०(ओ

॥ ४.२९.७८ ॥

यदाक्षैश् चरितान् ध्यायन् कर्माण्य् आचिनुतेऽसकृत् ।
सति कर्मण्य् अविद्यायां बन्धः कर्मण्य् अनात्मनः ॥

श्रीधरः - कथं सति ? तद् आहयदेति । चरितान् उपभुक्तान् । यतः कर्मणि सति । नन्व् असङ्गस्य कुतः कर्म ? तत्राह । अविद्यायां सत्याम् अनात्मनो देहादेः कर्मणि बन्धो भवति ॥७८॥

क्रमसन्दर्भः - न व्याख्यातम्.

विश्वनाथः - केन प्रकारेणेत्य् अत आहयदेति । चरितान् उपभुक्तान् पदार्थान् यतः कर्मणि एकस्मिन्न् अपि बीजरूपे स्थिते सति अविद्यायां सत्याम् अनात्मनो देहादेः कर्मणि बन्धो भवति ॥७८॥

ओ)०(ओ

॥ ४.२९.७९ ॥

अतस् तद् अपवादार्थं भज सर्वात्मना हरिम् ।
पश्यंस् तदात्मकं विश्वं स्थित्युत्पत्त्यप्यया यतः ॥

श्रीधरः - विश्वस्थित्यादयो यतो हरेर् भवन्ति ॥७९॥

क्रमसन्दर्भः - अविद्यायां सत्याम् इति यया सम्मोहितो जीवः [भा.पु. १.७.१०] इति न्यायेन सङ्गमनीयम् । अतस् तदपवादार्थम् इत्य् अत्र भयं द्वितीयाभिनिवेशतः स्याद् ईशाद् अपेतस्य [भा.पु. ११.२.५५] इत्यादिकम् उपजीव्यम् ॥७९॥

विश्वनाथः - न व्याख्यातम्.

ओ)०(ओ

॥ ४.२९.८० ॥

मैत्रेय उवाच
भागवतमुख्यो भगवान् नारदो हंसयोर् गतिम् ।
प्रदर्श्य ह्य् अमुम् आमन्त्र्य सिद्धलोकं ततोऽगमत् ॥

श्रीधरः, विश्वनाथः - हंसयोर् जीवेश्वरयोः ॥८०॥

क्रमसन्दर्भः - न व्याख्यातम्.

ओ)०(ओ

॥ ४.२९.८१ ॥

प्राचीनबर्ही राजर्षिः प्रजासर्गाभिरक्षणे ।
आदिश्य पुत्रान् अगमत् तपसे कपिलाश्रमम् ॥

श्रीधरः - पुत्रान् आदिश्येति पुत्राणाम् आदेशं मन्त्रिणाम् अग्रे कथयित्वा । (कपिलाश्रमं गङ्गासागरसङ्गमम्) ॥८१॥

क्रमसन्दर्भः - न व्याख्यातम्.

विश्वनाथः - पुत्रान् आदिश्येति पुत्राणाम् आदेशं मन्त्रिणाम् अग्रे कथयित्वा पुत्राणां तदा तत्रानागमनात् ॥८१॥

ओ)०(ओ

॥ ४.२९.८२ ॥

तत्रैकाग्रमना धीरो गोविन्दचरणाम्बुजम् ।
विमुक्तसङ्गोऽनुभजन् भक्त्या तत्साम्यताम् अगात् ॥

श्रीधरः - न व्याख्यातम्.

चैतन्यमतमञ्जुषा - तत्साम्यतां पार्षदत्वम् ॥८२॥

क्रमसन्दर्भः - तत्साम्यतां तत्सारूप्यम् ॥८२॥

विश्वनाथः - साम्यतां साम्यं सारूप्यम् ॥८२॥

ओ)०(ओ

॥ ४.२९.८३ ॥

एतद् अध्यात्मपारोक्ष्यं गीतं देवर्षिणानघ ।
यः श्रावयेद् यः शृणुयात् स लिङ्गेन विमुच्यते ॥

न कतमेनापि व्याख्यातम्.

ओ)०(ओ

॥ ४.२९.८४ ॥

एतन् मुकुन्दयशसा भुवनं पुनानं
देवर्षिवर्यमुखनिःसृतम् आत्मशौचम् ।
यः कीर्त्यमानम् अधिगच्छति पारमेष्ठ्यं
नास्मिन् भवे भ्रमति मुक्तसमस्तबन्धः ॥

श्रीधरः - आत्मशौचं मनःशोधकम् । पारमेष्ठ्यं सर्वोत्कृष्टफलदम् ॥८४॥

क्रमसन्दर्भः - मुकुन्दयशसा । तस्मिन् महन्मुखरिता इत्य् आदिना लक्षणेन तद्यशोमहिम्ना ॥८४॥

विश्वनाथः - एतद् उपाख्यानं मुकुन्दयशसा कर्मादिभ्यो भक्त्युत्कर्षरूपेण, तस्मिन् महन्मुखरिता मधुभिच्चरित्रेत्यादिना व्यञ्जितेन वा । पारमेष्ठ्यं परमेष्ठिनः कर्म, परमेष्ठिनाप्य् एतन् नित्यं कीर्त्यत इत्य् अर्थः । तत्कृतं वा ॥८४॥

ओ)०(ओ

॥ ४.२९.८५ ॥

अध्यात्मपारोक्ष्यम् इदं मयाधिगतम् अद्भुतम् ।
एवं स्त्रियाश्रमः पुंसश् छिन्नोऽमुत्र च सम् ॥

श्रीधरः - स्त्री बुद्धिस् तत् सहितस्याश्रमोऽहङ्कारश् छिन्नो भवति । अमुत्र कर्मफलभोगः कथम् इति संशयश् छिन्नः ॥८५॥

क्रमसन्दर्भः - स्त्रियाश्रय इति छान्दस इत्य् अङादेशः ॥८५॥

विश्वनाथः - स्त्रीबुद्धिस् तत्सहितस्याश्रयोऽहङ्कारः । पक्षे गार्हस्थ्यलक्षणः, अमुत्र कर्मफलभोगः कथम् इति संशयश् च छिन्नः ॥८५॥

इति सारार्थदर्शिन्यां हर्षिण्यां भक्तचेतसाम् ।
चतुर्थे एकोनत्रिंशोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे
प्राचीनबर्हिर्नारदसंवादो नाम
ऊनत्रिंशोऽध्यायः ।
॥ ४.२९ ॥



(४.३०)
अथ त्रिंशोऽध्यायः
प्रचेतसां चरिते

॥ ४.३०.१ ॥

विदुर उवाच
ये त्वयाभिहिता ब्रह्मन् सुताः प्राचीनबर्हिषः ।
ते रुद्रगीतेन हरिं सिद्धिम् आपुः प्रतोष्य काम् ॥

श्रीधरः -
प्रसङ्गात् पञ्चभिः प्रोक्तं वृत्तं प्राचीनबर्हिषः ।
वर्ण्यते च पुनर् द्वाभ्यां प्रस्तुतं तत् प्रचेतसाम् ॥
तत्र त्रिंशे तपस् तुष्टादीशाल् लब्धवरास् ततः ।
आगत्य वार्क्षीम् उद्वाह्य राज्यं चक्रुर् इतीर्यते ॥

हरिं प्रतोष्य कां सिधिम् आपुः ॥१॥

क्रमसन्दर्भः - न व्याख्यातम्.

विश्वनाथः -
त्रिंशे प्रचेतसो लब्धवराः स्तुत्या हरेर् जलात् ।
गत्वा दग्ध्वा तरून् वार्क्षीं लब्ध्वा राज्यं मुदा व्यधुः ॥

प्रचेतसां कथामध्ये एव तत्पितुः प्राचीनबर्हिषो नारदोपदेशाद् उद्धारम् आकर्ण्य पुनस् तेषाम् एवावशिष्टां कथां शुश्रूयतेये इति । हरिं प्रतोष्य कां सिद्धिम् आपुः ॥१॥

ओ)०(ओ

॥ ४.३०.२ ॥

किं बार्हस्पत्येह परत्र वाथ
कैवल्यनाथप्रियपार्श्ववर्तिनः ।
आसाद्य देवं गिरिशं यदृच्छया
प्रापुः परं नूनम् अथ प्रचेतसः ॥

श्रीधरः - हे बार्हस्पत्य ! कस्याञ्चिद् विद्यायां बृहस्पतेर् मैत्रेयः शिष्य इति ज्ञातव्यम् । ते यदृच्छया गिरिशं प्राप्य तस्यैव कैवल्यनाथप्रियस्य गिरिशस्य पार्श्ववर्तिनस् तदनुगृहीताः सन्तो नूनं परं मोक्षं प्रापुर् एव । ततः पूर्वं त्व् इहाथवा परत्र किं प्रापुः ? ॥२॥

क्रमसन्दर्भः - न व्याख्यातम्.

विश्वनाथः - हे बार्हस्पत्य ! कस्याञ्चिद् विद्यायाम् उद्धवमैत्रेयौ बृहस्पतेः शिष्याव् इति प्रसिद्धेः । प्रचेतस इहलोके परत्र च किं परं श्रेष्ठं वस्तु प्रापुः, किं कृत्वा यदृच्छयैव गिरिशं देवम् आसाद्य, कीदृशाः कैवल्यनाथस्य प्रियाः पार्श्ववर्तिनश् च ॥२॥

ओ)०(ओ

॥ ४.३०.३ ॥

मैत्रेय उवाच
प्रचेतसोऽन्तर् उदधौ पितुर् आदेशकारिणः ।
अपयज्ञेन तपसा पुरञ्जनम् अतोषयन् ॥

मध्वः - पुरेषु त्व् अञ्जनाज् जीवः पुरञ्जन इतीरितः ।
पुराणां जननाद् विष्णुर् व्यञ्जकत्वं द्वयोर् अपि ॥ इति तन्त्रभागवते ॥३॥

श्रीधरः - रुद्रगीतजपरूपेण यज्ञेन तपसा च । पुरञ्जनं हरिम् ॥३॥

क्रमसन्दर्भः - न व्याख्यातम्.

विश्वनाथः - रुद्रगीतरूपेण जपयज्ञेन पुरञ्जनं हरिम् ॥३॥

ओ)०(ओ

॥ ४.३०.४ ॥

दशवर्षसहस्रान्ते पुरुषस् तु सनातनः ।
तेषाम् आविरभूत् कृच्छ्रं शान्तेन शमयन् रुचा ॥

श्रीधरः - तेषां कृच्छ्रं तपःक्लेशं रुचा कान्त्या शमयन् शान्तेन शुद्धसत्त्वेन वपुषा आविर्भूतः ॥४॥

क्रमसन्दर्भः - न व्याख्यातम्.

विश्वनाथः - शान्तेन शान्तया रुचा ॥४॥

ओ)०(ओ

॥ ४.३०.५ ॥

सुपर्णस्कन्धम् आरूढो मेरुशृङ्गम् इवाम्बुदः ।
पीतवासा मणिग्रीवः कुर्वन् वितिमिरा दिशः ॥

श्रीधरः - सुपर्णस्कन्धम् आरूढ इत्यादीनां बर्हिष्मतः सुतानाहेति तृतीयेनान्वयः ॥५॥

क्रमसन्दर्भः - सुपर्णेति त्रिकम् । काशिष्णुना भ्राजमानेन कनकवर्णेनालौकिकत्वात्, न तु कनकमयेनेत्य् अर्थः । तेन विभूषणेन कुण्डलादिना पूर्वं श्रीरुद्रोपदिष्टपरमव्योमाख्यमहावैकुण्ठाधिपचतुर्भुजत्वेन ध्यातस्यापि श्रीभगवतोऽष्टभुजत्वेन आविर्भावस्याभिप्रायोऽयमनाधुना भवदत्यन्तमिष्टदानार्थम् अहम् आविर्भूतः, किन्तु आपातसान्त्वनाद्यर्थम् एवेति ॥५॥

विश्वनाथः - न व्याख्यातम्.

ओ)०(ओ

॥ ४.३०.६ ॥

काशिष्णुना कनकवर्णविभूषणेन
भ्राजत्कपोलवदनो विलसत्किरीटः ।
अष्टायुधैर् अनुचरैर् मुनिभिः सुरेन्द्रैर्
आसेवितो गरुडकिन्नरगीतकीर्तिः ॥

श्रीधरः - कनकमयेन वर्णवता विभूषणेन भ्राजमानं कपोलं वदनं च यस्य । अष्टभिर् आयुधैः । गरुड एव किन्नरस् तेन पक्षस्वनैर् गीता कीर्तिर् यस्य ॥६॥

क्रमसन्दर्भः - न व्याख्यातम्.

विश्वनाथः - कनकमयेन वर्णवता नानारत्नजटितत्वेन नानावर्णवता विभूषणेन कुण्डलादिना, भुजमण्डलमध्ये लक्ष्मीः शोभा यस्यास् तया । स्पर्धन्ती स्पर्धमाना श्रीलक्ष्मीर् यया तया । आद्यः पुरुषः । पर्जन्यनाद इव कृतं नादो यस्यास् तया वाचा आह । सकृपावलोकः ॥५॥

ओ)०(ओ

॥ ४.३०.७ ॥

पीनायताष्टभुजमण्डलमध्यलक्ष्म्या
स्पर्धच्छ्रिया परिवृतो वनमालयाद्यः ।
बर्हिष्मतः पुरुष आह सुतान् प्रपन्नान्
पर्जन्यनादरुतया सघृणावलोकः ॥

श्रीधरः - पीनाश् च ते आयता अष्टौ भुजास् तेषां मण्डलं समूहस् तन् मध्ये स्थितया लक्ष्म्या स्पर्धमाना श्रीः शोभा यस्यास् तया वनमालया परिवृत आद्यः पुरुष आह । पर्जन्यस्य नाद इव रुतं नादो यस्यास् तया वाचा । सघृणोऽवलोको यस्य ॥७॥

क्रमसन्दर्भः - न व्याख्यातम्.

विश्वनाथः - पूर्वश्लोको द्रष्टव्यः.

ओ)०(ओ

॥ ४.३०.८ ॥

श्रीभगवान् उवाच
वरं वृणीध्वं भद्रं वो यूयं मे नृपनन्दनाः ।
सौहार्देनापृथग्धर्मास् तुष्टोऽहं सौहृदेन वः ॥

श्रीधरः - यूयं मे मत्तो वृणीध्वम् । सौहार्देन हेतुनाऽपृथग् धर्मो येषां तेषां सम्बोधनम् । वः परस्परं सौहृदेन तुष्टोऽहम् ॥८॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.३०.९ ॥

योऽनुस्मरति सन्ध्यायां युष्मान् अनुदिनं नरः ।
तस्य भ्रातृष्व् आत्मसाम्यं तथा भूतेषु सौहृदम् ॥

श्रीधरः - भूतेषु सौहृदं च भविष्यति ॥९॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.३०.१० ॥

ये तु मां रुद्रगीतेन सायं प्रातः समाहिताः ।
स्तुवन्त्य् अहं कामवरान् दास्ये प्रज्ञां च शोभनाम् ॥

श्रीधरः - तेभ्यो दास्ये, किं पुनर् युष्मभ्यम् इति शेषः ॥१०॥

क्रमसन्दर्भः - न व्याख्यातम्.

विश्वनाथः - तेभ्यो दास्ये, किं पुनर् युष्मभ्यम् इति भावः ॥१०॥

ओ)०(ओ

॥ ४.३०.११ ॥

यद् यूयं पितुर् आदेशम् अग्रहीष्ट मुदान्विताः ।
अथो व उशती कीर्तिर् लोकान् अनु भविष्यति ॥

श्रीधरः - अग्रहीष्त गृहीतवन्तः । अथो इति हेतोः । लोकान् अनु लोकेषु भविष्यति । यद् वा, लोकान् अनु भविष्यति द्रक्ष्यति व्याप्स्यतीत्य् अर्थः ॥११॥

क्रमसन्दर्भः - न व्याख्यातम्.

विश्वनाथः - लोकान् अनु लक्ष्मीकृत्य ॥११॥

ओ)०(ओ

॥ ४.३०.१२ ॥

भविता विश्रुतः पुत्रोऽनवमो ब्रह्मणो गुणैः ।
य एताम् आत्मवीर्येण त्रिलोकीं पूरयिष्यति ॥

श्रीधरः - आत्मनो वीर्येण सन्तानेन ॥१२॥

क्रमसन्दर्भः - न व्याख्यातम्.

विश्वनाथः - गुणैर् ब्रह्मणः सकाशाद् अनवमः अन्यूनः ॥१२॥

ओ)०(ओ

॥ ४.३०.१३ ॥

कण्डोः प्रम्लोचया लब्धा कन्या कमललोचना ।
तां चापविद्धां जगृहुर् भूरुहा नृपनन्दनाः ॥

श्रीधरः - पुत्रार्थम् आदौ भार्यां सम्पादयति भगवान् कण्डोर् इति त्रिभिः । तपोनाशार्थम् इन्द्रप्रेषितया प्रम्लोचया कण्डुर् नाम ऋषिर् बहुकालं रेमे । सा च ततः स्वर्गं गच्छन्ती कण्डोर् जातं गर्भं वृक्षेषु त्यक्त्वा जगाम तद् एतद् उक्तम् । अपविद्धां त्यक्ताम् ॥१३॥

क्रमसन्दर्भः - न व्याख्यातम्.

विश्वनाथः - ननु कस्यां भार्यायां पुत्रो भवितेत्य् अत आहकण्डोर् इति त्रिभिः । तपोनाशार्थम् इन्द्रप्रेरितया प्रम्लोचया कण्डुर् नाम ऋषिर् बहुकालं रेमे । सा च ततः स्वर्गं गच्छन्ती कण्डोर् जातं गर्भं वृक्षेषु त्यक्त्वा जगामेत्य् अत आहअपविद्धां त्यक्ताम् । हे नृपनन्दनाः ! ॥१३॥

ओ)०(ओ

॥ ४.३०.१४ ॥

क्षुत्क्षामाया मुखे राजा सोमः पीयूषवर्षिणीम् ।
देशिनीं रोदमानाया निदधे स दयान्वितः ॥

श्रीधरः - स प्रसिद्धो वनस्पतीनां राजा सोमोऽमृतस्राविणीं देशिनीं तर्जनीं रुदत्यास् तस्या मुखे निदधे । अनेनाप्सरोगर्भसम्भवे वामृताहारेण च तस्या लावण्यं क्लमस्वेददौर्गन्ध्यादिराहित्यं चोक्तम् ॥१४॥

क्रमसन्दर्भः - न व्याख्यातम्.

विश्वनाथः - सोमो वनस्पतीनां राजा स प्रसिद्धः ॥१४॥

ओ)०(ओ

॥ ४.३०.१५ ॥

प्रजाविसर्ग आदिष्टाः पित्रा माम् अनुवर्तता ।
तत्र कन्यां वरारोहां ताम् उद्वहत मा चिरम् ॥

श्रीधरः - माम् अनुवर्तमानेन पित्रा नियुक्ताः सन्तस् तत्र प्रजाविसर्गे निमित्ते ताम् उद्वहत ॥१५॥

क्रमसन्दर्भः - न व्याख्यातम्.

विश्वनाथः - पित्रा प्राचीनबर्हिषा माम् अनुवर्तमानेन तत्र गत्वा ॥१५॥

ओ)०(ओ

॥ ४.३०.१६ ॥

अपृथग्धर्मशीलानां सर्वेषां वः सुमध्यमा ।
अपृथग्धर्मशीलेयं भूयात् पत्न्य् अर्पिताशया ॥

श्रीधरः - ननु बहूनां कथम् एका भार्या स्यात् ? तत्राह । अपृथग् धर्मः शीलं येषां तेषां वः पत्नी भूयात् । अर्पितो भवत्सु आशयो यया धर्मशीलयोर् ऐक्यान् मद्वाक्याच् च न दृष्टादृष्टविरोध इति भावः ॥१६॥

क्रमसन्दर्भः - न व्याख्यातम्.

विश्वनाथः - ननु बहूनां कथम् एका भार्या स्यात् ? तत्राह । अपृथग् इति । भूयाद् इति मदाशीर्वाद एव दृष्टादृष्टदोषम् उपशमयिष्यतीति भावः ॥१६॥

ओ)०(ओ

॥ ४.३०.१७ ॥

दिव्यवर्षसहस्राणां सहस्रम् अहतौजसः ।
भौमान् भोक्ष्यथ भोगान् वै दिव्यांश् चानुग्रहान् मम ॥

मध्वः - दिव्यसहस्राणाम् इति सहस्रशब्दो बहुत्ववाची ।
मानुष्याणां वत्सराणां लक्षद्वादशकं पुरा ।
प्रचेतोभिर् इयं पृथ्वी पालिता व्याहतेन्द्रियैः ॥ इति ब्रह्माण्डे ॥१७॥

श्रीधरः - अहतौजसोऽप्रतिहतबलाः सन्तः ॥१७॥

क्रमसन्दर्भः - न व्याख्यातम्.

विश्वनाथः - दिव्यानां वर्षसहस्राणां सम्बन्धिनं कालम् अभिव्याप्य सहस्रम् अनन्तान् भोगान् भोक्ष्यथेत्य् अन्वयः । सहस्राणाम् इति कपिञ्जलानालभेतेतिवत् त्रयाणाम् इत्य् अर्थः ॥१७॥

ओ)०(ओ

॥ ४.३०.१८ ॥

अथ मय्य् अनपायिन्या भक्त्या पक्वगुणाशयाः ।
उपयास्यथ मद्धाम निर्विद्य निरयाद् अतः ॥

श्रीधरः - पक्वगुणो दग्धकामादिमल आशयो येषाम् । अतो लोकद्वयभोगान् निरयप्रायान् निर्विद्य मत्स्थानं प्राप्स्यथ ॥१८॥

क्रमसन्दर्भः - न व्याख्यातम्.

विश्वनाथः - हे भक्त्या पक्वगुणाशयाः । अथ भौमभोगान्ते मद्धामयास्यथेत्य् अन्वयः । न तु भविष्यन्त्या भक्त्या पक्वगुणाशयाः सन्त एवेति व्याख्येयम् । अपक्वकषायाणां भगवद्दर्शनासम्भवात् । तद् उक्तम्अविपक्वकषायाणां दुर्दर्शोऽहं कुयोगिनां [भा.पु. १.६.२९] इति । अतः इदन्तास्पदत्वात् पारमेष्ठ्यादिपदाद् अपि निरयतुल्यान् निर्विद्य ॥१८॥

ओ)०(ओ

॥ ४.३०.१९ ॥

गृहेष्व् आविशतां चापि पुंसां कुशलकर्मणाम् ।
मद्वार्तायातयामानां न बन्धाय गृहा मताः ॥

श्रीधरः - ननु गृहेषु प्रविष्टानाम् अस्माकं तद् आसक्त्या बन्ध एव स्यात् कुतस् त्वद्भक्तिर् निर्वेदो वा तत्राहगृहेष्व् इति । कुशलं मय्य् अर्पितं कर्म येषाम् । मद्वार्तया यातो यामः कालो येषाम् ॥१९॥

क्रमसन्दर्भः - न व्याख्यातम्.

विश्वनाथः - ननु तर्हि भौम्यं भोक्ष्यथ भोगान् इत्य् उक्त्या निरयतुल्ये विषयभोगे त्वद्भक्तिप्रतिकूले कथम् अस्मान् निक्षिपसि ? इति तत्राहगृहेषु आविशतां प्राप्तावेशानाम् अपि कुशलं मत्परिचरणम् एव कर्म येषाम् । मत्कथया यातो यामो प्रहरोऽपि येषां प्रहरमध्ये मत्कथा येषाम् अवश्यम् एव भवतीत्य् अर्थः ।

अयम् अर्थःकर्मजन्यानाम् एव भोगानां बन्धकत्वं निरयतुल्यत्वं भक्तिप्रातिकूल्यं च, न तु मदनुग्रहजन्यानां, अत एव मदनुग्रहाद् भौम्यान् भोक्ष्यतेति मयोक्तम् अतोऽन्यत्रापि यत्र विषयभोगेऽपि मद्भक्तेर् असङ्कोचः प्रत्युत वृद्धिर् एव दृश्यते चेत् तदा स विषयभोगो मदनुग्रहो भोगच्यावक एव द्रष्टव्यः, यद् उक्तंयस्याहम् अनुगृह्णामि हरिष्ये तद्धनं शनैः [भा.पु. १०.८८.५] इत्यादि ॥१९॥

ओ)०(ओ

॥ ४.३०.२० ॥

नव्यवद् धृदये यज् ज्ञो ब्रह्मैतद् ब्रह्मवादिभिः ।
न मुह्यन्ति न शोचन्ति न हृष्यन्ति यतो गताः ॥

मध्वः -यज्ञो ब्रह्मविष्ण्वाख्यं ब्रह्म यथानुभवं न व्यवह्रीयते । सूक्ष्मेण मनसा विद्मो वाचा वक्तुं न शक्नुम इति भारते ॥२०॥

श्रीधरः - त्वद्वार्ताश्रोत्ṝणां गृहैर् न बन्ध इति कुतः ? तत्राहनव्यवद् इति । यद् यस्मात् कथाश्रवणात् ज्ञः सर्वज्ञोऽहम् ईश्वरो ब्रह्मवादिभिः प्रवक्तृभिर् निमित्तभूतैः श्रोत्ṝणां हृत् हृदयं नव्यवत् प्रतिपदं नूतनवत् अये प्राप्नोमि । ब्रह्मसाक्षात्कारो भवतीत्य् अर्थः ।

ननु त्वत्कथाश्रवणे कथं ब्रह्मसाक्षात्कारः ? तत्राह । योऽहम् एतद् एव ब्रह्म । तत्र हेतुःयतो गताः यं मां प्राप्ताः सन्तो मोहशोकहर्षान् न प्राप्नुवन्ति, अतो मत्कथाश्रवणेन नव्यवन् मम हृद्य् आविर्भावाद् अस्येव ब्रह्मसाक्षात्कारत्वाद् गृहेषु वसताम् अपि न बन्ध इत्य् अर्थः ॥२०॥

क्रमसन्दर्भः - न व्याख्यातम्.

विश्वनाथः - तेषां भक्तानां कुतो बन्धदुःखं यतस् तेषां हृदयेऽहम् अपि सुखं प्राप्तुं नित्यं वसामीत्य् आहनव्येति । एतन्महत्स्वरूपं ब्रह्मवादिभिर् ब्रह्म उच्यते इति शेषः । यतो यत्र ब्रह्मणि गता लीना न मुह्यन्ति मोहशोकहर्षाय प्राप्नुवन्ति, सोऽहं ज्ञो विज्ञोऽपि यद् यस्मात् तेषां कुशलकर्मणां हृत् हृदयकमलं नय्ववत् प्रतिपदं नूतनवत् अये प्राप्नोमि जानामीति वातेषां हृदये नव्यवद् अहं भामि इति सन्दर्भः ॥२०॥

ओ)०(ओ

॥ ४.३०.२१ ॥

मैत्रेय उवाच
एवं ब्रुवाणं पुरुषार्थभाजनं
जनार्दनं प्राञ्जलयः प्रचेतसः ।
तद्दर्शनध्वस्ततमोरजोमला
गिरागृणन् गद्गदया सुहृत्तमम् ॥

श्रीधरः - पुरुषार्थं भाजयति प्रापयतीति तथा तम् ॥२१॥

क्रमसन्दर्भः - न व्याख्यातम्.

विश्वनाथः - पुरुषार्थानां भाजनं पात्रं, ध्वस्ततमोरजसोऽपि यद्दर्शनात् अमलाःअदर्शनदुःखमालिन्यरहिता इत्य् अर्थः ॥२१॥

ओ)०(ओ

॥ ४.३०.२२ ॥

प्रचेतस ऊचुः
नमो नमः क्लेशविनाशनाय
निरूपितोदारगुणाह्वयाय ।
मनोवचोवेगपुरोजवाय
सर्वाक्षमार्गैर् अगताध्वने नमः ॥

श्रीधरः - वेदैः सकलश्रेयःसाधनत्वेन निरूपिता उदारगुणा आह्वया नामानि च यस्य । मनोवचसोर् वेगाद् अपि पुरोऽरतो जवो वेगोऽस्य । मनोवचसोर् अगोचरायेत्य् अर्थः । अत एव सर्वेषाम् अक्षाणां मार्गैर् अगतोऽनवगतोऽध्वा यस्य तस्मै ते नमः ॥२२॥

क्रमसन्दर्भः - न व्याख्यातम्.

विश्वनाथः - विरूपिता वेदैर् उक्ता उदारा गुणा आह्वया नामानि च यस्य तस्मै, मनोवचसोर् वेगाद् अपि पुरोऽग्रतो जवो वेगो यस्य तस्मै ॥२२॥

ओ)०(ओ

॥ ४.३०.२३ ॥

शुद्धाय शान्ताय नमः स्वनिष्ठया
मनस्य् अपार्थं विलसद्द्वयाय ।
नमो जगत्स्थानलयोदयेषु
गृहीतमायागुणविग्रहाय ॥

मध्वः - सु अनिष्थमनसि ।

अनवस्थितबुद्धीनां द्वितीयं दृश्यते हरेः ।
सम्यक् स्वःस्थितबुद्धीनाम् इदं सर्वं हरेर् वशः ॥ इति ।

नित्यं गृहीतसत्त्वाद्यविग्रहाश् चात्र यः सदा ।
ज्ञानानन्दात्मकास् ते तु विग्रहा निर्गुणास् तथा ।
दौ तत्र ब्रह्मरुद्रस्थाव् एको वैकुण्ठधामगः ॥२४॥ इति प्रवृत्तसंहितायाम् ॥२३॥

श्रीधरः - स्वनिष्ठया स्वरूपस्थित्या शुद्धाय । अतः शान्ताय । मनसि निमित्ते सत्य् अपार्थं व्यर्थम् एव विलसद्विस्फुरितं द्वयं यस्मिन् । गृहीता मायागुणैर् विग्रहा ब्रह्मादिमूर्तयो येन ॥२३॥

क्रमसन्दर्भः - न व्याख्यातम्.

विश्वनाथः - मनसि अपार्थं निष्प्रयोजनं विलसत् देदीप्यमानम् अपि द्वयं द्वैतं यस्मात् तस्मै, यं प्राप्तानां मनसि विविधभोगयुक्तम् अपि जगन्निष्प्रयोजनम् एव स्याद् इत्य् अर्थः । गृहीता मायागुणमया ब्रह्मेन्द्ररुद्ररूपा विग्रहा येन तस्मै ॥२३॥

ओ)०(ओ

॥ ४.३०.२४ ॥

नमो विशुद्धसत्त्वाय हरये हरिमेधसे ।
वासुदेवाय कृष्णाय प्रभवे सर्वसात्वताम् ॥

मध्वः - हरणात् ज्ञानरूपत्वात् हरिमेधा विभोः स्मृत इति च । हेतुआत्मरूपिनांआनन्द् सर्वगुणात्मत्वात् सत्त्व इत्य् अभिधीयते इति षाड्गुण्ये ॥२४॥

श्रीधरः - स्वतस् तु विशुद्धसत्त्वरूपाय । संसारं हरति मेधा ज्ञानं यस्य तस्मै ॥२४॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.३०.२६ ॥

नमः कमलनाभाय नमः कमलमालिने ।
नमः कमलपादाय नमस् ते कमलेक्षण ॥

न कतमेन व्याख्यातम्.

ओ)०(ओ

॥ ४.३०.२७ ॥

नमः कमलकिञ्जल्क पिशङ्गामलवाससे ।
सर्वभूतनिवासाय नमोऽयुङ्क्ष्महि साक्षिणे ॥

श्रीधरः - अयुङ्क्ष्महि कृतवन्तो वयम् ॥२७॥

क्रमसन्दर्भः - न व्याख्यातम्.

विश्वनाथः - नमोऽयुङ्क्ष्महि कृतवन्तः ॥२७॥

ओ)०(ओ

॥ ४.३०.२८ ॥

रूपं भगवता त्व् एतद् अशेषक्लेशसङ्क्षयम् ।
आविष्कृतं नः क्लिष्टानां किम् अन्यद् अनुकम्पितम् ॥

श्रीधरः - यद् उक्तं वरं वृणीध्वम् इति तन् मनसि निधायाहुःरूपम् इति । समस्तानां क्लेशानां सङ्क्षयो यस्मात् । नः आविष्कृतं प्रकटितम् । अतोऽयत् किम् अनुकम्पितम् अनुकम्पा । इयम् एवास्माकं परमानुकम्पेत्य् अर्थः ॥२८॥

क्रमसन्दर्भः, विश्वनाथः - न व्याख्यातम्.

ओ)०(ओ

॥ ४.३०.२९ ॥

एतावत् त्वं हि विभुभिर् भाव्यं दीनेषु वत्सलैः ।
यद् अनुस्मर्यते काले स्वबुद्ध्याभद्ररन्धन ॥

श्रीधरः - कुतः ? इत्य् अत आह । हे अभद्ररन्धन अमङ्गलनाशन ! त्वप्रत्ययोऽत्र न विवक्षितः । एतावद् एव दीनेषु वत्सलैः प्रभुभिर् भाव्यं कार्यम् । किं तत् ? तद् आहयद् इति । अस्मादीया एत इति बुद्ध्या उचिते कालेऽनुस्मर्यत इति यत् । त्वया तु रूपम् अपि कर्शितम् इति भावः ॥२९॥

क्रमसन्दर्भः - न व्याख्यातम्.

विश्वनाथः - एतावत्वम् एतावद् एव विभुभिः प्रभुभिस् तत्र भवद्भिः यत्काले स्वीयसेवाकाले दाससौभाग्या स्मर्यते, हे अभद्रहन्तः ॥२९॥

ओ)०(ओ

॥ ४.३०.२९ ॥

येनोपशान्तिर् भूतानां क्षुल्लकानाम् अपीहताम् ।
अन्तर्हितोऽन्तर्हृदये कस्मान् नो वेद नाशिषः ॥

श्रीधरः - येनानुस्मरणेन स्मृतानां तेषाम् उपशान्तिः सुखं भवति । किं च क्षुल्लकानाम् अपि भूतानाम् अन्तर्हृदयेऽन्तर्हितोऽन्तर्यामित्वेन स्थितो भवानीहताम् इच्छतां त्वदुपासकानां नोऽस्माकम् आशिषः कस्माद् धेतोर् न वेद । जानात्य् एवेत्य् अर्थः ॥२९॥

क्रमसन्दर्भः - न व्याख्यातम्.

विश्वनाथः - येन त्वत्कर्तृकानुस्मरणेनैव तेषाम् उपशान्तिः सुखं क्षुल्लकानाम् क्षुद्राणाम् अपि ईहतां सकामानाम् अपि नोऽस्माकम् अन्तर्हृदयमध्ये वर्तमानः सन्न् अस्माकम् आशिषः कामान् कस्मान् न वेद । कीदृशः ? अतः अन्तःकरणानां हितं शुद्धिर् यस्मात् सः ॥२९॥

ओ)०(ओ

॥ ४.३०.३० ॥

असाव् एव वरोऽस्माकम् ईप्सितो जगतः पते ।
प्रसन्नो भगवान् येषाम् अपवर्गः गुरुर् गतिः ॥

श्रीधरः - तथापि वक्तव्यं चेत्, तर्हि येषाम् अस्माकं भगवान् प्रसन्नोऽसाव् एव वरः । भगवत्प्रसाद एवास्माकम् ईप्सितो वर इत्य् अर्थः । अपवर्गगुरुः मोक्षमार्गप्रदर्शकः । गतिः स्वतश् च पुरुषार्थभूतः ॥३०॥

क्रमसन्दर्भः - सत्य् अपि दौरात्म्ये विचारतस् त्व् इदम् उपलभामह इत्य् आहुःअसाव् इति । भवत्प्रसाद एवास्माकम् ईप्सितो वर इत्य् अर्थः । अपवर्गतो ब्रह्मकैवल्याद् अपि गुरुर् महती या गतिः फलं तद्रूपः । यद् वा, अपवर्गस्य भक्तियोगस्य गुरुर् उपदेष्टा तदुचिता गतिश् च ॥३०॥

विश्वनाथः - तद् अपि वाचाप्य् उच्यते इत्य् आहुःअसाव् इति । अपवर्गान् मोक्षाद् अपि गुरुस् त्वम् एव यदि प्राप्तस् तदा मोक्सापर्यन्तैर् वरैर् अलम् इति भावः ॥३०॥

ओ)०(ओ

॥ ४.३०.३१ ॥

वरं वृणीमहेऽथापि नाथ त्वत् परतः परात् ।
न ह्य् अन्तस् त्वद्विभूतीनां सोऽनन्त इति गीयसे ॥

श्रीधरः - यद्य् अप्य् एवं, तथापि हे नाथ ! त्वत् त्वत्तो वरम् एकं वृणीमहे । कथम्भूतात् ? परतः कारणाद् अपि परात् । अक्षरात् परतः परः इति श्रूतेः । अतो यद्य् अपि त्वं दातुं समर्थो न च देयानां त्वद्विभूतीनाम् अन्तोऽस्ति यतोऽनन्तविभूतित्वाद् अनन्त इति गीयसे ॥३१॥

क्रमसन्दर्भः - परतः सर्वश्रेष्ठरूपत्वाद् ब्रह्मतत्त्वाद् अपि परस् तस्मात् ॥३१॥

विश्वनाथः - अन्योऽपि कश्चिद् एको वरोऽस्माकम् ईप्सितोऽस्तीत्य् आहुःवरम् इति । हे नाथ ! यस्मात् त्वद्विभूतीनां देयानाम् अन्तो नास्तीत्य् अतः स वरस् त्वयावश्य देय एवेति भावः ॥३१॥

ओ)०(ओ

॥ ४.३०.३२ ॥

पारिजातेऽञ्जसा लब्धे सारङ्गोऽन्यन् न सेवते ।
त्वदङ्घ्रिमूलम् आसाद्य साक्षात् किं किं वृणीमहि ॥

श्रीधरः - तथापि यथा सारङ्गो भ्रमरः पारिजाते सुखेन लब्धे सति सुलभम् अप्य् अन्यद् वृक्षान्तरं न सेवते तथा वयम् अपि साक्षात् त्वदङ्घ्रिमूलं प्राप्य किं किं वृणीमहि । न किञ्चिद् इत्य् अर्थः । यद् वा, किम् अप्य् अन्यत् तुच्छं किम् अर्थं वृणीमहि । यद् वा, यदि वृणीमहि तर्हि किं किं वृणीमहि । अनन्तत्वेन मनोरथानाम् अनवस्थानाद् इत्य् अर्थः ॥३२॥

क्रमसन्दर्भः - न व्याख्यातम्.

विश्वनाथः - व्रियन्तां तर्हि यथेष्टम् अनेके एव वरा इति चेन् मैवं त्वच्चरणाम्बुजम् एवास्माकं वरणीयं तन्माधुर्यास्वादप्राप्त्यर्थम् एव कश्चिद् एको वरोऽभीष्टोऽस्ति तं विना बहून् अन्यान् वरान् न वृणीम इत्य् आहुःपारीति त्रिभिः । सारङ्गो भ्रमरः । अन्यद् वृक्षान्तरम् ।

ननु पारिजातात् कल्पद्रुमाद् एव प्रकामम् अभिवाञ्छितान् बहून् अर्थान् गृह्णातु, तत्राहसारङ्ग इति । सारङ्गस्य मकरन्दमात्रग्राहित्वाद् वस्त्व् अन्तरेषु वाञ्छैव नोत्पद्यते यथा तथैव त्वदङ्घ्रिमूलं प्राप्य किं किं वृणीमहि । अपि च त्वच्चरणमकरन्दं विना न किम् अपीत्य् अर्थः ॥३२॥

ओ)०(ओ

॥ ४.३०.३३ ॥

यावत् ते मायया स्पृष्टा भ्रमाम इह कर्मभिः ।
तावद् भवत्प्रसङ्गानां सङ्गः स्यान् नो भवे भवे ॥

श्रीधरः - अत एतावद् एव प्रार्थयाम इत्य् आहुःयावद् इति । स्पृष्टा व्याप्ताः । भवति प्रकृष्टः सङ्गो येषां तेषां सङ्गोऽस्माकं स्यात् ॥३३॥

सनातनगोस्वामी (हरिभक्तिविलासः १०.२९२) - स्पृष्टा व्याप्ताः । सन्तो वयं कर्मभिर् यावद् इह परम्पर्मध्ये भ्रमामः, तावद् भवति प्रकृष्टः सङ्गो येषां, तेषां सङ्गोऽस्माकं जन्मनि जन्मनि स्यात् । यावद् भ्रमामस् तावद् इति श्रीवैकुण्ठलोकप्राप्तौ स्वत एव भगवद्भक्तानां सङ्गसिद्धेः । यद् वा, यावत् कर्मभिर् भ्रमामो मायया अस्पृष्टा मुक्ता वा भवामः । एवं भवे संसारे अभवे च मोक्षे सङ्गः स्यात् । अन्यत् समानम् ॥३३॥

क्रमसन्दर्भः - न व्याख्यातम्.

विश्वनाथः - ईप्सितस् त्वम् अस्माकम् एकोऽयम् एव वर इत्य् आहुःयावत् ते इति । भवत्प्रसङ्गानां भक्तजनानाम् ॥३३॥

ओ)०(ओ

॥ ४.३०.३४ ॥

तुलयाम लवेनापि न स्वर्गं नापुनर्भवम् ।
भगवत्सङ्गिसङ्गस्य मर्त्यानां किम् उताशिषः ॥

श्रीधरः - ननु राज्यभोगान् स्वर्गापवर्गौ च विहाय किम् इदं प्रार्थ्यते तत्राहुः, तुलयामेति । भगवत्सङ्गिनां सङ्गस्य लवेनापि ॥३४॥

सनातनगोस्वामी (हरिभक्तिविलासः १०.२८४)- भगवत्सङ्गिनो भगवद्भक्ताः । तेषां सङ्गस्य यो लवः, अत्यल्पः कालः, तेनापि स्वर्गं न तुलयाम, समं न पश्याम, मर्त्यानां तुच्छा आशिषो राज्याद्या न तुलयामेति, किम् उत वक्तव्यम् । एवं फलरूपात् स्वर्गात् अपवर्गाद् अप्य् अधिकत्वेन सत्सङ्गस्य परमफलत्वं सिद्धम् ॥३४॥

क्रमसन्दर्भः - नैतावत्त्वं, किन्त्व् अपारमहिमत्वम् एवेत्य् आहुःतुलयामेति । यद् वा, न चैवम् अस्य गौणत्वम् आशङ्क्यं, यतस् तुलयामेति । स्वर्गः संसारिकभोगसुखम् ॥३४॥

विश्वनाथः - ननु मायया स्पृष्टा इत्य् उक्त्या मायाजयथार्थं साधुसङ्ग प्रार्थयध्वे चेन् मोक्षम् एव साक्षात् किं न गृह्णीतेत्य् अत आहुःतुलयामेति ।

अयम् अर्थःयावन्तो वरणीया वरास् ते सर्वे स्वर्गमोक्षान्तःपातिन एवानुभूताः साधुसङ्गस्य तु स्वर्गमोक्षाभ्याम् परः सहस्राधिक्यम् अवगम्यते, यतः साधुसङ्गे सति त्वद्रूपगुणकथामाधुर्यास्वादो भवेत्, स च स्वर्गसुखात् त्वदीयनिर्विशेषस्वरूपब्रह्मसुखाद् अपि कोटिकोटिगुणाधिको,

नाहम् वसामि वैकुण्ठे योगिनां हृदये न च ।
मद्भक्ता यत्र गायन्ति तत्र तिष्ठामि नारद ॥

इत्यादि त्वदुक्त्या सर्वसुखदातुस् तवापि परमसुखप्रद इत्य् अत एक साधुसङ्ग एव व्रियते इति ॥३४॥

[अत्र यथाश्लोकं १,१८.१३पद्यं, ४.२४.६१तमं क्षणार्धेनापि इत्य् अनुरूपार्थकं पद्यं च द्रष्टव्यम् ॥]

ओ)०(ओ

॥ ४.३०.३५३६ ॥

यत्रेड्यन्ते कथा मृष्टास् तृष्णायाः प्रशमो यतः ।
निर्वैरं यत्र भूतेषु नोद्वेगो यत्र कश्चन ॥
यत्र नारायणः साक्षाद् भगवान् न्यासिनां गतिः ।
संस्तूयते सत्कथासु मुक्तसङ्गैः पुनः पुनः ॥

श्रीधरः - सत्सङ्गस्य श्रैष्ठ्यं प्रपञ्चयतियत्रेति त्रिभिः । यत्र येषु । यतो याभ्यः कथाभ्यः । निर्वैरं वैराभावः । उद्वेगो भयम् ॥३५॥

क्रमसन्दर्भः - तद् एवं तस्य सर्वतः परमसाधनसाध्यत्वं दर्शितं, तद् एवं दर्शयतियत्रेति त्रिकेण । तृष्णायाः प्रशम इति तासां सर्वोपरिस्वाद्यत्वात्, अत एव निर्वैरम् ।।३५॥ वैराभावः सर्वोपरि स्वाद्यत्वम् एव दर्शयतियत्र नारायण इति ॥३६॥

विश्वनाथः - स च साधुसङ्गः सिद्धभक्तानां साधकभक्तानां च सर्वदैव सर्वथैव परमोपदेय इत्य् आहुःयत्र येषु भक्तेषु यतो याभ्यः कथाभ्यः ॥३५३६॥

ओ)०(ओ

॥ ४.३०.३७ ॥

तेषां विचरतां पद्भ्यां तीर्थानां पावनेच्छया ।
भीतस्य किं न रोचेत तावकानां समागमः ॥

श्रीधरः - पद्भ्यां पावनेच्छया । संसाराद् भीतस्य ॥३७॥

क्रमसन्दर्भः - एवं परमदुर्लभानाम् अपि तेषां सुलभत्वम् आहुःतेषाम् इति । पावनेच्छयेत्य् उत्प्रेक्षा गम्या, तीर्थानां या स्वपावनेच्छा तया तदाकृष्टतयैव चरताम् इति वा तत्पादलग्नानां तीर्थानां पावनीया इच्छा तत्र तत्र जिगमिषा तयेति वा तीर्थानां पावनो भगवान् तदिच्छया तत्प्राप्तीच्छयेति वा तत्तीर्थं पावयितुं तत्कर्तृकेच्छयेति वा । तीर्थभूतानां तेषां संसारिपावनेच्छयेति वा । भीतस्यापि किम् उत तद्रसज्ञस्येत्य् अर्थः ।।३७॥

विश्वनाथः - तीर्थानां पावनेच्छया स्नानादिभिर् अस्मान् पुनस् त्व् इति तीर्थकर्तृका या पावनेच्छा तया हेतुभूतया तीर्थानां शुभादृष्टवशाद् एवेत्य् अर्थः । भक्तानां तु तीर्थेभ्यः स्वपावनेच्छयैव प्रयोजनं सम्मतं ज्ञेयम् । भीतस्य संसारात् ॥३७॥

ओ)०(ओ

॥ ४.३०.३८ ॥

वयं तु साक्षाद् भगवन् भवस्य
प्रियस्य सख्युः क्षणसङ्गमेन ।
सुदुश्चिकित्स्यस्य भवस्य मृत्योर्
भिषक्तमं त्वाद्य गतिं गताः स्मः ॥

श्रीधरः - सत्सङ्गफलम् अस्माभिर् एवानुभूतम् इत्य् आहुःवयं त्व् इति । तव यः प्रियः सखा तस्य भवस्य । अत्यन्तम् अचिकित्सस्य भवस्य जन्मनो मृत्योश् च भिषक्तमं सद्वैद्यं त्वां गतिं प्राप्ताः ॥३८॥

क्रमसन्दर्भः - तत्र न वयं भीतत्वेन सत्सङ्गं प्रार्थयामहे, किन्तु परमपुरुषार्थबुद्ध्यैव क्षणिकेनैव सच्छिरोमणिसङ्गलाभेन सर्वभयापवर्गस्य तव लब्धत्वाद् इत्य् आहुःवयं त्व् इति । तुशब्दाद् अन्यतो वैशिष्ट्यद्योतनाय प्रियस्य सख्युर् इति गुर्वीश्वरयोर् महेश्वरयोश् चाभेदापदेशेऽपीत्थम् एव तैः शुद्धभक्तैर् मतम् ॥३८॥

शुद्धभक्तास् त्व् एके श्रीगुरोः श्रीशिवस्य च भगवता सहाभेददृष्टिं तत्प्रियतमत्वेनैव मन्यन्ते । यथा वयं त्व् इति । टीका च तव यः प्रियः सखा तस्य भवस्य । अत्यन्तम् अचिकित्सस्य भवस्य जन्मनो मृत्योश् च भिषक्तमं सद् वैद्यं त्वां गतिं प्राप्ता इत्य् एषा । श्रीशिवो ह्य् एषां वक्त्ṝणां गुरुः ॥३८॥ (भक्तिसन्दर्भः २१३)

विश्वनाथः - एवं चाभीष्टवरस् त्वत्प्राप्तिर् एव तस्यास् त्वत्प्राप्तेः फलं साधुसङ्ग एवास्माकं तत्प्राप्तेः साधनं च साधुसङ्ग एवेत्य् आहुःवयं त्व् इति । तव यः प्रियः सखा तस्य, भवस्य जन्मनः मृत्योर् मरणस्येति रोगद्वयस्य सद्वैद्यं त्वां गतिं प्राप्ताः ॥३८॥

ओ)०(ओ

॥ ४.३०.३९ ॥

यन् नः स्वधीतं गुरवः प्रसादिता
विप्राश् च वृद्धाश् च सदानुवृत्त्या ।
आर्या नताः सुहृदो भ्रातरश् च
सर्वाणि भूतान्य् अनसूययैव ॥

श्रीधरः - वरान्तरं वृणते, यन् न इति द्वाभ्याम् । नताः नमस्कृताः ॥३९॥

क्रमसन्दर्भः - अत एव यन् न इति युग्मकं परितोषणायेति स्वविषयसन्तोषणैकपरत्वात् प्रीतिजातेः ।।३९॥

विश्वनाथः वयम् अज्ञास् त्वत्परितोषसाधनं नैव जानीमस् तद् अपि स्वेच्छया यद् यत् कृतम् तेनापि त्वं प्रसीदेत्य् आशासतेयन् न इति । वृद्धा ज्ञानाधिका आर्या भवत्यधिकाः भवतानि प्रसादितानीति शेषः । निरन्धसां निरन्नानाम् अदभ्रम् अनल्पं कालम् ॥३९॥

ओ)०(ओ

॥ ४.३०.४० ॥

यन् नः सुतप्तं तप एतद् ईश
निरन्धसां कालम् अदभ्रम् अप्सु ।
सर्वं तद् एतत् पुरुषस्य भूम्नो
वृणीमहे ते परितोषणाय ॥

श्रीधरः - निरन्धसां निरन्नानाम् । अदभ्रं बहुकालम् । ते परितोषणाय भवत्व् इति वृणीमहे ॥४०॥

क्रमसन्दर्भः - न व्याख्यातम्.

विश्वनाथः - निरन्धसां निरन्नानाम् । अदभ्रम् अनल्पकालम् ॥४०॥

ओ)०(ओ

॥ ४.३०.४१ ॥

मनुः स्वयम्भूर् भगवान् भवश् च
येऽन्ये तपोज्ञानविशुद्धसत्त्वाः ।
अदृष्टपारा अपि यन्महिम्नः
स्तुवन्त्य् अथो त्वात्मसमं गृणीमः ॥

श्रीधरः - अज्ञानाम् अप्य् अस्माकं त्वत्स्तुतिर् नायुक्तेत्य् आहुःमनुर् इति । यस्य तव महिम्नो न दृष्टं पारम् यैस् तेऽपि त्वाम् आत्मसमं स्वमत्यनुरूपं यथा स्तुवन्ति, अथो अतो वयम् अपि गृणीमः ॥४१॥

क्रमसन्दर्भः - इदम् अप्य् अस्माकं निवेदनम् आत्मबुद्ध्यनुरूपम् एव, न तु तदनुरूपम् इत्य् अवधार्य यथायथम् एव कृपयोत्पादनीयः तथेत्य् आहुःमनुर् इति ॥४१॥

विश्वनाथः - अज्ञानाम् अप्य् अस्माकं त्वत्स्तुतिर् नायुक्तेत्य् आहुःमनुर् इति । त्वन्महिम्नो न दृष्टपारा इति परमविज्ञा अपि ते त्वन्महिमन्य् अज्ञा एव यथा स्तुवन्ति, तथैव वयम् अप्य् अज्ञतमा अपि आत्मसमं स्वशक्त्यनुरूपम् एव स्तुमः ॥४१॥

ओ)०(ओ

॥ ४.३०.४२ ॥

नमः समाय शुद्धाय पुरुषाय पराय च ।
वासुदेवाय सत्त्वाय तुभ्यं भगवते नमः ॥

श्रीधरः - सत्त्वमूर्तये वासुदेवाय ॥४२॥

क्रमसन्दर्भः - न व्याख्यातम्.

विश्वनाथः - सत्त्वाय शुद्धसत्त्वमूर्तये ॥४२॥

ओ)०(ओ

॥ ४.३०.४३ ॥

मैत्रेय उवाच
इति प्रचेतोभिर् अभिष्टुतो हरिः
प्रीतस् तथेत्य् आह शरण्यवत्सलः ।
अनिच्छतां यानम् अतृप्तचक्षुषां
ययौ स्वधामानपवर्गवीर्यः ॥

श्रीधरः - तत्र तथेति तदनुमोदनं तद्वरश् च ज्ञेयः । अनिच्छितम् अपि ययाव् इत्य् अत्र हेतुःस्वधामेति । अनन्तानां स्वभक्तानाम् अपेक्षणीयत्वाद् इति भावः ॥४३॥

यानं स्वप्रयाणम् अनिच्छताम् अपि सतां स्वधाम ययौ भक्तहृदयं विवेश । अनपवर्गवीर्योऽकुण्ठितप्रभावः ॥४३॥

क्रमसन्दर्भः - न व्याख्यातम्.

विश्वनाथः - अनपवर्गवीर्यः अकुण्ठप्रभावः ॥४३॥

ओ)०(ओ

॥ ४.३०.४४ ॥

अथ निर्याय सलिलात् प्रचेतस उदन्वतः ।
वीक्ष्याकुप्यन् द्रुमैश् छन्नां गां गां रोद्धुम् इवोच्छ्रितैः ॥

श्रीधरः - उदन्वतः सिन्धोः सलिलान् निर्याय निर्गत्य गां स्वर्गं रोद्धुम् इवोच्छ्रितैर् द्रुमैर् गां महीं छन्नां वीक्ष्य द्रुमेभ्योऽकुप्यन् । तदा हि प्राचीनबर्हिषः प्रव्रजितत्वाद् अराजके कर्षणाद्यभावाद् द्रुमैर् भूमिश् छन्नाभूत् ॥४४॥

क्रमसन्दर्भः - अकुप्यन्न् इति । श्रीभगवदादिष्टराज्यशासनप्रतीघातात् तदादेशपालनं च भृत्यानां योग्यत्वात् ॥४४॥

विश्वनाथः - गां पृथ्वीं गां स्वर्गं रोद्धुम् आवरितुम् इव अकुप्यन्न् इत्य् अहो श्रीभगवदादिष्टं राज्यं क्व करवाम तदाज्ञापालनं च भृत्या वयं कथं जिहासाम इह पुनर् अमी वृक्षा एव पृथ्वीम् आवब्रुः स्वर्गं चेति जिघृक्षन्ति तर्हि मनुष्याः क्व स्थास्यन्तीत्य् अनय एव कोपे हेतुः ॥४४॥

ओ)०(ओ

॥ ४.३०.४५ ॥

ततोऽग्निमारुतौ राजन्न् अमुञ्चन् मुखतो रुषा ।
महीं निर्वीरुधं कर्तुं संवर्तक इवात्यये ॥

श्रीधरः - निरस्ता वीरुधोऽपि यस्यास् तथाभूतां कर्तुम् । संवर्तकः कालाग्निरुद्रः । अत्यये प्रलये ॥४५॥

क्रमसन्दर्भः - न व्याख्यातम्.

विश्वनाथः - राजन् ! जितकोपत्वात् भक्त्या विराजमान ! हे विदूर ॥४५॥

ओ)०(ओ

॥ ४.३०.४६ ॥

भस्मसात् क्रियमाणांस् तान् द्रुमान् वीक्ष्य पितामहः ।
आगतः शमयाम् आस पुत्रान् बर्हिष्मतो नयैः ॥

श्रीधरः, विश्वनाथः - नयैर् युक्तिभिः ॥४६॥

क्रमसन्दर्भः - न व्याख्यातम्.

ओ)०(ओ

॥ ४.३०.४७ ॥

तत्रावशिष्टा ये वृक्षा भीता दुहितरं तदा ।
उज्जह्रुस् ते प्रचेतोभ्य उपदिष्टाः स्वयम्भुवा ॥

श्रीधरः - उज्जह्रुः समर्पयाम् आसुः ॥४७॥

क्रमसन्दर्भः - वृक्षाः तदधिष्टातृदेवताः ॥४७॥

विश्वनाथः - न व्याख्यातम्.

ओ)०(ओ

॥ ४.३०.४८ ॥

ते च ब्रह्मण आदेशान् मारिषाम् उपयेमिरे ।
यस्यां महदवज्ञानाद् अजन्य् अजनयोनिजः ॥

श्रीधरः - मारिषां वार्क्षीम् । अजनयोनिर् ब्रह्मा तस्माज् जातो दक्षः महतः श्रीमहादेवस्यावज्ञानात् पूर्वम् अजनयोनिजो ब्रह्मपूत्रोऽपि सन् क्षत्रियजातौ यस्याम् अजनि जातः ॥४८॥

क्रमसन्दर्भः - न व्याख्यातम्.

विश्वनाथः - मारिषां वार्क्षीम् । अजनयोनिर् ब्रह्मा तस्माज् जातोऽपि दक्षः क्षत्रियजातौ यस्याम् महतः श्रीमहादेवस्यावज्ञानात् अजनि क्षत्रियवीर्यतः गर्भवासज स्वदुःखं प्राप । पूर्वं वीरभद्रहस्तात् पुनश् च कालतश् च मरणद्वयं प्राप्तेति ज्ञेयम् ॥४८॥

ओ)०(ओ

॥ ४.३०.४९ ॥

चाक्षुषे त्व् अन्तरे प्राप्ते प्राक्सर्गे कालविद्रुते ।
यः ससर्ज प्रजा इष्टाः स दक्षो दैवचोदितः ॥

श्रीधरः - प्राक्सर्गे पूर्वदेहे कालेन विद्रुते गते दैवेनेश्वरेण चोदितः सन्निष्टाः प्रजाः ससर्ज स दक्ष इति प्रसिद्धः ॥४९॥

क्रमसन्दर्भः - प्राक्सर्गे कालविद्रुत इति प्रायः प्राचीनदेवादीनां तदानीं भोगकर्मक्षयात् पञ्चमे मन्वन्तरावसाने मर्त्यलोकस्य जलाप्लुतत्वाच् च ॥४९॥

विश्वनाथः - पुनश् चाशुतोषस्य तस्यैव स्तुत्युत्थाद् अनुग्रहाद् ऐश्वर्यं च स्वीयम् एवापेत्य् आहचाक्षुष इति । पञ्चममन्वन्तरावसाने प्राचीनसर्गे कालतो दैवाद् एव नष्टे सतीत्य् अर्थः । जन्म त्व् अस्य स्वायम्भुवमन्वन्तर एव पौर्वकालिकैश्वर्यप्राप्तिकामनया पञ्चममन्वन्तरेऽस्य तपःफलप्राप्तिर् ज्ञेया ॥४९॥

ओ)०(ओ

॥ ४.३०.५० ॥

यो जायमानः सर्वेषां तेजस् तेजस्विनां रुचा ।
स्वयोपादत्त दाक्ष्याच् च कर्मणां दक्षम् अब्रुवन् ॥

श्रीधरः - स्वया रुचा प्रभया तेज उपादत्ताच्छादितवान् यं च कर्मदाक्ष्याद् दक्षम् अब्रुवन् ॥५०॥

क्रमसन्दर्भः - न व्याख्यातम्.

विश्वनाथः - तस्यैश्वर्यम् आहय इति अजायमानः अजो ब्रह्मा तत्तुल्यः स्वया रुचा प्रभया तेज उपादत्त आच्छादितवान् ॥५०॥

ओ)०(ओ

॥ ४.३०.५१ ॥

तं प्रजासर्गरक्षायाम् अनादिर् अभिषिच्य च ।
युयोज युयुजेऽन्यांश् च स वै सर्वप्रजापतीन् ॥

श्रीधरः - तम् अभिसिच्यानादिर् ब्रह्मा प्रजासर्गरक्षायां युयोज । स च दक्षोऽन्यान् मरीच्यादींस् तत्तद्व्यापारेषु नियुक्तवान् ॥५१॥

क्रमसन्दर्भः - न व्याख्यातम्.

विश्वनाथः - अनादिर् ब्रह्मा तं दक्षं प्रजानां सर्गे रक्षायां च युयोज । स च दक्षोऽन्यान् मरीच्यादीन् ॥५१॥

इति सारार्थदर्शिन्यां हर्षिण्यां भक्तचेतसाम् ।
त्रिंशोऽध्यायश् चतुर्थस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे
प्रचेतसां चरिते त्रिंशोऽध्यायः ।
॥४.३०॥

(४.३१)
एकत्रिंशोऽध्यायः
प्रचेतसोऽपाख्यानम्

॥ ४.३१.१ ॥

मैत्रेय उवाच
तत उत्पन्नविज्ञाना आश्व् अधोक्षजभाषितम् ।
स्मरन्त आत्मजे भार्यां विसृज्य प्राव्रजन् गृहात् ॥

श्रीधरः -
एकत्रिंशे सुते दक्षे धुरं न्यस्य वने सताम् ।
नारदोक्तेन मार्गेण मुक्तिर् उक्ता प्रचेतसाम् ॥

ततो दिव्यवर्षसहस्राणां सहस्रस्यान्ते उत्पन्नविवेकज्ञानास् ते उपयास्यथ मद्धाम निर्विद्य निरयाद् अतः इत्य् अधोक्षजभाषितं स्मरन्त आशु प्राव्रजन् ॥१॥

क्रमसन्दर्भः - ततो दक्षाभिषेकाद् अनन्तरम् ॥१॥

विश्वनाथः -
एकत्रिंशे तु निर्विद्य राज्याद् गत्वा वनं पुनः ।
नारदप्रोक्तया भक्त्या कृष्णं प्रापुः प्रचेतसः ॥

उपयास्यथ मद्धाम निर्विद्य इत्य् अधोक्षजभाषितम् ॥१॥

ओ)०(ओ

॥ ४.३१.२ ॥

दीक्षिता ब्रह्मसत्रेण सर्वभूतात्ममेधसा ।
प्रतीच्यां दिशि वेलायां सिद्धोऽभूद् यत्र जाजलिः ॥

श्रीधरः - ब्रह्मसत्रेणात्मविमर्शेन दीक्षिताः कृतसङ्कल्पा बभूवुः । सर्वेषु भूतेष्व् आत्मेति मेधा ज्ञानं यस्मिंस् तेन । क्व ? वेलायां समुद्रतटे । जाजलिर् नाम ऋषिः ॥२॥

क्रमसन्दर्भः - ब्रह्मसत्रेण परस्परं मिलित्वा सामान्यतः परमतत्त्वविचारेण वेलायां समुद्रतट इति प्रियव्रतकृतसमुद्राणां पूर्वजातत्वेन तद्राज्यस्यापि पूर्वत्वं गम्यते । तथैव पञ्चमादौ व्याख्यास्यते ॥२॥

विश्वनाथः - ब्रह्मसत्रेण स्वायम्भुव ब्रह्मसत्रं जनलोकेऽभवत् पुरेतिवत् कृतेन वेदतात्पर्य विमर्शेनवेदस् तत्त्वं तपो ब्रह्म इत्य् अमरः । दीक्षिताः कृतसङ्कल्पाः । सर्वेषु भूतेष्व् आत्मन इव मेधा बुद्धिर् यतस् तेन । वेलायां समुद्रतटे । जाजलिर् नाम ऋषिः ॥२॥

ओ)०(ओ

॥ ४.३१.३ ॥

तान् निर्जितप्राणमनोवचोदृशो
जितासनान् शान्तसमानविग्रहान्।
परेऽमले ब्रह्मणि योजितात्मनः
सुरासुरेड्यो ददृशे स्म नारदः ॥

श्रीधरः - निर्जिताः प्राणमनोवचोदृशो यैस् तान् । शान्ता उपरताः समाना मूलाधाराद् आरभ्य ऋजवो विग्रहा येषाम् । ब्रह्मणि योजित आत्मा यैः । सुरासुरैर् ईड्यो दृष्टवान् ॥३॥

क्रमसन्दर्भः - न व्याख्यातम्.

विश्वनाथः - परेऽमले ब्रह्मणि श्रीरुद्रगीतोक्ते स्निग्धप्रावृट्घनश्यामस्वरूपे ददृशे स्म ददर्श ॥३॥

ओ)०(ओ

॥ ४.३१.४ ॥

तम् आगतं त उत्थाय प्रणिपत्याभिनन्द्य च ।
पूजयित्वा यथादेशं सुखासीनम् अथाब्रुवन् ॥

श्रीधरः - उत्थाय प्रणिपत्य यथादेशं यथाविधि पूजयित्वा ॥४॥

क्रमसन्दर्भः - न व्याख्यातम्.

विश्वनाथः - यथादेशं यथाविधि ॥४॥

ओ)०(ओ

॥ ४.३१.५ ॥

प्रचेतस ऊचुः
स्वागतं ते सुरर्षेऽद्य दिष्ट्या नो दर्शनं गतः ।
तव चङ्क्रमणं ब्रह्मन्न् अभयाय यथा रवेः ॥

श्रीधरः -

क्रमसन्दर्भः - यथा रवेर् इति । यथा रविदर्शनेन चौरादिभयम् अपगच्छति, तथा तव दर्शनेन संसारभयम् इत्य् अर्थः ॥५॥

विश्वनाथः - यथा रवेर् दर्शनेन चौरादिभयम् अपगच्छति, तथा तव दर्शनेन संसारभयम् इति ॥५॥


ओ)०(ओ

॥ ४.३१.६ ॥

यद् आदिष्टं भगवता शिवेनाधोक्षजेन च ।
तद् गृहेषु प्रसक्तानां प्रायशः क्षपितं प्रभो ॥

श्रीधरः - आदिष्टम् उपदिष्टं यद् आत्मतत्त्वम् । क्षपितं विस्मृतम् ॥६॥

क्रमसन्दर्भः - यद् आदिष्टम् इत्य् अत एवापाततो ब्रह्मानुसन्धानम् एव कुर्वन्तः स्म इति भावः ॥६॥

विश्वनाथः - न व्याख्यातम्
.
ओ)०(ओ

॥ ४.३१.७ ॥

तन् नः प्रद्योतयाध्यात्म ज्ञानं तत्त्वार्थदर्शनम् ।
येनाञ्जसा तरिष्यामो दुस्तरं भवसागरम् ॥

श्रीधरः - न व्याख्यातम्.

क्रमसन्दर्भः - तथैव सामान्याकारेण पृच्छन्तितन् न इति ॥७॥

विश्वनाथः - अध्यात्मज्ञानेन आत्मनि यज् ज्ञानम् इति विभक्त्यर्थेऽव्ययीभावः । जीवात्मनो यज् ज्ञातुम् उचितं तद् अस्माकं ज्ञातम् एवासीत्, तद् एव त्व्ं प्रद्योतयेत्य् अर्थः ॥७॥


ओ)०(ओ

॥ ४.३१.८ ॥

मैत्रेय उवाच
इति प्रचेतसां पृष्टो भगवान् नारदो मुनिः ।
भगवत्य् उत्तमश्लोक आविष्टात्माब्रवीन् नृपान् ॥

श्रीधरः - इति प्रचेतोभिः पृष्टः ॥८॥

क्रमसन्दर्भः - आविष्टात्मेति । स्वभावत एव वा तत्प्रश्नेन तेषु प्राचीनभगवत्कृपाम् अनुस्मृत्य वा उभयथापि कथम् असाव् अन्यथोपदिशेद् इति भावः ॥८॥

विश्वनाथः - प्रचेतसां प्रचेतोभिः ॥८॥

ओ)०(ओ

॥ ४.३१.९ ॥

नारद उवाच
तज् जन्म तानि कर्माणि तद् आयुस् तन् मनो वचः ।
नृणां येन हि विश्वात्मा सेव्यते हरिर् ईश्वरः ॥

श्रीधरः - अहो गृहप्रसक्त्या हरिसेवां विना सर्वं जन्मकर्मादिकं व्यर्थीकृतम् इति तान् शोचन्न् आहतज् जन्मेति चतुर्भिः । यतो जन्मादेर् हरिसेवैव फलम् अतस् तद्विहीनं सर्वं व्यर्थम् इत्य् अर्थः ॥९॥

चैतन्यमतमञ्जुषा - श्रीनारदः प्रचेतस उपदिशतितज् जन्मेत्यादि । येन जन्मना यैः कर्मभिर् येनायुषा, येन मनसा, येन वचसा, हरिः सेव्यते, तद् एव तद् इत्य् अर्थः ॥९॥

क्रमसन्दर्भः - तत्र तेषां ब्रह्मनिष्ठां त्याजयितुं श्रीभगवन्निष्ठां प्रशंसतितज् जन्मेति ॥९॥

विश्वनाथः - देहं धृत्वा जीवात्मना यद् यद् वस्तु स्वतः प्राप्तम् अभूत् तद् एव भगवत्सेवायाम् एव नियुञ्जीतेत्य् एतद् एवाधात्मज्ञानम् इत्य् आहतज् जन्मेति त्रयोदशभिः । तद् एव जन्म जन्म येन जह्रिः सेव्यते, तान्य् एव कर्माणि यैर् हरिः सेव्यते इत्य् एवं सर्वत्र योज्यम् । मनो वच इत्य् उपलक्षणं बुद्धीन्द्रियबलतपःश्रुतयोगसाङ्ख्यसन्न्यासब्रह्मचर्यादीनाम् अप्य् उत्तरश्लोकार्थदृष्ट्या ज्ञेयम् । नृणाम् इति तत्सेवोपयोगिन्य् एव जन्मादीन मनुष्यसम्बन्धीन्य् उच्यते, अन्यथा तु शूकरादिपशुसम्बन्धीनीत्य् अर्थः ॥९॥

ओ)०(ओ

॥ ४.३१.१० ॥

किं जन्मभिस् त्रिभिर् वेह शौक्रसावित्रयाज्ञिकैः ।
कर्मभिर् वा त्रयीप्रोक्तैः पुंसोऽपि विबुधायुषा ॥

श्रीधरः - शुक्लसम्बन्धि जन्म विशुद्धमातापितृभ्याम् उत्पत्तिः । सावित्रम् उपनयनेन । याज्ञिकं दीक्षया । विबुधानाम् इव दीर्घायुषापि ॥१०॥

चैतन्यमतमञ्जुषा - विपक्षे निन्दाम् आहकिं जन्मभिर् इत्यादि । न यत्रात्मात्मदो हरिः [भा.पु. ४.३१.१२] इत्यन्तम् ॥१०॥

क्रमसन्दर्भः - तथैव व्यतिरेकेण दर्शयति त्रिकेण ॥१०॥

विश्वनाथः - अन्वयं विवृत्य व्यतिरेकं विवृणोतिकिम् इति त्रिभिः । शौक्रं विशुद्धमातापितृभ्यां जन्म, सावित्रम् उपनयनेन, याज्ञिकं दीक्षयेति त्रिविधं ब्रह्मजन्मापि न तन् नु जन्म, किन्तु शूकरादिजन्मैव फलतस् तुल्यत्वात् । चण्डालादिजन्मापि भगवत्सेवानुकूलं साधु नृजन्म भगवत्प्रापकत्वात्, इत्य् एवं कर्मादिष्व् अपि भावो व्याख्येयः । त्रयीप्रोक्तैर् अपि किं पुनर् व्यवहारिकैः, विबुधायुषापि किं पुनः शतायुषा ॥१०॥

ओ)०(ओ

॥ ४.३१.११ ॥

श्रुतेन तपसा वा किं वचोभिश् चित्तवृत्तिभिः ।
बुद्ध्या वा किं निपुणया बलेनेन्द्रियराधसा ॥

श्रीधरः - वचोभिर् वाग्विलासैः । चित्तवृत्तिभिर् नानावधानसामर्थ्यैः । इन्द्रियाणां राधसा पाटवेन ॥११॥

क्रमसन्दर्भः - तत्र शुद्धजीवात्मब्रह्मात्मनोर् भावनाम् अपि परित्यज्य श्रीहराव् एव निष्ठापयितुम् आहश्रेयसाम् अपीति । सर्वेषां हरिर् एवात्मा मूलं शुद्धजीवानां तदीयतटस्थांशत्वात् ब्रह्मणस् तन्निर्विशेषाविर्भावरूपत्वाद् इति भावः । अतो विलक्षणत्वेन निजभक्तेभ्यः स्पष्टम् अप्य् आत्मानं ददाति । ततस् ततोऽपि परमप्रेमास्पदं भवतीत्य् अर्थः ॥११॥

विश्वनाथः - श्रुतेन वेदान्तादिचरणारविन्देन वचोभिः शास्त्रव्याख्यानचरणयतिऐः चित्तवृत्तिभिर् नानाशास्त्रार्थावधारणसामर्थ्यैः । इन्द्रियाणां राधसा पाटवेन ॥११॥

ओ)०(ओ

॥ ४.३१.१२ ॥

किं वा योगेन साङ्ख्येन न्यासस्वाध्याययोर् अपि ।
किं वा श्रेयोभिर् अन्यैश् च न यत्रात्मप्रदो हरिः ॥

श्रीधरः - योगेन प्राणायामादिना । साङ्ख्येन देहादिव्यतिरिक्तात्मज्ञानमात्रेण । सन्न्यासवेदाध्ययनाभ्याम् अपि । अन्यैर् अपि व्रतवैराग्यादिभिः श्रेयः साधनैः ॥१२॥

क्रमसन्दर्भः - न व्याख्यातम्.

विश्वनाथः - योगेनाष्टाङ्गेन सन्न्यासवेदाध्यायनाभ्याम् च अन्यैर् अपि व्रतवैराग्यादिभिः श्रेयःसाधनैः यत्र येषु सत्सु हरिर् आत्मप्रदो न भवतीति योगिप्रभृतयोऽपि योगादिभिः परमात्माद्यनुभवं न प्राप्नुवन्तीत्य् अर्थः । हरिः ख्लव् आत्मानं च भक्त्या विना न प्रददात्य् एषां भक्तित्वाभावात् भक्तिकारणत्वाभावाच् च वैयर्थ्यम् एव । प्रकारान्तरेण भक्तिसद्भावे त्व् एषां भक्तिमिश्रत्वेनैव सार्थकत्वं, न तु स्वत इति भावः ॥१२॥

ओ)०(ओ

॥ ४.३१.१३ ॥

श्रेयसाम् अपि सर्वेषाम् आत्मा ह्य् अवधिर् अर्थतः ।
सर्वेषाम् अपि भूतानां हरिर् आत्मात्मदः प्रियः ॥

मध्वः - तावत् पर्यन्तम् एव फलम् इति अवधिः ॥१३ ॥

श्रीधरः - नन्व् एषां नानाफलसाधनानां हरिसेवाभावमात्रेण कुतो वैयर्थ्यम् ? तत्राह । श्रेयसां फलानाम् आत्मैवावधिः परा काष्ठा । अर्थतः परमार्थतः आत्मार्थत्वेनैवान्येषां प्रियत्वाद् इत्य् अर्थः ।

भवत्व् आत्मावधिर् हरेः किम् आयातम् ? तत्राहसर्वेषाम् अपीति । आत्मा आत्मदश् चाविद्यानिरासेन स्वरूपाभिव्यञ्जकः । ऐश्वरेणापि रूपेण बलिप्रभृतिभ्य इवात्मप्रदः प्रियश् च, परमानन्दरूपत्वात् ॥१३॥

चैतन्यमतमञ्जुषा - किं वा श्रेयोभिर् अन्यैश् चेति । सर्वश्रेष्ठनैरपेक्ष्यं कथम् इष्टम् ? तत्राहश्रेयसाम् इत्यादि । हरिप्रीत्यैव सर्वेषां प्रीतिर् भवतीति तस्य सर्वात्मकत्वात् । तस्माद् एकस्याराधने सर्व एवाराधिता भवन्ति ॥१३॥

क्रमसन्दर्भः - न व्याख्यातम्.

विश्वनाथः- हरिभक्तिं विना सर्वेषां तु श्रेयःसाधनानां वैफल्ये युक्तिम् आहश्रेयसां फलानाम् आत्मैवावधिः । तेषाम् आत्मप्रीत्यर्थकत्वात् सर्वभूतानाम् आत्मनां तु हरिर् एवात्मा जीवात्म्नआं तेषां तदीयतटस्थशक्तित्वात् । स च हरिः प्रियः केवलया भक्त्या प्रीणाति चेद् आत्मदः

नायम् आत्मा प्रवचनेन लभ्यो
न मेधया न बहुना श्रुतेन ।
यम् एवैष वृणुते तेन लभ्यस्
तस्यैष आत्मा विवृणुते तनूं स्वाम् ॥ [क.उ. १.२.२३] इति श्रुतेः ॥१३ ॥

ओ)०(ओ

॥ ४.३१.१४ ॥

यथा तरोर् मूलनिषेचनेन
तृप्यन्ति तत्स्कन्धभुजोपशाखाः ।
प्राणोपहाराच् च यथेन्द्रियाणां
तथैव सर्वार्हणम् अच्युतेज्या ॥

श्रीधरः - किं च, नानाकर्मभिस् तत्तद्देवताप्रीतिनिमित्तान्य् अपि फलानि हरिप्रीत्या भवन्ति, केवलं तत्तद्देवताराधनेन तु न किञ्चिद् इति सदृष्टान्तम् आहयथेति । मूलात् प्रथमविभागाः स्कन्धाः । तद्विभागा भुजाः । तेषाम् अप्य् उपशाखाः । उपलक्षणं पत्रपुष्पादयोऽपि तृप्यन्ति, न तु मूलसेकं विना ताः स्वस्वनिषेचनेन । प्राणस्योपहारो भोजनं तस्माद् एवेन्द्रियाणां तृप्तिः, न तु तत्तदिन्द्रियेषु पृथक् पृथग् अन्नलेपनेन । तथाच्युताराधनम् एव सर्वदेवताराधनं, न पृथग् इत्य् अर्थः ॥१४॥

चैतन्यमतमञ्जुषा - किं प्रत्येकाराधनपरिश्रमैर् इत्य् आहयथा तरोर् मूलेत्यादि । स्वमते सुसमम् ॥१४॥

सनातनः - श्रीभगवदर्चनेनैव जगतः सन्तोष इति सदृष्टान्तम् आहयथेति । मूलात् प्रथमविभागाः स्कन्धाः, तद्विभागा भुजाः, तेषाम् अप्य् उपशाखाः उपलक्षणम् एतत्, पत्रपुष्पादयोऽपि तृप्यन्ति, न तु मूलम् एकं विना स्वस्वनिषेचनेन । प्राणस्योपहारो भोजनम् । तस्माद् एवेन्द्रियाणां तृप्तिः, न तु तत्तदिन्द्रियेषु पृथक्पृथगन्नलेपनात् । तथा चाच्युताराधनम् एव सर्वदेवताराद्धनं, न पृथग् इत्य् अर्थः ॥१४॥ (ह.भ.वि. ११.२५७)

क्रमसन्दर्भः - एवं कर्मज्ञानकाण्डयोः श्रीहराव् एव पर्यवसानम् उक्त्वोपासनाकाण्डस्याप्य् आहयथेति ॥१४॥

विश्वनाथः- ननु कर्मज्ञानादीनां यथा भक्तिमिश्रत्वम् आवश्यकं, तथा भक्तेर् अपि कर्ममिश्रत्वम् आवश्यकम् एव । देवर्षिपित्राद्यर्हणलक्षणस्य नित्यकर्मणोऽकरणे प्रत्यवायश्रवणाद् इत्य् अत आह यथेति । मूलात् प्रथमविभागाः श्कन्धाः । तद्विभागा भुजास् तेषाम् अप्य् उपशाखा उपलक्षणं पत्रपुष्पादयोऽपि तृप्यन्ति । न तु मूलसेकं विना स्वस्वनिषेचनेन । तथैव अच्युतेज्यैव सर्वार्हणम् । अच्युतस्य पूजायां सर्व एव पूजिताः स्युर् इत्य् अर्थः ।

नन्व् अशक्तस्यैव भवत्व् एतत् । शक्तेन तु अच्युतस्य पूजा कर्तव्या । देवादीनां च यथा मूलस्य स्कन्धादीनां च सेके न दोषः, प्रत्युत गुण एवेत्य् आशङ्क्य दृष्टान्तान्तरम् आह प्राणस्योपहारो भोजनं तस्माद् एवेन्द्रियाणां तृप्तिः । न तु तत्तदिन्द्रियेषु पृथक् पृथग् अनुलेपात्, प्रत्युत नयनकर्णादिष्व् आन्ध्यावधिर्याद्युत्पादनात् दोष एव ॥१४ ॥

ओ)०(ओ

॥ ४.३१.१५ ॥

यथैव सूर्यात् प्रभवन्ति वारः
पुनश् च तस्मिन् प्रविशन्ति काले ।
भूतानि भूमौ स्थिरजङ्गमानि
तथा हराव् एव गुणप्रवाहः ॥

श्रीधरः - कुतः सर्वमूलत्वात् ? इति सदृष्टान्तान्तरम् आहयथैव वारो जलानि वर्षाकाले सूर्याद् उद्भवन्ति ग्रीष्मे तस्मिन्न् एव प्रविशन्ति । अस्याप्रसिद्धत्वेन दृष्टान्तान्तरम् आहयथा भूतानि भूमाव् इति । गुणप्रवाहश् चेतनाचेतनात्मकः प्रपञ्चः ॥१५॥

क्रमसन्दर्भः - यथैवेति पद्यस्यान्ते एतत् पदम् [भा.पु. ४.३१.१६] इत्यादिपद्यं पुण्यारण्यचित्सुखयोः सम्मतं, न तु स्वामिनः ॥१५॥

विश्वनाथः - अच्युतस्य सर्वमूलत्वं दृष्टान्तद्वयेनाहयथैव वारो जलानि वर्षाकाले सूर्याद् उद्भवन्ति ग्रीष्मे तस्मिन्न् एव प्रविशन्तीत्य् उपादानकारणम् । यथा च भूतानि भूमाव् इति । गुणप्रवाहः गुणमयः प्रपञ्चः ॥१५॥

ओ)०(ओ

॥ ४.३१.१६ ॥

एतत् पदं तज् जगदात्मनः परं
सकृद् विभातं सवितुर् यथा प्रभा ।
यथासवो जाग्रति सुप्तशक्तयो
द्रव्यक्रियाज्ञानभिदाभ्रमात्ययः ॥

मध्वः - आत्मभावः शरीरेषु द्रव्यभ्रम उदाहृतः ।
क्रियाभ्रमस् त्व् अहं कर्ता मदीयानीन्द्रियाणि तु ॥
कारकभ्रम इत्य् उक्तस् तु एते विभ्रमा यदा ।
श्वासादिवृत्तिलोपेन प्राणा उद्योगिनस् तदा ॥
विलीयन्ते प्राणभक्त्या नित्यं स्वापवतां स्फुटम् ।
उद्योग एव जाग्रत् स्याद् योगिनां मुक्तिसिद्धयः ॥ इति अध्यात्मे ॥१६॥

श्रीधरः - ननु हराव् एव गुणप्रवाह इत्य् उक्ते तदाधारत्वेन सोपाधिकत्वं हरेः स्याद् इत्य् आशङ्क्याहएतद् इति । एतद् विश्वं विष्णोस् तत् सर्वशास्त्रप्रसिद्धं पदं परं सर्वोपाधिरहितम् । तदुत्पन्नत्वान् न ततः पृथग् इत्य् अर्थः ।

तर्हि कथम् अन्यथा भाति ? तत्राहसकृद् इति । सकृत् कदाचिद् विभातं स्फुरितं गन्धर्वनगरवत् । यथा सवितुः प्रभा न ततो भिन्ना, यथा च जाग्रत्य् असव इन्द्रियाणि स्फुरन्ति सुषुप्तौ तु सुप्तशक्तयो भवन्तीत्य् अर्थः ।

कथम्भूतोऽसौ हरिः ? द्रव्यादीनां त्रिविधाहङ्कारकार्याणां तन्निमित्तस्य भेदभ्रमस्य चात्ययो यस्मात् सः । यद् वा, अजाग्रति सुषुप्ताव् असवः सुप्ताः शक्तयो येषां ते भवन्ति द्रव्यादेर् अप्य् अत्ययो भवति । सवितुः प्रभेत्य् उद्गतौ दृष्टान्त इति ॥१६॥

क्रमसन्दर्भः - परे ब्रह्मणि श्रीभगवति ॥१६॥

विश्वनाथः - न व्याख्यातम्.

ओ)०(ओ

॥ ४.३१.१७ ॥

यथा नभस्य् अभ्रतमःप्रकाशा
भवन्ति भूपा न भवन्त्य् अनुक्रमात्।
एवं परे ब्रह्मणि शक्तयस् त्व् अमू
रजस् तमः सत्त्वम् इति प्रवाहः ॥

श्रीधरः - नन्व् असङ्गे हरौ कथं प्रपञ्चोत्पत्तिलयौ ? तत्राहयथेति । अभ्रतमः प्रकाशा आगमापायिनो रजस्तमःसत्त्वस्थानीयाः । हे भूपाः प्रचेतसः ! अमूः शक्तय उद्भवन्ति न भवन्ति लीयन्ते इत्य् एवम् अयं जगत्प्रवाहः ॥१७॥

क्रमसन्दर्भः - न व्याख्यातम्.

विश्वनाथः - ननु गुणमयस्य विश्वस्य गुणातीतो हरिः कथं कारणम् ? न हि मृण्मयस्य घटस्य मृदतीतं वस्तूपादानकारणं भवितुम् अर्हति उपादानत्वे च हरेः । कथं वा निर्विकारित्वम् ? इत्य् अत आहयथा अभ्रतमःप्रकाशा नभसि दृश्यमानाः सूर्याद् एव भवन्ति न भवन्ति तत्रैव लीयन्ते च सूर्याद् एव भवति, यद् वक्ष्यते

प्राणादिभिः स्वविभवैर् उपगूढम् अन्यो
मन्येत सूर्यम् इव मेघहिमोपरागैः ॥ [भा.पु. १०.८४.३३] इति

उपरागशब्देन दुष्टजीवारिष्टं तमःखण्डम् एव तत्रोच्यतेहे भूपाः ! सूर्यो मेघहिमाद्यतीतोऽपि यथा तेषाम् उपादानकारणं, तद् अपि यथा निर्विकारो भवति, तथेत्य् अर्थः । यथैवाभ्रादिरहितेऽपि सूर्यो कारणत्वाद् अभ्रादयः सन्तीत्य् उच्यते, तथैव हरौ गुणरहितेऽपि अमूः शक्तयो रजआद्याः । इत्य् एवम्प्रकारेणायं जगत्प्रवाहः । तत्र यथाभ्रतमसी सूर्यस्य शुद्धज्योतिर्मात्रस्य न स्वरूपम् । दूरवर्तिमलिनः प्रकाशोऽपि न स्वरूपम् । तथैव हरे रजस्तमसी शुद्धचिन्मात्रस्य तस्य सत्त्वं च न स्वरूपम् इत्य् एवं श्रीनारदस्य मते भगवतो गुणमयजगदुपादानत्वं निर्विकारत्वं च सिद्धमत एवात्मनैवाविक्रियमानेन सगुणम् अगुणः सृजसि हरसि पासीति देवैर् वक्ष्यतेयत उदयास्तमयौ विकृतेर् मृदि वाविकृतात् [भा.पु. १०.८७.१५] इति विश्रुतिभिश् च,

नमो नमस् तेऽखिलकारणाय
निष्कारणायाद्भुतकारणाय । [भा.पु. ८.३.१५]

इति गजेन्द्रेण च कारणस्य तद् एवाद्भुतत्वं यद् उपादानत्वेऽपि निर्विकारत्वं विवर्ताङ्गीकारे युक्तिसद्भावाद् भूतत्वं न स्यात् । व्याख्यातं तत्रैव स्वामिभिश् चकारणत्वेऽपि मृदादिवद् विकारं वारयति, अद्भुतकारणायेति ॥१७॥





ओ)०(ओ

॥ ४.३१.१८ ॥

तेनैकम् आत्मानम् अशेषदेहिनां
कालं प्रधानं पुरुषं परेशम् ।
स्वतेजसा ध्वस्तगुणप्रवाहम्
आत्मैकभावेन भजध्वम् अद्धा ॥

मध्वः - पूर्णो विष्णुः स एवैक इति भावो य ईरितः ।
आत्मैकभाव इति तं विदुर् ब्रह्मआत्मदर्शिनः ॥ इति सत्यसंहितायाम् ॥१८॥

श्रीधरः - तेन सर्वकारणत्वेन हेतुना । कालो निमित्तम् । प्रधानम् उपादानम् । पुरुषः कर्ता । एतत् त्रितयात्मकत्वात् सर्वकारणं परमेश्वरम् अद्धा साक्षाद् भजध्वम् । कथम् ? आत्मन एकभवेनाभिन्नत्वेन ॥१८॥

क्रमसन्दर्भः - आत्मैकभावेन सर्वेषां मूलस्वरूपम् इत्य् अव्यभिचारिभावनया वा । यद् वा, आत्मनो यो भावान्तरामिश्रो भावो दास्यादीनाम् एकतरस् तेन ॥१८॥

विश्वनाथः - तेन सर्वकारणत्वेन हेतुना कालो निमित्तं प्रधानम् उपादानं पुरुषः कर्ता एतत्त्रितयात्मकत्वात् सर्वकारणं परम् ईशम् अद्धा साक्षाद् एव भजध्वं तद्भजनेनैव देवपित्रादिसर्वभजनं भवेद् इति आत्मना मनसा एकभावेन मनस ऐकाग्र्येणेवेति वाआत्मनो यो भावान्तरामिश्रो भावो दास्यादीनाम् एकतरस् तेन इति सन्दर्भः ॥१८॥

ओ)०(ओ


॥ ४.३१.१९ ॥

दयया सर्वभूतेषु सन्तुष्ट्या येन केन वा ।
सर्वेन्द्रियोपशान्त्या च तुष्यत्य् आशु जनार्दनः ॥

श्रीधरः - साधनम् आह । दयादिभिः शीघ्रं तुष्यति ॥१९॥

क्रमसन्दर्भः - तत्रानुकूलान् धर्मान् आहदययेति ॥१९॥

विश्वनाथः - तत्रानुकूलान् कांश् च धर्मान् आहदययेति ॥१९॥

ओ)०(ओ

॥ ४.३१.२० ॥

अपहतसकलैषणामलात्मन्य्
अविरतम् एधितभावनोपहूतः ।
निजजनवशगत्वम् आत्मनोऽयन्
न सरति छिद्रवद् अक्षरः सतां हि ॥

श्रीधरः - ततो न कदाचित् त्यजतीत्य् आहअपहता निरस्ताः सकला एषणाः कामा यस्मात् स चासाव् अमल आत्मा मनस् तस्मिन् सतां मनसि निरन्तरं समेधिततया भावनयोपहूतः सन्निधापितः सन्न् अक्षरो हरिश् छिद्रवत् तत्रत्याकाशवत् ततो न सरति नापयाति हि । किं कुर्वन् ? आत्मनो निजजनवशगत्वं स्वभक्ताधीनत्वम् अयन्न् अवागच्छन् ॥२०॥

क्रमसन्दर्भः - यन् सदैव सङ्गतः सन् ॥२०॥

विश्वनाथः - एवम् उक्तप्रकारया भक्त्या भक्तेभ्यो भगवान् स्वात्मप्रदो भवतीति पूर्वम् उपपादितं, तल्लक्षणं विवृणोतिअपहता निरस्ताः सकला एषणाः कामा यस्मात् स चासाव् अमल आत्मा मनश् च यस्मिन् सतां मनसि निरन्तरम् एधिततया भावनयोपहूतः सन्निधापितः सन्न् अक्षरो हरिर् न सरति । छिद्रवत् तत्रत्याकाशवत् ततः सकाशात् नापसरति । कीदृशः ? आत्मनः स्वस्य स्वभक्तजनवशगत्वम् अयन् जानन् स्वीयां निष्ठां रक्षितुम् इति भावः ॥२०॥

ओ)०(ओ

॥ ४.३१.२१ ॥

न भजति कुमनीषिणां स इज्यां
हरिर् अधनात्मधनप्रियो रसज्ञः ।
श्रुतधनकुलकर्मणां मदैर् ये
विदधति पापम् अकिञ्चनेषु सत्सु ॥

मध्वः - अधनाश् च त एव आत्मधनाश् च अधनात्मधनाः ॥२१॥

श्रीधरः - सताम् एव वश्योऽसाव् असतां तु पूजाम् अपि न गृह्णातीत्य् आहनेति । कुमनीषिणां कुत्सितमतीनाम् । अघनाश् च ते आत्मधनाश् च भगवद्धनास् ते प्रिया यस्य । रसज्ञो भक्तिसुखज्ञः । के कुमनीषिणः ? तान् आहश्रुतादिनिमित्तैर् मदैः ये सत्सु पापं तिरस्कारं कुर्वन्ति ॥२१॥

चैतन्यमतमञ्जुषा - न भजतीत्यादि । कुमनीषिणाम् इज्यां स न भजति, न गृह्णाति । अधुना न विद्यते कृष्णव्यतिरिक्तं धनं येषां ते, आत्मा श्रीकृष्ण एव धनं येषां ते, तथा ते च ते च तथा एकान्तभक्तास् तेषां प्रियः, यतो रसज्ञः । इज्यायां रसो नास्ति, अतः कुमनीषिण एव ते । त एव के ? इत्य् आहश्रुतधनकुलकर्मणां मदैर् ये सत्सु भक्तेषु पापं निन्दां कुर्वन्ति ॥२१॥

क्रमसन्दर्भः - न व्याख्यातम्.

विश्वनाथः - सत्यम् एवायं वश्य एवम् एव असतां तु पूजाम् अपि न गृह्णातीत्य् आहअधनाश् च ते आत्मधना भगवद्धनास् ते प्रिया यस्य सः । यद् वा, अधनात्म अकिञ्चना निष्कामा एवात्मनो धनानि प्रियाश् च यस्य सः । धनपुत्रादिषु ममतां परित्यज्य मय्य् एव ममताम् अमी दधते इति भक्तानां प्रेमरसं जानातीति रसज्ञः । कुमनीषित्वम् आहश्रुतेति । श्रुतधनकुलैर् यानि कर्माणि यागादीनि तेषां मदैः, पापं निन्दादिकम् । यद् वक्ष्यते कर्मिण एवोद्दिश्यसतो विनिन्दन्ति हरिप्रियान् खलाः [भा.पु. ११.५.९] इति ॥२१॥

ओ)०(ओ

॥ ४.३१.२२ ॥

श्रियम् अनुचरतीं तदर्थिनश् च
द्विपदपतीन् विबुधांश् च यत् स्वपूर्णः ।
न भजति निजभृत्यवर्गतन्त्रः
कथम् अमुम् उद्विसृजेत् पुमान् कृतज्ञः ॥

मध्वः - श्रिये देवाश् च भृत्यत्वात् मनुते बहु केशवः ।
नात्मार्थाय यतन्ते तु भक्त्या सर्वोत्तमोत्तमाः ॥ इति च ॥२२॥

श्रीधरः - भक्ताधीनत्वं प्रपञ्चयन्न् आहअनुवर्तमानाम् अपि श्रियं तदर्थिनः सकामान् द्विपदपतीन् नरेन्द्रान् विबुधान् देवान् अपि यो नानुवर्तते । यतः स्वेनैव पूर्णोऽतः स्वभृत्यवर्गानुरक्त एव । एवम्भूतम् अमुम् उत् ईषद् अपि कथं परित्यजेत् ? ॥२२॥

क्रमसन्दर्भः - श्रियं जगत्सम्पत्तिरूपाम् अनुचरन्ती स्वसम्पत्तिवृद्ध्यर्थम् अनुवर्तमानां, न तु भगवल्लक्ष्मीवन् निष्कामां तदर्थिनश् च । ब्रह्मादीन् द्विपदपतीन् विबुधान् देवान् अपि यो नानुवर्तते यत् स्वरूपवैभवेनैव पूर्णः, तथापि निजभृत्यवर्गतन्त्रः भक्तमात्रे दयापरवश इत्य् अर्थः ॥२२॥

विश्वनाथः - भक्तानां भगवत्य् एव ममता नान्यत्र यथा तथैव भगवतोऽपि भक्तेष्व् एव ममतेति भक्ताधीनत्वं प्रपञ्चयतिश्रियं समष्टि सम्पत्तिरूपाम् अनुचरतीं स्वसम्पत्तिवृद्ध्यर्थम् अनुवर्तमानाम् । तदर्थिनो व्यष्टिसम्पदर्थिनः, द्विपदपतीन् नरेन्द्रान्, विबुधान् देवान् अपि न भजति नापेक्षते । यतः स्वेनइव पूर्णः । स्वपूर्णत्वेऽपि निजभृत्यवर्गतन्त्र इत्य् अधीनत्वम् अप्य् अन्यस्येवास्य वास्तवं न सोपाधिकम् इत्य् अर्थः ।

अमुम् एवम्भूतेषु उत् ईषद् अपि कथं विसृजेत् ? रसज्ञ इति । यथा भक्तप्रेमरसज्ञो भगवान् उक्तस् तथा भक्तोऽपि भगवत्प्रेमरसज्ञ इत्य् उभाव् एव जगत्य् अस्मिन् रजज्ञाव् इति भावः ।

ननु तर्हि भक्तस्य भगवद्वशत्वम् उचितम् एव भगवतोऽपि भक्तवश्यत्वे रस एवोपाधिर् अभूत् ? मैवं, रसो हि विभावादिसंवलितः स्थायिभावः स्थायी च प्रेमा रत्यपरपर्यायः स च स्वाभाविकममत्वातिशयविषयीभूतभगवत्सुखकामिता भक्त्यश्रयैव तस्याश् च निर्निमित्तत्वात् भगवतश् च सुखपूर्णत्वेऽपि तस्याः सुखातिशयप्रदत्वं श्रुतिस्मृतिप्रसिद्धं निष्कारणकम् एवातः कथम् उपाधित्वं, तेन भगवतः स्वाभाविकम् एव प्रेमवश्यत्वम् आयातम् । प्रेमा च स्वाधारं स्वाकारीतीति भक्तवश्यत्वं च ॥२२॥

ओ)०(ओ

॥ ४.३१.२३ ॥

मैत्रेय उवाच
इति प्रचेतसो राजन्न् अन्याश् च भगवत्कथाः ।
श्रावयित्वा ब्रह्मलोकं ययौ स्वायम्भुवो मुनिः ॥

श्रीधरः - प्रचेतसः कर्मभूतान् । अन्याश् च नूनं सुनीतेर् इत्यादिध्रुवचरिताद्याः । सत्रेऽगायत् प्रचेतसाम् इत्य् उक्तत्वात् ॥२३॥

क्रमसन्दर्भः, विश्वनाथः- न व्याख्यातम्.

ओ)०(ओ

॥ ४.३१.२४ ॥

तेऽपि तन्मुखनिर्यातं यशो लोकमलापहम् ।
हरेर् निशम्य तत्पादं ध्यायन्तस् तद्गतिं ययुः ॥

श्रीधरः - तेऽपि प्रचेतसः । तद् गतिं विष्णुलोकम् ॥२४॥

क्रमसन्दर्भः, विश्वनाथः- न व्याख्यातम्.

ओ)०(ओ

॥ ४.३१.२५ ॥

एतत् तेऽभिहितं क्षत्तर् यन् मां त्वं परिपृष्टवान् ।
प्रचेतसां नारदस्य संवादं हरिकीर्तनम् ॥

श्रीधरः - प्रचेतसां नारदस्य संवादरूपम् एतद् आख्यानं तेऽभिहितम् । हरेः कीर्तनं यस्मिंस् तत् ॥२५॥

क्रमसन्दर्भः, विश्वनाथः- न व्याख्यातम्.

ओ)०(ओ

॥ ४.३१.२६ ॥

श्रीशुक उवाच
य एष उत्तानपदो मानवस्यानुवर्णितः ।
वंशः प्रियव्रतस्यापि निबोध नृपसत्तम ॥

श्रीधरः - य एष वंशः सोऽनुवर्णितः ॥२६॥

क्रमसन्दर्भः, विश्वनाथः- न व्याख्यातम्.

ओ)०(ओ

॥ ४.३१.२७ ॥

यो नारदाद् आत्मविद्याम् अधिगम्य पुनर् महीम् ।
भुक्त्वा विभज्य पुत्रेभ्य ऐश्वरं समगात् पदम् ॥

श्रीधरः - यः प्रियव्रतः ॥२७॥

क्रमसन्दर्भः, विश्वनाथः- न व्याख्यातम्.

ओ)०(ओ

॥ ४.३१.२८ ॥

इमां तु कौषारविणोपवर्णितां
क्षत्ता निशम्याजितवादसत्कथाम् ।
प्रवृद्धभावोऽश्रुकलाकुलो मुनेर्
दधार मूर्ध्ना चरणं हृदा हरेः ॥

श्रीधरः, विश्वनाथः - न व्याख्यातम्.

क्रमसन्दर्भः - इमां मद्भक्तस्वीकाररूपां तेनेत्य् अत्र तातेति क्वचित् ॥२८॥

ओ)०(ओ

॥ ४.३१.२९ ॥


विदुर उवाच
सोऽयम् अद्य महायोगिन् भवता करुणात्मना ।
दर्शितस् तमसः पारो यत्राकिञ्चनगो हरिः ॥

श्रीधरः, क्रमसन्दर्भः - न व्याख्यातम्.

विश्वनाथः - तमसः संसारसमुद्रस्य पारः । यत्र हरिर् अकिञ्चनं प्राप्नोति किं पुनर् वक्तव्यम् अकिञ्चनो हरिं प्राप्नोतीति ॥२९॥

ओ)०(ओ

॥ ४.३१.३० ॥

श्रीशुक उवाच
इत्य् आनम्य तम् आमन्त्र्य विदुरो गजसाह्वयम् ।
स्वानां दिदृक्षुः प्रययौ ज्ञातीनां निर्वृताशयः ॥

श्रीधरः - स्वान् ज्ञातीन् दिदृक्षुः ॥३०॥

क्रमसन्दर्भः - प्रथमस्कन्धोक्तं योजयति । इति निर्वृताशय इति मैत्रेयद्वारा श्रीभगवदङ्गीकारानुसन्धानेन इति भावः ॥३०॥

विश्वनाथः - स्वानां स्वान् ज्ञातीन् ॥३०॥

ओ)०(ओ

॥ ४.३१.३१ ॥

एतद् यः शृणुयाद् राजन् राज्ञां हर्यर्पितात्मनाम् ।
आयुर् धनं यशः स्वस्ति गतिम् ऐश्वर्यम् आप्नुयात् ॥

श्रीधरः - राज्ञां चरितम् इति शेषः ॥३१॥

क्रमसन्दर्भः - परमानन्देन सकामश्रोत्ṝन् अप्य् आशिषयति एतद्व्य इति ॥३१॥

विश्वनाथः - न व्याख्यातम्.

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
एकत्रिइंशश् चतुर्थस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां चतुर्थस्कन्धे
प्रचेतसोपाख्यानं नाम
एकत्रिंशोऽध्यायः ।
॥ ४.३१ ॥
