## नवमः स्कन्धः

(९.१)
अथ प्रथमोऽध्यायः
इलोपाख्याने

॥ ९.१.१२ ॥

श्रीराजोवाच
मन्वन्तराणि सर्वाणि त्वयोक्तानि श्रुतानि मे ।
वीर्याण्य् अनन्तवीर्यस्य हरेस् तत्र कृतानि च ॥
योऽसौ सत्यव्रतो नाम राजर्षिर् द्रविडेश्वरः ।
ज्ञानं योऽतीतकल्पान्ते लेभे पुरुषसेवया ॥

श्रीधरः  श्रीगणेशाय नमः ।

गुणा यं गुणतावाप्त्यै वृणते करुणानिधिम् ।
तम् अहं शरणं यामि परमानन्दमाधवम् ॥
त्रिगुणाष्तभिर् अध्यायैर् वैवस्वतसुतान्वयः ।
नवमे कृष्णसत्कीर्ति प्रसङ्गाय वितन्यते ॥
एवम् उक्तोऽष्टमस्कन्धे सद्धर्मः सत्त्वशोधकः ।
कर्तृपालकवक्त्रादि मन्वादीनां निरूपणैः ॥
सद्धर्मशुद्धसत्त्वानाम् अन्तरङ्गेशसत्कथा ।
सूर्यसोमान्वयाख्यानैर् अधुना सङ्गतोच्यते ॥

तत्र च,
त्रयोदशभिर् अध्यायैः सूर्यवंशोऽनुवर्ण्यते ।
एकादशभिर् अध्यायैः सोमवंशस् ततः परैः ॥
तत्र तु प्रथमेऽध्याये वैवस्वतसुतान्वये ।
सोमवंशप्रवेशोक्त्यै सुद्युम्नस्त्रीत्वम् उच्यते ॥

उक्तानुवादपूर्वकं वैवस्वतमनोर् वंशं पृच्छति, मन्वन्तराणीति पञ्चभिः ॥१॥

क्रमसन्दर्भः  ओं नमः श्रीकृष्णाय ।

नवलक्रमसन्दर्भे सन्दर्भाणां समाहृतिः ।
क्रियते यन्निदेशेन स मेऽनन्यगतेर् गतिः ॥

योऽसाव् इति त्रिकम् ॥२॥

विश्वनाथः  श्रीगोकुलानन्दो जयति ।

प्रणम्य श्रीगुरुं भूयः श्रीकृष्णं करुणार्णवम् ।
लोकनाथं जगच्चक्षुः श्रीशुकं तम् उपाश्रये ॥
गोपरामाजनप्राणप्रियसेऽतिप्रभुष्णवे ।
तदीयप्रियदास्याय मां मदीयम् अहं ददे ॥
उक्त्वा सद्धर्मम् ईशानुवर्तिनां कथ्यते कथा ।
नवमे भक्तिविज्ञानवैराग्याद्यभिधित्सया ॥
अम्बरीषादिभिर् इव भाव्यं भक्तैर् विचक्षणैः ।
विषयाभिनिविष्टोऽपि विरक्तः स्याद् ययातिवत् ॥
इत्य् एवम् अर्थयुक्तास् ते सूर्यसोमान्वयान्विताः ।
स्वनाम्नैव पुनन्तोऽपि स्वाचारैर् लोकशिक्षकाः ॥
अत्र त्रयोदशाध्यायाः सूर्यवंशनिरूपकाः ।
एकाधिका दश स्युस् ते सोम्जवंशाभिधायिकाः ॥
तद् एवं नवमस्कन्धो राजते त्रिगुणाष्टभिः ।
अध्यायैर् विविधाश् चर्यकथः कृष्णकथारथः ॥
तत्र तु प्रथमेऽध्याये सुद्युम्नो मृगयां गतः ।
स्त्री भूत्वाथ बुधात् पुत्रं पुरूरवसम् आप्तवान् ॥

मत्स्यदेवप्रसादात् सत्यव्रतस्य भवतश्रेष्ठस्य मनुत्वं श्रुत्वा तद्वंश्यानाम् अपि वैष्णवत्वम् अतिप्रेत्य तत्कथासु जातश्रद्धः पृच्छति योऽसाव् इति चतुर्भिः । अतीतकल्पान्ते अतीतमन्वन्तरान्ते ॥१२॥
_*_

॥ ९.१.३५ ॥

स वै विवस्वतः पुत्रो मनुर् आसीद् इति श्रुतम् ।
त्वत्तस् तस्य सुताः प्रोक्ता इक्ष्वाकुप्रमुखा नृपाः ॥
तेषां वंशं पृथग् ब्रह्मन् वंशानुचरितानि च ।
कीर्तयस्व महाभाग नित्यं शुश्रूषतां हि नः ॥
ये भूता ये भविष्याश् च भवन्त्य् अद्यतनाश् च ये ।
तेषां नः पुण्यकीर्तीनां सर्वेषां वद विक्रमान् ॥

न कतमेन व्याख्यातम्.

_*_

॥ ९.१.६ ॥

श्रीसूत उवाच
एवं परीक्षिता राज्ञा सदसि ब्रह्मवादिनाम् ।
पृष्टः प्रोवाच भगवाञ् छुकः परमधर्मवित् ॥

न कतमेन व्याख्यातम्.

_*_

॥ ९.१.७ ॥

श्रीशुक उवाच
श्रूयतां मानवो वंशः प्राचुर्येण परन्तप ।
न शक्यते विस्तरतो वक्तुं वर्षशतैर् अपि ॥

न कतमेन व्याख्यातम्.

_*_

॥ ९.१.८ ॥

परावरेषां भूतानाम् आत्मा यः पुरुषः परः ।
स एवासीद् इदं विश्वं कल्पान्तेऽन्यन् न किञ्चन ॥

श्रीधरः  अनुक्तं वंशं वक्तुं पूर्वोक्तम् एव तावद् वंशं तत् प्रवर्तकं श्रीनारायणम् आरभ्यानुस्मारयतिपरावरेषाम् इति पञ्चभिः ॥८॥

चैतन्यमतमञ्जुषा  परावरेषां भूतानाम् इत्यादि । यः परः पुरुषः श्रीकृष्णः, स एव कल्पान्ते एक एवासीत्, भूतानाम् आत्मा परावरेषां परं ब्रह्म अवरे नारायणादयस् तेषाम् आत्मा नियामकः, भूतानां च आत्मेति पृथङ् नेतव्यम् ॥८॥

क्रमसन्दर्भः  न व्याख्यातम्.

विश्वनाथः  कथासौष्टवार्थं तं च मानवं वंशं सृष्टिम् आरभ्यैव प्रवृत्तया पूर्वम् उक्तयैव कथया सह गुम्फन्न् आह परावरेषाम् इति पञ्चभिः ॥८॥

_*_

॥ ९.१.९१२ ॥

तस्य नाभेः समभवत् पद्मकोषो हिरण्मयः ।
तस्मिन् जज्ञे महाराज स्वयम्भूश् चतुराननः ॥
मरीचिर् मनसस् तस्य जज्ञे तस्यापि कश्यपः ।
दाक्षायण्यां ततोऽदित्यां विवस्वान् अभवत् सुतः ॥
ततो मनुः श्राद्धदेवः सञ्ज्ञायाम् आस भारत ।
श्रद्धायां जनयाम् आस दश पुत्रान् स आत्मवान् ॥
इक्ष्वाकुनृगशर्याति दिष्टधृष्टकरूषकान् ।
नरिष्यन्तं पृषध्रं च नभगं च कविं विभुः ॥

श्रीधरः  नाभागं चेति पाठेऽपि नभग एव नाभागः ॥१२॥

क्रमसन्दर्भः, विश्वनाथः  न व्याख्यातम्.

_*_

॥ ९.१.१३ ॥

अप्रजस्य मनोः पूर्वं वसिष्ठो भगवान् किल ।
मित्रावरुणयोर् इष्टिं प्रजार्थम् अकरोद् विभुः ॥

श्रीधरः  सूर्यपौत्रस्य सुद्युम्नस्य स्त्रीत्वे सति बुधात् पुरूरवःप्रभृतिसोमवंशसञ्चारं वक्तुं सप्रस्तावम् इलोपाख्यानम् आहअप्रजस्य मनोः पूर्वम् इत्यादिना यावद् अध्यायसमाप्ति । पूर्वम् इक्ष्वाकुप्रभृतीनाम् उत्पत्तेः प्राक् ॥१३॥

क्रमसन्दर्भः  न व्याख्यातम्.

विश्वनाथः  पूर्वम् इक्ष्वाकुप्रभृतिपुत्रोत्पत्तेः प्राक् ॥१३॥

_*_

॥ ९.१.१४ ॥

तत्र श्रद्धा मनोः पत्नी होतारं समयाचत ।
दुहित्रर्थम् उपागम्य प्रणिपत्य पयोव्रता ॥

श्रीधरः  दुहित्रर्थं मम कन्या यथा भवेत् तथा यजेति होतारं सम्यग् अयाचत । पय एव व्रतम् आहारो नियतो यस्याः ॥१४॥

क्रमसन्दर्भः  न व्याख्यातम्.

विश्वनाथः  दुहित्रर्थं मम कन्या यथा भवेत् तथा यजेति ॥१४॥

_*_

॥ ९.१.१५ ॥

प्रेषितोऽध्वर्युणा होता व्यचरत् तत् समाहितः ।
गृहीते हविषि वाचा वषट्कारं गृणन् द्विजः ॥

श्रीधरः  अध्वर्युणा होतर् यजेति प्रेषितो होता तेन गृहीते हविषि सति तत् तया प्रार्थितं ध्यायन् व्यचरद् अयजत् । पाठान्तरे तत् आध्यायत् वाचा वषट्कारां गृणन् वौषड् इत्य् उच्चारयन् ॥१५॥

क्रमसन्दर्भः  न व्याख्यातम्.

विश्वनाथः  अध्वर्युणा हे होतर् यजेति प्रेषितः । होता तेन गृहीते हविषि सति तत् तया प्रार्थितं ध्यायन् व्यचरद् अयजत् । पाठान्तरे तत् आध्यायत् वाचा वषट्कारां गृणन् वौषड् इत्य् उच्चारयन् ॥१५॥

_*_

॥ ९.१.१६ ॥

होतुस् तद्व्यभिचारेण कन्येला नाम साभवत् ।
तां विलोक्य मनुः प्राह नातितुष्टमना गुरुम् ॥

श्रीधरः, क्रमसन्दर्भः  न व्याख्यातम्.

विश्वनाथः  इलेति राज्ञैव हर्षेण तत्क्षण एव नाम कृतम् इत्य् अवसीयते । नातीत्यप्रजस्त्वापगमात् सामान्यतो हर्षोत्पत्तेः ॥१६॥

_*_

॥ ९.१.१७ ॥

भगवन् किम् इदं जातं कर्म वो ब्रह्मवादिनाम् ।
विपर्ययम् अहो कष्टं मैवं स्याद् ब्रह्मविक्रिया ॥

श्रीधरः, विश्वनाथः  ब्रह्मविक्रिया मन्त्रान्यथात्वम् ॥१७॥

क्रमसन्दर्भः  न व्याख्यातम्.

_*_

॥ ९.१.१८ ॥

यूयं ब्रह्मविदो युक्तास् तपसा दग्धकिल्बिषाः ।
कुतः सङ्कल्पवैषम्यम् अनृतं विबुधेष्व् इव ॥

न कतमेन व्याख्यातम्.
_*_

॥ ९.१.१९ ॥

निशम्य तद् वचस् तस्य भगवान् प्रपितामहः ।
होतुर् व्यतिक्रमं ज्ञात्वा बभाषे रविनन्दनम् ॥

श्रीधरः, विश्वनाथः  प्रपितामहो वसिष्ठः ॥१९॥

क्रमसन्दर्भः  न व्याख्यातम्.

_*_

॥ ९.१.२०२७ ॥

एतत् सङ्कल्पवैषम्यं होतुस् ते व्यभिचारतः ।
तथापि साधयिष्ये ते सुप्रजास्त्वं स्वतेजसा ॥
एवं व्यवसितो राजन् भगवान् स महायशाः ।
अस्तौषीद् आदिपुरुषम् इलायाः पुंस्त्वकाम्यया ॥
तस्मै कामवरं तुष्टो भगवान् हरिर् ईश्वरः ।
ददाव् इलाभवत् तेन सुद्युम्नः पुरुषर्षभः ॥
स एकदा महाराज विचरन् मृगयां वने ।
वृतः कतिपयामात्यैर् अश्वम् आरुह्य सैन्धवम् ॥
प्रगृह्य रुचिरं चापं शरांश् च परमाद्भुतान् ।
दंशितोऽनुमृगं वीरो जगाम दिशम् उत्तराम् ॥
सुकुमारवनं मेरोर् अधस्तात् प्रविवेश ह ।
यत्रास्ते भगवान् छर्वो रममाणः सहोमया ॥
तस्मिन् प्रविष्ट एवासौ सुद्युम्नः परवीरहा ।
अपश्यत् स्त्रियम् आत्मानम् अश्वं च वडवां नृप ॥
तथा तदनुगाः सर्वे आत्मलिङ्गविपर्ययम् ।
दृष्ट्वा विमनसोऽभूवन् वीक्षमाणाः परस्परम् ॥

न कतमेन व्याख्यातम्.

_*_

॥ ९.१.२८ ॥

श्रीराजोवाच
कथम् एवं गुणो देशः केन वा भगवन् कृतः ।
प्रश्नम् एनं समाचक्ष्व परं कौतूहलं हि नः ॥

न कतमेन व्याख्यातम्.

_*_

॥ ९.१.२९ ॥

श्रीशुक उवाच
एकदा गिरिशं द्रष्टुम् ऋषयस् तत्र सुव्रताः ।
दिशो वितिमिराभासाः कुर्वन्तः समुपागमन् ॥

श्रीधरः  विगतं तिमिरम् आभासः प्रकाशश् चान्यस्य यासु तथाभूता दिशः कुर्वन्तः ॥२९॥

क्रमसन्दर्भः  न व्याख्यातम्.

विश्वनाथः  विगततिमिरस्याभासः प्रत्ययोऽपि यासु ताः ॥२९॥

_*_

॥ ९.१.३० ॥

तान् विलोक्याम्बिका देवी विवासा व्रीडिता भृशम् ।
भर्तुर् अङ्कात् समुत्थाय नीवीम् आश्व् अथ पर्यधात् ।

न कतमेन व्याख्यातम्.

_*_


॥ ९.१.३ ॥

ऋषयोऽपि तयोर् वीक्ष्य प्रसङ्गं रममाणयोः ।
निवृत्ताः प्रययुस् तस्मान् नरनारायणाश्रमम् ॥

श्रीधरः  प्रसङ्गं रत्यभिनिवेशम् । स्त्रीप्रसङ्गदर्शनकलुषितमनसः सन्तस् तत् प्रसङ्गशून्यं नरनारायणाश्रमं ययुः ॥३१॥

क्रमसन्दर्भः  ऋषयोऽपीति । तत्र लज्जितमनसोऽन्यत्रापि तद् आशङ्क्य नितरां तत्प्रसङ्गशून्यं नरनारायणाश्रमं ययुः ॥३१॥

विश्वनाथः  न व्याख्यातम्.

_*_

॥ ९.१.३२ ॥

तद् इदं भगवान् आह प्रियायाः प्रियकाम्यया ।
स्थानं यः प्रविशेद् एतत् स वै योषिद् भवेद् इति ॥

न कतमेन व्याख्यातम्.

_*_

॥ ९.१.३३ ॥

तत ऊर्ध्वं वनं तद् वै पुरुषा वर्जयन्ति हि ।
सा चानुचरसंयुक्ता विचचार वनाद् वनम् ॥

श्रीधरः  प्रासङ्गिकम् उक्त्वा प्रस्तुतम् अनुवर्णयतिअनुचरीसंयुक्तेति वक्तव्ये भूतपूर्वगत्या पुंस्त्वनिर्देशः ॥३३॥

क्रमसन्दर्भः  न व्याख्यातम्.

विश्वनाथः  प्रासङ्गिकम् उक्त्वा प्रस्तुतम् आहसा चेति । अनुचरीसंयुक्तेति वक्तव्ये भूतपूर्वगत्या पुंस्त्वनिर्देशः ॥३३॥

_*_

॥ ९.१.३४३६ ॥

अथ ताम् आश्रमाभ्याशे चरन्तीं प्रमदोत्तमाम् ।
स्त्रीभिः परिवृतां वीक्ष्य चकमे भगवान् बुधः ॥
सापि तं चकमे सुभ्रूः सोमराजसुतं पतिम् ।
स तस्यां जनयाम् आस पुरूरवसम् आत्मजम् ॥
एवं स्त्रीत्वम् अनुप्राप्तः सुद्युम्नो मानवो नृपः ।
सस्मार स कुलाचार्यं वसिष्ठम् इति शुश्रुम ॥

न कतमेन व्याख्यातम्.

_*_

॥ ९.१.३७ ॥

स तस्य तां दशां दृष्ट्वा कृपया भृशपीडितः ।
सुद्युम्नस्याशयन् पुंस्त्वम् उपाधावत शङ्करम् ॥

श्रीधरः, विश्वनाथः  आशयन्न् इच्छन् ॥३७॥

क्रमसन्दर्भः  न व्याख्यातम्.

_*_

॥ ९.१.३८३९ ॥

तुष्टस् तस्मै स भगवान् ऋषये प्रियम् आवहन् ।
स्वां च वाचम् ऋतां कुर्वन्न् इदम् आह विशाम्पते ॥
मासं पुमान् स भविता मासं स्त्री तव गोत्रजः ।
इत्थं व्यवस्थया कामं सुद्युम्नोऽवतु मेदिनीम् ॥

श्रीधरः, क्रमसन्दर्भः  न व्याख्यातम्.

विश्वनाथः  प्रियम् आवहन् प्रीतिं दधानः ॥३८३९॥

_*_

॥ ९.१.४० ॥

आचार्यानुग्रहात् कामं लब्ध्वा पुंस्त्वं व्यवस्थया ।
पालयाम् आस जगतीं नाभ्यनन्दन् स्म तं प्रजाः ॥

श्रीधरः  नाभ्यनन्दन्, स्त्रीत्वे लज्जया मासं मासं निलीयावस्थानात् ॥४०॥

क्रमसन्दर्भः  न व्याख्यातम्.

विश्वनाथः  नाभ्यनन्दन्, स्त्रीत्वे सति मासं निलीयावस्थानात् ॥४०॥

_*_

॥ ९.१.४१ ॥

तस्योत्कलो गयो राजन् विमलश् च त्रयः सुताः ।
दक्षिणापथराजानो बभूवुर् धर्मवत्सलाः ॥

श्रीधरः, क्रमसन्दर्भः  न व्याख्यातम्.

विश्वनाथः  तस्य सुद्युम्नस्य ॥४१॥

_*_

॥ ९.१.४२ ॥

ततः परिणते काले प्रतिष्ठानपतिः प्रभुः ।
पुरूरवस उत्सृज्य गां पुत्राय गतो वनम् ॥

श्रीधरः, क्रमसन्दर्भः  न व्याख्यातम्.

विश्वनाथः  प्रतिष्ठानस्य पतिर् इति तत्रैव तस्य राजधानीम् । गाम् उत्सृज्य पृथ्वीं दत्त्वा ॥४२॥

_*_

इति सारार्थदर्शिन्यां हर्षिण्यां भक्तचेतसाम् ।
नवमे प्रथमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
इलोपाख्याने प्रथमोऽध्यायः ।
॥ ९.१ ॥

(९.२)
अथ द्वितीयोऽध्यायः

॥ ९.२.१ ॥

श्रीशुक उवाच
एवं गतेऽथ सुद्युम्ने मनुर् वैवस्वतः सुते ।
पुत्रकामस् तपस् तेपे यमुनायां शतं समाः ॥

श्रीधरः
द्वितीये मनुपुत्राणां द्वाव् अपुत्रौ विरागतः ।
करूषकादिपञ्चानं वंशान् आह लघुक्रमात् ॥

वैवस्वतो मनुः श्राद्धदेवः ।

क्रमसन्दर्भः  न व्याख्यातम्.

विश्वनाथः  
पृषध्रो गुरुणा त्यक्तोऽप्य् आप पारं तम् अत्यजन् ।
लघुक्रमान् मनोर् वंशवर्णनं च द्वितीयतः ॥

_*_

॥ ९.२.२ ॥

ततोऽयजन् मनुर् देवम् अपत्यार्थं हरिं प्रभुम् ।
इक्ष्वाकुपूर्वजान् पुत्रान् लेभे स्वसदृशान् दश ॥

श्रीधरः  इक्ष्वाकुः पूर्वजो येषां तान् दश पुत्रान् लेभे ।

क्रमसन्दर्भः, विश्वनाथः  न व्याख्यातम्.

_*_

॥ ९.२.३ ॥

पृषध्रस् तु मनोः पुत्रो गोपालो गुरुणा कृतः ।
पालयाम् आस गा यत्तो रात्र्यां वीरासनव्रतः ॥

श्रीधरः  तत्र पृषध्रस्य वंशो नाभवद् इति सहेतुकम् आहपृषध्रस् त्व् [भा.पु. ९.२.३] इत्यादिना कविः कनीयान् [भा.पु. ९.२.१५] इत्य् अतः प्राक्तनेन ग्रन्थेन । खड्गपाणेः सतस् तिष्ठतो जागरणं वीरासनं तद् एव व्रतं यस्य । यत्तोऽवहितः सन् । गाः पालयाम् आस ॥३॥

क्रमसन्दर्भः  न व्याख्यातम्.

विश्वनाथः  तत्र पृषध्रस्य वंशो नाभवद् इति सहेतुकम् आहपृषध्र इत्यादिना । खड्गपाणेः सतस् तिष्ठतो जागरणं वीरासनं तद् एव व्रतं यस्य सः । यत्तः सावधानः ॥३॥

_*_

॥ ९.२.४ ॥

एकदा प्राविशद् गोष्ठं शार्दूलो निशि वर्षति ।
शयाना गाव उत्थाय भीतास् ता बभ्रमुर् व्रजे ॥

श्रीधरः  शार्दूलो व्याघ्रः ॥४॥

क्रमसन्दर्भः, विश्वनाथः  न व्याख्यातम्.

_*_

॥ ९.२.५६ ॥

एकां जग्राह बलवान् सा चुक्रोश भयातुरा ।
तस्यास् तु क्रन्दितं श्रुत्वा पृषध्रोऽनुससार ह ॥
खड्गम् आदाय तरसा प्रलीनोडुगणे निशि ।
अजानन्न् अच्छिनोद् बभ्रोः शिरः शार्दूलशङ्कया ॥

श्रीधरः  प्रलीना उडुगना यस्मिंस् तस्मिन् समये । बभ्रोः कपिलाया गोः ॥६॥

क्रमसन्दर्भः  न व्याख्यातम्.

विश्वनाथः  निशि रात्रौ तत्रापि मेघावृतत्वात् प्रलीने नक्षत्रगणे सति अत एवाजानन् व्याघ्रशङ्कया बभ्रोः कपिलाया गोः ॥५६॥

_*_

॥ ९.२.७ ॥

व्याघ्रोऽपि वृक्णश्रवणो निस्त्रिंशाग्राहतस् ततः ।
निश्चक्राम भृशं भीतो रक्तं पथि समुत्सृजन् ॥

श्रीधरः  गां कामतो न जघानेति ख्यापयितुं वृक्णश्रवण इत्याद्युक्तम् ॥७॥

क्रमसन्दर्भः  तेनात्यन्तसम्मिश्रत्वाद् एव सहसा तत्त्वं निर्णेतुं न शक्त इत्य् आहव्याघ्रोऽपीति ॥७॥

विश्वनाथः  वृक्नचरणारविन्दः छिन्नकर्णः यतोर् निस्त्रिंशस्याग्रेण आहतः ॥७॥

_*_

॥ ९.२.८ ॥

मन्यमानो हतं व्याघ्रं पृषध्रः परवीरहा ।
अद्राक्षीत् स्वहतां बभ्रुं व्युष्टायां निशि दुःखितः ॥

श्रीधरः  व्युष्टायां प्रभातायाम् ॥८॥

क्रमसन्दर्भः  तस्य चानुतापो जात इत्य् आहमन्यमान इति ॥८॥

विश्वनाथः  व्युष्टायां प्रभातायां निशि ॥८॥

_*_

॥ ९.२.९ ॥

तं शशाप कुलाचार्यः कृतागसम् अकामतः ।
न क्षत्रबन्धुः शूद्रस् त्वं कर्मणा भवितामुना ॥

श्रीधरः  क्षत्रबन्धुर् अपि त्वं न भविता, अपि तु शूद्रो भवितेति ॥९॥

क्रमसन्दर्भः  ततश् च तस्य स्वल्पप्रायश्चित्तार्हस्यापि पातित्ये गोदयामात्रगुरोः शाप एव कारणम् इत्य् आहतम् इति ॥९॥

विश्वनाथः  अकामतोऽनिच्छातोऽपि कृतापराधं तं शशाप, न तु कृपया प्रायश्चित्तम् उपदिदेश अतिकोपेन विचारापगमाद् इति भावः । यतः कुलाचार्यः कुलपौरोहित्यस्य तमो बहुलत्वात् । कथं विगर्ह्यं नु करोम्य् अधीश्वराः पौरोधसं हृष्यति येन दुर्मतिः [भा.पु. ६.७.३६] इति विश्वरूपोक्तेः शापम् आहक्षत्रबन्धुर् अपि त्वं न भविता अपि तु शूद्र एव ॥९॥

_*_

॥ ९.२.१० ॥

एवं शप्तस् तु गुरुणा प्रत्यगृह्णात् कृताञ्जलिः ।
अधारयद् व्रतं वीर ऊर्ध्वरेता मुनिप्रियम् ॥

श्रीधरः  न व्याख्यातम्.

क्रमसन्दर्भः  तथापि तस्य सौशील्यम् एवानुवृत्तम् इत्य् आहएवम् इति ॥१०॥

विश्वनाथः  कृताञ्जलिः सन् शापं महाप्रसादम् इव प्रत्यगृह्णाद् इति । गुरुभक्तिलक्षणं, न तु त्वम् अपरामृश्य मह्यं किम् इति वृथा शपसीति प्रत्युवाचेति भावः । तेन परित्यक्तोऽपि गुरौ भक्तिमान् निष्प्रत्यूहं निस्तरती प्राकरणिकः सिद्धान्तो द्योतितः । मुनिप्रियं व्रतं ब्रह्मचर्यम् ॥१०॥

_*_

॥ ९.२.१११३ ॥

वासुदेवे भगवति सर्वात्मनि परेऽमले ।
एकान्तित्वं गतो भक्त्या सर्वभूतसुहृत् समः ॥
विमुक्तसङ्गः शान्तात्मा संयताक्षोऽपरिग्रहः ।
यदृच्छयोपपन्नेन कल्पयन् वृत्तिम् आत्मनः ॥
आत्मन्य् आत्मानम् आधाय ज्ञानतृप्तः समाहितः ।
विचचार महीम् एतां जडान्धबधिराकृतिः ॥

श्रीधरः  न व्याख्यातम्.

क्रमसन्दर्भः  वासुदेव इति त्रिकम् । अस्य मुमुक्षोर् अप्य् एकान्तित्वव्यपदेशो गौण एव बोद्धव्यः ॥१११३॥

विश्वनाथः  आत्मनि मनसि आत्मानं भगवन्तम् । ज्ञाने तृपोतः किन्तु भक्ताव् अतृप्त इति भावः ॥१११३॥

_*_

॥ ९.२.१४ ॥

एवं वृत्तो वनं गत्वा दृष्ट्वा दावाग्निम् उत्थितम् ।
तेनोपयुक्तकरणो ब्रह्म प्राप परं मुनिः ॥

श्रीधरः  उपयुक्तकरणो दग्धदेहः ॥१४॥

क्रमसन्दर्भः  वासुदेवभक्तत्वाच् छूद्रत्वेऽपि मुक्तिम् आहएवं वृत्त इति ॥१४॥

विश्वनाथः  उपयुक्तकरणो दग्धदेहः परं ब्रह्म श्रीकृष्णः ॥१४॥

_*_

॥ ९.२.१५ ॥

कविः कनीयान् विषयेषु निःस्पृहो
विसृज्य राज्यं सह बन्धुभिर् वनम् ।
निवेश्य चित्ते पुरुषं स्वरोचिषं
विवेश कैशोरवयाः परं गतः ॥

श्रीधरः  कवेर् अपि वंशो नाभवद् इत्य् आहकविर् इति । बन्धुभिः सह राज्यं विसृज्य ॥१५॥

क्रमसन्दर्भः, विश्वनाथः  न व्याख्यातम्.

_*_

॥ ९.२.१६ ॥

करूषान् मानवाद् आसन् कारूषाः क्षत्रजातयः ।
उत्तरापथगोप्तारो ब्रह्मण्या धर्मवत्सलाः ॥

न कतमेनापि व्याख्यातम्.

_*_

॥ ९.२.१७ ॥

धृष्टाद् धार्ष्टम् अभूत् क्षत्रं ब्रह्मभूयं गतं क्षितौ ।
नृगस्य वंशः सुमतिर् भूतज्योतिस् ततो वसुः ॥

श्रीधरः  ब्रह्मभूयं ब्राह्मणत्वम् । नृगस्य वंशः पुत्रः सुमतिस् ततो भूतज्योतिस् ततो वसुः ॥१७॥

क्रमसन्दर्भः  न व्याख्यातम्.

विश्वनाथः  ब्रह्मभूयं ब्राह्मणत्वम् । वंशः पुत्रः ॥१७॥

_*_

॥ ९.२.१८ ॥

वसोः प्रतीकस् तत्पुत्र ओघवान् ओघवत्पिता ।
कन्या चौघवती नाम सुदर्शन उवाह ताम् ॥

श्रीधरः  ओघवतः पिता, तत्पुत्रोऽप्य् ओघवान् एवेत्य् अर्थः ॥१८॥

क्रमसन्दर्भः  न व्याख्यातम्.

विश्वनाथः  ओघवतः पितेति । तत्पुत्रोऽप्य् ओघवान् एवेत्य् अर्थः ॥१८॥

_*_

॥ ९.२.१९ ॥

चित्रसेनो नरिष्यन्ताद् ऋक्षस् तस्य सुतोऽभवत् ।
तस्य मीढ्वांस् ततः पूर्ण इन्द्रसेनस् तु तत्सुतः ॥

श्रीधरः  तद् एवं त्रिभिः शोकैः करूषधृष्टनृगाणां वंशा उक्ताः, नरिष्यन्तस्य वंशम् आहचित्रसेन इति सार्धैस् त्रिभिः, तत इत्यादेर् यत्राधिक्यं स्यात् तत्रानन्तर्ये तत इत्यादिपदं व्याख्येयम् । यत्र तु न्यूनत्वं तत्र पूर्वस्य परस्य वानुषङ्गादिभिर् व्याख्येयम् ॥१९॥

क्रमसन्दर्भः, विश्वनाथः  न व्याख्यातम्.

_*_

॥ ९.२.२० ॥

वीतिहोत्रस् त्व् इन्द्रसेनात् तस्य सत्यश्रवा अभूत् ।
उरुश्रवाः सुतस् तस्य देवदत्तस् ततोऽभवत् ॥

न कतमेनापि व्याख्यातम्.

_*_

॥ ९.२.२१ ॥

ततोऽग्निवेश्यो भगवान् अग्निः स्वयम् अभूत् सुतः ।
कानीन इति विख्यातो जातूकर्ण्यो महान् ऋषिः ॥

श्रीधरः, विश्वनाथः  अग्निवेश्य एव कानीन इति जातूकर्ण्य इति च विख्यातः ॥२१॥

क्रमसन्दर्भः  न व्याख्यातम्.

_*_

॥ ९.२.२२ ॥

ततो ब्रह्मकुलं जातम् आग्निवेश्यायनं नृप ।
नरिष्यन्तान्वयः प्रोक्तो दिष्टवंशम् अतः शृणु ॥

न कतमेनापि व्याख्यातम्.

_*_

॥ ९.२.२३२४ ॥

नाभागो दिष्टपुत्रोऽन्यः कर्मणा वैश्यतां गतः ।
भलन्दनः सुतस् तस्य वत्सप्रीतिर् भलन्दनात् ॥
वत्सप्रीतेः सुतः प्रांशुस् तत्सुतं प्रमतिं विदुः ।
खनित्रः प्रमतेस् तस्माच् चाक्षुषोऽथ विविंशतिः ॥

श्रीधरः  दिष्टस्य पुत्रो नाभागो वक्ष्यमाणनाभागादन्य इति भ्रान्तिव्युदासार्थमनुवादमात्रम् ।

क्रमसन्दर्भः  न व्याख्यातम्.

विश्वनाथः  अन्य इति भ्रान्तिवारणार्थं वक्ष्यमाणान् नाभागाद् भिन्न इत्य् अर्थः ॥२३॥

_*_

॥ ९.२.२५ ॥

विविंशतेः सुतो रम्भः खनीनेत्रोऽस्य धार्मिकः ।
करन्धमो महाराज तस्यासीद् आत्मजो नृप ॥

न कतमेनापि व्याख्यातम्.

_*_

॥ ९.२.२६ ॥

तस्यावीक्षित् सुतो यस्य मरुत्तश् चक्रवर्त्य् अभूत् ।
संवर्तोऽयाजयद् यं वै महायोग्य् अङ्गिरःसुतः ॥

श्रीधरः  अङ्गिरसः सुतो महायोगी संवर्तो यम् अयाजयत् स मरुत्तः ॥२६॥

क्रमसन्दर्भः, विश्वनाथः  न व्याख्यातम्.

_*_

॥ ९.२.२७ ॥

मरुत्तस्य यथा यज्ञो न तथान्योऽस्ति कश्चन ।
सर्वं हिरण्मयं त्व् आसीद् यत् किञ्चिच् चास्य शोभनम् ॥

श्रीधरः  अस्य यत् किञ्चित् पात्रादिकम् अस्ति, तत् तु सर्वं हिरण्मयं शोभनम् आसीत् ॥२७॥

क्रमसन्दर्भः  न व्याख्यातम्.

विश्वनाथः  अस्य यत् किञ्च किञ्चित् पात्रादिकम् अस्ति आसीत् तत् सर्वं हिरण्मयं शोभनम् आसीत् ॥२७॥

_*_

॥ ९.२.२८ ॥

अमाद्यद् इन्द्रः सोमेन दक्षिणाभिर् द्विजातयः ।
मरुतः परिवेष्टारो विश्वेदेवाः सभासदः ॥

श्रीधरः  अमाद्यद् अहृष्यत् ॥२८॥

क्रमसन्दर्भः  न व्याख्यातम्.

विश्वनाथः  द्विजातयो विप्रा अपि अमाद्यन् अहृष्यन् ॥२८॥

_*_

॥ ९.२.२९ ॥

मरुत्तस्य दमः पुत्रस् तस्यासीद् राज्यवर्धनः ।
सुधृतिस् तत्सुतो जज्ञे सौधृतेयो नरः सुतः ॥
तत्सुतः केवलस् तस्माद् धुन्धुमान् वेगवांस् ततः ।
बुधस् तस्याभवद् यस्य तृणबिन्दुर् महीपतिः ॥

न कतमेनापि व्याख्यातम्.

_*_

॥ ९.२.३१ ॥

तं भेजेऽलम्बुषा देवी भजनीयगुणालयम् ।
वराप्सरा यतः पुत्राः कन्या चेलविलाभवत् ॥

श्रीधरः  यतो यस्यां तृनबिन्दोः पुत्रा अभवन् ॥३१॥

क्रमसन्दर्भः  न व्याख्यातम्.

विश्वनाथः  यतो यस्यां तृनबिन्दोः पुत्रा विशालाद्याः ॥३१॥

_*_

॥ ९.२.३२ ॥

यस्याम् उत्पादयाम् आस विश्रवा धनदं सुतम् ।
प्रादाय विद्यां परमाम् ऋषिर् योगेश्वरः पितुः ॥

श्रीधरः, क्रमसन्दर्भः  न व्याख्यातम्.

विश्वनाथः  पितुः सकाशात् विद्यां प्रादाय प्राप्य ॥३२॥

_*_

॥ ९.२.३३ ॥

विशालः शून्यबन्धुश् च धूम्रकेतुश् च तत्सुताः ।
विशालो वंशकृद् राजा वैशालीं निर्ममे पुरीम् ॥

श्रीधरः  तान् एवाहविशाल इति । तस्य तृणबिन्दोः सुताः ॥३२॥

क्रमसन्दर्भः  न व्याख्यातम्.

विश्वनाथः  तस्य तृणबिन्दोः सुताः ॥३२॥

_*_

॥ ९.२.३४ ॥

हेमचन्द्रः सुतस् तस्य धूम्राक्षस् तस्य चात्मजः ।
तत्पुत्रात् संयमाद् आसीत् कृशाश्वः सहदेवजः ॥

श्रीधरः  सहदेवजः देवजेन सहितः । पाठान्तरे नामान्यत्वमात्रम्, अर्थस् तु स एव ।

क्रमसन्दर्भः, विश्वनाथः  न व्याख्यातम्.

_*_

॥ ९.२.३५ ॥

कृशाश्वात् सोमदत्तोऽभूद् योऽश्वमेधैर् इडस्पतिम् ।
इष्ट्वा पुरुषम् आपाग्र्यां गतिं योगेश्वराश्रिताम् ॥
सौमदत्तिस् तु सुमतिस् तत्पुत्रो जनमेजयः ।
एते वैशालभूपालास् तृणबिन्दोर् यशोधराः ॥

श्रीधरः  वैशालभूपाला विशालस्यान्वये जाताः ।

क्रमसन्दर्भः, विश्वनाथः  न व्याख्यातम्.

_*_

इति सारार्थदर्शिन्यां हर्षिण्यां भक्तचेतसाम् ।
द्वितीयो नवमस्याभूत् सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
नाम द्वितीयोऽध्यायः ।
॥ ९.२ ॥


(९.३)
अथ तृतीयोऽध्यायः

॥ ९.३.१ ॥

श्रीशुक उवाच
शर्यातिर् मानवो राजा ब्रह्मिष्ठः सम्बभूव ह ।
यो वा अङ्गिरसां सत्रे द्वितीयम् अहर् ऊचिवान् ॥

श्रीधरः
तृतीये मनुपुत्रस्य शर्यातेः किर्त्यते वयः ।
यत्र सौकन्यम् आख्यानं रैवतं च महाद् भुतम् ॥

ब्रह्मिष्ठो वेदार्थतत्त्वज्ञः । तद् एवाहयो वा इति । द्वितीयम् अहो द्वितीयेऽह्नि क्रियमाणं कर्म ऊचिवान् उवाच । तस्य वंशंउत्तानबर्हिर् आनर्तः [भा.पु. ९.३.२७] इत्यादिना वक्ष्यति ॥१॥

क्रमसन्दर्भः  न व्याख्यातम्.

विश्वनाथः  
शर्यातेर् मनुपुत्रस्य सुकन्या च्यवनं पतिम् ।
लेभे तृतीये शर्यातिवंश्या श्रीरेवती बलम् ॥

ब्रह्मिष्ठो वेदार्थतत्त्वज्ञः, तद् एवाहयो वा इति द्वितीयमहः द्वितीयेऽह्नि क्रियमानं कर्म ऊचिवान् तत्र व्यवस्थाम् उवाच ॥१॥


_*_

॥ ९.३.२ ॥

सुकन्या नाम तस्यासीत् कन्या कमललोचना ।
तया सार्धं वनगतो ह्य् अगमच् च्यवनाश्रमम् ॥

श्रीधरः  आदौ तावत् तत् कन्यावृत्तान्तम् आहसुकन्या नामेत्यादिना ॥२॥

क्रमसन्दर्भः, विश्वनाथः  न व्याख्यातम्.

_*_

॥ ९.३.३५ ॥

सा सखीभिः परिवृता विचिन्वन्त्य् अङ्घ्रिपान् वने ।
वल्मीकरन्ध्रे ददृशे खद्योते इव ज्योतिषी ॥
ते दैवचोदिता बाला ज्योतिषी कण्टकेन वै ।
अविध्यन् मुग्धभावेन सुस्रावासृक् ततो बहिः ॥
शकृन्मूत्रनिरोधोऽभूत् सैनिकानां च तत्क्षणात् ।
राजर्षिस् तम् उपालक्ष्य पुरुषान् विस्मितोऽब्रवीत् ॥

श्रीधरः, विश्वनाथः  न व्याख्यातम्.

क्रमसन्दर्भः  शकृन्मूत्रस्यैव निरोधोऽभूत्, न तूपप्लवान्तरम् इत्य् अत्र कारणं प्राङ्निजाश्रममालिन्यहानेच्छा या जाता, ताम् अनुसृत्यैव कन्येच्छाया मुनिकृतः क्षुद्रोपद्रवविशेष इति ज्ञेयम् ॥५॥

_*_

॥ ९.३.६ ॥

अप्य् अभद्रं न युष्माभिर् भार्गवस्य विचेष्टितम् ।
व्यक्तं केनापि नस् तस्य कृतम् आश्रमदूषणम् ॥

श्रीधरः  भार्गवस्य च्यवनस्य । अभद्रम् अपराधः ॥६॥

क्रमसन्दर्भः  अपि तु विचेष्टितम् एव । किं वा व्यक्तं यथा भवति, तथा किं भार्गवस्य आश्रमदूषणं केनापि कृतम् इत्य् अर्थः ॥६॥

विश्वनाथः  विचेष्टितं कृतं नोऽस्माकं मध्ये केनापि वा न कृतम् ॥६॥

_*_

॥ ९.३.७८ ॥

सुकन्या प्राह पितरं भीता किञ्चित् कृतं मया ।
द्वे ज्योतिषी अजानन्त्या निर्भिन्ने कण्टकेन वै ॥
दुहितुस् तद् वचः श्रुत्वा शर्यातिर् जातसाध्वसः ।
मुनिं प्रसादयाम् आस वल्मीकान्तर्हितं शनैः ॥

न कतमेनापि व्याख्यातम्.

_*_

॥ ९.३.९ ॥

तदभिप्रायम् आज्ञाय प्रादाद् दुहितरं मुनेः ।
कृच्छ्रान् मुक्तस् तम् आमन्त्र्य पुरं प्रायात् समाहितः ॥

श्रीधरः  मुग्धेयं मम कन्या क्षन्तव्यं त्वयेत्य् उच्यमाने कति वर्षान्यया विवाहः कृतो न वेत्य् आदिवाक्यैस् तद् अभिप्रायं ज्ञात्वा तस्मै तां दुहितरं प्रादात् ॥९॥

क्रमसन्दर्भः  न व्याख्यातम्.

विश्वनाथः  मुग्धेयं मम कन्या क्षम्यताम् इत्य् उच्यमाने कीदृशी ते कन्या तस्याः विवाहोऽभून् न वेति वक्तुस् तस्याभिप्रायं ज्ञात्वा तस्मै दुहितरं प्रादात् ॥९॥

_*_

॥ ९.३.१० ॥

सुकन्या च्यवनं प्राप्य पतिं परमकोपनम् ।
प्रीणयाम् आस चित्तज्ञा अप्रमत्तानुवृत्तिभिः ॥

न कतमेनापि व्याख्यातम्.

_*_

॥ ९.३.११ ॥

कस्यचित् त्व् अथ कालस्य नासत्याव् आश्रमागतौ ।
तौ पूजयित्वा प्रोवाच वयो मे दत्तम् ईश्वरौ ॥

श्रीधरः  हे ईश्वरौ सद्वैद्यौ ! युवां मह्यं वयस् तारुण्यं दत्तं सम्पादयतम् ॥११॥

क्रमसन्दर्भः, विश्वनाथः  न व्याख्यातम्.

_*_

॥ ९.३.१२ ॥

ग्रहं ग्रहीष्ये सोमस्य यज्ञे वाम् अप्य् असोमपोः ।
क्रियतां मे वयोरूपं प्रमदानां यद् ईप्सितम् ॥

श्रीधरः  असोमपोः सोमपानरहितयोर् अपि वां युवयोः सोमस्य ग्रहं सोमपूर्णं पात्रं ग्रहीष्ये दास्यामीति । युवां सोमेन यक्ष्य इत्य् अर्थः । ऐन्द्रवायवं गृह्णाति इत्यादिषु द्रव्यदेवतासम्बन्धानुपपत्त्या गृह्णातेर् यागपर्यवसायित्वात् ॥१२॥

क्रमसन्दर्भः  न व्याख्यातम्.

विश्वनाथः  सोमस्य ग्रहं सोमपूर्णपात्रं ग्रहीष्ये दास्यामीति । युवां सोमेन यक्ष्य इत्य् अर्थः ॥१२॥

_*_

॥ ९.३.१३ ॥

बाढम् इत्य् ऊचतुर् विप्रम् अभिनन्द्य भिषक्तमौ ।
निमज्जतां भवान् अस्मिन् ह्रदे सिद्धविनिर्मिते ॥

श्रीधरः  बाढम् इत्य् अभिनन्द्य भवान् अस्मिन् निमज्जताम् इत्य् ऊचतुः ॥१३॥

क्रमसन्दर्भः, विश्वनाथः  न व्याख्यातम्.

_*_

॥ ९.३.१४ ॥

इत्य् उक्तो जरया ग्रस्त देहो धमनिसन्ततः ।
ह्रदं प्रवेशितोऽश्विभ्यां वलीपलितविग्रहः ॥

श्रीधरः  ह्रदं प्रवेशितः । ताव् अपि तम् अपि गृहीत्वा प्रविष्टाव् इत्य् अर्थः ॥१४॥

क्रमसन्दर्भः  न व्याख्यातम्.

विश्वनाथः  अश्विभ्यां प्रवेशित इति तम् अभिवृद्धं गृहीत्वा ताव् अपि प्रविष्टाव् इत्य् अर्थः ॥१४॥

_*_

॥ ९.३.१५ ॥

पुरुषास् त्रय उत्तस्थुर् अपीव्या वनिताप्रियाः ।
पद्मस्रजः कुण्डलिनस् तुल्यरूपाः सुवाससः ॥

श्रीधरः, क्रमसन्दर्भः  न व्याख्यातम्.

विश्वनाथः  अपीव्या अतिसुन्दराः ॥१५॥

_*_

॥ ९.३.१६ ॥

तान् निरीक्ष्य वरारोहा सरूपान् सूर्यवर्चसः ।
अजानती पतिं साध्वी अश्विनौ शरणं ययौ ॥

श्रीधरः  अश्विनौ शरणं ययौ । पृथक् स्थित्वा मत्पतिं दर्शयतम् इति प्रार्थयाम् आसेत्य् अर्थः ॥१६॥

क्रमसन्दर्भः  न व्याख्यातम्.

विश्वनाथः  अस्मासु मध्ये स्वपतिं परिचित्य गृहाणेति तैर् उक्ते युष्मासु मध्ये याव् अश्विनौ तौ मां कृपयतां मत्पतिं ज्ञापयताम् इत्य् अश्विनौ शरणं ययौ ॥१६॥

_*_

॥ ९.३.१७ ॥

दर्शयित्वा पतिं तस्यै पातिव्रत्येन तोषितौ ।
ऋषिम् आमन्त्र्य ययतुर् विमानेन त्रिविष्टपम् ॥
यक्ष्यमाणोऽथ शर्यातिश् च्यवनस्याश्रमं गतः ।
ददर्श दुहितुः पार्श्वे पुरुषं सूर्यवर्चसम् ॥
राजा दुहितरं प्राह कृतपादाभिवन्दनाम् ।
आशिषश् चाप्रयुञ्जानो नातिप्रीतिमना इव ॥

न कतमेनापि व्याख्यातम्.

_*_

॥ ९.३.२० ॥

चिकीर्षितं ते किम् इदं पतिस् त्वया
प्रलम्भितो लोकनमस्कृतो मुनिः ।
यत् त्वं जराग्रस्तम् असत्य् असम्मतं
विहाय जारं भजसेऽमुम् अध्वगम् ॥

श्रीधरः  प्रलम्भितो वञ्चितः । हे असति । असम्मतम् अनभीष्टम् ॥२०॥

क्रमसन्दर्भः  न व्याख्यातम्.

विश्वनाथः  प्रलम्भितो वञ्चितः । यत् त्वं जराग्रस्तं पतिं विहाय असत्यसम्मतम् अमुं जारं भजसे ॥२०॥

_*_

॥ ९.३.२१ ॥

कथं मतिस् तेऽवगतान्यथा सतां
कुलप्रसूते कुलदूषणं त्व् इदम् ।
बिभर्षि जारं यद् अपत्रपा कुलं
पितुश् च भर्तुश् च नयस्य् अधस् तमः ॥

श्रीधरः  हे सतां कुलप्रसूते, तव मतिर् अन्यथा तद् विपर्ययेण कथम् अवगताऽवसन्नाध्यवसितेति वा । तद् एवाहकुलदूषणं त्व् इदम् इत्यादि ॥२१॥

क्रमसन्दर्भः  न व्याख्यातम्.

विश्वनाथः  हे सतां कुलप्रसूते, तव मतिर् अन्यथा भूता सती अवगताऽधः पतिता । अपत्रपा अतिनिर्लज्जा तमो नरकम् ॥२१॥

_*_

॥ ९.३.२२ ॥

एवं ब्रुवाणं पितरं स्मयमाना शुचिस्मिता ।
उवाच तात जामाता तवैष भृगुनन्दनः ॥

श्रीधरः, क्रमसन्दर्भः  न व्याख्यातम्.

विश्वनाथः  स्मयेन साध्वीत्वगर्वेण मानश् चित्तसमुन्नतिर् यस्याः सा ॥२२॥

_*_

॥ ९.३.२३ ॥

शशंस पित्रे तत् सर्वं वयोरूपाभिलम्भनम् ।
विस्मितः परमप्रीतस् तनयां परिषस्वजे ॥

न कतमेनापि व्याख्यातम्.

_*_

॥ ९.३.२४ ॥

सोमेन याजयन् वीरं ग्रहं सोमस्य चाग्रहीत् ।
असोमपोर् अप्य् अश्विनोश् च्यवनः स्वेन तेजसा ॥

श्रीधरः, क्रमसन्दर्भः  न व्याख्यातम्.

विश्वनाथः  सोमेन सोमसञ्ज्ञकयज्ञेन वीरं शर्यातिम् ॥२४॥

_*_

॥ ९.३.२५ ॥

हन्तुं तम् आददे वज्रं सद्यो मन्युर् अमर्षितः ।
सवज्रं स्तम्भयाम् आस भुजम् इन्द्रस्य भार्गवः ॥

श्रीधरः  सद्यस् तत्क्षणम् एव मन्युर् यस्य स इन्द्रः ॥२५॥

क्रमसन्दर्भः  न व्याख्यातम्.

विश्वनाथः  सद्योमन्युर् अविचारात् तत्क्षणजातकोपः ॥२५॥

_*_

॥ ९.३.२६ ॥

अन्वजानंस् ततः सर्वे ग्रहं सोमस्य चाश्विनोः ।
भिषजाव् इति यत् पूर्वं सोमाहुत्या बहिष्कृतौ ॥
उत्तानबर्हिर् आनर्तो भूरिषेण इति त्रयः ।
शर्यातेर् अभवन् पुत्रा आनर्ताद् रेवतोऽभवत् ॥

न कतमेनापि व्याख्यातम्.

_*_

॥ ९.३.२८ ॥

सोऽन्तःसमुद्रे नगरीं विनिर्माय कुशस्थलीम् ।
आस्थितोऽभुङ्क्त विषयान् आनर्तादीन् अरिन्दम ॥
तस्य पुत्रशतं जज्ञे ककुद्मिज्येष्ठम् उत्तमम् ॥

श्रीधरः  विषयान् देशान् आनर्तादीन् अभुङ्क्त अपालयत् ॥२८॥

क्रमसन्दर्भः, विश्वनाथः  न व्याख्यातम्.

_*_

॥ ९.३.२९ ॥

ककुद्मी रेवतीं कन्यां स्वाम् आदाय विभुं गतः ।
पुत्र्या वरं परिप्रष्टुं ब्रह्मलोकम् अपावृतम् ॥

श्रीधरः  ककुद्मी जेष्टो यस्मिंस् तत् । विभुं ब्रह्माणम् ॥२९॥

क्रमसन्दर्भः  न व्याख्यातम्.

विश्वनाथः  विभुं ब्रह्माणम् । अपावृतं रजस्तमोगुणावरणशून्यम् ॥२९॥

_*_

॥ ९.३.३० ॥

आवर्तमाने गान्धर्वे स्थितोऽलब्धक्षणः क्षणम् ।
तदन्त आद्यम् आनम्य स्वाभिप्रायं न्यवेदयत् ॥

श्रीधरः  न लब्धः क्षणोऽवसरे येन । आद्यं ब्रह्माणम् ॥३०॥

क्रमसन्दर्भः  आवर्तेत्य् अत्र क्षणम् इति तस्य पश्चाद् एव तस्य तत्र गमनात् ॥३०॥

[अत्रानुरूपार्थकं भा. १०.५२.१५शपद्यं द्रष्टव्यम्]

विश्वनाथः  न लब्धः क्षणोऽवसरे येन सः । तदन्ते गान्धर्वसमाप्तौ आद्यं ब्रह्माणम् ॥३०॥

_*_

॥ ९.३.३१ ॥

तच् छ्रुत्वा भगवान् ब्रह्मा प्रहस्य तम् उवाच ह ।
अहो राजन् निरुद्धास् ते कालेन हृदि ये कृताः ॥

श्रीधरः  ते त्वया हृदये ये कृतास् ते सर्वे कालेन निरुद्धाः संहृताः ॥३१॥

क्रमसन्दर्भः  न व्याख्यातम्.

विश्वनाथः  हृदये कृतां जामात्रर्थं मनसि विचारिताः । निरुद्धः संहृताः ॥३१॥

_*_

॥ ९.३.३२ ॥

तत् पुत्रपौत्रनप्त्ṝणां गोत्राणि च न शृण्महे ।
कालोऽभियातस् त्रिणव चतुर्युगविकल्पितः ॥३२॥

श्रीधरः  त्रिणव सप्तविंशति चतुर्युगानि तैर् विकल्पितो विभक्तः । यो देवदेवस्यांशोऽस्ति तस्मै नररत्नाय देहि ॥३२॥

क्रमसन्दर्भः  न व्याख्यातम्.

विश्वनाथः  त्रिनवसप्तविंशतिचतुर्युगानि तैर् विशेषतः कल्पितो गणितः ॥३२॥

_*_

॥ ९.३.३३ ॥

तद् गच्छ देवदेवांशो बलदेवो महाबलः ।
कन्यारत्नम् इदं राजन् नररत्नाय देहि भोः ॥

न कतमेनापि व्याख्यातम्.

_*_

॥ ९.३.३४ ॥

भुवो भारावताराय भगवान् भूतभावनः ।
अवतीर्णो निजांशेन पुण्यश्रवणकीर्तनः ॥

श्रीधरः  तद् एवाहभुव इति ॥३४॥

क्रमसन्दर्भः, विश्वनाथः  न व्याख्यातम्.

_*_

॥ ९.३.३५ ॥

इत्य् आदिष्टोऽभिवन्द्याजं नृपः स्वपुरम् आगतः ॥
त्यक्तं पुण्यजनत्रासाद् भ्रातृभिर् दिक्ष्व् अवस्थितैः ।

न कतमेनापि व्याख्यातम्.

_*_

॥ ९.३.३६ ॥

सुतां दत्त्वानवद्याङ्गीं बलाय बलशालिने ।
बदर्याख्यं गतो राजा तप्तुं नार् आयणाश्रमम् ॥

श्रीधरः  पुण्यजनत्रासाद्यक्षमयात् पूर्वम् एव चिरं पुरं तद् भ्रातृबिस् त्यक्तम् ॥३६॥

क्रमसन्दर्भः, विश्वनाथः  न व्याख्यातम्.

_*_

इति सारार्थदर्शिन्यां हर्षिण्यां भक्तचेतसाम् ।
नवमे तृतीयोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
तृतीयोऽध्यायः ।
॥ ९.३ ॥



(९.४)
अथ चतुर्थोऽध्यायः
अम्बरीषचरिते

॥ ९.४.१ ॥

श्रीशुक उवाच
नाभागो नभगापत्यं यं ततं भ्रातरः कविम् ।
यविष्ठं व्यभजन् दायं ब्रह्मचारिणम् आगतम् ॥

श्रीधरः
चतुर्थे मनुपुत्रस्य नभगस्य कथोच्यते
तत् सुनोश् चाम्बरीषस्य कृत्या प्रतिहता यतः

नभगस्य वंशम् आहनभगस्यापत्यं नाभागः । नाभागाद् अम्बरीषो महाभागवतोऽभूद् इति वक्ष्यंस् तद् धेतुत्वेन वंशप्रवर्तकस्य नभगस्य निष्कपटं चरितं तेन तु श्रीरुद्रप्रसादम् आहयं ततम् इत्यादिना । ब्रह्मचारिणं बहुकालं गुरुकुले वसन्तं नैष्ठिकोऽसाव् इति मत्वा विभागसमये तस्मै भागम् अप्रकल्प्यैव भ्रातरः सर्वं दायं विभज्य गृहीत्वा पश्चाद् गुरुकुलाद् आगतं यं भागार्थिनं कविं विद्वांसं यविष्ठं प्रति ततं तातं पितरं दायं व्यभजन्न् इत्य् अर्थः ॥१॥

क्रमसन्दर्भः  न व्याख्यातम्.

विश्वनाथः  
चतुर्थे नभगाख्यानम् अम्बरीषकथा तथा ।
दुर्वाससो जटोत्क्षेपस् तापश्चक्रेण चोच्यते ॥

मनुपुत्रस्य नभगस्यापत्यं नाभागः । यं गुरुकुलाद् अधीत्य आगतं कविं विद्वांसं यविष्टम् अनुजं भागार्थिनं प्रति ततं तातम् एव दायं व्यभजन् ददुः, न तु पैतृकं किम् अपि धनं तदागमनात् पूर्वम् एव स नैष्ठिकोऽभून् नागमिष्यतीति मत्वा सर्वधनस्य स्वैर् विभज्य गृहीतत्वाद् इत्य् अर्थः ॥१॥

 _*_

॥ ९.४.२ ॥

भ्रातरोऽभाङ्क्त किं मह्यं भजाम पितरं तव ।
त्वां ममार्यास् तताभाङ्क्षुर् मा पुत्रक तद् आदृथाः ॥

श्रीधरः  एतद् एव प्रश्नोत्तराभ्यां दर्शयति । तत्र नभगः पृच्छतिहे भ्रातरः ! मह्यं किम् अभाङ्क्त व्यभजत ? कं भागं मदर्थं यूयं प्रकल्पितवन्तः । भ्रातर आहुःतदा विस्मृतम् अस्माभिर् इदानीं तु तव पितरं विभजाम्, त्वं पितरं गृहाणेत्य् अर्थः । स च पितरं गत्वाहतत हे तात, आर्याः श्रेष्ठाः, मे मम त्वाम् अभाक्षुभागं चक्रुः । मदीयो भागस् त्वम् इत्य् अर्थः ।

पाठान्तरे हे तात, किम् इदं ममाभाङ्क्षुः भजाम पितरं तवेत्य् उक्तवन्तः आर्यास् त्वां मह्यं किम् अर्थं ददुर् इत्य् अर्थः । पिताहहे पुत्रक, तत् तैर् उक्तं मादृथाः प्रतारणमात्रं तैः कृतं तस्मिन्न् आदरं मा कार्षीः, न ह्य् अहं दाय इव भोगसाधनम् इत्य् अर्थः ॥२॥

क्रमसन्दर्भः  न व्याख्यातम्.

विश्वनाथः  तत् कथाम् एव प्रश्नोत्तराभ्याम् आह । तत्र नभगः पृच्छतिहे भ्रातरः ! मह्यं किम् अभाङ्क्त व्यभजत ? कं भागं मदर्थं यूयं प्रकल्पितवन्तः ? भ्रातर आहुस् तदानीं तव वैराग्यं श्रुत्वा भागो न प्रकल्पितः । इदानीं तु तव पितरम् एव भजामः । त्वद्भागत्वेन पितरं प्रकल्पयामः त्वं सर्वधनोपार्जकं पितरं गृहाणेत्य् अर्थः । ततश् च स च पितरम् आगत्याहहे तात, आर्याः ज्येष्ठाः, मम भागं त्वाम् अभाङ्क्षुः । मदीयो भागस् त्वम् अभूर् इत्य् अर्थः । किं ममार्यास् तताभाङ्क्षुर् इति पाठे । हे तात ! किम् इदं ममाभाङ्क्षुः भजाम पितरं तवेत्य् उक्तवन्तः । आर्यास् त्वां मह्यं किमर्थं ददुर् इत्य् अर्थः । पिताहहे पुत्रक, मदनुकम्प्यसूनो तैर् उक्तं, तत् मा आदृथाः, न ह्य् अहं दाय इव भोगसाधनम् इत्य् अर्थः ॥२॥

 _*_

॥ ९.४.३ ॥

इमे अङ्गिरसः सत्रम् आसतेऽद्य सुमेधसः ।
षष्ठं षष्ठम् उपेत्याहः कवे मुह्यन्ति कर्मणि ॥

श्रीधरः  तथापि तैर् भागत्वेन दत्तोऽहं तव जीवनोपायम् उपदेक्ष्यामीत्य् आहइमे इति सपादाभ्यां द्वाभ्याम् । अभिप्लवः षड् अहो भवति, पृष्ठ्यः षड् अहो भवति इति विहितेषु षड् अहेष्व् आवर्त्यमानेषु षष्ठं षष्ठम् अहः कर्मोपेत्य प्राप्य कर्मणि तद् अनुष्ठाने सुमेधसोऽपि ते सूक्तविशेषाज्ञानेन मुह्यन्ति । कवे हे विद्वन् ॥३॥

क्रमसन्दर्भः  न व्याख्यातम्.

विश्वनाथः  सरलबुद्धिना मया न पुनस् तेषां पार्श्वं गन्तव्यम् इति चेत्, तर्हि स्नेहेन तव जीवनोपायम् अहम् एवोपदेक्ष्यामीत्य् आहइमे इति सपदाभ्याम् द्वाभ्याम् । अभिप्लवः षड् अहो भवति इति, विहितेषु षड् अहेष्व् आवर्त्यमानेषु षष्ठं षष्ठम् अहः कर्मोपेत्य प्राप्य कर्मणि तदनुष्ठाने सुमेधसोऽपि ते सूक्तविशेषणाज्ञानेन मुह्यन्ति । हे कवे विद्वन् ॥३॥

 _*_

॥ ९.४.४५ ॥

तांस् त्वं शंसय सूक्ते द्वे वैश्वदेवे महात्मनः ।
ते स्वर् यन्तो धनं सत्र परिशेषितम् आत्मनः ॥
दास्यन्ति तेऽथ तान् अर्च्छ तथा स कृतवान् यथा ।
तस्मै दत्त्वा ययुः स्वर्गं ते सत्रपरिशेषणम् ॥

श्रीधरः  तान् महात्मनोऽपि त्वं “इदम् इत्था रौद्रम्” इति च, “ये यज्ञेन दक्षिणया” इति च वैश्वदेवे द्वे सूक्ते शंसय पाठय । ततः कर्मणि समाप्ते सति ते स्वर् यन्तः स्वर्गं गच्छन्तः स्वसत्रे परिशेषितम् अवशिष्टम् आत्मनो धनं तुभ्यं दास्यन्ति । अथ तस्मात् तान् गच्छेति । तथेत्यादि शुकवाक्यम् । यथावत् कृतवान् । सत्रपरिशेषितं सत्रावशिष्टं धनम् ॥४५॥

क्रमसन्दर्भः  न व्याख्यातम्.

विश्वनाथः  तान् महात्मनोऽपि त्वं “इदम् इत्था रौद्रम्” इति च, “ये यज्ञेन दक्षिणया” इति त्वं वैश्वदेवे द्वे सूक्ते शंसय पाठय । ततश् च ते स्वर् यन्तः स्वर्गं गच्छन्तः तथ्तेति शुकवाक्यम् ॥४५॥

 _*_

॥ ९.४.६ ॥

तं कश्चित् स्वीकरिष्यन्तं पुरुषः कृष्णदर्शनः ।
उवाचोत्तरतोऽभ्येत्य ममेदं वास्तुकं वसु ॥

श्रीधरः  पुरुषः श्रीरुद्रः । दृश्यत इति दर्शनं शरीरम्, कृष्णं दऋशनं यस्य सः । वास्तुकं यज्ञभूमिगतं वसु धनं ममेत्य् उवश ॥६॥

क्रमसन्दर्भः  न व्याख्यातम्.

विश्वनाथः  पुरुषः श्रीरुद्रः कृष्णदऋशनः श्यामवर्णः । यद् वा, स्फूर्तिप्राप्तं कृष्णं सदा पश्यतीति स वास्तुकं यज्ञवास्तुगतम् ॥६॥

 _*_

॥ ९.४.७ ॥

ममेदम् ऋषिभिर् दत्तम् इति तर्हि स्म मानवः ।
स्यान् नौ ते पितरि प्रश्नः पृष्टवान् पितरं यथा ॥

श्रीधरः  तर्हि स्म तदैव ममेदम् इति मानवो नाभाग उवाच । पुनश् च रुद्र उवाच । नौ आवयोर् अस्मिन् विवादे ते पितरि प्रश्नः स्याद् इति । पृष्टवान् इति शुकोक्तिः ॥७॥

क्रमसन्दर्भः  न व्याख्यातम्.

विश्वनाथः  तर्हि तदैव ममेदम् इति मानवो नाभाग उवाच । नौ आवयोर् अस्मिन् विवादे ते पितरि प्रश्नः स्यात् पृष्टवान् इति शुकोक्तिः ॥७॥

 _*_

॥ ९.४.८ ॥

यज्ञवास्तुगतं सर्वम् उच्छिष्टम् ऋषयः क्वचित् ।
चक्रुर् हि भागं रुद्राय स देवः सर्वम् अर्हति ॥

श्रीधरः  पृष्टस्य मनोर् वाक्यं यज्ञवास्तुगतम् इति । उच्छिष्टम् उर्वरितम् । क्वचिद् इति दक्षाध्वरे । उच्छेषणभागो वै रुद्रः इति श्रुतेश् च । किं च, स देव ईश्वरः सर्वम् अप्य् अर्हति, किं पुनर् यज्ञावशिष्टम् इत्य् अर्थः ॥८॥

क्रमसन्दर्भः  न व्याख्यातम्.

विश्वनाथः  पिता उवाचयज्ञेति । क्वचिद् इति दक्षाध्वरे, उच्छेषणभागो वै रुद्रः इति श्रुतेश् च । किं च, स देव ईश्वरः सर्वम् अप्य् अर्हति, किं पुनर् यज्ञावशिष्टम् इत्य् अर्थः ॥८॥

 _*_

॥ ९.४.९ ॥

नाभागस् तं प्रणम्याह तवेश किल वास्तुकम् ।
इत्य् आह मे पिता ब्रह्मञ् छिरसा त्वां प्रसादये ॥

श्रीधरः, क्रमसन्दर्भः  न व्याख्यातम्.

विश्वनाथः  शिरसा प्रणम्य ॥९॥

 _*_

॥ ९.४.१० ॥

यत् ते पितावदद् धर्मं त्वं च सत्यं प्रभाषसे ।
ददामि ते मन्त्रदृशो ज्ञानं ब्रह्म सनातनम् ॥

श्रीधरः  श्रीरुद्र आहयत् ते इति ॥१०॥

क्रमसन्दर्भः  न व्याख्यातम्.

विश्वनाथः  रुद्र उवाच । यत् ते इति ॥१०॥

 _*_

॥ ९.४.११ ॥

गृहाण द्रविणं दत्तं मत्सत्रपरिशेषितम् ।
इत्य् उक्त्वान्तर्हितो रुद्रो भगवान् धर्मवत्सलः ॥

श्रीधरः  इदम् आख्यानं श्रुतिप्रसिद्धम् । तथा हि बह्वृचब्राह्मणम्नाभानेदिष्ठं शंसति नाभानेदिष्ठं वै मानवं ब्रह्मचर्यं वसन्तं भ्रातरो निरभजन्त्सोऽब्रवीत् ॥ इत्यादि ॥११॥

क्रमसन्दर्भः  न व्याख्यातम्.

विश्वनाथः  इदम् व्याख्यानं श्रुतिप्रसिद्धम् । तथा च बह्वृचब्राह्मणम्नाभागे दिष्टं शंसति इत्यादि ॥११॥

 _*_

॥ ९.४.१२ ॥

य एतत् संस्मरेत् प्रातः सायं च सुसमाहितः ।
कविर् भवति मन्त्रज्ञो गतिं चैव तथात्मनः ॥

श्रीधरः  अस्याख्यानस्य स्मरणे फलम् आहय एतद् इति । आत्मनो गतिं च प्राप्नोतीति शेषः ॥१२॥

क्रमसन्दर्भः  न व्याख्यातम्.

विश्वनाथः  गतिं च प्राप्नोतीति शेषः ॥१२॥

 _*_

॥ ९.४.१३ ॥

नाभागाद् अम्बरीषोऽभून् महाभागवतः कृती ।
नास्पृशद् ब्रह्मशापोऽपि यं न प्रतिहतः क्वचित् ॥

श्रीधरः  क्वचिद् अपि न प्रतिहतो ब्रह्मशापोऽपि ब्राह्मणेन दुर्वाससा निर्मितः कृत्य् आनलोऽपि यं नास्पृशत् । अतोऽसौ महाभागवतोऽत एव कृती पुण्यवान् ॥१३॥

क्रमसन्दर्भः  न व्याख्यातम्.

विश्वनाथः  यो ब्रह्मशापः क्वचिद् अपि न प्रतिहतः अमोघत्वात्, सो`त्र त्वाम् असौ दहत्व् इति वाग्वज्रसहितकृत्यानलप्रक्षेपरूपो ज्ञेयः ॥१३॥

 _*_

॥ ९.४.१४ ॥

श्रीराजोवाच
भगवन् छ्रोतुम् इच्छामि राजर्षेस् तस्य धीमतः ।
न प्राभूद् यत्र निर्मुक्तो ब्रह्मदण्डो दुरत्ययः ॥

श्रीधरः  तस्य श्रोतुम् इच्छामि चरितम् इति शेषः । ब्रह्मदण्डः कृत्यानलो न प्राभून् न समर्थो बभूव ॥१४॥

क्रमसन्दर्भः  न व्याख्यातम्.

विश्वनाथः  श्रोतुम् चरितम् इति शेषः ॥१४॥

 _*_

॥ ९.४.१५ ॥

श्रीशुक उवाच
अम्बरीषो महाभागः सप्तद्वीपवतीं महीम् ।
अव्ययां च श्रियं लब्ध्वा विभवं चातुलं भुवि ॥

श्रीधरः  श्रियं सम्पदम् । विभवम् ऐश्वर्यम् । अतुलं निरुपमम् ॥१५॥

क्रमसन्दर्भः, विश्वनाथः  न व्याख्यातम्.

 _*_

॥ ९.४.१६ ॥

मेनेऽतिदुर्लभं पुंसां सर्वं तत् स्वप्नसंस्तुतम् ।
विद्वान् विभवनिर्वाणं तमो विशति यत् पुमान् ॥

श्रीधरः  पुंसाम् अतिदुर्लभम् अपि तत् सर्वं स्वप्नवत्संस्तुतं निरूपितम् अनुपादेयं मेने । तत्र हेतुःविभवस्य निर्वाणं नाशं विद्वान् । यद् येन विभवेन तन्नाशेन वा पुमांस् तमो विशति मोहे निमज्जति ॥१६॥

क्रमसन्दर्भः  न व्याख्यातम्.

विश्वनाथः  पुंसाम् अतिदुर्लभं विभवं च लब्ध्वा तत् सर्वं स्वप्ने संस्तुतम् इव मेने । यतो विभवस्य निर्वाणं नाशं विद्वान् । यद् यतो विभवासक्तेः ॥१६॥

 _*_

॥ ९.४.१७ ॥

वासुदेवे भगवति तद्भक्तेषु च साधुषु ।
प्राप्तो भावं परं विश्वं येनेदं लोष्ट्रवत् स्मृतम् ॥

श्रीधरः  नन्व् एवं जानन्तोऽपि विभवैषिणो दृश्यन्ते तत्राहवासुदेव इति । भावं भक्तिं प्राप्तः । येन भावेनेदं विश्वं लोष्टवद् अतितुच्छं स्मृतम् ॥१७॥

चैतन्यमतमञ्जुषा  वासुदेवे भगवति श्रीकृष्णे परं भावं प्राप्तः, तद्भक्तेषु च ज्ञानिषु च सर्वत्रामत्सर इत्य् अर्थः ॥१७॥

क्रमसन्दर्भः  न व्याख्यातम्.

विश्वनाथः  येन परमभावेन प्रेम्णा इदं विश्वं लोष्ट्रवत् परामृष्टं भवेत् ॥१७॥

 _*_

॥ ९.४.१८२० ॥

स वै मनः कृष्णपदारविन्दयोर्
वचांसि वैकुण्ठगुणानुवर्णने ।
करौ हरेर् मन्दिरमार्जनादिषु
श्रुतिं चकाराच्युतसत्कथोदये ॥

मुकुन्दलिङ्गालयदर्शने दृशौ
तद्भृत्यगात्रस्पर्शेऽङ्गसङ्गमम् ।
घ्राणं च तत्पादसरोजसौरभे
श्रीमत्तुलस्या रसनां तदर्पिते ॥

पादौ हरेः क्षेत्रपदानुसर्पणे
शिरो हृषीकेशपदाभिवन्दने ।
कामं च दास्ये न तु कामकाम्यया
यथोत्तमश्लोकजनाश्रया रतिः ॥

श्रीधरः  भक्तिम् एव सर्वेन्द्रियाणां भगवत्परत्वकथनेन प्रपञ्चयतिस वा इति त्रिभिः । श्रुतिं श्रोत्रम् अच्युतस्य सत्कथानाम् उदये श्रवणे चकारेत्य् अस्य सर्वत्रान्वयः ॥१८॥

मुकुन्दस्य लिङ्गानाम् आलयानि स्थानानि तेषां दर्शने दृशौ नेत्रे । श्रीमत्यास् तुलस्यास् तत्पादसरोजेन यत् सौरभं तस्मिन् । तदर्पिते तस्मै निवेदितान्नादौ ॥१९॥

कामं स्रक् चन्दनादिसेवां दास्ये निमित्ते तत्प्रसादस्वीकाराय, न तु कामकाम्यया विषयेच्छया । कथं चकार ? उत्तमश्लोकजनाश्रया रतिर् यथा भवेत् तथा । अनेन तद्भक्तेषु च परं भावं प्राप्त इत्य् एतत् स्फुटीकृतम् ॥२०॥

चैतन्यमतमञ्जुषा  स वै मन इत्यादि । कृष्णपदारविन्दयोर् एव मनश् चक्रे, न तु ब्रह्मणि । वचांसि वैकुण्ठगुणानुवर्णने, न तु ब्रह्मास्मीतिप्रभृतिषु वचनेषु । करौ हरेर् मन्दिरमार्जनादिषु चकार, न तु ज्ञानकर्मकाण्डप्रतिपाद्यकर्मसु । अच्युतसत्कथोदये श्रुतिं चकार, न त्व् अध्यात्मकथायाम् । सत्कथेति सत्शब्दः श्रीकृष्णस्य गोकुललीलाकथापरः । पृथक् पृथक् नामप्रतिपादनात् सर्वेषां नाम्नां श्रीकृष्णपरत्वं प्रतिपादितम् ॥१८॥

मुकुन्देत्यादि । मुकुन्दस्य श्रीकृष्णस्य लिङ्गानि प्रतिमा वैष्णवाश् च, आलयाः प्रासादाः, तद्भृत्यानां वैष्णवानां लिङ्गालयसेविनां वा । तदर्पिते तन्निवेदिते स्वयं कृते परकृते वा ॥१९॥

कामं स्रक्चन्दनादि । दास्ये दास्यनिमित्तं, सेवासमये स्वगात्रगन्धादिनिवारणार्थं सुवेशार्थं च ॥२०॥

क्रमसन्दर्भः  सर्वात्मकसकार्यम् आत्मनिवेदनं, यथास वै इति त्रिकम् । चकार अर्पयामास । कृष्णपदारविन्दयोर् इत्य् आदिकम् उपलक्षणं तत्सेवादीनाम् । लिङ्गं श्रीमूर्तिः । आलयस् तद्भक्तस् तन्मन्दिरादिः । श्रीमत्तुलस्यास् तत्पादसरोजसम्बन्धि यत् सौरभं, तस्मिन् । तदर्पिते महाप्रसादान्नादौ । कामं सङ्कल्पं च दास्ये निमित्ते एव साक्षात्तद्दासभावप्राप्त्यर्थम् एव कामम् अभिलाषं चकार । चकाराद् दासोऽहं तद्दास्यम् एतत् करोमीत्य् एवं सङ्कल्पितवान् इत्य् अर्थः । न तु तद्व्यतिरेकेण तेनैव वा कामकाम्यया स्वर्गादिविषयभोगेच्छया चकारेति वासनान्तरव्यवच्छेदः ।

कथं चकार ? तत्राहयथा येन प्रकारेणोत्तमःश्लोकजना ये श्रीप्रह्लादादयस् तदाश्रया तदाधारा या भगवद्विषया रतिः सा भवेत्, तथेत्य् अर्थः । अत्र सर्वथा तत्रैव सङ्ख्यातात्मनिक्षेपः कृत इति वैशिष्ट्यापत्त्या स्मरणादिमयोपासनस्यैवात्मार्पणत्वम् ।

एवम् एवोक्तम्श्रद्धामृतकथायां मे शश्वन् मदनुकीर्तनम् [भा.पु. ११.१९.१९] इत्य् आरभ्य, एवं धर्मैर् मनुष्याणां [भा.पु. ११.१९.२२] इति । यथा स्मरणकीर्तनपादसेवनमयम् उपासनम् एव आगमोक्तविधिमयत्ववैशिष्ट्यापत्त्यार्चनम् इत्य् अभिधीयते । ततो नाविविक्तत्वम् । स्नानपरिधानादिक्रिया चात्र भगवत्सेवायोग्यत्वायैवेति तत्रापि नात्मार्पणरूपभक्तिहानिर् इत्य् अप्य् अनुसन्धेयम् ।

एतद् आत्मनिवेदनं श्रीबलाव् अपि स्फुटं दृश्यते । उदाहृतं चेदम् आत्मार्पणं धर्मार्थकामः [भा.पु. ७.६.२४] इत्य् आदिना श्रीप्रह्लादमते । मर्त्यो यदा त्यक्तसमस्तकर्मा निवेदितात्मा [भा.पु. ११.२९.३२] इत्य् आदिना श्रीभगवन्मतेऽपि ।

तद् एतद् आत्मनिवेदनं भावं विना, भाववैशिष्ट्येन च दृश्यते । पूर्वं यथामर्त्यो यदा [भा.पु. ११.२९.३२] इत्य् आदि । उत्तरं यथैकादश एवदास्येनात्मनिवेदनम् [भा.पु. ११.११.३५] इति । यथा च रुक्मिणीवाक्येआत्मार्पितश् च भवतः [भा.पु. १०.५२.१] इति ॥१८२०॥ (भक्तिसन्दर्भ ३०९)

विश्वनाथः  तस्य प्रेम्णः साधनं भक्तियोगम् आहस वै इति त्रिभिः । मनआदीनां चकारेत्य् अनेनान्वयः । राज्ये स्वपुरुषान् इव मनआदीन्द्रियाण्य् अपि स यत्र यत्र न्ययुङ्क्ष, तत्र तत्रैव तानि तदाज्ञां शिरसा निधायैवासन्न् इति असाधारणं तस्य राज्ञः साम्राज्यम् इति भावः । श्रुतिं श्रोत्रम् अच्युतस्य विष्णोः सतां तद्भक्तानां च कथोदये कथोपकर्षे, न तु ज्ञानकर्माद्युत्कर्षे इत्य् अर्थः । मुकुन्दस्य लिङ्गानां प्रतिमानां च आलयानां मन्दिराणां च मथुरादिनित्यसिद्धधाम्नां च वैष्णवानां च दर्शने । श्रीमत्यास् तुलस्यास् तत्पादसरोजसम्पर्केण यत् सौरभं तस्मिन् भगवच्चरणार्पिततुलसीगन्धे इत्य् अर्थः । तदर्पिते महाप्रसादान्ने रसनां जिह्वाम् । हरेः क्षेत्रं मथुरादिपदम् अन्यत्रापि तन्मन्दिरादि । तदनुसर्पणे तत्र तत्र पुनः पुनर् गमने । हृषीकेशस्य पदयोश् चरणयोः पदानां भक्तानां चापि वन्दने, कामम् अभिलाषं दास्ये हरेर् अहं दासो भूयासम् इत्य् एवं, न तु कामकाम्यया विषयभोगेच्छायां सप्तम्यर्थे तृतीया । कथं चकार ? उत्तमःश्लोकजनाः प्रह्लादादय आश्रयो यस्यास् तथाभूता निष्कामैव रतिर् यथा येन प्रकारेण स्याद् अभवद् वा तथा चकारेत्य् एतत् स वै मन इत्यादिषु सर्वत्रैवान्वितं ज्ञेयम् ॥१८२०॥

 _*_

॥ ९.४.२१ ॥

एवं सदा कर्मकलापम् आत्मनः
परेऽधियज्ञे भगवत्य् अधोक्षजे ।
सर्वात्मभावं विदधन् महीम् इमां
तन्निष्ठविप्राभिहितः शशास ह ॥

श्रीधरः  सर्वत्रात्मेति भावो भावना यस्मिंस् तम् आत्मनः स्वस्य कर्मणां कलापं समूहं भगवति विदधत् समर्पयंस् तन् निष्ठैर् भागवतैर् विप्रैर् अभिहितः शिक्षितः सन् महीं शशास पालयाम् आस । अनेनाधिकृतो धर्मोऽपि यथावद् दर्शितः ॥२१॥

क्रमसन्दर्भः  एवं पूर्वोक्तप्रकारेणात्मकर्तृककर्मकलापं परे भगवति विदधत् । कीदृशम् ? तं सर्वात्मना भावो भक्तिर् यत्र तादृशम् ॥२१॥

विश्वनाथः  तस्य तादृशसाम्राज्यसम्पत्ताव् अपि भक्ताव् आलस्यं प्रतिनिध्यर्पणं च नाभूद् इत्य् आहएवम् इति । सदा प्रतिदिनम् एव आत्मनः स्वस्य एवं कर्मकलापं स्मरणकीर्तनमन्दिरमार्जनादिकं विदधत् । स्वयम् एव कुर्वन् महीं शशास । कर्मकलापं कीदृशम् ? अधोक्षजे कृष्णे सर्वेण श्रोत्रादीन्द्रियवृत्तिसहितेनैवात्मना मनसा भावो रतिर् यतस् तम् अधियज्ञे तपोज्ञानादिभ्योऽप्य् अधिको यज्ञः पूजा यस्य तस्मिन् । हरिभक्तिनिष्ठब्राह्मणेन अभिहतः, त्वम् अष्टाव् एव यामान् निर्विक्षेपम् एव सर्वात्मना हरिं भज राज्यकर्मणि स्वनियुक्तैर् योग्यपुरुषैर् एव महीं शाधि चेति शिक्षितः सन्न् इत्य् अर्थः ॥२१॥

 _*_

॥ ९.४.२२ ॥

ईजेऽश्वमेधैर् अधियज्ञम् ईश्वरं
महाविभूत्योपचिताङ्गदक्षिणैः ।
ततैर् वसिष्ठासितगौतमादिभिर्
धन्वन्य् अभिस्रोतम् असौ सरस्वतीम् ॥

श्रीधरः  किं च, यज्ञाधिष्ठातारम् ईश्वरम् अश्वमेधैर् ईजे आराधयाम् आस । महाविभूत्योपचितान्य् अङ्गानि दक्षिणाश् च येषु तैः । वसिष्ठादिभिर् हेतुभूतैस् ततैर् विस्तृतैः । धन्वनि धन्वदेशे निरुदके सरस्वतीम् अभिस्रोतम् । तस्याः प्रतिलोमम् इत्य् अर्थः ॥२२॥

क्रमसन्दर्भः  ननु, कथं स वै मनः [भा.पु. ९.४.१८] इत्य् आदौ सति यज्ञक्रिया स्यात्, एकात्मत्वात् ? इत्य् आशङ्क्याहवशिष्ठादिभिस् तैर् इति । वशिष्ठादिभिस् ततैर् इति, वशिष्ठादिद्वारा कृतैर् इत्य् अर्थः । सरस्वतीम् इति कर्ममार्गे तस्याम् आदरो दर्शितः । अभिस्रोतम् इति क्रमात् तत्तीर्थक्रमेणेति भावः । धन्वनीति धन्वदेशान्तर्गतेष्व् अपि तत्तीर्थेष्व् इत्य् अर्थः । एतेन तत्रापि पुण्यत्वं ज्ञापितम् ॥२२।।

विश्वनाथः  तथैव राज्याधिकारोचिताश्वमेधादि यज्ञकरणं च आदिभरतवन् निरभिमानस्य तस्य प्रतिनिधिद्वारैवेत्य् आह ईजे इति । महासम्पत्त्यैव हेतुना उपचितानि सम्यग् एव निर्व्यूढानि अङ्गानि दक्षिणाश् च येषु तैः वशिष्टादि स्वप्रतिनिधिभिस् ततैर् विस्तृतैः । धन्वनि धन्वदेशे सरस्वतीं सरस्वत्याम् अभिस्रोतं स्रोतोऽभिमुखम् अभिलक्ष्य तेन स्वयं तु ततो विदूरे स्वराजधान्यं निर्विक्षेपं परिचर्यां कुर्वन्न् एवातितिष्ठति व्यञ्जितः ॥२२॥

 _*_

॥ ९.४.२३ ॥

यस्य क्रतुषु गीर्वाणैः सदस्या ऋत्विजो जनाः ।
तुल्यरूपाश् चानिमिषा व्यदृश्यन्त सुवाससः ॥

श्रीधरः  किं च, यस्य क्रतुषु सदस्यादयो गीर्वाणैः सह भूषणादिभिस् तुल्यरूपा व्यदृश्यन्त स इत्थम् इति चतुर्थेनान्वयः । न च देवानां निमेषाभावाद् वैलक्षण्यम् । यतोऽनिमिषाश् च व्यदृश्यन्त । न निमिषन्तीति तथा । आश्चर्यदर्शनौत्सुक्येन तेषां निमेषोपरमाद् इति भावः ॥२३॥

क्रमसन्दर्भः  न व्याख्यातम्.

विश्वनाथः  गीर्वाणैर्ः सह तुल्यरूपाः न चानिमिषत्वेन देवानां वैलक्षण्यम् वाच्यम् । यतो मनुष्या अपि अद्भुतयज्ञदर्शनाद् अनिमिषा व्यदृश्यन्त दृष्टाः ॥२३॥

 _*_

॥ ९.४.२४ ॥

स्वर्गो न प्रार्थितो यस्य मनुजैर् अमरप्रियः ।
शृण्वद्भिर् उपगायद्भिर् उत्तमश्लोकचेष्टितम् ॥

श्रीधरः  यस्य यदीयैर् मनुजैर् अपि स्वर्गो न प्रार्थितस् तस्य तु का वार्ता ? ॥२४॥

क्रमसन्दर्भः  न व्याख्यातम्.

विश्वनाथः  यस्य मनुजैर् यत् पाल्यमानलोकैः स्वर्गो न प्रार्थितः किं स्वर्गीयभोगाद् अधिकभोगप्राप्त्या नेत्य् आहशृण्वद्भिर् इत्यादि ॥२४॥

 _*_

॥ ९.४.२५ ॥

संवर्धयन्ति यत् कामाः स्वाराज्यपरिभाविताः ।
दुर्लभा नापि सिद्धानां मुकुन्दं हृदि पश्यतः ॥

श्रीधरः  आस्तां स्वर्गप्रार्थनशङ्कापि । यद् यतः मुकुन्दं हृदि पश्यतस् ताञ् जनान् कामा विषया न समर्धयन्ति न हर्षयन्ति । कथम्भूताः ? स्वाराज्येन स्वरूपसुखेन परिभाविता अतिशायिताः । अत एव सिद्धानाम् अपि दुर्लभाः । यान् इति पाठे यान् मनुजान् । स्वाराज्येत्य् अत्रापि द्वितीयान्तपाठे मनुजानां विशेषणम् । यम् इति पाठे यम् अम्बरीषम् । पश्यताम् इति पाठे सिद्धानां विशेषणम् ॥२५॥

क्रमसन्दर्भः  समर्धयन्तीत्य् अत्र स्वरूपसुखेन सार्ष्ट्यादिरूपाणां कामानाम् अतिशायिता । तस्य तैः सह यौगपद्यात् । तच् च भगवदुपासनाया अचिन्त्यप्रभावत्वं दर्शयति । एवं सर्वमुख्यस्य च निष्कर्षणा दर्शिता । स्वाराज्यम् इन्द्रपदतुल्यता ॥२५॥

विश्वनाथः  किं च, स्वर्गीयभोगाद् अधिके भोगे स्वतः सिद्धेऽपि यदीया मनुजास् तत्र नासज्जन्तेत्य् आहसंवर्धयन्ति न हर्षेण वर्धयन्ति, ऋधु वृद्धौ । स्वाराज्य इन्द्रपदतुल्यं सुखं तेन परि सर्वतोभावेन वासिताः । यद् वा, स्वाराज्येन स्वरूपसुखेन मुक्त्यानन्देन वासिता युक्ता, अत एव सिद्धानाम् अपि दुर्लभाः । अत्र हेतुगर्भं मनुजान् विशिनष्टिमुकुन्दम् इत्यादिना, अम्बरीषप्रसङ्गाद् इति भावः । यद् इति पाठे यद् यस्मान् मुकुन्दं हृदि पश्यतः, परिभावितवान् इति पाठे मनुजविशेषणम् । यम् इति पाठे यम् अम्बरीषम् ॥२५॥

 _*_

॥ ९.४.२६ ॥

स इत्थं भक्तियोगेन तपोयुक्तेन पार्थिवः ।
स्वधर्मेण हरिं प्रीणन् सर्वान् कामान् शनैर् जहौ ॥

श्रीधरः  एवं भगवदाराधनपरस्य कामाद्युपेक्षा नैव चित्रम् इत्य् उपसंहरतिस इत्थम् इति द्वाभ्याम् ॥२६॥

क्रमसन्दर्भः  तपोऽत्र द्वादशीव्रतादि ॥२६॥

विश्वनाथः  मन्दिरमार्जनजलकलसवहनवैष्णवशुश्रूषणादिना शरीरकष्टं भोगत्यागश् च तपस् तद्युक्तेन स्वधर्मेणेति भक्तियोगेनेत्य् अस्य विशेषणं, चकाराभावाद् अम्बरीषस्य शुद्धभक्तत्वाच् च एकान्तभक्तिभावेनेत्य् अग्रिमोक्तेश् च ॥२६॥

 _*_

॥ ९.४.२७ ॥

गृहेषु दारेषु सुतेषु बन्धुषु
द्विपोत्तमस्यन्दनवाजिवस्तुषु ।
अक्षय्यरत्नाभरणाम्बरादिष्व्
अनन्तकोशेष्व् अकरोद् असन्मतिम् ॥

श्रीधरः, विश्वनाथः  न व्याख्यातम्.

क्रमसन्दर्भः  गृहादिषु भगवत्सेवानुपयोगिष्व् इति ज्ञेयम् ।।२७॥


 _*_

॥ ९.४.२८ ॥

तस्मा अदाद् धरिश् चक्रं प्रत्यनीकभयावहम् ।
एकान्तभक्तिभावेन प्रीतो भक्ताभिरक्षणम् ॥

श्रीधरः  नन्व् एवम्भूतोऽसौ कथं प्रतिपक्षान् जयेत् ? तत्राहतस्मा इति ॥२८॥

क्रमसन्दर्भः  न व्याख्यातम्.

विश्वनाथः  नन्व् एवम्भूतोऽसौ कथं प्रतिपक्षान् जयेत् ? तत्राहतस्मा इति । प्रीत इति तस्यैकान्तिकभक्तौ विक्षेपाभावार्थम् इत्य् अर्थः ॥२८॥

 _*_

॥ ९.४.२९ ॥

आरिराधयिषुः कृष्णं महिष्या तुल्यशीलया ।
युक्तः सांवत्सरं वीरो दधार द्वादशीव्रतम् ॥

श्रीधरः  तद् एवं तस्य वैराग्यादिकं हरिभक्तिं चोक्त्वा ब्रह्मदण्डो यत्र न प्रभूद् इति यद् उक्तं तद् एव द्वादशीव्रतनिष्ठां कथयन्न् आहआरिराधयिषुर् इत्यादिना यावद् अध्यायसमाप्ति ॥२९॥

क्रमसन्दर्भः  द्वादशीव्रतम् । अभीष्टविशेषसिद्ध्यर्थं तद् विशेषम् ॥२९॥

विश्वनाथः  तस्यैकादशीव्रतनिष्ठाया दर्शितयैव सर्वभक्तिनिष्ठां ज्ञापयन्न् आहआरिराधयिषुर् इत्यादि ॥२९॥

[अत्रानुरूपार्थः १०.३.२५पद्ये द्रष्टव्यः]

 _*_

॥ ९.४.३० ॥

व्रतान्ते कार्तिके मासि त्रिरात्रं समुपोषितः ।
स्नातः कदाचित् कालिन्द्यां हरिं मधुवनेऽर्चयत् ॥

श्रीधरः  अर्चयत्, अडागमाभाव आर्षः ॥३०॥

क्रमसन्दर्भः  न व्याख्यातम्.

विश्वनाथः  तस्य स्वायुःपर्यन्तम् एकादशीव्रतनिष्ठत्वेऽपि संवत्सरमात्रं तु मथुरायाम् एवैकादशीव्रतं कर्तव्यम् इत्य् अभिलाष आसीत् । अतस् तत्पूर्तौ सत्यां व्रतान्त इति । दशमीद्वादश्योर् विहितेतरभोजनाभावेन एकादश्यां निराहारत्वेन त्रिरात्रम् उपोषितः ॥३०॥

 _*_

॥ ९.४.३१ ॥

महाभिषेकविधिना सर्वोपस्करसम्पदा ।
अभिषिच्याम्बराकल्पैर् गन्धमाल्यार्हणादिभिः ॥

श्रीधरः, क्रमसन्दर्भः  न व्याख्यातम्.

विश्वनाथः  सर्वेषाम् उपस्कराणां सर्वौषध्यादीनां सम्पद् यत्र तेन । आकल्पैर् विभूषणैः ॥३१॥

 _*_

॥ ९.४.३२ ॥

तद्गतान्तरभावेन पूजयाम् आस केशवम् ।
ब्राह्मणांश् च महाभागान् सिद्धार्थान् अपि भक्तितः ॥

श्रीधरः  ब्राह्मणांश् च पूजयाम् आस । सिद्धार्थान् आप्तकामान् पूजानपेक्षान् अपि ॥३२॥

क्रमसन्दर्भः  न व्याख्यातम्.

विश्वनाथः  तद्गतान्तरभावेन तदेकमनस्त्वेन ॥३२॥

 _*_

॥ ९.४.३३३५ ॥

गवां रुक्मविषाणीनां रूप्याङ्घ्रीणां सुवाससाम् ।
पयःशीलवयोरूप वत्सोपस्करसम्पदाम् ॥
प्राहिणोत् साधुविप्रेभ्यो गृहेषु न्यर्बुदानि षट् ।
भोजयित्वा द्विजान् अग्रे स्वाद्व् अन्नं गुणवत्तमम् ॥
लब्धकामैर् अनुज्ञातः पारणायोपचक्रमे ।
तस्य तर्ह्य् अतिथिः साक्षाद् दुर्वासा भगवान् अभूत् ॥

श्रीधरः  रूप्याङ्घ्रीणां रूप्यखुराणाम् । पयःशीलादिसम्पदो यासां तासाम् ॥३३॥ न्यर्बुदानि षट् षष्टिकोटीः ॥३४॥ तर्हि तदैव दुर्वासा अतिथिः साक्षात् प्रत्यक्षोऽभूत् ॥३५॥

क्रमसन्दर्भः  न व्याख्यातम्.

विश्वनाथः  षट् न्यर्बुदानि षष्टिकोटीः ॥३४॥

 _*_

॥ ९.४.३६ ॥

तम् आनर्चातिथिं भूपः प्रत्युत्थानासनार्हणैः ।
ययाचेऽभ्यवहाराय पादमूलम् उपागतः ॥

श्रीधरः  आनर्चार्चितवान् । अभ्यवहाराय भोजनाय ॥३६॥

क्रमसन्दर्भः, विश्वनाथः  न व्याख्यातम्.

 _*_

॥ ९.४.३७ ॥

प्रतिनन्द्य स तां याच्ञां कर्तुम् आवश्यकं गतः ।
निममज्ज बृहद् ध्यायन् कालिन्दीसलिले शुभे ॥

श्रीधरः  आवश्यकं नैयमिकं माध्याह्निकं कर्म कर्तुं गतः । बृहद्ब्रह्म ॥३७॥

क्रमसन्दर्भः  न व्याख्यातम्.

विश्वनाथः  बृहद्ब्रह्म ॥३७॥

 _*_

॥ ९.४.३८ ॥

मुहूर्तार्धावशिष्टायां द्वादश्यां पारणं प्रति ।
चिन्तयाम् आस धर्मज्ञो द्विजैस् तद्धर्मसङ्कटे ॥

न कतमेनापि व्याख्यातम्.

 _*_

॥ ९.४.३९ ॥

ब्राह्मणातिक्रमे दोषो द्वादश्यां यद् अपारणे ।
यत् कृत्वा साधु मे भूयाद् अधर्मो वा न मां स्पृशेत् ॥

श्रीधरः  धर्मसङ्कटम् एवाहयद् यतो ब्राह्मणातिक्रमे दोषोऽधर्मः । द्वादश्याम् अपारणेऽपि दोषो व्रतवैगुण्यम् । यत् कृत्वा यस्मिन् कृते ॥३९॥

क्रमसन्दर्भः  न व्याख्यातम्.

विश्वनाथः  यद् यस्मात् ब्राह्मणातिक्रमे द्वादश्याम् अपारणे च दोषः, तस्माद् अत्र धर्मसङ्कटे यत् कृत्वेत्यादि भूयात् भवेत् ॥३९॥

 _*_

॥ ९.४.४० ॥

अम्भसा केवलेनाथ करिष्ये व्रतपारणम् ।
आहुर् अब्भक्षणं विप्रा ह्य् अशितं नाशितं च तत् ॥

श्रीधरः  एवं द्विजैः सह विचार्य निश्चिनोतिअम्भसेति । व्रतस्य पारणं समाप्तिम् । तद् अशितम् आहुर् अशितं नेति चाहुः । श्रुतिश् चअपोऽश्नाति तन् नैवाशितं नैवानशितम् इति ॥४०॥

क्रमसन्दर्भः  न व्याख्यातम्.

विश्वनाथः  ततश् च विप्रांस् तूष्णीं स्थितान् समाधातुम् अशक्नुवतोऽभिलक्ष्य स्वयम् एव विचार्य सनिश्चयम् आहअम्भसेति । हे विप्रा तत् अशितम् इति द्वादश्या अनतिक्रमः नाशितम् इति ब्राह्मणस्याप्य् अनतिक्रम इति । अत्र श्रुतिश् चअपोऽश्नाति तन् नैवाशितं नैवानशितम् इति ॥४०॥

 _*_

॥ ९.४.४१ ॥

इत्य् अपः प्राश्य राजर्षिश् चिन्तयन् मनसाच्युतम् ।
प्रत्यचष्ट कुरुश्रेष्ठ द्विजागमनम् एव सः ॥

श्रीधरः, विश्वनाथः  प्रत्यचष्ट प्रत्यैक्षत ॥४१॥

क्रमसन्दर्भः  न व्याख्यातम्.

_*_

॥ ९.४.४२ ॥

दुर्वासा यमुनाकूलात् कृतावश्यक आगतः ।
राज्ञाभिनन्दितस् तस्य बुबुधे चेष्टितं धिया ॥

न कतमेनापि व्याख्यातम्.

 _*_

॥ ९.४.४३ ॥

मन्युना प्रचलद्गात्रो भ्रुकुटीकुटिलाननः ।
बुभुक्षितश् च सुतरां कृताञ्जलिम् अभाषत ॥

श्रीधरः  प्रचलत्कम्पमानं गात्रं यस्य । भ्रुकुटीभ्यां कुटिलम् आननं यस्य ॥४३॥

क्रमसन्दर्भः, विश्वनाथः  न व्याख्यातम्.

 _*_

॥ ९.४.४४ ॥

अहो अस्य नृशंसस्य श्रियोन्मत्तस्य पश्यत ।
धर्मव्यतिक्रमं विष्णोर् अभक्तस्येशमानिनः ॥

श्रीधरः, क्रमसन्दर्भः  न व्याख्यातम्.

विश्वनाथः  वस्त्वर्थश् च नृभिः सर्वलोकैः शंसः स्तुतिर् यस्य । श्रियापि उन्मत्तस्य मत्तं मदस् तस्माद् उत्तीर्णस्य न विद्यते भक्तो यस्मात् तस्य ईशे स्वेष्टदेवे मानिनः द्वादश्यनतिक्रमाद् आदरवतः । ईशैर् इन्द्राद्यैर् अपि माननीयस्येति वा धर्मस्य व्यतिक्रमं विर् नञर्थे अनतिक्रमं पश्यत ॥४४॥

 _*_

॥ ९.४.४५ ॥

यो माम् अतिथिम् आयातम् आतिथ्येन निमन्त्र्य च ।
अदत्त्वा भुक्तवांस् तस्य सद्यस् ते दर्शये फलम् ॥

श्रीधरः, क्रमसन्दर्भः  न व्याख्यातम्.

विश्वनाथः  अस्तीति अदः पचाद्य् अच् अदत्त्वेन भुक्तवत्त्वेनापि न भुक्तवान् । अस्य द्वडशीब्राह्मणयोर् अनतिक्रमस्य फलं मदमोघजटानलस्य वैयर्थ्यम् । महातेजीयसोऽपि मम चक्रानलदह्यमानत्वं त्वदन्यतः कुतोऽप्य् अनिस्तारं ब्रह्मण्येनापि भगवता ब्रह्मवादिनोऽपि मम तिरस्कारादिकं दर्शयामि ॥४५॥

 _*_

॥ ९.४.४६ ॥

एवं ब्रुवाण उत्कृत्य जटां रोषप्रदीपितः ।
तया स निर्ममे तस्मै कृत्यां कालानलोपमाम् ॥

श्रीधरः, क्रमसन्दर्भः  न व्याख्यातम्.

विश्वनाथः  तस्मै तं हन्तुम् ॥४६॥

 _*_

॥ ९.४.४७ ॥

ताम् आपतन्तीं ज्वलतीम् असिहस्तां पदा भुवम् ।
वेपयन्तीं समुद्वीक्ष्य न चचाल पदान् नृपः ॥

श्रीधरः, क्रमसन्दर्भः  न व्याख्यातम्.

चैतन्यमतमञ्जुषा  न चचाल पदान् नृप इति । भगवान् एव रक्षिष्यतीति विश्वासात्, न त्व् अहङ्कारात् ॥४७॥

विश्वनाथः  पदान् न चचालेति । ब्रह्मतेजसः प्रतिकर्तुम् अनर्हत्वं सर्वथा सहनार्हत्वं च विभाव्येति भावः ॥४७॥

 _*_

॥ ९.४.४८ ॥

प्राग् दिष्टं भृत्यरक्षायां पुरुषेण महात्मना ।
ददाह कृत्यां तां चक्रं क्रुद्धाहिम् इव पावकः ॥

श्रीधरः  क्रुद्धम् अहिम् । पावको दावाग्निर् इव ॥४८॥

क्रमसन्दर्भः  न व्याख्यातम्.

विश्वनाथः  चक्रं कर्तृ कृत्यां ददाह । ननु किं राज्ञा स्वरक्षार्थं निवेदितं सद् ददाह ? नहि नहि, प्राक् अम्बरीषस्य भजनप्रारम्भदशाम् आरभ्यैव क्वापि स्वापिकारिलोकेऽप्य् अनपकरनस्वभावं तस्यालक्ष्य पुरुषेण भक्तवत्सलेनैव भगवतादिष्टंहे चक्र ! यदास्य प्राणसङ्कटम् आपतति, तदा त्वम् एव स्वयम् एवास्याभिहन्तारं जहीत्य् आदिष्टम् । पावको दावाग्निः ॥४८॥

 _*_

॥ ९.४.४९ ॥

तदभिद्रवद् उद्वीक्ष्य स्वप्रयासं च निष्फलम् ।
दुर्वासा दुद्रुवे भीतो दिक्षु प्राणपरीप्सया ॥

श्रीधरः  निष्फलम् उद्वीक्ष्य ॥४९॥

क्रमसन्दर्भः  न व्याख्यातम्.

विश्वनाथः  तच् चक्रं कृत्यां दग्ध्वापि अभि अभिमुखं स्वम् अपि दग्धं द्रवं धावत् वीक्ष्य ॥४९॥

 _*_

॥ ९.४.५० ॥

तम् अन्वधावद् भगवद्रथाङ्गं
दावाग्निर् उद्धूतशिखो यथाहिम् ।
तथानुषक्तं मुनिर् ईक्षमाणो
गुहां विविक्षुः प्रससार मेरोः ॥

श्रीधरः  अनुषक्तं पृष्ठतः संसक्तम् । मेरोर् गुहां विविक्षुर् अधावत् ॥५०॥

क्रमसन्दर्भः  न व्याख्यातम्.

विश्वनाथः  अनुषक्तं पृष्ठतः संलग्नम् इवेत्य् अर्थः ॥५०॥

 _*_

॥ ९.४.५१ ॥

दिशो नभः क्ष्मां विवरान् समुद्रान्
लोकान् सपालांस् त्रिदिवं गतः सः ।
यतो यतो धावति तत्र तत्र
सुदर्शनं दुष्प्रसहं ददर्श ॥

न कतमेनापि व्याख्यातम्.

 _*_

॥ ९.४.५२ ॥

अलब्धनाथः स सदा कुतश्चित्
सन्त्रस्तचित्तोऽरणम् एषमाणः ।
देवं विरिञ्चं समगाद् विधातस्
त्राह्य् आत्मयोनेऽजिततेजसो माम् ॥

श्रीधरः  अरणम् एषमाणः शरणम् इच्छन् । अजिततेजसो हरेश् चक्रात् ॥५२॥

क्रमसन्दर्भः  न व्याख्यातम्.

विश्वनाथः  अरणं शरणम् एषमाणः अन्विष्यन् ॥५२॥

 _*_

॥ ९.४.५३५४ ॥

श्रीब्रह्मोवाच
स्थानं मदीयं सहविश्वम् एतत्
क्रीडावसाने द्विपरार्धसञ्ज्ञे ।
भ्रूभङ्गमात्रेण हि सन्दिधक्षोः
कालात्मनो यस्य तिरोभविष्यति ॥

अहं भवो दक्षभृगुप्रधानाः
प्रजेशभूतेशसुरेशमुख्याः ।
सर्वे वयं यन्नियमं प्रपन्ना
मूर्ध्न्यार्पितं लोकहितं वहामः ॥

श्रीधरः  एतत् सर्वं यस्य भ्रूभङ्गमात्रेण तिरोभविष्यति । कदा ? क्रीडाया अवसाने । तद् अपि कदा । द्विपरार्धसञ्ज्ञे काले ॥५३॥

अतो वयं सर्वे यस्य नियमम् आज्ञां प्रपन्नाः प्राप्ताः सन्तो लोकहितं यथा भवति, एवं तन्नियमं मूर्ध्न्यर्पितं वहामः । अतस् तद् भक्तद्रोहिणं त्वां रक्षितुं न समर्थोऽहम् इति शेषः, यत्तदोर् नित्यसम्बन्धात् ॥५४॥

चैतन्यमतमञ्जुषा  ब्रह्मवाक्यंअये दुर्वासः ! कथम् अत्रागतोऽसि ? अहं त्राता न भवामि, यतोऽहं तद्वश एव । तस्माद् इतो गच्छेत्य् आहस्थानं मदीयम् इत्यादि ॥५३॥

न केवलम् अहं, भवादयश् च तथेत्य् आहअहं भव इत्यादि ॥५४॥

क्रमसन्दर्भः  सर्वे वयम् इति स्वस्य गुणावतारत्वेऽप्य् आवेशावतारत्वम् एव मन्येत ॥५४॥

विश्वनाथः  द्विपरार्धसञ्ज्ञे काले यस्य कालात्मनः कालरूपं यत् स्वरूपं तस्मात् । प्रपन्ना वयं लोकहितं यथा स्यात् तथा यदाज्ञां वहामः । अतस् तद्भक्तद्रोहिणं त्वां रक्षितुं न समर्थोऽहम् इति शेषः । यत्तदोर् नित्यसम्बन्धात् ॥५३५४॥

 _*_

॥ ९.४.५५ ॥

प्रत्याख्यातो विरिञ्चेन विष्णुचक्रोपतापितः ।
दुर्वासाः शरणं यातः शर्वं कैलासवासिनम् ॥

न कतमेनापि व्याख्यातम्.

 _*_

॥ ९.४.५६ ॥

श्रीशङ्कर उवाच
वयं न तात प्रभवाम भूम्नि
यस्मिन् परेऽन्येऽप्य् अजजीवकोशाः ।
भवन्ति काले न भवन्ति हीदृशाः
सहस्रशो यत्र वयं भ्रमामः ॥

श्रीधरः  श्रीरुद्रोऽपि प्रत्याचष्टेवयम् इति चतुर्भिः, भूम्नि महति । महत् त्वम् एवाहयस्मिन् परमेश्वरे । अजा ब्रह्माणस्य एव जीवास् तेषां कोशा उपाधिभूता ब्रह्माण्डविग्रहा ईदृशा दृश्यमानब्रह्माण्डप्रमाणा अन्येऽपि भवन्ति जायन्ते नश्यन्ति च । यत्र येषु ब्रह्माण्डेषु लोकेशाभिमानिनो वयं भ्रमामः ।

चैतन्यमतमञ्जुषा  वयं न तातेति । तातशब्द आक्रोशपरः । वयम् ईदृशाः सहस्रशो यस्मिन् भूम्नि भ्रमाम एव ॥५६॥

क्रमसन्दर्भः  वयं नेति चतुष्कम् ॥५६॥

विश्वनाथः  यस्मिन् परमेश्वरे अजा ब्रह्माण एव जीवास् तेषां कोषा उपाधिभूताः ब्रह्माण्डानि अन्येऽपि भवन्ति जायन्ते नश्यन्ति । च यत्र येषु ब्रह्माण्डेषु लोकेशाभिमानिनिओ वयं भ्रमामः ॥५६॥

 _*_

॥ ९.४.५७५९ ॥

अहं सनत्कुमारश् च नारदो भगवान् अजः ।
कपिलोऽपान्तरतमो देवलो धर्म आसुरिः ॥
मरीचिप्रमुखाश् चान्ये सिद्धेशाः पारदर्शनाः ।
विदाम न वयं सर्वे यन्मायां माययावृताः ॥
तस्य विश्वेश्वरस्येदं शस्त्रं दुर्विषहं हि नः ।
तम् एवं शरणं याहि हरिस् ते शं विधास्यति ॥

श्रीधरः  ननु सर्वज्ञस्य तव भ्रभः कुतस् तत्राहअहम् इति ।

क्रमसन्दर्भः  तस्येत्य् आदि पूर्ववत् ॥५९॥

विश्वनाथः  ननु सर्वज्ञस्य तव कुतो भ्रमस् तत्राहअहम् इति पारदर्शिनः सर्वज्ञा अपि यस्य मायां न विद्मः ॥५७५९॥

 _*_

॥ ९.४.६० ॥

ततो निराशो दुर्वासाः पदं भगवतो ययौ ।
वैकुण्ठाख्यं यद् अध्यास्ते श्रीनिवासः श्रिया सह ॥

श्रीधरः, क्रमसन्दर्भः  न व्याख्यातम्.

विश्वनाथः  निराश इति शिव शिव मद्ब्रह्मतेजस्वित्वाभिमानो रसातलं गतः अन्येनापि ब्रह्मादिना केनाप्य् अहं न त्रातः । मदिष्टदेवः शम्भुर् मां रक्षिष्यतीत्य् आशा आसीत् सापि व्यर्था बभूव । सम्प्रति यस्य भक्तेन एतां दुरवस्थाम् अहं प्रापितस् तस्यैव विष्णो सन्निधिर् मम स्वप्राणरक्षार्थं गन्तव्यो बभूव धिङ् मे लज्जां प्राणांश् चेति निर्वेदो ध्वनितः ॥६०॥

 _*_

॥ ९.४.६१ ॥

सन्दह्यमानोऽजितशस्त्रवह्निना
तत्पादमूले पतितः सवेपथुः ।
आहाच्युतानन्त सदीप्सित प्रभो
कृतागसं मावहि विश्वभावन ॥

श्रीधरः  हे सताम् ईप्सित । मा माम् अव पाहि ॥६१॥

क्रमसन्दर्भः  न व्याख्यातम्.

विश्वनाथः  मा माम् अव पाहि ॥६१॥

 _*_

॥ ९.४.६२ ॥

अजानता ते परमानुभावं
कृतं मयाघं भवतः प्रियाणाम् ।
विधेहि तस्यापचितिं विधातर्
मुच्येत यन्नाम्न्य् उदिते नारकोऽपि ॥

श्रीधरः  अपराधं निवेदयन् प्रार्थयते, अजानतेति । अघं दुःखम् । अपचितिं निष्कृतिम् । मद्भक्तद्रोहे निष्कृति न पश्यामीति चेत् तत्राहयस्य तव नाम्नि कीर्तिते नरकस् तोऽपि मुच्यते, तस्य तव किम् अशक्यम् इति भावः ।

क्रमसन्दर्भः  नारको नरकस्थोऽपि । किं पुनस् तवाग्रत एव शरणागत इत्य् अर्थः । यथोक्तं नारसिंहे

यथा यथा हरेर् नाम कीर्तयन्ति स्म नारकाः ।
तथा तथा हरौ भक्तिम् उद्वहन्तो दिवं ययुः ॥ इति ॥६२॥

विश्वनाथः  अघम् अपराधः अपचितिं निष्कृतिम् ॥६२॥

 _*_

॥ ९.४.६३ ॥

श्रीभगवान् उवाच
अहं भक्तपराधीनो ह्य् अस्वतन्त्र इव द्विज ।
साधुभिर् ग्रस्तहृदयो भक्तैर् भक्तजनप्रियः ॥

श्रीधरः  न व्याख्यातम्.

क्रमसन्दर्भः  आत्मनः सर्वथा भक्तवशत्वं स्थापयति षड्भिः । तत्र तत् प्रतिजानीतेअहम् इति । यथा ह्य् अस्वतन्त्रो जीवः पराधीनो भवति, तथैवाहं भक्तपराधीन इत्य् अर्थः । तत्र हेतुःभक्ताख्यैः साधुभिः प्रोज्झितकैतवैर् मुमुक्षापर्यन्तकामनारहितैर् ग्रस्तं भक्त्या परमवशीकृतं हृदयं यस्य सः । तत्र हेतुःभक्तजनेषु प्रियः, तत्प्रीतिलाभेनातिप्रीतिमान् । यद् वा, भक्तानां ये जनास् तेऽपि प्रिया यस्य, सोऽहम् इति कैमुत्यं दर्शितम् ॥६३॥ [प्रीतिसन्दर्भः ६२]

विश्वनाथः  यथा मदधीनत्वेनास्वातन्त्र्यात् ब्रह्मरुद्रादयस् त्वां त्रातुं नाशक्नुवंस् तथैवाहम् अपि पराधीनस् त्वां त्रातुं न शक्नोमीत्य् आहअहम् इति । ननु त्वं स्वयम् एव भक्तपराधीनीभवसि, न तु भक्तैस् त्वं पराधिनीकृतुम् इष्टोऽतस् त्वं स्वतन्त्र एवासि । सत्यं स्वतन्त्रोऽप्य् अहं स्वेच्छयैव भक्तपरतन्त्री भवामीति । स्वस्वभावस्य प्रायो दुस्त्यजत्वाद् इवशब्दः । एतादृशमद्दुःखदर्शनेऽपि तव करुणा नोदयते इति चेत्, सत्यम् । करुणा खलु यस्य धर्मस् तन्मन एव मम नास्तीत्य् आहसाधुभिर् मोक्षपर्यन्तकामनाशून्यत्वाद् उत्तमैर् भक्तैर् ग्रस्तम् आत्मवशीकृतं हृदयं यस्य सः । दित्सितं मोक्षादिकं तेषाम् अरोचकत्वाद् अयोग्यम् आलक्ष्य मया स्वहृदयम् एव बलाद् दत्तं, तैर् अपि तद् गृहीत्वा स्वहृदयेनैकीकृत्य सादरं स्थापितम् इति ध्वनिः । अत एव तेषाम् अनुकम्प्ये एव ममानुकम्पेति भक्तकृपानुगामिनी भगवत्कृपेति सर्वलोकप्रसिद्धस् त्वया ज्ञायत एवेत्य् अनुध्वनिः । भक्तानां जना अपि प्रिया यस्य किम् उत ते इति हे द्विज विप्रबटो इदम् अपि न किम् अपि परामृशसीति भावः ॥६३॥

 _*_

॥ ९.४.६४ ॥

नाहम् आत्मानम् आशासे मद्भक्तैः साधुभिर् विना ।
श्रियं चात्यन्तिकीं ब्रह्मन् येषां गतिर् अहं परा ॥

श्रीधरः  नाशासे न स्पृहयामि ॥६४॥

चैतन्यमतमञ्जुषा  भगवान् वदतियद्यप्य् अहं ब्रह्मण्य एवास्मि, तथापि अहं प्रियो न भवामि इत्य् उपेक्षासूचनम् ॥६४॥

क्रमसन्दर्भः  तद् एव स्थापयति पञ्चभिः । भगवदानन्दः खलु द्विधास्वरूपानन्दः, स्वरूपशक्त्यानन्दश् च । अन्तिमश् च द्विधामानसानन्द ऐश्वर्यानन्दश् च । तत्रानेन तदीयेषु मानसानन्देषु भक्त्यानन्दस्य साम्राज्यं दर्शितम् । स्वरूपानन्देष्व् ऐश्वर्यानन्देषु चाह पद्याभ्याम् । तत्र स्वानुभवेन प्रमाणयन् स्वरूपानन्दानुभवस्य तच्छक्त्यानन्दानुभवस्य च भक्तभावानन्दानुभवाद् गौणत्वं दर्शयति । तेन च भक्तभावस्याह्लादिनीसारत्वम् अभिप्रैतिनाहम् इति । नाशासे न स्पृहयामि ॥६४॥ [प्रीतिसन्दर्भः ६३]

विश्वनाथः  भक्तास् ते कियत् प्रीतिविषया इति चेत् शृणु तत्त्वम् इत्य् आहनाहम् इति । यत्र आरमणाद् अहम् आत्माराम इति प्रसिद्धस् तम् आत्मानम् अपि भक्तैर् विना नाशासे न काङ्क्षे, इति मत्स्वरूपभूतानन्दाद् अपि मद्भक्तस्वरूपानन्दोऽतिस्पृहणीय इति द्वयोर् अपि चिद्रूपत्वेऽपि भक्तवर्तिन्या भक्तेर् अनुग्रहाख्यचिद्वृत्तिविपाकरूपायाः सर्वचित्सारभूतत्वान् ममानन्दस्वरूपस्याप्य् आनन्दकत्वाद् आकर्षकत्वाच् च । श्रियं षडैश्वर्यसम्पत्तिम् आत्यन्तिकीं नित्याम् अपि यैर् विना बन्ध्याम् इव वेद्मीति भावः । येषां भक्तानाम् अहम् एव गतिर् एक उपादेय इत्य् अर्थः ॥६४॥

 _*_

॥ ९.४.६५ ॥

ये दारागारपुत्राप्त प्राणान् वित्तम् इमं परम् ।
हित्वा मां शरणं याताः कथं तांस् त्यक्तुम् उत्सहे ॥

श्रीधरः  इमं परं च लोकं हित्वा ॥६५॥

चैतन्यमतमञ्जुषा  सर्वभूतसमस्य ते कुतो भक्तेष्व् अधिकपक्षपात इत्य् आहये दारागारपुत्रा इत्यादि । तान् कथं त्यक्तुम् उत्सहे ? ॥६५॥

क्रमसन्दर्भः  तेषु कारुण्येष्व् अपि कारणं दर्शयन्न् अन्यथा स्वस्मिन् कृतघ्नत्वापातं योजयतिये दारेति । परं सालोक्यादिप्राप्तिपर्यन्तम् । ॥६५॥

विश्वनाथः  भो ब्रह्मण्यदेव ब्राह्मणं मां नोपेक्षस्वेति चेत् सत्यं, तर्हि किं भक्तानुपेक्षे भक्तापकारकस्य तव रक्षणेन स्वत एव भक्तास् त्यक्ता भवेयुस् तत् तु नोपपद्यत एवेत्य् आहये इति । “भक्ताः खलु ते मदर्थं परमप्रेमास्पददुस्त्यजदाराद्यासक्तिम् अत्यजन् । ब्राह्मणस् त्वं मदर्थं किम् अत्यजः ? तद् ब्रूहि” इति भावः । “न चाम्बरीषेण न किम् अपि त्यक्तम् इति वक्तव्यम् । यदा त्वया अम्बरीषवधार्थं कृत्या विनियुक्ता, तदा तेन स्वदेहरक्षणापेक्षया पदमात्रम् अपि नाभिद्रुतम् । त्वया त्व् आत्मारामेण महाविरक्तेन स्वदेहरक्षार्थं जगद् एव परिक्राम्यता ब्रह्मरुद्रादयोऽपि प्रार्थिताः । एतेनैव स्वस्य तस्य च मूल्यं जानीहि । किम् अधिकं त्वम् अबुधो बोधयितव्यः ?” इति ॥६५॥

[अत्रानुरूपपद्यार्थः ३.२५.२२ श्लोके द्रष्टव्यः ]

 _*_

॥ ९.४.६६ ॥

मयि निर्बद्धहृदयाः साधवः समदर्शनाः ।
वशे कुर्वन्ति मां भक्त्या सत्स्त्रियः सत्पतिं यथा ॥

श्रीधरः  न व्याख्यातम्.

चैतन्यमतमञ्जुषा  न ते त्यज्यन्तां नाम, कथं तद्वशो भवसि ? तत्राहते मां वशे कुर्वन्ति, मया किं कर्तव्यम् ? कः कम् इव ? सत्स्त्रियः सत्पतिम् यथा । तयोः सत्त्वं कामाद्युपाधिशून्यत्वम् । अतः सत्स्त्रिय इव सत्पतिं मां ये भजन्ति, तेषाम् अहं वशः स्याम्, इति तथा भजने विधिः ॥६६॥

क्रमसन्दर्भः  तद् उभयं दृष्टान्तेन च स्थापयतिमयीति । यतो मयि निर्बद्धहृदयाः, अतः साधवः प्रोज्झितकैतवाः, अत एव समदर्शनाः, अन्यत्र रागद्वेषरहिताश् च । अत्र दृष्टान्तेनांशतः सख्यात्मिका भक्तिर् लक्ष्यते ॥६६॥

विश्वनाथः  युष्माभिर् ब्रह्मवादिभिर् अप्य् अहं दुर्वश एव । तैस् तु वशीकृत एवाहम् अस्मीत्य् आहमयीति । मय्य् एव हृदयस्य निर्बद्धात् साधवः निष्कामाः समदर्शनाः स्वस्य परेषां च दुःखादिकं समं पश्यन्तः ॥६६॥

 _*_

॥ ९.४.६७ ॥

मत्सेवया प्रतीतं ते सालोक्यादिचतुष्टयम् ।
नेच्छन्ति सेवया पूर्णाः कुतोऽन्यत् कालविप्लुतम् ॥

श्रीधरः  प्रतीतं प्राप्तम् अपि ॥६७॥

सनातनगोस्वामी  वशे कुर्वन्ति मां भक्त्या [भा.पु. ९.४.६६] इति दुर्वाससं प्रति श्रीभगवता पूर्वश्लोकत उक्तम् । ननु तेषाम् अपेक्षितं किञ्चिद् अन्यत् प्रदायात्मानं स्वतन्त्रयति चेत्, तत्राहमत्सेवयेति । प्रतीतं स्वतः प्राप्तम् अपि । आदिशब्देन सारूप्यसामीप्यसायुज्यानि । सेवया मद्भक्त्यैव पूर्णाः परिपूर्णकामाः । परमानन्दरसभूता वा । सेवां विना नान्यत् किम् अपि वाञ्छन्तीत्य् अर्थः । भक्तेर् एव स्वतः परमफलत्वात् । सदा भक्त्यैकासक्तत्वात् तेषाम् अहं वश्य एवेति । दुर्वाससं प्रति वाक्यतात्पर्यम् ॥६७॥ (ह.भ.वि. ११.६०४)

क्रमसन्दर्भः  सालोक्यादिपञ्चविधमुक्तीनाम् अविच्युतत्वं दर्शयन् कैमुत्येन तां प्रीतिभक्तिम् अतिशयेन दर्शयतिमत्सेवयेति । अत्रान्यस्य कालविप्लुतत्वम् इति मत्सेवायास् तदभावप्राप्तेर् निर्गुणत्वं सिद्धम् । कुतोऽन्यद् इति सालोक्यादीनां कालेनाविप्लुतत्वम् । तस्मात् सालोक्यादिभ्योऽतिशये तु किम् उतेति ॥६७॥

विश्वनाथः  तेषां निष्कामत्वस्य परमकाष्ठाम् आहमत्सेवयेति । प्रतीतं स्वतः प्राप्तम् अपि कुतोऽन्यद् इति सालोक्यादीनां कालेनाविप्लुतत्वं दर्शयति कालविप्लुतत्वं पारमेष्ठ्यादि ॥६७॥

 _*_

॥ ९.४.६८ ॥

साधवो हृदयं मह्यं साधूनां हृदयं त्व् अहम् ।
मदन्यत् ते न जानन्ति नाहं तेभ्यो मनाग् अपि ॥

श्रीधरः  न व्याख्यातम्.

क्रमसन्दर्भः  भक्तिर् एवैनं नयति भक्तिर् एवैनं दर्शयति भक्तिवशः पुरुषो भक्तिर् एव भूयसी [माठरश्रुतिः] इति श्रुयते । तस्माद् एवं विविच्यतेया चैवं भगवन्तं स्वानन्देन मादयति, सा किंलक्षणा स्यात् ? इति । न तावत् साङ्ख्यानाम् इव प्राकृतसत्त्वमयमायिकानन्दरूपा, भगवतो मायानभिभाव्यत्वश्रुतेः, स्वतस्तृप्तत्वाच् च । न च निर्विशेषवादिनाम् इव भगवत्स्वरूपानन्दरूपा, अतिशयानुपपत्तेः । अतो नतरां जीवस्य स्वरूपानन्दरूपा, अत्यन्तक्षुद्रत्वात् तस्य । अतो,

ह्लादिनी सन्धिनी सम्वित् त्वय्य् एका सर्वसंस्थितौ ।
ह्लादतापकरी मिश्रा त्वयि नो गुणवर्ज्जिते ॥ [वि.पु. १.१२.६९]

इति विष्णुपुराणानुसारेण ह्लादिन्याख्यतदीयस्वरूपशक्त्यानन्दरूपैवेत्य् अवशिष्यते, यया खलु भगवान् स्वरूपानन्दम् अनुभवति, यदानन्देनानन्दविशेषीभवति, ययैव तं तम् आनन्दम् अन्यान् अप्य् अनुभावयतीति ।

अथ तस्या अपि भगवति सदैव वर्तमानतयातिशयानुपपत्तेस् त्व् एवं विवेचनीयम्, श्रुतार्थान्यथानुपपत्त्यर्थापत्तिप्रमाणसिद्धत्वात्. तस्या ह्लादिन्या एव कापि सर्वानन्दातिशायिनी वृत्तिर् नित्यं भक्तवृन्देष्व् एव निक्षिप्यमाणा भगवत्प्रीत्याख्यया वर्तते । अतस् तदनुभवेन श्रीभगवान् अपि श्रीमद्भक्तेषु प्रीत्यतिशयं भजत इति । अत एव तत्सुखेन भक्तभगवतोः परस्परम् आवेशाख्यं, तद् एव परस्परहृदयस्य तादात्म्यम् आहसाधव इति । मह्यं मम । हृदयेन स्वस्य सामानाधिकरण्ये बीजम् आहमदन्यद् इति । अत्यन्तावेशेनैकतापत्त्या ज्वलल्लोहादाव् अग्निव्यपदेशवद् अत्राप्य् अभेदनिर्देश इत्य् अर्थः ॥६८॥ [प्रीतिसन्दर्भ ६५]

विश्वनाथः  किं च, मां सन्तापयते तुभ्यं समुचितं फलं दित्सन्न् अपि यन् न ददामि, एताम् एव मे परां ब्रह्मण्यताम् अवेहीत्य् आहसाधव इति । मह्यं मम अम्बरीषं ज्वालयितुम् इच्छंस् त्वं मद्धृदयम् एव ज्वालयितुम् प्रवृत्तोऽभूर् इत्य् अर्थः । तर्हि त्वदपराध एवायं चेत् त्वच्चरणे पतामि प्रदीदेत्य् अत आहसाधूनां हृदयं त्व् अहं साधुहृदयप्रसादे सत्य् एव मत्प्रसाद इत्य् अतो याहि तम् अम्बरीषम् एव प्रसादयेति भावः ।

नन्व् अम्बरीषो मां निमन्त्र्याभोजयित्वा एव भुक्तवान् अतस् तद्दोषं किं न पश्यसि ? इति तत्राहमदन्यत् ते न जानन्तीति मच्चिकीर्षितम् एवाम्बरीषेण कृतम् इति भावः । तर्हि त्वाम् एवाहं पृच्छामि, ब्रूहि । ब्राह्मणद्वादश्योर् मध्ये कस्मादरो धर्म इति चेत्, याहि तम् अम्बरीषम् एव पृच्छ । स एव त्वां धर्मशास्त्रतत्त्वानभिज्ञं बोधयिष्यति, मात्र लज्जां काम् अपि कार्षीः । तादृशो नाहम् अपि विज्ञ इत्य् आहनाहं तेभ्यः सकाशात् मनाग् अपि अधिकं जानामीत्य् अर्थः । तेन श्रुतौ पानीयस्याशितत्वानशितत्वयोस् तुल्यदर्शनात् द्वादशीब्राह्मणयोस् तुल्य एवादरः कृतो मद्भक्तेनाम्बरीषेण त्वं त्व् अनभिज्ञस् तन् नाज्ञासीर् इति ध्वनिः । दुर्वासास् तु फलदर्शनेन द्वादश्या एव भक्तित्वात् सर्वधर्माधिक्यं निर्धारयन्न् अम्बरीषं किम् अपि नापृष्टवान् इत्य् अनुध्वनिः ॥६८॥

 _*_

॥ ९.४.६९ ॥

उपायं कथयिष्यामि तव विप्र शृणुष्व तत् ।
अयं ह्य् आत्माभिचारस् ते यतस् तं याहि मा चिरम् ॥
साधुषु प्रहितं तेजः प्रहर्तुः कुरुतेऽशिवम् ।

श्रीधरः  आत्मनस् तवैवाभिचारो हिंसा यतोऽभूत् तम् एव यातु । अशिवम् अनर्थम् ॥६९॥

क्रमसन्दर्भः  न व्याख्यातम्.

विश्वनाथः  किं च, तद् अपि तव निस्तारोपायं स्पष्टम् एव ब्रवीमि, शृण्व् इत्य् आहअयम् इति यस्य वधार्थं त्वया अभिचारः कृतः, तम् अम्बरीषम् एव याहि । स एव कृपालुस् त्वां त्रास्यते, नान्य इति भावः । न चाम्बरीषं त्वं स्वदुःखदं मन्येथा इत्य् आहसाधुष्व् इति ॥६९॥

 _*_

॥ ९.४.७० ॥

तपो विद्या च विप्राणां निःश्रेयसकरे उभे ।
ते एव दुर्विनीतस्य कल्पेते कर्तुर् अन्यथा ॥

श्रीधरः  तपोविद्यासम्पन्नस्य मम कथम् अनर्थः समजनीति मा स्म विस्मयं कार्षीर् इत्य् आहतप इति ॥७०॥

चैतन्यमतमञ्जुषा  भवान् दुर्विनीत एवेत्य् आहते एव दुर्विनीतस्येत्यादि ॥७०॥

क्रमसन्दर्भः  न व्याख्यातम्.

विश्वनाथः  तपोविद्यासम्पन्नस्य मम कुतस्तराम् अम्बरीषात् क्षत्रियात् परित्राणं युज्यते ? इति चेद्, अपात्रस्य तव तपोविद्ये नैव स्तः, प्रत्युत ते विपरीते एवेत्य् आहतप इति । दुर्विनीतस्य कर्तुस् तदाश्रयस्य अन्यथा कल्पेते विपरीतफले भवतः ॥७०॥

 _*_



॥ ९.४.७१ ॥

ब्रह्मंस् तद् गच्छ भद्रं ते नाभागतनयं नृपम् ।
क्षमापय महाभागं ततः शान्तिर् भविष्यति ॥

न कतमेनापि व्याख्यातम्.

 _*_

इति सारार्थदर्शिन्यां हर्षिण्यां भक्तचेतसाम् ।
नवमस्य चतुर्थोऽयं सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां
नवमस्कन्धे अम्बरीषचरिते
चतुर्थोऽध्यायः ।
॥ ९.४ ॥

(९.५)
अथ पञ्चमोऽध्यायः
अम्बरीषचरिते

॥ ९.५.१ ॥

श्रीशुक उवाच
एवं भगवतादिष्टो दुर्वासाश् चक्रतापितः ।
अम्बरीषम् उपावृत्य तत्पादौ दुःखितोऽग्रहीत् ॥

श्रीधरः
पञ्चमे विष्णुचक्रं तु प्रसाद्य प्राणसङ्कटात् ।
दुर्वासा रक्षितस् तेन तथा तद् वृत्तम् ईर्यते ॥१॥

क्रमसन्दर्भः  न व्याख्यातम्.

विश्वनाथः
पादौ स्पृशन् मुनिश् चक्रे प्रासाद्यैवावितः स्तुवन् ।
भोजितं चाम्बरीषेण पञ्चमेऽन्ते वनं गतम् ॥१॥

_*_

॥ ९.५.२ ॥

तस्य सोद्यमम् आवीक्ष्य पादस्पर्शविलज्जितः ।
अस्तावीत् तद् धरेर् अस्त्रं कृपया पीडितो भृशम् ॥

श्रीधरः  स उद्यमम् इति छेदः । सुलोपः पादपूरणार्थः ॥२॥

क्रमसन्दर्भः  तस्येति तैः तत्र टीकायां सुलोपः पादपूरणार्थ इत्य् अस्य भावः, सोऽचि लोपे चेत् पादपूरणं [पा. ६.१.२३४] इति षष्ठाध्यायप्रथमपादगतसूत्रेणेत्य् अर्थः । अन्यथा लोपः शाकल्यस्य [पा. ८.३.१९] इति तत्स्थानीयस्य लोपे त्रिपादीगतत्वात्, पूर्वत्रासिद्धं [पा. ८.२.१] इति न्यायेन सन्धिर् न स्यात् ॥२॥

विश्वनाथः  तस्य दुर्वाससः सोऽम्बरीषः उद्यमं स्तुवाद्यर्थम् उद्यमं साचिलोपे चेत् पादपूरणम् इति सलोपे सन्धिः ॥२॥

_*_

॥ ९.५.३ ॥

अम्बरीष उवाच
त्वम् अग्निर् भगवान् सूर्यस् त्वं सोमो ज्योतिषां पतिः ।
त्वम् आपस् त्वं क्षितिर् व्योम वायुर् मात्रेन्द्रियाणि च ॥

श्रीधरः  ज्योतिषां नक्षत्राणां पतिः सोमस् त्वम् । मात्राणीन्द्रियाणि च । त्वच्छक्त्यैवाग्न्यादयः स्वं स्वं कार्यं कुर्वन्तीत्य् अर्थः ॥३॥

क्रमसन्दर्भः, विश्वनाथः  न व्याख्यातम्.

_*_

॥ ९.५.४ ॥

सुदर्शन नमस् तुभ्यं सहस्राराच्युतप्रिय ।
सर्वास्त्रघातिन् विप्राय स्वस्ति भूया इडस्पते ॥

श्रीधरः  सहस्रम् अरा यस्य हे सहस्रार ! स्वस्ति शरणं भूयाः । इडस्पते पृथ्वीपते ! ॥४॥

क्रमसन्दर्भः  न व्याख्यातम्.

विश्वनाथः  हे सहस्रार ! हे इडस्पते ! पृथ्वीपते !! ॥४॥

_*_

॥ ९.५.५ ॥

त्वं धर्मस् त्वम् ऋतं सत्यं त्वं यज्ञोऽखिलयज्ञभुक् ।
त्वं लोकपालः सर्वात्मा त्वं तेजः पौरुषं परम् ॥

श्रीधरः  ब्राह्मणरक्षणं तव युक्तम् एवेत्य् आहत्वं धर्म इति । न च तवेयम् अतिस्तुतिर् इत्य् आहपौरुषं पुरुषस्येश्वरस्य परं तेजः सामर्थ्यं त्वम् । अयं भावःस ऐक्षत इत्यादिश्रुतिप्रसिद्धं भगवतः शोभनं दर्शनं सुदर्शनं तत एव सर्वं जातम् । अतस् त्वम् एव सर्वात्मेति ॥५॥

क्रमसन्दर्भः  न व्याख्यातम्.

विश्वनाथः  ऋतं च सुनृता वाणी सत्यं च समदर्शनम् । पौरुषं वैष्णवं तेजः ॥५॥

_*_

॥ ९.५.६ ॥

नमः सुनाभाखिलधर्मसेतवे
ह्य् अधर्मशीलासुरधूमकेतवे ।
त्रैलोक्यगोपाय विशुद्धवर्चसे
मनोजवायाद्भुतकर्मणे गृणे ॥

श्रीधरः  हे सुनभ ! अद्भुतकर्माणं त्वां कः स्तोतुं समर्थः ? अतस् तुभ्यं केवलं नमो गृण इत्य् अन्वयः । अद्भुतकर्मत्वम् एवाहअखिलानां धर्माणां सेतवे मर्यादारूपाय । अत एवाधर्मशीलानाम् असुराणां धूमकेतवे दाहकाय । त्रैलोक्यं गोपायतीति तथा । विशुद्धम् अत्युज्ज्वलं वर्चस् तेजो यस्य तस्मै ॥६॥

क्रमसन्दर्भः  न व्याख्यातम्.

विश्वनाथः  तर्हि भक्तिधर्मसेतुपालाय तुभ्यं द्रुयन्तम् एतम् अधार्मिकं विप्रम् अवश्यम् आहअधर्मलीला ये असुरास् तेषां धूमकेतवे इति धर्मशीला असुरा अधर्मशीला विप्राश् च व्यावृत्ताः । हे सुनाभ तुभ्यं नमो गृणे स्तोतुं सामर्थ्याभावाद् इति भावः ॥६॥

_*_

॥ ९.५.७ ॥

त्वत्तेजसा धर्ममयेन संहृतं
तमः प्रकाशश् च दृशो महात्मनाम् ।
दुरत्ययस् ते महिमा गिरां पते
त्वद्रूपम् एतत् सदसत् परावरम् ॥

श्रीधरः  तद् एव प्रपञ्चयतित्वत्तेजसेति द्वाभ्याम् । सूर्यादीनां प्रकाशश् च । त्वयैव रूप्यते प्रकाश्यत इति त्वद्रूपम् ॥७॥

क्रमसन्दर्भः  धर्ममयेन त्वत्तेजसाऽदृशस् तमः संहृतं, महात्मनां सूर्यादीनां प्रकाशश् च त्वत्तेजसैव भवति । अत एव ते तव महिमा दुरत्ययः, यत एतत् सद् असद् अपि त्वद्रूपं त्वत्प्रकाश्यम् एव ॥७॥

विश्वनाथः  ननु तेजस्विमानिनोऽस्य विप्रस्य चिकित्सा अवश्यकर्तव्येत्य् अत आहत्वत्तेजसा त्वत्तेजो विभूतिरूपेण सूर्यादिना दृशः सर्वचक्षुषस् तथा महात्मनां दृशो ज्ञानस्य च प्रकाशस् त्वत्तेजसैव भवति । तद्रूपम् एतत् तवैव परमेश्वरत्वान् नहीश्वरः स्वतेजोऽन्यस्मिन् तेजस्विनि दर्शयेद् इति भावः ॥७॥

_*_

॥ ९.५.८ ॥

यदा विसृष्टस् त्वम् अनञ्जनेन वै
बलं प्रविष्टोऽजित दैत्यदानवम् ।
बाहूदरोर्वङ्घ्रिशिरोधराणि
वृश्चन्न् अजस्रं प्रधने विराजसे ॥

श्रीधरः  हे अजित ! अनञ्जनेन श्रीहरिणा यदा विसृष्टस् त्वं तदा दैत्यदानवानां बलं प्रविष्टः सन्, तेषां बाह्वादीन् भिन्दन् विराजसे । पाठान्तरे ऊर्जिता दैत्यदानवा यस्मिंस् तद्बलम् । पूर्वपदेन सन्धिर् आर्षः ॥८॥

क्रमसन्दर्भः  न व्याख्यातम्.

विश्वनाथः  ननु तद् अप्य् अनेन सह विहर्तुकामोऽस्मीति चेन् मैवं तवासुरसङ्ग्राम एव विहाररङ्गभूमिर् इत्य् आहयदेति । अनञ्जनेन श्रीहरिणा हे अजित ! प्रविष्टोर्जितदैत्यदानवम् इति पाठे ऊर्जिता दैत्यदानवा यत्र तद्बलं सन्धिर् आर्षः । वृश्चन् छिन्दन् प्रधने सङ्ग्रामे ॥८॥

_*_

॥ ९.५.९ ॥

स त्वं जगत्त्राण खलप्रहाणये
निरूपितः सर्वसहो गदाभृता ।
विप्रस्य चास्मत्कुलदैवहेतवे
विधेहि भद्रं तद् अनुग्रहो हि नः ॥

श्रीधरः  किं च, त्वया भगवन्नियुक्तेन खलानाम् एव दण्डः कार्यः, साधवस् तु रक्षणीयाः, अतो विप्रस्य रक्षणेनास्मान् अनुगृहाणेत्य् आहस त्वम् इति । हे जगत्त्राण ! स एवम्भूतस् त्वं खलानाम् एव प्रहारार्थं निरूपितो नियुक्तः । अतोऽस्मत्कुलस्य दैवहेतवे भाग्यलाभाय विप्रस्य भद्रं विधेहि तद् एव नोऽनुग्रहः ॥९॥

क्रमसन्दर्भः  प्रहाणये प्रकृष्टहान्यर्थम् ॥९॥

विश्वनाथः  नन्व् अहं त्वद्विद्वेषिसंहाराय भगवता नियुक्तस् तत्र न केवलम् एवम् एवेत्य् आहहे जगत्त्राण ! खलानां प्रहाणये संहाराय, सर्वंसहः सर्वबलस्वरूपः । यद् वा, वात्सल्यात् सर्वम् अप्य् अपराधम् अस्माकं सहसे इति सर्वसहः । अस्य विप्रस्यापराधः क्षम्यताम् इति भावः । च चास्य मद्विद्वेषित्वम् इत्य् आह । अस्मत् कुलस्य दैवहेतवे भाग्यलाभाय विप्रस्य भद्रं विधेहि ॥९॥

_*_

॥ ९.५.१० ॥

यद्य् अस्ति दत्तम् इष्टं वा स्वधर्मो वा स्वनुष्ठितः ।
कुलं नो विप्रदैवं चेद् द्विजो भवतु विज्वरः ॥

श्रीधरः  सर्वसुकृतार्पणेन विप्ररक्षां प्रार्थयते, यद्य् अस्तीति द्वाभ्याम् । विप्रो दैवं देवता यस्मिंस् तत् ॥१०॥

क्रमसन्दर्भः  तत्र भगवत्प्रीतिमात्रार्थं यद् यत् कृतं, तत् तच् छुद्धिं परीक्षतेयद्य् अस्तीति द्वाभ्याम् । द्विज इति । द्विजस्य विजरीभावं कुर्वीथा इत्य् अर्थः । अन्यथायं महान् अत्ययः स्याद् इति भावः ॥१०११॥

विश्वनाथः  तद् अपि विप्रमत्यजच् चक्रम् आलक्ष्य शपथं कुर्वन्न् आह यद्य् अस्तीति विप्रदेवताकम् ॥१०॥

_*_

॥ ९.५.११ ॥

यदि नो भगवान् प्रीत एकः सर्वगुणाश्रयः ।
सर्वभूतात्मभावेन द्विजो भवतु विज्वरः ॥

श्रीधरः  तत्र भगवत्प्रीतिमात्रार्थं यद् यत् कृतं तत्तद्बुद्धिं परीक्ष्यते द्विज इति । द्विजस्य विज्वरीभावं कुर्वीथा इत्य् अर्थः । अन्यथाऽयं महान् अत्ययः स्याद् इति भावः ॥११॥

क्रमसन्दर्भः  न व्याख्यातम्.

विश्वनाथः  तं शपथम् अमानयच् चक्रम् आलोक्यासाधारणं शपथम् आह यदीति सर्वेषु भूतेषु आत्मन इव यो भावस् तेन यदि प्रीतः ॥११॥

_*_

॥ ९.५.१२ ॥

श्रीशुक उवाच
इति संस्तुवतो राज्ञो विष्णुचक्रं सुदर्शनम् ।
अशाम्यत् सर्वतो विप्रं प्रदहद् राजयाच्ञया ॥

श्रीधरः  राज्ञस् तस्यैव याच्ञया ॥१२॥

क्रमसन्दर्भः  न व्याख्यातम्.

विश्वनाथः  विप्रं सर्वतः प्रदहद् अप्य् अशाम्यत् ॥१२॥

_*_

॥ ९.५.१३ ॥

स मुक्तोऽस्त्राग्नितापेन दुर्वासाः स्वस्तिमांस् ततः ।
प्रशशंस तम् उर्वीशं युञ्जानः परमाशिषः ॥

न कतमेनापि व्याख्यातम्.

_*_

॥ ९.५.१४ ॥

दुर्वासा उवाच
अहो अनन्तदासानां महत्त्वं दृष्टम् अद्य मे ।
कृतागसोऽपि यद् राजन् मङ्गलानि समीहसे ॥

श्रीधरः, क्रमसन्दर्भः  न व्याख्यातम्.

विश्वनाथः  कृतागसोऽपि त्वदमङ्गलम् ईहमानस्यापीत्य् अर्थः ॥१४॥

_*_

॥ ९.५.१५ ॥

दुष्करः को नु साधूनां दुस्त्यजो वा महात्मनाम् ।
यैः सङ्गृहीतो भगवान् सात्वताम् ऋषभो हरिः ॥

श्रीधरः, क्रमसन्दर्भः  न व्याख्यातम्.

विश्वनाथः  दुष्करोऽनुग्रहः दुस्त्यजोऽपराधः । सङ्गृहीत इति यथान्यैर् धनानि सङ्गृह्यन्ते तथेत्य् अर्थः । हरिः सङ्गृहीतोऽपि तदीयं चेतस्श् चारयतीत्य् अर्थः ॥१५॥

_*_

॥ ९.५.१६१७ ॥

यन्नामश्रुतिमात्रेण पुमान् भवति निर्मलः ।
तस्य तीर्थपदः किं वा दासानाम् अवशिष्यते ॥
राजन्न् अनुगृहीतोऽहं त्वयातिकरुणात्मना ।
मदघं पृष्ठतः कृत्वा प्राणा यन् मेऽभिरक्षिताः ॥

न कतमेनापि व्याख्यातम्.

_*_

॥ ९.५.१८ ॥

राजा तम् अकृताहारः प्रत्यागमनकाङ्क्षया ।
चरणाव् उपसङ्गृह्य प्रसाद्य समभोजयत् ॥

श्रीधरः  राजेत्यादिश्लोकद्वयं शुकोक्तिः ॥१८॥

क्रमसन्दर्भः, विश्वनाथः  न व्याख्यातम्.

_*_

॥ ९.५.१९ ॥

सोऽशित्वादृतम् आनीतम् आतिथ्यं सार्वकामिकम् ।
तृप्तात्मा नृपतिं प्राह भुज्यताम् इति सादरम् ॥

श्रीधरः, क्रमसन्दर्भः  न व्याख्यातम्.

विश्वनाथः  स दुर्वासा आदृतं यथा स्यात् तथा आनीतम् आतिथ्यार्थम् अन्नादिकम् ॥१९॥

_*_

॥ ९.५.२० ॥

प्रीतोऽस्म्य् अनुगृहीतोऽस्मि तव भागवतस्य वै ।
दर्शनस्पर्शनालापैर् आतिथ्येनात्ममेधसा ॥

श्रीधरः  प्रीतोऽस्मीति श्लोकद्वयं पुनश् च विप्रोक्तिः । आत्मनि मेधा येन तेनातिथ्येन ॥२०॥

क्रमसन्दर्भः  न व्याख्यातम्.

विश्वनाथः  तव दर्शनादिभिः कर्तृभिर् अनुगृहीतः, अत एव प्रीतिः । अस्मीति वर्तमाननिर्देशात् पूर्वस् त्व् अदर्शनादिभिर् नैवानुगृहीतोऽहम् अप्रीत एवाभुवं यतस् त्वां निरागसम् अपि ज्वलयितुं महाक्रोधान्धः कृत्याम् असृजम् । तेन भक्तकर्मकाण्य् एव तद्विषयकभक्त्युत्थान्य् एव दर्शनादीनि यदि स्युस् तदैव तानि तपस्विज्ञानिविप्रान् अनुगृह्णन्ति नान्यथेत्य् अत्राहम् एव दृष्टान्त इति सिद्धान्तो ध्वनितः । तथा आत्ममेधसा आत्मनो मम मेधसा ईदृश्या बुद्ध्या यद्य् अम्बरीषवचनग्रहणप्रतिपादनीयं मे बुद्धिर् नाभविष्यत्, तदा कथम् अतरिष्यं तेन चक्रदत्तमहातापोऽपि मम परमोपकारकः संसारतारकभक्तिमार्गज्ञापकोऽभूद् इति भावः ॥२०॥

_*_

॥ ९.५.२१ ॥

कर्मावदातम् एतत् ते गायन्ति स्वःस्त्रियो मुहुः ।
कीर्तिं परमपुण्यां च कीर्तयिष्यति भूर् इयम् ॥

श्रीधरः  भूर् इयं तत्रस्थो जनः कीर्तयिष्यति ॥२१॥

क्रमसन्दर्भः  न व्याख्यातम्.

विश्वनाथः  अवदातं शुद्धम् ॥२१॥

_*_

॥ ९.५.२२ ॥

श्रीशुक उवाच
एवं सङ्कीर्त्य राजानं दुर्वासाः परितोषितः ।
ययौ विहायसामन्त्र्य ब्रह्मलोकम् अहैतुकम् ॥

श्रीधरः  न व्याख्यातम्.

क्रमसन्दर्भः  अहैतुकम् इति । न विद्यन्ते हैतुकाः शुष्कतर्कनिष्ठवेदबहिर्मुखा यत्र तम् इत्य् अर्थः ॥२२॥

विश्वनाथः  ब्रह्मलोकम् इति तत्रत्यब्रह्मानुभविनः स्वबन्धून् प्रति स्वीयस्वास्थ्यं हरेर् भक्तवश्यतां भक्तानां भक्तेश् महाप्रभावं वक्तुम् इति भावः । न विद्यन्ते हैतुकाः शुष्कतर्कनिष्ठा यत्र तम् ॥२२॥

_*_

॥ ९.५.२३ ॥

संवत्सरोऽत्यगात् तावद् यावता नागतो गतः ।
मुनिस् तद्दर्शनाकाङ्क्षो राजाब्भक्षो बभूव ह ॥

श्रीधरः  तस्य धैर्यातिशयम् आहगतो मुनिर् यावता नागतस् तावत् संवत्सरोऽतिक्रान्त इति ॥२३॥

क्रमसन्दर्भः  अब्भक्षः पूर्वम् अब्मात्रं भक्षितवान् राजा तद्दर्शनाकाङ्क्ष एव बभूव, न तु तावन्मात्रम् अपि भक्षितवान् इत्य् अर्थः । द्विजोपयोगातिपवित्रम् इति द्विजानां भागवतप्रधानानाम् उपयोगेन श्रीभगवतः प्रीत्यतिशयात् ॥२३॥

विश्वनाथः  गतो मुनिर् यावता कालेन नागतस् तावत् संवत्सरोऽत्यगात् निष्क्रान्तः ॥२३॥

_*_

॥ ९.५.२४ ॥

गतेऽथ दुर्वाससि सोऽम्बरीषो
द्विजोपयोगातिपवित्रम् आहरत् ।
ऋषेर् विमोक्षं व्यसनं च वीक्ष्य
मेने स्ववीर्यं च परानुभावम् ॥

श्रीधरः  द्विजस्योपयोगेन भोजनेनातिपवित्रम् आहरद् बुभुजे । स्ववीर्यं च धैर्यादिलक्षणं परानुभावं भगवतः प्रभावं मेने ॥२४॥

क्रमसन्दर्भः  न व्याख्यातम्.

विश्वनाथः  द्विजस्य उपयोगेन अतिपवित्रम् आहरत् आहारं कृतवान् । स्ववीर्यं च धैर्यादिलक्षणं परस्य भगवत एवानुभावं प्रभावं, न तु स्वस्य ॥२४॥

_*_

॥ ९.५.२५ ॥

एवंविधानेकगुणः स राजा
परात्मनि ब्रह्मणि वासुदेवे ।
क्रियाकलापैः समुवाह भक्तिं
ययाविरिञ्च्यान् निरयांश् चकार ॥

मध्वः  ब्रह्मादिभक्तिकोट्यंशाद् अंशो नैवाम्बरीषके ।
नैवान्यस्य च कस्यापि तथापि हरिर् ईश्वरः ॥
तात्कालिकोपचेयत्वात् तेषां यशस आदिराट् ।
ब्रह्मादयश् च तत्कीर्तिं व्यञ्जयामासुर् उत्तमाः ॥
मोहनाय च दैत्यानां ब्रह्मादेर् निन्दनाय च ।
अन्यार्थं च स्वयं विष्णुर् ब्रह्माद्याश् च निराशिषः ॥
मानुषेषूत्तमत्वाच् च तेषां भक्त्यादिभिर् गुणैः ॥
ब्रह्मादेर् विष्ण्वधीनत्वज्ञापनाय च केवलम् ।
दुर्वासाश् च स्वयं रुद्रस् तथाप्य् अन्याय्यम् उक्तवान् ॥
तस्याप्य् अनुग्रहार्थाय दर्पनाशार्थम् एव च ॥ इति गारुडे ॥२५॥

श्रीधरः  एवंविधा अनेके गुणा यस्य सः । आविरिञ्चान् विरिञ्चपदसहितान् भोगान् निरयप्रायान् अपश्यद् इत्य् अर्थः ॥२५॥

चैतन्यमतमञ्जुषा  परात्मनि ब्रह्मणि वासुदेव इत्यादि । वासुदेवे वसुदेवात्मजे श्रीकृष्णे ब्रह्मणि अधिष्ठाने परमात्मणि परः परात्परः परमनित्यः परमोत्तमे आत्मा श्रीविग्रहोऽस्य ॥२५॥

क्रमसन्दर्भः  न व्याख्यातम्.

विश्वनाथः  परात्मनीति परमात्मा ब्रह्म भगवान् इत्य् एकतत्त्वो यो वासुदेवस् तस्मिन् । क्रियाकलापैर् मन्दिरमार्जनाद्यैर् यया भक्त्या आविरिञ्च्यात् भोगान् नरकतुल्यान् ॥२५॥

_*_

॥ ९.५.२६ ॥

श्रीशुक उवाच
अथाम्बरीषस् तनयेषु राज्यं
समानशीलेषु विसृज्य धीरः ।
वनं विवेशात्मनि वासुदेवे
मनो दधद् ध्वस्तगुणप्रवाहः ॥

श्रीधरः  न व्याख्यातम्.

क्रमसन्दर्भः  तादृशोपद्रवान्तरम् आशङ्क्य पुत्रस्य योग्यतां दृष्ट्वा च तत्र स्थितिं विहाय वने मानससेवायाम् एव मनश् चकारेत्य् आहअथेति ॥२६॥

विश्वनाथः  मनो दधत् मनो धातुं वनं विवेश ॥२६॥

_*_

॥ ९.५.२७ ॥

इत्य् एतत् पुण्यम् आख्यानम् अम्बरीषस्य भूपते ।
सङ्कीर्तयन्न् अनुध्यायन् भक्तो भगवतो भवेत् ॥

श्रीधरः, क्रमसन्दर्भः  न व्याख्यातम्.

विश्वनाथः  ननु स वै मनः कृष्णपदारविन्दयोर् इत्य् उक्तेर्गार्हस्थ्येऽपि सम्पूर्णं मनो भगवत्य् आसीद् एव सत्यं भक्ताव् अनुरागिणः खलु महाधनगृध्नोर् वणिज इव स्वभावो भवेत् । कोटीश्वरोऽपि वणिग् आत्मानम् अल्पधनं मन्यमानो धनम् उपार्जयितुं यथा समुद्रान्तम् अपि गच्छति तथैव भक्तोऽपि भक्तिम् उपार्जयितुम् इति ॥२७॥

_*_

॥ *९.५.२८ ॥

अम्बरीषस्य चरितं ये शृण्वन्ति महात्मनः ।
मुक्तिं प्रयान्ति ते सर्वे भक्त्या विष्णोः प्रसादतः ॥

न कतमेनापि व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
नवमे पञ्चमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
अम्बरीषचरिते पञ्चमोऽध्यायः ।
॥ ९.५ ॥


(९.६)
अथ षष्ठोऽध्यायः
सौभर्याख्याने

॥ ९.६.१ ॥

श्रीशुक उवाच
विरूपः केतुमान् छम्भुर् अम्बरीषसुतास् त्रयः ।
विरूपात् पृषदश्वोऽभूत् तत्पुत्रस् तु रथीतरः ॥

श्रीधरः
षष्ठारम्भेऽम्बरीषस्य वंशम् उक्त्वा ततः परम् ।
षष्ठाद्यष्टभिर् अध्यायैर् इक्ष्वकोर् वंश उच्यते ॥
तत्र षष्ठे शशादादिर् मान्धात्रन्तो निरूप्यते ।
प्रसङ्गात् सौभरेर् आख्या मान्धातृतनयापतेः ॥

क्रमसन्दर्भः  न व्याख्यातम्.

विश्वनाथः  
षष्ठे शशादेन्द्रवाहयुवनाश्वकथोच्यते ।
मान्धातुश् च चरित्रान्तः सौभर्याख्यानम् अद्भुतम् ॥

 _*_

॥ ९.६.२ ॥

रथीतरस्याप्रजस्य भार्यायां तन्तवेऽर्थितः ।
अङ्गिरा जनयाम् आस ब्रह्मवर्चस्विनः सुतान् ॥

श्रीधरः, क्रमसन्दर्भः  न व्याख्यातम्.

विश्वनाथः  तन्तवे सन्तानार्थम् ॥२॥

 _*_

॥ ९.६.३ ॥

एते क्षेत्रप्रसूता वै पुनस् त्व् आङ्गिरसाः स्मृताः ।
रथीतराणां प्रवराः क्षेत्रोपेता द्विजातयः ॥

श्रीधरः  ये अङ्गिरसा जनिता एति रथीतरस्य क्षेत्रे प्रसूतत्वेन रथीतरगोत्राः सन्तोऽङ्गिरसो वीर्येण प्रसूतत्वाद् आङ्गिरसाश् च पुनर् अपि रथीतराणाम् अन्येषां जातानां प्रवरा मुख्याः स्मृताः । यतः क्षत्रोपेता ब्राह्मणा इत्य् अर्थः ॥३॥

क्रमसन्दर्भः  न व्याख्यातम्.

विश्वनाथः  रथीतरस्य क्षेत्रे भार्यायां प्रसूतत्वाद् अङ्गिरसो वीर्यजातत्वात् ईती रथीतरप्रवरपुत्रत्वेन प्रसिद्धाः क्षेत्रोपेता द्विजातयो विप्राः । द्वे जाती येषां ते इत्य् अन्वर्थसञ्ज्ञा ॥३॥

 _*_

॥ ९.६.४ ॥

क्षुवतस् तु मनोर् जज्ञे इक्ष्वाकुर् घ्राणतः सुतः ।
तस्य पुत्रशतज्येष्ठा विकुक्षिनिमिदण्डकाः ॥

श्रीधरः  तद् एवं मनोर् दशसु पुत्रेषु पृषध्रश् च कविश् च विरक्तत्वान् न वंशप्रवर्तकौ । करूषादीनां च सप्तानां वंशास् तारतम्यक्रमेणोक्ताः । इदानीम् अतिविततम् इक्ष्वाकोर् वंशम् आहक्षुवतस् त्व् इत्यादिना यावत् सोमवंशप्रस्तावः । क्षुतं कुर्वतो मनोर् घ्रानतो जज्ञे । श्रद्धायां जनयाम् आस दशपुत्रान् इति पूर्वोक्तं बाहुल्याभिप्रायेणेति द्रष्टव्यम् । पुत्राणां शते ज्येष्ठाः ॥४॥

क्रमसन्दर्भः  न व्याख्यातम्.

विश्वनाथः  मनोर् ज्येष्ठपुत्रस्यातिविततम् इक्ष्वाकोर् वंशम् आहक्षुवतस् त्व् इत्यादिना । क्षुतं कुर्वतो मनोर् घ्राणतो जज्ञे । श्रद्धायां जनयामास दशपुत्रान् इति तु बाहुल्याभिप्रायेणेति स्वामिचरणाः ॥४॥

 _*_

॥ ९.६.५ ॥

तेषां पुरस्ताद् अभवन्न् आर्यावर्ते नृपा नृप ।
पञ्चविंशतिः पश्चाच् च त्रयो मध्येऽपरेऽन्यतः ॥

श्रीधरः  आर्यावर्तः पुण्यभूमिर् मध्यं विन्ध्यहिमालयोः । तस्मिन् पुरस्तात् समुद्रपर्यन्तं मण्डलविभागेन पञ्चविंशतिर् नृपा अभवन् । हे नृप, तथैव पश्चाच् च पञ्चविंशतिः । मध्ये तु ज्येष्ठास् त्रयः । अपरे त्व् अन्यतो दक्षिणोत्तरादिषु ॥५॥

क्रमसन्दर्भः  न व्याख्यातम्.

विश्वनाथः  आर्यावर्तः पुण्यभूमिर् मध्यं विन्ध्यहिमालयोः । तस्मिन् पुरस्तात् समुद्रपर्यन्तं पृथक् पृथङ् मण्डलेषु पञ्चविंशतिर् नृपा अभवन् । पश्चाच् च तथैव पञ्चविंशतिः । मध्ये ज्येष्ठास् त्रयः । अपरे त्व् अन्यतोऽन्यत्र दक्षिणोत्तरादिषु ॥५॥


 _*_

॥ ९.६.६ ॥

स एकदाष्टकाश्राद्धे इक्ष्वाकुः सुतम् आदिशत् ।
मांसम् आनीयतां मेध्यं विकुक्षे गच्छ मा चिरम् ॥

श्रीधरः  विकुक्षिर् एव शशाद इति विश्रुत इति वक्ष्यति तत्र हेतुम् आहस एकदेति चतुर्भिः ॥६॥

क्रमसन्दर्भः  न व्याख्यातम्.

विश्वनाथः  विकुक्षिः शशादसञ्ज्ञोऽभूत् । तत्र हेतुम् आहस एकदेति चतुर्भिः ॥६॥

 _*_

॥ ९.६.७ ॥

तथेति स वनं गत्वा मृगान् हत्वा क्रियार्हणान् ।
श्रान्तो बुभुक्षितो वीरः शशं चादद् अपस्मृतिः ॥

श्रीधरः  क्रियार्हणान् श्राद्धार्हान् । आदद् अभक्षयत् ॥७॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.८ ॥

शेषं निवेदयाम् आस पित्रे तेन च तद्गुरुः ।
चोदितः प्रोक्षणायाह दुष्टम् एतद् अकर्मकम् ॥

श्रीधरः  तद्गुरुर् वसिष्ठः । प्रोक्षणाय श्राद्धोचितसंस्काराय ॥८॥

क्रमसन्दर्भः  न व्याख्यातम्.

विश्वनाथः  तद्गुरुर् वशिष्ठः । दुष्टम् इत्य् अग्रभागस्य विकुक्षिणा भुक्तत्वात् ॥८॥

 _*_

॥ ९.६.९ ॥

ज्ञात्वा पुत्रस्य तत् कर्म गुरुणाभिहितं नृपः ।
देशान् निःसारयाम् आस सुतं त्यक्तविधिं रुषा ॥

श्रीधरः  त्यक्तो विधिः सदाचारो यन तम् ॥९॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.१० ॥

स तु विप्रेण संवादं ज्ञापकेन समाचरन् ।
त्यक्त्वा कलेवरं योगी स तेनावाप यत् परम् ॥

श्रीधरः  स त्व् इक्ष्वाकुः । ज्ञापकेन वसिष्ठेन । राज्यभोगेन विरक्तो योगी संस्तेन कलेवरं त्यक्त्वा स यत् परं तत्त्वं तद् अवाप ॥१०॥

क्रमसन्दर्भः  समाचरन् बभूवेति शेषः । समाचरद् इति पाठे तु द्वितीयं स इति पदं सार्थकम् एव । क्वचिच् च टीकापाठः । स यत् परं तत्त्वं तद् अवापेति ॥१०॥

विश्वनाथः  स त्व् इक्ष्वाकुः । ज्ञापकेन ज्ञानदायिना असिष्ठेन ॥१०॥

 _*_

॥ ९.६.११ ॥

पितर्य् उपरतेऽभ्येत्य विकुक्षिः पृथिवीम् इमाम् ।
शासद् ईजे हरिं यज्ञैः शशाद इति विश्रुतः ॥

श्रीधरः  शासत् पालयन् हरिम् ईजे ॥११॥

क्रमसन्दर्भः  तेनैव परदत्तज्ञानप्रभावेन जीवद्दशायाम् अपि दोषातिक्रमम् आहपितरीति । ईजे हरिम् इति हरियजनप्रभावेणैव पितृत्यागदोषं चातिक्रान्तवान् इति ज्ञेयम् ॥११॥

विश्वनाथः  शासत् पालयन् सन् ॥११॥

 _*_

॥ ९.६.१२ ॥

पुरञ्जयस् तस्य सुत इन्द्रवाह इतीरितः ।
ककुत्स्थ इति चाप्य् उक्तः शृणु नामानि कर्मभिः ॥

श्रीधरः  दैत्यपुरस्य जयात् पुरञ्जयः, इन्द्रो वाहो यस्येतीन्द्रवाहः, ककुदि स्थितत्वात् ककुत्स्थ इति च, शशादसुतस्य त्रीणि नामानि तत्तत्कर्मनिमित्तानि ॥१२॥

क्रमसन्दर्भः  न व्याख्यातम्.

विश्वनाथः  दैत्यपुरस्य जयात् पुरञ्जयः, इन्द्रो वाहोऽस्येतीन्द्रवाहः, ककुदि स्थितत्वात् ककुत्स्थ इति । कर्मभिर् इति यैः कर्मभिस् त्रीणि नामानि तानि शृण्व् इत्य् अर्थः ॥१२॥

 _*_

॥ ९.६.१३ ॥

कृतान्त आसीत् समरो देवानां सह दानवैः ।
पार्ष्णिग्राहो वृतो वीरो देवैर् दैत्यपराजितैः ॥

श्रीधरः  तान्य् एव व्याचक्षाण आहकृतान्त इति सप्तभिः । कृतं विश्वम् अन्तयतीति तथा पार्ष्णिग्राहः सहायः ॥१३॥

क्रमसन्दर्भः  न व्याख्यातम्.

विश्वनाथः  कृतस्य विश्वस्यान्तो नाशो यस्मात् तादृशः समर आसीत्, तत्र देवैः पार्ष्णिग्राहो वृतः ॥१३॥

 _*_

॥ ९.६.१४ ॥

वचनाद् देवदेवस्य विष्णोर् विश्वात्मनः प्रभोः ।
वाहनत्वे वृतस् तस्य बभूवेन्द्रो महावृषः ॥

श्रीधरः  इन्द्रो यदि मम वाहनं स्यात् तर्हि दैत्यान् हनिष्यामीति तेन वाहनत्वेन वृतः सन्न् इन्द्रो लज्जया तद् अनङ्गीकुर्वन् विष्णोर् वचनात् तस्य वाहनत्वाय महान् वृषो बभूवेत्य् अर्थः ॥१४॥

क्रमसन्दर्भः  न व्याख्यातम्.

विश्वनाथः  इन्द्रो यदि मम वाहनं स्यात्, तदा दैत्यान् हनिष्यामीति तेन वाहनत्वेन वृतः सन्न् इन्द्रो लज्जया तद् अनङ्गीकुर्वन् विष्णोर् वचनात् तस्य वाहनं महावृषो बभूवेत्य् अर्थः ॥१४॥

 _*_

॥ ९.६.१५१६ ॥

स सन्नद्धो धनुर् दिव्यम् आदाय विशिखान् छितान् ।
स्तूयमानस् तम् आरुह्य युयुत्सुः ककुदि स्थितः ॥
तेजसाप्यायितो विष्णोः पुरुषस्य महात्मनः ।
प्रतीच्यां दिशि दैत्यानां न्यरुणत् त्रिदशैः पुरम् ॥

श्रीधरः, क्रमसन्दर्भः  न व्याख्यातम्.

विश्वनाथः  स पुरञ्जयः वृषं समारुह्येतीन्द्रवाहः ककुदि स्थित इति ककुत्स्थश् चाभूत् । त्रिदशैः सहितः पुरं न्यरुणत् ॥१५१६॥

 _*_

॥ ९.६.१७ ॥

तैस् तस्य चाभूत् प्रधनं तुमुलं लोमहर्षणम् ।
यमाय भल्लैर् अनयद् दैत्यान् अभिययुर् मृधे ॥

श्रीधरः  येऽभिमुखं ययुः, तान् यमं दर्शयितुं सदेहान् एव भल्लैर् अनयद् इत्य् अर्थः ॥१७॥

क्रमसन्दर्भः  न व्याख्यातम्.

विश्वनाथः  यमाय अनयत् यमं मृत्युं प्रापयामास, गत्यर्थे कर्मणीति चतुर्थी ॥१७॥

 _*_

॥ ९.६.१८ ॥

तस्येषुपाताभिमुखं युगान्ताग्निम् इवोल्बणम् ।
विसृज्य दुद्रुवुर् दैत्या हन्यमानाः स्वम् आलयम् ॥

श्रीधरः  तच् च दृष्ट्वाऽन्ये दुद्रुवुः । स्वम् आलयं पातालम् ॥१८॥

क्रमसन्दर्भः  न व्याख्यातम्.

विश्वनाथः  दैत्यावशिष्टा आलयं पातालम् ॥१८॥

 _*_

॥ ९.६.१९ ॥

जित्वा परं धनं सर्वं सस्त्रीकं वज्रपाणये ।
प्रत्ययच्छत् स राजर्षिर् इति नामभिर् आहृतः ॥

श्रीधरः  इति एतैः कर्मभिः । पुरञ्जयादिनामभिर् आहृतो व्यःऋतः । पाठान्तरे आहूत इत्य् अर्थः ॥१९॥

क्रमसन्दर्भः  न व्याख्यातम्.

विश्वनाथः  जित्वा पुरम् इति पुरञ्जयः । स वज्रपाणिः प्रत्ययच्छत् पुनस् तस्य राजर्षे राजर्षये ददौ । अत एव स राजर्षिः नामभिः पुरञ्जयादिभिर् आहृतो व्यःऋतः । आहुत इति पाठे आहूत इत्य् अर्थः ॥१९॥

 _*_

॥ ९.६.२० ॥

पुरञ्जयस्य पुत्रोऽभूद् अनेनास् तत्सुतः पृथुः ।
विश्वगन्धिस् ततश् चन्द्रो युवनाश्वस् तु तत्सुतः ॥

न कतमेनापि व्याख्यातम्.

 _*_

॥ ९.६.२१ ॥

श्रावस्तस् तत्सुतो येन श्रावस्ती निर्ममे पुरी ।
बृहदश्वस् तु श्रावस्तिस् ततः कुवलयाश्वकः ॥

श्रीधरः  श्रावस्तिः श्रावस्तस्य पुत्रः । कुवलयाश्वक एव धुन्धुमार इति ख्यातः ॥२१॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.२२ ॥

यः प्रियार्थम् उतङ्कस्य धुन्धुनामासुरं बली ।
सुतानाम् एकविंशत्या सहस्रैर् अहनद् वृतः ॥

श्रीधरः  तत्र कारणम् आहय इति । सुतानाम् एकविंशत्या सहस्रैर् वृतः सन् हतवान् ॥२२॥

क्रमसन्दर्भः  न व्याख्यातम्.

विश्वनाथः  सुतानाम् एकविंशत्या सहस्रैर् वृतः सन्न् अहनत् ॥२२॥

 _*_

॥ ९.६.२३२४ ॥

धुन्धुमार इति ख्यातस् तत्सुतास् ते च जज्वलुः ।
धुन्धोर् मुखाग्निना सर्वे त्रय एवावशेषिताः ॥
दृढाश्वः कपिलाश्वश् च भद्राश्व इति भारत ।
दृढाश्वपुत्रो हर्यश्वो निकुम्भस् तत्सुतः स्मृतः ॥

श्रीधरः  धुन्धुमार इति चेति चकारस्यान्वयः ॥२३२४॥

क्रमसन्दर्भः  दृढाश्व इति । निकुम्भस्य बर्हणाश्वः कृशाश्वश् चेत्य् अर्थः ॥२४॥

विश्वनाथः  न व्याख्यातम्.

 _*_

॥ ९.६.२५ ॥

बहुलाश्वो निकुम्भस्य कृशाश्वोऽथास्य सेनजित् ।
युवनाश्वोऽभवत् तस्य सोऽनपत्यो वनं गतः ॥

श्रीधरः  अथ तस्मान् निकुम्भात् कृशाश्वः ॥२५॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.२६ ॥

भार्याशतेन निर्विण्ण ऋषयोऽस्य कृपालवः ।
इष्टिं स्म वर्तयां चक्रुर् ऐन्द्रीं ते सुसमाहिताः ॥

श्रीधरः  भार्याणां शतेन सह । अस्य पुत्रार्थम् इन्द्रदेवत्याम् इष्टिं वर्तयाम् आसुः । स्मेत्याश्चर्ये ॥२६॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.२७ ॥

राजा तद्यज्ञसदनं प्रविष्टो निशि तर्षितः ।
दृष्ट्वा शयानान् विप्रांस् तान् पपौ मन्त्रजलं स्वयम् ॥

श्रीधरः  तद् एवाहराजेति षड्भिः । तर्षितस् तृषितः सन् जलार्थं प्रविष्टो मन्त्राभिमन्त्रितं जलं पत्न्यै देयं स्वयं पपौ ॥२७॥

क्रमसन्दर्भः  न व्याख्यातम्.

विश्वनाथः  तर्षितस् तृष्णार्तः । मन्त्रादिभिर् मन्त्रितं पत्न्यै देयं स्वयं पपौ ॥२७॥

 _*_

॥ ९.६.२८ ॥

उत्थितास् ते निशम्याथ व्युदकं कलशं प्रभो ।
पप्रच्छुः कस्य कर्मेदं पीतं पुंसवनं जलम् ॥

श्रीधरः  व्युदकं निरुदकम् । पुंसवनं पुत्रोत्पत्तिकारणम् ॥२८॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.२९ ॥

राज्ञा पीतं विदित्वा वै ईश्वरप्रहितेन ते ।
ईश्वराय नमश् चक्रुर् अहो दैवबलं बलम् ॥

श्रीधरः  अहो दैवबलम् एव मुख्यं बलं पुरुषबलं तु न किञ्चिद् इति वदन्त ईश्वराय नमस्कारं चक्रुः ॥२९॥

क्रमसन्दर्भः  न व्याख्यातम्.

विश्वनाथः  दैवबलम् एव बलम् इति वदन्तः ॥२९॥

 _*_

॥ ९.६.३० ॥

ततः काल उपावृत्ते कुक्षिं निर्भिद्य दक्षिणम् ।
युवनाश्वस्य तनयश् चक्रवर्ती जजान ह ॥

न कतमेनापि व्याख्यातम्.

 _*_

॥ ९.६.३१ ॥

कं धास्यति कुमारोऽयं स्तन्ये रोरूयते भृशम् ।
मां धाता वत्स मा रोदीर् इतीन्द्रो देशिनीम् अदात् ॥

श्रीधरः  अयं कं धास्यति पास्यतीति दुःखितैर् विप्रैर् उक्ते सति तस्याम् इष्ट्याम् आराधित इन्द्रो मां धाता पाता हे वत्स, मा रोदीर् इति ब्रुवन् देशिनीं तर्जनीम् अदाद् इत्य् अर्थः ॥३१॥

क्रमसन्दर्भः  न व्याख्यातम्.

विश्वनाथः  अयं कं धास्यति पास्यतीति विप्रैर् उक्ते सति तस्याम् इष्ट्याम् आराधित इन्द्रो मां धाता पाता । हे वत्स, मा रोदीर् इति ब्रुवन् देशिनीं तर्जनीम् अदाद् इत्य् अर्थः ॥३१॥

 _*_

॥ ९.६.३२ ॥

न ममार पिता तस्य विप्रदेवप्रसादतः ।
युवनाश्वोऽथ तत्रैव तपसा सिद्धिम् अन्वगात् ॥

श्रीधरः  तस्य पिता युवनाश्वो भिन्नकुक्षिर् अपि न ममार किन्तु कालान्तरे तपसा सिद्धिम् अन्वगात ॥३२॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.३३ ॥

त्रसद्दस्युर् इतीन्द्रोऽङ्ग विदधे नाम यस्य वै ।
यस्मात् त्रसन्ति ह्य् उद्विग्ना दस्यवो रावणादयः ॥

श्रीधरः  मान्धातुर् महिमानम् आहत्रसद्दस्युर् इति षड्भिः । अङ्ग हे राजन्, यस्मामान्धातुर् दस्यव उद्विग्नाः कम्पिताः सन्तस् त्रसन्त्य् अत इन्द्रो यस्य त्रसद्दस्युर् इति नाम विदधे । स मान्धातावनीम् एकः शशासेत्य् उत्तरेणान्वयः ।

क्रमसन्दर्भः, विश्वनाथः  न व्याख्यातम्.

 _*_

॥ ९.६.३४ ॥

यौवनाश्वोऽथ मान्धाता चक्रवर्त्य् अवनीं प्रभुः ।
सप्तद्वीपवतीम् एकः शशासाच्युततेजसा ॥

श्रीधरः  अच्युतस्य तेजसा । अप्रच्युततेजसेति वा ।

क्रमसन्दर्भः, विश्वनाथः  न व्याख्यातम्.

 _*_

॥ ९.६.३५३७ ॥

ईजे च यज्ञं क्रतुभिर् आत्मविद् भूरिदक्षिणैः ।
सर्वदेवमयं देवं सर्वात्मकम् अतीन्द्रियम् ॥
द्रव्यं मन्त्रो विधिर् यज्ञो यजमानस् तथर्त्विजः ।
धर्मो देशश् च कालश् च सर्वम् एतद् यद् आत्मकम् ॥
यावत् सूर्य उदेति स्म यावच् च प्रतितिष्ठति ।
तत् सर्वं यौवनाश्वस्य मान्धातुः क्षेत्रम् उच्यते ॥

श्रीधरः  आत्मविद् अपि स यज्ञं विष्णुम् ईजे । तम् एव विशिनष्टिसर्वदेवम् अयम् इति सार्धेन ॥३५॥ प्रतितिष्ठत्य् अस्तं गच्छति ॥३७॥
श्रीधरः

क्रमसन्दर्भः  न व्याख्यातम्.

विश्वनाथः  प्रतितिष्ठत्य् अस्तं गच्छति ॥३७॥

 _*_

॥ ९.६.३८ ॥

शशबिन्दोर् दुहितरि बिन्दुमत्याम् अधान् नृपः ।
पुरुकुत्सम् अम्बरीषं मुचुकुन्दं च योगिनम् ।
तेषां स्वसारः पञ्चाशत् सौभरिं वव्रिरे पतिम् ॥

श्रीधरः  प्रसङ्गात् सौभरेश् चरितम् आहतेषाम् इति यावत् समाप्ति । तेषां स्वसारो मान्धातुः कन्याः ॥३८॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.३९४० ॥

यमुनान्तर्जले मग्नस् तप्यमानः परं तपः ।
निर्वृतिं मीनराजस्य दृष्ट्वा मैथुनधर्मिणः ॥
जातस्पृहो नृपं विप्रः कन्याम् एकाम् अयाचत ।
सोऽप्य् आह गृह्यतां ब्रह्मन् कामं कन्या स्वयंवरे ॥

श्रीधरः  ननु महातापसस्य कुतो विवाहप्रसङ्गः ? कथं वा जराजर्जरं तं राजकन्या वव्रिरे ? तद् आहयमुनान्तर्जल इति षड्भिः ॥३९॥ नृपं मान्धातारम् । सोऽपि मान्धाता स्वयंवरे कामं गृह्यताम् इत्य् आह ॥४०॥

क्रमसन्दर्भः  न व्याख्यातम्.

विश्वनाथः  ननु महातापस्विना सौभरिणा कथं ता व्यूढाः ? कथं वा जराजर्जरं ता राजकन्या वव्रिरे ? तत्राहयमुनेति ॥३९॥ ततो जलाद् उत्थाय मथुराम् आगत्य नृपं मान्धातारम् ॥४०॥

 _*_

॥ ९.६.४१ ॥

स विचिन्त्याप्रियं स्त्रीणां जरठोऽहम् असन्मतः ।
वलीपलित एजत्क इत्य् अहं प्रत्युदाहृतः ॥

श्रीधरः  स विप्रः स्त्रीणाम् अप्रियं मां विचिन्त्यानेनाहं प्रत्युक्तः, अत आत्मानं तथा साधयिष्यामीति व्यवसितो निश्चितवान् इति द्वयोर् अन्वयः । अप्रियत्वे हेतुःजरठो वृद्धः । वलीभिर् युक्तः पलितश् च । एजत्कः कम्पमानशिराः । तापसत्वादिना वाऽसम्मतोऽहम् इति कृत्वा ॥४१॥

क्रमसन्दर्भः  न व्याख्यातम्.

विश्वनाथः  एजत्कः कम्पमानशिराः । प्रत्युदाहृतः प्रत्याख्यातः ॥४१॥


 _*_

॥ ९.६.४२ ॥

साधयिष्ये तथात्मानं सुरस्त्रीणाम् अभीप्सितम् ।
किं पुनर् मनुजेन्द्राणाम् इति व्यवसितः प्रभुः ॥

श्रीधरः  तथेत्य् अस्य प्रपञ्चः, सुरस्त्रीणाम् अपीप्सितं, किं पुनर् मनुजेन्द्राणां याः स्त्रियस् तासाम् इति ॥४२॥

क्रमसन्दर्भः  न व्याख्यातम्.

विश्वनाथः  इति व्यवसितः निश्चितवान् ॥४२॥

 _*_

॥ ९.६.४३ ॥

मुनिः प्रवेशितः क्षत्रा कन्यान्तःपुरम् ऋद्धिमत् ।
वृतः स राजकन्याभिर् एकं पञ्चाशता वरः ॥

श्रीधरः  ततः किं वृत्तं तद् आहमुनिर् इति द्वाभ्याम् । क्षत्रा प्रतीहारेण । पञ्चाशतापि राजकन्याभिः स एक एव वरो वृतः ॥४३॥

क्रमसन्दर्भः, विश्वनाथः  न व्याख्यातम्.

 _*_

॥ ९.६.४४ ॥

तासां कलिर् अभूद् भूयांस् तदर्थेऽपोह्य सौहृदम् ।
ममानुरूपो नायं व इति तद्गतचेतसाम् ॥

न कतमेनापि व्याख्यातम्.

 _*_

॥ ९.६.४५ ॥

स बह्वृचस् ताभिर् अपारणीय
तपःश्रियानर्घ्यपरिच्छदेषु ।
गृहेषु नानोपवनामलाम्भः
सरःसु सौगन्धिककाननेषु ॥

श्रीधरः  तस्य गार्हस्थ्यं वर्णयतिस इति चतुर्भिः । बह्वृच इति मन्त्रसामर्थ्यम् उक्तम् । ताभिः सह रेमे इत्य् उत्तरेणान्वयः । क्व रेमे ? अपारणीयं दुरन्तं यत् तपः, तस्य श्रिया समृद्ध्यानर्घ्याः परिच्छदा येषु, तेषु गृहेषु तथा नानाविधेषूपवनेषु च । अमलान्य् अम्भांसि येषां, तेषु सरःसु च । कथम्भूतेषु ? सौगन्धिकानां कह्लाराणां च काननानि स्तोमा येषु ॥४५॥

क्रमसन्दर्भः  न व्याख्यातम्.

विश्वनाथः  बह्वृच इत्य् एतादृशसम्पत्तिसृष्टौ मन्त्रसामर्थ्यम् एव कारणम् इति भावः । अपारणीयम् अन्यैर् अशक्यं यत् तपः, तस्य श्रिया समृद्ध्या सृष्टेषु गृहेषु गृहोपलक्षितेषु विविधपुरेषु च ॥४५॥

 _*_

॥ ९.६.४६ ॥

महार्हशय्यासनवस्त्रभूषण
स्नानानुलेपाभ्यवहारमाल्यकैः ।
स्वलङ्कृतस्त्रीपुरुषेषु नित्यदा
रेमेऽनुगायद्द्विजभृङ्गवन्दिषु ॥

श्रीधरः  कथम्भूतेषु गृहादिषु ? स्वलङ्कृटाः स्त्रियः पुरुषाश् च येषु । अनु गायन्तो द्विजाश् च पक्षिणो भृङ्गाश् च वन्दिनश् च येषु । कथम्भूतः ? महार्हशय्यादिभिर् उपलक्षितः सन् ॥४६॥

क्रमसन्दर्भः  न व्याख्यातम्.

विश्वनाथः  महार्हशय्यादिभिर् उपलक्षितो रेमे ॥४६॥

 _*_

॥ ९.६.४७ ॥

यद्गार्हस्थ्यं तु संवीक्ष्य सप्तद्वीपवतीपतिः ।
विस्मितः स्तम्भम् अजहात् सार्वभौमश्रियान्वितम् ॥

श्रीधरः, विश्वनाथः  स्तम्भं गर्वम् ॥४७॥

क्रमसन्दर्भः  न व्याख्यातम्.

 _*_

॥ ९.६.४८ ॥

एवं गृहेष्व् अभिरतो विषयान् विविधैः सुखैः ।
सेवमानो न चातुष्यद् आज्यस्तोकैर् इवानलः ॥

श्रीधरः  आज्यस्तोकैर् घृतबिन्दुभिः ॥४८॥

क्रमसन्दर्भः  न व्याख्यातम्.

विश्वनाथः  आज्यस्य स्तोकैर् बिन्दुभिः ॥४८॥

 _*_

॥ ९.६.४९ ॥

स कदाचिद् उपासीन आत्मापह्नवम् आत्मनः ।
ददर्श बह्वृचाचार्यो मीनसङ्गसमुत्थितम् ॥

श्रीधरः  इदानीं तस्यानुतापपूर्वकं वानप्रस्थाश्रमम् आहस कदाचिद् इति सप्तभिः । आत्मनो मनसो हेतोर् आत्मनोऽपह्नवं तपोहाणिं ददर्श ॥४९॥

क्रमसन्दर्भः  न व्याख्यातम्.

विश्वनाथः  एवं तस्य गरुडापराधस्य गृहावेशप्रापकस्य भोगास् ते पुनर् विवेकोदयम् आहस इति सप्तभिः । आत्मनः स्वस्माद् एव हेतोर् आत्मन आत्मानन्दस्य अपह्नवं वञ्चनं मीनसङ्गसमुत्थितम् इति मीनसङ्गस्य कारणं तु मीनरक्षार्थं गरुडनिवारणरूपोऽपराध एव ज्ञेयः ॥४९॥

 _*_

॥ ९.६.५० ॥

अहो इमं पश्यत मे विनाशं
तपस्विनः सच्चरितव्रतस्य ।
अन्तर्जले वारिचरप्रसङ्गात्
प्रच्यावितं ब्रह्म चिरं धृतं यत् ॥

श्रीधरः  संश् चासौ चरितव्रतश् च योऽहं तस्य । ब्रह्म तपः ॥५०॥

क्रमसन्दर्भः  न व्याख्यातम्.

विश्वनाथः  ब्रह्म तपः ॥५०॥

 _*_

॥ ९.६.५१ ॥

सङ्गं त्यजेत मिथुनव्रतीनां मुमुक्षुः
सर्वात्मना न विसृजेद् बहिरिन्द्रियाणि ।
एकश् चरन् रहसि चित्तम् अनन्त ईशे
युञ्जीत तद्व्रतिषु साधुषु चेत् प्रसङ्गः ॥

श्रीधरः  मिथुनव्रतिनां दाम्पत्यधर्मवतां चेद् यदि प्रसङ्गः, तर्हि तद्व्रतिषु ईश्वरार्थधर्मपरेष्व् एव कार्य इति शेषः ॥५१॥

क्रमसन्दर्भः  कदा तादृशः सन् चित्तं युञ्जीत ? तत्राहतद्व्रतिष्व् इति ॥५१॥

विश्वनाथः  तस्माद् अन्यो मादृशो मा भवत्व् इति सनिर्वेदम् आहसङ्गम् इति द्वाभ्याम् । बहिरिन्द्रियाणि न विसृजेद् इत्य् अन्तरिन्द्रियाणि न विसृजेद् इति विधातुम् अशक्तेः । अशक्यानुष्ठानकस्य विधेर् अप्रामाण्याद् इति भावः । तद्व्रतिषु अनन्तभक्तिनिष्ठेषु साधुषु यदि प्रकृष्टः सङ्गः स्याद् इति मम तु तदभावाद् एव गरुडे दोषदर्शनजनितो मिथुनव्रतिनो मीनस्य सङ्गोऽभूद् इति भावः । चेत् प्रसङ्ग इत्य् अत्र नञ् अध्याहार्यः ॥५१॥

 _*_

॥ ९.६.५२ ॥

एकस् तपस्व्य् अहम् अथाम्भसि मत्स्यसङ्गात्
पञ्चाशद् आसम् उत पञ्चसहस्रसर्गः ।
नान्तं व्रजाम्य् उभयकृत्यमनोरथानां
मायागुणैर् हृतमतिर् विषयेऽर्थभावः ॥

श्रीधरः  सङ्गाज् जातं दोषं प्रपञ्चयतिएक इति । पञ्चाशता भार्याभिः सम्बन्धात् पञ्चाशद् आसम् । अभूवम् इत्य् अर्थः । ततश् च सुतैः पञ्चसहस्रसर्ग आसम् । प्रत्येकं तासु पुत्रशतरूपेणोत्पत्तेः । उभयकृत्यान्य् ऐहिकपारत्रिकाणि कर्माणि । तद्विषयाणां मनोरथानाम् । अर्थभावः पुरुषार्थबुद्धिमान् ॥५२॥

क्रमसन्दर्भः  न व्याख्यातम्.

विश्वनाथः  सङ्गाज् जातं दोषं प्रपञ्चयतिएक इति । पञ्चाशता भार्याभिः सम्बन्धात् पञ्चाशद् आसम् । ततश् च सुतैः पञ्चसहस्रसर्ग आसम् इति प्रत्येकं तासु पुत्रशतरूपेणोत्पत्तेः । उभयकृत्यान्य् ऐहिकपारत्रिकाणि कर्माणि । तद्विषयाणां मनोरथानाम् । अर्थभावः पुरुषार्थबुद्धिः ॥५२॥

 _*_

॥ ९.६.५३ ॥

एवं वसन् गृहे कालं विरक्तो न्यासम् आस्थितः ।
वनं जगामानुययुस् तत्पत्न्यः पतिदेवताः ॥

श्रीधरः  न्यासोऽत्र सङ्गत्याग एव, वानप्रस्थधर्म इत्य् अर्थः ॥५३॥

क्रमसन्दर्भः  न व्याख्यातम्.

विश्वनाथः  न्यासं सङ्गत्यागरूपं वानप्रस्थधर्मम् इत्य् अर्थः ॥५३॥

 _*_

॥ ९.६.५४ ॥

तत्र तप्त्वा तपस् तीक्ष्णम् आत्मदर्शनम् आत्मवान् ।
सहैवाग्निभिर् आत्मानं युयोज परमात्मनि ॥

श्रीधरः  न व्याख्यातम्.

क्रमसन्दर्भः  सहैवाग्निभिर् आत्मानं योजयति । आत्मात्मीयं सर्वम् एव तदनुगतत्वेन विभावोत्क्रान्तवान् इत्य् अर्थः ॥५४॥

विश्वनाथः  सहैवाग्निभिर् इत्य् अग्निभिः सहैव देहं त्यक्त्वैवेति शेषः ॥५४॥

 _*_

॥ ९.६.५५ ॥

ताः स्वपत्युर् महाराज निरीक्ष्याध्यात्मिकीं गतिम् ।
अन्वीयुस् तत्प्रभावेण अग्निं शान्तम् इवार्चिषः ॥

श्रीधरः  आध्यात्मिकीं गतिं ब्रह्मणि लयम् ॥५५॥

क्रमसन्दर्भः  न व्याख्यातम्.

विश्वनाथः  अन्वीयुर् अनुसृताः ॥५५॥

 _*_

इति सारार्थदर्शिन्यां हर्षिण्यां भक्तचेतसाम् ।
षष्ठोऽयं नवमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
सौभर्याख्याने षष्ठोऽध्यायः ।
॥ ९.६ ॥


(९.७)
अथ सप्तमोऽध्यायः
हरिश्चन्द्रोपाख्यानम्

॥ ९.७.१ ॥

श्रीशुक उवाच
मान्धातुः पुत्रप्रवरो योऽम्बरीषः प्रकीर्तितः ।
पितामहेन प्रवृतो यौवनाश्वस् तु तत्सुतः ।
हारीतस् तस्य पुत्रोऽभून् मान्धातृप्रवरा इमे ॥

श्रीधरः
मान्धातुर् अन्वयः प्रोक्तः सप्तमे यत्र गीयते ।
पुरुकुत्सस्य चाख्यानं हरिश्चन्द्रस्य चोत्तमम् ॥

पुत्रप्रवरः पुत्रश्रेष्ठः । स पितामहेन युवनाश्वेन प्रवृतः पुत्रत्वेन स्वीकृतः । अत एव तस्य मान्धातृप्रवर्ग्यत्वम्. तत्सुतोऽम्बरीषस्य सुतः । इमे यौवनाश्वाम्बरीषहारीता मान्धातृगोत्रस्य प्रवरा अवान्तरविशेषप्रवर्तकाः । यद् वा, यौवनाश्वविशेषणम् । पितामहेन मान्धात्र सह आर्षेयवरणे प्रवृतः । मान्धात प्रवरो येषां ते इमे अम्बरीषयौवनाश्वहारीताः । यथाहाश्वलायनःहरितकुत्सपिङ्गदर्भभैमगवानाम् आङ्गिरसाम्बरीषयौवनाश्वेति मान्धातारं हैके ब्रुवते. अतीत्याङ्गिरसं मान्धात्रम्बरीषयौवनाश्वेति इति ॥१॥

क्रमसन्दर्भः  मान्धातुर् इति सार्धकम् । पितामहेन प्रवृत्तो यौवनाश्वस् तु तत्सुत इत्य् एव पाठः । दृश्यते चायं गौडविदेहेषु । अर्थस् तु तस्याम्बरीषस्य सुतो यौवनाश्वः । अयम् अपि मान्धातृसनामेत्य् अर्थः । विष्णुपुराणे तु युवनाश्व इति नाम यथा गर्भश् च युवनाश्वस्योदरेऽभवत् । ततो मान्धाताऽभवत् इति पूर्वम् उक्त्वा तत्रैव गद्यान्तरेणाहअम्बरीषस्य मान्धातृतनयस्य युवनाश्वः पुत्रोऽभूत् । तस्माद् धारितः, यतोऽङ्गिरसा हारीत [वि.पु. ४.३.२३] इति । टीकायाम् अर्थान्तरेआर्षेयप्रवरेण प्रवृत इति ऋषिभिः स्वगोत्रत्वेन वृत इत्य् अर्थः । तेन सह तस्याम्बरीषस्य स्तो हारीतो युवनाश्वेन प्रवृत इति ॥१॥

विश्वनाथः  
सप्तमे तु हरिश्चन्द्रो मान्धार्त्रन्वयसम्भवः ।
वरुणं वञ्चयन् पुत्रस्नेहाद् ईजे नृमेधतः ॥

पितामहेन युवनाश्वेन प्रवृतः पुत्रद्वयेन स्वीकृतः । तत्सुतः अम्बरीषपुत्रो यौवनाश्वः । इमे अम्बरीषयुवनाश्वहारीताः मान्धातृप्रवरा मान्धातैव प्रवरो येषां ते ॥१॥

_*_

॥ ९.७.२ ॥

नर्मदा भ्रातृभिर् दत्ता पुरुकुत्साय योरगैः ।
तया रसातलं नीतो भुजगेन्द्रप्रयुक्तया ॥

श्रीधरः  पुरुकुत्सस्य वंशं कथयिष्यन्न् आदौ तावत् तस्य विवाहं प्रभावं चाह
उरगैर् भ्रातृभिर् या दत्ता नर्मदा तया ॥२॥

क्रमसन्दर्भः  न व्याख्यातम्.

विश्वनाथः  मान्धातृपुत्रस्य पुरुकुत्सस्य वंशं वदन् प्रथमं तस्य विवाहम् आहमर्मदा खलु या उरुगैर् दत्ता तया स पुरुकुत्सो रसातलं नीताः ॥२॥

_*_

॥ ९.७.३ ॥

गन्धर्वान् अवधीत् तत्र वध्यान् वै विष्णुशक्तिधृक् ।
नागाल् लब्धवरः सर्पाद् अभयं स्मरताम् इदम् ॥

श्रीधरः  वध्यान् वधार्हान् । स च पुरुकुत्सो नागाल् लब्धवरोऽभूत् । वरम् आहइदं नर्मदया रसातलानयनादिकं स्मरतां सर्पाद् अभयम् इति ॥३॥

क्रमसन्दर्भः  न व्याख्यातम्.

विश्वनाथः  वधार्हान् अवधीत् । इदं रसातलानयनादिकं स्मरतां जनानां सर्पाद् अभयम् स्यात् ॥३॥

_*_

॥ ९.७.४ ॥

त्रसद्दस्युः पौरुकुत्सो योऽनरण्यस्य देहकृत् ।
हर्यश्वस् तत्सुतस् तस्मात् प्रारुणोऽथ त्रिबन्धनः ॥

श्रीधरः  देहकृत् पिता । त्रसद्दस्योः सुतोऽनरण्य इत्य् अर्थः ॥४॥

क्रमसन्दर्भः  त्रसद्दस्युर् इति । अयम् अपि मान्धातृसनामेत्य् अर्थः ॥४॥

विश्वनाथः  देहकृत् पिता । त्रसद्दस्योः सुतोऽनरण्य इत्य् अर्थः ॥४॥

_*_

॥ ९.७.५ ॥

तस्य सत्यव्रतः पुत्रस् त्रिशङ्कुर् इति विश्रुतः ।
प्राप्तश् चाण्डालतां शापाद् गुरोः कौशिकतेजसा ॥

श्रीधरः, विश्वनाथः  त्रयः शङ्कव इव दुःखहेतवो दोषा यस्यासौ त्रिशङ्कुः । तद् उक्तं हरिवंशे

पितुश् चापरितोषेण गुरोर् दोग्ध्रीवधेन च ।
अप्रोक्षितोपयोगाच् च त्रिविधस् ते व्यतिक्रमः ॥ इति ।

परिणीयमानविप्रकन्यापहरणात् क्रुद्धस्य गुरोः पितुः शापात् । कौशिकस्य विश्वामित्रस्य तेजसा प्रभावेण ॥५॥

क्रमसन्दर्भः  न व्याख्यातम्.


_*_

॥ ९.७.६ ॥

सशरीरो गतः स्वर्गम् अद्यापि दिवि दृश्यते ।
पातितोऽवाक्शिरा देवैस् तेनैव स्तम्भितो बलात् ॥

श्रीधरः  तेनैव कौशिकेन ॥६॥

क्रमसन्दर्भः, विश्वनाथः  न व्याख्यातम्.

_*_

॥ ९.७.७ ॥

त्रैशङ्कवो हरिश्चन्द्रो विश्वामित्रवशिष्ठयोः ।
यन्निमित्तम् अभूद् युद्धं पक्षिणोर् बहुवार्षिकम् ॥

श्रीधरः  पक्षिणोर् आडीबकयोः । विश्वामित्रो राजसूयदक्षिणाच् छलेन हरिश्चन्द्रसर्वस्वम् अपहृत्य यातयाम् आस, तच् छ्रुत्वा कुपितो वशिष्ठोऽपि विश्वामित्रं त्वम् आडी भवेति शशाप । सोऽपि त्वं बको भवेति वसिष्ठं शशाप । तयोश् च युद्धम् अभूद् इति प्रसिद्धम् ॥७॥

क्रमसन्दर्भः  न व्याख्यातम्.

विश्वनाथः  पक्षिणोर् इति विश्वामित्रो राजसूयदक्षिणाच् छलेन हरिश्चन्द्रस्य सर्वस्वम् अपजहार । तच् छ्रुत्वा कुपितो वशिष्ठोऽपि विश्वामित्रं त्वम् आडी भवेति शशाप । सोऽपि त्वं बको भवेति वसिष्ठं शशाप । ततस् तयोर् युद्धम् अभूत् ॥७॥

_*_

॥ ९.७.८ ॥

सोऽनपत्यो विषण्णात्मा नारदस्योपदेशतः ।
वरुणं शरणं यातः पुत्रो मे जायतां प्रभो ॥

श्रीधरः  हरिश्चन्द्रो ह वैधस ऐक्ष्वाको राजा पुत्र आस इत्यादिश्रुतिप्रसिद्धं हरिश्चन्द्रस्य चरितम् आहसोऽनपत्य इत्यादि यावत्समाप्ति । कथं शरणं यातः ? तद् आहपुत्रो मे जायताम् ॥८॥

क्रमसन्दर्भः  श्रीभगवद्दैवतस्यैव श्रीभागवत एव समञ्जसत्वं बोधयितुं हरिश्चन्द्रस्य चरितम् आहसोऽनपत्य इत्य् आदिना । एवम् अन्यत्रापि ज्ञेयम् । तत्र स इति युग्मकम् ॥८॥

विश्वनाथः  स हरिश्चन्द्रः ॥८॥

_*_

॥ ९.७.९ ॥

यदि वीरो महाराज तेनैव त्वां यजे इति ।
तथेति वरुणेनास्य पुत्रो जातस् तु रोहितः ॥

श्रीधरः  यदि वीरः पुत्रो मे जायेत, तर्हि तेनैव पुरुषपशुना त्वां यजे । यजामीति भाषया तथेत्य् उक्तवता वरुणेन निमित्तेनास्य रोहितो नाम पुत्रो जातः ॥९॥

क्रमसन्दर्भः  न व्याख्यातम्.

विश्वनाथः  तथेति वरं ददता वरुणेन हेतुना ॥९॥

_*_

॥ ९.७.१० ॥

जातः सुतो ह्य् अनेनाङ्ग मां यजस्वेति सोऽब्रवीत् ।
यदा पशुर् निर्दशः स्याद् अथ मेध्यो भवेद् इति ॥

श्रीधरः  जाते पुत्रे स वरुणो जातः सुतो माम् अनेन यजस्वेत्य् अब्रवीत् । यदा पशुर् निर्दशो निर्गतदशदिवसः स्याद् इत्य् अत्र स राजाऽब्रवीद् इत्य् अनुषङ्गः ॥१०॥

क्रमसन्दर्भः  न व्याख्यातम्.

विश्वनाथः  ततश् च स वरुणः जात इत्य् आदि अब्रवीत् । ततश् च राजा पुत्रस्नेहात् तं वञ्चयन् यदेत्य् आदि अब्रवीत् । निर्दशः निर्गतदशदिवसः स्यात् ॥१०॥

_*_

॥ ९.७.१११३ ॥

निर्दशे च स आगत्य यजस्वेत्य् आह सोऽब्रवीत् ।
दन्ताः पशोर् यज् जायेरन्न् अथ मेध्यो भवेद् इति ॥
दन्ता जाता यजस्वेति स प्रत्याहाथ सोऽब्रवीत् ।
यदा पतन्त्य् अस्य दन्ता अथ मेध्यो भवेद् इति ॥
पशोर् निपतिता दन्ता यजस्वेत्य् आह सोऽब्रवीत् ।
यदा पशोः पुनर् दन्ता जायन्तेऽथ पशुः शुचिः ॥

न कतमेनापि व्याख्यातम्.

_*_

॥ ९.७.१४ ॥

पुनर् जाता यजस्वेति स प्रत्याहाथ सोऽब्रवीत् ।
सान्नाहिको यदा राजन् राजन्योऽथ पशुः शुचिः ॥

श्रीधरः  राजन् हे वरुण ! राजन्यः पशुर् यदा सान्नाहिकः कवचसम्बन्धार्हः सङ्ग्रामसमर्थः । अथ तदा शुचिः ॥१४॥

क्रमसन्दर्भः  न व्याख्यातम्.

विश्वनाथः  राजन् हे वरुण ! राजन्यः पशुर् यदा सान्नाहिकः कवचबन्धार्हः स्यात् तदा शुचिः ॥१४॥

_*_

॥ ९.७.१५ ॥

इति पुत्रानुरागेण स्नेहयन्त्रितचेतसा ।
कालं वञ्चयता तं तम् उक्तो देवस् तम् ऐक्षत ॥

श्रीधरः  इत्य् एवं तं तं कालं वञ्चयता राज्ञोक्तः, प्रार्थितो देवो वरुणस् तं तं कालं प्रत्यैक्षतेत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  तं तं कालं वञ्चयतोक्तः प्रार्थितो देवो वरुणस् तं तं कालं प्रत्यैक्षतेत्य् अन्वयः ॥१५॥

_*_

॥ ९.७.१६ ॥

रोहितस् तद् अभिज्ञाय पितुः कर्म चिकीर्षितम् ।
प्राणप्रेप्सुर् धनुष्पाणिर् अरण्यं प्रत्यपद्यत ॥

श्रीधरः  चिकीर्षितम् आत्मना पशुना वरुणयजनम् ॥१६॥

क्रमसन्दर्भः, विश्वनाथः  न व्याख्यातम्.

_*_

॥ ९.७.१७ ॥

पितरं वरुणग्रस्तं श्रुत्वा जातमहोदरम् ।
रोहितो ग्रामम् एयाय तम् इन्द्रः प्रत्यषेधत ॥

श्रीधरः  ततश् च कुपितेन वरुणेन ग्रस्तम्, अत एव जातं महदुदरं यस्य तं पितरं श्रुत्वा ॥१७॥

क्रमसन्दर्भः, विश्वनाथः  न व्याख्यातम्.

_*_

॥ ९.७.१८ ॥

भूमेः पर्यटनं पुण्यं तीर्थक्षेत्रनिषेवणैः ।
रोहितायादिशच् छक्रः सोऽप्य् अरण्येऽवसत् समाम् ॥

श्रीधरः, विश्वनाथः  समां वर्षम् ॥१८॥

क्रमसन्दर्भः  न व्याख्यातम्.

_*_

॥ ९.७.१९ ॥

एवं द्वितीये तृतीये चतुर्थे पञ्चमे तथा ।
अभ्येत्याभ्येत्य स्थविरो विप्रो भूत्वाह वृत्रहा ॥

श्रीधरः  द्वितीये च वर्षे वृत्रहा अभ्येत्याभ्येत्य तथैव तं प्रतिषेधन् किञ्चित् किञ्चिद् आह ॥१९॥

क्रमसन्दर्भः  न व्याख्यातम्.

विश्वनाथः  एवं द्वितीयेऽपि वर्षे पुनः कृपयैवागतं तं वृत्रहा पुनः प्रतिषेधन् तथैवाह ॥१९॥

_*_

॥ ९.७.२० ॥

 षष्ठं संवत्सरं तत्र चरित्वा रोहितः पुरीम् ।
उपव्रजन्न् अजीगर्ताद् अक्रीणान् मध्यमं सुतम् ।
शुनःशेफं पशुं पित्रे प्रदाय समवन्दत ॥

न कतमेनापि व्याख्यातम्.

_*_

॥ ९.७.२१ ॥

ततः पुरुषमेधेन हरिश्चन्द्रो महायशाः ।
मुक्तोदरोऽयजद् देवान् वरुणादीन् महत्कथः ॥

श्रीधरः  वरुणेन मुक्तम् उदरं यस्य । महत्सु कथा यस्य सः । आत्मवान् जमदग्निर् अध्वर्युर् अभूत् ॥२१॥

क्रमसन्दर्भः  न व्याख्यातम्.

विश्वनाथः  महत्सु अयतिआत्म स्यात् ॥२१॥

_*_

॥ ९.७.२२ ॥

विश्वामित्रोऽभवत् तस्मिन् होता चाध्वर्युर् आत्मवान् ।
जमदग्निर् अभूद् ब्रह्मा वसिष्ठोऽयास्यः सामगः ॥

श्रीधरः, विश्वनाथः  अयास्यो मुनिः सामग उद्गाता अभूद् इत्य् अर्थः ॥२२॥

क्रमसन्दर्भः  न व्याख्यातम्.

_*_

॥ ९.७.२३ ॥

तस्मै तुष्टो ददाव् इन्द्रः शातकौम्भमयं रथम् ।
शुनःशेफस्य माहात्म्यम् उपरिष्टात् प्रचक्ष्यते ॥

श्रीधरः  उपरिष्टाद् विश्वामित्रसुताख्यानप्रसङ्गेन ॥२३॥

क्रमसन्दर्भः  न व्याख्यातम्.

विश्वनाथः  उपरिष्टात् विश्वामित्रसुताख्यानकथाप्रसङ्गे ॥२३॥

_*_

॥ ९.७.२४ ॥

सत्यं सारं धृतिं दृष्ट्वा सभार्यस्य च भूपतेः ।
विश्वामित्रो भृशं प्रीतो ददाव् अविहतां गतिम् ॥
मनः पृथिव्यां ताम् अद्भिस् तेजसापोऽनिलेन तत् ॥
खे वायुं धारयंस् तच् च भूतादौ तं महात्मनि ।
तस्मिन् ज्ञानकलां ध्यात्वा तयाज्ञानं विनिर्दहन् ॥

श्रीधरः  अविहतां गतिं ज्ञानम् । ताम् एव गतिम् आह सार्धाभ्यम् । मनः पृथिव्यां धारयन् ज्ञानकलां ध्यात्वा तयाज्ञानं विनिर्दहंस् तां च हित्वा मुक्त्वा मुक्तबन्धनस् तस्थाव् इत्य् अन्वयः । मनोमूलो हि संसारः । मनश् चान्नमयम्, अन्नमयं हि सोम्य मनः इति श्रुतेः । अतोऽन्नशब्दवाच्यायां पृथिव्यां मनो धारयन्न् एकीकुर्वन्, तां पृथिवीमद्भिर् एकीकुर्वन्, अपस् तेजसा, तत् तेजोऽनिलेन ॥२४॥

तं च खे आकाशे, तच् च भूतादाव् अहङ्कारे, तं च भूतादिम् अहङ्कारं महात्मनि महत्तत्त्वे तस्मिन् विषयाकारं व्यावर्त्य ज्ञानकलां ज्ञानांशम् आत्मत्वेन ध्यात्वा तया ध्यानवृत्तिरूपयात्मावरकम् अज्ञानं विनिर्दहन् ॥२५॥

क्रमसन्दर्भः  तादृशस्य चात्यन्तवैदिककर्मपरत्वं चेत् कथञ्चिद् ब्रह्म कैवल्यम् एव स्यात्, न तु भगवत्सम्बन्ध इत्य् आहसत्यं सारम् इत्य् आदि ॥२४॥

विश्वनाथः  गतिं ज्ञानम् । गतिम् एवाहमन इति । अन्नमयं हि सोम्य मनः इति श्रुतेर् मनसोऽनुवर्तित्वाद् अन्नशब्दवाच्यायां पृथिव्यां धारयन् तां पृथ्वीम् अद्भिर् अप्सु धारयन्, ता आपस् तेजसा तेजसि, तत्तेज अनिले ॥२४॥ तं वायुं खे । तच् च खं भूतादाव् अहङ्कारे, तं चाहङ्कारं महात्मनि, महत्तत्त्वे तस्मिन् तं च महान्तं ज्ञानकलां ज्ञानकलायां विद्यायां ध्यात्वा, तयैव विद्यया अज्ञानम् अविद्यां विनिर्दहन् ॥२५॥

_*_

॥ ९.७.२६ ॥

हित्वा तां स्वेन भावेन निर्वाणसुखसंविदा ।
अनिर्देश्याप्रतर्क्येण तस्थौ विध्वस्तबन्धनः ॥

श्रीधरः  निर्वाणसुखसंविदा तां च हित्वा मुक्तबन्धः सन्न् अनिर्देश्येन अप्रतर्क्येण स्वेन भावेन स्वस्वरूपेण तस्थौ ॥२६॥

क्रमसन्दर्भः  न व्याख्यातम्.

विश्वनाथः  तां विद्यां च हित्वा स्वेन भावेन स्वस्वरूपेण तस्थौ । कीदृशेन निर्वाणसुखस्य सम्पद्य् अत्र तेन ॥२६॥

_*_

इति सारार्थदर्शिन्यां हर्षिण्यां भक्तचेतसाम् ।
नवमे सप्तमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
हरिश्चन्द्रोपाख्यानम् नाम
सप्तमोऽध्यायः ।
॥ ९.७ ॥










(९.८)
नवमोऽध्यायः
सागरोपाख्यानम्

॥ ९.८.१ ॥

श्रीशुक उवाच
हरितो रोहितसुतश् चम्पस् तस्माद् विनिर्मिता ।
चम्पापुरी सुदेवोऽतो विजयो यस्य चात्मजः ॥

श्रीधरः
अष्टमे रोहितस्योक्तो वंशो यत्राभवन् नृपः ।
सगरः कपिलाक्षेपान् निर्दग्धा यस्य सूनवः ॥

चम्पस् तस्माद् अभूत् । येन चम्पापुरी निर्मिता । अतश् चम्पात् सुदेवः ।

क्रमसन्दर्भः  न व्याख्यातम्.

विश्वनाथः
अष्टमे सगरः सम्राट् तत्पुत्राः कपिलागसा ।
दग्धास् तं तु प्रसाद्याश्वम् अंशुमान् अनयति पुरीम् ॥ओ॥

विनिर्मिता चम्पापुरी येनेति शेषः । अतश् चम्पात् सुदेवः ॥१॥

 _*_

॥ ९.८.२ ॥

भरुकस् तत्सुतस् तस्माद् वृकस् तस्यापि बाहुकः ।
सोऽरिभिर् हृतभू राजा सभार्यो वनम् आविशत् ॥

श्रीधरः  हृता भूर्यस्य ॥२॥

क्रमसन्दर्भः, विश्वनाथः  न व्याख्यातम्.

 _*_

॥ ९.८.३ ॥

वृद्धं तं पञ्चतां प्राप्तं महिष्य् अनुमरिष्यती ।
और्वेण जानतात्मानं प्रजावन्तं निवारिता ॥

श्रीधरः  और्वेण ऋषिणा । आत्मानं देहम् । प्रजावन्तं सगर्भम् ॥३॥

क्रमसन्दर्भः  न व्याख्यातम्.

विश्वनाथः  और्वेण ऋषिणा आत्मानं महिष्या देहं प्रजावन्तं सगर्भम् ॥३॥

 _*_

॥ ९.८.४ ॥

आज्ञायास्यै सपत्नीभिर् गरो दत्तोऽन्धसा सह ।
सह तेनैव सञ्जातः सगराख्यो महायशाः ॥


श्रीधरः  गरो विषम् । तेन गरेण सहैव जातः ।

क्रमसन्दर्भः  न व्याख्यातम्.

विश्वनाथः  अन्धसा अन्नेन सह ॥४॥

[महाभारतस्य वनपर्वे १०४१०८ अध्याया द्रष्टव्याः ]

 _*_

॥ ९.८.५६ ॥

सगरश् चक्रवर्त्य् आसीत् सागरो यत्सुतैः कृतः ।
यस् तालजङ्घान् यवनान् छकान् हैहयबर्बरान् ।
नावधीद् गुरुवाक्येन चक्रे विकृतवेषिणः ॥
मुण्डान् छ्मश्रुधरान् कांश्चिन् मुक्तकेशार्धमुण्डितान् ।
अनन्तर्वाससः कांश्चिद् अबहिर्वाससोऽपरान् ॥

श्रीधरः  गुरुवाक्येनौर्ववचनेन । कांश्चिद् अहत्वैव विकृतवेषिणश् चक्रे । तद् एवाहमुण्डान् इति । मुक्तकेशान् अर्धमुण्डितांश् च ।

क्रमसन्दर्भः  सगर इति सार्धयुग्मकम् । अवधीद् इत्य् अत्र नावधीद् इति पाठस् तु स्वाम्यसम्मतः, कांश्चिद् अहत्वेति व्याख्यानात् । न च श्रीपराशरस्य तथा हि तद् गद्यं, प्रायशश् च हैहयं जघान [वि.पु. ४.३.१८] इत्यादि । गुरुवाक्येन वसिष्ठवचसेत्य् एव विष्णुपुराणमतम् ॥५६॥

विश्वनाथः  तालजङ्घाद्या जातिविशेषाः । गुरोर् और्वस्य वाक्येन विकृतवेषेण एवाह मुण्डान् इत्य् आदि ॥५६॥

 _*_

॥ ९.८.७ ॥

सोऽश्वमेधैर् अयजत सर्ववेदसुरात्मकम् ।
और्वोपदिष्टयोगेन हरिम् आत्मानम् ईश्वरम् ।
तस्योत्सृष्टं पशुं यज्ञे जहाराश्वं पुरन्दरः ॥

श्रीधरः  और्वेणोपदिष्टो योग उपायस् तेन ।

क्रमसन्दर्भः, विश्वनाथः  न व्याख्यातम्.

 _*_

॥ ९.८.८ ॥

सुमत्यास् तनया दृप्ताः पितुर् आदेशकारिणः ।
हयम् अन्वेषमाणास् ते समन्तान् न्यखनन् महीम् ॥

श्रीधरः  तस्य द्वे भार्ये सुमतिः केशिनी च । तत्र सुमत्याः पुत्राणां पुत्राणां प्रभावं मृत्युं चाहसुमत्या इति षड्भिः

क्रमसन्दर्भः  न व्याख्यातम्.

विश्वनाथः  तस्य द्वे भार्ये सुमतिः केशिनी च । तत्र सुमत्याः पुत्राणां प्रभावं मृत्युं चाह षड्भिः ॥८॥

 _*_

॥ ९.८.९१० ॥

प्रागुदीच्यां दिशि हयं ददृशुः कपिलान्तिके ।
एष वाजिहरश् चौर आस्ते मीलितलोचनः ॥
हन्यतां हन्यतां पाप इति षष्टिसहस्रिणः ।
उदायुधा अभिययुर् उन्मिमेष तदा मुनिः ॥

श्रीधरः  । एष वाजिहर इति ब्रुवन्तोऽभिययुः । षष्टिसहस्राणि परिच्छेदकतया सन्ति येषाम् । उन्मिमेष लोचनोन्मीलनं चकार ।

क्रमसन्दर्भः  प्रागुदीच्याम् इत्य् अर्धकम् । तद्देशदक्षिणस्थसमुद्ररेखाया गङ्गासागरदेशे परिवृत्या युज्यते । श्रीकपिलपरिव्रज्यायां चैवम् एव वा समाधेयम् ॥९॥

विश्वनाथः  न व्याख्यातम्.

 _*_

॥ ९.८.११ ॥

स्वशरीराग्निना तावन् महेन्द्रहृतचेतसः ।
महद्व्यतिक्रमहता भस्मसाद् अभवन् क्षणात् ॥

श्रीधरः, क्रमसन्दर्भः  न व्याख्यातम्.

विश्वनाथः  स्वशरीरेष्व् एव योऽग्निस् तृतीयं महाभूतं तेनैव महदपराधाद् अतिवर्धमानेन दग्धाः । महेन्द्रेतीन्द्रेणैव एष चौर इति विज्ञापनात् ॥११॥

 _*_

॥ ९.८.१२ ॥

न साधुवादो मुनिकोपभर्जिता
नृपेन्द्रपुत्रा इति सत्त्वधामनि ।
कथं तमो रोषमयं विभाव्यते
जगत्पवित्रात्मनि खे रजो भुवः ॥

श्रीधरः  केचित् तु कपिलस्य कोपाग्निना दग्धा इति वर्णयन्ति तन् निराकरोतिनेति । कुत इत्य् अत आहसत्त्वधामनि शुद्धसत्त्वमूर्तौ । जगतः पवित्रः शुद्धिकर आत्मा यस्य तस्मिन् कथं विभाव्यते सम्भाव्यते । असम्भावनायां दृष्टान्तःभुवो रजः खे कथं सम्भाव्यते ? इति ॥१२॥

क्रमसन्दर्भः  न व्याख्यातम्.

विश्वनाथः  तत्र कपिलस्य कोपं वदन्तोऽज्ञा एवेत्य् आहनेति । मुनिकोपभर्जिता इति न साधूनां वादः किन्त्व् असाधूनाम् अज्ञानाम् इत्य् अर्थः । यतः सत्त्वधामनि शुद्धसत्त्वमूर्तौ जगद् अपि पवित्रं दर्शनादिना यतस् तथाभूते आत्मा देहो यस्य तस्मिन् । तमः कथं विभाव्यते सम्भाव्यते । असम्भावनायां दृष्टान्तः भुवो रजः खे कथं सम्भाव्यते । खम् इदं रजस्वलम् इव मुनिर् अयं कोऽपीत्य् अज्ञानाम् एवोक्तिर् इत्य् अर्थः ॥१२॥

 _*_

॥ ९.८.१३ ॥

यस्येरिता साङ्ख्यमयी दृढेह नौर्
यया मुमुक्षुस् तरते दुरत्ययम् ।
भवार्णवं मृत्युपथं विपश्चितः
परात्मभूतस्य कथं पृथङ्मतिः ॥

श्रीधरः  किं च यस्य येनेरिता प्रवर्तिता तस्य विपश्चितः सर्वज्ञस्य कथं पृथङ्मतिर् अरिमित्रादिभेददृष्टिः ।

क्रमसन्दर्भः  न व्याख्यातम्.

विश्वनाथः  यस्य ईरिता येन प्रवर्तिता तस्य विपश्चितः सर्वज्ञस्य पृथङ्मतिः प्राकृतीः मतिः परमात्मनो हि मतिः परमात्मरूपैव स्याद् इत्य् अर्थः ॥१३॥

 _*_

॥ ९.८.१४ ॥

योऽसमञ्जस इत्य् उक्तः स केशिन्या नृपात्मजः ।
तस्य पुत्रोऽंशुमान् नाम पितामहहिते रतः ॥

श्रीधरः  तद् एवं सुमत्याः पुत्रेषु मृतेषु केशिन्याः पौत्रेणाश्वः समानीतः पितृव्योद्धरणप्रयत्नश् च कृत इति दर्शयितुम् आहयोऽसमञ्जस इत्य् उक्तः केवलम् अज्ञैः, वस्तुतस् तु समञ्जस एव । स तु केशिन्याः सुतः । क्षेत्रजत्वम् इव प्रतीतं वारयति, तस्यैव नृपस्यात्मनो देहाज् जातः ।

क्रमसन्दर्भः  न व्याख्यातम्.

विश्वनाथः  नृपस्य सगरस्यात्मजो योऽन्योऽसमञ्जस इत्य् उक्ते स केशिन्याः पुत्रः ॥१४॥

 _*_

॥ ९.८.१५१६ ॥

असमञ्जस आत्मानं दर्शयन्न् असमञ्जसम् ।
जातिस्मरः पुरा सङ्गाद् योगी योगाद् विचालितः ॥
आचरन् गर्हितं लोके ज्ञातीनां कर्म विप्रियम् ।
सरय्वां क्रीडतो बालान् प्रास्यद् उद्वेजयन् जनम् ॥

श्रीधरः  तस्य कथाम् आह चतुर्भिः । असमञ्जसः पुरा पूर्वजन्मनि योगी सन् सङ्गाद् धेतोर् योगाद् विचालितोऽत इदानीं जातिस्मरः सन् सङ्गपरिहाराय जनम् उद्वेजयन् । लोकगर्हितं ज्ञातीनां च विप्रियं कर्माचरन् क्रीडतो बालान् सरय्वां प्रास्यत् प्राक्षिपद् इति द्वयोर् अन्वयः ॥१५१६॥

क्रमसन्दर्भः  न व्याख्यातम्.

विश्वनाथः  पुरा पूर्वजन्मनि गर्हितम् अचरन्न् इति सङ्गपरिहारायेत्य् अर्थः ॥१५१६॥

 _*_

॥ ९.८.१७ ॥

एवं वृत्तः परित्यक्तः पित्रा स्नेहम् अपोह्य वै ।
योगैश्वर्येण बालांस् तान् दर्शयित्वा ततो ययौ ॥

श्रीधरः  एवंविधं वृत्तं कर्म यस्य सः ॥१७॥

क्रमसन्दर्भः, विश्वनाथः  न व्याख्यातम्.

 _*_

॥ ९.८.१८ ॥

अयोध्यावासिनः सर्वे बालकान् पुनर् आगतान् ।
दृष्ट्वा विसिस्मिरे राजन् राजा चाप्य् अन्वतप्यत ॥

न कतमेनापि व्याख्यातम्.

 _*_

॥ ९.८.१९ ॥

अंशुमांश् चोदितो राज्ञा तुरगान्वेषणे ययौ ।
पितृव्यखातानुपथं भस्मान्ति ददृशे हयम् ॥

श्रीधरः  पितृव्यखातम् अनु यः पन्यास्तं ययौ । भस्मान्ति भस्मसमीपे ॥१९॥

क्रमसन्दर्भः  न व्याख्यातम्.

विश्वनाथः  असमञ्जसपुत्रोऽंशुमान् पितृव्याख्यातम् अनु यः पन्थास् तम् अन्ति अन्तिके ॥१९॥

 _*_

॥ ९.८.२० ॥

तत्रासीनं मुनिं वीक्ष्य कपिलाख्यम् अधोक्षजम् ।
अस्तौत् समाहितमनाः प्राञ्जलिः प्रणतो महान् ॥

न कतमेनापि व्याख्यातम्.

 _*_

॥ ९.८.२१॥

अंशुमान् उवाच
न पश्यति त्वां परम् आत्मनोऽजनो
न बुध्यतेऽद्यापि समाधियुक्तिभिः ।
कुतोऽपरे तस्य मनःशरीरधी
विसर्गसृष्टा वयम् अप्रकाशाः ॥

श्रीधरः  
अजानन्तोऽवजानन्तोऽप्य् अनुकम्प्या वयं त्व् इति ।
तुष्टाव षड्भिर् ईशानम् अंशुमान् एवम् आशयः ॥ इति ।

अजनोऽजो ब्रह्मापि त्वाम् अद्यापि न पश्यति न च बुध्यते । कथम्भूतम् ? आत्मनः स्वस्मात् परं परमेश्वरम् । कैर् हेतुभिः ? समाधियुक्तिभिः । समाधिनाप्य् अपरोक्षं न पश्यति । युक्तिभिः परोक्षम् अपि सम्यङ् न बुध्यत इत्य् अर्थः । अपरेऽर्वाचीनास् तु कुतस् त्वां पश्येयुः । अर्वाचीनत्वे हेतुःतस्य ब्रह्मणो मनश् च शरीरं च धीश् च सत्त्वतमोरजः कार्याणि तामिर्ये विविधा देवतिर्यङ्नराणां सर्गास् तेषु सृष्टास् तत्रापि वयम् अप्रकाशा अज्ञाः कुतः पश्यामेत्य् अर्थः ।

क्रमसन्दर्भः  अथ तत्पूर्वकं विदुषां भक्त्यैव साक्षाद् अनुभवनीयत्वम् आह त्रिभिःन पश्यतीति । अजनोऽजो ब्रह्मापि त्वाम् अद्यापि न पश्यति, न च बुध्यते । कथम्भूतम् ? आत्मनः परं प्रत्यग्रूपम् । कैर् हेतुभिर् अपि न बुध्यते न पश्यति च ? समाधियुक्तिभिः ब्रह्मसमाधिनाप्य् अपरोक्षं न पश्यति । युक्तिभिः परोक्षम् अपि न सम्यग् बुध्यत इत्य् अर्थः ।

अपरेऽर्वाचीनास् तु कुतस् त्वां पश्येयुर् बुध्येरन् वा ? अर्वाचीनत्वे हेतुःतस्य ब्रह्मणः । मनश् च शरीरं च धीश् च सत्त्वतमोरजःकार्याणि ताभिर् विविधा ये देवतिर्यङ्नराणां सर्गास् तेषु सृष्टाः । तत्रापि वयम् अप्रकाशा अज्ञाः कुतः पश्येम ? इत्य् अर्थः ॥२१॥ [भगवत्सन्दर्भ ९१]

विश्वनाथः  त्वदज्ञानाद् अपराधिनः पूर्वे दग्धा इति नाद्भुतम् इत्य् आहनेति आत्मनो जीवात् परं ताम् अजनो ब्रह्मापि न पश्यति नापि बुद्ध्यते । अपरे अर्वाचीना वयं कुतो बुद्ध्यामहे मनआदिभिर् ये विसर्गाः देवादिसर्गान्तेषु सृष्टाः अप्रकाशा अज्ञाः ॥२१॥

 _*_

॥ ९.८.२२ ॥

ये देहभाजस् त्रिगुणप्रधाना
गुणान् विपश्यन्त्य् उत वा तमश् च ।
यन्मायया मोहितचेतसस् त्वां
विदुः स्वसंस्थं न बहिःप्रकाशाः ॥

श्रीधरः  अपरे तर्हि किं पश्यन्ति ? तद् आहये देहभाजस् ते स्वस्मिन् सम्यक् स्थितम् अपि त्वां न विदुः, किन्तु गुणान् एव विपश्यन्ति । अथवा न गुणान् अपि तु तम एव पश्यन्ति । यतस् त्रिगुणा बुद्धिर् एव प्रधानं येषाम्, अतो बहिर् एव प्रकाशो ज्ञानं येषाम् । बुद्धिपरतन्त्रतया जाग्रत्स्वप्नयोर् विषयान् पश्यन्ति, सुषुप्तौ तम एव केवलं न तु निर्गुणं त्वाम् । सर्वत्र हेतुःयद् यतः, यस्य तव माययेति वा मोहितं चेतो येषां ते ॥२२॥

क्रमसन्दर्भः  अपरे तर्हि किं पश्यन्ति ? तत्राहये देहभाजस् ते स्वस्मिन् सम्यक्स्थितम् अपि त्वां न विदुः, किन्तु गुणान् एव विपश्यन्ति । कदाचिच् च केवलं तम एव पश्यन्ति, यतस् त्रिगुणा बुद्धिर् एव प्रधानं येषाम् । बुद्धिपरतन्त्रतया जाग्रत्स्वप्नयोर् विषयान् पश्यन्ति । सुषुप्तौ तु तम एव, न तु वस्तुतो निर्गुणानां सर्वेषाम् आत्मारामाणाम् आत्मभूतं त्वाम् । सर्वत्र हेतुःयत् यतः मायया यस्य तव मायया वा मोहितं चेतो येषां ते ॥२२॥ [भगवत्सन्दर्भ ९१]

विश्वनाथः  गुणान् जागरस्वप्नयोर् विषयान् पश्यन्ति सुषुप्तौ तम एव केवलं न तु निर्गुणं त्वां स्वस्मिन्न् एव सम्यक् तिष्ठतीति स्वसंस्थं बहिःप्रकाशा बहिर् ज्ञानवन्तः ॥२२॥

_*_

॥ ९.८.२३ ॥

तं त्वाम् अहं ज्ञानघनं स्वभाव
प्रध्वस्तमायागुणभेदमोहैः ।
सनन्दनाद्यैर् मुनिभिर् विभाव्यं
कथं विमूढः परिभावयामि ॥

श्रीधरः  तथाप्य् अहं विचारेण ज्ञास्यामीति चेत् तत्राहतं त्वाम् अहं विमूढः कथं परिभावयामि विचारयामि । कथम्भूतम् ? ज्ञानघनं शुद्धज्ञानमूर्तिम् । स्वत एव प्रध्वस्तौ मायागुणनिमित्तौ भेदमोहौ येषां तैर् विभाव्यं विचिन्त्यम् । अयं भावः, ज्ञानघनत्वान् न तावज् ज्ञानविषयत्वं विचारविषयत्वेऽपि मायागुणैर् अभिभूतोऽहं न विचारे समर्थ इति ॥२३॥

क्रमसन्दर्भः  तथापि त्वं विचारेण ज्ञास्यसि ? इति चेत्, मैवम् । यतो नास्मद्विधानां ज्ञानगोचरस् त्वं, किन्तु भक्तानाम् एवेत्य् आह तं त्वाम् इति । तं नानाश्चर्यवृत्तिकपरशक्तिनिधानं त्वां कथं परिभावयामि ? किंस्वरूपम् ? ज्ञानघनं सत्यज्ञानानन्तानन्दैकरसमूर्तिम् अत एव अनिर्देश्यवपुर् इति सहस्रनामस्तवे ।

अयं भावःज्ञानघनत्वान् न तावत् ज्ञानविषयस् त्वं, विचारविषयत्वेऽपि मायागुणैर् अभिभूतोऽहं न विचारे समर्थ इति ।

ननु तर्हि मम तथाविधत्वे किं प्रमाणम् ? तत्राहस्वेन त्वदीयेन भावेन भक्त्या स्वस्यात्मनो भावेनाविर्भावेनैव वा प्रध्वस्ता मायागुणप्रकारकृतमोहा येभ्यस् तैः सनन्दनाद्यैर् भगवत्तत्त्वविद्भिर् मुनिभिर् विभाव्यं विचार्यं साक्षाद् अनुभवनीयं चेत्य् अर्थः । तस्माद् उलूकैः प्रकाशगुणकत्वेनासम्मतेऽपि रवौ यथान्यैर् उपलभ्यमानतद्गुणकत्वम् अस्त्य् एव, तथार्वाग्दृष्टिभिर् असम्भाव्यमानम् अपि त्वयि तद्गुणकत्वं तद्भक्तविद्वत्प्रत्यक्षसिद्धम् अस्त्य् एवेति भावः ।

तथा च श्रुतिः

पराञ्चि खानि व्यतृणत् स्वयम्भूस्
तस्मात् पराङ् पश्यति नान्तरात्मन् ।
कश्चिद् धीरः प्रत्यगात्मानम् ऐक्षद्
आवृत्तचक्षुर् अमृतत्वम् इच्छन् ॥ [कठ.उ. २.१.१]

भक्तिर् एवैनं नयति
भक्तिर् एवैनं दर्शयति ।
भक्तिवशः पुरुषः
भक्तिर् एव भूयसी ॥ [माठरश्रुति]

नायम् आत्मा प्रवचनेन लभ्यो
न मेधया न बहुना श्रुतेन ।
यम् एवैष वृणुते तेन लभ्यः
तस्यैष आत्मा विवृणुते तनूं स्वाम् [कठ.उ. १.२.२३] इत्याद्या च ॥२३॥ [भगवत्सन्दर्भः ९१]

विश्वनाथः  स्वभावत एव न तु साधनैः प्रध्वस्तौ मायागुणनिमित्तौ भेदमोहौ यैस् तैः ॥२३॥

 _*_

॥ ९.८.२४ ॥

प्रशान्त मायागुणकर्मलिङ्गम्
अनामरूपं सदसद्विमुक्तम् ।
ज्ञानोपदेशाय गृहीतदेहं
नमामहे त्वां पुरुषं पुराणम् ॥

श्रीधरः  हे प्रशान्त, तस्मात् त्वां पुरुषं पुराणं केवलं नमामेत्य् अन्वयः । पुराणपुरुषत्वे हेतुःमायायाः गुणाः, कर्माणि च विश्वसृष्ट्यादीनि, लिङ्गानि च ब्रह्मादिरूपाणि यस्य तम् । प्रशान्तत्वे हेतुःसदसद्भ्यां कार्यकारणाभ्यां पुण्यपापाभ्यां वा विमुक्तम् । अतोऽनामरूपं तत् तत् कृतनामरूपशून्यं, किन्तु ज्ञानोपदेशाय गृहीतः प्रकटितो देहः शुद्धसत्त्वमूर्तिर् येन तम् । यद् वा, हे प्रशान्तमायेति हे अगुणेति च सम्बोध्य कर्मभिः सृष्ट्यादिकार्यैर् लिङ्गानि यस्येति योज्यम् । यद् वा, प्रशान्ता मायागुणादयो यस्मिन्न् इत्य् एकम् एव पदम् ।

क्रमसन्दर्भः  न व्याख्यातम्.

विश्वनाथः  प्रशान्तानि मायासन्धीनि गुणकर्मालिङ्गानि यतस् तम् । तथैव अनामरूपं मायिकनामरूपरहितम् ॥२४॥

 _*_

॥ ९.८.२५ ॥

त्वन्मायारचिते लोके वस्तुबुद्ध्या गृहादिषु ।
भ्रमन्ति कामलोभेर्ष्या मोहविभ्रान्तचेतसः ॥

श्रीधरः  स्वभाग्यं श्लोघतेत्वन्मायेति द्वाभ्याम् । कामादिभिर् विभ्रान्तानि चेतांसि येषां ते इमे सर्वे गृहादिषु भ्रमन्ति ॥२५॥

क्रमसन्दर्भः, विश्वनाथः  न व्याख्यातम्.

 _*_

॥ ९.८.२६ ॥

अद्य नः सर्वभूतात्मन् कामकर्मेन्द्रियाशयः ॥
मोहपाशो दृढश् छिन्नो भगवंस् तव दर्शनात्

श्रीधरः  हे सर्वभूतात्मन्, नोऽस्माकं त्वत्कृपयैव घटितात् त्वद्दर्शनाद् अतिदृढोऽपि मोहमयः पाशश् छिन्नः । कथम्भूतः, कामादीनाम् आशय आश्रयः । त्वत्प्रसादेन कृतार्थोऽस्मीत्य् अर्थः ।

क्रमसन्दर्भः  न व्याख्यातम्.

विश्वनाथः  कामादीनाम् आशयः आश्रयः ॥२६॥

 _*_

॥ ९.८.२७ ॥

श्रीशुक उवाच
इत्थं गीतानुभावस् तं भगवान् कपिलो मुनिः ।
अंशुमन्तम् उवाचेदम् अनुग्राह्य धिया नृप ॥

न कतमेनापि व्याख्यातम्.

 _*_

॥ ९.८.२९ ॥

श्रीभगवान् उवाच
अश्वोऽयं नीयतां वत्स पितामहपशुस् तव ।
इमे च पितरो दग्धा गङ्गाम्भोऽर्हन्ति नेतरत् ॥

श्रीधरः  अश्वं लब्ध्वापि साकाङ्क्षं प्रत्याहइमे चेति ।

क्रमसन्दर्भः  न व्याख्यातम्.

विश्वनाथः  नेतरद् इति नान्यथा निस्तार इत्य् अर्थः ॥२८॥


 _*_

॥ ९.८.२९ ॥

तं परिक्रम्य शिरसा प्रसाद्य हयम् आनयत् ।
सगरस् तेन पशुना यज्ञशेषं समापयत् ॥

श्रीधरः  तं परिक्रम्येति शुकोक्तिः ॥२९॥

क्रमसन्दर्भः, विश्वनाथः  न व्याख्यातम्.

 _*_

॥ ९.८.३० ॥

राज्यम् अंशुमते न्यस्य निःस्पृहो मुक्तबन्धनः ।
और्वोपदिष्टमार्गेण लेभे गतिम् अनुत्तमाम् ॥

न कतमेनापि व्याख्यातम्.

 _*_

इति सारार्थदर्शिन्यां हर्षिण्यां भक्तचेतसाम् ।
नवमस्याष्टमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
सगरोपाख्यानं नाम
अष्टमोऽध्यायः ।
॥ ९.८ ॥


(९.९)
अथ नवमोऽध्यायः
खट्वाङ्गचरितं

॥ ९.९.१ ॥

श्रीशुक उवाच
अंशुमांश् च तपस् तेपे गङ्गानयनकाम्यया ।
कालं महान्तं नाशक्नोत् ततः कालेन संस्थितः ॥

श्रीधरः
नवमेऽंशुमतो वंशः खट्वाङ्गावधि वर्ण्यते ।
गङ्गां भूतलमानिन्ये यस्य पौत्रो भगीरथः ॥

यथा सगरः पौत्राय राज्यं दत्त्वा तपस् तेपे तथांशुमांश् च स्वपुत्राय राज्यं दत्त्वा महान्तं कालं तपस् तेपे इति चकारस्यार्थः । नाशक्नोत्, गङ्गाम् आनेतुम् इति शेषः । संस्थितो मृतः ॥१॥

क्रमसन्दर्भः  न व्याख्यातम्.

विश्वनाथः
भगीरथोऽनयद् गङ्गां सौदासो राक्षसोऽभवत् ।
हरिं मुहूर्तात् खट्वाङ्गः प्रापेति नवमे कथा ॥

यथा सगरः पौत्रे राज्यं न्यस्य तपस् तेपे । तथैवांशुमांश् च दिलीपे स्वपुत्रे राज्यं न्यस्य तपस् तेपे इत्य् अर्थे चकारः ॥१॥

 _*_

॥ ९.९.२ ॥

दिलीपस् तत्सुतस् तद्वद् अशक्तः कालम् एयिवान् ।
भगीरथस् तस्य सुतस् तेपे स सुमहत् तपः ॥

श्रीधरः  कालं मृत्युम् एयिवान् प्राप्तः ।


क्रमसन्दर्भः  न व्याख्यातम्.

विश्वनाथः  यथांशुमान् तद्वत् ॥२॥

 _*_

॥ ९.९.३ ॥

दर्शयामास तं देवी प्रसन्ना वरदास्मि ते ।
इत्य् उक्तः स्वम् अभिप्रायं शशंसावनतो नृपः ॥

श्रीधरः  तं प्रत्य् आत्मानं दर्शयाम् आस । ते वरदास्मीति गङ्गयोक्तः सन् स्वम् अभिप्रायं पूर्वजोद्धरणं शशंस कथयाम् आस ।

क्रमसन्दर्भः  न व्याख्यातम्.

विश्वनाथः  देवी गङ्गा स्वम् अभिप्रायं पूर्वजोऽद्धरणम् ॥३॥

 _*_

॥ ९.९.४ ॥

कोऽपि धारयिता वेगं पतन्त्या मे महीतले ।
अन्यथा भूतलं भित्त्वा नृप यास्ये रसातलम् ॥

श्रीधरः  आह गङ्गा । कोऽपि गगनात् पतन्त्या मे वेगं धारयिता धारयिष्यति ।

क्रमसन्दर्भः  न व्याख्यातम्.

विश्वनाथः  कोऽपीति गङ्गोक्तिः ॥४॥

 _*_

॥ ९.९.५ ॥

किं चाहं न भुवं यास्ये नरा मय्य् आमृजन्त्य् अघम् ।
मृजामि तद् अघं क्वाहं राजंस् तत्र विचिन्त्यताम् ॥

श्रीधरः  किं च आमृजन्ति क्षालयिष्यन्ति तत्रोपायो विचिन्त्यताम् ॥५॥

क्रमसन्दर्भः  किं चेति । मयि निमित्तभूताया अघं पापं मृजन्ति नाशयन्ति । तद् अघं तत्सङ्गानभिरुचेर् जातं मनसो दुःखम् इत्य् अर्थः । गङ्गाप्रसङ्गे पापात्यन्तनाश्यस्य कोटिधा पुराणादिप्रसिद्धेः । अंहो दुःखव्यसनेष्व् अघम् इत्य् अमरकोषात् ।

विश्वनाथः  आमृजन्ति क्षालयिष्यन्ति तत्रोपायं विचिन्त्यताम् ॥५॥

 _*_

॥ ९.९.६ ॥

श्रीभगीरथ उवाच
साधवो न्यासिनः शान्ता ब्रह्मिष्ठा लोकपावनाः ।
हरन्त्य् अघं तेऽङ्गसङ्गात् तेष्व् आस्ते ह्य् अघभिद् धरिः ॥

श्रीधरः  अघं हरन्ति हरिष्यन्ति । अघं भिनत्तीत्य् अघभित् ॥६॥

क्रमसन्दर्भः  साधवः स्वाधिकारप्राप्तशास्त्रीयाचारनिरताः न्यासिनः कर्म तत्फलाऽनासक्ताः, शान्ताः शुद्धान्तःकरणाः, ब्रह्मिष्ठा वेदविचारदक्षाः । सर्वत्र हेतुःतेष्व् आस्त इति । अघानि अघ आदीनि भिनत्तीति तथा । सदा साधूनां सङ्गात्, तत्सङ्गात् तत्स्फूर्तेस् तद् दुःखं न भवितेति भावः ॥६॥

विश्वनाथः  अङ्गसङ्गात् स्नानात् । हरन्ति हरिष्यन्ति । तेषाम् तदघं को हरिष्यतीति चेत् हरिर् एव अघभित् । तेन हरिं विना तीर्थतपःप्रायश्चित्तादिभिः पापं वस्तुतो न नश्यतीत्य् अजामिलोपाख्यानोक्तः सिद्धान्तो दृढीकृतः ॥६॥

 _*_

॥ ९.९.७ ॥

धारयिष्यति ते वेगं रुद्रस् त्व् आत्मा शरीरिणाम् ।
यस्मिन्न् ओतम् इदं प्रोतं विश्वं शाटीव तन्तुषु ॥

श्रीधरः  आत्मा कथम्भूतः ? यस्मिन्न् इदं विश्वम् ओतं ग्रथितम् ऊर्ध्वतन्तुषु शाटीव पट इव । प्रोतं च तिर्यक् तन्तुषु पट इव । असौ सर्वाधारस् त्वद्वेगं धारयिष्यतीत्य् अर्थः ।

क्रमसन्दर्भः  न व्याख्यातम्.

विश्वनाथः  रुद्र इत्य् अधुनापि त्वं यस्य शिरसि तिष्ठस्य् एवेति भावः । यस्मिन्न् इदं विशम् ओतं ग्रथितम् ऊर्ध्वतन्तुषु शाटीवत् प्रोतं च तिर्यक्तन्तुषु शाटीवेति तस्येश्वरत्वं दर्शितम् ॥७॥

 _*_

॥ ९.९.८ ॥

इत्य् उक्त्वा स नृपो देवं तपसातोषयच् छिवम् ।
कालेनाल्पीयसा राजंस् तस्येशश् चाश्व् अतुष्यत ॥

श्रीधरः  इत्य् एवं गङ्गाम् उक्त्वा । तच् छ्रुत्वेति पाठे श्रावयित्वेत्य् अर्थाह् ।

क्रमसन्दर्भः, विश्वनाथः  न व्याख्यातम्.

 _*_

॥ ९.९.९ ॥

तथेति राज्ञाभिहितं सर्वलोकहितः शिवः ।
दधारावहितो गङ्गां पादपूतजलां हरेः ॥

श्रीधरः  राज्ञाभिहितं तथेत्य् अङ्गीकृत्य । हरेः पादेन पूतं जलं यस्याः ।

क्रमसन्दर्भः  न व्याख्यातम्.

विश्वनाथः  तथेति यत्र तत्र गङ्गा यास्यति तत्तलेऽहम् एवेति मच्छिरस्य् एव सा सुखेन यात्व् इत्य् अर्थः ॥९॥

 _*_

॥ ९.९.१०११ ॥

भगीरथः स राजर्षिर् निन्ये भुवनपावनीम् ।
यत्र स्वपित्ṝणां देहा भस्मीभूताः स्म शेरते ॥
रथेन वायुवेगेन प्रयान्तम् अनुधावती ।
देशान् पुनन्ती निर्दग्धान् आसिञ्चत् सगरात्मजान् ॥

न कतमेनापि व्याख्यातम्.

 _*_

॥ ९.९.१२ ॥

यज्जलस्पर्शमात्रेण ब्रह्मदण्डहता अपि ।
सगरात्मजा दिवं जग्मुः केवलं देहभस्मभिः ॥

श्रीधरः  प्रसङ्गाद् गङ्गामाहात्म्यम् आह चतुर्भिः, यस्या जलस्पर्शमात्रेण तच् च केवलं देहभस्मभिर् एव न साक्षात् । ब्रह्मणि स्वकृतेन दण्डेन हता अपि । तां श्रद्धया ये सेवन्ते इति शेषः ।

क्रमसन्दर्भः, विश्वनाथः  न व्याख्यातम्.

 _*_

॥ ९.९.१३ ॥

भस्मीभूताङ्गसङ्गेन स्वर् याताः सगरात्मजाः ।
किं पुनः श्रद्धया देवीं सेवन्ते ये धृतव्रताः ॥

श्रीधरः  तत् प्रपञ्चयतिभस्मीभूतेनाङ्गेन यः सङ्गस् तेन ।

क्रमसन्दर्भः, विश्वनाथः  न व्याख्यातम्.

 _*_

॥ ९.९.१४ ॥

न ह्य् एतत् परम् आश्चर्यं स्वर्धुन्या यद् इहोदितम् ।
अनन्तचरणाम्भोज प्रसूताया भवच्छिदः ॥

श्रीधरः, क्रमसन्दर्भः  न व्याख्यातम्.

विश्वनाथः  इह यद् उदितं सगरात्मजोद्धरणं परम् अत्याश्चर्यं न भवति ॥१४॥

 _*_

॥ ९.९.१५॥

सन्निवेश्य मनो यस्मिञ् छ्रद्धया मुनयोऽमलाः ।
त्रैगुण्यं दुस्त्यजं हित्वा सद्यो यातास् तदात्मताम् ॥

श्रीधरः  अनन्तस्य विशेषणं सन्निवेश्येति । त्रैगुण्यं देहसम्बन्धम् ।

क्रमसन्दर्भः  न व्याख्यातम्.

विश्वनाथः  यस्मिन्न् अनन्ते ॥१५॥

 _*_

॥ ९.९.१६१७॥

श्रुतो भगीरथाज् जज्ञे तस्य नाभोऽपरोऽभवत् ।
सिन्धुद्वीपस् ततस् तस्माद् अयुतायुस् ततोऽभवत् ॥

श्रीधरः  नलस्य सखा अयात् प्राप्तः । तत् सुतः ऋतुपर्णस्य सुतः ।

क्रमसन्दर्भः  न व्याख्यातम्.

विश्वनाथः  अयात् या प्रापणे प्राप्त इत्य् अर्थः । अक्षहृदयं द्यूतविद्यारहस्यम् अस्मै नलाय ॥१६१७॥

 _*_

॥ ९.९.१८॥

ततः सुदासस् तत्पुत्रो दमयन्तीपतिर् नृपः ।
आहुर् मित्रसहं यं वै कल्माषाङ्घ्रिम् उत क्वचित् ।
वसिष्ठशापाद् रक्षोऽभूद् अनपत्यः स्वकर्मणा ।

श्रीधरः  तत् पुत्रः सौदासः ।

क्रमसन्दर्भः, विश्वनाथः  न व्याख्यातम्.

 _*_

॥ ९.९.१९ ॥

श्रीराजोवाच
किन्निमित्तो गुरोः शापः सौदासस्य महात्मनः ।
एतद् वेदितुम् इच्छामः कथ्यतां न रहो यदि ॥

श्रीधरः  न रहो न रहस्यम् ।

क्रमसन्दर्भः  न रहो यदीति श्रीमद्वसिष्ठस्यैव तत्र दोषवत् प्रतीतिश् चेत् तदा नोद्घाटनीयम् इत्य् अर्थः ॥१९॥

विश्वनाथः  न व्याख्यातम्.

 _*_

॥ ९.९.२०२१ ॥

श्रीशुक उवाच
सौदासो मृगयां किञ्चिच् चरन् रक्षो जघान ह ।
मुमोच भ्रातरं सोऽथ गतः प्रतिचिकीर्षया ॥
सञ्चिन्तयन्न् अघं राज्ञः सूदरूपधरो गृहे ।
गुरवे भोक्तुकामाय पक्त्वा निन्ये नरामिषम् ॥

श्रीधरः  मृगयां चरन् कञ्चिद् राक्षसं जघान, तस्य भ्रातरं मुमोच, स भ्राता पलाय्य गतः । अघम् अनिष्टम् । सूदः पाचकस् तद्रूपधरः सन् राज्ञो गृहे वर्तमणः ॥२०२१॥

क्रमसन्दर्भः  सूदरूपधरः तम् आविष्टः सन्न् इत्य् अमरकोषात् । अपरिचितस्य पाकानधिकारात् ॥२१॥

विश्वनाथः  किञ्चिद् रक्षः किञ्चिद् राक्षसं जघान तस्य भ्रातरं मुमोच । स भ्राता राज्ञो यः सूदः पाचकस् तद्रूपधरः ॥२०२१॥

 _*_

॥ ९.९.२२ ॥

परिवेक्ष्यमाणं भगवान् विलोक्याभक्ष्यम् अञ्जसा ।
राजानम् अशपत् क्रुद्धो रक्षो ह्य् एवं भविष्यसि ॥

श्रीधरः  अभक्ष्यम् अञ्जसा विलोक्य । एवं नरमांसव्यवहारेण ।

क्रमसन्दर्भः  न व्याख्यातम्.

विश्वनाथः  अभक्ष्यं नरमांसम् ॥२२॥

 _*_

॥ ९.९.२३२४ ॥

रक्षःकृतं तद् विदित्वा चक्रे द्वादशवार्षिकम् ।
सोऽप्य् अपोऽञ्जलिम् आदाय गुरुं शप्तुं समुद्यतः ॥
वारितो मदयन्त्यापो रुशतीः पादयोर् जहौ ।
दिशः खम् अवनीं सर्वं पश्यन् जीवमयं नृपः ॥

श्रीधरः  वसिष्ठ एवं तं शापं द्वादशवार्षिकं चक्रे । रुशतीस् तीक्ष्णा अपः स्वपादयोर् जहौ नान्यत्र । तत्र हेतुःदिश इति । एवम् अनेन मित्रसहत्वम् अपि दर्शितम् । मित्रस्य कलत्रस्य वाचःसहनात् ॥२३२४॥

क्रमसन्दर्भः  न व्याख्यातम्.

विश्वनाथः  सर्वज्ञतया रक्षसैव कृतं न तु राज्ञेति विमृश्य तत् शपनं द्वादशवार्षिकं चक्रे । सोऽपि सौदासोऽपि । रुषतीः क्रोधाग्निरूपाः स्वपादयोर् एव नान्यत्र दिगादीनां दाहप्रसङ्गात् । एतेन कमाषपादत्वं मित्रसहत्वं च दर्शितं मित्रस्य कलत्रस्य वाचः सहनात् ॥२३२४॥

 _*_

॥ ९.९.२५ ॥

राक्षसं भावम् आपन्नः पादे कल्माषतां गतः ।
व्यवायकाले ददृशे वनौकोदम्पती द्विजौ ॥

श्रीधरः  तद् एवं राक्षसत्वे कल्माषाङ्घ्रित्वे च कारणम् उक्त्व स्वकर्मणानपत्य इति यद् उक्तं तत् प्रपञ्चयतिव्यवायकाल इत्यादिन कर्मणा अप्रजा इत्य् अन्तेन । वनम् ओको निवासो ययोस् तौ वनौकसौ च तौ दम्पती च । पृथक् पदत्वे सकारलोप आर्षः ।

क्रमसन्दर्भः  न व्याख्यातम्.

विश्वनाथः  वनौकसौ च तौ दम्पती चेति तौ पृथक् पदपाठे सलोप आर्षः ॥२५॥

 _*_

॥ ९.९.२६२७ ॥

क्षुधार्तो जगृहे विप्रं तत्पत्न्य् आहाकृतार्थवत् ।
न भवान् राक्षसः साक्षाद् इक्ष्वाकूणां महारथः ॥
मदयन्त्याः पतिर् वीर नाधर्मं कर्तुम् अर्हसि ।
देहि मेऽपत्यकामाया अकृतार्थं पतिं द्विजम् ॥

श्रीधरः  अकृतार्थवद् दीनवत् । अकृतार्थम् असमाप्तरतिम् ॥२६२७॥

क्रमसन्दर्भः  न व्याख्यातम्.

विश्वनाथः  अकृतार्थम् असमाप्तरतिम् ॥२६२७॥

 _*_

॥ ९.९.२८ ॥

देहोऽयं मानुषो राजन् पुरुषस्याखिलार्थदः ।
तस्माद् अस्य वधो वीर सर्वार्थवध उच्यते ॥

न कतमेनापि व्याख्यातम्.

 _*_

॥ ९.९.२९ ॥

एष हि ब्राह्मणो विद्वांस् तपःशीलगुणान्वितः ।
आरिराधयिषुर् ब्रह्म महापुरुषसञ्ज्ञितम् ॥

श्रीधरः, क्रमसन्दर्भः  न व्याख्यातम्.

विश्वनाथः  गुणैर् दृष्टनिष्ठैः सत्त्वादिभिर् हेतुभिः अन्तर्हितम् अदृश्यम् ॥२९॥

 _*_

॥ ९.९.३० ॥

सर्वभूतात्मभावेन भूतेष्व् अन्तर्हितं गुणैः ।
सोऽयं ब्रह्मर्षिवर्यस् ते राजर्षिप्रवराद् विभो ।
कथम् अर्हति धर्मज्ञ वधं पितुर् इवात्मजः ॥

श्रीधरः  सर्वभूतानाम् आत्मेति भावनयाराधयितुम् इच्छुः । यद् वा, सर्वभूतानाम् आत्मभावेन भूतेषु स्थितम् अपि गुणैर् अन्तर्हितं ब्रह्मेति सम्बन्धः । पाठान्तरे अन्तर्हितः सोऽयम् इत्य् उत्तरेणान्वयः ।३०॥।

क्रमसन्दर्भः  न व्याख्यातम्.

विश्वनाथः  ते त्वत्तः ॥३०॥

 _*_



॥ ९.९.३१॥

तस्य साधोर् अपापस्य भ्रूणस्य ब्रह्मवादिनः ।
कथं वधं यथा बभ्रोर् मन्यते सन्मतो भवान् ॥

श्रीधरः  भ्रूणस्य श्रोत्रियस्य गर्भस्य सत इति वा । बभ्रोर् गोः । सतां मतो भवान् वधं कथं साधु मन्यत इत्य् अर्थः ।

क्रमसन्दर्भः, विश्वनाथः  न व्याख्यातम्.

 _*_

॥ ९.९.३२ ॥

यद्य् अयं क्रियते भक्ष्यस् तर्हि मां खाद पूर्वतः ।
न जीविष्ये विना येन क्षणं च मृतकं यथा ॥

श्रीधरः  क्षणम् अपि येन विना न जीविष्यामि सोऽयं यदि भक्षः क्रियते तर्हि मृतकं यथा मृतप्रायां मां पूर्वं भक्षय ।

क्रमसन्दर्भः  न व्याख्यातम्.

विश्वनाथः  ब्रह्मवादिनो भ्रूणस्य पुत्रस्य अस्य पितापि ब्रह्मवादीत्य् अर्थः । भ्रूणोऽर्भके बालगर्भे इत्य् अमरः बभ्रोर् गोः ॥३२॥

 _*_

॥ ९.९.३४ ॥

एवं करुणभाषिण्या विलपन्त्या अनाथवत् ।
व्याघ्रः पशुम् इवाखादत् सौदासः शापमोहितः ॥

श्रीधरः, क्रमसन्दर्भः  न व्याख्यातम्.

विश्वनाथः  करुणभाषिणीम् अनादृत्य ॥३४॥

 _*_

॥ ९.९.३५ ॥

ब्राह्मणी वीक्ष्य दिधिषुं पुरुषादेन भक्षितम् ।
शोचन्त्य् आत्मानम् उर्वीशम् अशपत् कुपिता सती ॥

श्रीधरः, विश्वनाथः दिधिषुं गर्भाधानकर्तारम् ॥३५॥

क्रमसन्दर्भः  न व्याख्यातम्.

 _*_

॥ ९.९.३६ ॥

यस्मान् मे भक्षितः पाप कामार्तायाः पतिस् त्वया ।
तवापि मृत्युर् आधानाद् अकृतप्रज्ञ दर्शितः ॥

श्रीधरः  आधानान् मैथुनात् । हे अकृतप्रज्ञ, मृत्युर् मया दर्शितः ॥३६॥

क्रमसन्दर्भः  न व्याख्यातम्.

विश्वनाथः  आधानात् मैथुनात् । मृत्युर् मया दर्शितो भविष्यति ॥३६॥

 _*_

॥ ९.९.३७ ॥

एवं मित्रसहं शप्त्वा पतिलोकपरायणा ।
तदस्थीनि समिद्धेऽग्नौ प्रास्य भर्तुर् गतिं गता ॥

श्रीधरः  तद् एवं कर्मणा अप्रजाः ॥३७॥

क्रमसन्दर्भः, विश्वनाथः  न व्याख्यातम्.

 _*_

॥ ९.९.३८ ॥

विशापो द्वादशाब्दान्ते मैथुनाय समुद्यतः ।
विज्ञाप्य ब्राह्मणीशापं महिष्या स निवारितः ॥

श्रीधरः  अबिभ्रद् दधारेत्य् अर्थः । न व्यजायत न प्रासूत । अतो वसिष्ठ एव तस्या उदरम् अश्मना जघान । स उत्पन्नः सुतोऽश्मकः ।

क्रमसन्दर्भः, विश्वनाथः  न व्याख्यातम्.

 _*_

॥ ९.९.३९ ॥

अत ऊर्ध्वं स तत्याज स्त्रीसुखं कर्मणाप्रजाः ।
वसिष्ठस् तदनुज्ञातो मदयन्त्यां प्रजाम् अधात् ॥

श्रीधरः  तद् एवं कर्मणा अप्रजाः ॥३९॥

क्रमसन्दर्भः  न व्याख्यातम्.

विश्वनाथः  न व्याख्यातम्.

 _*_

॥ ९.९.४० ॥

सा वै सप्त समा गर्भम् अबिभ्रन् न व्यजायत ।
जघ्नेऽश्मनोदरं तस्याः सोऽश्मकस् तेन कथ्यते ॥

श्रीधरः, क्रमसन्दर्भः  न व्याख्यातम्.

विश्वनाथः  अबिभ्रद् दधार । न व्यजायतः प्रासूत । वशिष्ठ एवाश्मना जघान । ततः स सुतः ॥४०॥

 _*_

॥ ९.९.४१॥

अश्मकाद् बालिको जज्ञे यः स्त्रीभिः परिरक्षितः ।
नारीकवच इत्य् उक्तो निःक्षत्रे मूलकोऽभवत् ॥

श्रीधरः  स्त्रीभिः संवेष्ट्य परशुरामात् परिरक्षितः, अतो नारीकवच इत्य् उक्तः । निःक्षत्रे सति क्षत्रवंशस्य मूलम् अभवद् अतो मूलक इति चोक्तः ॥४१॥

क्रमसन्दर्भः  न व्याख्यातम्.

विश्वनाथः  स्त्रीभिर् आवृत्त्य परशुरामात् रक्षितः पुनः क्षत्रवंशस्य मूलत्वान् मूलकः ॥४१॥

 _*_

॥ ९.९.४२ ॥

ततो दशरथस् तस्मात् पुत्र ऐडविडिस् ततः ।
राजा विश्वसहो यस्य खट्वाङ्गश् चक्रवर्त्य् अभूत् ॥

न कतमेनापि व्याख्यातम्.

 _*_

॥ ९.९.४३ ॥

यो देवैर् अर्थितो दैत्यान् अवधीद् युधि दुर्जयः ।
मुहूर्तम् आयुर् ज्ञात्वैत्य स्वपुरं सन्दधे मनः ॥

श्रीधरः  प्रसन्नैर् देवैर् वरं वृणीष्वेत्य् उक्ते खट्वाङ्गेनोक्तं प्रथमं तावन् ममायुः कथ्यताम् इति । देवैश् चोक्तं मुहूर्तमात्रम् इति । तज् ज्ञात्वा देवैर् दत्तेन विमानेन शीघ्रं स्वपुरम् एत्य मनः परमेश्वरे सन्दधे ॥४३॥

क्रमसन्दर्भः  न व्याख्यातम्.

विश्वनाथः  प्रसन्नैर् देवैर् वरं वृणुष्वेत्य् उक्ते खट्वाङ्ग उवाचप्रथमं तावन् ममायुर् ब्रूतेति । देवैश् चोक्तं मुहूर्तमात्रम् इति । तज् ज्ञात्वा देवैर् दत्तेन विमानेन शीघ्रं स्वपुरम् एत्य मनः परमेश्वरे सन्दधे ॥४३॥

 _*_

॥ ९.९.४४ ॥

न मे ब्रह्मकुलात् प्राणाः कुलदैवान् न चात्मजाः ।
न श्रियो न मही राज्यं न दाराश् चातिवल्लभाः ॥

श्रीधरः  एतद् एव स्वसाधुवृत्तानुस्मरणपूर्वकं तत् कृतेन निश्चयेन दर्शयतिनेति सप्तभिः । कुलदैवाद् ब्रह्मकुलात् सकाशान् मे प्राणादयो नातिवल्लभा नातिप्रियाः ॥४४॥

क्रमसन्दर्भः  न व्याख्यातम्.

विश्वनाथः  मुहूर्तमध्य एव प्रथमं खट्वाङ्गः स्वगतम् आहनेति पञ्चभिः । ब्रह्मकुलात् कीदृशात् ? कुलस्य मदीयस्य देवात् ॥४४॥

 _*_

॥ ९.९.४५ ॥

न बाल्येऽपि मतिर् मह्यम् अधर्मे रमते क्वचित् ।
नापश्यम् उत्तमश्लोकाद् अन्यत् किञ्चन वस्त्व् अहम् ॥

श्रीधरः  मह्यं मम ॥४५॥

क्रमसन्दर्भः  नापश्यम् उत्तमश्लोकाद् अन्यदेवेत्य् एवार्थः । न चिन्तयामीति सुरनरपालनविक्षेपस्य पूर्वं स्थितत्वात् ॥४५॥

विश्वनाथः  मह्यं मम वस्तु स्वस्योपादेयम् इत्य् अर्थः ॥४५॥

 _*_

॥ ९.९.४६ ॥

देवैः कामवरो दत्तो मह्यं त्रिभुवनेश्वरैः ।
न वृणे तम् अहं कामं भूतभावनभावनः ॥

श्रीधरः  भूतभावनो हरिस् तस्मिन्न् एव भवना यस्य, सोऽहं तं कामं न वृणे ॥४६॥

क्रमसन्दर्भः  न व्याख्यातम्.

विश्वनाथः  वृणे वृतवान् । यतो भूतभावने हराव् एव भावना यस्य सः ॥४६॥

 _*_

॥ ९.९.४७ ॥

ये विक्षिप्तेन्द्रियधियो देवास् ते स्वहृदि स्थितम् ।
न विन्दन्ति प्रियं शश्वद् आत्मानं किम् उतापरे ॥

श्रीधरः  तत्र हेतुःय इति । विक्षिप्तानीन्द्रियानि धीश् च येषां ते देवा अपि ॥४७॥

क्रमसन्दर्भः  न व्याख्यातम्.

विश्वनाथः  अवरणे हेतुम् आह य इति ॥४७॥

 _*_

॥ ९.९.४८ ॥

अथेशमायारचितेषु सङ्गं
गुणेषु गन्धर्वपुरोपमेषु ।
रूढं प्रकृत्यात्मनि विश्वकर्तुर्
भावेन हित्वा तम् अहं प्रपद्ये ॥

श्रीधरः  अथ तस्मात् प्रकृत्या स्वभावेनात्मनि रूढं गुणेषु सङ्गं विश्वकर्तुर् भावेन हित्वा तम् एवाहं प्रपद्ये ॥४८॥

क्रमसन्दर्भः  न व्याख्यातम्.

विश्वनाथः  अस्थिरत्वेन गन्धर्वपुरतुल्येषु रूढं सङ्गं हित्वा प्रकृत्या स्वभावेनैव आत्मनि मन्मनसि विश्वकर्तुर् भगवतो यो भक्तिस् तेनैव तं प्रपद्ये ॥४८॥

 _*_

॥ ९.९.४९ ॥

इति व्यवसितो बुद्ध्या नारायणगृहीतया ।
हित्वान्यभावम् अज्ञानं ततः स्वं भावम् आस्थितः ॥

श्रीधरः  अन्यभावं देहाद्यभिमानरूपम् अज्ञानं हित्वा ॥४९॥

क्रमसन्दर्भः  नारायणगृहीतयेति नारायणाविष्टयेत्य् अर्थः । अत एव, मुहूर्तेन ब्रह्मलोकं खट्वाङ्गः समसाधयत् [भा.पु. ११.२३.३०] इत्य् उक्तम् ॥४९॥

विश्वनाथः  नारायणेनैव कर्त्रा गृहीतया यत्र बुद्धौ नान्यस्याधिकार इत्य् अर्थः । तया बुद्ध्यैव ततोऽज्ञानत्यागानन्तरं स्वभावं पूर्वश्लोकनिश्चितं प्रपत्तिरूपं दास्यम् इत्य् अर्थः ॥४९॥

 _*_

॥ ९.९.५० ॥

यत् तद् ब्रह्म परं सूक्ष्मम् अशून्यं शून्यकल्पितम् ।
भगवान् वासुदेवेति यं गृणन्ति हि सात्वताः ॥

श्रीधरः  स्वं भावम् एवाहयत् तद् इति । शून्यवत् कल्पितं वागाद्यविषयत्वात् । वासुदेव इति यं गृणन्ति । ब्रह्मण एव भक्तानुग्रहार्थम् आविष्कृततनोर् वासुदेवत्वात् ॥५०॥

चैतन्यमतमञ्जुषा  सात्वता विष्णा यद् यं भगवान् वासुदेवेति गृणन्ति वदन्ति, तत् स भगवान् वासुदेवः परं ब्रह्मब्रह्मणोऽपि परत्वात्, परं ब्रह्मेति ब्रह्मसञ्ज्ञकः स इति भावः । कुतः ? अशून्यं, श्रीविग्रहत्वात्, शून्यकल्पितं कल्पना तर्कादिर् यत्र तर्काद्यगोचर इत्य् अर्थः । यद् वा, शून्यम् इति कल्पितम् एव यत्, अत एव सूक्ष्मं दुर्बोधम् अज्ञानां दुरापम् ॥५०॥

क्रमसन्दर्भः  न व्याख्यातम्.

विश्वनाथः  स एव को यस्मिन् दास्यम् इत्य् अपेक्षायाम् आहयत् तद् ब्रह्मेति । यस्य तत्प्रसिद्धं ब्रह्म परम् अतिशयेन सूक्ष्मं निर्विशेषं स्वरूपम् इत्य् अर्थः । शून्यवत् कल्पितं रागाद्यविषयत्वात् यं च वासुदेव इति गृणन्ति तस्मिन्न् इत्य् अर्थः । देहं त्यक्त्वा तं प्राप्नोति ज्ञेयम् ।

खट्वाङ्गो नाम राजर्षिर् ज्ञात्वेयत्ताम् इहायुषः ।
मुहूर्तात् सर्वम् उत्सृज्य गतवान् अभयं हरिम् ॥ इति पूर्वोक्तेः ॥५०॥

 _*_

इति सारार्थदर्शिन्यां हर्षिण्यां भक्तचेतसाम् ।
नवमे नवमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
खट्वाङ्गचरितं नाम
नवमोऽध्यायः ।
॥९॥


(९.१०)
अथ दशमोऽध्यायः
श्रीरामचरितो नाम

॥ ९.१०.१ ॥

श्रीशुक उवाच
खट्वाङ्गाद् दीर्घबाहुश् च रघुस् तस्मात् पृथुश्रवाः ।
अजस् ततो महाराजस् तस्माद् दशरथोऽभवत् ॥

श्रीधरः
दशमे प्राह खट्वाङ्ग वंशे श्रीरामसम्भवम् ।
तच् चरित्रं च लङ्केशं हत्वायोध्यागम् आवधि ॥१॥

क्रमसन्दर्भः  न व्याख्यातम्.

विश्वनाथः  
दशमे रघुनाथस्य जन्मकर्मयशोऽमृतम् ।
सर्वं न्ṝन् पारयामास सङ्क्षेपेण महामुनिः ॥१॥

 _*_

॥ ९.१०.२ ॥

तस्यापि भगवान् एष साक्षाद् ब्रह्ममयो हरिः ।
अंशांशेन चतुर्धागात् पुत्रत्वं प्रार्थितः सुरैः ।
रामलक्ष्मणभरत शत्रुघ्ना इति सञ्ज्ञया ॥

श्रीधरः  खट्वाङ्गाच् च दीर्घबाहुः ॥२॥

क्रमसन्दर्भः  न व्याख्यातम्.

विश्वनाथः  एष त्वया स्वमातृगर्भे दृष्ट इत्य् अर्थः । अंशांशेन अंशश् च आंशम् अंशसमूहश् च अंशांशं, तेन अंशांशेन तस्यापि यथा वासुदेवस्य इत्य् अर्थः ॥२॥

 _*_

॥ ९.१०.३ ॥

तस्यानुचरितं राजन्न् ऋषिभिस् तत्त्वदर्शिभिः ।
श्रुतं हि वर्णितं भूरि त्वया सीतापतेर् मुहुः ॥

श्रीधरः  ऋषिभिर् वाल्मीकिमुख्यैर् भूरि वर्णितं त्वया मुहुः श्रुतं, तथापि सङ्क्षेपतः कथ्यमानं शृणु ॥३॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.४ ॥

गुर्वर्थे त्यक्तराज्यो व्यचरद् अनुवनं पद्मपद्भ्यां प्रियायाः
पाणिस्पर्शाक्षमाभ्यां मृजितपथरुजो यो हरीन्द्रानुजाभ्याम् ।
वैरूप्याच् छूर्पणख्याः प्रियविरहरुषारोपितभ्रूविजृम्भ
त्रस्ताब्धिर् बद्धसेतुः खलदवदहनः कोसलेन्द्रोऽवतान् नः ॥

श्रीधरः  
ग्रन्थकोटिभिर् आकीर्णम् अद्भुतं रामविक्रमम् ।
अध्यायद्वयतो वक्ष्यन्न् एकश्लोके समस्यति ॥ इति ।

स कोशलेन्द्रः श्रीरामो नोऽस्मान् अवतात् पातु । कथम्भूतः ? यो गुर्वर्थे पितुः सत्यस्य पालनार्थं त्यक्तराज्यः सन् पद्मवद् अतिसुकुमाराभ्यां पद्भ्याम् । तद् एवाहप्रिययाः पाणिनापि स्पर्शे नास्ति क्षमा ययोस् ताभ्यां प्रतिवनं व्यचरत् । हरीन्द्रो हनुमान् सुग्रीवो वाऽनुजो लक्ष्मणस् ताभ्यां मृजितापनीता पथरुजा मार्गश्रमो यस्य । शूर्पणख्या वैरूप्यात् कर्णनासिकाच्छेदाद् धेतोः तया प्रलोभितेन रावणेनापहारात् प्रियेण कलत्रेण विरहस् तेन रुट् तयारोपितयोर् भ्रुवोर् विजृम्भेणैव त्रस्तोऽब्धिर् यस्मात् । ततस् तद् विज्ञापनेन बद्धः सेतुर् येन । ततः खला रावणादय एव दवो वनं तस्य दहनः ॥४॥

क्रमसन्दर्भः  पथरुजा इत्य् अनेन पथशब्दोऽकारान्तोऽप्य् अस्तीति लक्ष्यते । ब्रह्ममय इत्य् अत्र तत्प्रकृतवचने मयट्, ब्रह्मस्वरूप इत्य् अर्थः ॥४॥

विश्वनाथः
कार्त्स्यान् न वक्तुं लिखितुं शक्या शेषगणेशयोः ।
या रामलीलाध्यायाभ्याम् श्लोकेनापि कीर्त्यते ॥

गुरोः पितुः सत्यपालनार्थं त्यक्तराज्यः सन् पद्मवदतिसुकुमाराभ्यां पद्भ्याम् अनुवनं वने वने व्यचरत् । अतिसौकुमार्याम् एवाहप्रिययाः पाण्योः परमसुकुमारयोर् अपि स्पर्शं न क्षमेते इति ताभ्याम् । हरीन्द्रो हनुमान् सुग्रीवो वा, अनुजो लक्ष्मणः, ताभ्यां मृजितापनीता पथिरुजा मार्गश्रमो यस्य सः । शूर्पणख्या वैरूप्यात् कर्णनासाच्छेदाद् धेतोः रावणेनापहारात् । प्रियेण कलत्रेण विरहः, तेन या रुट् वर्त्मनः समुद्रेणाप्रदानात् कोपस् तयारोपितयोर् भ्रुवोर् विजृम्भेणैव त्रस्तोऽब्धिर् यस्मात् सः । खला रावणादय एव दवो वनं, तस्य दहनः ॥४॥

_*_

॥ ९.१०.५ ॥

विश्वामित्राध्वरे येन मारीचाद्या निशाचराः ।
पश्यतो लक्ष्मणस्यैव हता नैरृतपुङ्गवाः ॥

श्रीधरः  सङ्क्षेपतो वर्णितं रामचरितम् आदित आरभ्य विस्तरेणाहविश्वामित्राध्वर इत्यादिना यावद् उत्तराध्यायसमाप्ति । पश्यत एव लक्ष्मणस्य । तम् अप्य् अनपेक्ष्यैव हता इत्य् अर्थः । यच् छब्दानां स कोशलेन्द्रोऽवताद् इत्य् अनेनैवान्वयः ॥५॥

क्रमसन्दर्भः  न व्याख्यातम्.

विश्वनाथः  अतिसङ्क्षेपेण वर्णितं रामचरितम् आदित आरभ्य किञ्चिद् विस्तरेणाहविश्वामित्रेत्यादिना अध्यायद्वयेन । निशा मायया चरन्तीति ते नैरृतपुङ्गवा राक्षसश्रेष्ठाः ॥५॥

 _*_

॥ ९.१०.६ ॥

यो लोकवीरसमितौ धनुर् ऐशम् उग्रं
सीतास्वयंवरगृहे त्रिशतोपनीतम् ।
आदाय बालगजलील इवेक्षुयष्टिं
सज्ज्यीकृतं नृप विकृष्य बभञ्ज मध्ये ॥

श्रीधरः  लोके ये वीरास् तेषां समितौ समाजे ऐशं त्रैयम्बकं धनुर् इक्षुयष्टिम् इव लीलयैवादाय सज्ज्यीकृतम् आरोपितं विकृष्य मध्ये बभञ्ज । हे नृप ! उग्रं कठिनं गरिष्ठम् । तद् आहवाहकानां त्रिभिः शतैर् उपनीतम् । बालगजस्य लीलेव लीला यस्य सः ॥६॥

क्रमसन्दर्भः  न व्याख्यातम्.

विश्वनाथः  लोके ये वीरास् तेषां समितौ समाजे । ऐशं माहेशं धनुर् इक्षुयष्टिम् इव लीलयैवादाय सज्ज्यीकृतम् सत् विकृष्य मध्ये बभञ्ज । कीदृशम् ? वाहकानां त्रिभिः शतैर् उपनीतम् ॥६॥


 _*_

॥ ९.१०.७ ॥

जित्वानुरूपगुणशीलवयोऽङ्गरूपाम् ।
सीताभिधां श्रियम् उरस्य् अभिलब्धमानाम् ॥
मार्गे व्रजन् भृगुपतेर् व्यनयत् प्ररूढम् ।
दर्पं महीम् अकृत यस् त्रिर् अराजबीजाम् ॥

श्रीधरः  अनुरूपाणि स्वयोग्यानि गुणशीलादीनि यस्यास् तां सीतासञ्ज्ञां पूर्वम् उरस्य् अभिलब्धो मानो यया तां श्रियं जित्वा धनुर् भङ्गमहानादश्रवणक्षुभितस्य भृगुपतेर् दर्पं व्यनयद् अपनीतवान् । कथम्भूतस्य ? त्रिः सप्तकृत्वो राजबीजशून्यां महीं योऽकरोत्, तस्य ॥७॥

क्रमसन्दर्भः  न व्याख्यातम्.

विश्वनाथः  जित्वा प्राप्य उरस्य् अभिलब्धो मान आदरः पूर्वम् एव यया ताम् । भृगुपतेः परशुरामस्य दर्पं व्यनयद् विगतीचक्रे । त्रिः त्रिसप्तकृत्वो महीं यो राजबीजशून्यां चक्रे ॥७॥

 _*_

॥ ९.१०.८ ॥

यः सत्यपाशपरिवीतपितुर् निदेशं
स्त्रैणस्य चापि शिरसा जगृहे सभार्यः ।
राज्यं श्रियं प्रणयिनः सुहृदो निवासं
त्यक्त्वा ययौ वनम् असून् इव मुक्तसङ्गः ॥

श्रीधरः  इदानीं गुर्वर्थ इति श्लोकं विवृण्वन्न् आहय इति । कदाचित् कैकेय्यास् तुष्तेन राज्ञा त्वदपेक्षितं दास्यामीति प्रतिश्रुतम्, ततः श्रीरामस्य यौवराज्याभिषेकसमये तया भरतस्य राज्यं रामस्य च वने वासः प्रार्थितः, तदा सत्यपाशेन परिवीतस्य पितुर् निदेशम् आज्ञां शिरसा जगृहे । ततो राज्यादिकं त्यक्त्वा सभार्यो वनं ययौ । दुस्त्यजस्यापि सहर्षत्यागे दृष्टान्तःमुक्तसङ्गो योगी असून् प्राणान् इवेति ॥८॥

क्रमसन्दर्भः  न व्याख्यातम्.

विश्वनाथः  य इति । कदाचित् पूर्वं कैकेय्यां तुष्तेन राज्ञा त्वदपेक्षितं दास्यामीति प्रतिश्रुतम्, ततः श्रीरामस्य यौवराज्याभिषेकसमये तया भरतस्य राज्यं, रामस्य च वने वासः प्रार्थितः । अतः सत्यपाशेन परिवीतस्य पितुः स्त्रैणस्य स्त्रियै कैकेय्यै सत्यानुरोधवशात् हि तस्य निदेशं सभार्योऽपि जग्राह । दुस्त्यजस्यापि सहर्षत्यागे दृष्टान्तःमुक्तसङ्गो योगी असून् प्राणान् इवेति ॥८॥

 _*_

॥ ९.१०.९ ॥

रक्षःस्वसुर् व्यकृत रूपम् अशुद्धबुद्धेस्
तस्याः खरत्रिशिरदूषणमुख्यबन्धून् ।
जघ्ने चतुर्दशसहस्रम् अपारणीय
कोदण्डपाणिर् अटमान उवास कृच्छ्रम् ॥

श्रीधरः  रक्षसो रावणस्य स्वसुः शूर्पणखाया अशुद्धबुद्धेः सीतां जिघृक्षोः कामातुराया इति वा रूपं व्यकृत विकारम् अनयत् । तस्याः खरत्रिशिरदूषणमुख्या बन्धवो येषु तांश् चतुर्दशसहस्रम् जघान । अपारणीयम् अलङ्घ्यम् असह्यं कोदण्डं पाणौ यस्य सः ॥९॥

क्रमसन्दर्भः  न व्याख्यातम्.

विश्वनाथः  रक्षसो रावणस्य स्वसुः शूर्पणखाया रूपं व्यकृत कर्णनासाच्छेदेन विकारम् अनयत् । जघ्ने जघान । अपारणीयम् अन्यैर् असह्यं कोदण्डं पाणौ यस्य सः । ततश् च अटमानः वने भ्रमन् कृच्छ्रं सकष्टम् उवास ॥९॥

 _*_

॥ ९.१०.१० ॥

सीताकथाश्रवणदीपितहृच्छयेन
सृष्टं विलोक्य नृपते दशकन्धरेण ।
जघ्नेऽद्भुतैणवपुषाश्रमतोऽपकृष्टो
मारीचम् आशु विशिखेन यथा कम् उग्रः ॥

श्रीधरः  सीतायाः कथाश्रवणेन दीपितो हृच्छयो यस्य, तेन सीतां हरिष्यता स्वस्माद् भीतेन स्वस्याश्रमाद् अपकर्षणार्थं सृष्टं निसृष्टं मारीचं विलोक्य जघान । कथम्भूतम् ? अद्भुतैणवपुषा स्वर्णहरिणदेहेनोपलक्षितम् । अत एव प्रलोभनेनाश्रमतस् तेनापकृष्टः सन् । कं दक्षं यथा उग्रः श्रीरुद्रः ॥१०॥

क्रमसन्दर्भः  न व्याख्यातम्.

विश्वनाथः  ततश् च सूर्पणखामुखात् श्रुत्वा सीतां हरिष्यता रावणेन स्वस्माद् भीतेन स्वस्याश्रमाद् अपकर्षणार्थं सृष्टं विसृष्टं प्रेषितं मारीचं विलोक्य जघान । कथम्भूतम् ? अद्भुतैणवपुषा स्वर्णहरिणशरीरेणोपलक्षितं स्वयं कथम्भूतः ? आश्रमतोऽपकृष्टः दूरं गतः । कं दक्षं यथा उग्रः श्रीरुद्रः ॥१०॥

 _*_

॥ ९.१०.११ ॥

रक्षोऽधमेन वृकवद् विपिनेऽसमक्षं
वैदेहराजदुहितर्य् अपयापितायाम् ।
भ्रात्रा वने कृपणवत् प्रियया वियुक्तः
स्त्रीसङ्गिनां गतिम् इति प्रथयंश् चचार ॥

श्रीधरः  ततश् च रक्षोऽधमेन रावणेनासमक्षम् अपनीतायाम् । प्रियया वियुक्तो भ्रात्रा लक्ष्मणेन सह कृपणवद् वने चचार । किमभिप्रायः सन् ? इत्य् अनेन प्रकारेण स्त्रीसङ्गिनां दुःखोदर्कां गतिं प्रख्यापयन् ॥११॥

क्रमसन्दर्भः  अथ श्रीरघुनातचरिते स्त्रीसङ्गिनाम् इत्यादिवाक्येष्व् अन्तस् तत्प्रेमवश एव स्त्रीसङ्गिनां कामिनां गतिं प्रथयन्क्रिया साम्येन बहिर्विख्यापयन्न् इत्य् एवाभिप्रायः । यद् वा, अनेन प्रकारेण परमभक्तानुकम्पोद्दीपनप्रकारेण स्त्रीसङ्गिनां या गतिश् चेष्टा विलापाद्या, ताम् एव प्रथयन् विस्तारयन् चचार, इतस् ततो बब्राम इदम् एवोक्तं प्रिययेति । वक्ष्यते च दयितागतिम् [भा.पु. ९.१०.१२] इत्यादि ॥११॥

विश्वनाथः  अधमेन रावणेन वृकवत् वृकेणव असमक्ष्यं परोक्षत एवापयापितायाम् अपहृतायां सत्यां प्रियया प्रेमवत्या सीतया वियुक्तः विप्रलम्भशृङ्गाररसाश्रयालम्बनीभूतः प्रेमाणम् एव विप्रलम्भरसमयीभूतम् आस्वादयन् तदनुभावसात्त्विकसञ्चार्यादिकं विलापमूर्च्छोन्मादादिकं प्रकटयन्न् एव चचार । कथम्भूतः ? इतीत्य् अनेनैव प्रकारेण स्त्रीसङ्गिनां गतिं विलापादिदुःखोदर्कां प्रययन् बहिर् दर्शिनो जनान् प्रख्यापयन्न् इति प्रथामात्रम् एतन् न तु वस्तुत इत्य् अर्थः । अन्तर्दर्शिनस् तु, चिन्मयेऽस्मिन् महाविष्णौ जाते दशरथे हरौ [रा.ता.उ. १.१.१] इति रामतापनीश्रुत्यादिप्रमाणेन चिदानन्दमयमनोबुद्धीन्द्रियशरीरस्य परब्रह्मणस् तस्य दुःखसम्भावनापि शास्त्रयुक्तिप्रतिकूलेति पञ्चमस्कन्धीयकिम्पुरुषवर्षरामप्रसङ्गव्याख्यातयुक्त्या जानन्त्य् एव ॥११॥

 _*_

॥ ९.१०.१२ ॥

दग्ध्वात्मकृत्यहतकृत्यम् अहन् कबन्धं
सख्यं विधाय कपिभिर् दयितागतिं तैः ।
बुद्ध्वाथ वालिनि हते प्लवगेन्द्रसैन्यैर्
वेलाम् अगात् स मनुजोऽजभवार्चिताङ्घ्रिः ॥

श्रीधरः  आत्मार्थेन कृत्येन कर्मणा रावणेन सह युद्धेन हतं कृत्यं शास्त्रीयं दहनादिकं यस्य तं जटायुषं पुत्र इव दग्ध्वा कबन्धं स्वग्रहणाय प्रसारितबाहुं राक्षसम् अहन् । अथ वालिनि हते तैः कपिभिर् दयिताया गतिं बुद्ध्वा अजभवाभ्याम् अर्चिताव् अङ्घ्री यस्य स मनुजो वेलां समुद्रतीरम् अगात् ॥१२॥

क्रमसन्दर्भः  सङ्गतोऽनुजः श्रीलक्ष्मणो यत्र तादृशः ॥१२॥

विश्वनाथः  आत्मार्थेन कृत्येन कर्मणा रावणेन सह युद्धेन हतं कृत्यं शास्त्रीयं दहनादिकं यस्य तं जटायुषं पुत्र इव दग्ध्वा कबन्धं स्वग्रहणाय प्रसारितबाहुं राक्षसम् अहन् । अथ वालिनि हते सति तैः कपिभिर् दयितागतिं बुद्ध्वा वेलां समुद्रतीरम् । मनुजो रामः ॥१२॥

 _*_

॥ ९.१०.१३ ॥

यद्रोषविभ्रमविवृत्तकटाक्षपात
सम्भ्रान्तनक्रमकरो भयगीर्णघोषः ।
सिन्धुः शिरस्य् अर्हणं परिगृह्य रूपी
पादारविन्दम् उपगम्य बभाष एतत् ॥

श्रीधरः  तत्र त्रिरात्रम् उपवासेन प्रतीक्षितोऽपि सिन्धुर् यदा नोपस्थितस् तदा यस्य रोषविभ्रमेण क्रोधलीलया विवृत्तो यः कटाक्षस् तस्य पातेन सम्भ्रान्ता नक्रा मकराश् च यस्मिन् । भयेन गीर्णो ग्रस्तः स्तम्भितो घोषो येन स सिन्धुर् एतद् वक्ष्यमाणं बभाषे । अर्हणम् अर्घादिकम् । रूपी मूर्तिमान् ॥१३॥

क्रमसन्दर्भः  न व्याख्यातम्.

विश्वनाथः  तत्र त्रिरात्रोपवासेन प्रतीक्षितोऽपि सिन्धुर् यदा नोपतस्थे, तदा स्वैश्वर्यं सस्मारेत्य् आहयस्य रोषविभ्रमेण क्रोधविलासेन विवृत्तो विकटो यः कटाक्षपातस् तेन सम्भ्रान्ता नक्रा मकराश् च यस्य सः । भयेन गीर्णो ग्रस्तः स्तम्भितो घोषो येन सः । अर्हणम् अर्घ्यादि पूजोपहारम् ॥१३॥

 _*_

॥ ९.१०.१४ ॥

न त्वां वयं जडधियो नु विदाम भूमन्
कूटस्थम् आदिपुरुषं जगताम् अधीशम् ।
यत् सत्त्वतः सुरगणा रजसः प्रजेशा
मन्योश् च भूतपतयः स भवान् गुणेशः ॥

श्रीधरः  भाषणम् एवाहन त्वाम् इति द्वाभ्याम् । एतावत् पर्यन्तं नु निश्चितं त्वां न विदाम, न जानीम इत्य् अर्थः । इदानीं तु ज्ञातोऽसीत्य् आहयद् इति पृथक् पदम् । यस्येत्य् अर्थः । यद्वशेभ्यः सत्त्वादिभ्यः सुरगणादयो भवन्ति स भवान् इति ॥१४॥

क्रमसन्दर्भः  न व्याख्यातम्.

विश्वनाथः  जडधियो जडधित्वाद् अज्ञाः स्वशास्तिम् अप्राप्य त्वां न विदामः पशवो हि लगुडप्रहारम् अनवाप्य मनुष्यं यथा न गणयन्ति, तथेति भावः । नन्व् अधुना परिचितोऽस्मि न वा ? तत्राहयद् इति पृथक् पदं, यस्येत्य् अर्थः । मन्योस् तमसः । तस्य गुणस्य गुणरूपप्रधानस्य ईशः नियन्ता ॥१४॥

 _*_

॥ ९.१०.१५ ॥

कामं प्रयाहि जहि विश्रवसोऽवमेहम्
त्रैलोक्यरावणम् अवाप्नुहि वीर पत्नीम् ।
बध्नीहि सेतुम् इह ते यशसो वितत्यै
गायन्ति दिग्विजयिनो यम् उपेत्य भूपाः ॥

श्रीधरः  कामं यथेच्छं जलम् आक्रम्यापि प्रयाहि । अवमेहं पुरीषप्रायम् । त्रैलोक्यं रावयत्याक्रन्दयतीति तथा तं जहि । हे वीर, यद्य् अपि त्व जलं प्रतिबन्धकं न भवति तथापीह सेतुं बन्धीहि । तर्हि किम् अर्थम् । ते यशसो विस्ताराय । तद् एवाहयं सेतुम् उपेत्य दुष्करं कर्मावेक्ष्य त्वद्यशो गास्यन्ति भूपास् तम् ॥१५॥

क्रमसन्दर्भः  न व्याख्यातम्.

विश्वनाथः  विश्रवसोऽवमेहम् मूत्रतुल्यं त्रैलोक्यं रावयति क्रन्दयतीति तथा तम् । यं सेतुम् उपेत्य गायन्ति त्वद्यशो गास्यन्ति ॥१५॥

 _*_

॥ ९.१०.१६ ॥

बद्ध्वोदधौ रघुपतिर् विविधाद्रिकूटैः
सेतुं कपीन्द्रकरकम्पितभूरुहाङ्गैः ।
सुग्रीवनीलहनुमत्प्रमुखैर् अनीकैर्
लङ्कां विभीषणदृशाविशद् अग्रदग्धाम् ॥

श्रीधरः  तद्वक्यम् अभिनन्द्य यत् कृतं तद् आहबद्ध्वेति । विविधैर् अद्रीणां कूटैः शृङ्गैः सेतुं बद्ध्वाग्रे सीतान्वेषणे हनुमतैव दग्धां लङ्काम् आविशत् । कथम्भूतैः शृङ्गैः । कपीन्द्राणां करैः कम्पितानि भूरुहाणाम् अङ्गानि शाखादीनि येषु तैः । विभीषणस्य दृशा बुद्ध्या । कैः सहाविशत् ? सुग्रीवादयः प्रमुखा येषां तैर् अनीकैः ॥१६॥

क्रमसन्दर्भः  न व्याख्यातम्.

विश्वनाथः  अद्रिशृङ्गैः कीदृशैः कपीन्द्राणां करैः कम्पितानि भूरुहाणाम् अङ्गानि शाखादीनि येषु तैः । विभीषणस्य दृशा बुद्ध्या ॥१६॥

 _*_

॥ ९.१०.१७ ॥

सा वानरेन्द्रबलरुद्धविहारकोष्ठ
श्रीद्वारगोपुरसदोवलभीविटङ्का ।
निर्भज्यमानधिषणध्वजहेमकुम्भ
शृङ्गाटका गजकुलैर् ह्रदिनीव घूर्णा ॥

श्रीधरः  ततश् च सा लङ्का धूर्णा प्रचलिता बभूव । कथम्भूता ? वानरेन्द्राणां बलै रुद्धा विहारादयो यस्याम् । निर्भज्यमाना धिषणादयो यस्यां सा । तत्र विहारः क्रीडास्थानम्, कोष्ठं धान्यागारादि, श्रीः कोशः, द्वारं गृहादीनाम्, गोपुरं पुरद्वारम्, सदः सभा, वलभी प्रासादादिपुरोभागच्छादिनी, विटङ्कः कपोतपालिका । धिषणं वेदिकादि, शृङ्गाटकं चतुष्पथम् ॥१७॥

क्रमसन्दर्भः  न व्याख्यातम्.

विश्वनाथः  वानरेन्द्राणां बलै रुद्धा विहारादयो यस्यां, विहारः क्रीडास्थानम् । कोष्ठं धान्यागारादि श्रीः रोषः । द्वारं गृहद्वारं, गोपुरं पुरद्वारं, सदः सभा, वलभी प्रासादोर्ध्वशिखरगृहम् । विटङ्कः कपोतपालिका । ततश् च निर्भज्यमाना धिषणाद्या यस्याम् । धिषणं वेदिकादि, शृङ्गाटकं चतुष्पथं, घूर्णा घूर्णिता ॥१७॥

 _*_

॥ ९.१०.१८ ॥

रक्षःपतिस् तद् अवलोक्य निकुम्भकुम्भ ।
धूम्राक्षदुर्मुखसुरान्तकनरान्तकादीन् ॥
पुत्रं प्रहस्तम् अतिकायविकम्पनादीन् ।
सर्वानुगान् समहिनोद् अथ कुम्भकर्णम् ॥

श्रीधरः  रक्षःपती रावणः पुत्रम् इन्द्रजितं प्रहस्तादींश् च समहिनोत् प्रायुङ्क्त ॥१८॥

क्रमसन्दर्भः  न व्याख्यातम्.

विश्वनाथः  पुत्रम् इन्द्रजितं समहिनोत् युद्धार्थं प्रायुङ्क्ते ॥१८॥

 _*_


॥ ९.१०.१९ ॥

तां यातुधानपृतनाम् असिशूलचाप ।
प्रासर्ष्टिशक्तिशरतोमरखड्गदुर्गाम् ॥
सुग्रीवलक्ष्मणमरुत्सुतगन्धमाद ।
नीलाङ्गदर्क्षपनसादिभिर् अन्वितोऽगात् ॥

श्रीधरः  असिशूलादिभिर् दुर्गमां तां यातुधानपृतनां सुग्रीवादिभिर् अन्वितः श्रीरामोऽभ्यगात् । मरुत्सुतो हनुमान् । ऋक्षो जाम्बवान् ॥१९॥

क्रमसन्दर्भः  न व्याख्यातम्.

विश्वनाथः  अन्वितः श्रीरामः ॥१९॥

 _*_

॥ ९.१०.२० ॥

तेऽनीकपा रघुपतेर् अभिपत्य सर्वे ।
द्वन्द्वं वरूथम् इभपत्तिरथाश्वयोधैः ॥
जघ्नुर् द्रुमैर् गिरिगदेषुभिर् अङ्गदाद्याः ।
सीताभिमर्षहतमङ्गलरावणेशान् ॥

श्रीधरः  ते रघुपतेर् अनीकपा अङ्गदाद्याः सर्वे रावणस्येभादिभिर् यद् वरूथं सैन्यं तत्र द्वन्द्वं यथा भवति, तथाभिपत्य सङ्गम्य द्रुमादिभिर् जघ्नुः । कान् ? सीताया अभिमर्षेण हतं मङ्गलं यस्य, स रावण ईशो येषां, तान् ॥२०॥

क्रमसन्दर्भः  न व्याख्यातम्.

विश्वनाथः  ते रघुपतेर् अनीकपा अङ्गदाद्याः सर्वे रावणस्येभादिभिर् यद् वरूथं सैन्यं तत्र द्वन्द्वं यथा भवति, तथाभिपत्य सङ्गम्य द्रुमादिभिर् जघ्नुः । कान् ? सीताया अभिमर्षेण हतं मङ्गलं यस्य तथाभूतो रावण एव ईशो येषां तान् ॥२०॥

 _*_

॥ ९.१०.२१ ॥

रक्षःपतिः स्वबलनष्टिम् अवेक्ष्य रुष्ट ।
आरुह्य यानकम् अथाभिससार रामम् ॥
स्वःस्यन्दने द्युमति मातलिनोपनीते ।
विभ्राजमानम् अहनन् निशितैः क्षुरप्रैः ॥

श्रीधरः  स्वबलस्य नष्टिं नाशम् अवेक्ष्य रुष्टः क्रुद्धः सन् यानकं पुष्पकं विमानं रथं वारुह्य श्रीरामम् अभिससार । अथ तं स्वःस्यन्दने स्वर्गस्थे इन्द्रस्य रथे मातलिनेन्द्रसारथिनोपनीते द्युमति दीप्तियुक्ते विभ्राजमानम् अहनद् अहन् ॥२१॥

क्रमसन्दर्भः  न व्याख्यातम्.

विश्वनाथः  यानकं पुष्पकं विमानं रथं वा । स्वःस्यन्दने स्वर्गीयरथे दीप्तिमति मातलिना इन्द्रसारथिना उपनीते भ्राजमानं रामम् अहनत् अहन्, क्षुरप्रैः शरैः ॥२१॥

 _*_

॥ ९.१०.२२ ॥

रामस् तम् आह पुरुषादपुरीष यन् नः
कान्तासमक्षम् असतापहृता श्ववत् ते ।
त्यक्तत्रपस्य फलम् अद्य जुगुप्सितस्य
यच्छामि काल इव कर्तुर् अलङ्घ्यवीर्यः ॥

श्रीधरः  हे पुरुषादपुरीष ! राक्षसपुरीषप्राय ! यद् यस्माद् अपहृता । श्ववत् श्वा यथा असमक्षं गृहं प्रविश्य किम् अपि हरति, तद्वत् । तस्माज् जुगुप्सितस्य कर्मणः कर्तुस् तेऽद्य काल इवालङ्घ्यवीर्योऽहं फलं यच्छामि । अधर्मकर्तुः पुंसः कालो यथा यच्छतीति वा ॥२२॥

क्रमसन्दर्भः  न व्याख्यातम्.

विश्वनाथः  हे पुरुषाद ! राक्षसानां पुरीषतुल्य यद् यस्माद् अपहृता श्ववत् शुना यथा असमक्षं गृहं प्रविश्य घृतम् अपह्रियते, तद्वत् । अद्य जुगुप्सितस्य कर्मणः कर्तुः कालो यम इव अहं ते फलं यच्छामि ॥२२॥

 _*_

॥ ९.१०.२३ ॥

एवं क्षिपन् धनुषि सन्धितम् उत्ससर्ज ।
बाणं स वज्रम् इव तद्धृदयं बिभेद ॥
सोऽसृग् वमन् दशमुखैर् न्यपतद् विमानाद् ।
धाहेति जल्पति जने सुकृतीव रिक्तः ॥

श्रीधरः  रिक्तः क्षीणपुण्यः सुकृती विमानाद् इव विमानात् पुष्पकान् न्यपतद् इति वा ॥२३॥

क्रमसन्दर्भः  न व्याख्यातम्.

विश्वनाथः  स बाणः तस्य रावणस्य । स रावणः । रिक्तः क्षीणपुण्यः सुकृती विमानाद् इव न्यपतत् ॥२३॥

 _*_

॥ ९.१०.२४ ॥

ततो निष्क्रम्य लङ्काया यातुधान्यः सहस्रशः ।
मन्दोदर्या समं तत्र प्ररुदन्त्य उपाद्रवन् ॥

श्रीधरः  राक्षसस्त्रीणां विलापम् आहतत इति पञ्चभिः । मन्दं स्वल्पम् उदरं यस्यास् तया रावणभार्यया सह ॥२४॥

क्रमसन्दर्भः  न व्याख्यातम्.

विश्वनाथः  मन्दोदार्या रावणभार्यया ॥२४॥

 _*_

॥ ९.१०.२५ ॥

स्वान् स्वान् बन्धून् परिष्वज्य लक्ष्मणेषुभिर् अर्दितान् ।
रुरुदुः सुस्वरं दीना घ्नन्त्य आत्मानम् आत्मना ॥

न कतमेनापि व्याख्यातम्.

 _*_

॥ ९.१०.२६ ॥

हा हताः स्म वयं नाथ लोकरावण रावण ।
कं यायाच् छरणं लङ्का त्वद्विहीना परार्दिता ॥

श्रीधरः  परैर् अर्दिता पीडिता ॥२६॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.२७ ॥

न वै वेद महाभाग भवान् कामवशं गतः ।
तेजोऽनुभावं सीताया येन नीतो दशाम् इमाम् ॥

न कतमेनापि व्याख्यातम्.

 _*_

॥ ९.१०.२८ ॥

कृतैषा विधवा लङ्का वयं च कुलनन्दन ।
देहः कृतोऽन्नं गृध्राणाम् आत्मा नरकहेतवे ॥

श्रीधरः  गृध्राणाम् अन्नं भक्ष्यः । नरकहेतवे नरकभोगाय ॥२८॥

क्रमसन्दर्भः  न व्याख्यातम्.

विश्वनाथः  अन्नं भक्ष्यः । नरकहेतवे नरकभोगाय ॥२८॥

 _*_

॥ ९.१०.२९ ॥

श्रीशुक उवाच
स्वानां विभीषणश् चक्रे कोसलेन्द्रानुमोदितः ।
पितृमेधविधानेन यद् उक्तं साम्परायिकम् ॥

श्रीधरः, विश्वनाथः  साम्परायिकम् और्ध्वदेहिकम् ॥२९॥

क्रमसन्दर्भः  न व्याख्यातम्.

 _*_

॥ ९.१०.३० ॥

ततो ददर्श भगवान् अशोकवनिकाश्रमे ।
क्षामां स्वविरहव्याधिं शिंशपामूलमाश्रिताम् ॥

श्रीधरः, विश्वनाथः  न व्याख्यातम्.

क्रमसन्दर्भः  ततो ददर्श सीताम् इति शेषः ॥३०॥

 _*_

॥ ९.१०.३१ ॥

रामः प्रियतमां भार्यां दीनां वीक्ष्यान्वकम्पत ।
आत्मसन्दर्शनाह्लाद विकसन्मुखपङ्कजाम् ॥

श्रीधरः  आत्मनः स्वस्य सन्दर्शनेन य आह्लादः, तेन विकसन्मुखपङ्कजं यस्यास् ताम् ॥३१॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.३२ ॥

आरोप्यारुरुहे यानं भ्रातृभ्यां हनुमद्युतः ।
विभीषणाय भगवान् दत्त्वा रक्षोगणेशताम् ॥

श्रीधरः  यानं पुष्पकम् । भ्रातृभ्यां लक्ष्मणसुग्रीवाभ्याम् ॥३२॥

क्रमसन्दर्भः  न व्याख्यातम्.

विश्वनाथः  सीताम् आरोप्य भ्रातृभ्यां रामलक्ष्मणाभ्याम् आरुरुहे यानं पुष्पकम् । हनूमद्युतः हनूमता सह युत् साहित्यं प्राप्य, यु मिश्रणे भावक्विबन्ताल् ल्यब्लोपे ॥३२॥

 _*_

॥ ९.१०.३३ ॥

लङ्काम् आयुश् च कल्पान्तं ययौ चीर्णव्रतः पुरीम् ।
अवकीर्यमाणः सुकुसुमैर् लोकपालार्पितैः पथि ॥

श्रीधरः  आयुश् च दत्त्वा तेनापि सहैव ययौ ॥३३॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.३४ ॥

उपगीयमानचरितः शतधृत्यादिभिर् मुदा ।
गोमूत्रयावकं श्रुत्वा भ्रातरं वल्कलाम्बरम् ॥

श्रीधरः  गोमूत्रपक्वयवान् न भोजनम् । भ्रातरं भरतम् ॥३४॥

क्रमसन्दर्भः  न व्याख्यातम्.

विश्वनाथः  गोमूत्रयवान् । गोमूत्रपक्वयवान् न भोजिनम् ॥३४॥

 _*_

॥ ९.१०.३५ ॥

महाकारुणिकोऽतप्यज् जटिलं स्थण्डिलेशयम् ।
भरतः प्राप्तम् आकर्ण्य पौरामात्यपुरोहितैः ॥

न कतमेनापि व्याख्यातम्.

 _*_

॥ ९.१०.३६ ॥

पादुके शिरसि न्यस्य रामं प्रत्युद्यतोऽग्रजम् ।
नन्दिग्रामात् स्वशिबिराद् गीतवादित्रनिःस्वनैः ॥

श्रीधरः  स्वशिबिराद् रामं विनायोध्याम् अप्रविशन् । स्वस्य वासं यत्र निर्मितवांस् तस्मात् सकाशाद् गीतादिभिर् युक्तो रामं प्रत्युद्यतोऽभिमुखं ययौ ॥३६॥

क्रमसन्दर्भः  न व्याख्यातम्.

विश्वनाथः  स्वशिबिरात् स्वीयसैन्यस्थानात् । गीतादिभिर् युक्तः पठतां ब्रह्मवादिनां वेदघोषेण च । स्वर्णरसाक्ताः कक्षाः प्रान्ता यासां ताभिः पताकाभिः । पुरटवर्मभिः स्वर्णकवचयुक्तैः । पारमेष्ठ्यानि छत्रचामरादिराजचिह्नानि । पण्यानि बहुमूल्यानि रत्नादीनि च ॥३६॥

 _*_

॥ ९.१०.३७३८ ॥

ब्रह्मघोषेण च मुहुः पठद्भिर् ब्रह्मवादिभिः ।
स्वर्णकक्षपताकाभिर् हैमैश् चित्रध्वजै रथैः ॥
सदश्वै रुक्मसन्नाहैर् भटैः पुरटवर्मभिः ।
श्रेणीभिर् वारमुख्याभिर् भृत्यैश् चैव पदानुगैः ॥

श्रीधरः  ब्रह्मघोषेण महता घोषेण पठद्भिः । स्वर्णरसाक्ताः कक्षाः प्रान्ता यासां ताभिः पताकाभिः । हैमैर् इति चत्वारि रथविशेषणानि ॥३७३८॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.३९ ॥

पारमेष्ठ्यान्य् उपादाय पण्यान्य् उच्चावचानि च ।
पादयोर् न्यपतत् प्रेम्णा प्रक्लिन्नहृदयेक्षणः ॥

श्रीधरः  पारमेष्ठ्यानि राजार्हाणि छत्रचामरादीनि । प्रेम्णा प्रक्लिन्नं हृदयम् ईक्षणे च नेत्रे यस्य ॥३९॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.४० ॥

पादुके न्यस्य पुरतः प्राञ्जलिर् बाष्पलोचनः ।
तम् आश्लिष्य चिरं दोर्भ्यां स्नापयन् नेत्रजैर् जलैः ॥

श्रीधरः  नेत्रजैर् जलैः स्नापयन्न् आश्लिष्य ॥४०॥

क्रमसन्दर्भः  पादुकेत्य् अर्धकम् । बाष्पलोचनोऽभूद् इति शेषः ।।४०॥

विश्वनाथः  न व्याख्यातम्.

 _*_

॥ ९.१०.४१ ॥

रामो लक्ष्मणसीताभ्यां विप्रेभ्यो येऽर्हसत्तमाः ।
तेभ्यः स्वयं नमश्चक्रे प्रजाभिश् च नमस्कृतः ॥

श्रीधरः  येऽर्हसत्तमाः कुलवृद्धास् तेभ्योऽपि नमनं चक्रे ॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.४२ ॥

धुन्वन्त उत्तरासङ्गान् पतिं वीक्ष्य चिरागतम् ।
उत्तराः कोसला माल्यैः किरन्तो ननृतुर् मुदा ॥

श्रीधरः, क्रमसन्दर्भः  न व्याख्यातम्.

विश्वनाथः  उत्तराः कोशला अयोध्यावासिनः । उत्तरासङ्गान् उत्तरीयान् धुन्वन्तः कम्पयन्तो ननृतुः ॥४२॥


 _*_

॥ ९.१०.४३ ॥

पादुके भरतोऽगृह्णाच् चामरव्यजनोत्तमे ।
विभीषणः ससुग्रीवः श्वेतच्छत्रं मरुत्सुतः ॥

श्रीधरः  अयोध्याप्रवेशप्रकारम् आहपादुके इति सार्धैस् त्रिभिः ॥४३॥

क्रमसन्दर्भः  न व्याख्यातम्.

विश्वनाथः  अयोध्याप्रवेशप्रकारम् आहपादुके अगृह्णात् भरतोऽग्रवर्ती । विभीषणसुग्रीवौ पार्श्वद्वयवर्तिनौ चामरव्यजनहस्तौ, श्वेतच्छत्रधारी हनुमान् पृष्ठवर्ती ॥४३॥

 _*_

॥ ९.१०.४४ ॥

धनुर्निषङ्गान् छत्रुघ्नः सीता तीर्थकमण्डलुम् ।
अबिभ्रद् अङ्गदः खड्गं हैमं चर्मर्क्षराण् नृप ॥

श्रीधरः  धनुश् च निषङ्गौ च तान् । ऋक्षराट् जाम्बवान् ॥४४॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.४५ ॥

पुष्पकस्थो नुतः स्त्रीभिः स्तूयमानश् च वन्दिभिः ।
विरेजे भगवान् राजन् ग्रहैश् चन्द्र इवोदितः ॥

न कतमेनापि व्याख्यातम्.

 _*_

॥ ९.१०.४६ ॥

भ्रात्राभिनन्दितः सोऽथ सोत्सवां प्राविशत् पुरीम् ।
प्रविश्य राजभवनं गुरुपत्नीः स्वमातरम् ॥

श्रीधरः  गुरुपत्नीः कैकेय्याद्याः ॥४६॥

क्रमसन्दर्भः  न व्याख्यातम्.

विश्वनाथः  गुरुपत्नीः कैकेय्याद्याः स्वमातरं कौशल्यां च । गुरून् अन्यांश् च गुरुलोकान् वन्दित्वा वयस्यान् अवरजांश् च प्रत्यपूजयत् तैः पूजितः सन्, यथावत् यथोचितं वन्दनादिभिः सम्यग् उपेयतुः ॥४६॥

 _*_

॥ ९.१०.४७ ॥

गुरून् वयस्यावरजान् पूजितः प्रत्यपूजयत् ।
वैदेही लक्ष्मणश् चैव यथावत् समुपेयतुः ॥

श्रीधरः  वयस्यान् अवरजांश् च । यथावद् अनुक्रमेण समुपेयतुः ॥४७॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.४८ ॥

पुत्रान् स्वमातरस् तास् तु प्राणांस् तन्व इवोत्थिताः ।
आरोप्याङ्केऽभिषिञ्चन्त्यो बाष्पौघैर् विजहुः शुचः ॥

श्रीधरः  बाष्पौघैर् अभिषिञ्चन्त्यः शुचः शोकान् विजहुः । शेषं स्पष्टम् ॥४८॥

क्रमसन्दर्भः, विश्वनाथः  न व्याख्यातम्.

 _*_

॥ ९.१०.४९५६ ॥

जटा निर्मुच्य विधिवत् कुलवृद्धैः समं गुरुः ।
अभ्यषिञ्चद् यथैवेन्द्रं चतुःसिन्धुजलादिभिः ॥
एवं कृतशिरःस्नानः सुवासाः स्रग्व्यलङ्कृतः ।
स्वलङ्कृतैः सुवासोभिर् भ्रातृभिर् भार्यया बभौ ॥
अग्रहीद् आसनं भ्रात्रा प्रणिपत्य प्रसादितः ।
प्रजाः स्वधर्मनिरता वर्णाश्रमगुणान्विताः ।
जुगोप पितृवद् रामो मेनिरे पितरं च तम् ॥
त्रेतायां वर्तमानायां कालः कृतसमोऽभवत् ।
रामे राजनि धर्मज्ञे सर्वभूतसुखावहे ॥
वनानि नद्यो गिरयो वर्षाणि द्वीपसिन्धवः ।
सर्वे कामदुघा आसन् प्रजानां भरतर्षभ ॥
नाधिव्याधिजराग्लानि दुःखशोकभयक्लमाः ।
मृत्युश् चानिच्छतां नासीद् रामे राजन्य् अधोक्षजे ॥
एकपत्नीव्रतधरो राजर्षिचरितः शुचिः ।
स्वधर्मं गृहमेधीयं शिक्षयन् स्वयम् आचरत् ॥
प्रेम्णानुवृत्त्या शीलेन प्रश्रयावनता सती ।
भिया ह्रिया च भावज्ञा भर्तुः सीताहरन् मनः ॥

न कतमेनापि व्याख्यातम्.

 _*_

इति सारार्थदर्शिन्यां हर्षिण्यां भक्तचेतसाम् ।
नवमे दशमोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
श्रीरामचरितं नाम
दशमोऽध्यायः ।
॥ ९.१० ॥




(९.११)
अथैकादशोऽध्यायः ।
श्रीरामचन्द्रचरितम्

॥ ९.११.१ ॥

श्रीशुक उवाच
भगवान् आत्मनात्मानं राम उत्तमकल्पकैः ।
सर्वदेवमयं देवम् ईजेऽथाचार्यवान् मखैः ॥

श्रीधरः
ततश् चैकादशेऽयोध्याम् आवसन्न् अनुजैः सह ।
यज्ञादि यच् चकारेशो रामस् तद् अनुवर्ण्यते ॥१॥

क्रमसन्दर्भः  भगवान् आत्मनात्मानम् ईज इति लोकसङ्ग्रहार्थम् इत्य् अर्थः ॥१॥

विश्वनाथः
मुखांश् चकार तत्याज सीतां सा विवरं गता ।
भ्रात्ṝन् दिग्विजयेऽयुङ्क्त राम एकादशे विभुः ॥

आत्मनात्मानम् इति यज्ञसाधनस्य यजनीयस्य च स्वभिन्नत्वाभावात् ॥१॥

_*_

॥ ९.११.२ ॥

होत्रेऽददाद् दिशं प्राचीं ब्रह्मणे दक्षिणां प्रभुः ।
अध्वर्यवे प्रतीचीं वा उत्तरां सामगाय सः ॥

न कतमेनापि व्याख्यातम्.

_*_

॥ ९.११.३ ॥

आचार्याय ददौ शेषां यावती भूस् तदन्तरा ।
मन्यमान इदं कृत्स्नं ब्राह्मणोऽर्हति निःस्पृहः ॥

श्रीधरः  तदन्तरा तासां दिशां मध्ये यावती भूस् तां ब्राह्मण एवार्हतीति मन्यमानः ॥३॥

क्रमसन्दर्भः  न व्याख्यातम्.

विश्वनाथः  तदन्तरा तासां दिशां मध्ये यावती भूस् तां शेषभूतां ब्राह्मणजातिम् एव यद्दानपात्रीकरोति । तत्र हेतुःइदं कृत्स्नम् एव भूतलं ब्राह्मण एवार्हतीति यतो निःस्पृह इति मन्यमानः ॥३॥

_*_

॥ ९.११.४ ॥

इत्य् अयं तदलङ्कारवासोभ्याम् अवशेषितः ।
तथा राज्ञ्य् अपि वैदेही सौमङ्गल्यावशेषिता ॥

श्रीधरः  अयं श्रीरामः । तत् तदा । सौमङ्गल्यम् आभरणादिकं तावन् मात्रम् अवशेषितं यस्याः । तद् व्यतिरिक्तं हिरण्यादि सर्वं ददाव् इत्य् अर्थः ॥४॥

क्रमसन्दर्भः  न व्याख्यातम्.

विश्वनाथः  तद् अलङ्करोति देहस्थालङ्कारवस्त्रव्यतिरिक्तानांअन्येषाम् अलङ्कारादीनाम् अपि दत्तत्वात् । सीता तु देहाद् अप्य् उत्तार्यालङ्कारादिकं ददाव् इत्य् आहसौमङ्गल्यं नासाभरणचूडादिमात्रम् अवशेषितं यस्याः सा ॥४॥

_*_

॥ ९.११.५ ॥

ते तु ब्राह्मणदेवस्य वात्सल्यं वीक्ष्य संस्तुतम् ।
प्रीताः क्लिन्नधियस् तस्मै प्रत्यर्प्येदं बभाषिरे ॥

न कतमेनापि व्याख्यातम्.

_*_

॥ ९.११.६ ॥

अप्रत्तं नस् त्वया किं नु भगवन् भुवनेश्वर ।
यन् नोऽन्तर्हृदयं विश्य तमो हंसि स्वरोचिषा ॥

श्रीधरः  किम् अप्रत्तं किम् अदत्तम् । सर्वं दत्तम् इत्य् अर्थः । विश्य प्रविश्य ॥६॥

क्रमसन्दर्भः  न व्याख्यातम्.

विश्वनाथः  किम् अप्रत्तम् ? अपि तु सर्वम् एव प्रदत्तम्, यद् यस्माद् विश्य ततोऽनेन पृथ्वीराज्येनालम् इति भावः ॥६॥

_*_

॥ ९.११.७ ॥

नमो ब्रह्मण्यदेवाय रामायाकुण्ठमेधसे ।
उत्तमश्लोकधुर्याय न्यस्तदण्डार्पिताङ्घ्रये ॥

श्रीधरः  न्यस्तदण्डैर् मुनिभिर् अर्पितौ चित्ते न्यस्ताव् अङ्घ्री यस्य तस्मै । तेष्व् अर्पितावङ्घ्री येनेति वा ॥७॥

क्रमसन्दर्भः  न व्याख्यातम्.

विश्वनाथः  न्यस्तदण्डेभ्यो निर्वैरभक्तेभ्योऽर्पिताव् अङ्घ्री येन तस्मै ॥७॥

_*_

॥ ९.११.८ ॥

कदाचिल् लोकजिज्ञासुर् गूढो रात्र्याम् अलक्षितः ।
चरन् वाचोऽशृणोद् रामो भार्याम् उद्दिश्य कस्यचित् ॥

श्रीधरः, विश्वनाथः  +

क्रमसन्दर्भः  अथ वैराग्यलीलाव्यञ्जकं मर्त्यलोकपरित्यागलीलारम्भं कर्तुं लक्ष्यम् आहकदाचिद् इति । कस्यचिद् इति कस्यचित् कुतश्चिद् अकस्माद् आगतस्य तत्र वसतोऽसुरसत्त्वस्य ॥८॥

_*_

॥ ९.११.९ ॥

नाहं बिभर्मि त्वां दुष्टाम् असतीं परवेश्मगाम् ।
स्त्रैणो हि बिभृयात् सीतां रामो नाहं भजे पुनः ॥

न कतमेनापि व्याख्यातम्.

_*_

॥ ९.११.१० ॥

इति लोकाद् बहुमुखाद् दुराराध्याद् असंविदः ।
पत्या भीतेन सा त्यक्ता प्राप्ता प्राचेतसाश्रमम् ॥

श्रीधरः  असंविदोऽज्ञात् । प्राचेतसो वाल्मीकिस् तस्याश्रमं प्राप्ता ॥१०॥

क्रमसन्दर्भः  लोकात् राष्ट्रान्तरस्थात् भीतेन शङ्कमानेन ॥१०॥

विश्वनाथः  असंविदः ज्ञानशून्यात् । प्राचेतसो वाल्मीकिः ॥१०॥

_*_

॥ ९.११.११ ॥

अन्तर्वत्न्य् आगते काले यमौ सा सुषुवे सुतौ ।
कुशो लव इति ख्यातौ तयोश् चक्रे क्रिया मुनिः ॥

श्रीधरः  अन्तर्वत्नी गर्भिणी क्रिया जातकर्माद्याः ॥११॥

क्रमसन्दर्भः  न व्याख्यातम्.

विश्वनाथः  अन्तर्वत्नी गर्भवती ॥११॥

_*_

॥ ९.११.१२१४ ॥

अङ्गदश् चित्रकेतुश् च लक्ष्मणस्यात्मजौ स्मृतौ ।
तक्षः पुष्कल इत्य् आस्तां भरतस्य महीपते ॥
सुबाहुः श्रुतसेनश् च शत्रुघ्नस्य बभूवतुः ।
गन्धर्वान् कोटिशो जघ्ने भरतो विजये दिशाम् ॥
तदीयं धनम् आनीय सर्वं राज्ञे न्यवेदयत् ।
शत्रुघ्नश् च मधोः पुत्रं लवणं नाम राक्षसम् ॥
हत्वा मधुवने चक्रे मथुरां नाम वै पुरीम् ॥

न कतमेनापि व्याख्यातम्.

_*_

॥ ९.११.१५ ॥

मुनौ निक्षिप्य तनयौ सीता भर्त्रा विवासिता ।
ध्यायन्ती रामचरणौ विवरं प्रविवेश ह ॥

श्रीधरः, क्रमसन्दर्भः  न व्याख्यातम्.

विश्वनाथः  भर्तृविच्छेददुःखम् असहिष्णुर् भुवो विवरं प्राविशत् ॥१५॥

_*_

॥ ९.११.१६ ॥

तच् छ्रुत्वा भगवान् रामो रुन्धन्न् अपि धिया शुचः ।
स्मरंस् तस्या गुणांस् तांस् तान् नाशक्नोद् रोद्धुम् ईश्वरः ॥

श्रीधरः  ईश्वरोऽपि शुचो रोद्धुं नाशक्नोत् ।

क्रमसन्दर्भः  स्त्रीसङ्गिनां गतिम् [भा.पु. ९.१०.११] इत्यादि पूर्वम् उक्तं यथार्थत्वे दृढयंस् तदीयम् अन्तःकरणं दर्शयतितच् छ्रुत्वेति । ईश्वरोऽपीत्य् अपरत्राप्य् अन्वयः । अहो तस्या भक्तिगुणानां महिमेति भावः ॥१६॥

विश्वनाथः  ईश्वरोऽपि रोद्धुं नाशक्नोद् इति तस्य प्रेमवश्यत्वस्वभावाद् इति भावः ॥१६॥

_*_

॥ ९.११.१७ ॥

स्त्रीपुम्प्रसङ्ग एतादृक् सर्वत्र त्रासम् आवहः ।
अपीश्वराणां किम् उत ग्राम्यस्य गृहचेतसः ॥

मध्वः
नित्यपूर्णसुखज्ञप्तिस्वरूपोऽसौ यतो विभुः ।
अतोऽस्य राम इत्य् आख्या तस्य दुःखं कुतोऽण्व् अपि ।
तथापि लोकशिक्षार्थम् अदुःखो दुःखवर्तिवत् ।
अन्तर्हितां लोकदृष्ट्या सीताम् आसीत् स्मरन्न् इव ॥
ज्ञापनार्थं पुनर् नित्यं सम्बन्धं स्वात्मनः श्रिया ।
अयोध्याया विनिर्गच्छन् सर्वलोकस्य चेश्वरः ।
प्रत्यक्षं तु श्रिया सार्धं जगामानादिर् अव्ययः ।
नाक्षत्रमासगणितं त्रयोदशसहस्रकम् ।
ब्रह्मलोकसमं चक्रे समस्तं क्षितिमण्डलम् ॥
रामो रामो राम इति सर्वेषाम् अभवत् तदा ।
सर्वो राममयो लोको यदा रामस् त्व् अपालयत् ॥ इति स्कान्दे ॥१७१९॥

श्रीधरः  न चातिचित्रम् एतत् । स्त्रीपुंसोः प्रसङ्ग आसक्तिः त्रासम् आवहतीति तथा । विभक्तेर् अलुग् आर्षः । पाठान्तरं सुगमम् । किम् उतेति प्रासङ्गिकोक्तिः ॥१७॥

क्रमसन्दर्भः  अनेन पद्येनन्तस् तत् [सीता]प्रेमवशतां भक्तिविशेषसौख्याय व्यज्य बहिःकामुकक्रियासाम्यदर्शनया साधारणजनवृन्दावनजननायोक्तंस्त्रीपुम्प्रसङ्ग इति । युक्तं चोभयविधत्वम्भगवच्चरितस्य चतुरस्रहितत्वात् । तस्मात् तत्कामस्य प्रेयसीविषयकप्रीतिविशेषमात्रशरीरत्वम् । ततो न दोषश् च ।

नन्व् अन्यत्रापि स्त्रीपुंसयोर् मिथः प्रसङ्गे तादृशत्वं दृश्यते ? तत्राहस्त्रीति । एतादृक् किन्तु नेति काक्वर्थः । कुतः ? स हीश्वराणां कर्मयोगादिसिद्धानाम् अपि सर्वत्र परत्र चेह च त्रासं संसारभयम् आवहति । ग्राम्यस्य तु सुतराम् एवेत्य् अर्थः । तयोस् त्व् एष भावः । सर्वपुरुषार्थाधिकप्रेमसारमय एवेति भावः ।

यद् वा, काकुं विनैवायम् अर्थः । एतादृक् एतत्तुल्यत्वेन सम्भाव्यमानो यः स्त्रीपुम्प्रसङ्गः, स तु सर्वत्र त्रासमावह इति । अत्र स्त्रीपुम् इति समासान्तकार्याभाव आर्षः । त्रासम् इति पुम्भावश् चानुकूलम् उद्वहतीतिवत् अलुकि तु कृद्योगे षष्ठ्य् एव स्याद् इति तदभावोऽप्य् आर्षः कल्प्यः ॥१७॥

विश्वनाथः  अन्ये कामासक्ताः स्त्रियं स्मरन्तस् तु संसार एव मज्जन्तीत्य् आहस्त्रीपुंसयोः प्रसङ्गः समासान्ताभाव आर्षः । ईश्वराणां ब्रह्मादीनाम् अपि सर्वत्र इहलोके परलोके च त्रासं संसारम् आवहतीति स षष्ठ्यभाव आर्षः । प्रसङ्गस्य प्राकृतत्वात् काममूलकत्वाच् चेति भावः । एतद् एवाहएतादृक् एतयो रामसीतयोर् इव दृष्टः केनचिद् अंशेन व्यवहारिकेणैव, न तु तात्त्विकेन न त्व् एतयोर् अपीत्य् अर्थः । प्रसङ्गस्याप्राकृतत्वात् प्रेममूलकत्वाच् चेति भावः । एत एवेश्वराणाम् इति न त्व् ईश्वरस्यापीत्य् उक्तम् ॥१७॥

_*_

॥ ९.११.१८ ॥

तत ऊर्ध्वं ब्रह्मचर्यं धारयन्न् अजुहोत् प्रभुः ।
त्रयोदशाब्दसाहस्रम् अग्निहोत्रम् अखण्डितम् ॥

श्रीधरः  अग्निहोत्रम् अजुहोत् । प्रभुः रामः ॥१८॥

क्रमसन्दर्भः  श्रीरामस्यानुरागं बहिर् ईहयापि दर्शयतितत ऊर्ध्वम् इति । तत ऊर्ध्वम् अखण्डितं ब्रह्मचर्यं धारयन्न् अजुहोत् । तां विना निर्वेदाद् इति भावः । त्रयोदशाब्दसाहस्रं त्व् अग्निहोत्रम् अखण्डितम् अजुहोत् ॥१८॥

विश्वनाथः  ततश् च तदानीन्तनान् स्वपुरस्थान् नीत्वैवान्तर्धानलीलां चकार ॥१८॥

_*_

॥ ९.११.१९ ॥

स्मरतां हृदि विन्यस्य विद्धं दण्डककण्टकैः ।
स्वपादपल्लवं राम आत्मज्योतिर् अगात् ततः ॥

श्रीधरः  आत्मज्योतिर् निजं धाम ॥१९॥

क्रमसन्दर्भः  तदनन्तरश तद्वियोगहेतुलोकप्रवादमयं नरलोकं त्यक्त्वा नित्यत्वसंयोगमयं निजलोकम् आरूढवान् इत्य् आहये लोकरक्षेच्छया केचित् त्यक्तास् तेषां च सन्ततं स्वयम् एवासौ महाप्रेम्णा स्फुरति स्मेति चाहस्मरताम् इति विद्धं विद्धत्वेन प्रेम्णैव प्रतीतम् इत्य् अर्थः । शिलतृणाङ्कुरैः सीदतीति नः कलिलतां मनः कान्त गच्छति [भा.पु. १०.३१.११] इतिवत् । इति पित्राज्ञापालनमर्यादास्मरणम् आत्मनो ज्योतीरूपं स्ववैकुण्ठम् ॥१९॥

विश्वनाथः  किन्त्व् अन्यदेशस्थितानाम् अनुरागिभक्तानां हृदि दण्डककण्टकविद्धं पादम् इति ते कण्टकास् तेषां हृद्य् एव सहस्रगुणं लगन्तस् तान् मूर्च्छितान् कुर्वन्त्व् इति सौभाग्यैवेति तेषु रामस्य दया नाभूद् इति व्याजस्तुतिः । आत्मन एव, न तु मायाया ज्योतिर् यत्र तत्परं प्रपञ्चागोचरं स्वधाम्नः प्रकाशम् अगाद् इत्य् अर्थः ॥१९॥

_*_

॥ ९.११.२० ॥

नेदं यशो रघुपतेः सुरयाच्ञयात्त
लीलातनोर् अधिकसाम्यविमुक्तधाम्नः ।
रक्षोवधो जलधिबन्धनम् अस्त्रपूगैः
किं तस्य शत्रुहनने कपयः सहायाः ॥

श्रीधरः  जलधिबन्धनम् अस्त्रपूगैश् च रक्षसां वध इतीदं कविभिर् आश्चर्यम् इव वर्णितम् अपि यशः स्तुतिर् न भवति । तत्र हेतुःअधिकसाम्याभ्यां विमुक्तं धाम प्रभावो यस्य तस्य किं कपयः सहायाः । अतः सुग्रीवाद्याश्रयणं यथा लिलामात्रं तथैवेदम् अपि । युक्तं चैतद् इत्य् आहसुराणं याञ्जया आत्ता स्वीकृता लीलार्था तनुर् येन तस्य ।

क्रमसन्दर्भः  तद् एवम् उत्तरोत्तरं गुणविशेषं स्मरति नेदम् इति चतुर्भिः । स्वयम्पदाभिधेयान्य् अनिरपेक्षस्वरूपस्यैव साम्यातिशयराहित्यसम्भवेऽप्य् अस्य एतादृश्य् उक्तिस् तु स्वयम्पदाभिधेयतादृशस्वरूपश्रीकृष्णेनैक्याभिप्रायात् । अत्र स्वयम्पदाभावात् तेनैकं चास्य नरलीलादिसाधर्म्येण तत्प्रेष्ठरूपत्वात् । तथा च ब्रह्मापुराणे श्रीकृष्णवाक्यं

अन्तरङ्गस्वरूपा ये मत्स्यकूर्मादयस् त्व् अमी ।
सर्वात्मनायम् अत्रापि श्रीमद्दशरथात्मजः ॥ इति ॥२०॥

विश्वनाथः  नरलीलत्वेनैव चमत्कारं तस्य यशोमाधुर्यम् आस्वाद्यते, न त्व् ऐश्वर्यदृष्ट्येत्य् आहनेदम् इति आ सम्यग् एव आत्ततनोर् नित्यगृहीतलीलाविग्रहस्य रक्षसो रावणस्य वध इतीदं यशःस्तुतिर् न भवति । तत्र हेतुःअधिकसाम्याभ्याम् विमुक्तं धाम प्रभावो यस्य तस्य किं कपयः सहायाः ? तेन नरलीलत्वमाधुर्येणैव सर्वम् एतद् उपपद्यते इति भावः ॥२०॥

_*_

॥ ९.११.२१ ॥

यस्यामलं नृपसदःसु यशोऽधुनापि
गायन्त्य् अघघ्नम् ऋषयो दिगिभेन्द्रपट्टम् ।
तं नाकपालवसुपालकिरीटजुष्ट
पादाम्बुजं रघुपतिं शरणं प्रपद्ये ॥

श्रीधरः  एवंविधलीलाप्रयोजनं दर्शयन् प्रणमतियस्य यशो नृपाणां युधिष्ठिरादीनां सदःसु ऋषयो मार्कण्डेयादयो गायन्ति । दिगिभेन्द्राणां पट्टवद् आभरणरूपम् । तत्पर्यन्तं व्याप्तम् इत्य् अर्थः । नाकपाला देवाः । वसुपाला वसुधापालाश् च तेषां किरीटैर् जुष्टं पादाम्बुजं यस्य तं रघुपतिम् । पाठान्तरे तत् तस्य रघुपतेर् नाकपालादिभिर् जुष्टं पादाम्बुजं प्रपद्य इत्य् अर्थः ॥२१॥

क्रमसन्दर्भः  तथापि तस्य लौकिकलीलामाधुर्यावेशम् अनुस्मृत्य जीवन्मुक्ताद्या अपि परमसुखावेशाद् गायन्तीत्याहयस्येति । तथा च वक्ष्यते श्रीकृष्णलीलयां स्थित्युद्भवान्तम् [भा.पु. १०.५०.२९] इत्यादौ, तथापि मर्त्यानुविधस्य वर्ण्यत इति ॥२१॥

विश्वनाथः  रामं प्रपद्यमानस्य सर्वोत्कर्षम् आहयस्य निर्मलं यशः नृपाणां युधिष्ठिरादीनां सदःसु ऋषयो मार्कण्डेयादयो गायन्ति, दिगिभेन्द्रपट्टं पट्टशब्दस्यासद्वाचित्वात् दिग्गजेन्द्रारूढम् इत्य् अर्थः । तेन यशसः सर्वदिग्विजयिसेनानीत्वम् उक्तम् । नाकपाला देवेन्द्राद्याः, वसुपालाः नरेन्द्राश् च, तेषां किरीटैर् जुष्टं पादाम्बुजं यस्य तम् । जुष्टम् इति रघुपतेर् इति पाठे तत् तस्येत्य् अर्थः ॥२१॥

_*_

॥ ९.११.२२ ॥

स यैः स्पृष्टोऽभिदृष्टो वा संविष्टोऽनुगतोऽपि वा ।
कोसलास् ते ययुः स्थानं यत्र गच्छन्ति योगिनः ॥

श्रीधरः  स रामः संविष्ट उपवेशितोऽनुगतो वा यैस् ते कोशलदेशवासिनः सर्वेऽपि यत्र योगिनो गच्छन्ति तत् स्थानं ययुः ॥२२॥

क्रमसन्दर्भः  अथ श्रीसीतादीनां पुनस् तन्मिलनं कैमुत्येनाहस यैवेति । कोसला इत्य् उपलक्षणम् एव । योगिनस् तद्भक्तिसिद्धाः ॥२२॥

विश्वनाथः  संविष्टः सख्यात् यैः सहोपविष्टः शयितो वा, ते कोशलदेशवासिनो योगिनो भक्तियोगवन्तः स्थानं वैकुण्ठम् ॥२२॥

_*_

॥ ९.११.२३ ॥

पुरुषो रामचरितं श्रवणैर् उपधारयन् ।
आनृशंस्यपरो राजन् कर्मबन्धैर् विमुच्यते ॥

श्रीधरः  आनृशंस्यपर उपशमनिष्ठः सन् विमुच्यते ॥२३॥

क्रमसन्दर्भः  न व्याख्यातम्.

विश्वनाथः  आनृशंस्यपरः क्रौर्यशून्योऽमत्सर इत्य् अर्थः ॥२३॥

_*_

॥ ९.११.२४ ॥

श्रीराजोवाच
कथं स भगवान् रामो भ्रात्ṝन् वा स्वयम् आत्मनः ।
तस्मिन् वा तेऽन्ववर्तन्त प्रजाः पौराश् च ईश्वरे ॥

श्रीधरः  स रामः स्वयं कथम् अवर्तत ? भात्ṝन् प्रति वा कथम् अवर्तत ? कथम्भूतान् ? आत्मन आत्मांशभूतान् । तस्मिन् वा ईश्वरे ते भ्रात्रादयोऽनु अनन्तरं कथम् अवर्तन्त ? इति प्रश्नत्रयम् ॥२४॥

क्रमसन्दर्भः  न व्याख्यातम्.

विश्वनाथः  आत्मनो भात्ṝन् प्रति कथम् अवर्तत ? स्वयम् वा कथम् अवर्तत ? तस्मिन् भ्रात्रादयः कथम् अवर्तन्त ? इति प्रश्नत्रयम् ॥२४॥

_*_

॥ ९.११.२५ ॥

श्रीबादरायणिर् उवाच
अथादिशद् दिग्विजये भ्रात्ṝंस् त्रिभुवनेश्वरः ।
आत्मानं दर्शयन् स्वानां पुरीम् ऐक्षत सानुगः ॥

श्रीधरः  तत्र श्रीरामस्य भ्रट्रादिषु प्रवृत्तिप्रकारम् आहअथेति । अनेनैव भ्रात्ṝणाम् अपि तदाज्ञानुसारितया प्रवृत्तिर् उक्ता । अथ सिंहासनस्वीकारानन्तरम् ॥२५॥

क्रमसन्दर्भः  न व्याख्यातम्.

विश्वनाथः  भ्रात्ṝन् दिग्विजये आदिशद् इति भ्रात्ṝणां तद्दर्शनरूपं स्वसुखम् अपि परिहाय तदाज्ञापालनरूपा तस्मिन्न् अनुवृत्तिर् उक्ता । रामस्यापि तेषु स्नेहात् तद्देशाधिकारदानरूपा वृत्तिर् उक्ता । स्वानां स्वप्रजापौरांश् चेति । प्रजासु पौरेषु च स्वदर्शनकृपावलोकादिदानरूपा तस्य वृत्तिर् उक्ता । पुरीम् ऐक्षतेति स्वयं कृत्? अवर्ततेत्य् अस्योत्तरम् ॥२५॥

_*_

॥ ९.११.२६ ॥

आसिक्तमार्गां गन्धोदैः करिणां मदशीकरैः ।
स्वामिनं प्राप्तम् आलोक्य मत्तां वा सुतराम् इव ॥

श्रीधरः  पुरीं वर्णयति त्रिभिः, गन्धोदकैर् मदबिन्दुभिश् चासिक्ता मार्गा यस्याम् । सुतरां मत्ताम् इव समृद्धम् । वा इति वितर्के । पाठान्तरे वासितगां वासितां कामोन्मत्तां गाम् इवेत्य् अर्थः ॥२६॥

क्रमसन्दर्भः  न व्याख्यातम्.

विश्वनाथः  अतस् तस्येक्षणीयां पुरीं वर्णयतिआसिक्तेत्यादि । सुतरां मत्ताम् इव समृद्धां वेति वितर्के । वासितगाम् इवेति पाठे वासितां कामोन्मत्तां गम् इवेत्य् अर्थः । समासान्ताभाव आर्षः ॥२६॥

_*_

॥ ९.११.२७२८ ॥

प्रासादगोपुरसभा चैत्यदेवगृहादिषु ।
विन्यस्तहेमकलशैः पताकाभिश् च मण्डिताम् ॥
पूगैः सवृन्तै रम्भाभिः पट्टिकाभिः सुवाससाम् ।
आदर्शैर् अंशुकैः स्रग्भिः कृतकौतुकतोरणाम् ॥

न कतमेनापि व्याख्यातम्.


_*_

॥ ९.११.२९ ॥

तम् उपेयुस् तत्र तत्र पौरा अर्हणपाणयः ।
आशिषो युयुजुर् देव पाहीमां प्राक् त्वयोद्धृताम् ॥

श्रीधरः  पौराणां तस्मिन् वृत्तिम् आहतम् उपेयुर् इति । वराहरूपेण त्वयोद्धृताम् इमां पृथ्वीं पाहीति ॥२९॥

क्रमसन्दर्भः  न व्याख्यातम्.

विश्वनाथः  पौराणां तस्मिन्न् अनुवृत्तिम् आहतम् इति । इमां पृथ्वीं प्राक् वराहरूपेण ॥२९॥

_*_

॥ ९.११.३० ॥

ततः प्रजा वीक्ष्य पतिं चिरागतं
दिदृक्षयोत्सृष्टगृहाः स्त्रियो नराः ।
आरुह्य हर्म्याण्य् अरविन्दलोचनम्
अतृप्तनेत्राः कुसुमैर् अवाकिरन् ॥

श्रीधरः  प्रजानां तस्मिन् वृत्तिम् आहततः प्रजा इति ॥३०॥

क्रमसन्दर्भः  न व्याख्यातम्.

विश्वनाथः  प्रजानां तस्मिन् वृत्तिम् आहतत इति । चिरागतम् इति वनवासाद् आगमनसमयभवदर्शनम् इदं ज्ञेयम् ॥३०॥

_*_

॥ ९.११.३१ ॥

अथ प्रविष्टः स्वगृहं जुष्टं स्वैः पूर्वराजभिः ।
अनन्ताखिलकोषाढ्यम् अनर्घ्योरुपरिच्छदम् ॥

श्रीधरः  स्वयं कथम् अवर्तत ? इत्य् अस्योत्तरम् आहअथेति यावत् समाप्ति । स्वगृहं प्रविष्टः संस् तस्मिन् रेम इति पञ्चमेनान्वयः । गृहं वर्णयति सार्धैस् त्रिभिःअनन्ता येऽखिलानां रत्नादीनां कोशास् तैर् आढ्यम् । अनर्ध्या उरवः परिच्छदा यस्मिन् ॥३१॥

क्रमसन्दर्भः  न व्याख्यातम्.

विश्वनाथः  स्वयं कथम् अवर्तत ? इत्य् अस्योत्तरम् विस्तारेण पुनर् आहअथेत्यादिना ॥३१॥

_*_

॥ ९.११.३२ ॥

विद्रुमोदुम्बरद्वारैर् वैदूर्यस्तम्भपङ्क्तिभिः ।
स्थलैर् मारकतैः स्वच्छैर् भ्राजत्स्फटिकभित्तिभिः ॥

श्रीधरः  विद्रुममया उदुम्बरा देहल्यो येषु तैर् द्वारैः । स्वच्छैः स्थलैः । तृतीयान्तानां मण्डितम् इति तृतीयेनान्वयः ॥३२॥

क्रमसन्दर्भः  न व्याख्यातम्.

विश्वनाथः  विद्रुममया उदुम्बरा देहल्यो येषु तैर् द्वारैः ।तृतीयान्तानां मण्डितम् इति तृतीयेनान्वयः ॥३२॥

_*_

॥ ९.११.३३ ॥

चित्रस्रग्भिः पट्टिकाभिर् वासोमणिगणांशुकैः ।
मुक्ताफलैश् चिदुल्लासैः कान्तकामोपपत्तिभिः ॥

श्रीधरः  वाससां मणिगणानां चांशुकैर् दीप्तिभिः चित् चैतन्यं तद्वद् उल्लासैर् उज्ज्वलैः । यद् वा, चिद् इति क्वचित् । वैदूर्यस्तम्भादिषु यथाशोभनम् उज्ज्वलैर् मुक्ताफलैर् मण्दितम् इत्य् अर्थः । कान्ताः कमनीयाः कामोपपत्तयो भोगसाधनानि ताभिः ॥३३॥

क्रमसन्दर्भः  न व्याख्यातम्.

विश्वनाथः  वाससां मणिगणानां चांशुकैः । चितश् चिच्छक्तेर् उल्लासैश् चिन्मयैर् इति सर्वेषां विशेषणम् इदं पुर्या अप्राकृतत्वात् । कान्ताः कमनीया भोगानाम् उपपत्तिः सिद्धिर् यतस् तैर् इत्य् अपि सर्वेषां विशेषणम् ॥३३॥


_*_

॥ ९.११.३४ ॥

धूपदीपैः सुरभिभिर् मण्डितं पुष्पमण्डनैः ।
स्त्रीपुम्भिः सुरसङ्काशैर् जुष्टं भूषणभूषणैः ॥

श्रीधरः  भूषणानां भूषणभूतैः ॥३४॥

क्रमसन्दर्भः, विश्वनाथः  न व्याख्यातम्.

_*_

॥ ९.११.३५ ॥

तस्मिन् स भगवान् रामः स्निग्धया प्रिययेष्टया ।
रेमे स्वारामधीराणाम् ऋषभः सीतया किल ॥

श्रीधरः, क्रमसन्दर्भः  न व्याख्यातम्.

विश्वनाथः  तस्मिन् स्वगृहे ॥३५॥

_*_

॥ ९.११.३६ ॥

बुभुजे च यथाकालं कामान् धर्मम् अपीडयन् ।
वर्षपूगान् बहून् न्ṝणाम् अभिध्याताङ्घ्रिपल्लवः ॥ ।

श्रीधरः  न्ṝणां मध्ये । यद् वा, न्ṝणां नृभिर् अभिद्यातम् अङ्घ्रिपल्लवं यस्येति ॥३६॥

क्रमसन्दर्भः  न व्याख्यातम्.

विश्वनाथः  न्ṝणां नृभिः ॥३६॥

इति सारार्थदर्शिन्यां हर्षिण्यां भक्तचेतसाम् ।
नवमैकादशोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
श्रीरामचन्द्रचरितम् नाम
एकादशोऽध्यायः ।
॥ ९.११ ॥



(९.१२)
अथ द्वादशोऽध्यायः
श्रीरामवंशानुकीर्तनम्

॥ ९.१२.१ ॥

श्रीशुक उवाच
कुशस्य चातिथिस् तस्मान् निषधस् तत्सुतो नभः ।
पुण्डरीकोऽथ तत्पुत्रः क्षेमधन्वाभवत् ततः ॥

श्रीधरः  
द्वादशे रामपुत्रस्य कुशस्यान्वय उच्यते ।
एवम् इक्ष्वाकुपुत्रस्य शशादस्येरितोऽन्वयः ॥

कुशस्य रामपुत्रस्यातिथिः सुतोऽभवत् ।

क्रमसन्दर्भः  न व्याख्यातम्.

विश्वनाथः
द्वादशे कुशवंशस्य सुमित्रान्तस्य कीर्तनम् ।
समाप्तश् चेक्ष्वाकुसूनोर् विकुक्षेर् अयम् अन्वयः ॥१॥

_*_

॥ ९.१२.२ ॥

देवानीकस् ततोऽनीहः पारियात्रोऽथ तत्सुतः ।
ततो बलस्थलस् तस्माद् वज्रनाभोऽर्कसम्भवः ॥

श्रीधरः  अर्कसम्भवोऽर्कस्यांशात् सम्भूतः ।

क्रमसन्दर्भः  न व्याख्यातम्.

विश्वनाथः  अर्कसम्भवः अर्कस्यांशात् सम्भूतः ॥२॥

_*_

॥ ९.१२.३४ ॥

सगणस् तत्सुतस् तस्माद् विधृतिश् चाभवत् सुतः ।
ततो हिरण्यनाभोऽभूद् योगाचार्यस् तु जैमिनेः ॥
शिष्यः कौशल्य आध्यात्मं याज्ञवल्क्योऽध्यगाद् यतः ।
योगं महोदयम् ऋषिर् हृदयग्रन्थिभेदकम् ॥

श्रीधरः  ततो विधृतेर् हिरण्यनाभः । कथम्भूतः, जैमिनेः शिष्यो योगाचार्यः । तद् आहयतः सकाशात् कौशल्यो याज्ञवल्क्यऋषिर् आध्यात्मं योगम् अध्यगात् । महान्त उदया सिद्धयो यस्मिंस् तम् । हृदयग्रन्थेर् भेदकं च ।

क्रमसन्दर्भः  न व्याख्यातम्.

विश्वनाथः  हिरण्यनाभस् तु जैमिनेः शिष्यः सन् योगाशार्योऽभूद् इत्य् अन्वयः । यतो हिरण्यनाभात् । कौशल्यो याज्ञवल्क्य ऋषिः आध्यात्मं योगम् अध्यगात् ॥३४॥

_*_

॥ ९.१२.५ ॥

पुष्पो हिरण्यनाभस्य ध्रुवसन्धिस् ततोऽभवत् ।
सुदर्शनोऽथाग्निवर्णः शीघ्रस् तस्य मरुः सुतः ॥

न कतमेनापि व्याख्यातम्.

_*_

॥ ९.१२.६ ॥

सोऽसाव् आस्ते योगसिद्धः कलापग्रामम् आस्थितः ।
कलेर् अन्ते सूर्यवंशं नष्टं भावयिता पुनः ॥

श्रीधरः  मरुं विशिनष्टियोऽसाव् इति । पुनर् भावयिता भावयिष्यति ।

क्रमसन्दर्भः  न व्याख्यातम्.

विश्वनाथः  यो मरुः प्रसूश्रुतं पुत्रम् उत्पाद्य कलापग्रामम् आश्रितोऽद्याप्य् आस्ते । भावयिता पुनः पुत्रम् उत्पाद्य प्रवर्तयिष्यते इत्य् अर्थः ॥६॥

_*_

॥ ९.१२.७ ॥

तस्मात् प्रसुश्रुतस् तस्य सन्धिस् तस्याप्य् अमर्षणः ।
महस्वांस् तत्सुतस् तस्माद् विश्वबाहुर् अजायत ॥

श्रीधरः, क्रमसन्दर्भः  न व्याख्यातम्.

विश्वनाथः  तस्मान् मरोः ॥७॥

_*_

॥ ९.१२.८ ॥

ततः प्रसेनजित् तस्मात् तक्षको भविता पुनः ।
ततो बृहद्बलो यस् तु पित्रा ते समरे हतः ॥

श्रीधरः, विश्वनाथः  पित्राऽभिमन्युना ॥८॥

क्रमसन्दर्भः  न व्याख्यातम्.

_*_

॥ ९.१२.९१२ ॥

एते हीक्ष्वाकुभूपाला अतीताः शृण्व् अनागतान् ।
बृहद्बलस्य भविता पुत्रो नाम्ना बृहद्रणः ॥
ऊरुक्रियः सुतस् तस्य वत्सवृद्धो भविष्यति ।
प्रतिव्योमस् ततो भानुर् दिवाको वाहिनीपतिः ॥
सहदेवस् ततो वीरो बृहदश्वोऽथ भानुमान् ।
प्रतीकाश्वो भानुमतः सुप्रतीकोऽथ तत्सुतः ॥
भविता मरुदेवोऽथ सुनक्षत्रोऽथ पुष्करः ।
तस्यान्तरिक्षस् तत्पुत्रः सुतपास् तद् अमित्रजित् ॥

श्रीधरः  तत् तस्माद् अमित्रजित् ॥१२॥

क्रमसन्दर्भः, विश्वनाथः  न व्याख्यातम्.

_*_

॥ ९.१२.१३१४ ॥

बृहद्राजस् तु तस्यापि बर्हिस् तस्मात् कृतञ्जयः ।
रणञ्जयस् तस्य सुतः सञ्जयो भविता ततः ॥
तस्माच् छाक्योऽथ शुद्धोदो लाङ्गलस् तत्सुतः स्मृतः ।
ततः प्रसेनजित् तस्मात् क्षुद्रको भविता ततः ॥

न कतमेनापि व्याख्यातम्.

_*_

॥ ९.१२.१५ ॥

रणको भविता तस्मात् सुरथस् तनयस् ततः ।
सुमित्रो नाम निष्ठान्त एते बार्हद्बलान्वयाः ॥

श्रीधरः  निष्ठा वंशस्य स्थितिस् तस्या अन्तः ॥१५॥

क्रमसन्दर्भः  न व्याख्यातम्.

विश्वनाथः  नामनिष्ठयोर् वाचकवाच्ययोर् अन्तो नाशो यस्मात् सः । तस्माद् अन्यो न भविष्यतीत्य् अर्थः । यद् वा, नाम्नैव, न तु कयाचन कीर्त्या नितरां तिष्ठन्तीति नामनिष्ठा बृहद्बलसुतादयस् तेषाम् अपि अन्तःप्रवाहः समाप्तिर् यस्मात् सः ॥१५॥

_*_

॥ ९.१२.१६ ॥

इक्ष्वाकूणाम् अयं वंशः सुमित्रान्तो भविष्यति ।
यतस् तं प्राप्य राजानं संस्थां प्राप्स्यति वै कलौ ॥

श्रीधरः  तद् एवाहइक्ष्वाकूणाम् इति ॥१६॥

क्रमसन्दर्भः, विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
नवमे द्वादशोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
रामवंशानुचरितं नाम
द्वादशोऽध्यायः ।
॥ ९.१२ ॥

_*_


(९.१३)
अथ त्रयोदशोऽध्यायः
सूर्यवंशानुकीर्तनम्

॥ ९.१३.१ ॥

श्रीशुक उवाच
निमिर् इक्ष्वाकुतनयो वसिष्ठम् अवृतर्त्विजम् ।
आरभ्य सत्रं सोऽप्य् आह शक्रेण प्राग् वृतोऽस्मि भोः ॥

श्रीधरः  
इक्ष्वाकोर् एव पुत्रस्य निमेर् वंशस् त्रयोदशे ।
वर्ण्यते जज्ञिरे यत्र ब्रह्मज्ञा जनकादयः ॥

निमेर् औरसः पुत्रो नाभूद् इति दर्शयन् कथाम् आहनिमिर् इत्य् एकादशभिः । सत्रम् आरभ्य वसिष्ठम् ऋत्विजम् अवृत वव्रे ॥१॥

क्रमसन्दर्भः  अथ त्रयोदशे निमिः प्राहेति योगबलेन लिङ्गशरीरम् अवलम्ब्यैवेति ज्नेयम् ॥१॥

विश्वनाथः  
निमेर् इक्ष्वाकुपुत्रस्य वंशम् उक्त्वा त्रयोदशे ।
समार्पितः सूर्यवंशो विष्णुवैष्णवसङ्कथ ॥

_*_

॥ ९.१३.२ ॥

तं निर्वर्त्यागमिष्यामि तावन् मां प्रतिपालय ।
तूष्णीम् आसीद् गृहपतिः सोऽपीन्द्रस्याकरोन् मखम् ॥

श्रीधरः  तं शक्रस्य मखं निर्वर्त्य । प्रतिपालय प्रतीक्षस्वेति गृहपतिर् निमिः ॥२॥

क्रमसन्दर्भः  न व्याख्यातम्.

विश्वनाथः  प्रतिपालय प्रतीक्षस्वेति गृहपतिर् निमिः ॥२॥

_*_

॥ ९.१३.३ ॥

निमित्तश् चलम् इदं विद्वान् सत्रम् âरभताम् आत्मवान् ।
ऋत्विग्भिर् अपरैस् तावन् नागमद् यावता गुरुः ॥

श्रीधरः  इदं जीवितं चलम् अस्थिरं विद्वान् ॥३॥

क्रमसन्दर्भः  न व्याख्यातम्.

विश्वनाथः  इदं जीवितं चलम् अस्थिरं विद्वान् यत आत्मवान् सुबुद्धिः ॥३॥

_*_

॥ ९.१३.४ ॥

शिष्यव्यतिक्रमं वीक्ष्य तं निर्वर्त्यागतो गुरुः ।
अशपत् पतताद् देहो निमेः पण्डितमानिनः ॥

श्रीधरः  इन्द्रस्य मखं निर्वर्त्यागतो गुरुः शिष्यस्य व्यतिक्रमम् अन्यायं वीक्ष्य निमेर् देहः पतत्व् इत्य् अशपत् ॥४॥

क्रमसन्दर्भः  न व्याख्यातम्.

विश्वनाथः  निर्वर्त्य शक्रस्य मखं निष्पाद्य आगतः शिष्यस्य निमेर् व्यतिक्रमम् स्वस्यानपेक्षाम् ॥४॥

_*_

॥ ९.१३.५ ॥

निमिः प्रतिददौ शापं गुरवेऽधर्मवर्तिने ।
तवापि पतताद् देहो लोभाद् धर्मम् अजानतः ॥

श्रीधरः, क्रमसन्दर्भः  न व्याख्यातम्.

विश्वनाथः  अधर्मवर्तिने लोभात् इन्द्रतो मत्तोऽपि दक्षिणाकाङ्क्षारूपात् ॥५॥

_*_

॥ ९.१३.६ ॥

इत्य् उत्ससर्ज स्वं देहं निमिर् अध्यात्मकोविदः ।
मित्रावरुणयोर् जज्ञे उर्वश्यां प्रपितामहः ॥

श्रीधरः  उर्वशीदर्शनात् स्कन्नं रेतस् ताभ्यां कुम्भे निषिक्तं तस्मात् प्रपितामहो वसिष्ठो जज्ञे । तद् आहमित्रावरुणयोर् इति । तथा च श्रुतिःकुम्भे रेतः सिषिचतुः समानम् [ऋ.वे. ७.३३.२४] इति ॥६॥

क्रमसन्दर्भः  न व्याख्यातम्.

विश्वनाथः  प्रपितामहो वशिष्ठः देहं त्यक्त्वा, मित्रावरुणयोर् जज्ञे इति ऊर्वशीदर्शनतस् तदीयरेतसः कुम्भनिहिताद् इत्य् अर्थः । तथा च श्रुतिःकुम्भे रेतः सिषिचतुः समानम् [ऋ.वे. ७.३३.२४] इति ॥६॥

_*_

॥ ९.१३.७ ॥

गन्धवस्तुषु तद्देहं निधाय मुनिसत्तमाः ।
समाप्ते सत्रयागे च देवान् ऊचुः समागतान् ॥

श्रीधरः, क्रमसन्दर्भः  न व्याख्यातम्.

विश्वनाथः  तद्देहं निमिशरीरम् ॥७॥

_*_

॥ ९.१३.८ ॥

राज्ञो जीवतु देहोऽयं प्रसन्नाः प्रभवो यदि ।
तथेत्य् उक्ते निमिः प्राह मा भून् मे देहबन्धनम् ॥

श्रीधरः  यदि प्रसन्नाः प्रभवः समर्थाश् चेत्, तर्हि जीवत्व् इत्य् ऊचुः ॥८॥

क्रमसन्दर्भः  निमिः प्राहेति । योगबलेन लिङ्गशरीरम् अवलम्ब्यैवेति ज्ञेयम् ॥८॥

विश्वनाथः  यदि प्रसन्नाः प्रभवः समर्थाश् च, तर्हि जीवत्व् इत्य् ऊचुः । तथेति देवैर् उक्ते सति ॥८॥

_*_

॥ ९.१३.९१० ॥

यस्य योगं न वाञ्छन्ति वियोगभयकातराः ।
भजन्ति चरणाम्भोजं मुनयो हरिमेधसः ॥
देहं नावरुरुत्सेऽहं दुःखशोकभयावहम् ।
सर्वत्रास्य यतो मृत्युर् मत्स्यानाम् उदके यथा ॥

श्रीधरः  यस्य देहस्य योगं न वाञ्छन्ति, अपि तु मोक्षायैव भजन्ति ॥९॥

क्रमसन्दर्भः  अस्य वियोगो भविष्यतीति भयेन कातरा विक्लवात्मानः सन्तो यस्य योगमात्रं, किम् उत तत्सम्बन्धिना जन्मना नानाजातीयसुखं न वाञ्छन्ति, किन्तु भजन्ति केवलम् । ननु, चरणाम्भोजं भजन्तीति सेवा सुखेच्छा दर्शिता । सेवा च देहं विना न सम्भवति, तर्हि कथं तद् उपयुक्तं देहम् अपि न वाञ्छन्ति ? नेत्य् आहदेहम् इति । दुःखावहम् एव न कामये तदीयपरमसेवोपयुक्तदेहस् तु पार्षदरूप एव । स च नित्यसुखात्मक एवेति भावः । आश्रयाद् इति पाठेऽपि स एवार्थः ॥९१०॥

विश्वनाथः  भजन्तीति देहाभावे चरणाम्भोजभजनासम्भवान् मम भगवत्पार्षददेहोऽस्त्व् इति प्रार्थारूपो गूढो ध्वनिः ॥९॥ नावरुरुत्से न धर्तुम् इच्छामि । उदके उदकेऽपि । उदके जलचराद् अन्यस्मात् अन्यत्र स्थले स्वभावाच् च मृत्युर् इत्य् अर्थः ॥१०॥

_*_

॥ ९.१३.११ ॥

देवा ऊचुः
विदेह उष्यतां कामं लोचनेषु शरीरिणाम् ।
उन्मेषणनिमेषाभ्यां लक्षितोऽध्यात्मसंस्थितः ॥

श्रीधरः  निमिर् विदेह एव सन्न् उष्यतां वसतु । कामं यथेच्छम् । एवं सति युष्माभिः प्रार्थितं जीवितम् अस्य भविष्यति न च देहबन्ध इति भावः । स चाध्यात्मसंस्थितो लोचनयोः स्थितः सन्न् उन्मेषणनिमेषाभ्यां तत् प्रवर्तकत्वेन लक्षितो वर्तत इति शेषः ॥१०॥

क्रमसन्दर्भः  देवा ऊचुर् इति । देवास् तु यत् किञ्चिद् एव समादधत् ऊचुर् इत्य् अमरकोषात् । राज्ञो जीवतु देहोऽयम् इति मुन्यर्थितस्य राज्ञा तन्निषेधस्य च करणे सङ्कटत्वापातात् तदीयपरमाभीष्टस्य च दातुं शक्यत्वाद् इति भावः ॥११॥

विश्वनाथः  देवा ऊचुर् इति । देहो जीवत्व् इति मुनीनां प्रार्थितं न जीवत्व् इति राज्ञः पार्षददेहो भवत्व् इति तृतीयप्रार्थितस्य दातुम् अशक्यत्वाद् उभयम् एव दित्सन्तः ऊचुर् इत्य् अर्थः । निमिर् विदेह एव उष्यतां वसतु, लक्षितो ज्ञातः सन् लोचनेषु अध्यात्मसंस्थित इत्य् आभ्याम् जीवितं देहबन्धाभावश् चेत्य् उभयप्रार्थितं सेत्स्यतीति भावः ॥११॥

_*_

॥ ९.१३.१२ ॥

अराजकभयं न्ṝणां मन्यमाना महर्षयः ।
देहं ममन्थुः स्म निमेः कुमारः समजायत ॥

श्रीधरः  तद् एव मृताद् अपि निमेर् देहाद् वंशप्रवृत्तिं दर्शयतिअराजकभयम् इति ॥१२॥

क्रमसन्दर्भः  अराजक इति । ततः स्ववाक्यं चाव्यर्थं ते चक्रुर् इति भावः ॥१२॥

विश्वनाथः  न व्याख्यातम्.

_*_

॥ ९.१३.१३ ॥

जन्मना जनकः सोऽभूद् वैदेहस् तु विदेहजः ।
मिथिलो मथनाज् जातो मिथिला येन निर्मिता ॥

श्रीधरः  तस्यान्वर्थानि त्रीणि नामान्य् आहजन्मनासाधारणेन । जन एव जनकः । यद् वा, स्वदेहद्वारा जनकत्वात् स निमिर् जनकोऽभूद् इत्य् अर्थः । मिथिला येन निर्मिता इत्य् अनेन व्युत्पत्त्य् अन्तरम् अर्थाद् उक्तम् ॥१३॥

क्रमसन्दर्भः  न व्याख्यातम्.

विश्वनाथः  जन्मना असाधारणेन जायत इति जनकः ॥१३॥

_*_

॥ ९.१३.१४ ॥

तस्माद् उदावसुस् तस्य पुत्रोऽभून् नन्दिवर्धनः ।
ततः सुकेतुस् तस्यापि देवरातो महीपते ॥

न कतमेनापि व्याख्यातम्.

_*_

॥ ९.१३.१५ ॥

तस्माद् बृहद्रथस् तस्य महावीर्यः सुधृत्पिता ।
सुधृतेर् धृष्टकेतुर् वै हर्यश्वोऽथ मरुस् ततः ॥

श्रीधरः  सुधृत् सुधृतिस् तस्य पिता ॥१५॥

क्रमसन्दर्भः  न व्याख्यातम्.

विश्वनाथः  सुधृतेः पिता सुधृत्पिता ॥१५॥

_*_

॥ ९.१३.१६१७ ॥

मरोः प्रतीपकस् तस्माज् जातः कृतरथो यतः ।
देवमीढस् तस्य पुत्रो विश्रुतोऽथ महाधृतिः ॥
कृतिरातस् ततस् तस्मान् महारोमा च तत्सुतः ।
स्वर्णरोमा सुतस् तस्य ह्रस्वरोमा व्यजायत ॥

न कतमेनापि व्याख्यातम्.

_*_

॥ ९.१३.१८ ॥

ततः शीरध्वजो जज्ञे यज्ञार्थं कर्षतो महीम् ।
सीता शीराग्रतो जाता तस्मात् शीरध्वजः स्मृतः ॥

श्रीधरः, क्रमसन्दर्भः  न व्याख्यातम्.

विश्वनाथः  कर्षतो यस्य सीता रामपत्नी शीराग्रतो लाङ्गलाग्रतो जाता तस्माद् एव हेतोः शीर एव ध्वजः कीर्तिव्यञ्जको यस्य सः ॥१८॥

_*_

॥ ९.१३.१९ ॥

कुशध्वजस् तस्य पुत्रस् ततो धर्मध्वजो नृपः ।
धर्मध्वजस्य द्वौ पुत्रौ कृतध्वजमितध्वजौ ॥

न कतमेनापि व्याख्यातम्.

_*_

॥ ९.१३.२०२१ ॥

कृतध्वजात् केशिध्वजः खाण्डिक्यस् तु मितध्वजात् ।
कृतध्वजसुतो राजन्न् आत्मविद्याविशारदः ॥
खाण्डिक्यः कर्मतत्त्वज्ञो भीतः केशिध्वजाद् द्रुतः ।
भानुमांस् तस्य पुत्रोऽभूच् छतद्युम्नस् तु तत्सुतः ॥

श्रीधरः  तस्य केशिध्वजस्य भानुमान् ॥२१॥

क्रमसन्दर्भः  न व्याख्यातम्.

विश्वनाथः  द्रुतः पलायितः । तस्य केशिध्वजस्य भानुमान् । तत् तस्य ॥२१॥

_*_

॥ ९.१३.२२२३ ॥

शुचिस् तु तनयस् तस्मात् सनद्वाजः सुतोऽभवत् ।
ऊर्जकेतुः सनद्वाजाद् अजोऽथ पुरुजित् सुतः ॥
अरिष्टनेमिस् तस्यापि श्रुतायुस् तत् सुपार्श्वकः ।
ततश् चित्ररथो यस्य क्षेमाधिर् मिथिलाधिपः ॥

श्रीधरः  तत् तस्मात् सुपार्श्वकः ॥२२॥

क्रमसन्दर्भः, विश्वनाथः  न व्याख्यातम्.

_*_

॥ ९.१३.२४ ॥

तस्मात् समरथस् तस्य सुतः सत्यरथस् ततः ।
आसीद् उपगुरुस् तस्माद् उपगुप्तोऽग्निसम्भवः ॥

श्रीधरः  अग्निसम्भवोऽग्नेर् अंशात् सम्भूतः ॥२४॥

क्रमसन्दर्भः  न व्याख्यातम्.

विश्वनाथः  अग्निसम्भवोऽग्न्यंशसम्भूतः ॥२४॥

_*_

॥ ९.१३.२५ ॥

वस्वनन्तोऽथ तत्पुत्रो युयुधो यत् सुभाषणः ।
श्रुतस् ततो जयस् तस्माद् विजयोऽस्माद् ऋतः सुतः ॥

श्रीधरः  यद् यस्मात् सुभाषणः ॥२५॥

क्रमसन्दर्भः, विश्वनाथः  न व्याख्यातम्.

_*_

॥ ९.१३.२६ ॥

शुनकस् तत्सुतो जज्ञे वीतहव्यो धृतिस् ततः ।
बहुलाश्वो धृतेस् तस्य कृतिर् अस्य महावशी ॥

न कतमेनापि व्याख्यातम्.

_*_

॥ ९.१३.२७ ॥

एते वै मैथिला राजन्न् आत्मविद्याविशारदाः ।
योगेश्वरप्रसादेन द्वन्द्वैर् मुक्ता गृहेष्व् अपि ॥

श्रीधरः  योगेश्वरा याज्ञवल्क्यादयस् तेषां प्रसादेन ॥२७॥

क्रमसन्दर्भः, विश्वनाथः  न व्याख्यातम्.

_*_

इति सारार्थदर्शिन्यां हर्षिण्यां भक्तचेतसाम् ।
त्रयोदशोऽयं नवमे सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
सूर्यवंशानुकीर्तनं नाम
त्रयोदशोऽध्यायः ।
॥ ९.१३ ॥



(९.१४)
अथ चतुर्दशोऽध्यायः
ऐलोपाख्यानं

॥ ९.१४.१ ॥

श्रीशुक उवाच
अथातः श्रूयतां राजन् वंशः सोमस्य पावनः ।
यस्मिन्न् ऐलादयो भूपाः कीर्त्यन्ते पुण्यकीर्तयः ॥

श्रीधरः  
चतुर्दशादिभिः सोम वंशमाहासमाप्तितः ।
यस्मिन्न् ऐलादयो भूपाः कीर्त्यन्ते पुण्यकीर्तयः ॥
चतुर्दशे गुरोः पत्न्यां तारायां सोमजाद् गुधात् ।
जातश् चैलः षड् उर्वश्याम् आयुमुख्यान् अजीजनत् ॥

क्रमसन्दर्भः  अथात इति । श्रुतपूर्वमीमांसान् प्रति अथातो ब्रह्म जिज्ञासा [वे.सू. १.१.१] इतिवत् स्वयं भगवदाविर्भावास्पदवंशकथनारम्भे माङ्गल्यायानन्तर्यहेतुविशेषयोर् बोधनाय च सोमस्य तद्वंशधरस्यापि पावनो वंशः । यद् वा, सोमस्य उमासहचरस्य शिवस्यापि, यत्पादनिःसृतसरित्प्रवरोदकेन तीर्थेन मूर्ध्न्य् अधिकृतेन शिवः शिवोऽभूत् [भा.पु. ३.२८.२२] इतिवत् स्वयं भगवदाविर्भावात् । अस्तु तावत् तत्सम्बन्धेन तादृशत्वं स्वतोऽप्य् अन्तः प्रशस्तम् इत्याहयस्मिन्न् इति ॥१॥

विश्वनाथः  
तारायां स्वगुरोः पत्न्याम् इन्दुना जनिताद् बुधात् ।
जात ऐलः षड् उर्वश्यां पुत्रान् प्राप चतुर्दशे ॥१॥

_*_

॥ ९.१४.२ ॥

सहस्रशिरसः पुंसो नाभिह्रदसरोरुहात् ।
जातस्यासीत् सुतो धातुर् अत्रिः पितृसमो गुणैः ॥

श्रीधरः, विश्वनाथः  न व्याख्यातम्.

क्रमसन्दर्भः  तद् एतत् परमानन्दविलसितं तथैव मुहुर् घोषितम् अपि श्री नारायणम् आरभ्य संशितुम् आरभतेसहस्रेति ॥२॥

_*_

॥ ९.१४.३ ॥

तस्य दृग्भ्योऽभवत् पुत्रः सोमोऽमृतमयः किल ।
विप्रौषध्युडुगणानां ब्रह्मणा कल्पितः पतिः ॥

श्रीधरः  दृग्भ्य आनन्दाश्रुभ्यः । अत एवामृतमयः । किलेत्य् आश्चर्ये । पाठान्तरे दृशो नेत्रात् । वक्ष्यमाणदर्पकारणम् आहविप्रेति ॥३॥

क्रमसन्दर्भः  न व्याख्यातम्.

विश्वनाथः  दृग्भ्य आनन्दाश्रुभ्यः, अत एवामृतमयः, दृश इति च पाठः ।

अत्रेः पत्न्य् अनसूया त्रीन् जज्ञे सुयशसः सुतान् ।
सोमं दुर्वाससं दत्तम् आत्मेशब्रह्मसम्भवान् ॥ [भा.पु. ४.१.१५] इति चतुर्थोक्तेः ।

सा पुनस् तं स्वगर्भे दधारेति केचित् । सङ्गकाले आनन्दाश्रूण्य् अपि तस्याम् आधत्तेत्य् अन्ये, पत्युः पुत्रत्वेन तस्या एव सुत इत्य् अपरे ॥३॥

_*_

॥ ९.१४.४ ॥

सोऽयजद् राजसूयेन विजित्य भुवनत्रयम् ।
पत्नीं बृहस्पतेर् दर्पात् तारां नामाहरद् बलात् ॥

श्रीधरः  सोमस्य पुत्रो बुध इति कथाद्वारेणाहपत्नीम् इति सार्धैर् नवभिः ॥४॥

क्रमसन्दर्भः, विश्वनाथः  न व्याख्यातम्.

_*_

॥ ९.१४.५ ॥

यदा स देवगुरुणा याचितोऽभीक्ष्णशो मदात् ।
नात्यजत् तत्कृते जज्ञे सुरदानवविग्रहः ॥

श्रीधरः  तत्कृते तन्निमित्तम् ॥५॥

क्रमसन्दर्भः, विश्वनाथः  न व्याख्यातम्.

_*_

॥ ९.१४.६ ॥

शुक्रो बृहस्पतेर् द्वेषाद् अग्रहीत् सासुरोडुपम् ।
हरो गुरुसुतं स्नेहात् सर्वभूतगणावृतः ॥

श्रीधरः  सुराणां दानवानां च विग्रहे कारणम् आहशुक्र इति । असुरैः सहितः । उडुपम् अग्रहीद् इत्य् अर्थः । सन्धिर् आर्षः । गुरोः सुतं बृहस्पतिम् अग्रहीत् । अङ्गिरसः सकाशात् प्राप्तविद्यो हर इति प्रसिद्धिः ॥६॥

क्रमसन्दर्भः  न व्याख्यातम्.

विश्वनाथः  सासुरः असुरैः सहितः उडुपं चन्द्रम् अग्रहीत् । तस्यैव पक्षो बभूव । सन्धिर् आर्षः । गुरुसुतम् इति अङ्गिरसः सकाशात् प्राप्तविद्यो हर इति प्रसिद्धिर् इति स्वामिचरणाः ॥६॥

_*_

॥ ९.१४.७ ॥

सर्वदेवगणोपेतो महेन्द्रो गुरुम् अन्वयात् ।
सुरासुरविनाशोऽभूत् समरस् तारकामयः ॥

श्रीधरः, विश्वनाथः  न व्याख्यातम्.

क्रमसन्दर्भः  सुरासुरयोर् विनाशो यस्मात्, तादृशः तारकामयस् तारकाकारणक इत्य् अमरकोषात् ॥७॥

_*_

॥ ९.१४.८ ॥

निवेदितोऽथाङ्गिरसा सोमं निर्भर्त्स्य विश्वकृत् ।
तारां स्वभर्त्रे प्रायच्छद् अन्तर्वत्नीम् अवैत् पतिः ॥

श्रीधरः  निवेदितो विज्ञापितः । विश्वकृद् ब्रह्मा । अवैद् अबुध्यत ॥८॥

क्रमसन्दर्भः  न व्याख्यातम्.

विश्वनाथः  अजो ब्रह्मा सोमं निर्भर्त्स्य तस्मात् सकाशात् तारां निष्काश्य स्वभर्त्रे बृहस्पतये, स च पतिस् ताम् अन्तर्वत्नीं गर्भवतीम् अवैत् ज्ञातवान् ॥८॥

_*_

॥ ९.१४.९ ॥

त्यज त्यजाशु दुष्प्रज्ञे मत्क्षेत्राद् आहितं परैः ।
नाहं त्वां भस्मसात् कुर्यां स्त्रियं सान्तानिकेऽसति ॥

श्रीधरः  बृहस्पतिर् आहत्यज त्यजेति । परैर् आहितं गर्भम् । गर्भे त्यक्ते भस्मीकरिष्यतीति बिभ्यतीं प्रत्य् आहनाहम् इति । सान्तानिकः सन्तानार्थी । सान्तानिके इति पाठे हे सत्पुत्रे इत्य् अर्थः ॥९॥

क्रमसन्दर्भः  त्यज त्यजेति गृहागमनानन्तरं गुरुवचनम् ॥९॥

विश्वनाथः  बृहस्पतिर् उवाचत्यजेति । परैर् आहितं गर्भम् मत्क्षेत्राद् अस्मात् त्यज दूरीकुरु । गर्भे त्यक्ते भस्मीकरिष्यतीति बिभ्यतीम् आश्वासयन्न् आहनाहम् इति । सान्तानिकः सन्तानार्थी । त्वयि सन्तानम् उत्पादयितुमना अस्मीत्य् अर्थः । सान्तानिके इति पाठे हे सत्पुत्रे इत्य् अर्थः ॥९॥

_*_

॥ ९.१४.१० ॥

तत्याज व्रीडिता तारा कुमारं कनकप्रभम् ।
स्पृहाम् आङ्गिरसश् चक्रे कुमारे सोम एव च ॥

न कतमेनापि व्याख्यातम्.

_*_

॥ ९.१४.११ ॥

ममायं न तवेत्य् उच्चैस् तस्मिन् विवदमानयोः ।
पप्रच्छुर् ऋषयो देवा नैवोचे व्रीडिता तु सा ॥

श्रीधरः, विश्वनाथः  न व्याख्यातम्.

क्रमसन्दर्भः  ममायं न च तवेति तु पुनः सभागमने द्वयोर् विवादः । तस्मिन् पुनर् जाते सदसि ॥११॥

_*_

॥ ९.१४.१२ ॥

कुमारो मातरं प्राह कुपितोऽलीकलज्जया ।
किं न वचस्य् असद्वृत्ते आत्मावद्यं वदाशु मे ॥

श्रीधरः, क्रमसन्दर्भः  न व्याख्यातम्.

विश्वनाथः  आत्मनोऽवद्यं दोषं किं न वदसि ॥१२॥

_*_

॥ ९.१४.१३ ॥

ब्रह्मा तां रह आहूय समप्राक्षीच् च सान्त्वयन् ।
सोमस्येत्य् आह शनकैः सोमस् तं तावद् अग्रहीत् ॥

श्रीधरः, विश्वनाथः  रह एकान्ते ॥१३॥

क्रमसन्दर्भः  न व्याख्यातम्.

_*_

॥ ९.१४.१४ ॥

तस्यात्मयोनिर् अकृत बुध इत्य् अभिधां नृप ।
बुद्ध्या गम्भीरया येन पुत्रेणापोडुराण् मुदम् ॥

श्रीधरः  पुरूरवस उर्वश्याम् आयुप्रमुखाः षट् पुत्रा जाता इति वक्तुं कथाम् आहतस्येत्यादिना यावत् समाप्ति ॥१४॥

क्रमसन्दर्भः, विश्वनाथः  न व्याख्यातम्.

_*_

॥ ९.१४.१५१६ ॥

ततः पुरूरवा जज्ञे इलायां य उदाहृतः ।
तस्य रूपगुणौदार्य शीलद्रविणविक्रमान् ॥
श्रुत्वोर्वशीन्द्रभवने गीयमानान् सुरर्षिणा ।
तदन्तिकम् उपेयाय देवी स्मरशरार्दिता ॥

न कतमेनापि व्याख्यातम्.

_*_

॥ ९.१४.१७१८ ॥

मित्रावरुणयोः शापाद् आपन्ना नरलोकताम् ।
निशम्य पुरुषश्रेष्ठं कन्दर्पम् इव रूपिणम् ॥
धृतिं विष्टभ्य ललना उपतस्थे तदन्तिके ।
स तां विलोक्य नृपतिर् हर्षेणोत्फुल्ललोचनः ।
उवाच श्लक्ष्णया वाचा देवीं हृष्टतनूरुहः ॥

श्रीधरः  ननु देवी मनुष्यस्यान्तिकम् उपागच्छेत् तत्राहमित्रावरुणयोः शापान् नरलोकतां मनुष्यभावम् आपन्ना सती ॥१७॥

क्रमसन्दर्भः  धृतिं विष्टभ्य तद्दर्शनेन जातस्तम्भादिविकारस्तम्भनाय धैर्यम् अवलम्ब्य ॥१७॥

विश्वनाथः  मित्रावरुणयोस् तद्दर्शनजनितकामविकारयोर् उर्वशी त्वं मानुषीव मनुष्यभुक्ता भवेत्य् अभिशापात् नरलोकगतां नरलोकम् ॥१७१८॥

_*_

॥ ९.१४.१९ ॥

श्रीराजोवाच
स्वागतं ते वरारोहे आस्यतां करवाम किम् ।
संरमस्व मया साकं रतिर् नौ शाश्वतीः समाः ॥

श्रीधरः  नौ आवयोः रतिर् अस्त्व् इति ॥१९॥

क्रमसन्दर्भः  न व्याख्यातम्.

विश्वनाथः  नौ रतिर् अस्तु ॥१९॥

_*_

॥ ९.१४.२० ॥

उर्वश्य् उवाच
कस्यास् त्वयि न सज्जेत मनो दृष्टिश् च सुन्दर ।
यदङ्गान्तरम् आसाद्य च्यवते ह रिरंसया ॥

श्रीधरः  यस्य तवाङ्गान्तरं वक्ष आसाद्य रिरंसया रन्तुम् इच्छया ह स्फुटं न च्यवते नापयाति । यद् यस्माद् इति वा ॥२०॥

क्रमसन्दर्भः  मनो दृष्टिश् च न च्यवत इति पूर्वेणैवान्वयः ॥२०॥

विश्वनाथः  यद् यस्मात् अङ्ग, हे राजन्, अन्तरं रहसि अवकाशम् आसाद्य प्राप्य रिरंसया मनश् च्यवते विकृतीभवति ॥२०॥

_*_

॥ ९.१४.२१ ॥

एताव् उरणकौ राजन् न्यासौ रक्षस्व मानद ।
संरंस्ये भवता साकं श्लाघ्यः स्त्रीणां वरः स्मृतः ॥

श्रीधरः  शापावसाने भाषाभङ्गमिषेण जिगमिषोस् तस्या भाषाबन्धम् आहएताव् इति द्वाभ्याम् । उरणकौ मेषौ न्यासौ निक्षेपरूपौ रक्षस्व । यः श्लाघ्यः स एव स्त्रीणां वरः स्मृतः । अतो विजातीयत्वं न दोष इति भावः ॥२१॥

क्रमसन्दर्भः  न व्याख्यातम्.

विश्वनाथः  शापावसानमिषेण स्वर्गं जिगमिषोस् तस्या भाषाबन्धम् आहएताव् इति द्वाभ्याम् । उरणकौ मेषौ न्यासौ निक्षेपरूपौ रक्ष । यः श्लाघ्यः स एव स्त्रीणां वरः स्मृतः । इति विजातीयत्वं स्त्रीणाम् अस्माकं न दोष इति भावः ॥२१॥

_*_

॥ ९.१४.२२ ॥

घृतं मे वीर भक्ष्यं स्यान् नेक्षे त्वान्यत्र मैथुनात् ।
विवाससं तत् तथेति प्रतिपेदे महामनाः ॥

श्रीधरः  हे वीर, घृतं मे भक्ष्यं स्यात् । अमृतं वा आज्यम् इति श्रुतेः । देवानां चामृताशित्वात् । मैथुनाद् अन्यत्र विवाससं त्वां नेक्षिष्ये । इति प्रतिपेदेऽङ्गीकृतवान् ॥२२॥

क्रमसन्दर्भः  न व्याख्यातम्.

विश्वनाथः  घृतं मे भक्ष्यम् इति । अमृतं वा आज्यम् इति श्रुतेः । देवानां चामृताशित्वात् । त्वा त्वाम् । तत् तस्या वचनं तथास्त्व् इति प्रतिपेदे अङ्गीकृतवान् ॥२२॥

_*_

॥ ९.१४.२३ ॥

अहो रूपम् अहो भावो नरलोकविमोहनम् ।
को न सेवेत मनुजो देवीं त्वां स्वयम् आगताम् ॥

श्रीधरः  तद् एवाहअहो इति ॥२३॥

क्रमसन्दर्भः  न व्याख्यातम्.

विश्वनाथः  भावो भावहावादि ॥२३॥

_*_

॥ ९.१४.२४ ॥

तया स पुरुषश्रेष्ठो रमयन्त्या यथार्हतः ।
रेमे सुरविहारेषु कामं चैत्ररथादिषु ॥

न कतमेनापि व्याख्यातम्.

_*_

॥ ९.१४.२५ ॥

रममाणस् तया देव्या पद्मकिञ्जल्कगन्धया ।
तन्मुखामोदमुषितो मुमुदेऽहर्गणान् बहून् ॥

श्रीधरः  पद्मकिञ्जल्कस्य गन्ध इव गन्धो यस्यास् तस्या मुखामोदेन पुषितः प्रलोभितः सन् ॥२५॥

क्रमसन्दर्भः, विश्वनाथः  न व्याख्यातम्.

_*_

॥ ९.१४.२६ ॥

अपश्यन्न् उर्वशीम् इन्द्रो गन्धर्वान् समचोदयत् ।
उर्वशीरहितं मह्यम् आस्थानं नातिशोभते ॥

श्रीधरः  मह्यं मम ॥२६॥

क्रमसन्दर्भः  न व्याख्यातम्.

विश्वनाथः  मह्यम् आस्थानं मम सभा ॥२६॥

_*_

॥ ९.१४.२७ ॥

ते उपेत्य महारात्रे तमसि प्रत्युपस्थिते ।
उर्वश्या उरणौ जह्रुर् न्यस्तौ राजनि जायया ॥

श्रीधरः, विश्वनाथः  महारात्रे मध्यरात्रे । महानिशा द्वे घटिके रात्रौ मध्यमयामयोः इति स्मृतेः ॥२७॥

क्रमसन्दर्भः  न व्याख्यातम्.

_*_

॥ ९.१४.२८ ॥

निशम्याक्रन्दितं देवी पुत्रयोर् नीयमानयोः ।
हतास्म्य् अहं कुनाथेन नपुंसा वीरमानिना ॥

श्रीधरः  जिगमिषोस् तस्याः परुषोक्तिम् आहहतास्मीति सार्धेन । नपुंसा नपुंसकेन ॥२८॥

क्रमसन्दर्भः  निशम्येति त्रिकम् । देवी आहेति शेषः । यद् वा, निशम्योवाचेति शेषः । यद् वा, देवीत्य् अत्र छान्दसास् तृतीयाया लुक्, तेन देव्या इति वाक् सायकैर् विद्ध इति तृतीयेनान्वयः ॥२८॥

विश्वनाथः  पुत्रयोर् मेषयोः । नपुंसा नपुंसकेन । यत्र विस्रम्भात् वीरोऽयम् इति विश्वासात् ॥२८॥

_*_

॥ ९.१४.२९ ॥

यद्विश्रम्भाद् अहं नष्टा हृतापत्या च दस्युभिः ।
यः शेते निशि सन्त्रस्तो यथा नारी दिवा पुमान् ॥

श्रीधरः  यथा नारी तथा सन्त्रस्तः शेते ॥२९॥

क्रमसन्दर्भः  यो दिवा दिवसे पुमान् पुम्भावज्ञापकोऽपि निशि रात्रौ तु नारीव सन्त्रस्तः केवलं शेते, गृहान्तर्द्वारं पिधाय स्वपिति, न चेतस्ततो रक्षार्थं भ्रमति चेत्य् अर्थः ॥२९॥

विश्वनाथः  निशि नारी यथा तथा शेते सन्त्रस्तः । चौरान् मेषावानेतुम् असमर्थः । तस्माद् दिवैव यः पुमान् ॥२९॥

_*_

॥ ९.१४.३० ॥

इति वाक्सायकैर् बिद्धः प्रतोत्त्रैर् इव कुञ्जरः ।
निशि निस्त्रिंशम् आदाय विवस्त्रोऽभ्यद्रवद् रुषा ॥

श्रीधरः, क्रमसन्दर्भः  न व्याख्यातम्.

विश्वनाथः  निस्त्रिंशम् खड्गम् ॥३०॥

_*_

॥ ९.१४.३१ ॥

ते विसृज्योरणौ तत्र व्यद्योतन्त स्म विद्युतः ।
आदाय मेषाव् आयान्तं नग्नम् ऐक्षत सा पतिम् ॥

श्रीधरः  विद्युतो विशिष्टद्युतिमन्तो व्यद्योतन्त दीप्तिम् अकुर्वत । यद् वा, तदैव तडितः प्राकाशन्तेत्य् अर्थः । नग्नम् ऐक्षत । अतो भाषाभङ्गान् निर्जगमेति ज्ञेयम् ॥३१॥

क्रमसन्दर्भः  न व्याख्यातम्.

विश्वनाथः  विद्युतो विशिष्टद्युतिमन्तो वाद्योतन्त दीप्तिम् अकुर्वत । तदैव नग्नम् ऐक्षतेति भाषाभङ्गान् निर्जगमेति ज्ञेयम् ॥३१॥

_*_

॥ ९.१४.३२ ॥

ऐलोऽपि शयने जायाम् अपश्यन् विमना इव ।
तच्चित्तो विह्वलः शोचन् बभ्रामोन्मत्तवन् महीम् ॥

श्रीधरः, विश्वनाथः  न व्याख्यातम्.

क्रमसन्दर्भः  तच्चित्तो विक्लव इति पाठे सम्बन्धोक्तिमतः विक्लवो विह्वल इति व्याख्यानात् ॥३२॥

_*_

॥ ९.१४.३३ ॥

स तां वीक्ष्य कुरुक्षेत्रे सरस्वत्यां च तत्सखीः ।
पञ्च प्रहृष्टवदनः प्राह सूक्तं पुरूरवाः ॥

श्रीधरः  तस्याः सखीश् च पञ्च वीक्ष्य । सूक्तं शोभनं वचनम् “हये जाये” इत्यादि ॥३३॥

क्रमसन्दर्भः  सूक्तं वेदस्थं यत् सूक्ताख्यं तदीयं वचनं, तदेव प्राह ॥३३॥

विश्वनाथः  न व्याख्यातम्.

_*_

॥ ९.१४.३४ ॥

अहो जाये तिष्ठ तिष्ठ घोरे न त्यक्तुम् अर्हसि ।
मां त्वम् अद्याप्य् अनिर्वृत्य वचांसि कृणवावहै ॥

श्रीधरः  तद् एवार्थत आहअहो इति द्वाभ्याम् । अनिर्वृत्य मत्कृतां निर्वृतिम् अप्राप्य । पाठान्तरे मां निर्वृतिम् अगमयित्व मन्त्रान् अनुक्त्वेति वा । वचांसि कृणवावहै गोष्टीः करवावहै ॥३४॥

क्रमसन्दर्भः  न व्याख्यातम्.

विश्वनाथः  अद्यापि अनिर्वृत्य न निर्वृता भूत्वा मद्दत्तां निर्वृतिम् अप्राप्य माम् त्यक्तुं नार्हसि । अनिर्वत्येति पाठे मां निःशेषेण आवर्तयित्वा अजीवयित्वेत्य् अर्थः । यदि वा त्यक्ष्यस्क्, तद् अपि क्षणं तावद् वचांसि कृणवावहै गोष्ठीं करवावहै ॥३४॥

_*_

॥ ९.१४.३५ ॥

सुदेहोऽयं पतत्य् अत्र देवि दूरं हृतस् त्वया ।
खादन्त्य् एनं वृका गृध्रास् त्वत्प्रसादस्य नास्पदम् ॥

श्रीधरः  सुदेहोऽतिकमनीयोऽयं मम देहः ॥३५॥

क्रमसन्दर्भः  न व्याख्यातम्.

विश्वनाथः  पश्यन्त्यास् तस्या दयाम् उत्पादयति सुदेह इति ॥३५॥

_*_

॥ ९.१४.३६ ॥

उर्वश्य् उवाच
मा मृथाः पुरुषोऽसि त्वं मा स्म त्वाद्युर् वृका इमे ।
क्वापि सख्यं न वै स्त्रीणां वृकाणां हृदयं यथा ॥

श्रीधरः  “पुरूरवो मा मृथा” इत्यादि तस्याः सूक्तं तद् अप्य् अर्थत आहमा मृथा इति चतुर्भिः, मा म्रियस्व । पुरुषोऽसि । अतो धैर्यम् आवहेति भावः । इमे वृकाः प्रसिद्धा इन्द्रियाणि वा त्वा इति त्वां मा स्व अद्युर् भक्षयेयुः । इन्द्रियवशो मा भवेत्य् अर्थः ।

क्रमसन्दर्भः  कुतः ? इति तत्राहवृकाणां हृदयं यथा तथैव स्त्रीणाम् इत्य् अर्थः ॥३६॥

विश्वनाथः  मा मृथाः न म्रियस्व पुरुषोऽसीति नपुंसकलक्षणम् अधैर्यं त्यजेति भावः । इमे वृका इति । वृकाः खलु न वृकाः किन्त्व् इन्द्रियाण्य् एव वृका दुर्वारास् त्वां मा स्म अद्युः भक्षयेयुः अजितेन्द्रियो मा भूर् इत्य् अर्थः ॥३६॥

_*_

॥ ९.१४.३७ ॥

स्त्रियो ह्य् अकरुणाः क्रूरा दुर्मर्षाः प्रियसाहसाः ।
घ्नन्त्य् अल्पार्थेऽपि विश्रब्धं पतिं भ्रातरम् अप्य् उत ॥

श्रीधरः  प्रिये निमित्ते साहसं यासाम् ॥३७॥

क्रमसन्दर्भः  स्त्रिय इति युग्मकम् । प्रिये निजाभिरुचिते साहसं यासां ताः ॥३७॥

विश्वनाथः  यत्र त्वं विस्रभ्य दुर्लभं मानुष्यं विफलयसि, तासाम् अस्माकं स्त्रीजातीनां स्वभावं शृणु, इत्य् आहस्त्रिय इति द्वाभ्याम् । दुर्मर्षा अपराधासहिष्णवः प्रियथार्थम् अधर्मादाव् अपि साहसं यासां ताः ॥३७॥

_*_

॥ ९.१४.३८ ॥

विधायालीकविश्रम्भम् अज्ञेषु त्यक्तसौहृदाः ।
नवं नवम् अभीप्सन्त्यः पुंश्चल्यः स्वैरवृत्तयः ॥

न कतमेनापि व्याख्यातम्.

_*_

॥ ९.१४.३९ ॥

संवत्सरान्ते हि भवान् एकरात्रं मयेश्वरः ।
रंस्यत्य् अपत्यानि च ते भविष्यन्त्य् अपराणि भोः ॥

श्रीधरः  तं सान्त्वयतिसंवत्सरान्त इति ॥३९॥

क्रमसन्दर्भः  न व्याख्यातम्.

विश्वनाथः  प्रबोधयितुम् अशक्यं पुनः सान्त्वयतिसंवत्सरान्ते इति ॥३९॥

_*_

॥ ९.१४.४० ॥

अन्तर्वत्नीम् उपालक्ष्य देवीं स प्रययौ पुरीम् ।
पुनस् तत्र गतोऽब्दान्ते उर्वशीं वीरमातरम् ॥

न कतमेनापि व्याख्यातम्.

_*_

॥ ९.१४.४१ ॥

उपलभ्य मुदा युक्तः समुवास तया निशाम् ।
अथैनम् उर्वशी प्राह कृपणं विरहातुरम् ॥

श्रीधरः  अपराणीति वचनाद् अन्तर्वत्नीम् उपालक्ष्य ज्ञात्वा ॥४१॥

क्रमसन्दर्भः  न व्याख्यातम्.

विश्वनाथः  अन्तर्वत्नीम् उपालक्ष्येति तस्या अपराणीति वचनात् ॥४१॥

_*_

॥ ९.१४.४२ ॥

गन्धर्वान् उपधावेमांस् तुभ्यं दास्यन्ति माम् इति ।
तस्य संस्तुवतस् तुष्टा अग्निस्थालीं ददुर् नृप ।
उर्वशीं मन्यमानस् तां सोऽबुध्यत चरन् वने ॥

श्रीधरः  अनेनाग्निना कर्म कृत्वा तद्वशाद् उर्वशीं प्राप्स्यतीत्य् अभिप्रायेणाग्निस्थालीं ददुः । स तु तां स्थालीम् एवोर्वशीं मन्यमानस् तया सहितो वने विचरन्न् एयम् उर्वशी किन्त्व् अग्निस्थालीत्य् अबुध्यत ॥४२॥

क्रमसन्दर्भः  न व्याख्यातम्.

विश्वनाथः  तस्य तस्मिन् गन्धर्वान् स्तुवति सति तुष्टा गन्धर्वा अनेनाग्निना कर्म कृत्वा तद्वशाद् उर्वशीं प्राप्स्यसीत्य् अभिप्रायेणाग्निस्थालीं ददुः । स तु उर्वश्याम् अत्यावेशात् कामान्धस् तां स्थालीम् एवोर्वशीं मन्यमानस् तया सहितो वने विचरन् सङ्गसमये नेयम् उर्वशी किन्त्व् अग्निस्थालीत्य् अबुध्यत ॥४२॥

_*_

॥ ९.१४.४३ ॥

स्थालीं न्यस्य वने गत्वा गृहान् आध्यायतो निशि ।
त्रेतायां सम्प्रवृत्तायां मनसि त्रय्य् अवर्तत ॥

श्रीधरः  ततश् च तां स्थालीं वने स्थापयित्वा गृहान् गत्वा निशि नित्यं ताम् एवाध्यायतस् तस्य मनसि त्रेतायां त्रयी अवर्तत कर्मबोधकं वेदत्रयं प्रादुरभूत् ॥४३॥

क्रमसन्दर्भः  स्थाल्याम् उर्वशीमननं तत्प्राप्त्या तत्प्राप्तिर् एव जातेति मननावेशात् बोधश् चातिपरिचये सतीति ज्ञेयम् ॥४३॥

विश्वनाथः  निशि आ सम्यक् ताम् उर्वशीम् ध्यायतस् तस्य त्रेतारम्भ त्रयी अवर्तत कर्मबोधकं वेदत्रयं प्रादुरभूद् इति कामिन एव कर्म कार्यम् इत्य् अभिव्यञ्जितम् ॥४३॥

_*_

॥ ९.१४.४४ ॥

स्थालीस्थानं गतोऽश्वत्थं शमीगर्भं विलक्ष्य सः ।
तेन द्वे अरणी कृत्वा उर्वशीलोककाम्यया ॥

श्रीधरः  ततः स्थालीस्थानं गतः सन् शम्या गर्भे जातम् अश्वत्थं विलक्ष्य अस्मिन्न् असाव् अग्निर् अस्तीति विशेषेण लक्षयित्वा तेनाश्वत्थेन द्वे अरणी कृत्वाऽग्निं ममन्थेति शेषः । शमीगर्भाद् अग्निं ममन्थ इति श्रुतिः ॥४४॥

क्रमसन्दर्भः  न व्याख्यातम्.

विश्वनाथः  ततश् च स्थाली यत्र न्यस्ता, तत्स्थानं गतः सन् छोकर इति ख्याते । शम्या गर्भे जातम् अश्वत्थं विलक्ष्य तेनैवाश्वत्थेन द्वे अरणी कृत्वाऽग्निं ममन्थेति शेषः । शमीगर्भाद् अग्निं ममन्थ इति श्रुतिः ॥४४॥

_*_

॥ ९.१४.४५ ॥

उर्वशीं मन्त्रतो ध्यायन्न् अधरारणिम् उत्तराम् ।
आत्मानम् उभयोर् मध्ये यत् तत् प्रजननं प्रभुः ॥

श्रीधरः, विश्वनाथः  मन्थनप्रकारम् आहअधरारणिम् उर्वशीं ध्यायन्न् उत्तरारणिम् आत्मानं ध्यायन्न् उभयोर् मध्ये यत् काष्ठं तत् प्रजननं पुत्रं ध्यायन् । तथा च मन्त्रःउर्वश्य् अस्यायुर् असि पुरूरवाः इति ॥४५॥

क्रमसन्दर्भः  न व्याख्यातम्.

_*_

॥ ९.१४.४६ ॥

तस्य निर्मन्थनाज् जातो जातवेदा विभावसुः ।
त्रय्या स विद्यया राज्ञा पुत्रत्वे कल्पितस् त्रिवृत् ॥

श्रीधरः  तस्य तेन कृतान् निर्मन्थनाद् विभावसुर् अग्निर् जातः । कथम्भूतः ? जातं वेदो धनं भोग्यं यस्मात् । स च त्रय्या विद्यया विहितेनाधानसंस्कारेण त्रिवृदाहवनीयादिरूपः, सन् राज्ञा पूरूरवसा पुत्रत्वे कल्पितः, पुण्यलोकप्रापकत्वात् ॥४६॥

क्रमसन्दर्भः  न व्याख्यातम्.

विश्वनाथः  तस्य तत्कर्तृकान् निर्मथनाद् विभावसुर् अग्निर् जातः । जातं वेदो धनं भोग्यं यस्मात् । स च त्रय्या विद्यया संस्कृतो राज्ञा पुत्रत्वेन कल्पितः, पुण्यलोकप्रापकत्वात् । त्रिवृत् आह्वनीयादिरूपम् ॥४६॥

_*_

॥ ९.१४.४७ ॥

तेनायजत यज्ञेशं भगवन्तम् अधोक्षजम् ।
उर्वशीलोकम् अन्विच्छन् सर्वदेवमयं हरिम् ॥

श्रीधरः  तद् आहतेनेति ॥४७॥

क्रमसन्दर्भः  न व्याख्यातम्.

विश्वनाथः  तेनाग्निना ॥४७॥

_*_

॥ ९.१४.४८ ॥

एक एव पुरा वेदः प्रणवः सर्ववाङ्मयः ।
देवो नारायणो नान्य एकोऽग्निर् वर्ण एव च ॥

श्रीधरः  नन्व् अनादिर् वेदत्रयबोधितो ब्राह्मणादीनाम् इन्द्राद्यनेकदेवयजनेन स्वर्गप्राप्तिहेतुः कर्ममार्गः कथं सादिर् इव वर्ण्यते तत्राहएक एवेति द्वाभ्याम् । पुरा कृतयुगे सर्ववाङ्मयः सर्वासां वाचां बीजभूतः प्रणव एक एव वेदः । देवश् च नारायण एक एव । अग्निश् चैक एव लौकिकः । वर्णश् चैक एव हंसो नाम ॥४८॥

क्रमसन्दर्भः  पुरा ब्राह्मकल्पस्य प्रथमसत्ययुग इत्य् एवार्थः । स्वायम्भुवम् आरभ्य वेदादिवर्णानां भेदव्यवहारश्रवणात् ॥४८॥

विश्वनाथः  ननु वेदत्रयबोधितः कर्ममार्गः प्राङ् नासीत्, सत्यं प्रकटो नासीद् एवेत्य् आहएक एवेति द्वाभ्याम् । पुरा कृतयुगे सर्ववाङ्मयः सर्वासां वाचां बीजभूतः प्रणव एक एव वेदः । देवश् च नारायण एक एव । अग्निश् चैक एव लौकिकः । वर्णश् चैक एव हंसो नाम, यतः कृतयुगे सत्त्वप्रधाना प्रायशः सर्वेऽपि ध्याननिष्ठा एवेति ॥४८॥

_*_

॥ ९.१४.४९ ॥

पुरूरवस एवासीत् त्रयी त्रेतामुखे नृप ।
अग्निना प्रजया राजा लोकं गान्धर्वम् एयिवान् ॥

श्रीधरः  वेदत्रयी तु पुरूरवसः सकाशाद् आसीत् । एयिवान् प्राप । अयं भावःकृतयुगे सत्त्वप्रधानाः प्रायशः सर्वेऽपि ध्याननिष्ठाः । रजःप्रधाने तु त्रेतायुगे वेदादिविभागेन कर्ममार्गः प्रकटो बभूवेति ॥४९॥

क्रमसन्दर्भः  पुरूरवस एवेति तु तद्यज्ञारम्भस्य तत्र त्रेतामुखे तस्माद् एव तत्तत्प्रवर्तनं तद्वत् पूर्वपूर्वम् अन्यतोऽन्यत इत्य् अभिप्रायात् । अत एव पुरुषाद् वर्णचतुष्टयोत्पत्तिश् च किञ्चित् किञ्चित् कालव्यवधानतो ज्ञेया ॥४९॥

विश्वनाथः  त्रेतारम्भे पुरूरवसः सकाशाद् एव कर्ममार्गप्रादुर्भावः । एवं स्वायम्भुवमन्वन्तरादाव् अपि । बहुचतुर्युगव्यापकराजत्ववद्भ्यः प्रियव्रतादिभ्य एव । तत्र तत्र त्रेतारम्भे कर्मप्रादुर्भाव इत्य् अपि ज्ञेयम् ॥४९॥

_*_

इति सारार्थदर्शिन्यां हर्षिण्यां भक्तचेतसाम् ।
चतुर्दशोऽयं नवमे सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
ऐलोपाख्यानं नाम
चतुर्दशोऽध्यायः ।
॥ ९.१४ ॥



(९.१५)

पञ्चदशोऽध्यायः
परशुरामचरिते

॥ ९.१५.१ ॥

श्रीबादरायणिर् उवाच
ऐलस्य चोर्वशीगर्भात् षड् आसन्न् आत्मजा नृप ।
आयुः श्रुतायुः सत्यायू रयोऽथ विजयो जयः ॥

श्रीधरः  
ततः पञ्चदशे गाधिर् ऐलपुत्रान्वयोऽजनि ।
यद् दौहित्रसुतो रामः कार्तवीर्यम् अहन् रुषा ॥

क्रमसन्दर्भः  न व्याख्यातम्.

विश्वनाथः  
ऐलवंशभुवो गाधेर् दौहित्रात्मज ईश्वरम् ।
अर्जुनं धेनुहर्तारं रामः पञ्चदशेऽवधीत् ॥

 _*_

॥ ९.१५.२ ॥

श्रुतायोर् वसुमान् पुत्रः सत्यायोश् च श्रुतञ्जयः ।
रयस्य सुत एकश् च जयस्य तनयोऽमितः ॥

श्रीधरः  सुग्रहत्वायाल्पादिक्रमेण श्रुतायुप्रभृतिषण्णां वंशान् आहश्रुतायोर् इत्यादिना । एक एकसञ्ज्ञः अमितस् तत् सञ्ज्ञः ॥२॥

क्रमसन्दर्भः  न व्याख्यातम्.

विश्वनाथः  आयोर् वंशं विस्तृतम् उपरिष्टाद् वक्ष्यन् प्रथमं श्रुतायोर् इति एकश् चेत्येकसञ्ज्ञः । तनयस् तत्सञ्ज्ञः ॥२॥

 _*_

॥ ९.१५.३ ॥

भीमस् तु विजयस्याथ काञ्चनो होत्रकस् ततः ।
तस्य जह्नुः सुतो गङ्गां गण्डूषीकृत्य योऽपिबत् ॥

न कतमेनापि व्याख्यातम्.
 _*_

॥ ९.१५.४ ॥

जह्नोस् तु पुरुस् तस्याथ बलाकश् चात्मजोऽजकः ।
ततः कुशः कुशस्यापि कुशाम्बुस् तनयो वसुः ।
कुशनाभश् च चत्वारो गाधिर् आसीत् कुशाम्बुजः ॥

श्रीधरः  जह्नोः पूरुस् तस्य बलाकस् तस्याजकः ॥४॥

क्रमसन्दर्भः  जह्नोर् इति सार्धकम् । जह्नोस् तु पुरुः । तस्याथ बलाकश् चात्मजोऽजक इत्य् एव पाठः सर्वत्र । पाठान्तरं तु कुत्रापि न दृश्यते । टीका तु निगलितार्थत्वेन सङ्गच्छते ॥४॥

विश्वनाथः  न व्याख्यातम्.

 _*_

॥ ९.१५.५ ॥

तस्य सत्यवतीं कन्याम् ऋचीकोऽयाचत द्विजः ।
वरं विसदृशं मत्वा गाधिर् भार्गवम् अब्रवीत् ॥

श्रीधरः  गढेः पुत्रो विश्वामित्रो ब्रह्मर्षिर् अभूद् इत्य् उत्तराध्यायान्ते वक्ष्यतिगाधेर् अभून् महातेजाः [भा.पु. ९.१६.२८] इत्यादिना । तत्र तावत् तदुपोद्घातत्वेन भृगुवंशसम्भवस्य ऋचीकस्य चरित्रं प्रसक्तानुप्रसक्तेन च परशुरामावतारचरितम् आहतस्य सत्यवतीम् इत्यादिना । विसदृशम् अननुरूपम् । भार्गवम् ऋचीकम् ॥५॥

क्रमसन्दर्भः  न व्याख्यातम्.

विश्वनाथः  गढेः पुत्रो विश्वामित्रो ब्रह्मर्षिर् अभूद् इत्य् उत्तराध्याये वक्ष्यते । तस्य कन्यावंशप्रसङ्गेनैव परशुरामावतारं वक्ष्यन् ऋचीकऋषिचरितम् आहतस्येति ॥५॥

 _*_

॥ ९.१५.६ ॥

एकतः श्यामकर्णानां हयानां चन्द्रवर्चसाम् ।
सहस्रं दीयतां शुल्कं कन्यायाः कुशिका वयम् ॥

श्रीधरः  दक्षिणवामयोर् एकतः श्यामः कर्णो येषाम् । सर्वस्मिन्न् अङ्गे चन्द्रस्येव वर्चो येषाम् । न चेदम् अपि पर्याप्तम् अस्मत् कन्यायाः । यतः कुशिकाः कौशिका वयम् ॥६॥

क्रमसन्दर्भः  न व्याख्यातम्.

विश्वनाथः  कुशिका इति कुशस्य वंशा वयं क्षत्रिया अपि सर्वतोऽपि कुलीना इति भावः । दक्षिणवामयोर् मध्ये एकतः श्यामः कर्णो येषां तेषाम् ॥६॥

 _*_

॥ ९.१५.७ ॥

इत्य् उक्तस् तन्मतं ज्ञात्वा गतः स वरुणान्तिकम् ।
आनीय दत्त्वा तान् अश्वान् उपयेमे वराननाम् ॥

न कतमेनापि व्याख्यातम्.

 _*_

॥ ९.१५.८ ॥

स ऋषिः प्रार्थितः पत्न्या श्वश्र्वा चापत्यकाम्यया ।
श्रपयित्वोभयैर् मन्त्रैश् चरुं स्नातुं गतो मुनिः ॥

श्रीधरः  उभयैर् मन्त्रैः, पत्न्यै ब्राह्मैर् मन्त्रैः, श्वश्र्वै तु क्षात्रैर् इत्य् अर्थः ॥८॥

क्रमसन्दर्भः  न व्याख्यातम्.

विश्वनाथः  उभयैर् मन्त्रैः, ब्राह्मैर् मन्त्रैः, पत्न्यै चरुं दत्त्वा श्वश्र्वै तु क्षात्रैर् मन्त्रैर् इत्य् अर्थः ॥८॥

 _*_

॥ ९.१५.९ ॥

तावत् सत्यवती मात्रा स्वचरुं याचिता सती ।
श्रेष्ठं मत्वा तयायच्छन् मात्रे मातुर् अदत् स्वयम् ॥

श्रीधरः, विश्वनाथः  यावत् स्नात्वा मुनिर् नागतः, तावद् भार्यायां भर्तृस्नेहाधिक्यात् पुत्र्याः सत्यवत्याश् चरुं श्रेष्ठं मत्वा, तया मात्रा सत्यवती याचिता सती ब्राह्ममन्त्राभिमन्त्रितं स्वचरुं मात्रे अयच्छत् प्रादात् । मातुश् चरुं क्षात्रमन्त्राभिमन्त्रितं स्वयम् अदद् आदत् ॥९॥

क्रमसन्दर्भः  न व्याख्यातम्.

 _*_

॥ ९.१५.१० ॥

तद् विदित्वा मुनिः प्राह पत्नीं कष्टम् अकारषीः ।
घोरो दण्डधरः पुत्रो भ्राता ते ब्रह्मवित्तमः ॥

श्रीधरः  कष्टं जुगुप्सितम् । तद् एवाहते पुत्रो घोरो भविष्यति । भ्राता तु ब्रह्मवित्तमो भविष्यतीति ॥१०॥

क्रमसन्दर्भः  न व्याख्यातम्.

विश्वनाथः  कष्टं जुगुप्सितम् । दण्डधरः क्षत्रियो भविष्यति, ब्रह्मवित्तमो ब्राह्मणः स च विश्वामित्र उत्तराध्याये वक्ष्यते ॥१०॥

 _*_

॥ ९.१५.११ ॥

प्रसादितः सत्यवत्या मैवं भूर् इति भार्गवः ।
अथ तर्हि भवेत् पौत्रोजमदग्निस् ततोऽभवत् ॥

श्रीधरः  एवं मा भूद् इति प्रसादितो भार्गव आहअथ तर्हि पौत्रो घोरो भविष्यति । जमदग्निः पुत्रोऽभवद् इत्य् अर्थः ॥११॥

क्रमसन्दर्भः  न व्याख्यातम्.

विश्वनाथः  एवं मा भूर् इति प्रसादित ऋचीक उवाचअथेति । तर्हि पौत्रो दण्डधरो भविष्यति । स च परशुराम एव ततो हेतोः पुत्रो जमदग्निर् मुनिर् अभूत् ॥११॥

 _*_

॥ ९.१५.१२ ॥

सा चाभूत् सुमहत्पुण्या कौशिकी लोकपावनी ।
रेणोः सुतां रेणुकां वै जमदग्निर् उवाह याम् ॥

श्रीधरः, विश्वनाथः  सा च सत्यवती कौशिकी नद्य् अभूत् ॥१२॥

क्रमसन्दर्भः  न व्याख्यातम्.

 _*_

॥ ९.१५.१३ ॥

तस्यां वै भार्गवऋषेः सुता वसुमदादयः ।
यवीयान् जज्ञ एतेषां राम इत्य् अभिविश्रुतः ॥

श्रीधरः  भार्गवऋषेर् जमदग्नेः सुताः ॥१३॥

क्रमसन्दर्भः, विश्वनाथः  न व्याख्यातम्.

 _*_

॥ ९.१५.१४ ॥

यम् आहुर् वासुदेवांशं हैहयानां कुलान्तकम् ।
त्रिःसप्तकृत्वो य इमां चक्रे निःक्षत्रियां महीम् ॥

न कतमेनापि व्याख्यातम्.

 _*_

॥ ९.१५.१५ ॥

दृप्तं क्षत्रं भुवो भारम् अब्रह्मण्यम् अनीनशत् ।
रजस्तमोवृतम् अहन् फल्गुन्य् अपि कृतेऽंहसि ॥

श्रीधरः  अनीनशन् नाशयाम् आस तद् एवाहरजस्तमोवृतम् इति । पाठान्तरे सुगमम् ॥१५॥

क्रमसन्दर्भः  न व्याख्यातम्.

विश्वनाथः  अनीनशद् भुवो भारम् अब्रह्मण्यम् अधार्मिकम् इति । दृप्तक्षत्रं भुवो भारम् अब्रह्मण्यम् अनीनशद् इति च पाठद्वयम् ॥१५॥

 _*_

॥ ९.१५.१६ ॥

श्रीराजोवाच
किं तद् अंहो भगवतो राजन्यैर् अजितात्मभिः ।
कृतं येन कुलं नष्टं क्षत्रियाणाम् अभीक्ष्णशः ॥

न कतमेनापि व्याख्यातम्.

 _*_

॥ ९.१५.१७ ॥

श्रीबादरायणिर् उवाच
हैहयानाम् अधिपतिर् अर्जुनः क्षत्रियर्षभः ।
दत्तं नारायणांशांशम् आराध्य परिकर्मभिः ॥

श्रीधरः  कार्तवीर्यार्जुनेन कृतम् अपराधं वक्तुं तस्य दर्पहेतुम् ऐश्वर्यादिकम् आहहैहयानाम् इति षड्भिः, परिकर्मभिः परिचर्याभिर् दत्तं दत्तात्रेयम् आराध्य ॥१७॥

क्रमसन्दर्भः, विश्वनाथः न व्याख्यातम्.

 _*_

॥ ९.१५.१८ ॥

बाहून् दशशतं लेभे दुर्धर्षत्वम् अरातिषु ।
अव्याहतेन्द्रियौजः श्री तेजोवीर्ययशोबलम् ॥

श्रीधरः  अव्याहतम् इन्द्रियादिकं च लेभे ॥१८॥

क्रमसन्दर्भः, विश्वनाथः न व्याख्यातम्.

 _*_

॥ ९.१५.१९ ॥

योगेश्वरत्वम् ऐश्वर्यं गुणा यत्राणिमादयः ।
चचाराव्याहतगतिर् लोकेषु पवनो यथा ॥

श्रीधरः  यत्र यस्मिन्न् ऐश्वर्येऽणिमादयो गुणाः ॥१९॥

क्रमसन्दर्भः, विश्वनाथः न व्याख्यातम्.

 _*_

॥ ९.१५.२० ॥

स्त्रीरत्नैर् आवृतः क्रीडन् रेवाम्भसि मदोत्कटः ।
वैजयन्तीं स्रजं बिभ्रद् रुरोध सरितं भुजैः ॥

श्रीधरः  रेवाम्भसि नर्मदाजले । सरितं नर्मदाम् ॥२०॥

क्रमसन्दर्भः, विश्वनाथः न व्याख्यातम्.

 _*_

॥ ९.१५.२१ ॥

विप्लावितं स्वशिबिरं प्रतिस्रोतःसरिज्जलैः ।
नामृष्यत् तस्य तद् वीर्यं वीरमानी दशाननः ॥

श्रीधरः  रावणो दिग्विजये माहिष्मत्याः समीपे नर्मदायां देवपूजां कुर्वंस् तेन प्रवाहस्यावरोधात् प्रतिस्रोतसः सत्यास् तस्याः सरितो जलैर् विप्लावितं स्वशिबिरम् आलक्ष्य तस्य तद् वीर्यं न सेहे ॥२१॥

क्रमसन्दर्भः  न व्याख्यातम्.

विश्वनाथः  रावणो दिग्विजये माहिष्मत्याः समीपे देवपूजां कुर्वंस् तेन प्रवाहस्यावरोधाद् धेतोः प्रतिस्रोताः प्रतिकूलप्रवाहा सरिद् रेवा, तस्या जलैः प्लावितं स्वशिबिरम् आलोक्य तस्य तद् वीर्यं न सेहे । तेन साकं योद्धुम् अगमद् इत्य् अर्थः ॥२१॥

 _*_

॥ ९.१५.२२ ॥

गृहीतो लीलया स्त्रीणां समक्षं कृतकिल्बिषः ।
माहिष्मत्यां सन्निरुद्धो मुक्तो येन कपिर् यथा ॥

श्रीधरः  ततश् च कृतकिल्बिषः क्रीडन्तम् अभिभवितुं प्रवृत्तः सन्गृहीतो माहिष्मत्यां स्वपुर्यां कपिर् इव सन्निरुद्धश् च पुनश् चावज्ञया येन मुक्तः ॥२२॥

क्रमसन्दर्भः  न व्याख्यातम्.

विश्वनाथः  ततश् च रावणस् तेन पराजितः गृहीतः ॥२२॥

 _*_

॥ ९.१५.२३ ॥

स एकदा तु मृगयां विचरन् विजने वने ।
यदृच्छयाश्रमपदं जमदग्नेर् उपाविशत् ॥

श्रीधरः  इदानीं तत् कृतम् अपराधं दर्शयन्न् आहस एकदेत्यादिना ॥२३॥

क्रमसन्दर्भः  न व्याख्यातम्.

विश्वनाथः  एवं वीर्योऽपि सोऽर्जुनः परशुरामेण हत इति वक्तुं तत्कृतम् अपराधं दर्शयतिस इति ॥२३॥

 _*_

॥ ९.१५.२४ ॥

तस्मै स नरदेवाय मुनिर् अर्हणम् आहरत् ।
ससैन्यामात्यवाहाय हविष्मत्या तपोधनः ॥

श्रीधरः  अर्हणम् आतिथ्यादि । हविष्मत्या कामधेन्वा ॥२४॥

क्रमसन्दर्भः  न व्याख्यातम्.

विश्वनाथः  हविष्मत्या कामधेन्वा ॥२४॥

 _*_

॥ ९.१५.२५ ॥

स वै रत्नं तु तद् दृष्ट्वा आत्मैश्वर्यातिशायनम् ।
तन् नाद्रियताग्निहोत्र्यां साभिलाषः सहैहयः ॥

श्रीधरः  तदर्हणं नाद्रियत तस्मिन् नातुष्यत् । यतोऽग्निहोत्र्यां होमधेनौ साभिलाषः । सहैहयो हैहयैः सह वर्तमानः ॥२५॥

क्रमसन्दर्भः  न व्याख्यातम्.

विश्वनाथः  तदर्हणसाधनम् ऐश्वर्यं दृष्ट्वा तदर्हणं नाद्रियत । यतोऽग्निहोत्र्यां कामधेनौ ॥२५॥

 _*_

॥ ९.१५.२६ ॥

हविर्धानीम् ऋषेर् दर्पान् नरान् हर्तुम् अचोदयत् ।
ते च माहिष्मतीं निन्युः सवत्सां क्रन्दतीं बलात् ॥

श्रीधरः  दर्पाद् धेतोः ऋषेर् हविर्धानीम् अग्निहोत्रधेनुं हर्तुं नरान् अचोदयत् प्रेरितवान् ॥२६॥

क्रमसन्दर्भः  न व्याख्यातम्.

विश्वनाथः  हविर्धानीं कामधेनुं हर्तुम् ॥२६॥

 _*_

॥ ९.१५.२७२८ ॥

अथ राजनि निर्याते राम आश्रम आगतः ।
श्रुत्वा तत् तस्य दौरात्म्यं चुक्रोधाहिर् इवाहतः ॥
घोरम् आदाय परशुं सतूणं वर्म कार्मुकम् ।
अन्वधावत दुर्मर्षो मृगेन्द्र इव यूथपम् ॥

श्रीधरः  सतूणं कार्मुकं चर्म चादाय ।

क्रमसन्दर्भः, विश्वनाथः  न व्याख्यातम्.

 _*_

॥ ९.१५.२९ ॥

तम् आपतन्तं भृगुवर्यम् ओजसा
धनुर्धरं बाणपरश्वधायुधम् ।
ऐणेयचर्माम्बरम् अर्कधामभिर्
युतं जटाभिर् ददृशे पुरीं विशन् ॥

श्रीधरः  ऐणेयं चर्म कृष्णजिनम् अम्बरं यस्य ॥२९॥

क्रमसन्दर्भः  न व्याख्यातम्.

विश्वनाथः  पुरीं प्रविशन्न् एवार्जुनो ददर्श ॥२९॥

 _*_

॥ ९.१५.३० ॥

अचोदयद् धस्तिरथाश्वपत्तिभिर्
गदासिबाणर्ष्टिशतघ्निशक्तिभिः ।
अक्षौहिणीः सप्तदशातिभीषणास्
ता राम एको भगवान् असूदयत् ॥

श्रीधरः, क्रमसन्दर्भः  न व्याख्यातम्.

विश्वनाथः  हस्त्यादिभिर् गदादिभिश् च भीषणा अक्षौहिणीर् अचोदयत् प्रेरयामास ॥३०॥

 _*_

॥ ९.१५.३१ ॥

यतो यतोऽसौ प्रहरत्परश्वधो
मनोऽनिलौजाः परचक्रसूदनः ।
ततश् ततस् छिन्नभुजोरुकन्धरा
निपेतुर् उर्व्यां हतसूतवाहनाः ॥

श्रीधरः  प्रहरन् परश्वधो यस्य । मनश् चानिलश् च तयोर् इवौजो वीर्यं यस्य । परेषां चक्रं सैन्यं सूदयतीति तथा । छिन्ना भूजा ऊरवः कन्धराश् च येषाम् । हताः सूता वाहनानि च येषां ते वीरा निपेतुः ॥३१॥

क्रमसन्दर्भः  न व्याख्यातम्.

विश्वनाथः  प्रहरन् परश्वधो यस्य सः । मनोऽनिलयोर् इवौजो वेगो यस्य सः । प्रथमं सैन्यस्यातिबाहुल्ये दृष्टे मनस इव आत्मनो वेगः कृतः । तस्मिन् नष्टप्राये सति किञ्चिद् विश्रमणार्थम् अनिलस्येवेत्य् अर्थः । तत्र तत्र वीरा निपेतुः ॥३१॥

 _*_

॥ ९.१५.३२ ॥

दृष्ट्वा स्वसैन्यं रुधिरौघकर्दमे
रणाजिरे रामकुठारसायकैः ।
विवृक्णवर्मध्वजचापविग्रहं
निपातितं हैहय आपतद् रुषा ॥

श्रीधरः  विवृक्णाश् चर्मादयो यस्य ॥३२॥

क्रमसन्दर्भः  न व्याख्यातम्.

विश्वनाथः  हैहयोऽर्जुनः ॥३२॥

 _*_

॥ ९.१५.३३ ॥

अथार्जुनः पञ्चशतेषु बाहुभिर्
धनुःषु बाणान् युगपत् स सन्दधे ।
रामाय रामोऽस्त्रभृतां समग्रणीस्
तान्य् एकधन्वेषुभिर् आच्छिनत् समम् ॥

श्रीधरः  पञ्चशतेषु धनुःषु सोऽर्जुनो रामाय सन्दधे । एकम् एव धनुर् यस्य सः । पाठान्तरे एक एव बन्धः सन्धानं येषां तैर् इषुभिः । तानि धनूंषि समं सह तत्क्षणम् एवाच्छिनत् ॥३३॥

क्रमसन्दर्भः  न व्याख्यातम्.

विश्वनाथः  रामाय रामं हन्तुं, रामस् तु तानि धनूंषि समं बाणैः सहैतान्य् एवाच्छिनत् ॥३३॥

 _*_

॥ ९.१५.३४ ॥

पुनः स्वहस्तैर् अचलान् मृधेऽङ्घ्रिपान्
उत्क्षिप्य वेगाद् अभिधावतो युधि ।
भुजान् कुठारेण कठोरनेमिना
चिच्छेद रामः प्रसभं त्व् अहेर् इव ॥

श्रीधरः  मृधे साधनभूतान् अचलान् अङ्घ्रिपांश् चोत्क्षिप्याभिधावतस् तस्य भूजांश् चिच्छेद । अहेः फणा इवेत्य् अर्थः ॥३४॥

क्रमसन्दर्भः  न व्य्ख्यातम्.

विश्वनाथः  अचलान् पर्वतान् अभिधावतस् तस्य अहेः फणान् इवेत्य् अर्थः ॥३४॥

 _*_

॥ ९.१५.३५३७ ॥

कृत्तबाहोः शिरस् तस्य गिरेः शृङ्गम् इवाहरत् ।
हते पितरि तत्पुत्रा अयुतं दुद्रुवुर् भयात् ॥
अग्निहोत्रीम् उपावर्त्य सवत्सां परवीरहा ।
समुपेत्याश्रमं पित्रे परिक्लिष्टां समर्पयत् ॥
स्वकर्म तत् कृतं रामः पित्रे भ्रातृभ्य एव च ।
वर्णयाम् आस तच् छ्रुत्वाजमदग्निर् अभाषत ॥

श्रीधरः  समर्पयत् समार्पयत् ॥३६॥

क्रमसन्दर्भः, विश्वनाथः  न व्याख्यातम्.

 _*_

॥ ९.१५.३८३९ ॥

राम राम महाबाहो भवान् पापम् अकारषीत् ।
अवधीन् नरदेवं यत् सर्वदेवमयं वृथा ॥
वयं हि ब्राह्मणास् तात क्षमयार्हणतां गताः ।
यया लोकगुरुर् देवः पारमेष्ठ्यम् अगात् पदम् ॥

श्रीधरः, विश्वनाथः  अर्हणतां पूज्यताम् ॥३८॥

क्रमसन्दर्भः  न व्याख्यातम्.

 _*_

॥ ९.१५.४० ॥

क्षमया रोचते लक्ष्मीर् ब्राह्मी सौरी यथा प्रभा ।
क्षमिणाम् आशु भगवांस् तुष्यते हरिर् ईश्वरः ॥

श्रीधरः  सौरी सूर्यस्य प्रभेव ॥४०॥

क्रमसन्दर्भः  न व्याख्यातम्.

विश्वनाथः  ब्राह्मी ब्राह्मणसम्बन्धिनी लक्ष्मीः शोभा क्षमयैव रोचते द्योतते सौरी सूर्यप्रभेव ॥४०॥

 _*_

॥ ९.१५.४१ ॥

राज्ञो मूर्धाभिषिक्तस्य वधो ब्रह्मवधाद् गुरुः ।
तीर्थसंसेवया चांहो जह्य् अङ्गाच्युतचेतनः ॥

श्रीधरः  तीर्थसंसेवया । चकाराद्यम् अनियमैश् च । अच्युते चेतना चित्तं यस्य सः ॥४१॥

क्रमसन्दर्भः  न व्याख्यातम्.

विश्वनाथः  चकाराद् यमनियमादिभ्यश् च । श्लेषेण न च्युत चेतना चिच्छक्तिर् यस्य तथाभूते ईश्वरोऽपि लोकसङ्ग्रहार्थम् इत्य् अर्थः ॥४१॥

इति सारार्थदर्शिन्यां हर्षिण्यां भक्तचेतसाम् ।
पञ्चदशोऽयं नवमे सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
परशुरामचरिते पञ्चदशोऽध्यायः ।
॥९.१५॥

_*_



(९.१६)
अथ षोडशोऽध्यायः
श्रीपरशुरामचरितम्

॥ ९.१६.१ ॥

श्रीशुक उवाच
पित्रोपशिक्षितो रामस् तथेति कुरुनन्दन ।
संवत्सरं तीर्थयात्रां चरित्वाश्रमम् आव्रजत् ॥

श्रीधरः  
षोडशे ‘थार्जुनसुतैर् जमदग्नौ हते मुहुः ।
रामात् क्षत्रवधः प्रोक्तो विश्वामित्रस्य चान्वयः ॥१॥

क्रमसन्दर्भः  न व्याख्यातम्.

विश्वनाथः  
जमदग्निर् हतो यैस् तान् रामोऽर्जुनसुतान् अहन् ।
निःक्षत्रकृत् षोडशेऽत्र विश्वामित्रकथा ततः ॥

_*_

॥ ९.१६.२ ॥

कदाचिद् रेणुका याता गङ्गायां पद्ममालिनम् ।
गन्धर्वराजं क्रीडन्तम् अप्सरोभिर् अपश्यत ॥

श्रीधरः, विश्वनाथः  न व्याख्यातम्.

क्रमसन्दर्भः  कदाचिद् इति कार्तवीर्यवधात् पूर्वत्रेत्य् अर्थः । रेणुकावधानन्तरं क्रोधे त्यक्ते च तस्य कामधेनुहरणम् इति स्कन्दे प्रसिद्धः ॥२॥

_*_

॥ ९.१६.३ ॥

विलोकयन्ती क्रीडन्तम् उदकार्थं नदीं गता ।
होमवेलां न सस्मार किञ्चिच् चित्ररथस्पृहा ॥

श्रीधरः  किञ्चिदीषच्चित्ररथे गन्धर्वराजे स्पृहा यस्याः सा । किञ्चिन् न सस्मारेति वा ॥३॥

क्रमसन्दर्भः  किञ्चित् काचित् कौतुकमय्य् एव न तु काममयी चित्ररथे स्पृहा तस्याः । अत्र ब्रह्माण्डपुराणं द्रष्टव्यम् ॥३॥

विश्वनाथः  किञ्चिद् इति न सस्मारेत्य् अस्य विशेषणं होमवेलायाः किञ्चिन्मात्रं विस्मरणम् अभूद् इत्य् अर्थः । तत्र हेतुःचित्रमये गन्धर्वराजस्य रथे दर्शनकौतुकार्थं स्पृहा यस्याः सा ॥३॥

_*_

॥ ९.१६.४ ॥

कालात्ययं तं विलोक्य मुनेः शापविशङ्किता ।
आगत्य कलशं तस्थौ पुरोधाय कृताञ्जलिः ॥

श्रीधरः  कलशं पुरोधायाग्ने निधाय ॥४॥

क्रमसन्दर्भः  न व्याख्यातम्.

विश्वनाथः  शापविशङ्किता हन्त हन्त किञ्चिन्मात्रविस्मरणत एव मे होमवेलापीयती व्यतीतेति भयविह्वला ॥४॥

_*_

॥ ९.१६.५ ॥

व्यभिचारं मुनिर् ज्ञात्वा पत्न्याः प्रकुपितोऽब्रवीत् ।
घ्नतैनां पुत्रकाः पापाम् इत्य् उक्तास् ते न चक्रिरे ॥

श्रीधरः  व्यभिचारं मानसं ज्ञात्वा ।

क्रमसन्दर्भः  अतः पतिपरिचरणव्यत्यय एवात्र व्यभिचारो ज्ञेयः ॥५॥

विश्वनाथः  होमवेलाया प्राग् एव जलम् आनेष्यामीति तस्या वचनस्य व्यभिचारं ज्ञात्वा स्वनित्यकर्मासिद्ध्या च प्रकर्षेण कुपितः । हे पुत्रकाः ! एनां घ्नतेत्य् उक्तास् ते पुत्रा न चक्रिरे तस्या हननम् इति शेषः ॥५॥


_*_

॥ ९.१६.६ ॥

रामः सञ्चोदितः पित्रा भ्रात्न् मात्रा सहावधीत् ।
प्रभावज्ञो मुनेः सम्यक् समाधेस् तपसश् च सः ॥

श्रीधरः  आज्ञातिलङ्घिनां भ्रात्ṝणां मातुश् च वधे सञ्चोदितः सन् । मुनेर् यः समाधिस् तपश् च तयोः प्रभावज्ञः । यदि न हन्यां, तर्हि माम् अपि शप्तुं समर्थः । यदि तु हन्यां, तर्हि मयि सन्तुष्टः संस् तान् अपि जीवयितुं समर्थ इति जानन्न् इत्य् अर्थः ॥६॥

क्रमसन्दर्भः  न व्याख्यातम्.

विश्वनाथः  आज्ञालङ्घिनां भ्रात्ṝणां मातुश् च नियुक्तोऽवधीत् । नन्व् एवम् आज्ञापालनम् अपि जुगुप्सितम् ? तत्राहप्रभावज्ञः अस्य वधस्योदर्कः एवं भविष्यतीति सर्वज्ञत्वेन जानन्न् इत्य् अर्थः ॥६॥

_*_

॥ ९.१६.७ ॥

वरेण च्छन्दयाम् आस प्रीतः सत्यवतीसुतः ।
वव्रे हतानां रामोऽपि जीवितं चास्मृतिं वधे ॥

मध्वः  
जामदग्न्यो वरं वव्रेऽनन्तशक्तिम् अपि स्वयम् ।
पितुर् मान्यत्वसिद्ध्यर्थं लोकलोकेश्वरः प्रभुः ॥
अपापम् अपि देवेशं पितरः सन्न्यवारयन् ।
अजानन्तोऽस्य माहात्म्यं मोहितास् तस्य मायया ।
मोहयन् मायया लोकं चक्रे चापचितिं वधे ।
पुण्यपापादिनिर्मातुः कुतः पापादिसङ्गतिः ॥ इति च ॥

श्रीधरः, क्रमसन्दर्भः  न व्याख्यातम्.

विश्वनाथः  वरेणेति वरं वृण्व् इत्य् उक्तवान् इत्य् अर्थः । वव्रे इति मृता इमे जीवन्तु मत्कर्तृकं वधं च न स्मरन्त्व् इत्य् अहं वृणे इत्य् उक्तवान् ॥७॥

_*_

॥ ९.१६.८ ॥

उत्तस्थुस् ते कुशलिनो निद्रापाय इवाञ्जसा ।
पितुर् विद्वांस् तपोवीर्यं रामश् चक्रे सुहृद्वधम् ॥

श्रीधरः  नन्व् अतिनिन्दितं तत् कथं कृतवान् ? तत्राहपितुर् विद्वान् इति । पूर्वोक्त एवाभिप्रायः ॥८॥

क्रमसन्दर्भः, विश्वनाथः  न व्याख्यातम्.

_*_

॥ ९.१६.९ ॥

येऽर्जुनस्य सुता राजन् स्मरन्तः स्वपितुर् वधम् ।
रामवीर्यपराभूता लेभिरे शर्म न क्वचित् ॥

श्रीधरः  सर्वक्षत्रियवधे कारणं वक्तुम् आहये ‘र्जुनस्य सुता इत्यादिना ॥९॥

क्रमसन्दर्भः  न व्याख्यातम्.

विश्वनाथः  निरपराधाया पतिव्रताशिरोमणे रेणुकाया वधम् आदिष्टवतो जमदग्नेर् अपि वधरूपं तदपराधफलं दर्शयन्न् आहयेऽऋजुनस्येति ॥९॥

_*_

॥ ९.१६.१०११ ॥

एकदाश्रमतो रामे सभ्रातरि वनं गते ।
वैरं सिषाधयिषवो लब्धच्छिद्रा उपागमन् ॥
दृष्ट्वाग्न्यागार आसीनम् आवेशितधियं मुनिम् ।
भगवत्य् उत्तमश्लोके जघ्नुस् ते पापनिश्चयाः ॥

श्रीधरः  भगवत्य् अवेशिता धीर्येन तम् ॥१०॥

क्रमसन्दर्भः, विश्वनाथः  न व्याख्यातम्.

_*_

॥ ९.१६.१२ ॥

याच्यमानाः कृपणया राममात्रातिदारुणाः ।
प्रसह्य शिर उत्कृत्य निन्युस् ते क्षत्रबन्धवः ॥

श्रीधरः, क्रमसन्दर्भः  न व्याख्यातम्.

विश्वनाथः  स्वभर्तुः प्राणान् याच्यमानाः ॥१२॥

_*_

॥ ९.१६.१३ ॥

रेणुका दुःखशोकार्ता निघ्नन्त्य् आत्मानम् आत्मना ।
राम रामेति तातेति विचुक्रोशोच्चकैः सती ॥

न कतमेनापि व्याख्यातम्.

_*_

॥ ९.१६.१४ ॥

तद् उपश्रुत्य दूरस्था हा रामेत्य् आर्तवत् स्वनम् ।
त्वरयाश्रमम् आसाद्य ददृशुः पितरं हतम् ॥

श्रीधरः, क्रमसन्दर्भः  न व्याख्यातम्.

विश्वनाथः  तत् तदा आर्तवत् । अन्यस्या आर्ताया इव तस्या मातुः स्वरम् उपश्रुत्य ददृशे ददर्श ॥१४॥

_*_

॥ ९.१६.१५ ॥

ते दुःखरोषामर्षार्ति शोकवेगविमोहिताः ।
हा तात साधो धर्मिष्ठ त्यक्त्वास्मान् स्वर्गतो भवान् ॥

श्रीधरः  दुःखादीनां वेगेन विमोहितः ॥१५॥

क्रमसन्दर्भः  ते दुःखेत्य् अर्धकम् । अत्र तद्दुःखेति पाठः स्वाम्यसम्मतः तच्छब्दस्य समस्तत्वेऽप्य् अनुपादानात् ते सरामा जमदग्निपुत्रा इति सम्बन्धोक्तौ च ॥१५॥

विश्वनाथः  ते भ्रातरः विमूर्च्छिता बभूवुः ॥१५॥

_*_

॥ ९.१६.१६ ॥

विलप्यैवं पितुर् देहं निधाय भ्रातृषु स्वयम् ।
प्रगृह्य परशुं रामः क्षत्रान्ताय मनो दधे ॥

न कतमेनापि व्याख्यातम्.

_*_

॥ ९.१६.१७ ॥

गत्वा माहिष्मतीं रामो ब्रह्मघ्नविहतश्रियम् ।
तेषां स शीर्षभी राजन् मध्ये चक्रे महागिरिम् ॥

श्रीधरः  ब्रह्मघ्नैर् विहता श्रीर् यस्यास् ताम् । हे राजन् ! स रामस् तेषां शीर्षभिर् माहिष्मत्या मध्ये महान्तं गिरिं चक्रे ॥१७॥

क्रमसन्दर्भः  गत्वेत्य् अर्धकम् । घोरां भयानकां स्वतः विशेषतस् त्व् अब्रह्मण्यानां भयावहाम् इत्य् अर्थः ॥१७॥

विश्वनाथः  ब्रह्मघनिर् हेतुभिर् विहता श्रीर् यस्यास् तां, स रामः महागिरिं नदीं च चक्रे ॥१७॥

_*_

॥ ९.१६.१८ ॥

तद्रक्तेन नदीं घोराम् अब्रह्मण्यभयावहाम् ।
हेतुं कृत्वा पितृवधं क्षत्रेऽमङ्गलकारिणि ॥

श्रीधरः  तेषां रक्तेनाब्रह्मण्यानां भयावहां घोरां नदीं चक्रे । तथापि सर्वक्षत्रियवधे किं कारणं तद् आहहेतुं कृत्वेति सार्धेन । अमङ्गलकारिण्य् अन्यायवर्तिनि सति ॥१८॥

क्रमसन्दर्भः  न व्याख्यातम्.

विश्वनाथः  अमङ्गलकारिणि अन्यायवर्तिनि सति पितृवधम् एव निमित्तीकृत्य त्रिःसप्तकृत्व इति रेणुकायास् तावत्कृत्व एवोरस् ताडनाद् इति भावः ॥१८॥

_*_

॥ ९.१६.१९ ॥

त्रिःसप्तकृत्वः पृथिवीं कृत्वा निःक्षत्रियां प्रभुः ।
समन्तपञ्चके चक्रे शोणितोदान् ह्रदान् नव ॥

श्रीधरः  त्रिःसप्तकृत्वो रेणुकया दुःखावेशाद् उरस् ताडनं कृतम्, ततो रामस् तावत् कृत्वः क्षत्रम् उत्सादितवान् इति प्रसिद्धिः ॥१९॥

क्रमसन्दर्भः, विश्वनाथः  न व्याख्यातम्.

_*_

॥ ९.१६.२०२२ ॥

पितुः कायेन सन्धाय शिर आदाय बर्हिषि ।
सर्वदेवमयं देवम् आत्मानम् अयजन् मखैः ॥
ददौ प्राचीं दिशं होत्रे ब्रह्मणे दक्षिणां दिशम् ।
अध्वर्यवे प्रतीचीं वै उद्गात्रे उत्तरां दिशम् ॥
अन्येभ्योऽवान्तरदिशः कश्यपाय च मध्यतः ।
आर्यावर्तम् उपद्रष्ट्रे सदस्येभ्यस् ततः परम् ॥

न कतमेनापि व्याख्यातम्.

_*_

॥ ९.१६.२३ ॥

ततश् चावभृथस्नान विधूताशेषकिल्बिषः ।
सरस्वत्यां महानद्यां रेजे व्यब्भ्र इवांशुमान् ॥

मध्वः  १६शसाङ्ख्यकश्लोकस्य टीका द्रष्टव्या.

श्रीधरः, क्रमसन्दर्भः  न व्याख्यातम्.

विश्वनाथः  अवभृथस्नानेन विधूतम् अशेषं किल्बिषं यस्मात् सः । इति सरस्वत्या एव निरघत्वं गङ्गाया इव जातम् इति भावः ॥२३॥

_*_

॥ ९.१६.२४ ॥

स्वदेहं जमदग्निस् तु लब्ध्वा सञ्ज्ञानलक्षणम् ।
ऋषीणां मण्डले सोऽभूत् सप्तमो रामपूजितः ॥

श्रीधरः  स्अञ्ज्ञानं स्मृतिस् तद् एव लक्षणं चिह्नं यस्य, तं स्वदेहं लब्ध्वा स ऋषीणां मण्डले सप्तम ऋषिर् अभूत् ॥२४॥

क्रमसन्दर्भः  न व्याख्यातम्.

विश्वनाथः  स्अञ्ज्ञानं स्मृतिस् तद् एव लक्षणं यस्य, तादृशं देहं लब्ध्वा ऋषीणां मण्डले

कश्यपोऽत्रिर् वसिष्ठश् च विश्वामित्रोऽथ गौतमः ।
जमदग्निर् भरद्वाज इति सप्तर्षयः स्मृताः ॥ [भा.पु. ८.१३.५] इति ।

तत्र जमदग्निर् एव सप्तम ऋषिर् अभूत् ॥२४॥

_*_

॥ ९.१६.२५ ॥

जामदग्न्योऽपि भगवान् रामः कमललोचनः ।
आगामिन्य् अन्तरे राजन् वर्तयिष्यति वै बृहत् ॥

श्रीधरः  बृहद् ब्रह्म वेदम् । वेदप्रवर्तकेषु सप्तार्षिष्व् एकतमो भविष्यतीत्य् अर्थः ॥२५॥

क्रमसन्दर्भः  न व्याख्यातम्.

विश्वनाथः  बृहद् ब्रह्म वेदप्रवर्तकेषु सप्तार्षिष्व् एकतमो भविष्यतीत्य् अर्थः ॥२५॥

_*_

॥ ९.१६.२६२७ ॥

आस्तेऽद्यापि महेन्द्राद्रौ न्यस्तदण्डः प्रशान्तधीः ।
उपगीयमानचरितः सिद्धगन्धर्वचारणैः ॥
एवं भृगुषु विश्वात्मा भगवान् हरिर् ईश्वरः ।
अवतीर्य परं भारं भुवोऽहन् बहुशो नृपान् ॥

श्रीधरः  भूवो भारम् अहन् । भारम् एवाहनृपान् इति ॥२६२७॥

क्रमसन्दर्भः, विश्वनाथः  न व्याख्यातम्.

_*_

॥ ९.१६.२८ ॥

गाधेर् अभून् महातेजाः समिद्ध इव पावकः ।
तपसा क्षात्रम् उत्सृज्य यो लेभे ब्रह्मवर्चसम् ॥

श्रीधरः  तद् एवं प्रसक्तानुप्रसक्तं समाप्य प्रस्तुतम् आहगाधेर् इति । महातेजा विश्वामित्रः ॥२८॥

क्रमसन्दर्भः  तद् एवं मध्ये मध्येऽपि निजनिजाभीष्टां भगवदवतारकथां गीत्वा झटिति निजाभीष्टतमभगवदाविर्भावास्पदयदुवंशवर्णनाय प्रसक्तवंशं समापयितुम् आहगाधेरिति ॥२८॥

विश्वनाथः  प्रसङ्गिकीं कथा समाप्य प्रस्तुतम् आह गाधेर् इति ॥२८॥

_*_

॥ ९.१६.२९ ॥

विश्वामित्रस्य चैवासन् पुत्रा एकशतं नृप ।
मध्यमस् तु मधुच्छन्दा मधुच्छन्दस एव ते ॥

श्रीधरः  ते सर्वे लिङ्गसमवायन्यायेन, प्राणभृत उपदधाति इतिवन् मधुच्छन्दस एवोच्यन्ते । तथा च श्रुतिःतस्य ह विश्वामित्रस्यैकशतं पुत्रा आसुः पञ्चाशद् एव ज्यायांसो मधुच्छन्दसः पञ्चाशत् कनीयांसः इत्यादि । तत्र च विश्वामित्रपुत्रेषु भार्गवस्याजीगर्तस्य देवरातस्य ज्येष्ठत्वम् अवगम्यते । तथा आश्वलायनबौधायनादिभिः कौशिकानां देवरातप्रवरत्वम् उक्तम् । प्रवरश् च तस्मिन्न् एव वंशेऽवान्तरभेदो, न तु वंशान्तरम् । तथा च स्मृतिः

एक एव ऋषिर् यावत् प्रवरेष्व् अनुवर्तते ।
तावत् समानगोत्रत्वं विना भृग्वङ्गिरोगणात् ॥ इति ।

क्रमसन्दर्भः  एकशतम् एकाधिकशतम् । टीकायां प्राणभृत इति तत्र प्राणभृत्पदप्रसिद्धमन्त्रेण संस्कृतैकैवेष्टाका प्राणभृद् उच्यते । तत्प्राधान्येनान्या अपि तथोच्यन्त इत्य् अवगन्तव्यम् ॥२९॥

विश्वनाथः  एकशतम् एकाधिकं शतं,, तथा च श्रुतिःतस्य ह विश्वामित्रस्यैकशतं पुत्रा आसुः । पञ्चाशद् एव ज्यायांसो मधुच्छन्दसः, पञ्चाशत् कनीयांसः इत्यादि । ते सर्वे लिङ्गसमवायन्यायेन प्राणभृत उपदधातीतिउवन् मधुच्छन्दस एवोच्यन्ते । इष्टकाचयेन यागे प्राणभृत्प्रसिद्धमन्त्रेण संस्कृता एकैवेष्टका प्राणभृद् उच्यते । तत्र पुनस् तत् प्राधान्येनान्यापि इष्टका यथा प्राणभृत उच्यन्ते तथैवेत्य् अर्थः ॥२९॥

_*_

॥ ९.१६.३० ॥

पुत्रं कृत्वा शुनःशेफं देवरातं च भार्गवम् ।
आजीगर्तं सुतान् आह ज्येष्ठ एष प्रकल्प्यताम् ॥

श्रीधरः  तत् कुतो भृगुवंशसम्भवस्य देवरातस्य कौशिकप्रवरत्वम् ? इत्य् आशङ्क्य तद् उपपादयन्न् आहपुत्रं कृत्वेत्यादि यावत् समाप्ति । पूर्वम् अजीगर्तसुतत्वे मध्यमत्वेन पितृभ्यां ममतां विहाय विक्रीतत्वात् तस्य कृपया सुतान् आहज्येष्ठ एष प्रकल्प्यताम् इति ॥३०॥

क्रमसन्दर्भः  न व्याख्यातम्.

विश्वनाथः  स च विश्वामित्रः भार्गवं भृगुवंशोद्भवम् आजीगर्तसुतं शुनःशेफं कृपयैव पुत्रं कृत्वा सुतान् औरसान् प्रत्य् आहज्येष्ठ इत्यादि ॥३०॥

_*_

॥ ९.१६.३१ ॥

यो वै हरिश्चन्द्रमखे विक्रीतः पुरुषः पशुः ।
स्तुत्वा देवान् प्रजेशादीन् मुमुचे पाशबन्धनात् ॥

श्रीधरः  एतद् एव स्पष्टयितुं विशिनष्टिय इति द्वाभ्याम् । मुमुचे अमुच्यत ॥३१॥

क्रमसन्दर्भः  न व्याख्यातम्.

विश्वनाथः  ननु शुनःशेफ एव कः ? तत्राहइति हरिश्चन्द्रस्य मखे पुत्रमेधे कर्तव्ये पुत्रेण रोहितेनैव यः पुरुषः पशुर् आनीतः कनिष्ठज्येष्ठयोः स्नेहवद्भ्यां शुनःशेफनामा मध्यमः पुत्रो विक्रीतः । स च प्रजेशादीन् देवान् स्तुत्वा पशुपाशवबन्धनात् मुमुचे मुक्तः ॥३१॥

_*_

॥ ९.१६.३२ ॥

यो रातो देवयजने देवैर् गाधिषु तापसः ।
देवरात इति ख्यातः शुनःशेफस् तु भार्गवः ॥

श्रीधरः  भार्गवो ‘पि गाधिषु गाधेर् वंशजेषु देवरात इति ख्यातः ॥३२॥

क्रमसन्दर्भः  न व्याख्यातम्.

विश्वनाथः  अतो भार्गवोऽपि विश्वामित्रकृपापात्री भवन् गाधिषु गाधेर् वंशेषु देवरात इति ख्यातस् तापसोऽभूत् ॥३२॥

_*_

॥ ९.१६.३३ ॥

ये मधुच्छन्दसो ज्येष्ठाः कुशलं मेनिरे न तत् ।
अशपत् तान् मुनिः क्रुद्धो म्लेच्छा भवत दुर्जनाः ॥

श्रीधरः  तत् तस्य ज्येष्ठत्वं कुशलं न मेनिरे मध्यमस्यानर्थावहत्वं दृष्ट्वा नाङ्गीकृतवन्तः । मुनिर् विश्वामित्रः ॥३३॥

क्रमसन्दर्भः  न व्याख्यातम्.

विश्वनाथः  ये ज्येष्ठाः पञ्चाशत् शुनःशेफस्य ज्येष्ठत्वं कुशलं भद्रं न मेनिरे । मुनिर् विश्वामित्रः ॥३३॥

_*_

॥ ९.१६.३४ ॥

स होवाच मधुच्छन्दाः सार्धं पञ्चाशता ततः ।
यन् नो भवान् सञ्जानीते तस्मिंस् तिष्ठामहे वयम् ॥

श्रीधरः  पञ्चाशता कनिष्ठैः साकं स मध्यमो मधुच्छन्दा उवाच । नो ‘स्माकं यज् ज्येष्ठत्वं कनिष्ठत्वं वा भवान् पिता सञ्जानीते मन्यते, तस्मिन् वयं तिष्ठामेति ॥३४॥

क्रमसन्दर्भः  न व्याख्यातम्.

विश्वनाथः  पञ्चाशता कनिष्ठैः साकं स मध्यमो मधुच्छन्दा ह स्पष्टम् उवाच । नो ‘स्माकं पिता भवान् यज् ज्येष्ठत्वं कनिष्ठत्वं वा सञ्जानीते मन्यते, तस्मिन्न् एव वयं तिष्ठामेति ॥३४॥

_*_

॥ ९.१६.३५ ॥

ज्येष्ठं मन्त्रदृशं चक्रुस् त्वाम् अन्वञ्चो वयं स्म हि ।
विश्वामित्रः सुतान् आह वीरवन्तो भविष्यथ ।
ये मानं मेऽनुगृह्णन्तो वीरवन्तम् अकर्त माम् ॥

श्रीधरः  एवम् उक्त्वा मन्त्रदृशं कस्य नूनं कतमस्यामृतानाम् [ऋ.वे. १.२४.१३] इत्यादिमन्त्राणां द्रष्टारं शुनःशेपं ज्येष्ठं चक्रुः । तद् आहवयं सर्वे त्वाम् अन्वञ्चः स्म हि अनुगन्तारः । कनिष्ठाः स्म इत्य् अर्थः । ततः प्रसन्नो विश्वामित्रस् तान् सुतान् आहवीरवन्तः पुत्रवन्तो भविष्यथ । ये यूयं मे मानं पूज्यत्वम् अनुगृह्णन्तो ‘नुवर्तमानाः सन्तो मां वीरवन्तं पुत्रवन्तम् अकर्त । कृतवन्त इत्य् अर्थः ॥३५॥

क्रमसन्दर्भः  न व्याख्यातम्.

विश्वनाथः  ततश् च शुनःशेपं ज्येष्ठं चक्रुः । मन्त्रदृशं कस्य नूनं कतमस्यामृतानाम् [ऋ.वे. १.२४.१३] इत्यादिमन्त्राणां द्रष्टारम् । तद् आहवयं सर्वे त्वाम् अन्वञ्चोऽनुगन्तारः कनिष्ठाः स्म इत्य् ऊचुर् इत्य् अर्थः । ततः प्रसन्नो विश्वामित्रस् तान् सुतान् आह उवाचवीरवन्तः पुत्रवन्तो भविष्यथ । ये यूयं मे मानं पूज्यत्वम् अनु मदाज्ञानन्तरं गृह्णन्तो ‘ङ्गीकुर्वन्तः, अन्यथा युष्मासु अपुत्रक एवाभविष्यम् इति भावः ॥३५॥

_*_

॥ ९.१६.३६ ॥

एष वः कुशिका वीरो देवरातस् तम् अन्वित ।
अन्ये चाष्टकहारीत जयक्रतुमदादयः ॥

श्रीधरः  हे कुशिकाः, एष देवरातो वो युष्मदीयः कौशिक एव । यतो वीरो मत्पुत्रस् तम् एनम् अन्वितानुगच्छत । अन्ये चाष्टकादयस् तस्य सुता आसन् ॥३६॥

क्रमसन्दर्भः  न व्याख्यातम्.

विश्वनाथः  हे कुशिकाः ! वो युष्मदीयः कौशिक एव । यतो वीरो मत्पुत्रः । तम् एनम् अन्वितानुगच्छत । अन्ये चाष्टकादयस् तस्य सुता आसन् ॥३६॥

_*_

॥ ९.१६.३७ ॥

एवं कौशिकगोत्रं तु विश्वामित्रैः पृथग्विधम् ।
प्रवरान्तरम् आपन्नं तद् धि चैवं प्रकल्पितम् ॥

श्रीधरः  उपसंहरतिएवम् इति । एके शप्ता एके ‘नुगृहीता अन्यस् तु पुत्रत्वेन स्वीकृत इत्य् एवं कौशिकगोत्रं पृथग् विधं नानाप्रकारं जातं, तच् च प्रवरान्तरम् आपन्नं प्राप्तम् । हि यस्माद् एवं देवरातज्येष्ठत्वेन तत् प्रकल्पितम् ॥३७॥

क्रमसन्दर्भः  न व्याख्यातम्.

विश्वनाथः  उपसंहरतिएवम् इति । एके शप्ता एके ‘नुगृहीताः । अन्यस् तु पुत्रत्वेन गृहीत इत्य् एवं कौशिकगोत्रं विश्वामित्रैः विश्वामित्रेण हेतुना पृथग्विधं नानाप्रकारं जातम् । तच् च प्रवरान्तरम् आपन्नम् । हि यस्माद् एवं देवरातज्येष्ठत्वेन तद् देवरातप्रवरं प्रकल्पितम् ॥३७॥


_*_

इति सारार्थदर्शिन्यां हर्षिण्यां भक्तचेतसाम् ।
नवमे षोडशोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
श्रीपरशुरामचरितम् नाम
षोडशोऽध्यायः ।
॥ ९.१६ ॥



(९.१७)
अथ सप्तदशोऽध्यायः
आयुवंशः

॥ ९.१७.१३ ॥

श्रीबादरायणिर् उवाच
यः पुरूरवसः पुत्र आयुस् तस्याभवन् सुताः ।
नहुषः क्षत्रवृद्धश् च रजी राभश् च वीर्यवान् ॥
अनेना इति राजेन्द्र शृणु क्षत्रवृधोऽन्वयम् ।
क्षत्रवृद्धसुतस्यासन् सुहोत्रस्यात्मजास् त्रयः ॥
काश्यः कुशो गृत्समद इति गृत्समदाद् अभूत् ।
शुनकः शौनको यस्य बह्वृचप्रवरो मुनिः ॥

श्रीधरः  
आयोः सप्तदशे त्व् ऐल ज्येष्ठपुत्रस्य पञ्चसु ।
सुत्र्षु क्षत्रवृद्धादि चतुर्णां वंशवर्णनम् ॥

इह श्रीकृष्णावतारप्रस्तावाय वंशानुक्रमणम् ऐलादिक्रमेण प्रक्रान्तम् इति यस्य वंशे कृष्णावतारस् तस्य वंशोऽतिविततत्वाद् अन्ते निरूप्यते । अतः पुरूरवसः पुत्राणां पञ्चानां कनिष्ट्ःअनां वंशानुक्त्वेदानीं प्रथमस्य वंशम् आहय इति । एवं नहुषययातियदुप्रभृतिष्व् अपि द्रष्टव्यम् । क्षत्रवृधः क्षत्रवृद्धस्य ॥१३॥

क्रमसन्दर्भः  न व्याख्यातम्.

विश्वनाथः  
आयोर् ऐलसुतस्यात्र प्रोक्ताः सप्तदश्रीए सुताः ।
क्षत्रवृद्धादयः ख्याता अलर्काद्या यदन्वये ॥

क्षत्रवृधः क्षत्रवृद्धस्य ॥१॥

 _*_

॥ ९.१७.४ ॥

काश्यस्य काशिस् तत्पुत्रो राष्ट्रो दीर्घतमःपिता ।
धन्वन्तरिर् दीर्घतमस आयुर्वेदप्रवर्तकः ॥

श्रीधरः  दीर्घतमसः पिता ।

क्रमसन्दर्भः  न व्याख्यातम्.

विश्वनाथः  प्रवर्दनादिशब्दवाच्याद् द्युमतः सकाशाद् अलर्कादयः ॥४ ॥

 _*_

॥ ९.१७.५ ॥

यज्ञभुग् वासुदेवांशः स्मृतमात्रार्तिनाशनः ।
तत्पुत्रः केतुमान् अस्य जज्ञे भीमरथस् ततः ॥

श्रीधरः  स्मृतमात्र एवार्तिं रोगदुःस्वं नाशयतीति तथा ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.६ ॥

दिवोदासो द्युमांस् तस्मात् प्रतर्दन इति स्मृतः ।
स एव शत्रुजिद् वत्स ऋतध्वज इतीरितः ।
तथा कुवलयाश्वेति प्रोक्तोऽलर्कादयस् ततः ॥

श्रीधरः  ततः प्रतर् दनादिशब्दवाच्याद् द्युमतः सकाशाद् अलर्कादयः ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.७ ॥

षष्टिं वर्षसहस्राणि षष्टिं वर्षशतानि च ।
नालर्काद् अपरो राजन् बुभुजे मेदिनीं युवा ॥

श्रीधरः

क्रमसन्दर्भः  न व्याख्यातम्.

विश्वनाथः

 _*_

॥ ९.१७.८ ॥

अलर्कात् सन्ततिस् तस्मात् सुनीथोऽथ निकेतनः ।
धर्मकेतुः सुतस् तस्मात् सत्यकेतुर् अजायत ॥

श्रीधरः  अलर्कात् सन्ततिसञ्ज्ञः ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.९ ॥

धृष्टकेतुस् ततस् तस्मात् सुकुमारः क्षितीश्वरः ।
वीतिहोत्रोऽस्य भर्गोऽतो भार्गभूमिर् अभून् नृप ॥

श्रीधरः  सत्यकेतोर् धृष्टकेतुस् तस्मात् सुकुमारस् तस्माद् वीतिहोत्रस् तस्य भर्गः । अतो भर्गाद् भार्गभूमिः ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१० ॥

इतीमे काशयो भूपाः क्षत्रवृद्धान्वयायिनः ।
राभस्य रभसः पुत्रो गम्भीरश् चाक्रियस् ततः ॥

श्रीधरः  काशयः काशेर् वंश्याः । काशेः प्रपितामहस्य क्षत्रवृद्धस्यान्वयम् अयन्ते यान्तीति तथा ।


क्रमसन्दर्भः  न व्याख्यातम्.

विश्वनाथः

 _*_

॥ ९.१७.११ ॥

तद्गोत्रं ब्रह्मविज् जज्ञे शृणु वंशम् अनेनसः ।
शुद्धस् ततः शुचिस् तस्माच् चित्रकृद् धर्मसारथिः ॥

श्रीधरः  ततोऽनेनसः शुद्धो जज्ञे ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१२ ॥

ततः शान्तरजो जज्ञे कृतकृत्यः स आत्मवान् ।
रजेः पञ्चशतान्य् आसन् पुत्राणाम् अमितौजसाम् ॥

श्रीधरः  कृतकृत्यः सः । यत आत्मवान् ज्ञानी । अतः पुत्रोत्पादनं न कृतवान् इत्य् अर्थः ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१३ ॥

देवैर् अभ्यर्थितो दैत्यान् हत्वेन्द्रायाददाद् दिवम् ।
इन्द्रस् तस्मै पुनर् दत्त्वा गृहीत्वा चरणौ रजेः ॥

श्रीधरः

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१४ ॥

आत्मानम् अर्पयाम् आस प्रह्रादाद्यरिशङ्कितः ।
पितर्य् उपरते पुत्रा याचमानाय नो ददुः ॥

श्रीधरः

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१५ ॥

त्रिविष्टपं महेन्द्राय यज्ञभागान् समाददुः ।
गुरुणा हूयमानेऽग्नौ बलभित् तनयान् रजेः ॥

श्रीधरः  तेषां मतिभ्रंशाय गुरुणा बृहस्पतिनाभिचारविधानेनाग्नौ हूयमाने सति ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१६ ॥

अवधीद् भ्रंशितान् मार्गान् न कश्चिद् अवशेषितः ।
कुशात् प्रतिः क्षात्रवृद्धात् सञ्जयस् तत्सुतो जयः ॥

श्रीधरः  सिंहावलोकनेनाहक्षात्रवृद्धात् क्षत्रवृद्धपौत्रात् कुशात् प्रति । प्रतेः सञ्जयः ।

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१७ ॥

ततः कृतः कृतस्यापि जज्ञे हर्यबलो नृपः ।
सहदेवस् ततो हीनो जयसेनस् तु तत्सुतः ॥

श्रीधरः

क्रमसन्दर्भः  न व्याख्यातम्.

विश्वनाथः

 _*_

॥ ९.१७.१८ ॥

सङ्कृतिस् तस्य च जयः क्षत्रधर्मा महारथः ।
क्षत्रवृद्धान्वया भूपा इमे शृण्व् अथ नाहुषान् ॥

श्रीधरः

क्रमसन्दर्भः  न व्याख्यातम्.

विश्वनाथः

 _*_

इति सारार्थदर्शिन्यां हर्षिण्यां भक्तचेतसाम् ।
नवमेऽसौ सप्तदशः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
आयुवंशो नाम
सप्तदशोऽध्यायः ।
॥ ९.१७ ॥


(९.१८)
अथाष्टादशोऽध्यायः
ययात्युपाख्यानम्

॥ ९.१८.१ ॥

श्रीशुक उवाच
यतिर् ययातिः संयातिर् आयतिर् वियतिः कृतिः ।
षड् इमे नहुषस्यासन्न् इन्द्रियाणीव देहिनः ॥

श्रीधरः  
अष्टादशे ययातेस् तु नःउषस्य कथोच्यते ।
यस्य पञ्चसु पुत्रेषु कनीयान् अग्रहीज् जराम् ॥१॥

क्रमसन्दर्भः  न व्याख्यातम्.

विश्वनाथः  
अष्टादशे देवयानी शर्मिष्ठा कलहादिकाः ।
यथा यत्र जराम् पुरुर् ययातेर् अग्रहीत् पितुः ॥१॥


_*_

॥ ९.१८.२ ॥

राज्यं नैच्छद् यतिः पित्रा दत्तं तत्परिणामवित् ।
यत्र प्रविष्टः पुरुष आत्मानं नावबुध्यते ॥

श्रीधरः  तस्य राज्यस्य परिणामम् अनर्थावहत्वं वेत्तीति तथा । तत्र हेतुःयत्रेति ॥२॥

क्रमसन्दर्भः , विश्वनाथः  न व्याख्यातम्.

_*_

॥ ९.१८.३ ॥

पितरि भ्रंशिते स्थानाद् इन्द्राण्या धर्षणाद् द्विजैः ।
प्रापितेऽजगरत्वं वै ययातिर् अभवन् नृपः ॥

श्रीधरः, विश्वनाथः  स्थानात् स्वर्गात् । द्विजैर् अगस्त्यादिभिः ॥३॥

क्रमसन्दर्भः  न व्याख्यातम्.

_*_

॥ ९.१८.४ ॥

चतसृष्व् आदिशद् दिक्षु भ्रात्ṝन् भ्राता यवीयसः ।
कृतदारो जुगोपोर्वीं काव्यस्य वृषपर्वणः ॥

श्रीधरः  यवीयसो भ्रात्ṝन् आदिशत् । काव्यस्य शुक्रस्य वृषपर्वणश् च कन्याभ्यां कृतदारः सन् ॥४॥

क्रमसन्दर्भः  न व्याख्यातम्.

विश्वनाथः  काव्यस्य शुक्रस्य कन्यया वृषपर्वणश् कन्यया कृतदारः ॥४॥

_*_

॥ ९.१८.५ ॥

श्रीराजोवाच
ब्रह्मर्षिर् भगवान् काव्यः क्षत्रबन्धुश् च नाहुषः ।
राजन्यविप्रयोः कस्माद् विवाहः प्रतिलोमकः ॥

श्रीधरः, क्रमसन्दर्भः  न व्याख्यातम्.

विश्वनाथः  ब्राह्मणकन्याग्रहणचरणारविन्दात् ययातिः क्षत्र बन्धुपदेन निर्दिष्टो राज्ञा अज्ञातचरत्वेनैवेति ज्ञेयम् ॥५॥

_*_

॥ ९.१८.६ ॥

श्रीशुक उवाच
एकदा दानवेन्द्रस्य शर्मिष्ठा नाम कन्यका ।
सखीसहस्रसंयुक्ता गुरुपुत्र्या च भामिनी ॥

श्रीधरः  नात्र प्रतिलोमतादोष ईश्वरघटनाद् इति दर्शयन् कथाम् आहएकदेत्यादिना प्रतिजग्राह तद् वच इत्य् अन्तेन । गुरोः शुक्रस्य पुत्र्या देवयान्या च व्यचरद् इति द्वयोर् अन्वयः ॥६॥

क्रमसन्दर्भः  न व्याख्यातम्.

विश्वनाथः  दानवेन्द्रस्य वृषपर्वणः । कलगीतालयो येषु तथाविधानि नलिनी पुलिनानि यस्मिंस् तत्र ॥६॥

_*_

॥ ९.१८.७ ॥

देवयान्या पुरोद्याने पुष्पितद्रुमसङ्कुले ।
व्यचरत् कलगीतालि नलिनीपुलिनेऽबला ॥

श्रीधरः  कलगीता अलयो येषु तानि नलिनीपुलिनानि यस्मिंस् तस्मिन् पुरोद्याने । अबला शर्मिष्ठा ।

क्रमसन्दर्भः, विश्वनाथः  न व्याख्यातम्.

_*_

॥ ९.१८.८ ॥

ता जलाशयम् आसाद्य कन्याः कमललोचनाः ।
तीरे न्यस्य दुकूलानि विजह्रुः सिञ्चतीर् मिथः ॥

श्रीधरः, विश्वनाथः  सिञ्चतीः सिञ्चन्त्यः ।

क्रमसन्दर्भः  न व्याख्यातम्.

_*_

॥ ९.१८.९ ॥

वीक्ष्य व्रजन्तं गिरिशं सह देव्या वृषस्थितम् ।
सहसोत्तीर्य वासांसि पर्यधुर् व्रीडिताः स्त्रियः ॥

न कतमेनापि व्याख्यातम्.

_*_

॥ ९.१८.१० ॥

शर्मिष्ठाजानती वासो गुरुपुत्र्याः समव्ययत् ।
स्वीयं मत्वा प्रकुपिता देवयानीदम् अब्रवीत् ॥

श्रीधरः, विश्वनाथः  अजानती स्वीयं मत्वा गुरुपुत्र्या वासः समव्ययत् पर्यधात् ।

क्रमसन्दर्भः  न व्याख्यातम्.

_*_

॥ ९.१८.११ ॥

अहो निरीक्ष्यताम् अस्या दास्याः कर्म ह्य् असाम्प्रतम् ।
अस्मद्धार्यं धृतवती शुनीव हविर् अध्वरे ॥

श्रीधरः  असाम्प्रतम् अन्याय्यम् ॥११॥

क्रमसन्दर्भः  न व्याख्यातम्.

विश्वनाथः  असाम्प्रतम् अनुचितम् । ब्राह्मणैर् धार्यं हरिः शुनीव ॥११॥

_*_

॥ ९.१८.१२ ॥

यैर् इदं तपसा सृष्टं मुखं पुंसः परस्य ये ।
धार्यते यैर् इह ज्योतिः शिवः पन्थाः प्रदर्शितः ॥

श्रीधरः  अन्यायम् एव ब्राह्मणोत्कर्षवर्णनेन व्यनक्तियैर् इति त्रिभिः । ये ब्राह्मणाः परस्य पुंसो मुखम्, मुखाद् उत्पन्नत्वेन तृप्तिद्वारत्वेन श्रेष्ठा इत्य् अर्थः । ज्योतिर् ब्रह्म । पन्था वेदमार्गः ॥१२॥

क्रमसन्दर्भः  न व्याख्यातम्.

विश्वनाथः  अनौचित्यम् एवाह त्रिभिः । यैर् दक्षादिभिः । ज्योतिर् ब्रह्म । तद् एवं ब्राह्मणमात्रम् एव तावत् पूज्यं तत्रापि, वयं भृगवः, तत्राप्य् अस्याः पिता नः शिष्यः ॥१२॥

_*_

॥ ९.१८.१३ ॥

यान् वन्दन्त्य् उपतिष्ठन्ते लोकनाथाः सुरेश्वराः ।
भगवान् अपि विश्वात्मा पावनः श्रीनिकेतनः ॥

न कतमेनापि व्याख्यातम्.

_*_

॥ ९.१८.१४ ॥

वयं तत्रापि भृगवः शिष्योऽस्या नः पितासुरः ।
अस्मद्धार्यं धृतवती शूद्रो वेदम् इवासती ॥

श्रीधरः  तद् एवं ब्राह्मणमात्रम् एव तावत् पूज्यं तत्रापि भृगवः । अस्याश् च पिता नः शिष्यः । एवं सत्य् अप्य् अस्माभिर् धार्यं वास इयम् असती धृतवती ॥१४॥

क्रमसन्दर्भः, विश्वनाथः  न व्याख्यातम्.

_*_

॥ ९.१८.१५ ॥

एवं क्षिपन्तीं शर्मिष्ठा गुरुपुत्रीम् अभाषत ।
रुषा श्वसन्त्य् उरङ्गीव धर्षिता दष्टदच्छदा ॥

न कतमेनापि व्याख्यातम्.

_*_

॥ ९.१८.१६ ॥

आत्मवृत्तम् अविज्ञाय कत्थसे बहु भिक्षुकि ।
किं न प्रतीक्षसेऽस्माकं गृहान् बलिभुजो यथा ॥

श्रीधरः, क्रमसन्दर्भः  न व्याख्यातम्.

विश्वनाथः  बलिभुजः काकाः ॥१६॥

_*_

॥ ९.१८.१७१९ ॥

एवंविधैः सुपरुषैः क्षिप्त्वाचार्यसुतां सतीम् ।
शर्मिष्ठा प्राक्षिपत् कूपे वासश् चादाय मन्युना ॥
तस्यां गतायां स्वगृहं ययातिर् मृगयां चरन् ।
प्राप्तो यदृच्छया कूपे जलार्थी तां ददर्श ह ॥
दत्त्वा स्वम् उत्तरं वासस् तस्यै राजा विवाससे ।
गृहीत्वा पाणिना पाणिम् उज्जहार दयापरः ॥

न कतमेनापि व्याख्यातम्.

_*_

॥ ९.१८.२०२१ ॥

तं वीरम् आहौशनसी प्रेमनिर्भरया गिरा ।
राजंस् त्वया गृहीतो मे पाणिः परपुरञ्जय ॥
हस्तग्राहोऽपरो मा भूद् गृहीतायास् त्वया हि मे ।
एष ईशकृतो वीर सम्बन्धो नौ न पौरुषः ।
यद् इदं कूपमग्नाया भवतो दर्शनं मम ॥

श्रीधरः  निषिद्धोऽयं प्रतिलोमसम्बन्ध इति चेत् तत्राहएष इति ॥२१॥

क्रमसन्दर्भः  एष ईशकृत इति तद्वाक्यद्वारा श्रीशुकदेवेन सिद्धान्तितम् ॥२१॥

विश्वनाथः  किं जातिस् त्वम् इत्य् उक्त्वा सा राजन्न् औशनसी भवामीति प्रोवाचेति ज्ञेयम् ॥२१॥

_*_

॥ ९.१८.२२ ॥

न ब्राह्मणो मे भविता हस्तग्राहो महाभुज ।
कचस्य बार्हस्पत्यस्य शापाद् यम् अशपं पुरा ॥

श्रीधरः  ब्राह्मणम् एव त्वं वृणीहि किम् अनेनाग्रहेणेति चेत् तत्राहन ब्राह्मण इति । बृहस्पतेः सुतः कचः शुक्रान् मृतसञ्जीवनीं विद्याम् अध्यगात्, तदा च देवयानी तं पतिं चकमे, स च गुरुपुत्री मम पूज्येति न ताम् उदवहत्, ततश् च कुपिता सती तवेयं विद्या निष्फला भवत्व् इति तं शशाप, स च तव ब्राह्मणः पतिर् न भवेद् इति तां शशाप । तद् एतद् आहयम् अहम् अशपं तस्य शापात् ॥२२॥

क्रमसन्दर्भः  न व्याख्यातम्.

विश्वनाथः  यम् अशपं पुरेति बृहस्पतेः पुत्रः कचः शुक्रान् मृतसञ्जीवनीः विद्याम् अध्यगात् । तदा च देवयानी तं पतिं चकमे, स च गुरुपुत्री मम पूज्येति, न ताम् उदवहत्, ततश् च कुपिता सती तवेयं विद्या निष्फला भवत्व् इति तं शशापेति ॥२२॥

_*_

॥ ९.१८.२३ ॥

ययातिर् अनभिप्रेतं दैवोपहृतम् आत्मनः ।
मनस् तु तद्गतं बुद्ध्वा प्रतिजग्राह तद्वचः ॥

श्रीधरः  अशास्त्रीयत्वाद् अनभिप्रेतम् अपि दैवेनोपहृतं प्रापितं बुद्ध्वा तद् गतं तस्यां सकामं स्वं मनश् च बुद्ध्वा न ह्य् अधर्मे मदीयं मनः प्रविशेद् इति तस्य वचः प्रतिजग्राहाङ्गीकृतवान् ॥२३॥

क्रमसन्दर्भः  तत्राशङ्कतेनन्व् ईश्वरघटना सर्वत्रैवेति तस्यां सिद्धान्तितायां न कस्यापि पापं स्यात् ? कचशापश् च नाधर्मनिवारणे कारण्म्, विरोधाभावात्, प्रत्युतानर्थबीजस्य तस्य तत्र साहाय्यावगमात् । ततो नाऽधर्मो वा कथं जातः? कथं वा तस्य तत्र प्रवृत्तिर् अभूत्? इत्य् आशङ्क्य तादृशानाम् ईश्वराश्रयधर्माणाम् मन एव तत्र विशेषावबोधकम् इत्य् अभिप्रेत्य, तद् एव दर्शयतिययातिर् इति ।

दैवम् ईश्वरः तस्यायम् अभिप्रायःमम ययातेस् तावद् दुष्टफले कर्मणि कर्तव्यबुद्धिर् न जायेत । तदेकाश्रयस्य मम चेश्वरोऽपि न तद् घटयेत् । मनश् च न तत्र प्रवेशयेद् इत्य् औत्पत्तिकाऽनुभवेन मुहुर् निर्णीतवान् अस्मि । तथापि यद् एवं तत्तदापतितम्, तत् तु, न कर्म बन्धनं जन्म वैष्णवानां च विद्यते इति पाद्मकार्तिकमाहात्म्यवचनवद् ईश्वरस्यैव स्वैरलीलानुसारिणी कापीयम् इच्छा गुणायैव कल्पते । तदतिक्रमस् तु दोषाय

जानामि धर्मं न च मे प्रवृत्तिर्
जानाम्य् अधर्मं न च मे निवृत्तिः ।
केनापि देवेन हृदिस्थितेन
यथा नियुक्तोऽस्मि तथा करोमि ॥

इति गौतमीयवचनवत् मद्विधस्य निष्ठितत्वात् ततो नान्येषाम् इव तत्र तस्य दोष इति भावः ॥२३॥

विश्वनाथः  ब्राह्मणकन्यापरिणयस्याधर्मसाधनत्वाद् अनभिप्रेतं दैवेन परमेश्वरेणैव आत्मने उपहृतम् इत्य् अत्र हेतुं तद्गतं स्वमनश् च बुद्ध्वा बाल्यम् आरभ्य मदीयं मनः क्वचिद् अपि नाधर्मेहरमत नापि मत्प्रभुस् तच्चरणैकशरणस्य मम मनो ह्य् अधर्मे रमयेद् इति धर्मस्य सूक्ष्मा गतिर् इत्य् अतो नायम् अधर्मो भविष्यतीति निश्चित्य तस्या वचः प्रतिजग्राह ॥२३॥

_*_

॥ ९.१८.२४ ॥

गते राजनि सा धीरे तत्र स्म रुदती पितुः ।
न्यवेदयत् ततः सर्वम् उक्तं शर्मिष्ठया कृतम् ॥

श्रीधरः  शर्मिष्ठासम्बन्धोऽपि दैववशाद् एवाभवद् इति दर्शयन्न् आहगते राजनीति नवभिः उक्तं भिक्षुकीत्यादि । कृतं कूपे प्रक्षेपादि ॥२४॥

क्रमसन्दर्भः, विश्वनाथः  न व्याख्यातम्.

_*_

॥ ९.१८.२५ ॥

दुर्मना भगवान् काव्यः पौरोहित्यं विगर्हयन् ।
स्तुवन् वृत्तिं च कापोतीं दुहित्रा स ययौ पुरात् ॥

श्रीधरः  कापोतीम् उञ्छवृत्तिम् ॥२५॥

क्रमसन्दर्भः, विश्वनाथः  न व्याख्यातम्.

_*_

॥ ९.१८.२६ ॥

वृषपर्वा तम् आज्ञाय प्रत्यनीकविवक्षितम् ।
गुरुं प्रसादयन् मूर्ध्ना पादयोः पतितः पथि ॥

श्रीधरः  प्रत्यनीका देवास् ते विवक्षिता जयं प्रापणीया इत्य् अभिप्रेतं यस्य तथाभूतं ज्ञात्वा । प्रत्यनीकानाम् विवक्षितम् इति वा ॥२६॥

क्रमसन्दर्भः  प्रत्यनीकं प्रतिकूलं शापमयं विवक्षितं यस्य, तादृशम् ज्ञात्वा ॥२६॥

विश्वनाथः  प्रत्यनीकेषु देवेषु विवक्षितम् असुरान् परित्यज्य युष्मान् एव जयं प्रापयामीत्यादिकं वक्तुम् इष्टं यस्य तथाभूतं तम् आज्ञाय ॥२६॥

_*_

॥ ९.१८.२७ ॥

क्षणार्धमन्युर् भगवान् शिष्यं व्याचष्ट भार्गवः ।
कामोऽस्याः क्रियतां राजन् नैनां त्यक्तुम् इहोत्सहे ॥

न कतमेनापि व्याख्यातम्.

_*_

॥ ९.१८.२८ ॥

तथेत्य् अवस्थिते प्राह देवयानी मनोगतम् ।
पित्रा दत्ता यतो यास्ये सानुगा यातु माम् अनु ॥

श्रीधरः  सानुगा सखीसहिता शर्मिष्ठा माम् अनु यात्व् इति ॥२८॥

क्रमसन्दर्भः  न व्याख्यातम्.

विश्वनाथः  तथेति देवयान्याः पादयोः पतित्वा वृषपर्वण्य् अवस्थिते सति । मनोगतम् एव प्राह प्रकटम् उवाच । सानुगा सखीसहिता शर्मिष्ठा माम् अनुयात्व् इति ॥२८॥

_*_

॥ ९.१८.२९ ॥

पित्रा दत्ता देवयान्यै शर्मिष्ठा सानुगा तदा ।
स्वानां तत् सङ्कटं वीक्ष्य तदर्थस्य च गौरवम् ।
देवयानीं पर्यचरत् स्त्रीसहस्रेण दासवत् ॥

श्रीधरः  तत् तस्मान् निर्गताच् छुक्रात् सङ्कटं वीक्ष्य । तत् तस्माद् अवस्थिताद् अर्थस्य प्रयोजनस्य गौरवं च वीक्ष्य ॥२९॥

क्रमसन्दर्भः  न व्याख्यातम्.

विश्वनाथः  तत् ततः शुक्रात् कुपितात् स्थानाम् असुराणां सङ्कटं वीक्ष्य, तथैव, तत् ततः प्रसन्नात् अर्थस्य स्वप्रयोजनस्य गौरवं च वीक्ष्य दासवद् दास इव वृषपर्वा पर्याचरत् ॥२९॥

_*_

॥ ९.१८.३० ॥

नाहुषाय सुतां दत्त्वा सह शर्मिष्ठयोशना ।
तम् आह राजन् छर्मिष्ठाम् आधास् तल्पे न कर्हिचित् ॥

श्रीधरः  तल्पे नाधाः । नोपगच्छेर् इत्य् अर्थः ॥३०॥

क्रमसन्दर्भः  न व्याख्यातम्.

विश्वनाथः  कर्हिचिद् अपि तल्पे न अधाः न धेहि न धास्यसीत्य् अर्थः ॥३०॥

_*_

॥ ९.१८.३१ ॥

विलोक्यौशनसीं राजञ् छर्मिष्ठा सुप्रजां क्वचित् ।
तम् एव वव्रे रहसि सख्याः पतिम् ऋतौ सती ॥

न कतमेनापि व्याख्यातम्.

_*_

॥ ९.१८.३२ ॥

राजपुत्र्यार्थितोऽपत्ये धर्मं चावेक्ष्य धर्मवित् ।
स्मरन् छुक्रवचः काले दिष्टम् एवाभ्यपद्यत ॥

श्रीधरः  अपत्यार्थम् ऋतुकाले प्रार्थनात् तस्याः कामपूरणं धर्मम् अवेक्ष्य शुक्रस्य वचश् च स्मरन् दिष्टं दैवप्रापितम् एव, तत्सङ्गम् अभ्यपद्यत, न तु कामत इत्य् अर्थः ॥३२॥

क्रमसन्दर्भः  दिष्टम् ईश्वरेणादिष्टं प्रेरितम् एवाभ्यपद्यत विचारितवान् ॥३२॥

विश्वनाथः  धर्मवद् इति अपत्यथार्थम् ऋतुकाले प्रार्थयमानायास् तस्याः कामपूरणं धर्म एवेति जानन् शुक्रवचश् च शर्मिष्ठासङ्गप्रतिषेधकं स्मरन् दोलायमानचित्तोऽपि दिष्टं दैवप्रापितं सङ्गम् एव प्राप ॥३२॥

_*_

॥ ९.१८.३३ ॥

यदुं च तुर्वसुं चैव देवयानी व्यजायत ।
द्रुह्युं चानुं च पूरुं च शर्मिष्ठा वार्षपर्वणी ॥

श्रीधरः, क्रमसन्दर्भः  न व्याख्यातम्.

विश्वनाथः  व्यजायत व्यजानयत् ॥३३॥

_*_

॥ ९.१८.३४ ॥

गर्भसम्भवम् आसुर्या भर्तुर् विज्ञाय मानिनी ।
देवयानी पितुर् गेहं ययौ क्रोधविमूर्छिता ॥

श्रीधरः  आसुर्याः शर्मिष्ठायाः । भर्तुः सकाशात् ॥३४॥

क्रमसन्दर्भः  न व्याख्यातम्.

विश्वनाथः  भर्तुः सकाशाद् गर्भसम्भवम् आज्ञायेति पूर्वपूर्वम् अन्यास्माद् ब्राह्मणादिकाद् एव जानत्य् आसीद् इति भावः ॥३४॥

_*_

॥ ९.१८.३५ ॥

प्रियाम् अनुगतः कामी वचोभिर् उपमन्त्रयन् ।
न प्रसादयितुं शेके पादसंवाहनादिभिः ॥

श्रीधरः  उपमन्त्रयन् प्रसादयन् ॥३५॥

क्रमसन्दर्भः  न व्याख्यातम्.

विश्वनाथः  उपमन्त्रयन् सान्त्वयन् ॥३५॥

_*_

॥ ९.१८.३६ ॥

शुक्रस् तम् आह कुपितः स्त्रीकामानृतपूरुष ।
त्वां जरा विशतां मन्द विरूपकरणी नृणाम् ॥

श्रीधरः  विकृतं रूपं करोतीति तथा ॥३६॥

क्रमसन्दर्भः, विश्वनाथः  न व्याख्यातम्.

_*_

॥ ९.१८.३७ ॥

श्रीययातिर् उवाच
अतृप्तोऽस्म्य् अद्य कामानां ब्रह्मन् दुहितरि स्म ते ।
व्यत्यस्यतां यथाकामं वयसा योऽभिधास्यति ॥

श्रीधरः  ते दुहितरि कामैर् अद्याप्य् अतृप्तोऽस्मि, कामानां भोगैर् इति वा । शुक्र आहतर्हि योऽभिधास्यत्य् अभितो धारयिष्यति तस्य वयसा यथाकामं व्यत्यस्यतां यथेच्छं जरा व्यत्ययं यातु । व्यत्ययं नीयताम् इति वा । यद् वा, व्यत्यस्येति छेदः । तां जरां व्यत्यस्य व्यत्यासं गमयेत्य् अर्थः ॥३७॥

क्रमसन्दर्भः  कामानाम् इति तृप्त्यर्थानां करणे षष्ठी चेति वार्तिकात् ॥३७॥

विश्वनाथः  कामानाम् इति । नाग्निस् तृप्यति काष्ठानाम् इतिवत् षष्ठी ते दुहितरीति भङ्ग्या त्वं शापोऽयं तव दुहितर्य् अपि फलित इति व्यञ्जितम् । शुक्रोऽपि विमृश्य प्रसीदन्न् उवाचयथेष्टं जरा वयसा यौवनेन व्यत्यस्यतां विनिमीयताम् ।

ननु जरां गृहीत्वा विनिमयेन यौवनं कः खलु दास्यति ? तत्राहयोऽभिधास्यति यः पुत्रादिकः त्वयि स्नेहेन अभितो धास्यति जरां स धारयिष्यति । यद् वा, त्वम् एवं विनिमयं सर्वान् ज्ञापय तेषु मध्ये योऽभिधास्यति यौवनं दत्त्वा जराम् एषोऽहं गृह्णामीति वदिष्यतीत्य् अर्थः ॥३७॥

_*_

॥ ९.१८.३८ ॥

इति लब्धव्यवस्थानः पुत्रं ज्येष्ठम् अवोचत ।
यदो तात प्रतीच्छेमां जरां देहि निजं वयः ॥

श्रीधरः  इति लब्धं व्यवस्थानं जराया व्यवस्थितिर् येन सः ॥३८॥

क्रमसन्दर्भः  इतीति युग्मकम् ॥३८॥

विश्वनाथः  न व्याख्यातम्.

_*_

॥ ९.१८.३९ ॥

मातामहकृतां वत्स न तृप्तो विषयेष्व् अहम् ।
वयसा भवदीयेन रंस्ये कतिपयाः समाः ॥

न कतमेनापि व्याख्यातम्.

_*_

॥ ९.१८.४० ॥

श्रीयदुर् उवाच
नोत्सहे जरसा स्थातुम् अन्तरा प्राप्तया तव ।
अविदित्वा सुखं ग्राम्यं वैतृष्ण्यं नैति पूरुषः ॥

श्रीधरः, क्रमसन्दर्भः  न व्याख्यातम्.

विश्वनाथः  अन्तरा यौवनमध्ये एव । कुतः अविदित्वेत्यादि । अयम् अस्याशयो मम विधित्सितभगवद्भक्त्यनुकूलं विषयवैतृष्ण्यम् अपेक्षितं वर्तते, तच् च भोगबाहुल्यं विना प्रायो न भवेत् । अत्र यद्यपि कालविलम्बे सति त्वं स्वीयां जरां गृहीत्वा मद्यौवनं दास्यसीति जानामि । तद् अपि निरन्तराय हरिभजनस्यौत्कण्ठस्य मम कालविलम्बस्यासह्यत्वात् पितुर् अपि तवेमाम् आज्ञां पालयाम्य् अत्र यद् भवेत्, तद् भवत्व् इति । अत एव यदोश् च धर्मशीलस्येति राज्ञा दशमे वक्ष्यते परमधर्मापेक्षयापि तु राज्ञा पालनलक्षणधर्मस्य प्राकृतस्य सनकादिभिर् इव तेन त्यागाद्, यत एव सन्तुष्यंस् तद्वंशे भगवान् स्वयम् अवततार । यदोः प्रियस्यान्ववाय [भा.पु. १.८.३२] इति कुम्भीस्तुतिश् च । या तूत्तरश्लोकेऽधर्मज्ञा इति शुकोक्तिः । सा तु तुर्वस्वादीन् प्रत्येवेति ॥४०॥

_*_

॥ ९.१८.४१ ॥

तुर्वसुश् चोदितः पित्रा द्रुह्युश् चानुश् च भारत ।
प्रत्याचख्युर् अधर्मज्ञा ह्य् अनित्ये नित्यबुद्धयः ॥

श्रीधरः  यतो न धर्मज्ञाः अनित्ये च यौवने नित्यबुद्धयः ॥४१॥

क्रमसन्दर्भः, विश्वनाथः  न व्याख्यातम्.

_*_

॥ ९.१८.४२ ॥

अपृच्छत् तनयं पूरुं वयसोनं गुणाधिकम् ।
न त्वम् अग्रजवद् वत्स मां प्रत्याख्यातुम् अर्हसि ॥

श्रीधरः  त्वं जरां किं ग्रहीष्यसीत्य् अपृच्छत् । प्रत्याख्यानं मा कृथा इत्य् आहन त्वम् इति ॥४२॥

क्रमसन्दर्भः, विश्वनाथः  न व्याख्यातम्.

_*_

॥ ९.१८.४३ ॥

श्रीपूरुर् उवाच
को नु लोके मनुष्येन्द्र पितुर् आत्मकृतः पुमान् ।
प्रतिकर्तुं क्षमो यस्य प्रसादाद् विन्दते परम् ॥

श्रीधरः  आत्मकृतः स्वदेहकर्तुः प्रत्य् उपकारं कर्तुं को नु क्षमः ॥४३॥

क्रमसन्दर्भः  यस्य प्रसादात् प्रसादेन प्राप्तात् मनुष्यदेहात् परं परमेश्वरम् अपि विन्दते लभते । [इतिहाससमुच्चयवर्णित] पुण्डरीकवद् यस्य प्रसादाद् एव वा ॥४३॥

विश्वनाथः  आत्मकृतोः देहोत्पादयितुः परं स्वर्गादिम् ॥४३॥

_*_

॥ ९.१८.४४ ॥

उत्तमश् चिन्तितं कुर्यात् प्रोक्तकारी तु मध्यमः ।
अधमोऽश्रद्धया कुर्याद् अकर्तोच्चरितं पितुः ॥

श्रीधरः  तथापि पितुर् यच् चिन्तितं कुर्यात् स उत्तमः । यस् तु प्रोक्तकारी स मध्यमः । यस् त्व् अश्रद्धया कुर्यात् सोऽधमः । अकर्ता पितुर् उच्चरितं पुरीषप्रायः ॥४४॥

क्रमसन्दर्भः  न व्याख्यातम्.

विश्वनाथः  तद् अपि तवाज्ञां पालयन्न् अप्य् अहम् उत्तमपुत्रो न किन्तु मध्यम् एवेत्य् आहउत्तम इति । उच्चारितं मूत्रमलसदृश इति ॥४४॥

_*_

॥ ९.१८.४५ ॥

इति प्रमुदितः पूरुः प्रत्यगृह्णाज् जरां पितुः ।
सोऽपि तद्वयसा कामान् यथावज् जुजुषे नृप ॥

श्रीधरः  जुजुषे सेवितवान् ॥४५॥

क्रमसन्दर्भः, विश्वनाथः  न व्याख्यातम्.

_*_

॥ ९.१८.४६ ॥

सप्तद्वीपपतिः संयक् पितृवत् पालयन् प्रजाः ।
यथोपजोषं विषयाञ् जुजुषेऽव्याहतेन्द्रियः ॥

श्रीधरः  यथोपजोषं यथाप्रीति जुजुषे ॥४६॥

क्रमसन्दर्भः  न व्याख्यातम्.

विश्वनाथः  सप्तद्वीपपतिः भारतवर्षवर्तिनो ये नव द्वीपास् तेषाम् आदिमान्तिमौ द्वीपौ विना ये सप्तसङ्ख्या द्वीपास् तेषां पतिर् इत्य् एव व्याख्येयम् अग्रिमग्रन्थव्याख्यानुरोधात् । यथोपजोषं यथाप्रीति ॥४६॥

_*_

॥ ९.१८.४७ ॥

देवयान्य् अप्य् अनुदिनं मनोवाग्देहवस्तुभिः ।
प्रेयसः परमां प्रीतिम् उवाह प्रेयसी रहः ॥

न कतमेनापि व्याख्यातम्.

_*_

॥ ९.१८.४८ ॥

अयजद् यज्ञपुरुषं क्रतुभिर् भूरिदक्षिणैः ।
सर्वदेवमयं देवं सर्ववेदमयं हरिम् ॥

श्रीधरः, विश्वनाथः  न व्याख्यातम्.

क्रमसन्दर्भः  अयजद् इति । सर्वे वेदाः सर्वे देवाश् च स्वस्वकारणे शक्तिरूपेण प्रचुरतया यत्र, तम् इत्य् अर्थः ॥४८॥

_*_

॥ ९.१८.४९ ॥

यस्मिन्न् इदं विरचितं व्योम्नीव जलदावलिः ।
नानेव भाति नाभाति स्वप्नमायामनोरथः ॥

श्रीधरः  नानेव भाति यावद् इन्द्रियप्रवृत्तिः । तद् उपरमे नाभाति । स्वप्नम् आयाभ्यां सहितो मनोरथ इवेत्य् अर्थः ॥४९॥
क्रमसन्दर्भः  इदं जगत् यस्मिन्न् एव सर्वाश्रये विरचितं, येनैव सृष्टं स्थितौ नानेव भाति, न तु नानैव कारणरूपेणैक्यात्, प्रलये तु तत्रैव कारणरूपेण प्रविष्टत्वात् । नाभाति बहिर् न व्यक्तं भवति । यथा जगत् तथैव स्वप्नो मायामनोरथश् चेत्य् अर्थः, सर्वस्यैव तदाश्रयत्वात् । तत्र सर्वोऽपि द्वन्द्वो विभाषयैकवद् भवतीत्य् एकवचनं समाहारत्वेनाविवक्षितत्वात् न क्लीबत्वं च, ऊकारोऽच् ह्रस्वदीर्घप्लुतः [पा. १.२.२७] इतिवत् ॥४९॥

विश्वनाथः  यस्मिन्न् अधिष्ठाने इदं जगन् नानेव कारणरूपेण तेनैवैक्यात् न तु वस्तुतो नानेत्य् अर्थः । अत एव प्रलये तत्र प्रविष्टत्वान् नाभाति, न बहिर् व्यक्तीभवति स्वप्नमायामनोरथ इत्य् आचार्ययतिए दृष्टान्तत्रयं सर्वो द्वन्द्वो विभाषयकवद् भवतीत्य् एकवचनम् ॥४९॥

_*_

॥ ९.१८.५० ॥

तम् एव हृदि विन्यस्य वासुदेवं गुहाशयम् ।
नारायणम् अणीयांसं निराशीर् अयजत् प्रभुम् ॥

श्रीधरः  न व्याख्यातम्.

चैतन्यमतमञ्जुषा  तम् एवेत्यादि । नारायणं गुहाशयम् अणीयांसं ब्रह्म च विन्यस्य विशेषेण त्यक्त्वा वासुदेवं प्रभुं श्रीकृष्णं निराशीः सन्न् अयजद् इत्य् अन्वयः ॥५०॥

क्रमसन्दर्भः  वासुदेवं सर्वावासम् । एवम् अपि गुहाशयं सर्वज्ञानागोचरम् । किं च, नारायणं सर्वजीवप्रवर्तकं, तथाप्य् अणीयांसं दुर्ज्ञेयम् । तथाभूतम् अपि भक्त्या हृदि विन्यस्य मनस्य् आविर्भाव्यायजत् । प्रभुस् तादृशोपासनया क्रमात् सामर्थ्यं प्राप्तः । तादृशत्वे हेतुम् आहनिराशीः निष्काम इति ॥५०॥

विश्वनाथः  वासुदेवम् इति सर्वत्रैवासौ वसतीत्य् अतः प्रयासाभावः । यतो गुहायाम् अन्तःकरणे शेते, न चान्य शयान इव यतो नारं जीवसमूहम् अयते जानाति । न च जीवसमूहस् तं जानातीत्य् आह । अणीयांसं दुर्ज्ञेयम् । स च बहिर् विषयलम्पटोऽपि ययातिर् न मनसा विषयलम्पट इत्य् आहनिराशीः प्रभुम् इति दास्याभावाकाङ्क्षी ॥५०॥

_*_

॥ ९.१८.५१ ॥

एवं वर्षसहस्राणि मनःषष्ठैर् मनःसुखम् ।
विदधानोऽपि नातृप्यत् सार्वभौमः कदिन्द्रियैः ॥

श्रीधरः  मनःसुखं कामभोगम् । कदिन्द्रियैः कुत्सितैः पराङ् मुखैर् इन्द्रियैः ॥५१॥

क्रमसन्दर्भः  एवम् अपि झटिति वैराग्योत्पत्तौ प्रतिबन्धकम् आहएवम् इति ।।५१॥

विश्वनाथः  न व्याख्यातम्.

_*_

इति सारार्थदर्शिन्यां हर्षिण्यां भक्तचेतसाम् ।
नवमेऽष्टादशोऽध्यायः सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
यायाते अष्टादशोऽध्यायः ।
॥ ९.१८ ॥


(९.१९)
अथोनविंशोऽध्यायः
यायातं नाम

॥ ९.१९.१ ॥

श्रीशुक उवाच
स इत्थम् आचरन् कामान् स्त्रैणोऽपह्नवम् आत्मनः ।
बुद्ध्वा प्रियायै निर्विण्णो गाथाम् एताम् अगायत ॥

श्रीधरः
ऊनविंशे ययातिः स्वं चेष्टितं नन्व् अजोपमम् ।
देवयानीं समाश्राव्य विरक्तो मुक्तिम् आप्तवान् ॥
भुक्तभोगाम् अजां हास्यन्न् अजवद् वृत्तम् आत्मनः ।
विडम्बयन् प्रियाम् आह निर्वेदयितुम् आत्मवान् ॥

कामान् आचरन्न् उपभुञ्जानः । गाथाम् इतिहासम् ॥१॥

क्रमसन्दर्भः  स इति सार्धकम् ॥१॥

विश्वनाथः
ऊनविंशे च्छागगाथावर्णितः स्वस्वरूपकः ।
विरजा प्राप कृष्णं स देवयान्य् अपि सा तथा ॥

कामान् आचरन्न् उपभुञ्जानः । अपह्नवं कञ्चनम् ॥१॥

_*_

॥ ९.१९.२ ॥

शृणु भार्गव्य् अमूं गाथां मद्विधाचरितां भुवि ।
धीरा यस्यानुशोचन्ति वने ग्रामनिवासिनः ॥

श्रीधरः  मद्विधेन मत्सदृशेनाचरिताम् अनुष्ठिताम् । मद्विधस्याचरितं यस्याम् इति वा । यस्य ग्रामनिवासिनः कामिनो मद्विधस्याचरितं वने स्थिता । धीराः शोचन्ति तस्य गाथां शृणु ॥२॥

क्रमसन्दर्भः  न व्याख्यातम्.

विश्वनाथः  मद्विधस्याचरितं यस्याम् तां यस्य ग्रामनिवासिनो मद्विधस्याचरितं वने स्थिता धीरा अनुशोचन्तीति सहासे गुणीभूताभ्याम् अपि पदाभ्याम् अन्वय आर्षत्वात् ॥२॥

_*_

॥ ९.१९.३ ॥

बस्त एको वने कश्चिद् विचिन्वन् प्रियम् आत्मनः ।
ददर्श कूपे पतितां स्वकर्मवशगाम् अजाम् ॥

श्रीधरः  आत्मानम् अनुलक्ष्याहबस्त इति । प्रियाम् अनुलक्ष्याहअजाम् इति । वने संसारे । प्रियं विषयम् ॥३॥

क्रमसन्दर्भः  न व्याख्यातम्.

विश्वनाथः  बस्तस् छागः अतिशयोक्त्या ययातिः वने संसारे प्रियं विषयसुखम् अजां देवयानीम् ॥३॥

_*_

॥ ९.१९.४ ॥

तस्या उद्धरणोपायं बस्तः कामी विचिन्तयन् ।
व्यधत्त तीर्थम् उद्धृत्य विषाणाग्रेण रोधसी ॥

श्रीधरः  रोधसि तटे विषाणाग्रेण मृदादिकम् उद्धृत्य तीर्थं निर्गमाय मार्गं व्यधत्त ॥४॥

क्रमसन्दर्भः  न व्याख्यातम्.

विश्वनाथः  रोधसि तटे विषाणाग्रेण मृदादिकम् उद्धृत्य तीर्थं निर्गममार्गं व्यधत्त ॥४॥

_*_

॥ ९.१९.५ ॥

सोत्तीर्य कूपात् सुश्रोणी तम् एव चकमे किल ।
तया वृतं समुद्वीक्ष्य बह्व्योऽजाः कान्तकामिनीः ॥

श्रीधरः  बह्व्य इति शर्मिष्ठाप्रमुखाः कामयाम् आसुः । कान्ताम् प्रति कामिनीः कामवत्यः ॥५॥

क्रमसन्दर्भः  न व्याख्यातम्.

विश्वनाथः  अजाः शर्मिष्ठाद्याः कान्तं कामयितुम् शीलं यासां ताः कान्तकामिन्यः तम् एव कामयामासुः ॥५॥

_*_

॥ ९.१९.६ ॥

पीवानं श्मश्रुलं प्रेष्ठं मीढ्वांसं याभकोविदम् ।
स एकोऽजवृषस् तासां बह्वीनां रतिवर्धनः ।
रेमे कामग्रहग्रस्त आत्मानं नावबुध्यत ॥

श्रीधरः  पीवानं पुष्टम् । श्मश्रुलं श्मश्रुबहुलम्, रतिसमर्थम् इत्य् अर्थः । मीढ्वांसं रेतःसेक्तारम् । याभे कोविदम् अभिज्ञम् । अत एव प्रेष्ठम् । नावबुध्यत नान्व् अबुध्यत ॥६॥

क्रमसन्दर्भः  याभे मैथुने कोविदम् ।

विश्वनाथः  मीढ्वांसं रेतःसेक्तारं याभे मैथुने कोविदं पण्डितम् ॥६॥

_*_

॥ ९.१९.७ ॥

तम् एव प्रेष्ठतमया रममाणम् अजान्यया ।
विलोक्य कूपसंविग्ना नामृष्यद् बस्तकर्म तत् ॥

श्रीधरः, क्रमसन्दर्भः  न व्याख्यातम्.

विश्वनाथः  अन्यया अजयेत्य् आहिताग्न्यादित्वात् परनिपातः। कूपसंविग्ना देवयानी ॥७॥

_*_

॥ ९.१९.८ ॥

तं दुर्हृदं सुहृद्रूपं कामिनं क्षणसौहृदम् ।
इन्द्रियारामम् उत्सृज्य स्वामिनं दुःखिता ययौ ॥

श्रीधरः  स्वामिनम् इति शुक्राभिप्रायेणाह ॥८॥

क्रमसन्दर्भः  न व्याख्यातम्.

विश्वनाथः  स्वामिनम् इति शुक्राभिप्रायेणोक्तौ विरुद्धमतिकृद्दोष आर्षत्वात् सोढव्यः । स्वामिन्न् आचार्ययतिअ इति पाणिनि स्मरणात् स्वामिशब्दोऽपि न केवलं पतिपर्यायो दृष्टः । यद् वा, स्वामिनं तं ययातिम् उत्सृज्य ययौ ॥८॥

_*_

॥ ९.१९.९ ॥

सोऽपि चानुगतः स्त्रैणः कृपणस् तां प्रसादितुम् ।
कुर्वन्न् इडविडाकारं नाशक्नोत् पथि सन्धितुम् ॥

श्रीधरः, विश्वनाथः  इडविडाकाराम् बस्तजातिशब्दम् । सन्धितुं प्रसादयितुम् ॥९॥

क्रमसन्दर्भः  न व्याख्यातम्.

_*_

॥ ९.१९.१० ॥

तस्य तत्र द्विजः कश्चिद् अजास्वाम्य् अच्छिनद् रुषा ।
लम्बन्तं वृषणं भूयः सन्दधेऽर्थाय योगवित् ॥

श्रीधरः  वृषणम् अच्छिनज् जरया सम्भोगासमर्थम् अकरोत् । अर्थाय स्वपुत्र्याः कामोपभोगाय । योगविद् उपायज्ञः । जराव्यत्ययेन रतिशक्तिं ददाव् इत्य् अर्थः ॥१०॥

क्रमसन्दर्भः  न व्याख्यातम्.

विश्वनाथः  द्विजः शुक्राचार्यः । अजा शुक्रस्य स्त्री, तस्या स्वामी स एव वृषणम् अच्छिनत् । जरया सम्भोगासमर्थम् अकरोत् । भूयः प्रसन्नः समर्थाय कामभोगाय सन्दधे वृषणं यथास्थितम् अकरोद् जराव्यत्ययेन यौवनयुक्तः चकार । योगविद् उपायज्ञः ॥१०॥

_*_

॥ ९.१९.११ ॥

सम्बद्धवृषणः सोऽपि ह्य् अजया कूपलब्धया ।
कालं बहुतिथं भद्रे कामैर् नाद्यापि तुष्यति ॥

श्रीधरः  कूपलब्धया सह कामैः सेव्यमानैर् न तुष्यति ॥११॥

क्रमसन्दर्भः  न व्याख्यातम्.

विश्वनाथः  कूपलब्धया कामलब्धया पाठद्वयम् । बहुतिथं कालं व्याप्यापि सेव्यमानैर् अद्यापि न तुष्यति न तृप्यति ॥११॥

_*_

॥ ९.१९.१२ ॥

तथाहं कृपणः सुभ्रु भवत्याः प्रेमयन्त्रितः ।
आत्मानं नाभिजानामि मोहितस् तव मायया ॥

श्रीधरः  न व्याख्यातम्.

क्रमसन्दर्भः  मायया मोहनशक्त्या ॥१२॥

विश्वनाथः  मोहितस् तव माययेति मम जीवस्य त्वम् एव मूर्तिमत्यविद्येति भावः ॥१२॥

_*_

॥ ९.१९.१३ ॥

यत् पृथिव्यां व्रीहियवं हिरण्यं पशवः स्त्रियः ।
न दुह्यन्ति मनःप्रीतिं पुंसः कामहतस्य ते ॥

श्रीधरः  ननु तर्हि पुनर् अपि बहवो विषयाः सेव्यन्ताम्, ततो मनसि प्रीते सति कामोपशान्त्या मोहो निवर्तेत ? इति चेत्, तत्राहयद् इति द्वाभ्याम् । न दुह्यन्ति न पूरयन्ति ॥१३॥

क्रमसन्दर्भः  न व्याख्यातम्.

विश्वनाथः  ननु त्वं सम्राट् पूर्णकामोऽसि विषयानन्दात्मानं रमयतस् तव कथम् एतावद् दैन्यं सम्भवेत् ? तत्राहयद् इति । न दुह्यन्ति न पूरयन्ति कामहतस्येति कामहतत्वम् एवापूर्णकामत्वे कारणम् इति भावः ॥१३॥

_*_

॥ ९.१९.१४ ॥

न जातु कामः कामानाम् उपभोगेन शांयति ।
हविषा कृष्णवर्त्मेव भूय एवाभिवर्धते ॥

श्रीधरः  हविषा घृतेन कृष्णवर्त्माग्निर् इव ॥१४॥

क्रमसन्दर्भः  न व्याख्यातम्.

विश्वनाथः  ननु यावांस् ते कामस् तावान् एव ततोऽप्य् अधिकप्रमाणो वा विषय उपभुज्यतां महासम्पन्नस्य तव स्रक्चन्दनवनितादिविषयाणां किम् अल्पत्वम् इत्य् अत आहन जात्व् इति । कृष्णवर्त्मा अग्निः । तस्माद् अशान्तकामस्य सदा दुःखम् एवेत्य् अतः शान्तकाम एव सुखीति भावः ॥१४॥

_*_

॥ ९.१९.१५ ॥

यदा न कुरुते भावं सर्वभूतेष्व् अमङ्गलम् ।
समदृष्टेस् तदा पुंसः सर्वाः सुखमया दिशः ॥

श्रीधरः  तर्हि कदा केनोपायेन वा मनसः सम्पूर्णा प्रीतिः स्याद् यया कामोपशमः स्यात् ? इत्य् अत आहयदेति षड्भिः, अमङ्गलं भावं रागद्वेषादिवैषम्यम् ॥१५॥

क्रमसन्दर्भः  न व्याख्यातम्.

विश्वनाथः  शान्तकामस्यासाधारणं लक्षणम् आहयदेति । सर्वभूतेषु स्वद्वेष्टृष्व् अपि अमङ्गलं द्वेषं न कुरुत इति स्वसम्मानादिकामसत्त्वे एवावमानादिकर्तरि द्वेषः सम्भवेद् इति भावः । समदृष्टेः व्यवहारिकनिन्दा स्तुत्यादिषु तुल्यबुद्धेः सुखमयाः सुखमय्यः ॥१५॥

_*_

॥ ९.१९.१६ ॥

या दुस्त्यजा दुर्मतिभिर् जीर्यतो या न जीर्यते ।
तां तृष्णां दुःखनिवहां शर्मकामो द्रुतं त्यजेत् ॥

श्रीधरः  दुःखानि नितरां वहतीति तथा ताम् ॥१६॥

क्रमसन्दर्भः  न व्याख्यातम्.

विश्वनाथः  सर्वसंहर्ता कालोऽपि कामनायाः संहारे न हेतुर् इत्य् आहयेति । यद् वा, दुरुपशमाया अपि कामनाया उपशमे साधनम् आहयेति जीर्यतो जरां प्राप्नुवतोऽपि लोकस्य शर्मकामः स्वशत्रूणाम् अपि यो मङ्गलं कामयते सः ॥१६॥

_*_

॥ ९.१९.१७ ॥

मात्रा स्वस्रा दुहित्रा वा नाविविक्तासनो भवेत् ।
बलवान् इन्द्रियग्रामो विद्वांसम् अपि कर्षति ॥

श्रीधरः  स्त्रीसन्निधानं तु सर्वथा त्याज्यम् इत्य् आहमात्रेति । अविविक्तं सङ्कीर्णम् आसनं यस्य सः । कर्षत्य् आकर्षति ॥१७॥

क्रमसन्दर्भः  न व्याख्यातम्.

विश्वनाथः  किं च, स्त्रीविषयः कामस् तु सदाचारेणैव शाम्यतीति सदाचारं दर्शयति मात्रेति अविविक्तम् अपृथग्भूतम् आसनं यस्य सः । विद्वांसम् अप्य् आकर्षति ॥१७॥

_*_

॥ ९.१९.१८ ॥

पूर्णं वर्षसहस्रं मे विषयान् सेवतोऽसकृत् ।
तथापि चानुसवनं तृष्णा तेषूपजायते ॥

श्रीधरः, क्रमसन्दर्भः  न व्याख्यातम्.

विश्वनाथः  विषयाभिनिवेशस्य कालदुर्जयत्वेऽहम् एव दृष्टान्त इत्य् आहपूर्णम् इति ॥१८॥

_*_

॥ ९.१९.१९ ॥

तस्माद् एताम् अहं त्यक्त्वा ब्रह्मण्य् अध्याय मानसम् ।
निर्द्वन्द्वो निरहङ्कारश् चरिष्यामि मृगैः सह ॥

श्रीधरः, क्रमसन्दर्भः  न व्याख्यातम्.

विश्वनाथः  ननु तर्हि कस्मात् तस्या उपशमस् तत्र भगवद्रूपगुणादौ मनो निधानाद् इत्य् आहमानसम् आधायेति निराकारस्य ध्यानं न सम्भवतीति साकारे ब्रह्मणीत्य् अर्थः । भागवतीं गतिं लेभे इत्य् अग्रेतनोक्तेश् च । मृगैः सहेति एतावन्तं कालं भवत्याः क्रीडामृगः सन् गृहाङ्गने नृत्यम् अकरवम् अतः परं तु वने मृगैः कृष्णसारैः सहैवं कृष्णलीलामग्नो नर्तिष्यामीति भावः ॥१९॥

_*_

॥ ९.१९.२० ॥

दृष्टं श्रुतम् असद् बुद्ध्वा नानुध्यायेन् न सन्दिशेत् ।
संसृतिं चात्मनाशं च तत्र विद्वान् स आत्मदृक् ॥

श्रीधरः  ननु तृष्णात्यागस्यातिदुष्करत्वात् कथं ब्रह्मणि मनस आधानं स्यात् तत्राहदृष्टम् इति । यो नानुध्यायेन् न संविशेन्न चोपभुञ्जीत । तत्र दृष्टश्रुतयोर् अनुध्यानादौ स आत्मदृक् भवति ॥२०॥

क्रमसन्दर्भः  न व्याख्यातम्.

विश्वनाथः  तत्त्वविचारेणापि विषयध्यानं त्यक्तुं भगवद्ध्यानपरिपाके सत्य् एव शक्नुयाद् इत्य् आहदृष्टम् इति । य आत्मदृक् ध्यानेनात्मानं भगवन्तं पश्यति स एवं दृष्टं श्रुतं च विषयसुखम् असद् असाधुत्वाद् अरोचकं बुद्ध्या न पुनः पुनर् ध्यायेद् न चोपभुञ्जीत । किं च, तत्र दृष्टश्रुतध्याने एव संसृतिम् आत्मनाशम् आत्मघातं च विद्वान् जानन् ॥२०॥

_*_

॥ ९.१९.२१२२ ॥

इत्य् उक्त्वा नाहुषो जायां तदीयं पूरवे वयः ।
दत्त्वा स्वजरसं तस्माद् आददे विगतस्पृहः ॥
दिशि दक्षिणपूर्वस्यां द्रुह्युं दक्षिणतो यदुम् ।
प्रतीच्यां तुर्वसुं चक्र उदीच्याम् अनुम् ईश्वरम् ॥

न कतमेनापि व्याख्यातम्.

_*_

॥ ९.१९.२३ ॥

भूमण्डलस्य सर्वस्य पूरुम् अर्हत्तमं विशाम् ।
अभिषिच्याग्रजांस् तस्य वशे स्थाप्य वनं ययौ ॥

श्रीधरः  तस्य पूरोर् वंशे स्थापयित्वा ॥२३॥

क्रमसन्दर्भः  न व्याख्यातम्.

विश्वनाथः  विशां सर्वभूमण्डलसम्बन्धिधनानाम् अर्हत्तमम् अतिशयेनार्हतीति तम् ॥२३॥

_*_

॥ ९.१९.२४ ॥

आसेवितं वर्षपूगान् षड्वर्गं विषयेषु सः ।
क्षणेन मुमुचे नीडं जातपक्ष इव द्विजः ॥

श्रीधरः  विषयेषु शब्दादिष्व् आसेवितं षड्वर्गं षडिन्द्रियसुखं मुमुचे तत्याज । यद् वा, विषयेष्व् आसेवितं सेवां कारितं षण्णाम् इन्द्रियाणां वर्गं मुमुचे उपैक्षतेत्य् अर्थः ॥२४॥

क्रमसन्दर्भः  न व्याख्यातम्.

विश्वनाथः  वर्षपूगान् अपि व्याप्य विषयेषु आ सम्यक् सेवितम् आसक्तिर् यस्य तयाभावम् अपि षड् इन्द्रियवर्गं क्षणेनैव मुमुचे उपैक्षत इन्द्रियाधीनो न बभूवेत्य् अर्थः । नीडं मुमुचे नीडाधीनो यथा न भवतीत्य् अर्थः ॥२४॥

_*_

॥ ९.१९.२५ ॥

स तत्र निर्मुक्तसमस्तसङ्ग आत्मानुभूत्या विधुतत्रिलिङ्गः ।
परेऽमले ब्रह्मणि वासुदेवे लेभे गतिं भागवतीं प्रतीतः ॥

श्रीधरः  विधुतं निरस्तं त्रिगुणात्मकं लिङ्गं येन । प्रतीतः प्रख्यातः ॥२५॥

क्रमसन्दर्भः  न व्याख्यातम्.

विश्वनाथः  विधूतं त्रिगुणात्मकं लिङ्गं येन सः । भागवतीं भगवद्धाम्नि प्रेमवत् पार्षदत्वं प्रतीतः ख्यातः ॥२५॥

_*_

॥ ९.१९.२६ ॥

श्रुत्वा गाथां देवयानी मेने प्रस्तोभम् आत्मनः ।
स्त्रीपुंसोः स्नेहवैक्लव्यात् परिहासम् इवेरितम् ॥

श्रीधरः  प्रस्तोभम् एवाहपरिहासम् इवेति । यद् वा, प्रस्तोभं निवृत्तिमार्गे प्रोत्साहनं मेने ॥२६॥

क्रमसन्दर्भः  श्रुत्वेति तैः । तत्र प्रथमपक्षे परिहासम् इवेरितम् अप्य् आत्मनः प्रस्तोभम् उपालम्भम् एव मेने । तत्र हेतुःस्त्रीपुंसयोर् यत् स्नेहस् तत्र यद् वैक्लव्यं ग्लानिस् तद्भावनयेत्य् अर्थः । द्वितीये पक्षेऽप्य् एवम् एव इति ॥२६॥

विश्वनाथः  गाथां छागेतिहासम् आत्मनः स्वस्य प्रस्तोभम् उपालम्भनम् एव वस्तुतो मेने । स्नेहवैक्लव्याद् एव हेतोः स्त्रीपुंसोः परिहासतुल्यम् उक्तम् । तेन हे देवयानि ! मया यत् त्वं कृपया पानीयकूपाद् उद्धृताभूः । तत् परिशोधनं त्वया सम्यक् कृतं यद् अहम् एतावन्तं कालं विषयमहान्धकूपे निपतित इति मतिपतिर् ययातिर् याम् अवोचद् इति देवयानी जानाति स्मेति ॥२६॥

_*_

॥ ९.१९.२७२८ ॥

सा सन्निवासं सुहृदां प्रपायाम् इव गच्छताम् ।
विज्ञायेश्वरतन्त्राणां मायाविरचितं प्रभोः ॥
सर्वत्र सङ्गम् उत्सृज्य स्वप्नौपम्येन भार्गवी ।
कृष्णे मनः समावेश्य व्यधुनोल् लिङ्गम् आत्मनः ॥

श्रीधरः, क्रमसन्दर्भः  न व्याख्यातम्.

विश्वनाथः  प्रभोर् हरेः ॥२८॥

_*_

॥ ९.१९.२९ ॥

नमस् तुभ्यं भगवते वासुदेवाय वेधसे ।
सर्वभूताधिवासाय शान्ताय बृहते नमः ॥

श्रीधरः  कथं समावेश्य ? तद् आहनम इति । नमनादिभिः समावेश्येत्य् अर्थः । शुको वा नमस्करोति ॥२९॥

क्रमसन्दर्भः  न व्याख्यातम्.

विश्वनाथः  केन साधनेन कृष्णे मन आवेशितम् इति चेन् नमस्कारध्यानकीर्तनादिभिर् इत्य् आहनम इति । अत्र यदा अम्बरीषः सप्तद्वीपाधिपतिश् चक्रवर्ती बभूव, तदैव ययातिस् तन्मण्डलाध्यक्षः प्रायो भारत्वर्षभूपतिर् इत्य् अवसीयते । ब्रह्म मरीचिकश्यपविवस्वत्श्राद्धदेवनभगनाभागाम्बरीषास् तथा ब्रह्मात्रिचन्द्रबुधपुरूरवआयुनहुषययातय इति ब्रह्माणस् तयोर् अष्टमपुरुषत्वात् । अत एवाम्बरीषसङ्गप्रभावाद् एव तादृशविषयलम्पटस्यापि ययातेस् तादृशी भक्तिर् ययातेश् च सङ्गाद् देवयान्याश् च ।

किं च, एवम् एव सूर्यवंशचन्द्रवंशयोर् युगपत् प्रवृत्तयोर् यदा सूर्यवंश्यः सप्तद्वीपाधिपतिश् चक्रवर्ती स्यात्, तदा चन्द्रवंश्यस् तन्मण्डलाध्यक्षो राजा, यदा चन्द्रवंश्यश् चक्रवर्ती, तदा सूर्यवंश्यो राजेत्य् उभयवंश्यानां व्यवस्थया चक्रवर्तीत्य्वराजत्वे ज्ञेये ॥२९॥

_*_

इति सारार्थदर्शिन्यां हर्षिण्यां भक्तचेतसाम् ।
एकोनविंशो नवमे सङ्गतः सङ्गतः सताम् ॥

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां नवमस्कन्धे
यायातं नाम
एकोनविंशोऽध्यायः ।
॥ ९.१९ ॥


(९.२०)
अथ विंशोऽध्यायः
पुरुवंशकीर्तनं नाम

॥ ९.२०.१ ॥

श्रीबादरायणिर् उवाच
पूरोर् वंशं प्रवक्ष्यामि यत्र जातोऽसि भारत ।
यत्र राजर्षयो वंश्या ब्रह्मवंश्याश् च जज्ञिरे ॥

श्रीधरः
विंशे पितृप्रसादाप्त राजासनमहोन्नतेः ।
पूरोर् वंशे हि दौष्यन्तेर् भरतस्येर्यते यशः ॥१॥

क्रमसन्दर्भः  न व्याख्यातम्.

विश्वनाथः  
पुरुवंशेऽत्र दौष्मन्तेर् भरतस्य कथान्वितम् ।
शाकुन्तलम् उपाख्यानं विंशोऽध्यायेऽत्र वर्ण्यते ॥१॥

ब्रह्मवंश्याश् च ब्राह्मणवंशोद्भूताश् च ॥१॥

_*_

॥ ९.२०.२ ॥

जनमेजयो ह्य् अभूत् पूरोः प्रचिन्वांस् तत्सुतस् ततः ।
प्रवीरोऽथ मनुस्युर् वै तस्माच् चारुपदोऽभवत् ॥

न कतमेनापि व्याख्यातम्.

_*_

॥ ९.२०.३ ॥

तस्य सुद्युर् अभूत् पुत्रस् तस्माद् बहुगवस् ततः ।
संयातिस् तस्याहंयाती रौद्राश्वस् तत्सुतः स्मृतः ॥

श्रीधरः  तत् सुतः अहं यातेः सुतः ॥३॥

क्रमसन्दर्भः, विश्वनाथः  न व्याख्यातम्.

_*_

॥ ९.२०.४५ ॥

ऋतेयुस् तस्य कक्षेयुः स्थण्डिलेयुः कृतेयुकः ।
जलेयुः सन्नतेयुश् च धर्मसत्यव्रतेयवः ॥
दशैतेऽप्सरसः पुत्रा वनेयुश् चावमः स्मृतः ।
घृताच्याम् इन्द्रियाणीव मुख्यस्य जगदात्मनः ॥

श्रीधरः  धर्मेयुश् च सत्येयुश् च व्रतेयुश् च धर्मसत्यव्रतेयवः । वनेयुश् चावमः स्मृतः । एवं दशैते ऋतेयुप्रमुखास् तस्य रौद्राश्वस्य घृताच्याम् अप्सरसि पुत्रा जाताः । अप्सरस इति षष्ठी सप्तम्य् अर्थे । वशवर्तित्वे दृष्टान्तःजगदात्मनो जगत आत्मभूतस्य मुख्यस्य प्राणस्येन्द्रियाणीव ॥४५॥

क्रमसन्दर्भः  न व्याख्यातम्.

विश्वनाथः  तस्य रौद्राश्वस्य ऋतेयुप्रभृतयो दशपुत्राः धर्मसत्यव्रतेयवः, धर्मेयुः, सत्येयुः,म् व्रतेयुः अवमः, कनिष्ठो दशम इत्य् अर्थः । अप्सरस इति सप्तम्यर्थे षष्ठी । जीवस्य दशेन्द्रियाणीव ॥४५॥

_*_

॥ ९.२०.६७ ॥

ऋतेयो रन्तिनावोऽभूत् त्रयस् तस्यात्मजा नृप ।
सुमतिर् ध्रुवोऽप्रतिरथः कण्वोऽप्रतिरथात्मजः ॥
तस्य मेधातिथिस् तस्मात् प्रस्कन्नाद्या द्विजातयः ।
पुत्रोऽभूत् सुमते रेभिर् दुष्मन्तस् तत्सुतो मतः ॥

न कतमेनापि व्याख्यातम्.
_*_

॥ ९.२०.८ ॥

दुष्मन्तो मृगयां यातः कण्वाश्रमपदं गतः ।
तत्रासीनां स्वप्रभया मण्डयन्तीं रमाम् इव ॥

श्रीधरः  दुष्यन्तस्य शकुन्तलायां भरतः पुत्रोऽभवद् इति कथाद्वारेणाहदुष्यन्तो मृगयाम् इति पञ्चदशभिः, तम् आश्रमं मण्डयन्तीम् ॥८॥

क्रमसन्दर्भः, विश्वनाथः  न व्याख्यातम्.

_*_

॥ ९.२०.९ ॥

विलोक्य सद्यो मुमुहे देवमायाम् इव स्त्रियम् ।
बभाषे तां वरारोहां भटैः कतिपयैर् वृतः ॥

श्रीधरः  स्त्रियं विलोक्य मुमुहेऽमुह्यत् ॥९॥

क्रमसन्दर्भः, विश्वनाथः  न व्याख्यातम्.

_*_

॥ ९.२०.१० ॥

तद्दर्शनप्रमुदितः सन्निवृत्तपरिश्रमः ।
पप्रच्छ कामसन्तप्तः प्रहसञ् श्लक्ष्णया गिरा ॥

श्रीधरः  तस्या दर्शनेन प्रमुदितोऽत एव सन्निवृत्तः परिश्रमो यस्य ॥१०॥

क्रमसन्दर्भः, विश्वनाथः  न व्याख्यातम्.

_*_

॥ ९.२०.११ ॥

का त्वं कमलपत्राक्षि कस्यासि हृदयङ्गमे ।
किं स्विच् चिकीर्षितं तत्र भवत्या निर्जने वने ॥

न कतमेनापि व्याख्यातम्.

_*_

॥ ९.२०.१२ ॥

व्यक्तं राजन्यतनयां वेद्म्य् अहं त्वां सुमध्यमे ।
न हि चेतः पौरवाणाम् अधर्मे रमते क्वचित् ॥

श्रीधरः  पौरवाणां चेतो न ह्य् अधर्मे रमते । अतो मच्चेतसस् त्वयि रमणाद् एवाहं त्वां राजन्यतनयां वेद्मि ॥१२॥

क्रमसन्दर्भः  न व्याख्यातम्.

विश्वनाथः  वेद्मीति त्वयि मच्चेतसः सलोभत्वान्यथानुपपत्त्येति भावः ॥१२॥

_*_

॥ ९.२०.१३ ॥

श्रीशकुन्तलोवाच
विश्वामित्रात्मजैवाहं त्यक्ता मेनकया वने ।
वेदैतद् भगवान् कण्वो वीर किं करवाम ते ॥

श्रीधरः  विश्वामित्रस्यात्मजाहं मेनकायां जाता तया च स्वर्गं गच्छन्त्यात्र त्यक्ता, अतो राजकन्यैवाहम् इत्य् अर्थः ॥१३॥

क्रमसन्दर्भः  विश्वामित्रस्य क्षत्रियत्वावस्थायाम् आत्मजेत्य् अर्थः ॥१३॥

विश्वनाथः  वेदेति कण्वस्य मुखान् मयेदं श्रुतम् । अहं तु मातापितरौ न परिचिनोमीति भावः ॥१३॥

_*_

॥ ९.२०.१४ ॥

आस्यतां ह्य् अरविन्दाक्ष गृह्यताम् अर्हणं च नः ।
भुज्यतां सन्ति नीवारा उष्यतां यदि रोचते ॥

न कतमेनापि व्याख्यातम्.

_*_

॥ ९.२०.१५ ॥

श्रीदुष्मन्त उवाच
उपपन्नम् इदं सुभ्रु जातायाः कुशिकान्वये ।
स्वयं हि वृणुते राज्ञां कन्यकाः सदृशं वरम् ॥

श्रीधरः  किं करवामेत्यादिवाक्यात् तद् अभिप्रायं ज्ञात्वाहउपपन्नम् इति ॥१५॥

क्रमसन्दर्भः  न व्याख्यातम्.

विश्वनाथः  किं करवामेत्यादिवाक्यैस् तस्यापि ममः स्वस्मिन्न् अभिरतं ज्ञात्वाहउपपन्नम् इति ॥१५॥

_*_

॥ ९.२०.१६ ॥

ओम् इत्य् उक्ते यथाधर्मम् उपयेमे शकुन्तलाम् ।
गान्धर्वविधिना राजा देशकालविधानवित् ॥

श्रीधरः  गान्धर्वविधिना मिथः समयपूर्वकेण ॥१६॥

क्रमसन्दर्भः  न व्याख्यातम्.

विश्वनाथः  ओम् इति शकुन्तलया मौने नैवोक्ते सतीत्य् अर्थः ॥१६॥

_*_

॥ ९.२०.१७१९ ॥

अमोघवीर्यो राजर्षिर् महिष्यां वीर्यम् आदधे ।
श्वोभूते स्वपुरं यातः कालेनासूत सा सुतम् ॥
कण्वः कुमारस्य वने चक्रे समुचिताः क्रियाः ।
बद्ध्वा मृगेन्द्रं तरसा क्रीडति स्म स बालकः ॥
तं दुरत्ययविक्रान्तम् आदाय प्रमदोत्तमा ।
हरेर् अंशांशसम्भूतं भर्तुर् अन्तिकम् आगमत् ॥

श्रीधरः  दुरत्ययं विक्रान्तं विक्रमणं यस्य ।

क्रमसन्दर्भः, विश्वनाथः  न व्याख्यातम्.

_*_

॥ ९.२०.२० ॥

यदा न जगृहे राजा भार्यापुत्राव् अनिन्दितौ ।
शृण्वतां सर्वभूतानां खे वाग् आहाशरीरिणी ॥

श्रीधरः  न व्याख्यातम्.

क्रमसन्दर्भः  विश्वामित्रस्य क्षत्रियत्वावस्थायाम् आत्मजेत्य् अर्थः ॥२०॥

विश्वनाथः  न जगृहे लोकप्रवादभयान् न जग्राह ॥२०॥

_*_

॥ ९.२०.२१ ॥

माता भस्त्रा पितुः पुत्रो येन जातः स एव सः ।
भरस्व पुत्रं दुष्मन्त मावमंस्थाः शकुन्तलाम् ॥

श्रीधरः  भस्त्रा चर्मपात्रं तद्वन् माता आधारमात्रम् । पितुर् एव तु पुत्रः । तत्र हेतुःयेनेति । आत्मा वै पुत्रनामासि [कौ.उ. २.११] इति श्रुतेः । भरस्व पुषाण । अनेन भरतनाम निरुक्तम् ॥२१॥

क्रमसन्दर्भः  न व्याख्यातम्.

विश्वनाथः  भस्त्रा चर्मपात्रं तद्वद् एव माता आधारपात्रम् । पितुर् एव तु पुत्रः । आत्मा वै पुत्रनामासि [कौ.उ. २.११] इति श्रुतेः । भरस्व अङ्गीकुरु, अनेनैव भरतनामनिरुक्तिः ॥२१॥

_*_

॥ ९.२०.२२ ॥

रेतोधाः पुत्रो नयति नरदेव यमक्षयात् ।
त्वं चास्य धाता गर्भस्य सत्यम् आह शकुन्तला ॥

श्रीधरः  किं च, रेतोधा रेतःसेक्ता वंशकृत् पुत्रो यमक्षयात् पितरं नयति तारयति । तथा च श्रुतिः

पुन्नाम्नो नरकाद् यस्मात् पितरं त्रायते सुतः ।
तस्मात् पुत्र इति प्रोक्तः स्वयम् एव स्वयम्भुवा ॥ इति ।

पाठान्तरे मातापित्रोः पुत्रं प्रति विवादे यम् अक्षयाद् धर्मनिर्णेतुर् यमस्य सभायाः सकाशाद् रेतोधा रेतःसेक्ता पितैव धर्मेण विजित्य पुत्रं नयति, न तु मातेत्य् अर्थः । ततश् च भार्यापुत्रौ स्वीकृतवान् इति ज्ञेयम् ॥२२॥

क्रमसन्दर्भः  न व्याख्यातम्.

विश्वनाथः  रेतोधा रेतःसेक्तारं शकृद् इत्य् अर्थः । यद् वा, पितू रेतः स्वदेहोपादानत्वेन धत्त इत्य् औरसः पुत्र इत्य् अर्थः । यमक्षयात् यमालयात् पितरं नयति तारयति । तथा च श्रुतिः

पुन्नाम्नो नरकाद् यस्मात् पितरं त्रायते सुतः ।
तस्मात् पुत्र इति प्रोक्तः स्वयम् एव स्वयम्भुवा ॥ इति ।

द्वितीयान्तपाठे पुत्रप्राप्त्यर्थं मातापित्रोर् विवादे यमक्षयात् धर्मनिर्णेतुर् यमस्य स्थानात् रेतोधा रेतःसेक्ता पितैव धर्मेण विजित्य पुत्रं नयति, न तु मातेत्य् अर्थः । ततश् च भार्यापुत्रौ स्वीकृतवान् इति ज्ञेयम् ॥२२॥

_*_

॥ ९.२०.२३ ॥

पितर्य् उपरते सोऽपि चक्रवर्ती महायशाः ।
महिमा गीयते तस्य हरेर् अंशभुवो भुवि ॥

श्रीधरः  चक्रवर्ती बभूवेति शेषः । तस्य महिमा गीयतेतद् अप्य् एते श्लोका अभिगीताः इत्यादि बह्वृच् अश्रुत्या हरेर् अंशभुवोऽंशाज् जातस्य ॥२३॥

क्रमसन्दर्भः  न व्याख्यातम्.

विश्वनाथः  चक्रवर्ती बभूव ॥२३॥

_*_

॥ ९.२०.२४ ॥

चक्रं दक्षिणहस्तेऽस्य पद्मकोशोऽस्य पादयोः ।
ईजे महाभिषेकेण सोऽभिषिक्तोऽधिराड् विभुः ॥

श्रीधरः  तत्र लिङ्गम् आहचक्रम् इति ॥२४॥

क्रमसन्दर्भः, विश्वनाथः  न व्याख्यातम्.

_*_

॥ ९.२०.२५ ॥

पञ्चपञ्चाशता मेध्यैर् गङ्गायाम् अनु वाजिभिः ।
मामतेयं पुरोधाय यमुनाम् अनु च प्रभुः ॥

श्रीधरः  गङ्गायाम् अनुलोमं पञ्चपञ्चाशता वाजिभिर् ईजे । पुरोधाय पुरोहितं कृत्वा । यमुनायाम् अनु च यमुनायाश् चानुलोमम् ॥२५॥

क्रमसन्दर्भः  न व्याख्यातम्.

विश्वनाथः  वाजिभिर् अश्वमेधैः । ममतायाः पुत्रं पुरोधाय पुरोहितं कृत्वा अश्वान् बबन्ध यथार्थम् इत्य् अर्थः ॥२५॥

_*_

॥ ९.२०.२६ ॥

अष्टसप्ततिमेध्याश्वान् बबन्ध प्रददद् वसु ।
भरतस्य हि दौष्मन्तेर् अग्निः साचीगुणे चितः ।
सहस्रं बद्वशो यस्मिन् ब्राह्मणा गा विभेजिरे ॥

श्रीधरः  अष्टाधिकसप्ततिमेध्यान् अश्वान् ववन्ध । किं कुर्वन् ? वसु धनं प्रकर्षेण ददत । साचीगुणे प्रकृष्टगुणवति देशेऽग्निश् चितोऽभूत् । यस्मिन्न् अग्नि देशे वा सहस्रं ब्राह्मणा भरतेन भूरिदानेन दत्ता गाः बद्वशः प्रत्येकं बद्वं बद्वं विभेजिरे विभज्य जगृहुः । चतुरशीत्य् अधिकैस् त्रयोदशसहस्रैर् एकं बद्वं भवति । तथा हि

हिरण्येन परीवृतान् कृष्णाञ्छुक्लदतो मृगान् ।
मष्णारे भरतोऽददाच् छतं बद्वानि सप्त च ॥

इति श्रुत्युक्तानि सप्ताधिकशतं बद्वानि श्रीशुकेनोत्तरश्लोके चतुर्दशलक्षत्वेन सङ्गृहीतानिअदात् कर्मणि मष्णारे नियुतानि चतुर्दश इति ।

एवं चतुर्दशलक्षणां सप्ताधिकशतभागो बद्वम् इत्य् उक्तम् । इयं च बद्वसङ्ख्या श्लोकेन सङ्गृह्यते

चतुर्दशानां लक्षाणां सप्ताधिकशतांशकः ।
बद्वं चतुरशीत्य् अग्रसहस्राणि त्रयोदश ॥२६॥

क्रमसन्दर्भः  अश्वान् बबन्ध यज्ञार्थम् इति शेषः ॥२६॥

विश्वनाथः  साचीगुणे प्रकृष्टगुणवति देशेऽग्निश् चितोऽभवत् । यस्मिन्न् अग्निचयने कर्मणि सहस्रसङ्ख्या ब्राह्मणा प्रत्येकं बद्धं बद्धं चतुरशीत्यधिकत्रयोदशसहस्राणि गा विभेजिरे प्रापुः । बद्धं चतुरशीत्यग्रसहस्राणि त्रयोदश ॥२६॥

_*_

॥ ९.२०.२७ ॥

त्रयस्त्रिंशच्छतं ह्य् अश्वान् बद्ध्वा विस्मापयन् नृपान् ।
दौष्मन्तिर् अत्यगान् मायां देवानां गुरुम् आययौ ॥

श्रीधरः  देवानाम् अपि मायां वैभवम् । अत्यगाद् अत्यशेत । यतो गुरुं पुज्यं हरिम् आययौ प्राप्तः, तद् अंशभवत्वात् । “मायावत्तरः” इति पाठे ह्रस्वः श्रुत्यनुसारेण । मायावतां श्रेष्ठो हरिर् एवासाव् इत्य् अर्थः ॥२७॥

क्रमसन्दर्भः  न व्याख्यातम्.

विश्वनाथः  देवानाम् अपि मायां वैभवम् । अत्यगाद् अत्यशेत । यतो गुरुं जगद्गुरुं हरिं ययौ प्राप्तः । “मयवत्तरः” इति पाठे मायावैभवं तद्वतां श्रेष्ठः हरेर् अंशत्वात् ॥२७॥

_*_

॥ ९.२०.२८ ॥

मृगान् छुक्लदतः कृष्णान् हिरण्येन परीवृतान् ।
अदात् कर्मणि मष्णारे नियुतानि चतुर्दश ॥

श्रीधरः  मृगान् श्रेष्ठगजान् । भद्रमन्द्रमृगादयो गजजातिभेदाः । मष्णारे इत्य् अस्य श्रुतिपदस्य व्याख्यानं, कर्मणीति । कस्मिंश्चित् कर्मविशेषे । केचित् तु मष्णारे तीर्थ इति व्याचक्षते ॥२८॥

क्रमसन्दर्भः  न व्याख्यातम्.

विश्वनाथः  मृगान् श्रेष्ठगजान् । भद्रमन्द्रमृगादयो गजजातिभेदा उच्यन्ते । मष्णारे कस्मिंश्चित् कर्मविशेषे तीर्थविशेषे इति केचिद् आहुः । चतुर्दशलक्षाणि अदात्, तथा च श्रुतिः

हिरण्येन परीवृतान् कृष्णान् शुक्लदतो मृगान् ।
मष्णारे भरतोऽददाच् छतं बद्वानि सप्त च ॥ इति ।

तेन सप्ताधिकशतबद्वान्य् एव चतुर्दशलक्षाणि भवन्तीति श्रीशुकदेवविवरणात् । चतुर्दशलक्षाणां सप्ताधिकशतभागो यश् चतुरशीत्यधिकत्रयोदशसहस्रप्रमाणः बद्वं भवतीत्य् अवसीयते । अत एव बद्वसङ्ख्याश्लोकेनोक्ता

चतुर्दशानां लक्षाणां सप्ताधिकशतांशकः ।
बद्वं चतुरशीत्य् अग्रसहस्राणि त्रयोदश ॥ इति ॥२८॥

_*_

॥ ९.२०.२९३० ॥

भरतस्य महत् कर्म न पूर्वे नापरे नृपाः ।
नैवापुर् नैव प्राप्स्यन्ति बाहुभ्यां त्रिदिवं यथा ॥
किरातहूणान् यवनान् पौण्ड्रान् कङ्कान् खशान् छकान् ।
अब्रह्मण्यनृपांश् चाहन् म्लेच्छान् दिग्विजयेऽखिलान् ॥

न व्याख्यातम्.

_*_

॥ ९.२०.३१ ॥

जित्वा पुरासुरा देवान् ये रसौकांसि भेजिरे ।
देवस्त्रियो रसां नीताः प्राणिभिः पुनर् आहरत् ॥

श्रीधरः  पुरा देवान् जित्वा येऽसुरा रसौकांसि रसातलादिस्थानानि भेजिरे तैः प्राणिभिर् बलिभिर् देवस्त्रियो रासातलं नीताः सतीः पुनर् आहरद् आनिन्ये । प्राणिभिर् अन्यैर् मनुष्यादिभिः सह नीता इति वा । “पणिभिः” इति पाठे पणयोऽसुरास् तैर् नीताः सतीः । यद् वा, पणयो दूतास् तैर् दूतान् प्रस्थाप्य् आहरद् इत्य् अर्थाह् ॥३१॥

क्रमसन्दर्भः  न व्याख्यातम्.

विश्वनाथः  येऽसुराः पुरा देवान् जित्वा रसौकांसि रसातलादिस्थानानि भेजिरे प्राप्ताः, अत एव देवस्त्रियो रासां नीता नीतवन्तः, तेभ्य एवासुरेभ्यः सकाशात् ताः स्त्रियः प्राणिभिः स्वप्रेष्ठजनैः पुनर् आहरत् आनिनाय आनीय च दिवि देवान् प्रापयामासेति भावः । “पणिभिः” इति पाठे पणिभिर् असुरैर् द्वारभूतैः स्त्रियो नीताः ॥३१॥

_*_

॥ ९.२०.३२ ॥

सर्वान् कामान् दुदुहतुः प्रजानां तस्य रोदसी ।
समास् त्रिणवसाहस्रीर् दिक्षु चक्रम् अवर्तयत् ॥

श्रीधरः  त्रिणवसाहस्रीः समाः सप्तविंशतिसहस्रं वत्सरान् । चक्रं सेना आज्ञा वा ॥३२॥

क्रमसन्दर्भः  न व्याख्यातम्.

विश्वनाथः  त्रिनवसाहस्रीः सप्तविंशतिसहस्रं वत्सरान् व्याप्य । चक्रं सेनाम् ॥३२॥

_*_

॥ ९.२०.३३ ॥

स संराड् लोकपालाख्यम् ऐश्वर्यम् अधिराट् श्रियम् ।
चक्रं चास्खलितं प्राणान् मृषेत्य् उपरराम ह ॥

श्रीधरः  तस्य वैराग्येण मोक्षप्रकारम् आहस इति । मृषेति विचार्येति शेषः ॥३३॥

क्रमसन्दर्भः  न व्याख्यातम्.

विश्वनाथः  लोकपालेभ्योऽप्य् आ सम्यक् ख्याति यत्र तथाभूतम् ऐश्वर्यं प्राणात् बलहेतुकात् शौर्यात् अस्खलितं चक्रम् आज्ञां च मृषा मिथ्याभूतं विचार्येति शेषः । उपररामेति सर्वं त्यक्त्वा वनं गत्वा भक्त्या भगवन्तम् अवापेत्य् अर्थः ॥३३॥

_*_

॥ ९.२०.३४ ॥

तस्यासन् नृप वैदर्भ्यः पत्न्यस् तिस्रः सुसम्मताः ।
जघ्नुस् त्यागभयात् पुत्रान् नानुरूपा इतीरिते ॥

श्रीधरः  नानुरूपा मत्सदृशा न भवन्तीति भर्त्रा ईरिते सति व्यभिचारशङ्कयास्मांस् त्यक्ष्यतीति भयात् पुत्रान् जघ्नुः । पुनः पुत्राणां दर्शने वैसादृश्यानुसन्धानेन त्यजेन् नान्यथेत्य् आशयेन हतवत्यः ॥३४॥

क्रमसन्दर्भः  न व्याख्यातम्.

विश्वनाथः  नानुरूपान् मत्सदृशा इमे इति भर्त्रा ईरिते सति व्यभिचारशङ्कया अस्मांस् त्यक्ष्यतीति भयात् पुत्रान् जघ्नुः ॥३४॥

_*_

॥ ९.२०.३५ ॥

तस्यैवं वितथे वंशे तदर्थं यजतः सुतम् ।
मरुत्स्तोमेन मरुतो भरद्वाजम् उपाददुः ॥

श्रीधरः  वितथे व्यर्थे सति तदर्थं पुत्रार्थं मरुत्स्तोमेन यागेन यजतस् तस्य प्रसन्नाः सन्तो मरुतो भरद्वाजं नाम पुत्रम् उपाददुः समर्पयाम् आसुः ॥३५॥

क्रमसन्दर्भः  न व्याख्यातम्.

विश्वनाथः  तदर्थं वंशार्थं मरुत् सोमेन यज्ञेन यजतः यजते तस्मै मरुतो भरद्वाजं नाम पुत्रम् उपाददुर् निकटम् आनीय ददुः ॥३५॥

_*_

॥ ९.२०.३६ ॥

अन्तर्वत्न्यां भ्रातृपत्न्यां मैथुनाय बृहस्पतिः ।
प्रवृत्तो वारितो गर्भं शप्त्वा वीर्यम् उपासृजत् ॥

श्रीधरः  मरुतां भरद्वाजागमप्रकारं प्रदर्शयन्न् आहअन्तर्वत्न्याम् इति चतुर्भिः, अन्तर्वत्न्यां गर्भिण्यां भ्रातुर् उतथ्यस्य पत्न्यां ममतायां चौर्येण मैथुनाय कदाचित् प्रवृत्तो बृहस्पतिस् तदा द्वितीयगर्भस्यावकाशाभावाद् आक्रोशपूर्वकं गर्भस्थेन वारितस् ततः क्रुद्धो बृहस्पतिर् अन्धो भवेति तं गर्भं शप्त्व बलाद् वीर्यं न्यषिञ्चत् ततो बृहस्पतेः शापाद् गर्भस्थो दीर्घतमा अन्धो बभूव तेन च तद्वीर्यं पार्ष्णिप्रहारेण योनेर् बहिर् निःसारितं भूमौ पतितं सद्य एव कुमारोऽभवत् ॥३६॥

क्रमसन्दर्भः  न व्याख्यातम्.

विश्वनाथः  भरद्वाज एव क इत्य् अपेक्षायाम् आहअन्तर्वत्न्याम् इत्यादि । भृअतुर् उतथ्यस्य पत्न्यां ममतायां तदा द्वितीयगर्भस्यावकाशाभावाद् अक्रोशपूर्वकं गर्भस्थेन वारितः । ततः क्रुद्धो बृहस्पतिर् अन्धो भवेति तं गर्भस्थं शप्त्वा बलाद् वीर्यम् आदधौ ॥३६॥

_*_

॥ ९.२०.३७ ॥

तं त्यक्तुकामां ममतां भर्तुस् त्यागविशङ्किताम् ।
नामनिर्वाचनं तस्य श्लोकम् एनं सुरा जगुः ॥

श्रीधरः  तं च परवीर्यजं भर्तुस् त्यागाद् विशङ्कितां सती त्यक्तुकामां ममतां प्रति सुरा एनं बृहस्पतेर् ममतायाश् च विवादरूपं श्लोकं जगुः । किम् अर्थं जगुः ? अत आहतस्य नाम निरुच्यते येन तत् । तन् नामनिर्वचनेनैव भर्तुस् त्यागशङ्काम् अपाकर्तुम् इत्य् अर्थः ॥३७॥

क्रमसन्दर्भः  न व्याख्यातम्.

विश्वनाथः  तरो बृहस्पतेः शापाद् गर्भस्थो दीर्घतमा अन्धो बभूव । तेन च तद्वीर्यं पार्ष्णिप्रहारेण योनेर् बहिर् निःसारितं भूमौ पतितं, सद्यः कुमारोऽभूत् । तं तु परवीर्यजं त्यक्तुकामां भर्तुस् त्यागाद् विशङ्किताम् ममतां प्रति सुरा एनं बृहस्पतेर् ममतायाश् च संवादरूपं श्लोकं जगुः । कीदृशम् ? तस्य सुतस्य नाम निरुच्यते येन तत् ॥३७॥

_*_

॥ ९.२०.३८ ॥

मूढे भर द्वाजम् इमं भर द्वाजं बृहस्पते ।
यातौ यद् उक्त्वा पितरौ भरद्वाजस् ततस् त्व् अयम् ॥

मध्वः  द्वाजम् इमं भर । उचथ्यस्य क्षेत्रज्ञो बृहस्पतेर् जात इति द्वयोर् जातत्वाद् द्वाजः । बृहस्पतेर् वाजः प्रजासन्ततिर् येन भृता स बृहस्पतेर् भरद्वाजः । भरद्वाजो मरुद्भिश् च भृतो जातो द्वयोर् यतः इति पाद्मे ॥३८३९॥

श्रीधरः  तत्र पुत्रं त्यक्त्वा यान्तीं ममतां बृहस्पतिर् आहहे मूढे, इमं पुत्रं भर पुषाण । भर्तुर् बिभेमीति चेत्, तत्राहद्वाजम् एकस्य क्षेत्रेऽन्यस्य बीजाद् इत्य् एवं द्वाभ्यां जातम् । अतस् तस्याप्य् अयं पुत्र इति न तस्माद् भयशङ्केत्य् अर्थः । एवम् उक्ता सती तं प्रत्य् आहहे बृहस्पते, त्वम् इमं भर । यतो द्वाभ्याम् आवाभ्याम् अन्यायतो जातम् । अतो नाहम् एकाकिनी भरामीत्य् अर्थः । यद् यस्माद् एवम् उक्त्वा पितरौ ममताबृहस्पती विवदमानौ पुत्रं परित्यज्य यातौ, ततो हेतोर् अयं भरद्वाज इति । पाठान्तरे यस्य त्यागदुःखात् पितरौ याताव् इत्य् अर्थः ॥३८॥

क्रमसन्दर्भः  न व्याख्यातम्.

विश्वनाथः  पुत्रं त्यक्त्वा यान्तीं ममतां बृहस्पतिर् आहहे मूढे, इमं पुत्रं भर पालय । भर्तुर् बिभेमीति चेत्, तत्राहद्वाजम् एकस्य क्षेत्रेऽन्यस्य बीजाद् इत्य् एवं द्वाभ्यां जातम् । अतस् तस्याप्य् अयं पुत्र इति न तस्माद् भयशङ्केत्य् अर्थः । ममता प्राहहे बृहस्पते, त्वम् इमं भर । द्वाजं द्वाभ्याम् आवाभ्याम् अन्यायतो जातम् । तत्रापि मय्य् अकामायां तव बलात्कारात् तवैवायं पुत्रो, न मम वस्तु इत्य् उक्त्वा पितरौ ममताबृहस्पती यतो यातौ गतौ, ततो हेतोर् अयं तु भरद्वाज इति । यद्दुःखाद् इति पाठे यस्य पुत्रस्य त्यागः दुःखात् पितरौ यातौ ॥३८॥

_*_

॥ ९.२०.३९ ॥

चोद्यमाना सुरैर् एवं मत्वा वितथम् आत्मजम् ।
व्यसृजन् मरुतोऽबिभ्रन् दत्तोऽयं वितथेऽन्वये ॥

मध्वः  पूर्वश्लोकटीका द्रष्टव्या.

श्रीधरः  वितथं व्यभिचारसम्भवात् तम् आत्मजं वितथां निरर्थकं मत्वा ममता व्यसृजत् तत्याज । पाठान्तरे आदिजं प्रथमजं भर्तुर् वीर्याज् जातम् एव मुख्यम् आत्मजं मत्वा बृहस्पतेर् जातं तत्याजेत्य् अर्थः । एवं तया त्यक्तं मरुतोऽबिभ्रन्न् अविभरुः । तद् एवं मरुद्भिः प्राप्तोऽयं भरतस्यान्वये वितथे सति दत्तः ॥३९॥

क्रमसन्दर्भः  न व्याख्यातम्.

विश्वनाथः  सुरैर् एवं चोद्यमानाहे ममते ! त्वं बृहस्पतेर् उपपतेर् आज्ञां पालयेति सोपहासम् उक्ता तम् आत्मजं वितथं व्यर्थं मत्वा ममता लज्जया वासृजत् तत्याज । आदिजम् इति पाठे प्रथमजं बृहस्पतिजातम् इत्य् अर्थः । एवं तया त्यक्तं मरुतोऽबिभ्रन् अबिभरुः । भूत्वा च भरतस्यान्वये वितथे सति दत्तः ॥३९॥

_*_

इति सारार्थदर्शिन्यां हर्षिण्यां भक्तचेतसाम् ।
एकोनविंशो नवमे सङ्गतः सङ्गतः सताम् ॥

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां नवमस्कन्धे
पुरुवंशकीर्तनं नाम
विंशोऽध्यायः ।
॥ ९.२० ॥

(९.२१)
अथैकविंशोऽध्यायः
भरतवंशानुवर्णने

॥ ९.२१.१ ॥

श्रीशुक उवाच
वितथस्य सुतान् मन्योर् बृहत्क्षत्रो जयस् ततः ।
महावीर्यो नरो गर्गः सङ्कृतिस् तु नरात्मजः ॥

श्रीधरः
एकविंशे तु दौष्यन्तेः सुतस्यान्वय उच्यते ।
रन्तिदेवाजम् ईढादेर् यत्र कीर्तिः प्रतन्यते ॥

भरतस्यान्वये वितथे सति दत्तत्वाद् वितथसञ्ज्ञो भरद्वाजः । स च ब्राह्मणोऽपि भरतस्य दत्तः पुत्रो जात इति तद् वंशोऽनुक्रम्यते । वितथस्य सुतो मन्युस् तस्माद् बृहत्क्षत्रजयमहावीर्यनरगर्गाः पञ्च पुत्रा बभूवुः ॥१॥

क्रमसन्दर्भः  न व्याख्यातम्.

विश्वनाथः
एकविंशे पुरुवंश्यरन्तिदेवकथोच्यते ।
यस्य त्व् औदार्यधैर्याभ्याम् त्र्यधीशास् तोषम् आययुः ॥

वितथो भरद्वाजः स च ब्राह्मणोऽपि भरतस्य पुत्रस् तस्मान् मन्युः ॥१॥

_*_

॥ ९.२१.२ ॥

गुरुश् च रन्तिदेवश् च सङ्कृतेः पाण्डुनन्दन ।
रन्तिदेवस्य महिमा इहामुत्र च गीयते ॥

न कतमेनापि व्याख्यातम्.

_*_

॥ ९.२१.३ ॥

वियद्वित्तस्य ददतो लब्धं लब्धं बुभुक्षतः ।
निष्किञ्चनस्य धीरस्य सकुटुम्बस्य सीदतः ॥

श्रीधरः  वियद्वित्तस्य वियतो गगनाद् इवोद्यमं विना दैवाद् उपस्थितम् एव वित्तं भोग्यं यस्य । यद् वा, वियद् व्ययं प्राप्नुवद् वित्तं भोग्यं यस्य । तद् एवाहबुभुक्षतोऽपि सतो लब्धं लब्धं ददतः । तत् प्रपञ्चयतिनिष्किञ्चनस्येत्यादिसार्धैः पञ्चदशभिः ॥३॥

क्रमसन्दर्भः  न व्याख्यातम्.

विश्वनाथः  वियतो गगनाद् इव उद्यमं विना दैवाद् उपस्थितम् एव वित्तं भोग्यं यस्य तत्रापि लब्धं ददतः बुभुक्षमाणस्यापि ॥३॥

_*_

॥ ९.२१.४ ॥

व्यतीयुर् अष्टचत्वारिंशद् अहान्य् अपिबतः किल ।
घृतपायससंयावं तोयं प्रातर् उपस्थितम् ॥

श्रीधरः  अपिबतो जलपानम् अप्य् अकुर्वतः । घृतादित्रयाणां द्वन्द्वैक्यम् । तोयं च ॥४॥

क्रमसन्दर्भः  घृतेति सार्धकम् । तदन्तरं घृतादिकम् उपस्थितं भोक्तुकामस्य ॥४॥

विश्वनाथः  न व्याख्यातम्.

_*_

॥ ९.२१.५ ॥

कृच्छ्रप्राप्तकुटुम्बस्य क्षुत्तृड्भ्यां जातवेपथोः ।
अतिथिर् ब्राह्मणः काले भोक्तुकामस्य चागमत् ॥

न कतमेनापि व्याख्यातम्.

_*_

॥ ९.२१.६ ॥

तस्मै संव्यभजत् सोऽन्नम् आदृत्य श्रद्धयान्वितः ।
हरिं सर्वत्र सम्पश्यन् स भुक्त्वा प्रययौ द्विजः ॥

श्रीधरः, विश्वनाथः  न व्याख्यातम्.

क्रमसन्दर्भः  अन्नं पूर्वोक्तं घृतादिकम् एव ॥६॥

_*_

॥ ९.२१.७ ॥

अथान्यो भोक्ष्यमाणस्य विभक्तस्य महीपतेः ।
विभक्तं व्यभजत् तस्मै वृषलाय हरिं स्मरन् ॥

श्रीधरः  अथान्यो वृषलोऽतिथिर् आगमत् । विभक्तस्य कुटुम्बार्थम् अन्नादिकं विभक्तवतः ॥७॥

क्रमसन्दर्भः  पूर्वं हरिं सर्वत्र सम्पश्यन्न् इत्य् उक्तम् । अधुना च तस्य तां करुणावाचम् इत्य् उच्यते । तत्र सर्वत्रैव हरिम् अन्तर्यामितया सम्पश्यन्न् इति चेत्, जीवदृष्ट्यभावेन करुणेयं तेषु विरुद्ध्यते । तस्मात् तं सर्वत्र परमकारुणिकतयैव सम्पश्यंस् तद्भावेन स्पृश्यमानः करुणायत इति लभ्यते । अत एव ब्रह्मशिवाभ्यां तादृशगुणभक्ताभ्यां सह तदाविर्भावानन्तरं तद्भक्तिर् एव फलिता वक्ष्यतेवासुदेवे भगवति भक्त्या चक्रे मनः परं [भा.पु. ९.२१.१५] इति । केवलजीवकारुण्यं खलु विघ्नाय स्यात्, भरतवत् । तस्मान् न कामये [भा.पु. ९.२१.१२] इत्यादिना यो मोक्षानादरः, सोऽपि तत्कारुण्यगुणविभावनमयभक्तिकृत एवेति नायुक्तः स्याद् इति ज्ञेयम् ॥७॥

विश्वनाथः  विभक्तस्य विभक्तवतो महीपतेर् अन्योऽतिथिर् आगतः । ततश् च कुटुम्बाद्यर्थं विभक्तम् एवान्नं तस्मै व्यभजत् विभज्य ददौ ॥७॥

_*_

॥ ९.२१.८ ॥

याते शूद्रे तम् अन्योऽगाद् अतिथिः श्वभिर् आवृतः ।
राजन् मे दीयताम् अन्नं सगणाय बुभुक्षते ॥

श्रीधरः  सगणाय श्वयूथसहिताय ॥८॥

क्रमसन्दर्भः, विश्वनाथः  न व्याख्यातम्.

_*_

॥ ९.२१.९ ॥

स आदृत्यावशिष्टं यद् बहुमानपुरस्कृतम् ।
तच् च दत्त्वा नमश्चक्रे श्वभ्यः श्वपतये विभुः ॥

न कतमेनापि व्याख्यातम्.

_*_

॥ ९.२१.१० ॥

पानीयमात्रम् उच्छेषं तच् चैकपरितर्पणम् ।
पास्यतः पुल्कसोऽभ्यागाद् अपो देह्य् अशुभाय मे ॥

श्रीधरः  उच्छेषम् उर्वरितम् । एकम् एव तर्पयतीति तथा ॥१०॥

क्रमसन्दर्भः, विश्वनाथः  न व्याख्यातम्.

_*_

॥ ९.२१.११ ॥

तस्य तां करुणां वाचं निशम्य विपुलश्रमाम् ।
कृपया भृशसन्तप्त इदम् आहामृतं वचः ॥

श्रीधरः, क्रमसन्दर्भः  न व्याख्यातम्.

विश्वनाथः  उच्छेषम् उर्वरितम् एकम् एव तृप्तीकरोति, न तु द्वाव् इति स्वार्थः । विभागानर्हम् इति भावः । अमृतं वच इति तस्य वाचोऽपि येन सश्रद्धं कर्णाभ्याम् पीयते, सोऽपि न म्रियते, तस्यन देहेनैव सिद्ध्यति किं पुनस् तत् कर्मानुतिष्ठेयुर् इति भावः ॥११॥

_*_

॥ ९.२१.१२ ॥

न कामयेऽहं गतिम् ईश्वरात् पराम्
अष्टर्द्धियुक्ताम् अपुनर्भवं वा ।
आर्तिं प्रपद्येऽखिलदेहभाजाम्
अन्तःस्थितो येन भवन्त्य् अदुःखाः ॥

श्रीधरः  परदुःखासहिष्णुतया सर्वेषां दुःखं स्वयं भोक्तुम् आशास्तेनेति । अणिमाद्यष्टसमृद्धियुक्तां गतिम् अपि मोक्षम् अपि चाहं न कामये । तर्हि किं कामयसे ? तद् आहअखिलदेहभाजाम् आर्तिं दुःखं तत् तद् भोक्तृरूपेणान्तःस्थितः सन्न् अहं प्रपद्ये प्राप्नुयाम् इत्य् एवं कामये, येन तद् दुःखभोक्त्रा मया हेतुभूतेन ते सर्वेऽदुःखा भवन्ति ॥१२॥

क्रमसन्दर्भः  न व्याख्यातम्.

विश्वनाथः  अन्तःस्थितः सन् आर्तिं प्रपद्ये तैर् भोक्तव्यं दुःखम् अहम् एव भूञ्जेय सर्वजीवानाम् अपि समुदितं दुःखम् अहम् एक एव भोक्तुम् अलम् इति तत् स्वदुःखं सह्यं परदुःखदर्शनं त्व् असह्यम् इति भावः ॥१२॥

_*_

॥ ९.२१.१३ ॥

क्षुत्तृट्श्रमो गात्रपरिभ्रमश् च
दैन्यं क्लमः शोकविषादमोहाः ।
सर्वे निवृत्ताः कृपणस्य जन्तोर्
जिजीविषोर् जीवजलार्पणान् मे ॥

श्रीधरः  ननु दुःखं किम् इति प्रार्थयसे । परदुःखनिवृत्त्यैव मम सर्वदुःखनिवृत्तिर् इत्य् आहक्षुत्तृड् इति । कृपणस्य जन्तोर् जीवनहेतोर् जलस्यार्पणान् मे सर्वे क्षुत्तृडादयो निवृत्ताः ॥१३॥

क्रमसन्दर्भः  न व्याख्यातम्.

विश्वनाथः  नन्व् इति पिपासार्तोऽसि किञ्चिद् अवशिष्टं जलं स्वयं च पिबेत्य् अत आहक्षुत् तृड् इति । कृपणस्यास्य जन्तोर् जीवनहेतोर् जलस्यार्पणान् मम क्षुत्तृडादयो विवृत्ताः ॥१३॥

_*_

॥ ९.२१.१४ ॥

इति प्रभाष्य पानीयं म्रियमाणः पिपासया ।
पुल्कसायाददाद् धीरो निसर्गकरुणो नृपः ॥

श्रीधरः  इत्य् एवं प्रभाष्य ॥१४॥

क्रमसन्दर्भः  निसर्गकरुण इति च निसर्गेण श्रीभगवत्करुणास्फुर्तिमयस्वभावेन करुणः ॥१४॥

विश्वनाथः  न व्याख्यातम्.

_*_

॥ ९.२१.१५ ॥

तस्य त्रिभुवनाधीशाः फलदाः फलम् इच्छताम्
आत्मानं दर्शयां चक्रुर् माया विष्णुविनिर्मिताः ॥

श्रीधरः  त्रिभुवनाधीशा ब्रह्मादयः । मायास् तदीयधैर्यपरीक्षार्थं प्रथमं मायया वृषलादिरूपेण प्रतीताः सन्त इत्य् अर्थः ॥१५॥

क्रमसन्दर्भः  अत एव तस्येति । यतः सामान्यतः फलम् इच्छतां फलदाः, यत एवात्मप्रभृतयो विष्णुना भगवता स्वयम् एव माया मायिकवृषलादिरूपेण निर्मिताः प्रत्यायिता इत्य् अर्थः । अतस् ते पुनर् आत्मानं यथार्थरूपं दर्शयाञ्चक्रुः ॥१५॥

विश्वनाथः  त्रिभुवनाधीशा विष्णुब्रह्मरुद्राः, तस्य धैर्यपरीक्षार्थं प्रथमं मायाः ब्राह्मणवृषलाश्वपतीन्, ततः आत्मानं स्वस्वरूपं च ॥१५॥

_*_

॥ ९.२१.१६ ॥

स वै तेभ्यो नमस्कृत्य निःसङ्गो विगतस्पृहः
वासुदेवे भगवति भक्त्या चक्रे मनः परम् ॥

श्रीधरः  परं केवलं वासुदेवे भक्त्या नमश् चक्रे न तु तान् किम् अपि याचितवान् ॥१६॥

क्रमसन्दर्भः  स वै स तु । निःसङ्गः तद्दर्शनं विना फलान्तरभोगरहितः, तत्र विगतस्पृहश् च । भगवति तद्भक्तेषु च समपूज्यत्वदृष्ट्या तेभ्यो नमस्कारं विशेषेणैव कृत्वापि परं श्रेष्ठं यथा स्यात् तथा वासुदेवे भगवति मनश् चक्रे । तत्र हेतुःभक्त्या, तयोर् अपि तत्र सप्रेममहाभक्तिदृष्ट्येत्य् अर्थः ॥१६॥

विश्वनाथः  मनःपरं श्रेष्ठं भगवद्रूपगुणादिध्यायित्वात् ॥१६॥

_*_

॥ ९.२१.१७ ॥

ईश्वरालम्बनं चित्तं कुर्वतोऽनन्यराधसः
माया गुणमयी राजन् स्वप्नवत् प्रत्यलीयत ॥

श्रीधरः  अनन्यराधस ईश्वरातिरिक्तफलान्तरानपेक्षस्य । प्रत्यलीयतात्मन्य् एव लीना बभूव ।

क्रमसन्दर्भः  अनन्यराधस इति, आर्तिं प्रपद्येऽखिलदेहभाजां [भा.पु. ९.२१.११] इति च मिथः पूर्वयुक्त्यैव सङ्गच्छते । प्रत्यलीयत ततोऽन्तर्हितवती, ऋतेऽर्थं यत् प्रतीयेत [भा.पु. २.९.३३] इति न्यायेन ॥१७॥

विश्वनाथः  तद् एवाहईश्वरेति । अनन्यराधसः अन्यद् एवान्याराधनशून्यस्य स्वपूर्वं स्वप्ने यथा स्वत एव लीयते तथैवेत्य् अर्थः ॥१७॥

_*_

॥ ९.२१.१८ ॥

तत्प्रसङ्गानुभावेन रन्तिदेवानुवर्तिनः
अभवन् योगिनः सर्वे नारायणपरायणाः ॥

श्रीधरः, विश्वनाथः  न व्याख्यातम्.

क्रमसन्दर्भः  तादृशीं भगवद्भक्तिं कैमुत्येन प्रशंसतितत्प्रसङ्गेति ॥१८॥

_*_

॥ ९.२१.१९ ॥

गर्गाच् छिनिस् ततो गार्ग्यः क्षत्राद् ब्रह्म ह्य् अवर्तत
दुरितक्षयो महावीर्यात् तस्य त्रय्यारुणिः कविः ॥

श्रीधरः  मन्युसुतस्य नरस्य वंशम् उक्त्वा तत् सुतस्यैव गर्गस्य वंशम् आहगर्गाद् इति । महावीर्यस्य वंशम् आहदुरितक्षयस् तस्य त्रय्यारुणिः कविः पुष्करारुणिश् चेति त्रयः पुत्राः ॥१९॥

क्रमसन्दर्भः  न व्याख्यातम्.

विश्वनाथः  नरस्य वंशम् उक्त्वा तद्भ्रात्ṝणां गर्गादीनां वंशम् आहगर्गाद् इति ॥१९॥

_*_

॥ ९.२१.२० ॥

पुष्करारुणिर् इत्य् अत्र ये ब्राह्मणगतिं गताः
बृहत्क्षत्रस्य पुत्रोऽभूद् धस्ती यद्धस्तिनापुरम् ॥

श्रीधरः  कथम्भूताः ? ये अत्र क्षत्रवंशे ब्राह्मणगतिं ब्राह्मणरूपतां गतास् ते । मन्युपुत्राणां पञ्चानां ज्येष्ठस्य वंशम् आहबृहत्क्षत्रस्येति । यद् येन हस्तिनापुरं कृतम् इत्य् अर्थः ॥२०॥

क्रमसन्दर्भः, विश्वनाथः  न व्याख्यातम्.

_*_

॥ ९.२१.२१ ॥

अजमीढो द्विमीढश् च पुरुमीढश् च हस्तिनः
अजमीढस्य वंश्याः स्युः प्रियमेधादयो द्विजाः ॥

श्रीधरः  अजमीढादयस् त्रयो हस्तिनः पुत्राः ॥२१॥

क्रमसन्दर्भः, विश्वनाथः  न व्याख्यातम्.

_*_

॥ ९.२१.२२ ॥

अजमीढाद् बृहदिषुस् तस्य पुत्रो बृहद्धनुः
बृहत्कायस् ततस् तस्य पुत्र आसीज् जयद्रथः ॥

श्रीधरः  अजमीढाद् एवान्यः पुत्रो बृहदिषुर् नामाभवत् ॥२२॥

क्रमसन्दर्भः, विश्वनाथः  न व्याख्यातम्.

_*_

॥ ९.२१.२३ ॥

तत्सुतो विशदस् तस्य स्येनजित् समजायत
रुचिराश्वो दृढहनुः काश्यो वत्सश् च तत्सुताः ॥

न कतमेनापि व्याख्यातम्.

_*_

॥ ९.२१.२४ ॥

रुचिराश्वसुतः पारः पृथुसेनस् तदात्मजः
पारस्य तनयो नीपस् तस्य पुत्रशतं त्व् अभूत् ॥

श्रीधरः  पारस्य तनयो नीपः । नीपस्य पुत्रशतम् ॥२४॥

क्रमसन्दर्भः, विश्वनाथः  न व्याख्यातम्.

_*_

॥ ९.२१.२५ ॥

स कृत्व्यां शुककन्यायां ब्रह्मदत्तम् अजीजनत् ।
योगी स गवि भार्यायां विष्वक्सेनम् अधात् सुतम् ॥

श्रीधरः  स एव कृत्व्यां कृत्वीसञ्ज्ञायां शुककन्यायां ब्रह्मदत्तं च जनयाम् आस । तद् उक्तं हरिवंशादिषु, “पराशरकुलोत्पन्नः शुको नाम महायशाः । व्यासाद् अरण्यां सम्भूतो विधूमोऽग्निर् इवोज्ज्वलन् । स तस्यां पितृकन्यायां वीरिण्यां जनयिष्यति । कृष्णं गौरप्रभं शम्भुं तथा भूरिश्रुतं जयम् । कन्यां कीर्तिमतीं षष्ठीं योगिनीं योगमातरम् । ब्रह्मदत्तस्य जननीं महिषीम् अणुहस्य च ।” इति । यद्य् अपि शुक उत्पत्त्यैव विमुक्तसङ्गो निर्गतस् तथापि विरहातुरं व्यासम् अनुयान्तं दृष्ट्वा छायाशुकं निर्माय गतवांस् तद् अभिप्रायेणैव गार्हस्थ्यादिव्यवहार इत्य् अविरोधः । स ब्रह्मदत्तो योगी । गवि वाचि सरस्वत्याम् ॥२५॥

क्रमसन्दर्भः  नीपस्यैव बहुकालव्यवधानेन व्यूढायां शुककन्यायां वंशान्तरम् आहस कृत्व्याम् इति । शुककन्यायाम् इत्य् अत्र, न तु मम कन्यायाम् इत्य् उक्तम् इति स्वस्माद् अन्योऽसौ शुक इति बोधयति । तच् च युक्तम् । ब्रह्मवैवर्तवर्णितस्वयंश्रीभगवन्महानुग्रहपात्रत्वात्, तत एव विष्णुरातवन् नराकृतिपरब्रह्मणा दत्तत्वेन तद्ब्रह्मरातत्वसम्भवात् तस्यैव श्रीभागवतवक्तृत्वं सम्भवति, नान्यस्य । कल्पभेदव्यवस्थया भारतादिवर्णितस्याऽरणिसम्भवस्य किम् उत छायाशुकत्वेन कल्पितस्येति । अत्र ब्रह्मवैवर्तेतिहासोऽयं किञ्चित् किञ्चित् प्रोद्ध्रियते

प्राप्ते कलियुगे व्यासश् चक्रे यो जगतः कृते ।
महाभारतम् आख्यानं सर्ववेदार्थसङ्ग्रहम् ॥ इत्यादि ।

तथा
ब्रह्मचर्यपरिभ्रंशे मातुर् वाक्याद् उपस्थिते ।
स्वयं पितऋणनालं द्विपवत् सोढुम् अक्षमः ॥
विचिन्त्य मनसा चक्रे भार्यां जाबालिकन्यकाम् ।
वीटिकाख्यां ददौ तस्मै सोऽपि वैखानसाश्रमी ॥
चक्रे तया सह तप ऋतुगामी सुतेच्छया ।
अथ गर्भोऽभवत् तस्मात् तस्यां स ववृधे शनैः ॥
कलाभिः शुक्लपक्षे वै हिमद्युतिर् इव द्विज ।
द्वादशाब्दानि जातानि न प्रसूते स्म सा तदा ॥
कृतृष्णद्वैपायनप्रोक्तं वेदावेदार्थसङ्ग्रहम् ।
पुराणं भारतं धर्म शास्त्रं यद् अशृणोद् द्विज ॥
तत् सर्वं प्रज्ञया गर्ब्भश् चक्रे हृदि पपाठ च ।
गर्भसंस्थोऽपि कुरुते न तु निष्क्रमणे मतिम् ॥
स च गर्भभराक्रन्ता इत्यादि ।

अथ द्वादशमे वर्षे कृष्णद्वैपायनो मुनिः ।
उपविश्य कृतस्नानो गर्भम् आमन्त्र्य सामभिः ॥
सम्बोधयामास तदा वचोभिर् युक्तिभावितैः ।

व्यास उवाच
यत् त्वं मदीयगृहिणीम् अधुनाऽतिकालम्
आविश्य पीडयसि गर्भतया यथार्थम् ।
तद् ब्रूहि निष्क्रमसि नाम कथं न मूढ!
किं मारयिष्यसि विरुद्धकरस् त्वम् एताम् ॥

गर्भ उवाच
रक्षोऽहम् अस्मि सुरपक्षेत्यादि,
भ्रान्तोऽहं तेषु सर्वेषु कोऽहं त्वां च ब्रवीमि किम् ।
साम्प्रतं मानुषो भुत्वा जठरेऽस्या अवस्थितः ॥
तद् व्यास! न करिष्यामि गर्भान् निष्क्रमणं बहिः ।
नात्मानं वेष्टयिष्यामि दीनचित्तोऽजमायया ॥ इत्यादि ।

व्यास उवाच
यद्य् एवम् अस्त्य् अभिमतं तव तर्हि निन्द्यान्
निष्क्रम्य तुल्यनरकाद् इह गर्भवासात् ।
सम्यक् समाश्रय महोदयहेतुम् एकं
श्रीप्राणनाथम् उभयोः कुरु वा विवेकम् ॥

गर्भ उवाच
ज्ञानं विवेकभवम् अस्ति च तावद् एव
वैराग्यम् अन्यभवसंस्मरणं च तावत् ।
यावन् न निष्क्रमति जन्तुर् इतो निबद्धो
देवस्य चित्तनिलयस्य न मायया स्यात् ॥ इत्यादि ।

व्यास उवाच
माया भविष्यति न ते पुरुषोत्तमस्य
वक्त्रं प्रदर्शय निजं मम वत्स! शीघ्रम् । इत्यादि ।

गर्भ उवाच
यद्य् एत्य मे स भविता प्रति भूर् मुरारिर्
मायाप्रहाणविषये यदुवंशनाथः ।
गर्भं विहाय तद् अहं बहिर् अद्य भावी
नैवान्यया कथम् अपीति विनिश्चयो मे ॥ इत्यादि ।

सूत उवाच
इत्थं तदीयवचनं द्विज शुश्रुवान् सः
व्यासोऽतिदुःखितमना प्रययौ तदानीम् ।
नारायणं व्यवसितो हृदि तस्य हेतोर्
आनेतुम् ईषद् अनिवृत्तमतिर् भवाब्धेः ॥
तत्र त्रिलोकमहितेन कृतप्रणामः
कृष्णेन विश्वसुहृदा द्विजदैवतेन ।
प्राप्तार्हणो निखिलम् आत्महृदिस्थम् अस्मै
व्यासो न्यवेदयद् असाव् अपि तत् प्रपेदे ॥
कर्तव्यम् एतद् इह नाम कियन् मदीयं
गेहं पवित्रयितुम् अद्य तवागतस्य ।
तीर्थस्य जङ्गमगतिं दधतोऽन्तरङ्ग
जम्बालशोधनपटोर् इति चाह वाचम् ॥
नारायणापचितिभाजनम् एवम् एष
भूत्व ययौ द्विजवरः सह कृष्णयुक्तः ।
प्राह प्रविश्य पुनर् एव स कान्दिशीकः
किञ्चित् परानुभवधिष्ठितगर्भशङ्की ॥

व्यास उवाच
अयम् अस्त्य् आगतो गर्भ! द्वारवत्या गदाधरः ।
गृहीत्वैनं प्रतिभूवं निष्क्रामं कुरु पुत्रक ॥

गर्भ उवाच
त्वं ब्रूहि माधव! जगन्निगडोपमेया
मायाऽखिलस्य न विलङ्घ्यतमा त्वदीया ।
बध्नाति ंआं न यदि गर्भम् इमं विहाय
यास्यामि सम्प्रति बहिः प्रतिभूस् त्वम् अत्र ॥
आ ब्रह्म विश्वम् अखिलं तव माययैव
बद्धं त्वयैव भवदुःखहरस् त्वम् एव । इत्यादि ।

सूत उवाच
इत्थं तदीयवचसा भगवान् प्रतीतः
प्राह प्रहस्य शनकैर् इति वाचम् ईशः ।
य्






अन् मायया न भविता तव सम्प्रयोगो
योगावृताङ्ग! कुरु निष्क्रमणं विशङ्कम् ॥
ग

गन्तासि मोक्षम् अधुनैव मम प्रसादात्
जीवन्न् अवाप्स्यति महोदयसौख्यम् अङ्ग ।

यं तं वदन्ति मुनयो बहुदुःखयोग
बुद्धिर् वियोगम् अवियोगकरं मया यत् ॥
वाक्यावसानम् अनुविश्य ततस् तु गर्भात्
तस्या झटित्य् अथ विनिर्गत एव योगी ।
स द्वादशाब्दमितवेषवयाः प्रणम्य
व्यासं हरिं स्वजननीम् अथ सम्प्रतस्थे ॥

ततश् च पितपुत्रसम्वादानन्तरम्, श्रीभगवान् उवाच

व्यास त्वदीयतनयः शुकवन् मनोज्ञं
ब्रूते वचो भवतु तच् छुक एव नाम्ना ।
हर्म्ये च वत्स्यति तथापि न माययायं
स्पृष्टो यतो मम कथा हृदि मास्य शोकम् ॥
यामो गृहं वयम् अपि प्रकुरुष्व वाक्यं
यत् त्वाम् अयं परमभागवतोऽभ्युवाच । इत्यादि,

इत्थं जगत्त्रयगुरुः पुरुषोत्तमस् तं
सम्बोध्य बोधनिधिम् आशु रथाधिरूढः ।
आमन्त्र्य भारतकविं द्विजवर्यम् उच्चैस्
तां द्वारकां यदुपुरीं द्रुतम् आजगाम ॥ इति ॥२५॥

विश्वनाथः  स एव नीपः पुनर् अपि कृत्वीसञ्ज्ञायां शुकोकन्यायां शुकोऽयं व्यासाद् अरण्याः सम्भूतोऽन्य एव । तद् उक्तम् हरिवञ्चादिषु पराशरकुलोत्पन्नः शुको नाम महायशाः व्यासाद् अरण्यां सम्भूतो विधूमोऽग्निर् इव ज्वलन् । स तस्यां पितृकन्यायां वीरिण्यां जनयिष्यति । कृष्णं गौरं प्रभुं शम्भुं, तथा भूरिश्रुतं जयम् । कन्याक्म् कीर्तिमतीं षष्ठीं योगिनीं योगमातरम् । ब्रह्मदत्तस्य जननीं महिषी महुहस्य च इति श्रीभागवतवक्ता शुकस् तु व्यासस्य प्रथमः पुत्रोऽरणिसम्भूताद् अन्यः । यद् उक्तं ब्रह्मवैवर्ते

प्राप्ते कलियुगे व्यासश् चक्रे यो जगतः कृते ।
महाभारतम् आख्यानं सर्ववेदार्थसङ्ग्रहम् ॥ इत्यादि ।

तथा
ब्रह्मचर्यपरिभ्रंशे मातुर् वाक्याद् उपस्थिते ।
स्वयं पितऋणनालं द्विपवत् सोढुम् अक्षमः ॥
विचिन्त्य मनसा चक्रे भार्यां जाबालिकन्यकाम् ।
वीटिकाख्यां ददौ तस्मै सोऽपि वैखानसाश्रमी ॥

ततश् च व्यासस् तया सह बहुकालं तपस् तेपे । तदन्ते तस्यां वीर्यम् आधत्त । सा च गर्भवती एकादशसु वर्षेषु व्यतीतेष्व् अपि न प्रसूते स्म ।

अथ द्वादशे वर्षे व्यासः कदाचिद् गर्भस्थां पुत्रम् आहभोः पुत्र ! किं स्वमातरं पीडयसि ? गर्भान् निःसरेति ।

स चाहगर्भान् निःसृतं माया माम् अभिभाविष्यति, तस्माद् अत्रैव भगवन्तं ध्यापयामीति ।

व्यास आहमाया न त्वाम् अभिभविष्यतीति मद्वचनम् एव प्रमाणीकृत्य गर्भान् निःसर, स्वमुखं मां दर्शय, मत्पत्नीं मा पीडयेति ।

स आहपत्नीपुत्राद्यासक्तत्वेन त्वाम् अपि मायाभिभूतं जानाम्य् अतस् तद्वचनं न प्रमाणीकरोमि ।

व्यास आहतर्हि कस्य वाक्यं प्रमाणीकुरुषे ?

स आहयस्य मायेति ।

व्यास आहतर्हि तम् अत्रैवानयामीत्य् उक्त्वा द्वारकां गत्वा निवेदितसर्ववृत्तान्तं भगवन्तं स्वपर्णशालाभ्यन्तरम् आनीय व्यासः पुनर् आहभोः पुत्र ! आयातोऽयं भगवान् इति ।

ततः स आहत्वां ब्रूहि, माधव ! जगन्निगडोपमा सा मायाखिलस्य न विलङ्घ्यतमा त्वदीया । बध्नाति मां न यदि गर्भम् इमं विहाय यास्यामि, सम्प्रति बहिः प्रतिभूस् त्वम् अत्रेति ।

भगवान् आहमन्मायया न भविता । तव सम्प्रयोगो गन्तासि मोक्षम् अधुनैव मम प्रसादाद् इति ।

अतो गर्भान् निसृत्य प्रणम्य बहु स्तुवानं तं दृष्ट्वा भगवान् आहव्यास ! त्वदीयतनयः शुकवन् मनोज्ञं ब्रूते । वचो भवतु तच् छुक एव नाम्नेति ।

व्यासम् आमन्त्र्य रथम् आरुह्य द्वारकां प्रतस्थे । शुकोऽपि प्रवव्राज व्यासस् तम् अनुजगामेति । श्रीस्वामिचरणास् तु अरणीसम्भूतः शुक एव विरहातुरं पितरम् अनुव्रजन्तम् आलक्ष्य छायाशुकं निर्माय प्रवव्राज छायाशुकस्यैव गार्हस्थ्यव्यवहार इत्य् आहुः । स ब्रह्मदत्तो गवि सरस्वत्याम् ॥२५॥

_*_

॥ ९.२१.२६ ॥

जैगीषव्योपदेशेन योगतन्त्रं चकार ह
उदक्सेनस् ततस् तस्माद् भल्लाटो बार्हदीषवाः ॥

श्रीधरः, विश्वनाथः  स एव योगतन्त्रं चकार । बार्हदीषवा बृहदिषोर् वंश्या इमे । दीर्घत्वम् आर्षम् ॥२६॥

क्रमसन्दर्भः  न व्याख्यातम्.

_*_

॥ ९.२१.२७ ॥

यवीनरो द्विमीढस्य कृतिमांस् तत्सुतः स्मृतः
नाम्ना सत्यधृतिस् तस्य दृढनेमिः सुपार्श्वकृत् ॥

श्रीधरः  सुपार्श्वकृत् सुपार्श्वस्य पिता ॥२७॥

क्रमसन्दर्भः  न व्याख्यातम्.

विश्वनाथः  सुपार्श्वकृत् सुपार्श्वजनकः ॥२७॥

_*_

॥ ९.२१.२८२९ ॥

सुपार्श्वात् सुमतिस् तस्य पुत्रः सन्नतिमांस् ततः
कृती हिरण्यनाभाद् यो योगं प्राप्य जगौ स्म षट् ॥
संहिताः प्राच्यसाम्नां वै नीपो ह्य् उद्ग्रायुधस् ततः
तस्य क्षेम्यः सुवीरोऽथ सुवीरस्य रिपुञ्जयः ॥

श्रीधरः  प्राच्यसाम्नां षट्संहिता जगौ विभज्याध्यापितवान् ॥२८॥

क्रमसन्दर्भः  योगं प्राप्येति तत्प्रभावाद् एव जगौ ॥२८॥

विश्वनाथः  न व्याख्यातम्.

_*_

॥ ९.२१.३० ॥

ततो बहुरथो नाम पुरुमीढोऽप्रजोऽभवत्
नलिन्याम् अजमीढस्य नीलः शान्तिस् तु तत्सुतः ॥

श्रीधरः  अजमीढस्य वंश्याः प्रियमेधादयः केचिद् ब्राह्मणा बभूवुर् बृहदिषुप्रभृतयः क्षत्रियाश् चेति वंशद्वयम् उक्तम् । तस्यैव वंशान्तरम् आहनलिन्याम् इति यावत् समाप्ति ॥३०॥

क्रमसन्दर्भः  न व्याख्यातम्.

विश्वनाथः  अजमीढस्य वंशाम् अनन्तरम् आहनलिन्याम् इति ॥३०॥


_*_

॥ ९.२१.३१३३ ॥

शान्तेः सुशान्तिस् तत्पुत्रः पुरुजोऽर्कस् ततोऽभवत्
भर्म्याश्वस् तनयस् तस्य पञ्चासन् मुद्गलादयः ॥
यवीनरो बृहद्विश्वः काम्पिल्लः सञ्जयः सुताः
भर्म्याश्वः प्राह पुत्रा मे पञ्चानां रक्षणाय हि ॥
विषयाणाम् अलम् इमे इति पञ्चालसञ्ज्ञिताः
मुद्गलाद् ब्रह्मनिर्वृत्तं गोत्रं मौद्गल्यसञ्ज्ञितम् ॥

श्रीधरः  मुद्गल एको यवीनरादयश् चत्वार इत्य् एवं पञ्च ॥३१३३॥

क्रमसन्दर्भः, विश्वनाथः  न व्याख्यातम्.

_*_

॥ ९.२१.३४ ॥

मिथुनं मुद्गलाद् भार्म्याद् दिवोदासः पुमान् अभूत्
अहल्या कन्यका यस्यां शतानन्दस् तु गौतमात् ॥

श्रीधरः  भार्म्याद् भर्म्याश्वपुत्रात् मिथुनं चाभूत् । तद् एवाहदिवोदासः पुमान् अहल्या च कन्यकेति ॥३४॥

क्रमसन्दर्भः  न व्याख्यातम्.

विश्वनाथः  भार्म्यात् भार्म्याश्वपुत्रान् मुद्गलात् ॥३४॥

_*_

॥ ९.२१.३५३६ ॥

तस्य सत्यधृतिः पुत्रो धनुर्वेदविशारदः
शरद्वांस् तत्सुतो यस्माद् उर्वशीदर्शनात् किल ॥
शरस्तम्बेऽपतद् रेतो मिथुनं तद् अभूच् छुभम् ।
तद् दृष्ट्वा कृपयागृह्णाच् छान्तनुर् मृगयां चरन् ।
कृपः कुमारः कन्या च द्रोणपत्न्य् अभवत् कृपी ॥

न कतमेनापि व्याख्यातम्.

_*_

इति सारार्थदर्शिन्यां हर्षिण्यां भक्तचेतसाम् ।
त्रयोदशोऽयं नवमे सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
भरतवंशानुवर्णने
एकविंशोऽध्यायः ।
॥ ९.२१ ॥


 (९.२२)
अथ द्वाविंशोऽध्यायः
शान्तनुवंशकीर्तनं नाम

॥ ९.२२.१ ॥

श्रीशुक उवाच
मित्रायुश् च दिवोदासाच् च्यवनस् तत्सुतो नृप ।
सुदासः सहदेवोऽथ सोमको जन्तुजन्मकृत् ॥

श्रीधरः
द्वाविंशे तु दिवोदासवंशम् उक्त्वाथ वर्णितः ।
ऋक्षवंशे जरासन्धपार्थदुर्योधनादयः ॥

क्रमसन्दर्भः  न व्याख्यातम्.

विश्वनाथः
द्वाविंशेऽभूद् दिवोदासवंशे द्रौपद्य् अथाभवन् ।
ऋक्षवंशे जरासन्धार्जुनदुर्योधनादयः ॥

_*_

॥ ९.२२.२ ॥

तस्य पुत्रशतं तेषां यवीयान् पृषतः सुतः ।
स तस्माद् द्रुपदो जज्ञे सर्वसम्पत्समन्वितः ।
द्रुपदाद् द्रौपदी तस्य धृष्टद्युम्नादयः सुताः ॥

श्रीधरः  तस्य सोमकस्य पुत्रानां शतं बभूव । तेषां जन्तुर् ज्येष्ठो यवीयान् पृषतः ॥२॥

क्रमसन्दर्भः  न व्याख्यातम्.

विश्वनाथः  तस्य सोमकस्य शतं पुत्रास् तेषां जन्तुर् ज्येष्ठः ॥२॥

_*_

॥ ९.२२.३ ॥

धृष्टद्युम्नाद् धृष्टकेतुर् भार्म्याः पाञ्चालका इमे ।
योऽजमीढसुतो ह्य् अन्य ऋक्षः संवरणस् ततः ॥

श्रीधरः  अजमीढस्यैव वंशान्तरम् आहय इति । ततः संवरणात् कुरुः ॥३॥

क्रमसन्दर्भः, विश्वनाथः  न व्याख्यातम्.

_*_

॥ ९.२२.४५ ॥

तपत्यां सूर्यकन्यायां कुरुक्षेत्रपतिः कुरुः ।
परीक्षिः सुधनुर् जह्नुर् निषधश् च कुरोः सुताः ॥
सुहोत्रोऽभूत् सुधनुषश् च्यवनोऽथ ततः कृती ।
वसुस् तस्योपरिचरो बृहद्रथमुखास् ततः ॥

श्रीधरः  तस्य कृतिनः उपरिचरो वसुः । ततो वसोः बृहद्रथो मुखम् आदिर् येषाम् ॥४॥

क्रमसन्दर्भः, विश्वनाथः  न व्याख्यातम्.

_*_

॥ ९.२२.६ ॥

कुशाम्बमत्स्यप्रत्यग्र चेदिपाद्याश् च चेदिपाः ।
बृहद्रथात् कुशाग्रोऽभूद् ऋषभस् तस्य तत्सुतः ॥

श्रीधरः  तान् एवाहकुशाम्बेति । तत्सुतः पुष्पवान् जज्ञे । तस्यापत्यं सत्यहित इति योज्यम् ॥६॥

क्रमसन्दर्भः  न व्याख्यातम्.

विश्वनाथः  बृहद्रथमुखान् एवाहकुशान्वेत्यादि ॥६॥

_*_

॥ ९.२२.७८ ॥

जज्ञे सत्यहितोऽपत्यं पुष्पवांस् तत्सुतो जहुः ।
अन्यस्याम् अपि भार्यायां शकले द्वे बृहद्रथात् ॥
ये मात्रा बहिर् उत्सृष्टे जरया चाभिसन्धिते ।
जीव जीवेति क्रीडन्त्या जरासन्धोऽभवत् सुतः ॥

श्रीधरः, विश्वनाथः  जरया राक्षस्या ॥८॥

क्रमसन्दर्भः  न व्याख्यातम्.

_*_

॥ ९.२२.९ ॥

ततश् च सहदेवोऽभूत् सोमापिर् यच् छ्रुतश्रवाः ।
परीक्षिर् अनपत्योऽभूत् सुरथो नाम जाह्नवः ॥

श्रीधरः  यद् यस्मात् सोमापेः श्रुतश्रवाः कुरोः पुत्रः परीक्षिद् अनपत्यः । जाह्नवो जह्नोः पुत्रः ॥९॥

क्रमसन्दर्भः  न व्याख्यातम्.

विश्वनाथः  यत् यस्य सोमापेः । परीक्षिः कुरुपुत्रः । जाह्नवः कुरुपुत्रस्य जह्नोः पुत्रः सुरथः ॥९॥

_*_

॥ ९.२२.१० ॥

ततो विदूरथस् तस्मात् सार्वभौमस् ततोऽभवत् ।
जयसेनस् तत्तनयो राधिकोऽतोऽयुताय्व् अभूत् ॥

श्रीधरः  अतो राधिकाद् अयुतोऽभूद् इत्य् अर्थः ॥१०॥

क्रमसन्दर्भः  न व्याख्यातम्.

विश्वनाथः  अतो राधिकाद् अयुतायुर् अभूत् ॥१०॥

_*_

॥ ९.२२.११ ॥

ततश् चाक्रोधनस् तस्माद् देवातिथिर् अमुष्य च ।
ऋक्षस् तस्य दिलीपोऽभूत् प्रतीपस् तस्य चात्मजः ॥

न कतमेनापि व्याख्यातम् व्याख्यातम्.

_*_

॥ ९.२२.१२ ॥

देवापिः शान्तनुस् तस्य बाह्लीक इति चात्मजाः ।
पितृराज्यं परित्यज्य देवापिस् तु वनं गतः ॥

श्रीधरः  तस्य प्रतीपस्य देवापिशन्तनुबाह्लीकाः ॥१२॥

क्रमसन्दर्भः, विश्वनाथः  न व्याख्यातम्.

_*_

॥ ९.२२.१३ ॥

अभवच् छान्तनू राजा प्राङ् महाभिषसञ्ज्ञितः ।
यं यं कराभ्यां स्पृशति जीर्णं यौवनम् एति सः ॥

श्रीधरः  प्राक् पूर्वजन्मनि महाभिष इति सञ्ज्ञा यस्य सः ॥१३॥

क्रमसन्दर्भः  न व्याख्यातम्.

विश्वनाथः  प्राक् पूर्वजन्मनि । यं जीर्णं वृद्धं स जीर्णः यौवनम् एष्यति प्राप्नोति ॥१२॥

_*_

॥ ९.२२.१४ ॥

शान्तिम् आप्नोति चैवाग्र्यां कर्मणा तेन शान्तनुः ।
समा द्वादश तद्राज्ये न ववर्ष यदा विभुः ॥

श्रीधरः  यदा देवो न ववर्ष, तदा शन्तनुस् तत्र कारणं ब्राह्मणान् पप्रच्छ ॥१४॥

क्रमसन्दर्भः  न व्याख्यातम्.

विश्वनाथः  विभुर् इन्द्रः ॥१४॥

_*_

॥ ९.२२.१५१७ ॥

शान्तनुर् ब्राह्मणैर् उक्तः परिवेत्तायम् अग्रभुक् ।
राज्यं देह्य् अग्रजायाशु पुरराष्ट्रविवृद्धये ॥
एवम् उक्तो द्विजैर् ज्येष्ठं छन्दयाम् आस सोऽब्रवीत् ।
तन्मन्त्रिप्रहितैर् विप्रैर् वेदाद् विभ्रंशितो गिरा ॥
वेदवादातिवादान् वै तदा देवो ववर्ष ह ।
देवापिर् योगम् आस्थाय कलापग्रामम् आश्रितः ॥

श्रीधरः  ब्राह्मणैश् चैवम् उक्तः

दाराग्निहोत्रसंयोगं कुरुते योऽग्रजे स्थिते ।
परिवेत्ता स विज्ञेयः परिवित्तिस् तु पूर्वजः ॥ इति स्मृतेः ।

योऽग्रभुक् भुवम् अग्रतो भुनक्ति । अयं त्वादृशेऽपि परिवेत्तैव भवति । अतस् तद्दोषपरिहाराय राज्यम् अग्रजाय देहि ततो वृष्टिर् भविष्यतीत्य् एवम् उक्तः शन्तनुर् वनं गत्वा ज्येष्ठं छन्दयामास राज्ञः प्रजापालनादिः परो धर्मोऽतस् त्वं राज्यं स्वीकुर्व् इति प्रार्थितवान् । ततः पूर्वम् एव तस्य मन्त्रिणा अश्मरावसञ्ज्ञेन देवापिं पाखण्डीकृत्य राज्यानर्हं कर्तुं ये प्रहिता विप्रास् तैः पाखण्डमताश्रयया गिरा वेदाद् विभ्रंशितः सन्, वेदवादस्यातिवादान् निन्दावचनानि सोऽब्रवीत्, ततस् तस्य पातित्येन राज्यानर्हत्वे जाते शन्तनोर् दोषाभावाद् देवो ववर्षेत्य् अर्थः ॥१५॥

क्रमसन्दर्भः  दाराग्निहोत्रसंयोगम् इत्य् अस्य प्रथमानधिकारित्वतात्पर्यम् इत्य् अभिप्रेत्याहअग्रभुग् इति ॥१५॥ एवम् इति सार्धकम् । तन्मन्त्रिप्रहितैर् इत्य् अत्र ततोऽपि निह्नुत्येति ज्ञेयम् ॥१६॥

विश्वनाथः
दाराग्निहोत्रसंयोगं कुरुते योऽग्रजे स्थिते ।
परिवेत्ता स विज्ञेयः परिवित्तिस् तु पूर्वजः । इति स्मृतेः ।

त्वम् अग्रजे देवापौ वर्तमानेऽपि अग्रभुक् कृतदारो राज्यभोक्ता परिवेत्तैवेति दोषाद् इन्द्रो न वर्षति तस्माद् राज्यम् इत्यादि ।

छान्दयामास त्वं राज्यं कुर्व् इति प्रार्थितवान् । ततः स वेदवादिवादान् वेदनिन्दावाक्यानि अब्रवीत् । तत्र हेतुःतस्य शान्तनोर् मन्त्रिणा अश्ववारसञ्ज्ञेन शान्तनुप्रार्थां पूर्वम् एव देवापिं पाषण्डीकृत्य राज्यानर्हं कर्तुं शान्तौप्रभृत्यलक्षितं ये प्रहिता विप्रास् तैः पाषण्डमताश्रयया गिरा वेदाद् विभ्रंशितः । ततश् च तस्य पातितेनैव तस्य राजानर्हत्वे जाते शान्तनोर् दोषाभावं देवो ववर्षेत्य् अर्थः ॥१६१७॥

_*_

॥ ९.२२.१८१९ ॥

सोमवंशे कलौ नष्टे कृतादौ स्थापयिष्यति ।
बाह्लीकात् सोमदत्तोऽभूद् भूरिर् भूरिश्रवास् ततः ॥
शलश् च शान्तनोर् आसीद् गङ्गायां भीष्म आत्मवान् ।
सर्वधर्मविदां श्रेष्ठो महाभागवतः कविः ॥

श्रीधरः  ततः सोमदत्ताद् भूरिर् भूरिश्रवाः शलश् चेति त्रयः ॥१८॥

क्रमसन्दर्भः, विश्वनाथः  न व्याख्यातम्.

_*_

॥ ९.२२.२० ॥

वीरयूथाग्रणीर् येन रामोऽपि युधि तोषितः ।
शान्तनोर् दासकन्यायां जज्ञे चित्राङ्गदः सुतः ॥

श्रीधरः  रामो जामदग्न्यः । दाशकन्यायाम् इति । उपरिचरस्य वसोर् वीर्येण मत्स्यगर्भाद् उत्पन्ना दाशैः कैवर्तैः पालिताऽतो दाशकन्येति प्रसिद्धायां सत्यवत्याम् ॥२०॥

क्रमसन्दर्भः  न व्याख्यातम्.

विश्वनाथः  दासकन्यायाम् इति उपरिचरवसोर् वीर्येण मत्स्यगर्भाद् उत्पन्ना कन्या दासैः कैवर्तैः पालिता, अतो दासकन्येति प्रसिद्दायां सत्यवत्याम् ॥२०॥

_*_

॥ ९.२२.२१२४ ॥

विचित्रवीर्यश् चावरजो नाम्ना चित्राङ्गदो हतः ।
यस्यां पराशरात् साक्षाद् अवतीर्णो हरेः कला ॥
वेदगुप्तो मुनिः कृष्णो यतोऽहम् इदम् अध्यगाम् ।
हित्वा स्वशिष्यान् पैलादीन् भगवान् बादरायणः ॥
मह्यं पुत्राय शान्ताय परं गुह्यम् इदं जगौ ।
विचित्रवीर्योऽथोवाह काशीराजसुते बलात् ॥
स्वयंवराद् उपानीते अम्बिकाम्बालिके उभे ।
तयोर् आसक्तहृदयो गृहीतो यक्ष्मणा मृतः ॥

श्रीधरः  नाम्ना तत् समाननाम्ना चित्राङ्गदेन गन्धर्वेण युद्धे हतः । यस्यां सत्यवत्यां शन्तनुपरिग्रहात् पूर्वम् एव । वेदा गुप्ता येन । यतोऽहं जात इदं भागवतं चाध्यगाम् अधिगतवान् अस्मि । स्वयंवराद् भीष्मेण बलाद् उपानीते ॥२१२४॥

क्रमसन्दर्भः  शान्ताय ब्रह्मनिष्ठाय ॥२३॥

विश्वनाथः  नाम्ना तत् समाननाम्ना चित्राङ्गदेन गन्धर्वेण युद्धे हतः यस्यां सत्यवत्यां शान्तनुपरिग्रहात् पूर्वम् एव हरेः कला व्यासः । वेदा गुप्ता येन सः । इदं श्रीभागवतम् । स्वयंवराद् भीष्मेण बलाद् उपानी च ॥२१२४॥

_*_

॥ ९.२२.२५ ॥

क्षेत्रेऽप्रजस्य वै भ्रातुर् मात्रोक्तो बादरायणः ।
धृतराष्ट्रं च पाण्डुं च विदुरं चाप्य् अजीजनत् ॥

श्रीधरः  मात्रा सत्यवत्योक्त इति निषेधाभावम् आहअपतिर् अपत्यलिप्सुर् देवराद् गुरुप्रयुक्ता ऋतुम् अतीयात् इत्यादिवचनात् ॥२५॥

क्रमसन्दर्भः  न व्याख्यातम्.

विश्वनाथः  अप्रजस्य विचित्रवीर्यस्य मात्रा सत्यवत्या उक्त इतिअपतिर् अपत्यलिप्सुर् देवराद् गुरुप्रयुक्ता ऋतुम् अतीयात् इत्यादिवचनबलात् ॥२५॥

_*_

॥ ९.२२.२६ ॥

गान्धार्यां धृतराष्ट्रस्य जज्ञे पुत्रशतं नृप ।
तत्र दुर्योधनो ज्येष्ठो दुःशला चापि कन्यका ॥

श्रीधरः  दुःशला नाम कन्या च जज्ञे ॥२६॥

क्रमसन्दर्भः, विश्वनाथः  न व्याख्यातम्.

_*_

॥ ९.२२.२७ ॥

शापान् मैथुनरुद्धस्य पाण्डोः कुन्त्यां महारथाः ।
जाता धर्मानिलेन्द्रेभ्यो युधिष्ठिरमुखास् त्रयः ॥

श्रीधरः  अरण्ये मृगशापान् मैथुनेन रुद्धस्य प्रतिबद्धस्य ॥२७॥

क्रमसन्दर्भः  न व्याख्यातम्.

विश्वनाथः  अरण्ये मृगशापान् मैथुनेन रुद्धस्य ॥२७॥

_*_

॥ ९.२२.२८ ॥

नकुलः सहदेवश् च माद्र्यां नासत्यदस्रयोः ।
द्रौपद्यां पञ्च पञ्चभ्यः पुत्रास् ते पितरोऽभवन् ॥

श्रीधरः  नासत्यदस्राभ्याम् अश्विनीकुमाराभ्याम् । पञ्चभ्यो युधिष्ठिरादिभ्यः पञ्चाभवन् ॥२८॥

क्रमसन्दर्भः  न व्याख्यातम्.

विश्वनाथः  नासत्यदस्राभ्याम् अश्विनीभ्याम् ॥२८॥

_*_

॥ ९.२२.२९ ॥

युधिष्ठिरात् प्रतिविन्ध्यः श्रुतसेनो वृकोदरात् ।
अर्जुनाच् छ्रुतकीर्तिस् तु शतानीकस् तु नाकुलिः ॥

न कतमेनापि व्याख्यातम्.

_*_

॥ ९.२२.३० ॥

सहदेवसुतो राजन् छ्रुतकर्मा तथापरे ।
युधिष्ठिरात् तु पौरव्यां देवकोऽथ घटोत्कचः ॥

श्रीधरः  तथापरे भार्यान्तरेषु ॥३०॥

क्रमसन्दर्भः, विश्वनाथः  न व्याख्यातम्.

_*_

॥ ९.२२.३१ ॥

भीमसेनाद् धिडिम्बायां काल्यां सर्वगतस् ततः ।
सहदेवात् सुहोत्रं तु विजयासूत पार्वती ॥

श्रीधरः  काली चान्या भीमस्य भार्या तस्यां ततो भीमसेनात् सर्वगतो नाम पुत्रोऽभवद् इत्य् अर्थः ॥३१॥

क्रमसन्दर्भः  न व्याख्यातम्.

विश्वनाथः  काली चान्या भीमस्य भार्या । तस्यां सर्वगतः ॥३१॥

_*_

॥ ९.२२.३२ ॥

करेणुमत्यां नकुलो नरमित्रं तथार्जुनः ।
इरावन्तम् उलूप्यां वै सुतायां बभ्रुवाहनम् ।
मणिपुरपतेः सोऽपि तत्पुत्रः पुत्रिकासुतः ॥

श्रीधरः  उलूप्यां नागकन्यञाम् । मणिपूरपतेः सुतायां पुत्रिकाधर्मेण दत्तायां बभ्रुवाहनम् असूत । अतस् तत्पुत्रः सन्न् अपि स पुत्रिकासुतः मातामहसुत इत्य् अर्थः ॥३२॥

क्रमसन्दर्भः  न व्याख्यातम्.

विश्वनाथः  पार्वती पर्वतकन्या । उलुप्यां नागकन्यायां, मणिपुरपतेः सुतायां पुत्रिकाधर्मेण दत्तायां बभ्रुवाहनम् असूत । अतस् तत्पुत्रः सन्न् अपि पुत्रिकासुतः मातामहसुत इत्य् अर्थः ॥३२॥

_*_

॥ ९.२२.३३३६ ॥

तव तातः सुभद्रायाम् अभिमन्युर् अजायत ।
सर्वातिरथजिद् वीर उत्तरायां ततो भवान् ॥
परिक्षीणेषु कुरुषु द्रौणेर् ब्रह्मास्त्रतेजसा ।
त्वं च कृष्णानुभावेन सजीवो मोचितोऽन्तकात् ॥
तवेमे तनयास् तात जनमेजयपूर्वकाः ।
श्रुतसेनो भीमसेन उग्रसेनश् च वीर्यवान् ॥
जनमेजयस् त्वां विदित्वा तक्षकान् निधनं गतम् ।
सर्पान् वै सर्पयागाग्नौ स होष्यति रुषान्वितः ॥

न कतमेनापि व्याख्यातम्.

_*_

॥ ९.२२.३७ ॥

कालषेयं पुरोधाय तुरं तुरगमेधषाट् ।
समन्तात् पृथिवीं सर्वां जित्वा यक्ष्यति चाध्वरैः ॥

श्रीधरः  तुरसञ्ज्ञं पुरोहितं कृत्वा ॥३७॥

क्रमसन्दर्भः  न व्याख्यातम्.

विश्वनाथः  तुरं तुरसञ्ज्ञम् ॥३७॥

_*_

॥ ९.२२.३८ ॥

तस्य पुत्रः शतानीको याज्ञवल्क्यात् त्रयीं पठन् ॥
अस्त्रज्ञानं क्रियाज्ञानं शौनकात् परम् एष्यति ।

श्रीधरः  भविष्यान् आहतस्य पुत्र इति यावत् समाप्ति । याज्ञवल्क्यात् क्रियाज्ञानं परं चात्मानं शौनकात् प्राप्स्यत्य् अस्त्रज्ञानं च कृपाचार्याद् इति द्रष्टव्यम् । याज्ञवल्क्यात् त्रयीम् अधीत्य कृपाद् अस्त्राण्य् अवाप्येति वैष्णवोक्तेः । क्वचित् तु, “अस्त्रज्ञानं कृपाचार्यात्” इत्य् एव पाठः ॥३८॥

क्रमसन्दर्भः, विश्वनाथः  न व्याख्यातम्.

_*_

॥ ९.२२.३९४० ॥

सहस्रानीकस् तत्पुत्रस् ततश् चैवाश्वमेधजः ॥
असीमकृष्णस् तस्यापि नेमिचक्रस् तु तत्सुतः ।
गजाह्वये हृते नद्या कौशाम्ब्यां साधु वत्स्यति ।
उक्तस् ततश् चित्ररथस् तस्माच् छुचिरथः सुतः ॥

न कतमेनापि व्याख्यातम्.

_*_

॥ ९.२२.४१ ॥

तस्माच् च वृष्टिमांस् तस्य सुषेणोऽथ महीपतिः ॥
सुनीथस् तस्य भविता नृचक्षुर् यत् सुखीनलः ।

श्रीधरः  यद् यस्मात् सुखीनलः पुत्रः ॥४१॥

क्रमसन्दर्भः  नृचक्षुर् यत् सुखीनलः इति । नृचक्षुस् तस्यापि सुखीबलः, ततः परिप्लवः, तस्माच् च सुनयः, तस्यापि मेधावी [वि.पु. ४.२१.१२] इति विष्णुपुराणगद्यम् ॥४१॥

विश्वनाथः  यद् यतः सुखीनलनामा ॥४१॥

_*_

॥ ९.२२.४२ ॥

परिप्लवः सुतस् तस्मान् मेधावी सुनयात्मजः ।
नृपञ्जयस् ततो दूर्वस् तिमिस् तस्माज् जनिष्यति ॥

श्रीधरः  तस्मात् परिप्लवात् सुनयस् तस्यात्मजो मेधावीत्य् अर्थः ॥४२॥

क्रमसन्दर्भः  न व्याख्यातम्.

विश्वनाथः  तस्मात् परिप्लवः । तस्य सुनयः, तस्यात्मजो मेधावीत्य् अर्थः ॥४२॥

_*_

॥ ९.२२.४३ ॥

तिमेर् बृहद्रथस् तस्माच् छतानीकः सुदासजः ।
शतानीकाद् दुर्दमनस् तस्यापत्यं महीनरः ॥

श्रीधरः, विश्वनाथः  तस्मात् सुदासस्, ततः शतानीक इत्य् अर्थः ॥४३॥

क्रमसन्दर्भः  न व्याख्यातम्.

_*_

॥ ९.२२.४४४५ ॥

दण्डपाणिर् निमिस् तस्य क्षेमको भविता यतः ।
ब्रह्मक्षत्रस्य वै योनिर् वंशो देवर्षिसत्कृतः ॥
क्षेमकं प्राप्य राजानं संस्थां प्राप्स्यति वै कलौ ।
अथ मागधराजानो भाविनो ये वदामि ते ॥

श्रीधरः  न व्याख्यातम्.

क्रमसन्दर्भः  देवर्षिसत्कृत इति देवैः ऋषिभिश् च सत्कृतः ॥४४॥

विश्वनाथः  देवैर् ऋष्हिभिश् च सत्कृतः ॥४४४५॥

_*_

॥ ९.२२.४६ ॥

भविता सहदेवस्य मार्जारिर् यच् छ्रुतश्रवाः ।
ततो युतायुस् तस्यापि निरमित्रोऽथ तत्सुतः ॥

श्रीधरः  बृहद्रथस्य जरासन्धः, तस्य सहदेवः, तस्य मार्जारिः । यस्मान् मार्जारेः श्रुतश्रवाः ॥४६॥

क्रमसन्दर्भः  न व्याख्यातम्.

विश्वनाथः  सहदेवस्य जरासन्धपुत्रस्य ॥४६॥

_*_

॥ ९.२२.४७४८ ॥

सुनक्षत्रः सुनक्षत्राद् बृहत्सेनोऽथ कर्मजित् ।
ततः सुतञ्जयाद् विप्रः शुचिस् तस्य भविष्यति ॥
क्षेमोऽथ सुव्रतस् तस्माद् धर्मसूत्रः समस् ततः ।
द्युमत्सेनोऽथ सुमतिः सुबलो जनिता ततः ॥

न कतमेनापि व्याख्यातम्.

_*_

॥ ९.२२.४९ ॥

सुनीथः सत्यजिद् अथ विश्वजिद् यद् रिपुञ्जयः ।
बार्हद्रथाश् च भूपाला भाव्याः साहस्रवत्सरम् ॥

श्रीधरः  सहस्रसंवत्सरम् एते भाव्या भूपालास् ततः परं भाव्यान् द्वादशस्कन्धे वक्ष्यति ॥४९॥

क्रमसन्दर्भः  न व्याख्यातम्.

विश्वनाथः  जरासन्धात् सहस्रसंवत्सरपर्यन्तम् भविष्य्यन्तः । ततः परं तु भाव्यान् द्वादशस्कन्धे वक्ष्यति ॥४९॥

_*_

इति सारार्थदर्शिन्यां हर्षिण्यां भक्तचेतसाम् ।
त्रयोदशोऽयं नवमे सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
शान्तनुवंशकीर्तनं नाम द्वाविंशोऽध्यायः ।
॥ ९.२२ ॥
(९.२३)
अथ त्रयोवंशोऽध्यायः
यदुवंशकथने

॥ ९.२३.१ ॥

श्रीशुक उवाच
अनोः सभानरश् चक्षुः परेष्णुश् च त्रयः सुताः ।
सभानरात् कालनरः सृञ्जयस् तत्सुतस् ततः ॥

श्रीधरः
त्रयोविंशे त्व् अनोर् द्रुह्योस् तुर्वसोश् चान्वयः क्रमात् ।
यदोश् च वंशोऽनुक्रान्तो यावज् ज्यामघसम्भवः ॥

तद् एवं ययातेः पुत्राणां पञ्चमस्य पूरोर् वंशोऽनुक्रान्तः, इदानीं चतुर्थस्य वंशम् अनुक्रामति, अनोर् इति कर्णस्य जगतीपतेर् इत्य् अन्तेन ॥१॥

क्रमसन्दर्भः  न व्याख्यातम्.

विश्वनाथः  
अनोर् द्रुह्योस् तुर्वसोश् च यदोर् वंशोऽपि कीर्त्यते ।
ज्यामघान्तस् त्रयोविंशे कार्तवीर्योऽत्र कीर्तिमान् ॥

ययातेः पञ्चमस्य पुत्रस्य पुरोर् वंशम् उक्त्वा चतुर्थादीनां पुत्राणां वंशम् आहअनोर् इति ॥१॥


_*_

॥ ९.२३.२ ॥

जनमेजयस् तस्य पुत्रो महाशालो महामनाः ।
उशीनरस् तितिक्षुश् च महामनस आत्मजौ ॥

श्रीधरः  तस्य जनमेजयस्य महाशीलस् तस्य महामनाः ॥२॥

क्रमसन्दर्भः, विश्वनाथः  न व्याख्यातम्.

_*_

॥ ९.२३.३ ॥

शिबिर् वरः कृमिर् दक्षश् चत्वारोशीनरात्मजाः ।
वृषादर्भः सुधीरश् च मद्रः केकय आत्मवान् ॥

श्रीधरः  चत्वार उशीनरात्मजाः । सन्धिर् आर्षः ॥३॥

क्रमसन्दर्भः  न व्याख्यातम्.

विश्वनाथः  चत्वार उशीनरात्मजाः ॥३॥

_*_

॥ ९.२३.४ ॥

शिबेश् चत्वार एवासंस् तितिक्षोश् च रुषद्रथः ।
ततो होमोऽथ सुतपा बलिः सुतपसोऽभवत् ॥

न कतमेनापि व्याख्यातम्.

_*_

॥ ९.२३.५ ॥

अङ्गवङ्गकलिङ्गाद्याः सुह्मपुण्ड्रौड्रसञ्ज्ञिताः ।
जज्ञिरे दीर्घतमसो बलेः क्षेत्रे महीक्षितः ॥

श्रीधरः, क्रमसन्दर्भः  न व्याख्यातम्.

विश्वनाथः  बलेः क्षेत्रे भार्यायां दीर्घतमस उतथ्यपुत्रात् सकाशात् अङ्गादयो जज्ञिरे ॥५॥

_*_

॥ ९.२३.६ ॥

चक्रुः स्वनाम्ना विषयान् षड् इमान् प्राच्यकांश् च ते ।
खलपानोऽङ्गतो जज्ञे तस्माद् दिविरथस् ततः ॥

श्रीधरः, क्रमसन्दर्भः  न व्याख्यातम्.

विश्वनाथः  विषयान् देशान् । प्राच्यकान् भारतवर्षस्य पूर्वदिग्वर्तिनः ॥६॥

_*_

॥ ९.२३.७१० ॥

सुतो धर्मरथो यस्य जज्ञे चित्ररथोऽप्रजाः ।
रोमपाद इति ख्यातस् तस्मै दशरथः सखा ॥
शान्तां स्वकन्यां प्रायच्छद् ऋष्यशृङ्ग उवाह याम् ।
देवेऽवर्षति यं रामा आनिन्युर् हरिणीसुतम् ॥
नाट्यसङ्गीतवादित्रैर् विभ्रमालिङ्गनार्हणैः ।
स तु राज्ञोऽनपत्यस्य निरूप्येष्टिं मरुत्वते ॥
प्रजाम् अदाद् दशरथो येन लेभेऽप्रजाः प्रजाः ।
चतुरङ्गो रोमपादात् पृथुलाक्षस् तु तत्सुतः ॥

न कतमेनापि व्याख्यातम्.

_*_

॥ ९.२३.११ ॥

बृहद्रथो बृहत्कर्मा बृहद्भानुश् च तत्सुताः ।
आद्याद् बृहन्मनास् तस्माज् जयद्रथ उदाहृतः ॥

श्रीधरः, क्रमसन्दर्भः  न व्याख्यातम्.

विश्वनाथः  आद्यात् बृहद्रथात् ॥११॥

_*_

॥ ९.२३.१२ ॥

विजयस् तस्य सम्भूत्यां ततो धृतिर् अजायत ।
ततो धृतव्रतस् तस्य सत्कर्माधिरथस् ततः ॥

न कतमेनापि व्याख्यातम्.

_*_

॥ ९.२३.१३ ॥

योऽसौ गङ्गातटे क्रीडन् मञ्जूषान्तर्गतं शिशुम् ।
कुन्त्यापविद्धं कानीनम् अनपत्योऽकरोत् सुतम् ॥

श्रीधरः, क्रमसन्दर्भः  न व्याख्यातम्.

विश्वनाथः  अपविद्धं लज्जया त्यक्तम् ॥१३॥

_*_

॥ ९.२३.१४ ॥

वृषसेनः सुतस् तस्य कर्णस्य जगतीपते ।
द्रुह्योश् च तनयो बभ्रुः सेतुस् तस्यात्मजस् ततः ॥

श्रीधरः, क्रमसन्दर्भः  न व्याख्यातम्.

विश्वनाथः  द्रुह्योर् ययातिपुत्रस्य ॥१४॥

_*_

॥ ९.२३.१५ ॥

आरब्धस् तस्य गान्धारस् तस्य धर्मस् ततो धृतः ।
धृतस्य दुर्मदस् तस्मात् प्रचेताः प्राचेतसः शतम् ॥

श्रीधरः, विश्वनाथः  न व्याख्यातम्.

क्रमसन्दर्भः  प्राचेतसम् इत्य् अत्र प्रचेतस इति वाच्यम् ॥१५॥

_*_

॥ ९.२३.१६ ॥

म्लेच्छाधिपतयोऽभूवन्न् उदीचीं दिशम् आश्रिताः ।
तुर्वसोश् च सुतो वह्निर् वह्नेर् भर्गोऽथ भानुमान् ॥

श्रीधरः, क्रमसन्दर्भः  न व्याख्यातम्.

विश्वनाथः  तुर्वसोर् ययातिपुत्रस्य ॥१६॥

_*_

॥ ९.२३.१७ ॥

त्रिभानुस् तत्सुतोऽस्यापि करन्धम उदारधीः ।
मरुतस् तत्सुतोऽपुत्रः पुत्रं पौरवम् अन्वभूत् ॥

श्रीधरः, क्रमसन्दर्भः  न व्याख्यातम्.

विश्वनाथः  अपुत्रः, अत एव पौरवं पुरुवंश्यं दुष्यन्तम् एव पुत्रम् अन्वभूत् ॥१७॥

_*_

॥ ९.२३.१८ ॥

दुष्यन्तः स पुनर् भेजे स्ववंशं राज्यकामुकः ।
ययातेर् ज्येष्ठपुत्रस्य यदोर् वंशं नरर्षभ ॥

श्रीधरः  स दुष्यन्तः स्वं वंशं पौरवं वंशम् ॥१८॥

क्रमसन्दर्भः  न व्याख्यातम्.

विश्वनाथः  स च दुष्यन्तः स्ववंशं पौरववंशम् एव भेजे, न तु तुर्वसुवंशं यतो राज्यकामुकः पुरुवंश्यानाम् एव नृपासनाधिकारात् ॥१८१९॥

_*_

॥ ९.२३.१९ ॥

वर्णयामि महापुण्यं सर्वपापहरं नृणाम् ।
यदोर् वंशं नरः श्रुत्वा सर्वपापैः प्रमुच्यते ॥

चैतन्यमतमञ्जुषा  यदोर् वंशम् इत्यादि । नराकृतित्वं हि परमात्मलक्षणम् । उक्तं च, गूढं परं ब्रह्म मनुष्यलिङ्गम् [भा.पु. ७.१०.४८], नराकृति परं ब्रह्म [पाद्मोत्तरे बृहद्विष्णुसहस्रनामस्तोत्रे] । परमात्मा श्रीकृष्णः, अन्ये तु आत्मानः ॥१८२०]

अन्यैर् न व्याख्यातम्.

_*_

॥ ९.२३.२०२१ ॥

यत्रावतीर्णो भगवान् परमात्मा नराकृतिः ।
यदोः सहस्रजित् क्रोष्टा नलो रिपुर् इति श्रुताः ॥
चत्वारः सूनवस् तत्र शतजित् प्रथमात्मजः ।
महाहयो रेणुहयो हैहयश् चेति तत्सुताः ॥

श्रीधरः  प्रथमस्य सहस्रजित आत्मजः ॥२१॥

क्रमसन्दर्भः  न व्याख्यातम्.

विश्वनाथः  नराकृतिर् नरस्वरूपो नरजातिर् वेत्य् आकृतिशब्दस्य स्वरूपवाचित्वे वा जातिवाचित्वे परमात्मनो नरत्वस्य न ताटस्थ्यं, किन्तु स्वरूपत्वम् एव ज्ञापितम् । गूढं परं ब्रह्म मनुष्यलिङ्गम् इत्य् अनेन ज्ञापितम् अग्रेऽपि ज्ञापयिष्यति ॥२१॥

_*_

॥ ९.२३.२२ ॥

धर्मस् तु हैहयसुतो नेत्रः कुन्तेः पिता ततः ।
सोहञ्जिर् अभवत् कुन्तेर् महिष्मान् भद्रसेनकः ॥

श्रीधरः  कुन्तेः सोहञ्जिः, सोहञ्जेर् महिष्मान्, महिष्मतो भद्रसेनकः ॥२२॥

क्रमसन्दर्भः, विश्वनाथः  न व्याख्यातम्.

_*_

॥ ९.२३.२३ ॥

दुर्मदो भद्रसेनस्य धनकः कृतवीर्यसूः ।
कृताग्निः कृतवर्मा च कृतौजा धनकात्मजाः ॥

श्रीधरः  भद्रसेनस्य दुर्मदो धनकश् चेति द्वौ पुत्रौ । कृतवीर्यस्य जनकः । कृतवीर्यादयश् चत्वारो धनकस्यात्मजा इत्य् अर्थः ॥२३॥

क्रमसन्दर्भः  न व्याख्यातम्.

विश्वनाथः  भद्रसेनस्य दुर्मदो धनकश् चेति द्वौ पुत्रौ । तत्र धनकः कृतवीर्यसूर् इति धनकस्य कृतवीर्यः पुत्रः । तथा कृतवीर्यादयश् चेति चत्वारः पुत्राः ॥२३॥

_*_

॥ ९.२३.२४ ॥

अर्जुनः कृतवीर्यस्य सप्तद्वीपेश्वरोऽभवत् ।
दत्तात्रेयाद् धरेर् अंशात् प्राप्तयोगमहागुणः ॥

श्रीधरः, क्रमसन्दर्भः  न व्याख्यातम्.

विश्वनाथः  ननु ययातिशापात् स यदुवंश्यः कथं सप्तद्वीपेश्वरः ? तत्राहदत्तेति ॥२४॥

_*_

॥ ९.२३.२५ ॥

न नूनं कार्तवीर्यस्य गतिं यास्यन्ति पार्थिवाः ।
यज्ञदानतपोयोगैः श्रुतवीर्यदयादिभिः ॥

न कतमेनापि व्याख्यातम्.

_*_

॥ ९.२३.२६ ॥

पञ्चाशीति सहस्राणि ह्य् अव्याहतबलः समाः ।
अनष्टवित्तस्मरणो बुभुजेऽक्षय्यषड्वसु ॥

श्रीधरः  अनष्टम् अविनाशं वित्तं येन तथाविधं स्मरणं यस्य सः । अक्षय्यं षड्वसु षडिन्द्रियविषयं बुभुजे ॥२६॥

क्रमसन्दर्भः  न व्याख्यातम्.

विश्वनाथः  न नष्टम् भवति वित्तं स्मरणाद् यस्य सः । अक्षय्यं षड्वसु षडिन्द्रियविषयं बुभुजे ॥२६॥

_*_

॥ ९.२३.२७ ॥

तस्य पुत्रसहस्रेषु पञ्चैवोर्वरिता मृधे ।
जयध्वजः शूरसेनो वृषभो मधुर् ऊर्जितः ॥

श्रीधरः, क्रमसन्दर्भः  न व्याख्यातम्.

विश्वनाथः  मृधे परशुरामयुद्धे ॥२७॥

_*_

॥ ९.२३.२८ ॥

जयध्वजात् तालजङ्घस् तस्य पुत्रशतं त्व् अभूत् ।
क्षत्रं यत् तालजङ्घाख्यम् और्वतेजोपसंहृतम् ॥

श्रीधरः, विश्वनाथः  और्वस्य तेजसा सगरेणोपसंहृतम् इत्य् अर्थः ॥२८॥

क्रमसन्दर्भः  न व्याख्यातम्.


_*_

॥ ९.२३.२९ ॥

तेषां ज्येष्ठो वीतिहोत्रो वृष्णिः पुत्रो मधोः स्मृतः ।
तस्य पुत्रशतं त्व् आसीद् वृष्णिज्येष्ठं यतः कुलम् ॥

श्रीधरः  तेषां तालजङ्घपुत्राणां ज्येष्ठः । तस्य मधोः पुत्रशतम् । वृष्णिर् ज्येष्ठो यस्मिन् । यतो मधोर् वृष्णेर् यदोश् च हेतोर् इदं कुलम् ॥२९॥

क्रमसन्दर्भः  तेषाम् इति सार्धकम् । ते च माधवा इत्यादि सञ्ज्ञिता इत्य् अर्थः ॥२९॥

विश्वनाथः  मधोर् अर्जुनपुत्रस्य ॥२९॥

_*_

॥ ९.२३.३०३१ ॥

माधवा वृष्णयो राजन् यादवाश् चेति सञ्ज्ञिताः ।
यदुपुत्रस्य च क्रोष्टोः पुत्रो वृजिनवांस् ततः ॥
स्वाहितोऽतो विषद्गुर् वै तस्य चित्ररथस् ततः ।
शशबिन्दुर् महायोगी महाभागो महान् अभूत् ।
चतुर्दशमहारत्नश् चक्रवर्त्य् अपराजितः ॥

श्रीधरः, क्रमसन्दर्भः  न व्याख्यातम्.

विश्वनाथः  माधवा इति यदुमधुवृष्णय ईती त्रयः कुलप्रवर्तका यदुवंशो मधुवंशो वृष्णिवंश इति प्रसिद्धेः । चतुर्दशमहारत्नानि तत्तज्जातिश्रेष्ठानि यस्य सः । तानि च
गजवाजिरथस्त्रीषु निधिमाल्याम्बरद्रुमाः ।
शक्तिपाशमणिच्छत्रविमानानि चतुर्दश ॥ इति मार्कण्डेयोक्तानि ज्ञेयानि ॥३१॥

_*_

॥ ९.२३.३२ ॥

तस्य पत्नीसहस्राणां दशानां सुमहायशाः ॥
दशलक्षसहस्राणि पुत्राणां तास्व् अजीजनत् ।

श्रीधरः, क्रमसन्दर्भः  न व्याख्यातम्.

विश्वनाथः  दश लक्षसहस्राणीति तासु प्रत्येकम् एकैकलक्षपुत्रोद्भवात् ॥३२॥

_*_

॥ ९.२३.३३ ॥

तेषां तु षट् प्रधानानां पृथुश्रवस आत्मजः ।
धर्मो नामोशना तस्य हयमेधशतस्य याट् ॥

श्रीधरः  पृथुश्रवाः पृथुकीर्तिः पृथुयशा इत्यादयः षट्प्रधानाः श्रेष्ठा येषां तेषां मध्ये ॥३३॥

क्रमसन्दर्भः  षट् प्रधानानि येषां, क्लीबे प्रधानम् इत्य् अमरः ॥३३॥

विश्वनाथः  तस्य धर्मस्य उशना ॥३३॥

_*_

॥ ९.२३.३४ ॥

तत्सुतो रुचकस् तस्य पञ्चासन्न् आत्मजाः शृणु ।
पुरुजिद्रुक्मरुक्मेषु पृथुज्यामघसञ्ज्ञिताः ॥

श्रीधरः  पञ्च आत्मजा आसंस् तान् शृणु ॥३४॥

क्रमसन्दर्भः, विश्वनाथः  न व्याख्यातम्.

_*_

॥ ९.२३.३५३६ ॥

ज्यामघस् त्व् अप्रजोऽप्य् अन्यां भार्यां शैब्यापतिर् भयात् ।
नाविन्दच् छत्रुभवनाद् भोज्यां कन्याम् अहारषीत् ।
रथस्थां तां निरीक्ष्याह शैब्या पतिम् अमर्षिता ॥
केयं कुहक मत्स्थानं रथम् आरोपितेति वै ।
स्नुषा तवेत्य् अभिहिते स्मयन्ती पतिम् अब्रवीत् ॥

श्रीधरः  तान् एवाहपुरुजिद् इति । भार्याभयाद् एवैकभार्यस्य वन्ध्यापतेर् ज्यामघस्यापुत्रस्य तद् भयम् एव पुत्रप्रदम् अभवद् इति दर्शयन्न् आहज्यामघस् त्व् इति ॥३६॥

क्रमसन्दर्भः, विश्वनाथः  न व्याख्यातम्.



_*_

॥ ९.२३.३७ ॥

अहं बन्ध्यासपत्नी च स्नुषा मे युज्यते कथम् ।
जनयिष्यसि यं राज्ञि तस्येयम् उपयुज्यते ॥

श्रीधरः  यदि मे सपत्नी स्यात्, तर्हि स्नुषेयं युज्येतापि, न त्व् एतद् अस्तीत्य् आहअसपत्नी चेति । अतिभयव्याकुल आहजनयिष्यतीति ॥३७॥

क्रमसन्दर्भः  न व्याख्यातम्.

विश्वनाथः  असपत्नी मम काचित् सपत्न्य् अपि नास्ति । अतिभयव्याकुलम् आहजनयिष्यसीति ॥३७॥

_*_

॥ ९.२३.३८ ॥

अन्वमोदन्त तद् विश्वे देवाः पितर एव च ।
शैब्या गर्भम् अधात् काले कुमारं सुषुवे शुभम् ॥
स विदर्भ इति प्रोक्त उपयेमे स्नुषां सतीम् ॥

श्रीधरः  भार्याभयप्रकम्पमानस्विन्नसर्वाङ्गस्य राज्ञः प्राणसङ्कटम् आलोक्यानुकम्पितास् तेन पूर्वं बहुकालम् आराधिताश् च विश्वेदेवाः पितरश् च तथेत्य् अन्वमोदन्त । ततश् च देवताप्रसादेन जनयिष्यसीति प्रतिवचनमुहूर्तगुणेन च निवृत्तरजस्कापि शैव्या गर्भम् अधात् । तस्य च महिमा पराशरादिभिर् उक्तः । यथोक्तम्

भार्यावश्यास् तु ये केचिद् भविष्यन्त्य् अथवा मृताः ।
तेषां तु ज्यामघः श्रेष्ठः शैव्यापतिर् अभून् नृपः ॥ इति ॥३८॥

क्रमसन्दर्भः  न व्याख्यातम्.

विश्वनाथः  भार्याभयप्रकम्पितस्विन्नसर्वाङ्गस्य तस्य राज्ञः प्राणसङ्कटम् आलक्ष्य, तद् एव वचनं कृपया अन्वमोदन्त सत्यं चक्रुः विश्वेदेवाः । पूर्वं तेन बहुश आराधिता इति भावः । निवृत्तरजस्कापि शैव्याः, तेषां कृपया गर्भम् अधात् ।

भार्यावश्यास् तु ये केचिद् भविष्यन्त्य् अथवा मृताः ।
तेषां तु ज्यामघः श्रेष्ठः शैव्यापतिर् अभून् नृपः ॥ [वि.पु. ४.१२.१३] इति पराशरादय आहुः ॥३८॥

_*_

इति सारार्थदर्शिन्यां हर्षिण्यां भक्तचेतसाम् ।
त्रयोदशोऽयं नवमे सङ्गतः सङ्गतः सताम् ॥*॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
यदुवंशकथने
त्रयोविंशोऽध्यायः ।
॥ ९.२३ ॥



(९.२४)
अथ चतुर्विंशोऽध्यायः
यद्वंशानुकीर्तनं नाम

॥ ९.२४.१ ॥

श्रीशुक उवाच
तस्यां विदर्भोऽजनयत् पुत्रौ नाम्ना कुशक्रथौ ।
तृतीयं रोमपादं च विदर्भकुलनन्दनम् ॥

श्रीधरः
चतुर्विंशे विदर्भस्य पुत्रत्रयसमुद्भवाः ।
वंशा नानामुखाः प्रोक्ता रामकृष्णोद्भवावधि ॥१॥

क्रमसन्दर्भः  न व्याख्यातम्.

विश्वनाथः  
चतुर्विंशे प्रकीर्त्यन्ते वंशे नानामुखे यदोः ।
देवकीवसुदेवाद्याः पितरौ रामकृष्णयोः ॥१॥

_*_

॥ ९.२४.२ ॥

रोमपादसुतो बभ्रुर् बभ्रोः कृतिर् अजायत ।
उशिकस् तत्सुतस् तस्माच् चेदिश् चैद्यादयो नृपाः ॥

श्रीधरः, विश्वनाथः  चैद्यादयो दमघोषादयः ॥२॥

क्रमसन्दर्भः  न व्याख्यातम्.
_*_

॥ ९.२४.३ ॥

क्रथस्य कुन्तिः पुत्रोऽभूद् वृष्णिस् तस्याथ निर्वृतिः ।
ततो दशार्हो नाम्नाभूत् तस्य व्योमः सुतस् ततः ॥

श्रीधरः, क्रमसन्दर्भः  न व्याख्यातम्.

विश्वनाथः  क्रथस्य विदर्भपुत्रस्य ॥३॥

_*_

॥ ९.२४.४ ॥

जीमूतो विकृतिस् तस्य यस्य भीमरथः सुतः ।
ततो नवरथः पुत्रो जातो दशरथस् ततः ॥

श्रीधरः  ततो दशरथाच् छकुनिः पुराणान्तरादेवम् आदिविशेषो द्रष्टव्यः ॥४॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.५ ॥

करम्भिः शकुनेः पुत्रो देवरातस् तदात्मजः ।
देवक्षत्रस् ततस् तस्य मधुः कुरुवशाद् अनुः ॥

श्रीधरः  ततः कुरुवशाद् अनुः ॥५॥

क्रमसन्दर्भः  न व्याख्यातम्.

विश्वनाथः  तस्य मधुः कुरुवंशश् च ततः कुरुवशादनुः ॥५॥

_*_

॥ ९.२४.६८ ॥

पुरुहोत्रस् त्व् अनोः पुत्रस् तस्यायुः सात्वतस् ततः ।
भजमानो भजिर् दिव्यो वृष्णिर् देवावृधोऽन्धकः ॥
सात्वतस्य सुताः सप्त महाभोजश् च मारिष ।
भजमानस्य निम्लोचिः किङ्कणो धृष्टिर् एव च ॥
एकस्याम् आत्मजाः पत्न्याम् अन्यस्यां च त्रयः सुताः ।
शताजिच् च सहस्राजिद् अयुताजिद् इति प्रभो ॥

श्रीधरः  अनोः पुत्रः पुरुहोत्रः । महाभोजश् चेत्य् एवं सप्त । मातिष हे आर्य ।

क्रमसन्दर्भः, विश्वनाथः  न व्याख्यातम्.

_*_

॥ ९.२४.९ ॥

बभ्रुर् देवावृधसुतस् तयोः श्लोकौ पठन्त्य् अमू ।
यथैव शृणुमो दूरात् सम्पश्यामस् तथान्तिकात् ॥

श्रीधरः  न व्याख्यातम्.

क्रमसन्दर्भः  बभ्रुर् इत्य् अर्धकं श्लोकं पठन्त्य् अमुम् इति क्वचित् एतन्मते तूत्तरश्लोकः श्रीशुकवाक्यम् एव ॥११॥

विश्वनाथः  सात्वतपुत्रस्य देवावृधस्य सुतो बभ्रुः, तयोः पितापुत्रयोः ॥९॥

_*_

॥ ९.२४.१० ॥

बभ्रुः श्रेष्ठो मनुष्याणां देवैर् देवावृधः समः ।
पुरुषाः पञ्चषष्टिश् च षट्सहस्राणि चाष्ट च ॥
येऽमृतत्वम् अनुप्राप्ता बभ्रोर् देवावृधाद् अपि ।
महाभोजोऽतिधर्मात्मा भोजा आसंस् तदन्वये ॥

श्रीधरः  ततस् तदुपदेशेन ये पञ्चषष्ट्यादिसङ्ख्याः पुरुषास् तेऽमृतत्वं मोक्षं प्राप्ताः ॥१०॥

क्रमसन्दर्भः  न व्याख्यातम्.

विश्वनाथः  बभ्रोर् इति बभ्रुदेवावृधयोः सङ्गप्रभावाद् इत्य् अर्थः ॥१०११॥

_*_

॥ ९.२४.१२ ॥

वृष्णेः सुमित्रः पुत्रोऽभूद् युधाजिच् च परन्तप ।
शिनिस् तस्यानमित्रश् च निघ्नोऽभूद् अनमित्रतः ॥

श्रीधरः  तस्य युधाजितः शिनिर् अनमित्रश् च ॥१२॥

क्रमसन्दर्भः  न व्याख्यातम्.

विश्वनाथः  वृष्णेः सात्वतपुत्रस्य ॥१२॥

_*_

॥ ९.२४.१३ ॥

सत्राजितः प्रसेनश् च निघ्नस्याथासतुः सुतौ ।
अनमित्रसुतो योऽन्यः शिनिस् तस्य च सत्यकः ॥

न कतमेनापि व्याख्यातम्.

_*_

॥ ९.२४.१४ ॥

युयुधानः सात्यकिर् वै जयस् तस्य कुणिस् ततः ।
युगन्धरोऽनमित्रस्य वृष्णिः पुत्रोऽपरस् ततः ॥

श्रीधरः  सत्यकस्य पुत्रो युयुधानः, तस्य जयः, तस्य कुणिः, ततः कुणेर् युगन्धरः । अनमित्रस्यैवापरो वृष्णिर् नाम पुत्रः ॥१४॥

क्रमसन्दर्भः  न व्याख्यातम्.

विश्वनाथः  सात्यकिः सत्यकस्य पुत्रो युयुधानः । अनमित्रस्यैवापरो वृष्णिर् नाम ॥१४॥


_*_

॥ ९.२४.१५ ॥

श्वफल्कश् चित्ररथश् च गान्दिन्यां च श्वफल्कतः ।
अक्रूरप्रमुखा आसन् पुत्रा द्वादश विश्रुताः ॥

श्रीधरः  अक्रूरः प्रमुखो येषाम् इत्य् अतद् गुणसंविज्ञानो बहुव्रीहिः ॥१५॥

क्रमसन्दर्भः  न व्याख्यातम्.

विश्वनाथः  अक्रूरः प्रमुखो येषाम् आसङ्गादीनाम् इत्य् अतद् गुणसंविज्ञानबहुव्रीहिः ॥१५॥

_*_

॥ ९.२४.१६१८ ॥

आसङ्गः सारमेयश् च मृदुरो मृदुविद् गिरिः ।
धर्मवृद्धः सुकर्मा च क्षेत्रोपेक्षोऽरिमर्दनः ॥
शत्रुघ्नो गन्धमादश् च प्रतिबाहुश् च द्वादश ।
तेषां स्वसा सुचाराख्या द्वाव् अक्रूरसुताव् अपि ॥
देववान् उपदेवश् च तथा चित्ररथात्मजाः ।
पृथुर् विदूरथाद्याश् च बहवो वृष्णिनन्दनाः ॥

श्रीधरः  अतोऽक्रूरातिरिक्तान् द्वादश दर्शयतिआसङ्ग इति ॥१६॥ पृथुर् एकः । विदूरथाद्या अन्ये च बहवः । विपृथुधामाद्या इति पाठे आद्यशब्देन विदूरथोऽप्य् उक्तस् ततश् च, शूरो विदूरथाद् आसीत् [भा.पु. ९.२४.२६] इति वक्ष्यामाणनिर्देशोपपत्तिः ।।१८॥

क्रमसन्दर्भः  न व्याख्यातम्.

विश्वनाथः  चित्ररथस्य श्वफल्कभ्रातुर् आत्मजाः ॥१६१८॥

_*_

॥ ९.२४.१९ ॥

कुकुरो भजमानश् च शुचिः कम्बलबर्हिषः ।
कुकुरस्य सुतो वह्निर् विलोमा तनयस् ततः ॥

श्रीधरः  कुकुरादयश् चत्वारोऽन्धकस्य सुता इति ज्ञेयम । तथा च पराशरः, कुकुरभजमानशुचिकम्बलबर्हिषाख्यास् तथान्धकस्य पुत्राः [वि.पु. ४.१४.१२] इति ॥१९॥

क्रमसन्दर्भः  न व्याख्यातम्.

विश्वनाथः  वृष्णेर् अनमित्रपुत्रस्य नन्दनाः कुकुराद्याः । विष्णुपुराणे त्व् अन्धकपुत्राः कुकुरादयो दृष्टाः ॥१९॥

_*_

॥ ९.२४.२० ॥

कपोतरोमा तस्यानुः सखा यस्य च तुम्बुरुः ।
अन्धकाद् दुन्दुभिस् तस्माद् अविद्योतः पुनर्वसुः ॥

श्रीधरः  अनोर् अन्धकोऽन्धकाद् दुन्दुभिर् इत्य् अपि तद् वचनाद् एव ज्ञेयम् ॥२०॥

क्रमसन्दर्भः  न व्याख्यातम्.

विश्वनाथः  अन्धकात् सात्वतपुत्रात् ॥२०॥

_*_

॥ ९.२४.२१ ॥

तस्याहुकश् चाहुकी च कन्या चैवाहुकात्मजौ ।
देवकश् चोग्रसेनश् च चत्वारो देवकात्मजाः ॥
देववान् उपदेवश् च सुदेवो देववर्धनः ।
तेषां स्वसारः सप्तासन् धृतदेवादयो नृप ॥
शान्तिदेवोपदेवा च श्रीदेवा देवरक्षिता ।
सहदेवा देवकी च वसुदेव उवाह ताः ॥

श्रीधरः  धृतदेवा आदिर् यासां शान्तिदेवादीनां षण्णां ताः सप्त । ताः सप्त ॥२१२३॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.२४ ॥

कंसः सुनामा न्यग्रोधः कङ्कः शङ्कुः सुहूस् तथा ।
राष्ट्रपालोऽथ धृष्टिश् च तुष्टिमान् औग्रसेनयः ॥

श्रीधरः  औग्रसेनय उग्रसेनस्य सुताः ॥२४॥

क्रमसन्दर्भः  न व्याख्यातम्.

विश्वनाथः  औग्रसेनयः उग्रसेनस्य पुत्राः कंसादयः ॥२४॥

_*_

॥ ९.२४.२५ ॥

कंसा कंसवती कङ्का शूरभू राष्ट्रपालिका ।
उग्रसेनदुहितरो वसुदेवानुजस्त्रियः ॥

श्रीधरः  वसुदेवस्य येऽनुजा देवभागादयस् तेषां स्त्रियो भार्याः ॥२५॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.२६ ॥

शूरो विदूरथाद् आसीद् भजमानस् तु तत्सुतः ।
शिनिस् तस्मात् स्वयं भोजो हृदिकस् तत्सुतो मतः ॥

श्रीधरः  अन्धकसुतानां चतुर्णां प्रथमस्य कुकुरस्य वंश उक्तः, द्वितीयस्य भजमानस्य वंशम् आहशूरो विदूरथाद् इति । भजमानाच् च विदूरथः पुत्रोऽभूद् विदूरथाच् च शूरः [वि.पु. ४.१४.२२] इति पराशरादिवचनात् । यद् वा, प्र्थुर् विदूरथाद्याश् चेति पूर्वोक्तचित्ररथात्मजाद् विदूरथात् ॥२६॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.२७ ॥

देवमीढः शतधनुः कृतवर्मेति तत्सुताः ।
देवमीढस्य शूरस्य मारिषा नाम पत्न्य् अभूत् ॥

श्रीधरः  देवमीढस्य यः शूरो नाम पुत्रस् तस्य । देवमीढो हृदीकस्यैव सुतः । यथाह पराशरः, तस्यापि कृतवर्मशतधनुर्देवमीढुषाद्या बभूवुः । देवमीढुषस्य सूरस्यापि मारिषा नाम पत्न्य् अभवत् तस्यां चासौ दश पुत्रान् अजनयद् वसुदेवपूर्वान् [वि.पु. ४.१४.२४२७] इति ॥२७॥

क्रमसन्दर्भः  न व्याख्यातम्.

विश्वनाथः  विदूरथाच् चित्ररथपुत्रात् सुहृदिकस्य सुतो देवमीढस् तस्य शूरः, तस्य मारिषा हरेः स्थानं हरिर् यत्र प्रादुर्भवतीत्य् अर्थः । तासु मध्ये पृथां शूरस् तत्पितैव तवैषा कन्या भवत्व् इति कुन्तेः कुम्भये अदात् ॥२७॥

_*_

॥ ९.२४.२८३० ॥

तस्यां स जनयाम् आस दश पुत्रान् अकल्मषान् ।
वसुदेवं देवभागं देवश्रवसम् आनकम् ॥
सृञ्जयं श्यामकं कङ्कं शमीकं वत्सकं वृकम् ।
देवदुन्दुभयो नेदुर् आनका यस्य जन्मनि ॥
वसुदेवं हरेः स्थानं वदन्त्य् आनकदुन्दुभिम् ।
पृथा च श्रुतदेवा च श्रुतकीर्तिः श्रुतश्रवाः ॥

श्रीधरः  आनकाश् च नेदुः । हरेः प्रादुर्भावस्य स्थानम् ॥२८३०॥

चैतन्यमतमञ्जुषा  वसुदेवम् इत्यादि । हरेः स्थानं प्रादुर्भावस्थानम् । आनकदुन्दुभिम् इत्य् अनेन पूर्वोक्तस्य, सत्त्वं विशुद्धं वसुदेवशब्दितं [भा.पु. ४.३.२३] इत्यादेर् अन्यथार्थकल्पनम् उचितम् । तत्राप्य् अयम् एवार्थःवसुदेवसञ्ज्ञितं यद् वपुस् तद् एव सत्त्वं विशुद्धम् इत्य् एवार्थः ॥३०॥

क्रमसन्दर्भः  वसुदेवं हरेः स्थानम् इतिसत्त्वं विशुद्धं वसुदेवशब्दितं यद् ईयते तत्र पुमान् अपावृतः [भा.पु. ४.३.२३] इति श्रीशिवोक्तदिशा विशुद्धसत्त्वम् एव वसुदेवाख्यम् । ततस् तदवतारम् एवैतम् आनकदुन्दुभिं वदन्तीत्य् अर्थः । अत्र विशेषजिज्ञासायां भगवत्सन्दर्भो दृश्यः ॥३०॥

विश्वनाथः  न व्याख्यातम्.

_*_

॥ ९.२४.३१ ॥

राजाधिदेवी चैतेषां भगिन्यः पञ्च कन्यकाः ।
कुन्तेः सख्युः पिता शूरो ह्य् अपुत्रस्य पृथाम् अदात् ॥

श्रीधरः  पृथायाः कन्यकावस्थायां कर्णोत्पत्तिप्रकारम् आहकुन्तिर् इति पञ्चभिः ॥३१॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.३२ ॥

साप दुर्वाससो विद्यां देवहूतीं प्रतोषितात् ।
तस्या वीर्यपरीक्षार्थम् आजुहाव रविं शुचिः ॥

श्रीधरः  कदाचिद् गृहम् आगतं दुर्वाससं पृथा परिचर्यादिना तोषयाम् आस, ततश् च सा तस्माद् देवहूतीं देवाह्वानहेतुं विद्याम् अवाप, तद् आहसापेति ॥३२॥

क्रमसन्दर्भः  न व्याख्यातम्.

विश्वनाथः  सा च पृथा कदाचिद् गृहम् आगतात् परिचर्यया प्रतोषितात् दुर्वाससः सकाशात् देवहूतिं देवाह्वानहेतुं विद्याम् आप ॥३२॥

_*_

॥ ९.२४.३३ ॥

तदैवोपागतं देवं वीक्ष्य विस्मितमानसा ।
प्रत्ययार्थं प्रयुक्ता मे याहि देव क्षमस्व मे ॥

श्रीधरः  देवम् उपागतं वीक्ष्य सा प्राहप्रत्ययार्थं परीक्षार्थं मया विद्या प्रयुक्ता, न तु त्वया किञ्चित् कार्यम् इत्य् अभिसन्धिना, अतो याहीति ॥३३॥

क्रमसन्दर्भः  न व्याख्यातम्.

विश्वनाथः  देवं सूर्यं प्रत्ययथार्थं परीक्षार्थं मया विद्याप्रयुक्तातः क्षमस्व सम्प्रत्य् अहं कन्यास्मि, त्वया न किम् अपि कार्यं याहि ॥३३॥

_*_

॥ ९.२४.३४ ॥

अमोघं देवसन्दर्शम् आदधे त्वयि चात्मजम् ।
योनिर् यथा न दुष्येत कर्ताहं ते सुमध्यमे ॥

श्रीधरः  एवम् उक्तो रविर् उवाच, अमोघं दर्शनम् इति । कन्याहम् इति चेत् तत्राहयथा योनिर् न दुष्येत तथाहं कर्ता करिष्यामि ।

क्रमसन्दर्भः  न व्याख्यातम्.

विश्वनाथः  सूर्य उवाचअमोघम् इत्यादि । ननु तर्हि योनिदुष्टां कन्यां मा कः परिणयेद् इति चेत्, तत्राहयोनिर् इति कर्ता करिष्यामि ॥३४॥

_*_

॥ ९.२४.३५३८ ॥

इति तस्यां स आधाय गर्भं सूर्यो दिवं गतः ।
सद्यः कुमारः सञ्जज्ञे द्वितीय इव भास्करः ॥
तं सात्यजन् नदीतोये कृच्छ्राल् लोकस्य बिभ्यती ।
प्रपितामहस् ताम् उवाह पाण्डुर् वै सत्यविक्रमः ॥
श्रुतदेवां तु कारूषो वृद्धशर्मा समग्रहीत् ।
यस्याम् अभूद् दन्तवक्र ऋषिशप्तो दितेः सुतः ॥
कैकेयो धृष्टकेतुश् च श्रुतकीर्तिम् अविन्दत ।
सन्तर्दनादयस् तस्यां पञ्चासन् कैकयाः सुताः ॥

श्रीधरः, विश्वनाथः  न व्याख्यातम्.

क्रमसन्दर्भः  ऋषिशप्त इत्य् अत्र इतिशब्दः इति पाठः सम्बन्धोक्तौ । स पूर्वजन्मनि दितेः सुत आसीत् । इतिशब्दः किंवदन्तीति व्याख्यानात् ॥३७॥

_*_

॥ ९.२४.३९ ॥

राजाधिदेव्याम् आवन्त्यौ जयसेनोऽजनिष्ट ह ।
दमघोषश् चेदिराजः श्रुतश्रवसम् अग्रहीत् ॥

श्रीधरः, विश्वनाथः  आवन्त्यौ विन्दानुविन्दौ ॥३९॥

क्रमसन्दर्भः  न व्याख्यातम्.

_*_

॥ ९.२४.४० ॥

शिशुपालः सुतस् तस्याः कथितस् तस्य सम्भवः ।
देवभागस्य कंसायां चित्रकेतुबृहद्बलौ ॥

श्रीधरः  तद् एवं वसुदेवस्य भगिनीनां पतीन् पुत्रांश् चोक्त्वा तद्भ्रात्ṝणां नवानां पत्नीः पुत्रांश् चाहदेवभागस्येति नवभिः श्लोकार्धैः ॥४०॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.४१४५ ॥

कंसवत्यां देवश्रवसः सुवीर इषुमांस् तथा ।
बकः कङ्कात् तु कङ्कायां सत्यजित् पुरुजित् तथा ॥
सृञ्जयो राष्ट्रपाल्यां च वृषदुर्मर्षणादिकान् ।
हरिकेशहिरण्याक्षौ शूरभूम्यां च श्यामकः ॥
मिश्रकेश्याम् अप्सरसि वृकादीन् वत्सकस् तथा ।
तक्षपुष्करशालादीन् दुर्वाक्ष्यां वृक आदधे ॥
सुमित्रार्जुनपालादीन् समीकात् तु सुदामनी ।
आनकः कर्णिकायां वै ऋतधामाजयाव् अपि ॥
पौरवी रोहिणी भद्रा मदिरा रोचना इला ।
देवकीप्रमुखाश् चासन् पत्न्य आनकदुन्दुभेः ॥
बलं गदं सारणं च दुर्मदं विपुलं ध्रुवम् ।
वसुदेवस् तु रोहिण्यां कृतादीन् उदपादयत् ॥

श्रीधरः  वसुदेवस्य पत्नीः पुत्रांश् चाहपौरवीत्य् एकादशभिः ॥४५॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.४७४८ ॥

सुभद्रो भद्रबाहुश् च दुर्मदो भद्र एव च ।
पौरव्यास् तनया ह्य् एते भूताद्या द्वादशाभवन् ॥
नन्दोपनन्दकृतक शूराद्या मदिरात्मजाः ।
कौशल्या केशिनं त्व् एकम् असूत कुलनन्दनम् ॥

श्रीधरः  कौशल्या भद्रा ॥४८॥

क्रमसन्दर्भः  न व्याख्यातम्.

विश्वनाथः  वसुदेवस्य भगिनीनां पतीन् पुत्रांश् चोक्त्वा तद्भ्रात्ṝणां नवानां पत्नीः पुत्रआञ्च् चाह देवभागस्येति नवभिः श्लोकार्धैः कौशल्या भद्रा ॥४७४८॥

_*_

॥ ९.२४.४९५२ ॥

रोचनायाम् अतो जाता हस्तहेमाङ्गदादयः ।
इलायाम् उरुवल्कादीन् यदुमुख्यान् अजीजनत् ॥
विपृष्ठो धृतदेवायाम् एक आनकदुन्दुभेः ।
शान्तिदेवात्मजा राजन् प्रशमप्रसितादयः ॥
राजन्यकल्पवर्षाद्या उपदेवासुता दश ।
वसुहंससुवंशाद्याः श्रीदेवायास् तु षट् सुताः ॥
देवरक्षितया लब्धा नव चात्र गदादयः ।
वसुदेवः सुतान् अष्टाव् आदधे सहदेवया ॥

न कतमेनापि व्याख्यातम्.

_*_

॥ ९.२४.५३५५ ॥

प्रवरश्रुतमुख्यांश् च साक्षाद् धर्मो वसून् इव ।
वसुदेवस् तु देवक्याम् अष्ट पुत्रान् अजीजनत् ॥
कीर्तिमन्तं सुषेणं च भद्रसेनम् उदारधीः ।
ऋजुं सम्मर्दनं भद्रं सङ्कर्षणम् अहीश्वरम् ॥
अष्टमस् तु तयोर् आसीत् स्वयम् एव हरिः किल ।
सुभद्रा च महाभागा तव राजन् पितामही ॥

श्रीधरः  अष्टमस् तु स्वयम् एवासीत्, न तु कर्मादिना हेतुना ताभ्यां जनितो वा, यतोऽसौ हरिः ॥५५॥

क्रमसन्दर्भः  अष्टमस् त्व् इति । हरत्य् आकर्षति वशीकरोति सर्वम् इति हरिः पूर्णो भगवान् । स एव स्वयम् आसीत्, न त्व् आविर्भावान्तरेण । किलेति, एते चांशकलाः पुंसः कृष्णस् तु भगवान् स्वयम् [भा.पु. १.३.२८] इति प्रसिद्धिं निश्चिनोति ॥५५॥

विश्वनाथः  स्वयम् एव न त्व् अंशेन ॥५५॥

_*_

॥ ९.२४.५६ ॥

यदा यदा हि धर्मस्य क्षयो वृद्धिश् च पाप्मनः ।
तदा तु भगवान् ईश आत्मानं सृजते हरिः ॥

श्रीधरः  तद् एवोपपादयतियदेति त्रिभिः ॥५६॥

चैतन्यमतमञ्जुषा  अतः परं कलौ अवतारान्तरं भविष्यति न वेत्य् आह

यदा यदा हि धर्मस्य क्षयो वृद्धिश् च पाप्मनः ।
तदा तु भगवान् ईशः आत्मानं सृजते हरिः ॥

इत्यादिना कलौ अवतारान्तरं सूचितम् ॥५६॥

क्रमसन्दर्भः  अत्र भगवदवतारमात्रस्य सामान्यतः कारणम् आहयदेति ॥५६॥

विश्वनाथः  तत्र भगवदवतारमात्रस्य सामान्यतः कारणम् आहयदेति ॥५६॥

_*_

॥ ९.२४.५७ ॥

न ह्य् अस्य जन्मनो हेतुः कर्मणो वा महीपते ।
आत्ममायां विनेशस्य परस्य द्रष्टुर् आत्मनः ॥

श्रीधरः  ईशस्य मायानियन्तुः । परस्यासङ्गस्य । द्रष्टुः साक्षिणः । आत्मनः सर्वगस्य । न ह्य् एवम्भूतय मायाविनोदं विना जन्मनः कर्मणो वा हेतुः सम्भवतीत्य् अर्थः ।

क्रमसन्दर्भः  नन्व् अन्यस्य जन्मकर्मणोर् हेतुः प्राचीनकर्मैव स्यात्, तस्य च हेतुर् माया । श्रीभगवतस् तु किं स्यात्? इत्य् आशङ्क्याहन ह्य् अस्येति । साधवो हृदयं मह्यं साधूनां हृदयं त्व् अहम् [भा.पु. ९.४.६८] इति न्यायेनात्माभिन्नत्वेन सन्मतेषु साधुषु या माया कृपा, तां विना । तत्र हेतवःईशस्येत्यादयः ॥५७॥

विश्वनाथः  ननु जीवस्य जन्मकर्मणोर् हेतुः प्राचीनं कर्मैव स्यात्, तस्य च हेतुर् माया श्रीभगवतस् तु किं स्याद् इत्य् अत आहन ह्य् अस्येति । आत्मनः स्वस्य आत्मसु जीवेषु मायां कृपां विना उत्तरश्लोके अनुग्रह इति मायार्थविवरणात् । माया दम्भे कृपायां च इति विश्वप्रकाशात् मायाशब्देनात्र कृपैवोच्यते । कृपायाः फलम् अभिव्यञ्जयति । ईशस्य जन्मकर्मभ्यां दर्शिताभ्याम् सर्वजीवोद्धारसमर्थस्येत्य् अर्थः । सामर्थ्ये हेतुःपरस्य सर्वोत्कृष्टस्य । कृपायां हेतुर् आत्मनो जीवान् द्रष्टुः संसारदुःखाब्धौ पतितान् विलोकयितुः ॥५७॥

_*_

॥ ९.२४.५८ ॥

यन् मायाचेष्टितं पुंसः स्थित्युत्पत्त्यप्ययाय हि ।
अनुग्रहस् तन्निवृत्तेर् आत्मलाभाय चेष्यते ॥

श्रीधरः  किं च, यस्य मायाचेष्टितं पुंसो जीवस्यानुग्रहस् तस्य जीवानुग्राहकस्य कुतः कर्मादिपारतन्त्र्येण जन्मादिसम्भवः । अनुग्रहम् एवाहहि यस्मात् तद् एव स्थित्यादये इष्यते । प्रलये लीनोपाधेर् जीवस्य धर्माद्यसम्भवाद् उपाधिसृष्ट्यादिना धर्मादिसम्पादनेनानुग्रहः । तथात्मलाभाय मोक्षाय चेष्यते । तत्र हेतुःतेनेव श्रूयमाणेन तस्य स्थित्यादेर् निवृत्तेः ॥५८॥

क्रमसन्दर्भः  कृपाम् एव कैमुत्येन दर्शयतिस्थित्याद्यर्थं यन् मायायां प्रकृतौ चेष्टितं वीक्षणरूपं तद् अपि जीवेष्व् अनुग्रह एव पर्यवसीयते बुद्धीन्द्रियादिसम्पादनात् । अत एवाऽनुग्रहस् तस्य स्थित्यादेर् निवृत्तेर् हेतोर् जीवानाम् आत्मनो भगवतो लाभाय चेष्यते, किम् उत धर्मादेः । तथा च वक्ष्यतेबुद्धीन्द्रियमनःप्राणान् [भा.पु. १०.८७.२] इत्य् आदि ॥५८॥

विश्वनाथः  कृपाया एव हेतुत्वं कैमुत्येन दर्शयति यद् इति । पुंसः प्रकृतीक्षणकर्तुं मायायां यच् चेष्टितम् ईक्षणादिकं कर्म जीवानां स्थित्याद्यर्थं हि निश्चितः तच् चापि अनुग्रहाद् एव हेतोः किम् उत मायागन्धेनापि रहितं गोवर्धनधारणादिचेष्टितम् इति भावः । बुद्धीन्द्रियादिकं प्राप्य जीवा विषयभोगादिकं प्राप्नुवन्त्व् इति या कृपा तत एव मायायां चेष्टितम् इत्य् अर्थः ।

ननु विषयभोगादिहेतुभ्यः स्थित्यादिभ्यः पुनः संसारदुःखम् एव स्याद् इति कोऽयम् अनुग्रहः ? तत्राहतन्निवृत्तेस् तेषां स्थित्यादीनां भक्तिज्ञानवैराग्यैर् निवृत्तेर् आत्मने भगवतो यो लाभस् तदर्थं चेष्यते । बुद्धीन्द्रियादिकं विना भक्तिज्ञानाद्य् अपि न सिद्ध्येद् इति जीवमात्रेषु कृपैव हेतुर् इत्य् अर्थः । यद् उक्तं

बुद्धीन्द्रियमनःप्राणान् जनानाम् असृजत् प्रभुः ।
मात्रार्थं च भवार्थं च आत्मने कल्पनाय च ॥ [भा.पु. १०.८७.२] इत्य् आदि ॥५८॥

_*_

॥ ९.२४.५९ ॥

अक्षौहिणीनां पतिभिर् असुरैर् नृपलाञ्छनैः ।
भुव आक्रम्यमाणाया अभाराय कृतोद्यमः ॥

श्रीधरः  तस्य चेष्टितं भूमेर् अनुग्रह इत्य् आहअक्षौहिणीनाम् इति द्वाभ्याम् । अभाराय भारपरिहाराय ॥५९॥

क्रमसन्दर्भः  सम्प्रति त्व् असङ्ख्येयभक्तजनाश्रयरूपायां परमभक्तायां पृथिव्यां परिव्यक्तयैव कृपयैव स्वयम् अवततारेत्य् आहअक्षौहिणीनाम् इति युग्मकेन ॥५९॥

विश्वनाथः  श्रीकृष्णस्य तु जन्मकर्मणोर् हेतुः स्पष्टम् एव पृथिव्यां पृथिवीस्थजनेषु साधकसिद्धभक्तेष्व् अपि कृपैव दृश्यत इत्य् आहअक्षौहिणीनाम् इति सप्तभिः । भुवो भारहरणात् असुराणाम् अपि वधेन संसारहरणात् कृपोक्ता ॥५९॥

_*_

॥ ९.२४.६० ॥

कर्माण्य् अपरिमेयाणि मनसापि सुरेश्वरैः ।
सहसङ्कर्षणश् चक्रे भगवान् मधुसूदनः ॥

श्रीधरः  सुरेश्वरैर् अपि मनसाप्य् अपरिमे याण्यवितर्क्याणि । सङ्कर्षणसहितश् चक्रे ॥६०॥

क्रमसन्दर्भः, विश्वनाथः  न व्याख्यातम्.

_*_

॥ ९.२४.६१ ॥

कलौ जनिष्यमाणानां दुःखशोकतमोनुदम् ।
अनुग्रहाय भक्तानां सुपुण्यं व्यतनोद् यशः ॥

श्रीधरः  सङ्कल्पमात्रेण भूभारहरणसमर्थस्यापि कर्मकरणं यशोविस्तारद्वारा भक्तानुग्रहार्थम् इत्य् आहकलाव् इति द्वाभ्याम् । दुःखशोकतमांसि नुदतीति तथा तद्यशो व्यतनोत् ॥६१॥

चैतन्यमतमञ्जुषा  अत एवाहकलौ जनिष्यमाणानाम् इत्यादि । कलौ जनिष्यमाणानां श्रीकृष्णचैतन्यपार्षदानां दुःखं शोकतमोनुदं यशो व्यतनोत् । अतः कुन्तीस्तुतौ प्रथमेचरणारविन्दस्मरणार्हाणि करिष्यन्न् इति केचन [भा.पु. १.८.३५] इति । कर्माणि चरणारविन्दस्मरणार्हाणि करिष्यन्न् इति भविष्यन्निर्देशात् । अन्यथा तत्कालीनजनानां चरणारविन्दस्मरणार्हाणि यदि भवेत्, तदा कुर्वन्न् एवेति ब्रूयात् । अतो वाक्यैकवाक्यता तेन सहेति स्थितम् ॥६१॥

क्रमसन्दर्भः  न केवलं तदानीनत्नआनाम् एवानुग्रहायावततार । किं तर्हि ? कलाव् इति ॥६१॥

विश्वनाथः  भुवि स्थितेषु कृपाम् उक्त्वा भूति स्थास्यत्स्व् अपि कृपाम् आहकलाव् इति तमोऽविद्या ॥६१॥

_*_

॥ ९.२४.६२ ॥

यस्मिन् सत्कर्णपीयुषे यशस्तीर्थवरे सकृत् ।
श्रोत्राञ्जलिर् उपस्पृश्य धुनुते कर्मवासनाम् ॥

श्रीधरः  यस्मिन् सतां कर्णपीयूषे यशोरूपे तीर्थवरे श्रोत्रम् एवाञ्जलिः पानसाधनं यस्य स पुरुषः । सकृद् अप्य् उपस्पृश्याचमनमात्रं कृत्वा तत् सौन्दर्याकृष्टचित्तः कर्मवासनां धुनुते ॥६२॥

क्रमसन्दर्भः  ननु सन्त्य् एव गङ्गादितीर्थानि दुःखादिहन्त्ṝणि ? तत्राहयस्मिन्न् इति । वक्ष्यति चतीर्थं चक्रे नृपोनम् [भा.पु. १०.९०.४७] इत्यादि ॥६२॥

विश्वनाथः  ननु सुपुण्यम् इत्य् उक्त्वा यशः स्वर्गजनकम् अवगम्यते, तत्र मैवम् इत्य् आहयस्मिन्न् इति । सद्भिः कर्णपेयपीयूषमये यशोरूपे तीर्थवरे श्रोत्रम् एवाञ्जलिः पानसाधनं यस्य स उपस्पृश्य आचमनमात्रं कृत्वा किं पुनर् आपीय सकृद् एकवारम् अपि किं पुनर् बहुशः कर्मवासनाम् अविद्यां यस्य परोक्षवर्तिनोऽपि यत् किञ्चिद् यशःचरणारविन्दमात्रेणैव संसारं तरन्तीत्य् अर्थः ॥६२॥

_*_

॥ ९.२४.६३६४ ॥

भोजवृष्ण्यन्धकमधु शूरसेनदशार्हकैः ।
श्लाघनीयेहितः शश्वत् कुरुसृञ्जयपाण्डुभिः ॥
स्निग्धस्मितेक्षितोदारैर् वाक्यैर् विक्रमलीलया ।
नृलोकं रमयाम् आस मूर्त्या सर्वाङ्गरम्यया ॥

श्रीधरः  तद् एवाह द्वाभ्याम् । भोजादिभिः श्लाघनीयम् ईहितं यस्य ॥६३॥ सर्वैर् अङ्गैः रम्यया मूर्त्या च ॥६४॥

क्रमसन्दर्भः  तदानीनन्तनानां तु साक्षाद् एव परमानन्द आसीद् इत्य् आहभोजेति युगलेन । न केवलं भूलोकम् एव रमयामास, अपि तु,

एते यादवाः सर्वे मद्गणा एव भामिनि ।
सर्वदा मत्प्रिया देवि मत्तुल्यगुणशालिनः ॥ इति ।

एवं गुणप्रायैर् भोजादिभिर् अपि श्लाघनीयेहितः सन्न् इति ॥६३॥

विश्वनाथः  तत्समकालभवत्वेनापरोक्षवर्तिनस् तल्लीलापरिकरास् त्व् अगण्यमहिमानः परममन्यो एवेत्य् आहभोजेत्यादि । ये तु तस्यातिप्रेमविषयीभूता नेत्राञ्जलिभ्यां तदीयरूपमाधुर्यपानासक्ताः श्रोत्रादीन् अपि फलयन्ति ते त्व् अतिधन्या इत्य् आहस्निग्धं स्मितं यत्र तथाभूतं यद् ईक्षितम् अवलोकनं तेनोदारैर् मनोवाञ्छापूरकैः कदाचिद् विक्रमस्य स्वमधुरचरणविन्यासस्य वीररसव्यञ्जकस्य स्वशौटीर्यस्य वा लीलया नृलोकं मनुष्यजातिं स्वप्रियजनसमूहम् ॥६३६४॥

_*_

॥ ९.२४.६५ ॥

यस्याननं मकरकुण्डलचारुकर्ण
भ्राजत्कपोलसुभगं सविलासहासम् ।
नित्योत्सवं न ततृपुर् दृशिभिः पिबन्त्यो
नार्यो नराश् च मुदिताः कुपिता निमेश् च ॥

श्रीधरः  तत्प्रदर्शनार्थं मुखशोभाम् आह । यस्याननं दृशिभिर् नेत्रैः पिबन्त्यो नार्यो नराश् च न ततृपुर् न तृप्ताः । निमेषोन्मेषमात्रव्यवधानम् अप्य् असहमानास् तत् कर्तुर् निमेः कुपिताश् च बभूवुः । कथम्भूतमाननम् । मकरकुण्डलाभ्यां चारू कर्णौ भ्राजन्तौ कपोलौ च तैः सुभगम् । सविलासो हासो यस्मिन् । नित्यम् उत्सवो यस्मिन् ।

क्रमसन्दर्भः  नृलोकरमणम् एव सर्वत उत्करेण दर्शयतियस्येति । तद्दर्शनेऽपि निमेषकर्तृत्वेन निमेर् नियमे कुपिता बभूवुः । इयं खलु महाभावस्य गतिः । सा च तत्स्वभावतः सिद्धेत्य् अभिधानाद् युक्तम् अत्रास्योदाहरणम् ॥६५॥

विश्वनाथः तेष्व् अपि व्रजवासिनस् तेष्व् अपि गोप्यस् तत्प्रियनर्मसखायश् च तन्माधुर्यपानप्रवराः परमधन्यतमा इत्य् आह यस्येति । सर्वाङ्गेष्व् अपि मध्ये परममधुरम् आननम् । तदाननम् अप्य् ऊर्ध्वाधोभागाभ्यां द्विधा विभक्तं महामाधुर्यं भवति । तत्रापि सर्वमहामाधुर्याणां चक्रवर्ती हासामृतमहामधुरिमा तदधरभागमध्ये निवसतीत्य् अधरभागं वर्णयति । मकरकुण्डलाभ्यां चारू देदीप्यमानौ यौ कर्णौ ताभ्यां भ्राजन्तौ यौ कपोलौ ताभ्यां सुभगं द्रष्टृजनमनोहरम् । विलासैर् हर्षौत्सुक्यचापल्यादिभिर् द्योतमानैः सहितो हासो यत्र तत् । यथा मकरकुण्डलाभ्यां सकाशाद् अपि चारू कर्णौ भूषणभूषणाङ्गम् इत्य् उक्तेस् तयोर् अपि शोभावर्धकत्वात् अर्थात् मकरकुण्डलाभ्यां ताभ्यां सकाशाद् अपि भ्राजन्तौ कपोलौ । अन्तर्वर्तिचर्व्यमाणताम्बूलस्य पार्श्वस्थयोर् हासकुण्डलयोश् च छविमत्त्वात् ताम्बुलहेतुकदरोत्तुङ्गिमवद् एकतरत्वाद् अतिस्वच्छत्वाद् अतिसुकुमारत्वाच् च ।

अर्थात्, मकरकुण्डलाभ्यां ताभ्यां सकाशाद् अपि सविलासो हासः बिम्बाधरदशनसृक्वणीशोभानुरञ्जितत्वात् सर्वमाधुर्यमहाराजचक्रवर्तित्वात् स्वज्योत्स्नाप्रवाहनिर्वापितसर्वसन्तापश्रेणीकत्वात् सर्वभक्तचेतश् चकोरातिलोभनीयत्वाद् युवतिजनकामाम्बुधिर् बद्धकत्वात् व्रजकुलबालाकुलजातिधर्मधैर्यध्वंसकमहोन्मादप्रवर्तककारणधर्मवत्त्वात् यत्र तत् । दृशिभिर् नेत्राञ्जलिभिः पिबन्त्योऽपि न ततृपुः । निमेषोन्मेषमात्रव्यवधानम् अप्य् असहमानास् तत्कर्तुर् निमेः कुपिता बभूवुर् इति निमेषासहत्वेन रूढमहाभावलक्षणेनात्र स्त्रियो गोप्य एव नान्या नराह् कृष्णप्रियनर्मसखाः सुबलादयो नान्ये ज्ञेयाः । गोपीः प्रियनर्मसखाश् च विना रूढभावस्यान्यत्रोदयसम्भवाभावात् । यद् उक्तम् उज्ज्वलनीलमणौ

रतिर् भावान्तिमां सीमां समर्थैव प्रपद्यन्ते ।
रतिर् नर्मवयस्यानाम् अनुरागान्तिमां स्थितिम् ।
तेष्व् एव सुबलादीनां भावान्ताम् एव गच्छति ॥ [उ.नी. १५.२३२३] इति ॥६५॥

 _*_

॥ ९.२४.६६ ॥

जातो गतः पितृगृहाद् व्रजम् एधितार्थो
हत्वा रिपून् सुतशतानि कृतोरुदारः ।
उत्पाद्य तेषु पुरुषः क्रतुभिः समीजे
आत्मानम् आत्मनिगमं प्रथयन् जनेषु ॥

श्रीधरः  श्रीकृष्णस्य चरितं समासतो वर्णयतिजात इति द्वाभ्याम् । जातो निजेन रूपेण पश्चात् पुरुषो मनुष्याकारः सन् व्रजं गतः । व्रजवासिनाम् एधिता अर्था येन तेषु दारेषु सुतानां शतान्य् उत्पाद्य । आत्मनिगमं स्वकीयं वेदमार्गम् ॥६६॥

क्रमसन्दर्भः  अथ सर्वम् एव युगपत् स्फुरितं तच्चरितम् आपाततो निजोत्कण्ठाकुण्ठनेच्छया राजोत्कण्ठावर्धनेच्छया च समासेन वर्णयतिजात इति । पितृगृहाच् छ्रीवसुदेवभवनाज् जातः प्रादुर्भूतः । तस्माद् एव व्रजं श्रीमन्नन्दगोष्ठं गतः । तद् एतद् वंशकथनानुरूपेण प्रोच्याप्य् अपरितुष्य प्राहएधितार्थ इति । ततश् च एधिताः पूर्वतोऽपि समेधिता अर्थाः श्रीमन्नन्दादौ पितृत्वादिरूपा येन सः । स्थापितं च श्रीकृष्णसन्दर्भे (१३३१५३) दर्शयिष्यते च । श्रीदशमस्य क्रमसन्दर्भेपुत्रीभूते जनार्दने [भा.पु. १०.८.५१], नन्दस् त्व् आत्मज उत्पन्ने [भा.पु. १०.५.१], नन्दः किम् अकरोद् ब्रह्मन् [भा.पु. १०.८.४६] इत्य् आदौ ।

ननु, क्रतुषु तास् ता देवता एवेज्यन्ते, कथम् आत्मानम् ईज ? इति तत्राहपुरुष इति । पूर्षु देवतादिदेहेषु शेते अन्तर्याम्यंशेन निश्चलं तिष्ठतीति स तथा तत्रैव पर्यवसानाद् इति भावः ।

ननु, तेन वा कियान् लाभः स्यात् तस्य परमपूर्णस्य ? तत्राहआत्मनिगमम् इति । तत्तल्लक्ष्येणैव तत् तद् एव मुख्यं प्रयोजनम् इति भावः । शाब्दत्वेनाव्यवहितत्वेन चार्थनिगमे सति किमर्थम् अध्याहारव्यवधाने सह्ये ? तर्ह्य् एव सह्ये यदि विरुद्धे अपि न स्याताम् इति, तस्मात् पुरुषशब्दोऽतिव्यवहितो गत इत्य् अत्र न योज्यः । उक्तं हि नराकृतेः परमत्वन्न चान्तर् न बहिर् यस्य न पूर्वं नापि चापरं [भा.पु. १०.९.१३] इत्यादिभिः ॥६६॥

विश्वनाथः  अथ के ते जन्मकर्मणी इत्य् अपेक्षायां सर्वम् एव युगपत् स्फुरितं तच्चरितम् आपाततो निजोत्कण्ठा कुण्ठनेच्छया रोअजोत्कण्ठावर्धनेच्छया च समासेन वर्णयतिजात इति द्वाभ्याम् । पितुर् वसुदेवस्य गृहात् व्रजं गतः किमर्थम् एधितः प्रकटीकृतय् वर्धितः वृद्धिसीमां प्रापितोऽर्थः सर्वपुरुषार्थशिरोमणिः प्रेमा येन सः । प्रेमप्रख्यापनस्यैवावतारमुख्यप्रयोजनत्वात् प्रेम्णश् च व्रज एव वृद्धिसीमाप्राप्तत्वाच् च । रिपून् हत्वेति रिपुभ्यो मोक्षप्रदानम् अप्य् एकं प्रयोजनम् इति तेषु दारेषु सुतशतान्य् उत्पाद्येत्यादिना वर्णाश्रमधर्मस्थापनं च दर्शितम् । नराकृतिपरब्रह्मत्वात् पुरुषः । आत्मानं समीजे इज्यमानस्यान्यस्याभावात् किमर्थं समीजे ? तत्राहआत्मनिगमम् आत्मानुगतं स्वकीयं वेदमार्गम् ॥६६॥

_*_

॥ ९.२४.६७ ॥

पृथ्व्याः स वै गुरुभरं क्षपयन् कुरूणाम्
अन्तःसमुत्थकलिना युधि भूपचम्वः ।
दृष्ट्या विधूय विजये जयम् उद्विघोष्य
प्रोच्योद्धवाय च परं समगात् स्वधाम ॥

श्रीधरः  अन्तःसमुत्थेन कलिना निमित्तेन गुरुभारं क्षपयन् दृष्ट्यैव भूपचमूर् विधूय विजये जयम् अर्जुनेन जितम् इत्य् एवम् उद्घोषं कृत्वा, परं तत्त्वम् उद्धवायोपदिश्य स्वधाम सम्यक् स्वेनैव रूपेण जगामेति ॥६७॥

क्रमसन्दर्भः  अतिव्रज्य गतीस् तिस्रो माम् एष्यसि ततः परं [भा.पु. ११.२९.४४] इत्य् एतत्पर्यवसानपरं प्रोच्य स्वधाम स्वस्वरूपं निजनित्यलोकं सम्यक् तत् तत् परिकरादिभिः साकम् एवागाद् इति ॥६७॥

विश्वनाथः  भूभारहरणप्रयोजनम् आहपृथ्व्या इति । भूपचम्वः भूपचमूः दृष्टैव विधूय तत्प्रयोजनम् आहविजये अर्जुने जयम् उत्कर्षेण विघोष्य अर्जुनेन जितम् इति जनेषु ख्यापयित्वेत्य् अर्थः । भक्तिज्ञानविशेषप्रख्यापनम् अप्य् एकं प्रयोजनम्, तद् आहप्रोच्येति । स्वधाम द्वारकां समगात् सङ्गतः प्राप्तो बभूव प्रपञ्चगोचरतां परित्यज्येति भावः । नारायणस्वरूपेण स्वधाम वैकुण्ठं चागात् ॥६७॥

_*_

इति सारार्थदर्शिन्यां हर्षिण्यां भक्तचेतसाम् ।
नवमस्य चतुर्विंशः सङ्गतः सङ्गतः सताम् ॥*॥
मन्तुसिन्धौ निमज्जन्तम् अन्तःसन्तः पसन्दितम् ।
करुणादृष्टियष्ट्यैव सन्तः कर्षन्तु मां ततः ॥
वैशाखशुक्लपञ्चम्यां राधाकृष्णसरस्तटे ।
नवमस्कन्धटीकेयम् अवाप परिपूर्णताम् ॥

 _*_

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां नवमस्कन्धे
श्रीसूर्यसोमवंशानुकीर्तने यदुवंशानुकीर्तनं नाम
चतुर्विंशोऽध्यायः ।
॥ ९.२४ ॥
