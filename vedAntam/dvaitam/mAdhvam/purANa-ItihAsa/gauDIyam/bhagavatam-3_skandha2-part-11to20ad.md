## अथ भागवततृतीयस्कन्धे द्वितीयो विभागः ॥

(३.११)
एकादशोऽध्यायः
कालस्वरूपकथनं

॥ ३.११.१ ॥

मैत्रेय उवाच
चरमः सद्विशेषाणाम् अनेकोऽसंयुतः सदा ।
परमाणुः स विज्ञेयो नृणाम् ऐक्यभ्रमो यतः ॥

मध्वः  कालपरिमाणं दर्शयितुं द्रव्यपरिमाणं दृष्टान्तत्वेन दर्शयति ।

मनुष्याद् एव लोकोऽपि विशेषेणैव दर्शने ।
अंशांशत्वविशेषं तु यस्य द्रष्टुं न शक्नुयुः ॥
चरमो विशेष इति मुनयो श्रूयुर् अञ्जसा ।
परमाणुः स विज्ञेयः कणादाद्या निरंशिनम् ॥
अनन्तांशयुतत्वेऽपि यं ब्रूयुर् भ्रान्तिदर्शनात् ।
ततोऽपि परमाणुत्वं तदंशानां तु यद्यपि ।
अनन्तत्वाद् विवेकार्थम् अस्योक्ता परमाणुता ॥ इति तत्त्वविवेकः ।

अनेकांशैर् आसमन्ताद् ॥१॥

श्रीधरः
तत एकादशे कालः परमाण्वादिलक्षैः ।
युगमन्वन्तरादिभ्यः कल्पम् आनादि वर्ण्यते ॥

तद् एवं सामान्यतः कालस्योपलक्षणभूतं गुणव्यतिकरं दशविधं निरूप्येदानीं तस्यैव विशेषं निरूपयितुं तत्परिच्छेद्यं वस्तु लक्षयति द्वाभ्याम् । सतः कार्यस्य विशेषाणाम् अंशानां यश् चरमोऽन्त्यो यस्यांशो नास्ति । अनेकः कार्यावस्थाम् अप्राप्तः । असंयुतः समुदायावस्थां चाप्राप्तः । अत एव सदा कार्यसमुदायावस्थयोर् अपगमेऽप्य् अस्ति स परमाणुर् विज्ञेयः । किं तत्र प्रमाणम् अत आहयतो येभ्यः समुदितेभ्यो न्ड़्णां व्यवहर्त्ṝणाम् ऐक्यभ्रमोऽवयविबुद्धिः । तथा च पञ्चमेऽवयविनिराकरणे वक्ष्यति, येषां समूहेन क्ड़्तो विशेष इति । कार्यानुपपत्त्या कल्प्यत इति भावः ॥१॥

क्रमसन्दर्भः  न व्याख्यातम्.

विश्वनाथः  
एकादशे पुनः कालो विशेषेणापि लक्ष्यते ।
मासवर्षयुगादीनां प्रमाणं ज्ञायते यतः ॥

प्रथमम् आत्यन्तिकं सूक्ष्मकालं स्वरूपतो लक्षयितुम् अशक्नुवंस् तत् परिच्छेद्यं वस्तु लक्षयति । सतः कार्यस्य पृथिव्यादेर् विशेषाणाम् अंशानां यश् चरमः, यस्यांशो न सम्भवति । ननु चरम इत्य् एकवचनात् स किम् एक एव न, किन्त्व् अनेकः । अत्र सूक्ष्मकालज्ञानार्थं तेषां बहुत्वेऽपि एकस्यैवोपयोगितेत्य् एकवचनप्रयोगः । ननु तर्हि स स्वैर् मिलितोऽमिलितो वा अत्रोपादीयत इत्य् अत आहअसंयुतः परमाणुर् विज्ञेय एव, न तु दृश्यत इत्य् अर्थः । ननु तर्हि तस्य सत्त्वे किं प्रमाणं तत्राहयतः येभ्यः समुदितेभ्यः न्ṝणाम् ऐक्यम् इति भ्रमो भवति । सूर्यरश्मियुक्ते गवाक्षरन्ध्रे ये भ्रमन्तोऽतिसूक्ष्म एव कण इति बुद्धिर् भवतीत्य् अर्थः । तस्य षष्ठोऽंश एव परमाणुः स त्व् अदृश्य एवेत्य् अर्थः । न्ṝणाम् इत्य् उक्त्या त्रसरेणुप्रमाणदेहानां कीटविशेषाणां केषाञ्चित् कोऽपि दृश्य एवेति व्यज्यते ॥१॥

ō)0(ō

॥ ३.११.२ ॥

सत एव पदार्थस्य स्वरूपावस्थितस्य यत् ।
कैवल्यं परममहान् अविशेषो निरन्तरः ॥

मध्वः  कालतो देशतो गुणतश् च परममहत्त्वम् । सतः परब्रह्मण एव । सच्छब्दोऽन्यत्राप्य् उपचारतो भवतीत्य् अतः पदार्थस्येति । सत्पदस्य यो मुख्याभिधेयस् तस्य ।

मुख्याभिधेयस् त्व् अर्थः स्याद् वाच्यम् अन्यच् च भण्यते ।
अमुख्येष्व् अर्थशब्दस् तु नीचो परिहितो भवेत् ॥ इति ब्रह्मतर्के ।

यद्य् एव समः प्लुषिणेत्य् आदिनान्यत्रस्थितस्य तत्परिमाणत्वम् अप्य् अस्तीत्य् अतः स्वरूपावस्थितस्येति । जगदावरकस्वरूपस्य ततः किञ्चिन् महत्त्वम् इत्वम् इत्य् अतः कैवल्यम् इति । तत्रापि बहुविधानि रूपाणि तस्य सन्तीति अविशेष इति । सर्वगते प्रादेशमात्रम् अपि विद्यत इत्य् अतो निरन्तर इति । परब्रह्मणो यः केवलभावः । अण्डाऽद्यन्तःप्रविष्टं तदावरकं तस्यैव परमपुरुषादिरूपान्तरं तद् एकदेशं प्रादेशः प्रादेशमात्रादिविशेषं च विना यत् सर्वगतं रूपं तद् एव परममहान् ।

कालकोटिविहीनत्वं कालानन्त्यं विदुर् वधाः ।
देशकोटिविहीनत्वं देशानन्त्यं तथैव च ॥
गुणानाम् अप्रमेयत्वं वस्त्वानन्त्यं विदो विदुः ।
आनन्त्यं त्रिविधं नित्यं हरेर् नान्यस्य कस्यचित् ॥
तस्य सर्वस्वरूपेष्व् अप्य् आनन्त्यं तु त्रिलक्षणम् ।
तथापि देशतस् तस्य परिच्छेदोऽपि विद्यते ॥
परिच्छेदस् तथा व्याप्तिर् एकरूपेऽपि युज्यते ।
तस्याचिन्त्याद्भुतैश्वर्याद् व्यवहारार्थम् एव च ।
गुणतः कालतश् चैव परिच्छेदो न कुत्रचित् ।
व्याप्तत्वं देशतोऽप्य् अस्ति सर्वरूपेषु यद्यपि ।
न च भेदः क्वचित् तेषाम् अणुमात्रोऽपि विद्यते ।
तथापि विद्यतेऽणुत्वं तस्माद् ऐश्वर्ययोगतः ।
तस्माद् बुद्ध्यवतारार्थम् अव्याप्तत्वं च भण्यते ॥
यत् तस्य व्यापकं रूपं परं नारायणाभिधम् ।
शून्यं ब्रह्मेति तत् प्राहुर् द्वितीयं स्रष्टृ यत् ततः ॥
परमः पुरुषो नाम मितं तद्देशतो विभुः ।
तृतीयं वासुदेवाख्यं जगदावरकं मितम् ॥
देशतो जगद् आविष्टं तुरीयं विष्णुनामकम् ॥ इति ब्रह्मतर्के ।

सर्वगतस्यापि ब्रह्मरूपस्य कालादिरूपया प्रकृत्या समव्याप्ताव् अपि दार्ष्टान्तिकान्तर्भावात् तदन्यस्मिन्न् अवस्थानाच् च स्वरूपावस्थितस्येत्य् उक्तम् ।

देव्यां कालादिरूपिण्यां स्थितं ब्रह्मापि सर्वगम् ।
उत्तम्ऽनन्यगं यस्माद् आत्मवत् सा हरेर् विभोः ॥
महदादिगतं यत् तु तदन्यगतम् उत्तम् । इति ब्राह्मे ।

अन्जुमितः शास्त्रलोकानुसारेण ज्ञातः । अनुमेति द्वयं प्राहुर् यथा ज्ञानं च लिङ्गजम् इत्य् अभिधानम् ।

यावन्तं तद् एव लोकस्थो मानुषस् त्व् अवधारयेत् ।
महाप्राज्ञो देवजूकः स कालः परमाणुकः ॥
सर्गाद्यैर् अनवच्छिन्नस् तद् अनन्तर इत्य् अपि ।
तथैव परमाण्वादिविशेषात्मापि नो भवेत् ॥
पूर्वापरादिभेदो न स कालः परमो महान् ॥ इति ब्रह्मतर्के ।

स्वरूपावस्थितस्य कैवल्यम् अविशेषो निरन्तर इत्य् एतानि विशेषणानि क्रमेण परममहतः कालस्याप्य् अत्रोक्तानि ।

देशतः कालतश् चैव वस्तुतस् तु त्रिधा हरेः ।
यथानन्त्यं न चान्यस्य प्रकृतेर् देशकालतः ॥
तथा शब्दस्य कालस्य देशानन्त्यं न कालतः ।
कालशब्दात्मिक् सैव तथापि तु हरेः सदा ॥
नास्याः सामर्थ्यलेशोऽपि ज्ञानानन्दगुणेष्व् अपि ।
ज्ञेयस् तद् अवरो वायुः शेषवीन्द्रहरास् ततः ॥
अवरास् तत इन्द्राद्या गुणैः सर्वैर् न संशयः ॥ इति ब्रह्मवैवर्ते ॥

अण्वादि कालसंस्थानभोक्तृत्वात् परमेश्वरः ।
अण्वादिनामवाच्योऽसौ कालश् चेत्य् अभिधीयते ॥ इति च ।

सतो ब्रह्मणः अविशेषं स्वरूपं यः कालः कालान्तर्यामी, तद् एव ब्रह्म भुङ्क्ते । तद् अपि ब्रह्म परममहान्, तस्यापि त्रिधा परिच्छेदाभावात् ।

सर्वं सर्वत्र भोक्तापि विशेषाद् एकभोक्तृवत् ।
स्थितो हरिर् अचिन्त्यात्मा निजैश्वर्याद् अजो विभुः ॥ इति ब्रह्मतर्के ॥२४॥

श्रीधरः  सूक्ष्मम् उक्त्वा स्थूलम् आहसत एवेति । यस्य चरमोऽंशः परमाणुस् तस्यैव सतः कार्यमात्रस्य स्वरूपावस्थितस्य परिणामान्तरम् अप्राप्तस्य यत् कैवल्यम् ऐक्यं स परममहान् । पुंस्त्वं तु परमाणुप्रतियोगित्वात् । ननु नानाविशेषवान् परस्परं भिन्नश् च सर्वः पदार्थः, कथम् ऐक्यं तस्य ? तत्राहअविशेषो विशेषविवक्षारहितो निरन्तरो भेदविवक्षारहितश् च सर्वोऽपि प्रपञ्चः परममहान् इत्य् अर्थः ॥२॥

क्रमसन्दर्भः  न व्याख्यातम्.

विश्वनाथः  आत्यन्तिकं सूक्ष्मम् उक्त्वा आत्यन्तिकं सूक्ष्मम् अप्य् आहयस्य चरमोऽम्श्áः परमाणुस् तस्यैव सतः कार्यमात्रस्य स्वरूपावस्थितस्य प्रलयपरिणामप्राग्भूतस्य यत् कैवल्यम् ऐक्यं स परममहान् पुंस्त्वं तु परमाणुप्रतियोगित्वात् । ननु नानाविशेषवान् परस्परं भिन्नश् च सर्वः पदार्थः, कथम् ऐक्यं तस्य ? तत्राहअविशेषो विशेषविवक्षारहितो निरन्तरो भेदविवक्षारहितश् च सर्वोऽपि प्रपञ्चः परममहान् इत्य् अर्थः ॥२॥

ō)0(ō

॥ ३.११.३ ॥

एवं कालोऽप्य् अनुमितः सौक्ष्म्ये स्थौल्ये च सत्तम ।
संस्थानभुक्त्या भगवान् अव्यक्तो व्यक्तभुग् विभुः ॥

श्रीधरः  यथा सूक्ष्मः स्थूलश् चायं पदार्थःएवं कालोऽप्य् अनुमितः । चकारान् मध्यमावस्था गृह्यते । संस्थानं परमाण्वाद्यवस्थानस्य भुक्तिर् व्याप्तिस् तया भगवान् इति हरेः शक्तिः स्वतोऽव्यक्तो भुङ्क्ते व्याप्नोति परिच्छिनत्तीति तथा । विभुर् उत्पत्त्यादिषु दक्षः ॥३॥

क्रमसन्दर्भः  न व्याख्यातम्.

विश्वनाथः  यथा सूक्ष्मः स्थूलश् चायं पदार्थःएवं कालोऽप्य् अनुमितो ज्ञातः । केन प्रकारेण ? संस्थानं परमाणुपरममहतोः स्वरूपं तस्य भुक्त्या व्याप्त्या भगवच्छक्तित्वाद् भागवत् स्वतोऽव्यक्तो व्यक्तं सर्वप्रपञ्चं भुङ्क्ते व्याप्नोति परिच्छिनत्तीति तथा । विभुर् अत एव व्यापकः, उत्पत्त्यादिषु दक्षो वा ॥३॥

ō)0(ō

॥ ३.११.४ ॥

स कालः परमाणुर् वै यो भुङ्क्ते परमाणुताम् ।
सतोऽविशेषभुग् यस् तु स कालः परमो महान् ॥

श्रीधरः  एतद् एव प्रपञ्चयतिस इत्यादिना । सतः प्रपञ्चस्य परमाणुतां परमाण्ववस्थां यो भुङ्क्ते, स कालः परमाणुः । तस्यैवाविशेषं साकल्यं यो भुङ्क्ते, स परममहान् । अयम् अर्थःग्रहर्क्षताराचक्रस्थ [भा.पु. ३.११.१३] इत्य् आदिना यत् सूर्यपर्यटनं वक्ष्यते, तत्र सूर्यो यावता परमाणुदेशम् अतिक्रामति तावान् कालः परमाणुः । यावता च द्वादशराश्यात्मकं सर्वं भुवनकोशम् अतिक्रामति, स परममहान् संवत्सरात्मकः कालः । तस्यैवावृत्त्या युगमन्वन्तरादिक्रमेण द्विपरार्धान्तत्वम् इति । तथा च पञ्चमे सूर्यगत्यैव कालादिविभागं वक्ष्यति ॥४॥

क्रमसन्दर्भः  एवं [भा.पु. ३.१०.३] इति यद् उक्तं तद् एव विवृणोतिस काल इति । अत्र टीकायां परमाणुदेशम् अतिक्रामति इत्य् अत्र मध्यमवीथीमयज्योतिश्चक्रगत्येति ज्ञेयम् । सर्वं भुवनकोषम् अतिक्रामति इत्य् अत्र तु स्वगत्येति ज्ञेयम् । यो भुङ्क्ते परमाणुताम् इत्य् अत्र च सूर्यरूपेण परमाणुदेशातिक्रामिताम् इत्य् एवार्थः । वक्ष्यते च तस्य कालस्य सूर्येणाभेदःयः सृज्यशक्तिम् उरुधा [भा.पु. ३.११.१५] इत्य् अनेन । यद् वा, परमाणुतां तत्पदार्थवत् परमसूक्ष्मावस्थतां यो भुङ्क्ते व्याप्नोति स कालः परमाणुः । सतः प्रपञ्चस्याविशेषभुक् सृष्ट्यादिसंहारपर्यन्तं सर्वम् एव व्याप्नोति यः, स कालः परममहान् द्विपरार्धरूप इत्य् अर्थः । तथा च वक्ष्यते कालोऽयं परमाण्वादि द्विपरार्धान्तः [भा.पु. ३.११.३८] इति ॥४॥

विश्वनाथः  सम्भोक्तेत्य् अस्यार्थं विवृणोतिसतः कार्यस्य परमाणुतां परमाणुस्वरूपं यः कालो भुङ्क्ते, सूर्यरूपेण अतिक्राम्यति स परमाणुः । ग्रहर्क्ष [भा.पु. ३.११.१३] इति वक्ष्यमाणवाक्यदृष्ट्या यावता कालेन सूर्यः परमाणुदेशम् अतिक्रामति, तावान् कालः परमाणुर् इत्य् अर्थः । स च तस्यैव अविशेषं सर्वम् एव प्रपञ्चं भुङ्क्ते वत्सरयुगाद्यावृत्त्या सूर्यरूपी यः कालः स परममहान् सृष्टिम् आरभ्य प्रपञ्चस्य संहारपर्यन्तं यावान् कालः तावान् सर्व एव परममहान् इत्य् अर्थः । तत्र परमाण्वणुत्रसरेणूनां कार्यांशानां सञ्ज्ञप्रमाणे तुल्ये एव, तथा परममहतः कार्यस्य कालस्य च सञ्ज्ञेव तुल्या तन्मध्यस्थानां सञ्ज्ञाप्रमाणयोर् भिन्नत्वम् इति ज्ञेयम् ॥४॥

ō)0(ō

॥ ३.११.५ ॥

अणुर् द्वौ परमाणू स्यात् त्रसरेणुस् त्रयः स्मृतः ।
जालार्करश्म्यवगतः खम् एवानुपतन्न् अगात् ॥

मध्वः  अगात् दृष्टिविषयं प्राप्य ज्ञात इत्य् अर्थः, राशिभेदात् ॥५॥

श्रीधरः  इदानीं ह्व्यणुकादिलक्षणपूर्वकं मध्यमकालावस्थां कथयति । द्वौ परमाणू अणुः स्यात् । त्रयोऽणवस् त्रसरेणुः । स तु प्रत्यक्ष इत्य् आहजालार्केति । गवाक्षप्रविष्टेष्व् अर्करश्मिष्व् अवगतः । कोऽसौ ? योऽतिलघुत्वेन स्वम् एवानुपतन्न् अगाद् गतः । पाठान्तरे स्वम् एवानुपतन्न् अवगतः, न तु गां पृथ्वीम् ॥५॥

क्रमसन्दर्भः  अणुर् द्वाव् इति पद्यं पदार्थकालयोः सामान्यवचनं दृष्टान्तदार्ष्टान्तिकभावनैकनामत्वेन च ॥५॥

विश्वनाथः  द्वौ परमाणू अणुः स्यात् । त्रयोऽणवस् त्रसरेणुः, स तु प्रत्यक्ष इत्य् आहजालार्केति । गवाक्षप्रविष्टेष्व् अर्करश्मिषु खम् एवातिलाघवेन अनुपतन्न् अवगतश् चक्षुषा ज्ञातः, न तु गां पृथ्वीम् । अगाद् इति पाठे तथाभूतश् चलतीत्य् अर्थः । अत्राणुपरमाण्वोः सत्त्वे किं ज्ञापकम् इति चेत् त्रसरेणुर् एव । तथा हि अवयवानां स्थौल्यप्रचुरत्वे विना अवयवी कल्प्या, न तु परमाणवस् तेषां स्थौल्याभावात् स्थौल्यम् अनेकवस्तुघटितत्वम् इत्य् अणोः स्थौल्यं परमाणुं विना न सम्भवेद् इति परमाणुसिद्धिः । त्रसरेणोर् दृश्यत्वम् अवयवस्थौल्यं विना न सम्भवेद् इत्य् अणुसिद्धिः । तथा अणोः स्थौल्यार्थं परमाणोर् द्वित्वम् एव कल्प्यते, न तु त्रित्वचतुष्ट्वादिकं प्रथमोपस्थितेस् तन्त्रत्वाद् इति न्यायात् । यथा कपिञ्जलान् आलभते प्राचुर्यार्थम् अणोर् अपि त्रित्वम् एव कल्प्यते तथा युक्तेर् इति ॥५॥

ō)0(ō

॥ ३.११.६ ॥

त्रसरेणुत्रिकं भुङ्क्ते यः कालः स त्रुटिः स्मृतः ।
शतभागस् तु वेधः स्यात् तैस् त्रिभिस् तु लवः स्मृतः ॥

श्रीधरः  शतं भागाः त्रुटिरूपा यस्मिन् स वेधः ॥६॥

क्रमसन्दर्भः  न व्याख्यातम्.

विश्वनाथः  त्रसरेणुत्रिकम् इति । तिर्भिस् त्रसरेणुभिः त्रुटिः । सूच्या भिन्ने पद्मपात्रे त्रुटिर् इत्य् अभिधीयते इति सूर्यसिद्धान्तः । यावता कालेन पद्मपुष्पपत्रं भिद्यते तावान् कालः त्रुटिर् इत्य् अर्थः । शतं भागाः त्रुटिरूपा यस्मिन् स वेधः त्रुटिशतेन वेध इत्य् अर्थः । तैस् त्रिभिर् लवः ॥६॥

ō)0(ō

॥ ३.११.७ ॥

निमेषस् त्रिलवो ज्ञेय आम्नातस् ते त्रयः क्षणः ।
क्षणान् पञ्च विदुः काष्ठां लघु ता दश पञ्च च ॥

श्रीधरः  ते निमेषास् त्रयः क्षण इत्य् आम्नातः । काष्ठाः पञ्चदश एकं लघु ॥७॥

क्रमसन्दर्भः  न व्याख्यातम्.

विश्वनाथः  ते निमेषास् त्रयः क्षण इत्य् आम्नातः । कथिताः ताः काष्ठाः पञ्चदश एकं लघु भवति ॥७॥

ō)0(ō

॥ ३.११.८ ॥

लघूनि वै समाम्नाता दश पञ्च च नाडिका ।
ते द्वे मुहूर्तः प्रहरः षड् यामः सप्त वा नृणाम् ॥

मध्वः  ऊनातिरेकात् सप्त वेति ॥८॥

श्रीधरः  नाडिकाः षट् सप्त वा प्रहरः । स एव यामो दिनस्य रात्रेश् च चतुर्थो भागः । ह्रासे षट् वृद्धौ सप्त । सन्ध्यांशमुहूर्तद्वयं विनेति ज्ञातव्यम् । तत्राप्य् अनियमार्थो वाशब्दः । प्रत्यहं तद् भेदानां गणयितुम् अशक्यत्वात् ॥८॥

क्रमसन्दर्भः  षट् सप्त वेति । वाशब्दस् तत्र सर्वम् एवान्तरं समुच्चिनोति ।।८॥

विश्वनाथः  नाडिका दण्डः ते द्वे नाडिके । षट् सप्त वा नाडिकाः प्रहरः स एव यामोऽपि । दिनस्य रात्रेश् च चतुर्थभागः । ह्रासे षट् वृद्धिप्रवृत्तौ सप्त । सन्ध्याद्वयघटिकां विनेति ज्ञेयम् । तत्राप्य् अनियमे वाशब्दः । प्रत्यहं तद्भेदानां गणयितुम् अशक्यत्वात् ॥८॥

ō)0(ō

॥ ३.११.९ ॥

द्वादशार्धपलोन्मानं चतुर्भिश् चतुर्अङ्गुलैः ।
स्वर्णमाषैः कृतच्छिद्रं यावत् प्रस्थजलप्लुतम् ॥

मध्वः  काकणिकाचतुष्कं तु विंशांशेत्य् अभिधीयते ।
कृष्णलेत्य् अपि तं ब्रूयुस् तैश् चतुर्भिस् तु माषकम् ॥
चतुरङ्गुलदीर्घे तु कृते मासचतुष्टयम् ।
यावत् स्यात् परिणाहेन तावद् द्वारं विधीयते ॥
प्रस्थस्य नाडीपात्रस्य षट्दलस्य शुभे जले ।
भाराधिक्ये नोदकेन क्षिप्रं पूर्तिर् भविष्यति ॥
अतिशैत्ये कलङ्के च माघेनैव तु पूरणम् ।
तस्माद् वसन्तकाले तु प्रयागस्थोदकेन तु ॥
नाडीशुद्धिपरीक्षा स्याद् अन्यथा न सम्भवेत् ॥ इति पाद्मे ।

निर्मलेन समोष्णेन नित्यसूर्यांशुवारिणा ।
प्रवाहगेन कार्या स्यात् कलिशुद्धिः सदैव तु ॥ इति ब्रह्माण्डे ॥९॥

श्रीधरः  नाडिकाया उन्मानम् आहौन्मीयतेऽनेनेत्य् उन्मानं पात्रं षट्पलताम्रविरचितम् । पञ्चगुञ्जो माषस् तैश् चतुर्भिश् चतुर्अङ्गुलायामशलाकारूपेण रचितैः कृतमूलच्छिद्रं तेन छिद्रेण यावत् प्रस्थपरिमितं जलं प्रविशति तेन च प्लुतं निमग्नं भवति तावान् कालो नाडिका । अत्र पलच्छिद्रयोर् आधिक्ये शीघ्रं निमज्जेद् अल्पत्वे च विलम्बेनेति पलशलाकयोर् नियमः ॥९॥

क्रमसन्दर्भः  न व्याख्यातम्.

विश्वनाथः  नाडीकाया उन्मानम् आहौन्मीयतेऽनेनेत्य् उन्मानं षट्पलताम्ररचितं पात्रं चतुःषष्ट्या माषैः पलं भवति । पञ्चगुञ्जा माषः तैश् चतुर्भिश् चतुरङ्गुलायामशलाकारूपेण रचितैः कृतमूलच्छिद्रं तेन छिद्रेणयावत् प्रस्थपरिमितं जलं प्रविशति । तेन च प्लुतं निमग्नं भवति तावान् कालो नाडिका अत्र पलच्छिद्रयोर् आधिक्ये शीघ्रं निमज्जेत् । अल्पत्वे च विलम्बेनेति पलशलाकयोर् नियमस् तत्रापि रजतादिशलाकया छिद्रपुष्टिः स्याद् इति स्वर्णस्यापि नियमः ॥९॥

ō)0(ō

॥ ३.११.१० ॥

यामाश् चत्वारश् चत्वारो मर्त्यानाम् अहनी उभे ।
पक्षः पञ्चदशाहानि शुक्लः कृष्णश् च मानद ॥

मध्वः  यत्रोभयोः सशब्दः स्यात् तत्र द्विवचनेऽप्य् उभ इत्य् अभिधानम् ॥१०॥

श्रीधरः, विश्वनाथः  अहनी अहोरात्रम् ॥१०॥

क्रमसन्दर्भः  न व्याख्यातम्.

ō)0(ō

॥ ३.११.११ ॥

तयोः समुच्चयो मासः पित्ṝणां तद् अहर्निशम् ।
द्वौ ताव् ऋतुः षड् अयनं दक्षिणं चोत्तरं दिवि ॥

श्रीधरः  षण्मासा अयनम् । दिवीत्य् अस्योत्तरेणान्वयः ॥११॥

क्रमसन्दर्भः  न व्याख्यातम्.

विश्वनाथः  षण्मासा अयनम् । दिवीत्य् अस्योत्तरेणान्वयः ॥११॥

ō)0(ō

॥ ३.११.१२ ॥

अयने चाहनी प्राहुर् वत्सरो द्वादश स्मृतः ।
संवत्सरशतं न्ṝणां परमायुर् निरूपितम् ॥

श्रीधरः  दिवीति देवानाम् अहोरात्रे प्राहूः । द्वादश मासाः ॥१२॥

क्रमसन्दर्भः  ग्रहर्क्षेति सूर्यगतिमात्रकथनं, न तु कालावसानतात्पर्यकं संवत्सरस्य परममहत्त्वायोगात् ॥१२॥

विश्वनाथः  ते अयने दिवि देवानाम् अहनी अहोरात्रौ द्वादशमासा वत्सरः ॥१२॥

ō)0(ō

॥ ३.११.१३ ॥

ग्रहर्क्षताराचक्रस्थः परमाण्वादिना जगत् ।
संवत्सरावसानेन पर्येत्य् अनिमिषो विभुः ॥

श्रीधरः  अनेन क्रमेणासौ सूर्यो नित्यम् आयुः क्षपयतीत्य् आहग्रहाश् चन्द्रादयः, ऋक्षाण्य् अश्विन्य् आदीनि, तारा अन्यणि नक्षत्राणि, तद् उपलक्षितं यत् कालचक्रं, तत्र स्थितोऽनिमिषः कालात्मा विभुर् ईश्वरः सूर्यो जगद् द्वादशराश्यात्मकं भुवनकोशं पर्येति पर्यटति ॥१३॥

क्रमसन्दर्भः  न व्याख्यातम्.

विश्वनाथः  तच् च नृणाम् आयुर् उदयास्तमयाभ्यां सूर्यो हरतीत्य् आहग्रहाश् चन्द्रादयः ऋक्षाण्य् अश्विन्यादीनि तारा अन्यानि नक्षत्राणि तेषां चक्रे मण्डले तिष्ठतीति ज्योतिश्चक्रस्थ इत्य् अर्थः । अनिमिषः कालस्वरूपः विभुर् ईश्वरांशः पर्येति परिक्रामति ॥१३॥

ō)0(ō

॥ ३.११.१४ ॥

संवत्सरः परिवत्सर इडावत्सर एव च ।
अनुवत्सरो वत्सरश् च विदुरैवं प्रभाष्यते ॥

मध्वः  इडावत्सरनामासौ नक्षत्रद्वादशस्थितः ।
तिथीनां द्वादशावर्ते यो हरिः सोऽनुवत्सरः ॥
वत्सरो यः स्थितस् त्व् अह्नां षष्ट्युत्तरशतत्रये ।
गुर्वावर्ते द्वादशांशे यः स्थः स परिवत्सरः ॥
सौरद्वादशके मासे यः स्थः संवत्सरो हरिः ।
एवं स कालनामापि कालस्थः परमेश्वरः ॥ इति ब्रह्मतर्के ।

सर्वदा दर्शनात् तस्यानिमिषत्वं विदुर् बुधाः ।
सततं गमनाद् वापि कालस्थस्य महात्मनः ॥ इति च ॥१४॥

श्रीधरः  संवत्सरादिभेदश् च सौरबार्हस्पत्यसावनचान्द्रनाक्षत्रमासभेदेन द्रष्टव्यः । केचित् पुनर् एवम् आहुः । यदा शुक्लपक्षप्रतिपदि सङ्क्रान्तिर् भवति सौरचान्द्रमासयोर् युगपद् उपक्रमो भवति स संवत्सरः । ततः सौरमानेन वर्षे षट् दिनानि वर्धन्ते चान्द्रमानेन वर्षे षट् दिनानि ह्रसन्तीति द्वादशदिनव्यवधानाद् उभयोर् अग्रपश्चाद् भावो भवति । एवं व्यवधानतारतम्येन पञ्चवर्षाणि गच्छन्ति । तन्मध्ये द्वौ मलमासौ भवतः । पुनः षष्ठः संवत्सरो भवति ॥१४॥

क्रमसन्दर्भः  न व्याख्यातम्.

विश्वनाथः  ग्रहर्क्षताराचक्रस्थ इत्य् उक्तम्, अतः सूर्यगत्या ग्रहादीनां गत्या वर्यस्य नामभेदान् आहसंवत्सर इति सौरगत्या । परिवत्सर इति बार्हस्पत्यगत्या । अनुवत्सर इति चान्द्रगत्या । ऋक्षताराणां स्वतो गत्यभावात् चक्रगतिर् एव गतिर् इति । तत्रापि ऋक्षाणां सप्तविंशतिदिनमानैर् मासैर् द्वादशभिर् वत्सर इति । ताराणां सङ्ख्याभावात् त्रिंशद्दिनप्रमाणैः सावनैर् मासैर् इदावत्सर इति ज्ञेयम् ॥१४॥

ō)0(ō

॥ ३.११.१५ ॥

यः सृज्यशक्तिम् उरुधोच्छ्वसयन् स्वशक्त्या
पुंसोऽभ्रमाय दिवि धावति भूतभेदः ।
कालाख्यया गुणमयं क्रतुभिर् वितन्वंस्
तस्मै बलिं हरत वत्सरपञ्चकाय ॥

मध्वः  अभ्रमायाभूतभेदकः क्रतुभिः स्वप्रज्ञाभिः ।
भूतानां ज्यैष्ठकनिष्ठाज्ञप्त्यै यज्ञादिवृत्तये ।
बोधयन् सृज्यशक्तिं च कालस्थो वर्तते हरिः ॥ इति तन्त्रप्रकाशिकायाम् ॥१५॥

श्रीधरः  एवम्भूतः कालात्मा वित्यमप्रमत्तैः पूजनीय इत्य् आहय इति । सृज्यं कार्यम् अङ्कुरादि तद्विषयां बीजादीनां शक्तिं कालरूपया स्वशक्त्या बहुधोच्छ्वसयन् कार्याभिमुखीकुर्वन् दिव्य् अन्तरिक्षे धावति । कोऽसौ ? भूतभेदो महाभूतविशेषस् तेजोमण्डलरूपी सूर्यः । किम् अर्थं धावति । पुरुषस्याभ्रमाय भ्रमो मोहस् तन् निवृत्तये । आयुर्आदिव्ययेन विषयासक्तिं निवर्तयन्न् इत्य् अर्थः । सकामानां तु गुणमयं स्वर्गादिफलं क्रतुभिर् विस्तारयन् । तस्मै संवत्सरपञ्चकप्रवर्तकाय पूजां कुरुत ॥१५॥

क्रमसन्दर्भः  न व्याख्यातम्.

विश्वनाथः  किमर्थम् इदं वत्सरभेदकल्पनम् इति चेत् तत्तद्वर्षविहितधर्मादिसिद्ध्यर्थम् इत्य् आहय इति । सृज्यानाम् उद्भिज्जादीनां शक्तिम् अङ्कुरादौ सामर्थ्यं स्वशक्त्या कालरूपया उरुधा उच्छ्वसयन् प्रकाशयन् दिवि अन्तरीक्षे धावति कोऽसौ भूतभेदः महाभूतविशेषस् तेजोमण्डलरूपी सूर्यः किमर्थं धवति पुंसः पुरुषस्य अभ्रमाय दिङ्माहादिनिवृत्तये सकामानां गुणमयं स्वर्गादिफलं संवत्सरादिविहितकर्मकालज्ञापनया क्रतुभिर् अनुष्ठेयैः । तस्मात् तस्मै वत्सरपञ्चकप्रवर्तकाय कलिम् अर्ध्यादिपूजोपहारं दत्त । हे धार्मिकलोकाः ! ॥१५॥

ō)0(ō

॥ ३.११.१६ ॥

विदुर उवाच
पितृदेवमनुष्याणाम् आयुः परम् इदं स्मृतम् ।
परेषां गतिम् आचक्ष्व ये स्युः कल्पाद् बहिर् विदः ॥

श्रीधरः  इदं स्वस्वमानेन वर्षशतं गणितम् आयुर् मानम् । प्रत्यहं कल्प्यते सृज्यते इति कल्पस् त्रैलोक्यं तस्माद् बाह्यतः । विदो ज्ञानिनः ।

क्रमसन्दर्भः  पित्रादीनाम् आयुर् इदम् इति । तद् एतद् यथास्वं पूर्वोक्तकालगणनात्मकम् इत्य् अर्थः । शतं तु नृणाम् एव । पूर्वं नृणां पित्ṝणां देवानां च कालसङ्ख्यानम् उक्त्वा संवत्सरशतं न्ṝणां परमायुर् निरूपितम् इति निर्धारितत्वात् । इन्द्रादीनां मन्वन्तरस्थायिनाम् अधिकपरिमाणप्रप्तिश् च परेषां ब्रह्मसनकादीनां कल्पाद् ब्रह्मदिनाद् बहिर् ये स्युः जीवन्ति ॥१६॥

विश्वनाथः  इदं स्वस्वमानेन वर्षशतं ये विदो विद्वांसः कल्पाद् दैनन्दिनाद् बहिः परत्रापि तिष्ठन्ति, तेषां सनकादीनां भृग्वादीनां च गतिम् आयुः ॥१६॥

ō)0(ō

॥ ३.११.१७ ॥

भगवान् वेद कालस्य गतिं भगवतो ननु ।
विश्वं विचक्षते धीरा योगराद्धेन चक्षुषा ॥

श्रीधरः  योगराद्धेन योगसिद्धेन ॥१७॥

क्रमसन्दर्भः  न व्याख्यातम्.

विश्वनाथः  भगवान् भवान् योगराद्धेन योगसिद्धेन ॥१७॥

ō)0(ō

॥ ३.११.१८ ॥

मैत्रेय उवाच
कृतं त्रेता द्वापरं च कलिश् चेति चतुर्युगम् ।
दिव्यैर् द्वादशभिर् वर्षैः सावधानं निरूपितम् ॥

श्रीधरः  द्वादशभिर् वर्षसहस्रैर् इत्य् उत्तरश्लोकसामर्थ्याज् ज्ञातव्यम् । अवधीयते इत्य् अवधानं सन्ध्या चांशश् च तत्सहितम् ॥१८॥

क्रमसन्दर्भः  कृतम् इत्य् आदीनाम् अयम् अर्थःमनुष्याणां षष्ट्यधिकत्रिशतपरिमितैर् वर्षैः (३६०) देवानां वर्षं, तैर् द्वादशभिः सहस्रैस् तेषां चतुर्युगम् । तच् च मनुष्याणां विंशतिसहस्राधिकत्रिचत्वारिंशल्लक्षगणितं (४३२०००) वर्षसङ्ख्याकं भवति । तावद् एव सत्यादिचतुर्युगम् । यतः सत्यं (१७२८०००) त्रेता (१२९६०००) द्वापरः (८६४०००) कलिः (४३२०००) इति एवं देवानां युगसहस्रद्वयं ब्रह्मणोऽहोरात्रः । तच् च मनुष्याणां पद्माष्टकं चतुःषष्टिकोट्यधिकं (८०००००६४०००००००) इति ॥१८॥

विश्वनाथः  कल्पबहिर्आयुषो हि भृग्वादयो ब्रह्मतुल्यायुष एव भवन्तीति ब्रह्मण आयुर् वक्तुं युगादीनां मानम् आहकृतम् इति । वर्षैर् वर्षसहस्रैः । अवधीयत इत्य् अवधानं सन्ध्यासन्ध्यांशश् च तत्सहितम् ॥१८॥

ō)0(ō

॥ ३.११.१९ ॥

चत्वारि त्रीणि द्वे चैकं कृतादिषु यथाक्रमम् ।
सङ्ख्यातानि सहस्राणि द्विगुणानि शतानि च ॥

श्रीधरः  कृतयुगे चत्वारि सहस्राणि सन्ध्यासन्ध्यांशयोश् चत्वारिचत्वारीत्य् अष्टौ शतानि च । एवं त्रेतादिष्व् अपि योज्यम् ॥१९॥

क्रमसन्दर्भः  न व्याख्यातम्.

विश्वनाथः  यथाक्रमम् इति । कृतयुगे चत्वारि सहस्राणि । सन्ध्यासन्ध्यांशयोश् चत्वारिचत्वारीत्य् अष्टौ शतानि । एवं त्रेतादिष्व् अपि योज्यम् ॥१९॥

ō)0(ō

॥ ३.११.२० ॥

सन्ध्यासन्ध्यांशयोर् अन्तर् यः कालः शतसङ्ख्ययोः ।
तम् एवाहुर् युगं तज्ज्ञा यत्र धर्मो विधीयते ॥

श्रीधरः  युगस्यादौ सन्ध्या अन्तेऽंशः सन्ध्यांशः । उक्तानि शतानि सङ्ख्या ययोस् तयोर् अन्तरेण मध्ये युगम् । तस्य विशेषम् आहयत्रेति । गवालम्भादिधर्मविशेषो यत्र विधीयत् इत्य् अर्थः । साधारणधर्मस् तु सन्ध्यांशयोर् अप्य् अस्त्य् एव ॥२०॥

क्रमसन्दर्भः  सन्ध्यासन्ध्यांशयोर् अन्तर् इत्य् अत्र सन्ध्यासन्ध्यांशयोर् अन्त इति ॥२०॥

विश्वनाथः  युगस्यादौ सन्ध्या अन्तेऽंशः सन्ध्यांशः । तयोः कथम्भूतयोः ? उक्तानि शतानि सङ्ख्या ययोस् तयोर् अन्तर्मध्यवर्ती यः कालस् तं युगम् आहुः । यत्र धर्म इति ध्यानयज्ञपरिचर्याकीर्तनात्मको धर्मविशेषः । साधारणधर्मस् तु गुणभूतः । सन्ध्यांशयोर् अप्य् अस्त्य् एव । किं च, यस्य युगस्य यो धर्मः, स एव तत्सन्ध्यासन्ध्यांशयोर् अपि प्रधानीभूतः इति ज्ञेयम् । मनुष्याणां षष्ट्यधिकत्रिशतवर्षैर् देवानाम् एकवर्षम् । एवं मनुष्याणां विंशतिसहस्राधिकत्रिचत्वारिंशल्लक्षवर्षैश् चतुर्युगं शास्त्रेषु युगशब्देनोच्यते । तत्राष्टाविंशसहस्राधिकसप्तदशलक्षैर् वर्षैः सत्यं, षण्णवतिसहस्राधिकद्वादशलक्षैस् त्रेता । चतुःषष्ठिसहस्राधिकाष्टलक्षैर् द्वापरः । द्वात्रिंशत्सहस्राधिकचतुर्लक्षैः कलिः ॥२०॥

ō)0(ō

॥ ३.११.२१ ॥

धर्मश् चतुष्पान् मनुजान् कृते समनुवर्तते ।
स एवान्येष्व् अधर्मेण व्येति पादेन वर्धता ॥

श्रीधरः  चतुष्पात् सम्पूर्णः । त्रेतादिषु पादेन पादेन व्येति ह्रसति । पादेन पादेन वर्धमानेनाधर्मेण हेतुना । एतच् च स्वरूपकथनमात्रं वैराग्यार्थं न तु धर्मसङ्कोचनार्थम् ॥२१॥

क्रमसन्दर्भः  न व्याख्यातम्.

विश्वनाथः  चतुष्पात् पूर्णः । मनुजानुलक्षीकृत्य अन्येषु त्रेतादिषु अधर्मेण पादेन पादेन वर्धता वर्धमानेन हेतुना व्येति पादेन पादेन ह्रसति ॥२१॥

ō)0(ō

॥ ३.११.२२ ॥

त्रिलोक्या युगसाहस्रं बहिर् आब्रह्मणो दिनम् ।
तावत्य् एव निशा तात यन् निमीलति विश्वसृक् ॥

श्रीधरः  त्रिलोक्या बहिर् महर्लोकप्रभृतिब्रह्मलोकम् अभिव्याप्य चतुर्युगसहस्रम् एकं दिनम् । यद् यस्यां विश्वसृक् ब्रह्मा निमीलति स्वपिति ॥२२॥

क्रमसन्दर्भः  न व्याख्यातम्.

विश्वनाथः  त्रिलोक्या बहिर् महर्लोकप्रभृतिब्रह्मलोकम् अभिव्याप्य चतुर्युगसहस्रम् एकं दिनम् । यद् यस्यां विश्वसृग् ब्रह्मा निमीलति, तदैव स्वपन्तं गर्भोदशायिनम् अनुस्वपिति । एवं युगसहस्रद्वयं ब्रह्मणोऽहोरात्रः । तत्र मनुष्याणां चतुःषष्ठिकोट्यधिकाष्टपद्मवर्षाणि भवन्ति ॥२२॥

ō)0(ō

॥ ३.११.२३ ॥

निशावसान आरब्धो लोककल्पोऽनुवर्तते ।
यावद् दिनं भगवतो मनून् भुञ्जंश् चतुर्दश ॥

श्रीधरः  तत्र दिनस्थितिम् आहनिशावसान इत्यादिसार्धैश् चतुर्भिः । चतुर्दशमनून् भुञ्जन् पालयन् । व्याप्नुवन्न् इत्य् अर्थः ॥२३॥

क्रमसन्दर्भः  न व्याख्यातम्.

विश्वनाथः  तत्र दिनस्थितिम् आहनिशावसान इत्यादिसार्धैश् चतुर्भिः । चतुर्दशमनून् भुञ्जन् पालयन् । व्याप्नुवन्न् इत्य् अर्थः ॥२३॥

ō)0(ō

॥ ३.११.२४ ॥

स्वं स्वं कालं मनुर् भुङ्क्ते साधिकां ह्य् एकसप्ततिम् ।
मन्वन्तरेषु मनवस् तद्वंश्या ऋषयः सुराः ।
भवन्ति चैव युगपत् सुरेशाश् चानु ये च तान् ॥

मध्वः  दिनस्थो भगवान् भोक्ता ।

युगैकसप्ततेर् ऊर्ध्वं सार्धाष्टादशलक्षकम् ।
वत्सराणां मनोर् भुक्तिः सहस्रं चतुर्उत्तरम् ।
शतानां प्रलयश् चैव पञ्चोत्तरम् अथापि च ।
आद्येषु षट्सु प्रथमे द्विसाहस्रां प्रकीर्तितम् ।
वत्सराणां मनोर् अन्तर् एवम् इन्द्रादीनां भवेत् ॥ इति महावाराहे ॥२४॥

श्रीधरः  किञ्चिद् अधिकां युगानाम् एकसप्ततिम् । मनुवंश्याः पृथ्वीपालकाः क्रमेण भवन्ति । सप्तर्षिप्रभृतयस् तु युगपत् समकालम् एव भवन्ति । सुरेशा इन्द्राः । तान् अनुवर्तन्ते ये गन्धर्वादयस् तेऽपि ॥२४॥

क्रमसन्दर्भः  स्वं स्वम् इत्य् अर्धकम् ॥२४॥

विश्वनाथः  मनुः स्वायम्भुवादिः किञ्चिद् अधिकां चतुर्युगानाम् एकसप्ततिं कालं व्याप्य तत्र देवमानेन द्विपञ्चाशत्सहस्राधिकान्य् अष्टलक्षाणि वर्षाणि भवन्ति, मनुष्यमानेन तु तिर्ंशत्कोट्यः सप्तषष्टलक्षाणि विंशतिः सहस्राणीति । तथोक्तं विष्णुपुराणे

त्रिंशत्कोट्यस् तु सम्पूर्णाः सङ्ख्याताः सङ्ख्यया द्विज ।
सप्तषष्टिस् तथान्यानि नियुतानि महामुने ।
विंशतिश् च सहस्राणि कालोऽयम् अधिकं विना ।
मन्वन्तरस्य सङ्ख्येयं मानुषैर् वत्सरैर् द्विज ॥ इति ।

मनुवंशः पृथ्वीपालकः क्रमेण भवति । सप्तर्षिप्रभृतयस् तु युगपत् समकालम् एव भवन्ति । सुरेशा इन्द्रास् तान् अनुवर्तन्ते ये गन्धर्वादयस् तेऽपि ॥२४॥

ō)0(ō

॥ ३.११.२५ ॥

एष दैनन्दिनः सर्गो ब्राह्मस् त्रैलोक्यवर्तनः ।
तिर्यङ्नृपितृदेवानां सम्भवो यत्र कर्मभिः ॥

श्रीधरः  त्रैलोक्यं वर्तयतीति तथा ॥२५॥

क्रमसन्दर्भः  युगपद् इति स्वस्वमन्वन्तर इत्य् अर्थः ॥२५॥

विश्वनाथः  त्रैलोक्ये वर्तते इति स त्रैलोक्यसृष्टिर् इत्य् अर्थः ॥२५॥

ō)0(ō

॥ ३.११.२६ ॥

मन्वन्तरेषु भगवान् बिभ्रत् सत्त्वं स्वमूर्तिभिः ।
मन्वादिभिर् इदं विश्वम् अवत्य् उदितपौरुषः ॥

श्रीधरः  स्वमूर्तिभिर् मन्वन्तरावतारैर् मन्वादिभिर् द्वारभूतैर् आविष्कृतपुरुषकारः सन् विश्वं रक्षति ॥२६॥

क्रमसन्दर्भः  न व्याख्यातम्.

विश्वनाथः  स्वमूर्तिभिर् अवतारैर् उदितपौरुष आविष्कृतपुरुषाकारः ॥२६॥


ō)0(ō

॥ ३.११.२७ ॥

तमोमात्राम् उपादाय प्रतिसंरुद्धविक्रमः ।
कालेनानुगताशेष आस्ते तूष्णीं दिनात्यये ॥

श्रीधरः  रात्रिगतां स्थितिम् आह पञ्चभिः । तमसो मात्रं लेशम् । प्रतिसंरुद्धः प्रत्याहृतो विक्रमो येन । अनुगतम् अनुप्रविष्टम् अशेषं यस्मिन् ॥२७॥

क्रमसन्दर्भः  न व्याख्यातम्.

विश्वनाथः  रात्रिगतां स्थितिम् आहतमसो मात्रां त्रैलोक्यमात्रसंहारार्थं लेशं कालाग्निरुद्ररूपेण स्वीकृत्य संहारं प्रतिसंरुद्धो वह्न्यादिभिर् आवृतो विक्रमो भूर्आदिलोकत्रयं येन सः । विक्रमो भूर्भुवःस्वर् इति पूर्वोक्तेः । ततश् चानुगतम् अनुप्रविष्टम् अशेषं यस्मिन् त्रैलोक्यस्थजीववृन्दं यत्र सः । तूष्णीं त्यक्तमायिकलीलाविनोद इत्य् अर्थः ॥२७॥

ō)0(ō

॥ ३.११.२८ ॥

तम् एवान्व् अपि धीयन्ते लोका भूर्आदयस् त्रयः ।
निशायाम् अनुवृत्तायां निर्मुक्तशशिभास्करम् ॥

श्रीधरः  तद् एव स्पष्टयतितम् एवेति । अन्व् अपि धीयन्त इति कर्मकर्तरिप्रयोगः । तिरोहिता भवन्तीत्य् अर्थः । कथम् ? निर्मुक्तो रहितः शशी भष्करश् च यथा भवति तथा ॥२८॥

क्रमसन्दर्भः  न व्याख्यातम्.

विश्वनाथः  तद् एव स्पष्टयतितम् एवेति । अन्व् अपि धीयन्त इति कर्मकर्तरिप्रयोगः । तिरोहिता भवन्तीत्य् अर्थः । कथम् ? निर्मुक्तो रहितः शशी भष्करश् च यथा भवति तथा ॥२८॥


ō)0(ō

॥ ३.११.२९ ॥

त्रिलोक्यां दह्यमानायां शक्त्या सङ्कर्षणाग्निना ।
यान्त्य् ऊष्मणा महर्लोकाज् जनं भृग्वादयोऽर्दिताः ॥

श्रीधरः  भगवच्छक्तिरूपो यः सङ्कर्षणमुखाग्निस् तेनोष्मणार्दिताः सन्तो जनलोकं यान्ति ॥२९॥

क्रमसन्दर्भः  न व्याख्यातम्.

विश्वनाथः  केन प्रकारेण इत्य् अपेक्षायाम् आहत्रिलोक्याम् इति ॥२९॥

ō)0(ō

॥ ३.११.३० ॥

तावत् त्रिभुवनं सद्यः कल्पान्तैधितसिन्धवः ।
प्लावयन्त्य् उत्कटाटोपचण्डवातेरितोर्मयः ॥

श्रीधरः  कल्पान्तेनैधिताः सिन्धवः समुद्राः । उत्कट आटोपः क्सोभो येषां ते च ते चण्डवातैर् ईरितोर् मयश् च ॥३०॥

क्रमसन्दर्भः  न व्याख्यातम्.

विश्वनाथः  सद्य इति त्रिलोक्यां दग्धायां सत्याम् अविलम्बेनेत्य् अर्थः । दाहस् तु शतवर्षपर्यन्तो ज्ञेयः । उत्कट आटोपः क्सोभो येषां ते च, ते चण्डवातेरिततरङ्गाश् चेति ते ॥३०॥

ō)0(ō

॥ ३.११.३१ ॥

अन्तः स तस्मिन् सलिल आस्तेऽनन्तासनो हरिः ।
योगनिद्रानिमीलाक्षः स्तूयमानो जनालयैः ॥

श्रीधरः  जनलोक आलयो येषां महर्लोकगतानाम् अन्येषां च तैः ॥३१॥

क्रमसन्दर्भः  उत्कटाटोपैश् चण्डवातैर् ईरिता ऊर्मयो येषां ते ॥३१॥

विश्वनाथः  योगाख्या विमलादीनां चिच्छक्तिवृत्तीनां पञ्चमी सैव तदानीं निद्रारूपा तया मुदितनेत्रः । जनालयैर् जनलोकनिवासिभिर् मुनिभिः ॥३१॥

ō)0(ō

॥ ३.११.३२ ॥

एवंविधैर् अहोरात्रैः कालगत्योपलक्षितैः ।
अपक्षितम् इवास्यापि परमायुर् वयःशतम् ॥

मध्वः  अस्य ब्रह्मणः, ब्रह्मणो दिनम् इत्य् उक्तत्वात् ।

नायुर् मानं भगवतः कस्मिन् रूपोऽपि विद्यते ।
अनादित्वाद् अमध्यत्वाद् अनन्तत्वाच् च सोऽव्ययः ॥ इति हरिवंशः ॥३२॥

श्रीधरः  वैराग्यार्थम् आहएवंविधैर् अहोरात्रैर् वर्षशतं सर्वेषां प्राणिनाम् आयुषः परम् अधिकम् अस्य ब्रह्मणो यद् आयुस् तद् अप्य् अपक्षितम् इव क्षीणम् इवेति लोकोक्तिः । गतप्रायम् इत्य् अर्थः ॥३२॥

क्रमसन्दर्भः  न व्याख्यातम्.

विश्वनाथः  अस्य ब्रह्मणोऽप्य् आयुर् उपलक्षितम् अपक्षीणं गतप्रायम् एवेति यस्माद् बिभेम्य् अहं [भा.पु. ३.९.१८] इत्य् उक्त्या कालाद् बिभ्यता ब्रह्मणापि विषयभोगेभ्यो विरज्य निरन्तरम् एव भागवत् उपास्यते मनुष्याः कियद् आयुषः केन साहसेन विषयम् उपभुञ्जानास् तं न भजन्तीति भक्तिवैराग्ययोः प्रयत्न आवश्यक इति कालनिरूपणप्रयोजनम् उक्तम् ॥३२॥

ō)0(ō

॥ ३.११.३३ ॥

यद् अर्धम् आयुषस् तस्य परार्धम् अभिधीयते ।
पूर्वः परार्धोऽपक्रान्तो ह्य् अपरोऽद्य प्रवर्तते ॥

श्रीधरः  पूर्वस्य परार्धस्यादाव् इति त्रिभिर् वस्तुकथनमात्रम् ॥३३॥

क्रमसन्दर्भः  यद् अर्धम् इति अद्य अस्मिन् ॥३३॥

विश्वनाथः  तदायुर् द्विधा विभक्तम् आहयद् इति ॥३३॥

ō)0(ō

॥ ३.११.३४ ॥

पूर्वस्यादौ परार्धस्य ब्राह्मो नाम महान् अभूत् ।
कल्पो यत्राभवद् ब्रह्मा शब्दब्रह्मेति यं विदुः ॥

श्रीधरः  पाद्मत्वे हेतुः, यद् इति ॥३४॥

क्रमसन्दर्भः  न व्याख्यातम्.

विश्वनाथः  पूर्वस्येति प्रभासखण्डोक्तः श्वेतवराहादिभिः पितृकल्पास् तैस् त्रिंशत्कल्पैर् एव शुक्लप्रतिपदाद्यमावस्यान्तानि त्रिंशद्दिनानि तेषाम् एव कल्पानां पुनः पुनर् आवृत्त्या मासाः मासैर् द्वादशभिर् वर्षं पञ्चाशता वर्षैर् एकं परार्धम् । तत्र पूर्वस्य प्रथमस्य आदौ ब्राह्म इति श्वेतवाराह एव ब्रह्मजन्मतिथित्वात् ब्राह्मशब्देनोच्यते । सा तिथिश् च चैत्रशुक्लप्रतिपद् एव ज्योतिःशास्त्रोक्त्या ज्ञेया ॥३४॥

ō)0(ō

॥ ३.११.३५ ॥

तस्यैव चान्ते कल्पोऽभूद् यं पाद्मम् अभिचक्षते ।
यद् धरेर् नाभिसरस आसील् लोकसरोरुहम् ॥

श्रीधरः  अयं तु द्वितीयस्यादौ कथितः ॥३५॥

क्रमसन्दर्भः  न व्याख्यातम्.

विश्वनाथः  कल्पः पितृकल्पः यं परार्धस्यैवान्तिमं पितृकल्पम् एव पाद्मं वदन्ति, पाद्मत्वे हेतुःयद् इति । तेन सर्वेष्व् एव कल्पेषु लोकात्मकं पद्मं न भवति, किन्तु क्वापि क्वाप्य् एवेत्य् अर्थः ॥३५॥

ō)0(ō

॥ ३.११.३६ ॥

अयं तु कथितः कल्पो द्वितीयस्यापि भारत ।
वाराह इति विख्यातो यत्रासीच् छूकरो हरिः ॥

श्रीधरः  तद् एवं कालेन निमित्तेन सृज्यानाम् आयुः परिमाणम् उक्त्वा कालपरिच्छेदरहितं तत्त्वम् आहकालोऽयम् इति पञ्चभिः । उपचर्यते केवलं न त्व् अनेनापि क्रमेणायुर् गणनं तस्येत्य् आहअव्याकृतस्य कार्योपाधिशून्यस्य अत एवानन्तस्यानादेश् च जगदात्मनो जगत्कारणस्य ॥३६॥

क्रमसन्दर्भः  तद् एवं ब्रह्मणो दिनकल्पनेन गर्भोदशायिनो दिनकल्पना ज्ञेया । तस्यापि तदन्ते योगनिद्रास्वीकारात् । कारणार्णवशायिनः कालकल्पनऽं त्व् एवम् इत्य् आहकालोऽयम् इति । यस्यैकनिश्वसितकालम् अथावलम्ब्य जीवन्ति लोमबिलजा जगदण्डनाथाः इति ब्रह्मसंहितातः ॥३६॥

विश्वनाथः  अयं तु सम्प्रति वर्तमानद्वितीयस्य परार्धस्य एकपञ्चाशत्तमवर्षस्य प्रथमदिवस इत्य् अर्थः । अत्र पाद्मं कल्पम् अथो शृण्व् इत्य् उपक्रान्तायाम् उदाप्लुतं विश्वम् इत्य् आदिपाद्मकल्पकथायाम् एकार्णवोदके एकस्य पद्मस्यैव श्रवणात् तत्रैकस्य ब्रह्मण एवोद्भवाद् विलोक्य तत्रान्यद् अपश्यमान इत्य् आद्युक्तेर् महाकल्पायुषां सनकादीनां च तत्रानुपलम्भात् केचित् प्रथमपरार्धान्ते महर्जनस्तपःसत्यानां द्विपरार्धान्तपर्यन्तस्थायिनाम् अनष्टानाम् अपि जलप्लावनं तथा तत्रत्यानां सर्वेषाम् एव कल्पायुषां ब्रह्मसाहितेनैव श्रीनारायणे प्रवेशम् आख्याय प्रथमपरार्धसमाप्तौ द्वितीयपरार्धस्यादिमं श्वेतवाराहम् एव पाद्मम् आहुः । द्वादशाध्याये च सनकादिमरीच्यादीनां ब्राह्मकल्प इव ब्रह्मत एवाविर्भावश् च वक्ष्यते, न च तत्र ब्राह्मकल्पकथैवेति वाच्यं, पाद्मकल्पकथायाः प्रक्रान्तत्वात् । तस्मात् तस्यैव चान्त इत्य् अत्र अन्ते अवसाने समाप्ताव् इत्य् अर्थ इति । अयं त्व् इति तुर् एवार्थे अयम् एव पाद्म एव वाराह इति ख्यातः । तत्र हेतुर् यत्रासीद् इति द्वितीयस्यापीत्य् अपिकारेण प्रथमपरार्धस्यादिमो ब्राह्मः कल्पोऽपि पाद्म उच्यत इति व्याचक्षते ॥३६॥

ō)0(ō

॥ ३.११.३७ ॥

कालोऽयं द्विपरार्धाख्यो निमेष उपचर्यते ।
अव्याकृतस्यानन्तस्य ह्य् अनादेर् जगदात्मनः ॥

श्रीधरः  तत् परिच्छेदे कालस्यासामर्थ्याद् इत्य् आहकालोऽयम् ईश्वरः समर्थोऽपि भूम्नः परिपूर्णस्येशितुं नैव प्रभुः समर्थः । यतो धाममानिनां देहगेहाभेमानिनाम् एवेश्वरः ॥३७॥

क्रमसन्दर्भः  धाममानिनां सत्यलोकाद्यधिकारमानिनाम् ॥३७॥

विश्वनाथः  तद् एवं सूक्ष्मं स्थूलं कालम् उक्त्वेदानीम् आत्यन्तिकं स्थूलं परममहान्तं कालम् आहद्विपरार्धसञ्ज्ञः कालस्य पर्यवसानासम्भवेऽप्य् आत्यन्तिकस्थूलत्वेन स एव शास्त्रे व्यवह्रीयते सोऽपि जगदात्मनः परमेश्वरस्य निमेषः । नन्व् एवं निमेषादिक्रमेण तस्यापि किम् आयुर् गण्यते, तत्र नहि नहीति सरसनाद् अंशम् आहौपचर्यते क्वचिन् निमेष इति । यस्यैकनिःश्वसितकालम् अथावलम्ब्य जीवन्ति लोमबिलजा जगदण्डनाथा इति ब्रह्मसंहितादौ क्वचिन् निश्वास इत्य् उपचारमात्रं न तु वस्तुतो निमेषोऽपीत्य् अर्थः । यतोऽव्याकृतस्य कालकृतविकाररहितस्य । तत्र हेतुर् अनन्तस्यानादेः कालपरिच्छेदातीतस्येत्य् अर्थः । यतो जगदात्मनः कालादिसर्वजगत्कारणस्य ॥३७॥

ō)0(ō

॥ ३.११.३८ ॥

कालोऽयं परमाण्वादिर् द्विपरार्धान्त ईश्वरः ।
नैवेशितुं प्रभुर् भूम्न ईश्वरो धाममानिनाम् ॥

श्रीधरः  “भूम्न” इत्य् उक्तं तत् प्रपञ्चयन्न् आहविकारैः षोडशभिर् युक्तैर् अष्टप्रकृतिसंयुतैः सहितस् तद् आरब्ध इत्य् अर्थः । अयम् आण्डकोशो यत्र प्रविष्टः परमाणुवल् लक्ष्यते इत्य् उत्तरेणान्वयः । कीदृशः । अन्तः पञ्चाशत्कोटियोजनविस्तृतः, बहिश् च विशेषादिभिः पृथिव्यादिभिः सप्तभिर् आवृतः ॥३८॥

क्रमसन्दर्भः  न व्याख्यातम्.

विश्वनाथः  व्यञ्जितम् एवार्थं पुनः स्पष्टयतिकालोऽयम् इति । भूम्नः परमेश्वरस्य धाममानिनां सत्यलोकाद्यधिकारिणाम् ॥३८॥

ō)0(ō

॥ ३.११.३९ ॥

विकारैः सहितो युक्तैर् विशेषादिभिर् आवृतः ।
आण्डकोशो बहिर् अयं पञ्चाशत्कोटिविस्तृतः ॥

मध्वः  दशेन्द्रियाणि च मनोभूतान्य् अण्डगतानि तु ।
	विकारा इति विज्ञेया भूताहं महतः परम् ॥
पृथिवीं विशेष इत्य् आहुः शब्दादीनां बहुत्वतः ।
सा सूक्ष्मत्वाद् वृणोत्य् अण्डं द्विगुणा तु दशोत्तराः ।
अवादयः प्रकृत्यन्ता अष्ट प्रकृतयः स्मृताः ॥ इति च ।

शरीराणां बहुत्वेन अतीतान् आगतैस् तथा ।
अस्येव देवकायेषु प्रति प्रति च दर्शनात् ।
विष्णुसामर्थ्यतोऽण्डानां बहुत्वं नान्यथा भवेत् ॥ इति ब्रह्मतर्के ।

एकम् अण्डं बहुत्वेन प्रत्येकं रोमकूपगम् ।
ब्रह्मापश्यत् तथात्मानं हरेस् तेषु पृथक् पृथक् ॥ इति ब्रह्माण्डे ।

बृहदण्डम् अभूद् एकम् इति च भारते ॥३९॥

श्रीधरः  कीदृशैः । आण्डकोशप्रमाणाद् दशगुणम् उत्तरोत्तरोऽधिको येषु तैः । न केवलम् अयम् एक एव अपि त्व् अन्येऽपि लक्ष्यन्ते ॥३९॥

क्रमसन्दर्भः  विकारैर् इति युग्मकम् । विकारा एकादशेन्द्रियपञ्चमहाभूतरूपाः प्रकृतयः प्रकृतिमहदहङ्कारपञ्चतन्मात्रारूपाः महदाद्याः, प्रकृतिविकृतयः सप्तेति न्यायेन खस्वकार्यं प्रति महदादीनाम् अपि प्रकृतित्वमननात् ।।३९॥

विश्वनाथः  जगदात्मन् इत्य् अनेन व्यञ्जितं सर्वजगत्परिच्छेदकत्वं तस्याहविकारैः षोडशभिर् युक्तैः अष्टप्रकृतियुक्तैः सहितस् तदारब्ध इत्य् अर्थः । अयम् अण्डकोषो यत्र प्रविष्टः परमाणुवल् लक्ष्यते इत्य् उत्तरेणान्वयः । कीदृशः बहिर् विशेषादिभिः पृथव्यादिभिः सप्तभिर् आवृतः ॥३९॥

ō)0(ō

॥ ३.११.४०४१ ॥

दशोत्तराधिकैर् यत्र प्रविष्टः परमाणुवत् ।
लक्ष्यतेऽन्तर्गताश् चान्ये कोटिशो ह्य् अण्डराशयः ॥
तद् आहुर् अक्षरं ब्रह्म सर्वकारणकारणम् ।
विष्णोर् धाम परं साक्षात् पुरुषस्य महात्मनः ॥

मध्वः  अन्तर्गता शरीराणि । धामगृहम् अण्डराशयः ।
	यमः कालो मानुषाणां तस्य कालः सुदर्शनः ।
तस्यापि रुद्रस् तत्कालो ब्रह्मा दुर्गापि तस्य तु ॥
सा ब्रह्मप्रलये देवी वर्तते चक्ररूपिणी ।
संहरति सदा लोकान् सैव ब्रह्मादिषु स्थिता ॥
तस्या नियामको विष्णुः परः कालः स उच्यते ।
कालाभिमानिनी सैव प्रभुर् न जगदीशितुः ।
तस्याः प्रभुः स एवेशो विष्णुः सर्वेश्वरेश्वरः ॥ इति च ॥४०॥

श्रीधरः  सर्वेषां कारणानां कारणम् । धाम स्वरूपम् ॥४०॥

क्रमसन्दर्भः  अन्ये च लक्ष्यन्ते इति जलाद्यावरणं तु पूर्वोक्तयुक्त्यैवम् एव सर्वेषाम् अवगन्तव्यम् ॥४०॥

यद्यपि पूर्वोक्तरीत्या महापुरुषोऽपि कालाधीनो न भवत्य् एव । तथाप्य् आविर्भावतिरोभावलीलत्वाद् अक्षरशब्दवाच्यो न भवति । किन्तु तस्य परमस्वरूपं स्वयं भगवान् एव नित्याविर्भावत्वात् तद्वाच्य इत्य् आहतद् आहुर् इति । महात्मनो विष्णोर् महाविष्ण्वाख्यस्य साक्षाद् यत् परं धाम स्वतः सिद्धं परमांशिरूपतत्त्वं तद् एवाक्षरं नित्याविर्भावं ब्रह्म परिपूर्णं भगवत्त्वम् आहुः । यतः सर्वकारणस्य पूरुषस्यापि कारणम् इति ॥४१॥

विश्वनाथः  कीदृशैः ? अण्डकोषप्रमाणाद् दशगुण उत्तरोत्तरोऽधिको येषु तैः । न केवलम् अयम् एक एव अपि त्व् अन्येऽपि लक्ष्यन्ते विष्णोः कारणार्णवशायिनो धाम देहः । गृहदेहत्विट्प्रभावा धामनीत्य् अमरः ॥४०४१॥

इति सारार्थदर्शिन्यां हर्षिण्यां भक्तचेतसाम् ।
तृतीये दशमोऽध्यायः सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
कालस्वरूपकथनं नाम
एकादशोऽध्यायः ।
॥ ३.११ ॥

ō)0(ō



 (३.१२)
अथ द्वादशोऽध्यायः
सृष्टिवर्णनं

॥ ३.१२.१ ॥

मैत्रेय उवाच
इति ते वर्णितः क्षत्तः कालाख्यः परमात्मनः ।
महिमा वेदगर्भोऽथ यथास्राक्षीन् निबोध मे ॥

श्रीधरः
द्वादशे तु कुमारादिमनःसर्गासमेधनात् ।
कायद्वैधेन यौनस् तु मनुसर्गोऽनुवर्ण्यते ॥

क्रमसन्दर्भः  न व्याख्यातम्.

विश्वनाथः
सनकादिमरीच्यादिधराधर्मादिसृग्विधिः ।
द्वादशे सर्गवृद्ध्यर्थं मिथुनं देहतोऽसृजत् ॥

महिमा प्रभावः ॥१॥

 ओ)०(ओ

॥ ३.१२.२ ॥

ससर्जाग्रेऽन्धतामिस्रम् अथ तामिस्रम् आदिकृत् ।
महामोहं च मोहं च तमश् चाज्ञानवृत्तयः ॥

मध्वः  तमस् तु शार्वरं प्रोक्तं मोहश् चैव विपर्ययः ।
तदाग्रहो महामोहस् तामिस्रः क्रोध उच्यते ।
मरणं त्व् अन्धतामिस्रम् अविद्या पञ्चपर्विका ॥ इति भारते ।

तमोऽज्ञानं विपर्यासो मोहोऽन्ये तु तदाग्रहा इति हरिवंशे ॥२॥

श्रीधरः  अग्र इति । ब्रह्मा स्वसृष्टौ प्रथमम् अविद्यावृत्तीः ससर्ज । तत्र तमो नाम स्वरूपाप्रकाशः । मोहो देहाद्यहम्बुद्धिः । महामोहो भोगेच्छा । तामिस्रं तत्प्रतिघाते क्रोधः । अन्धतामिस्रं तन्नाशेऽहम् एव मृतोऽस्मीति बुद्धिः । तद् एवोक्तं वैष्णवे
तमोऽविवेको मोहः स्याद् अन्तःक्रणविभ्रमः ।
महामोहस् तु विज्ञेयो ग्राम्यभोगसुखैषणा ॥
मरणं ह्य् अन्धतामिस्रं तामिस्रः क्रोध उच्यते ।
अविद्या पञ्चपर्वैषा प्रादुर्भूता महात्मनः ॥ इति ।

पातञ्जलेऽप्य् एत एवोक्ताःअविद्यास्मितारागद्वेषाभिनिवेशाः पञ्च क्लेशाः इति । श्रीविष्णुस्वामिप्रोक्ता वा, अज्ञानविपर्यासभेदभयशोकाः । तद् उक्तं स्वादृगुत्थविपर्यास इत्यादि ॥२॥

क्रमसन्दर्भः  न व्याख्यातम्.

विश्वनाथः  अविद्यावृत्तयः पूर्वसिद्धा एव, सृष्ट्यारम्भे ब्रह्मतः सकाशात् तमआदिरूपेणाविर्बभूवुर् इत्य् आहससर्जेति । तत्र तमो नाम जीवस्य स्वरूपाप्रकाशः । मोहो देहादाव् अहमारोपः । महामोहो भोक्तव्यविषयेषु ममत्वारोपः । तामिस्रः भोगप्रतिघाते सत्य् अन्तःकरणधर्मस्य क्रोधस्य स्वीकारः । ततश् चान्धतामिस्रः क्रोधतन्मयीभावरूपा मूर्च्छैव मरणम् । एते जीवस्यासन्तोऽप्य् अविद्यया सृष्टाः । यथोक्तं वैष्णवे

तमोऽविवेको मोहः स्याद् अन्तःक्रणविभ्रमः ।
महामोहस् तु विज्ञेयो ग्राम्यभोगसुखैषणा ॥
मरणं ह्य् अन्धतामिस्रं तामिस्रः क्रोध उच्यते ।
अविद्या पञ्चपर्वैषा प्रादुर्भूता महात्मनः ॥ इति ।

पातञ्जलेऽप्य् एत एवोक्ताःअविद्यास्मितारागद्वेषाभिनिवेशाः पञ्च क्लेशाः इति । श्रीविष्णुस्वामिप्रोक्ता वा, अज्ञानविपर्यासभेदभयशोकाः । वस्तुतस् त्व् अविद्याया आवरणविक्षेपाव् एव द्वौ धर्मौ । ताव् एव अविद्यास्मिताशब्दात्म।भाव् अज्ञानविपर्यासशब्दाभ्यां चोच्यते । रागद्वेषाभिनिवेशास् त्व् अन्तःकरणधर्मा अपि विक्षेपांशप्राधान्याद् विक्षेपप्रपञ्चतयैवोच्यन्ते इति ज्ञेयम् ॥२॥

 ओ)०(ओ

॥ ३.१२.३ ॥

दृष्ट्वा पापीयसीं सृष्टिं नात्मानं बह्व् अमन्यत ।
भगवद्ध्यानपूतेन मनसान्यां ततोऽसृजत् ॥

श्रीधरः  न बह्व् अमन्यत नाभ्यनन्दत् ॥३॥

क्रमसन्दर्भः  दृष्ट्वेति युग्मकम् । असृजत् ब्राह्मकल्पसृष्टान् एव तान् त्रैलोक्यसृष्टौ तत्र प्रकटयामासेत्य् अर्थः ॥३॥

विश्वनाथः  अविद्याया निवर्तिका विद्यैवेति ज्ञापयितुं विद्यावृत्तयोऽपि तस्माद् एव सनकादिरूपेणाविर्बभूवुर् इत्य् आहदृष्ट्वेत्य् आदिना । महाकल्पायुषां ब्रह्मादीनां जीवताम् एव प्रथमपरार्धान्ते परमेश्वरे प्रवेशात् पाद्मे कल्पे यथा ब्रह्मा पद्माद् उदपद्यत, तथा ब्रह्मापि सनकादीन् पुनर् उत्पादयामासेत्य् आह ॥३॥

 ओ)०(ओ

॥ ३.१२.४ ॥

सनकं च सनन्दं च सनातनम् अथात्मभूः ।
सनत्कुमारं च मुनीन् निष्क्रियान् ऊर्ध्वरेतसः ॥

श्रीधरः  यद्यपि प्रतिकल्पं सनकादिसृष्टिर् नास्ति, तथापि ब्राह्मसर्गत्वादि होच्यते । वस्तुतस् तु मुख्यसर्गादय एव प्रतिकल्पं भवन्ति सनकादयस् तु ब्राह्मकल्पसृष्टा एवानुवर्तन्ते ॥४॥

क्रमसन्दर्भः  न व्याख्यातम्.

विश्वनाथः  सनकं चेति । साङ्ख्ययोगवैराग्यतपांसीति चत्वार्य् एव विद्यायाश् चतस्रो वृत्तयः । तासाम् एव सनकादिचतुष्टयरूपेणाविर्भावः । किं च, भक्त्या विना विद्याया वैफल्यात् तद्वृत्तिषु तपआदिष्व् अपि भक्तिर् गुणीभूता सती तिष्ठेद् इति सनकादयोऽपि भक्तिमन्त एव दृष्टाः । मुख्यभक्त्येर् आविर्भावस् तु नारदरूपेणाग्रे वक्ष्यते ॥४॥

 ō)0(ō

॥ ३.१२.५ ॥

तान् बभाषे स्वभूः पुत्रान् प्रजाः सृजत पुत्रकाः ।
तन् नैच्छन् मोक्षधर्माणो वासुदेवपरायणाः ॥

श्रीधरः  स्वभूर् ब्रह्मा ॥५॥

क्रमसन्दर्भः  तान् इति अनिच्छायां हेतुर् मोक्षधर्माण इति । ननु प्रजापतीनाम् अपि मोक्षधर्मित्वं दृश्यते । तत्राहवासुदेवपरायणाः । देवर्षिभूताप्तनृणां पित्ṝणाम् इत्य् आदिभ्यः ॥५॥

विश्वनाथः  तन् नैच्छन्न् इति ज्ञानयोगं खल्व् आविद्यककर्मयोगनिरासक एव स्याद् इति द्योतितम् ॥५॥

 ओ)०(ओ

॥ ३.१२.६ ॥

सोऽवध्यातः सुतैर् एवं प्रत्याख्यातानुशासनैः ।
क्रोधं दुर्विषहं जातं नियन्तुम् ऊपचक्रमे ॥

श्रीधरः  अवध्यातोऽवज्ञातः । प्रत्याख्यातम् अनङ्गीकृतम् अनुशासनं यैः ॥६॥

क्रमसन्दर्भः  न व्याख्यातम्.

विश्वनाथः  अवध्यातोऽवज्ञातः । नियन्तुम् ऊपचक्रम इति ब्रह्मणो राजसस्वभावत्वं व्यक्तम् । एवं तमआदिसनकाद्योः सृष्टौ तामससात्त्विकभावोदयौ तस्य पूर्वं ज्ञेयौ ॥६॥

 ō)0(ō

॥ ३.१२.७ ॥

धिया निगृह्यमाणोऽपि भ्रुवोर् मध्यात् प्रजापतेः ।
सद्योऽजायत तन्मन्युः कुमारो नीललोहितः ॥

श्रीधरः  स चासौ मन्युश् च तन् मन्युः ॥७॥

क्रमसन्दर्भः  न व्याख्यातम्.

विश्वनाथः  अविद्याया निवर्तिका यथा विद्याया अपि क्वचिन् निवर्तिका, तथा अविद्या स्याद् इति दर्शयितुं विद्योदयवत्य् अपि ब्रह्मणि अविद्यावृत्तिमुख्यस्य तामिस्राभिधानस्य क्रोधस्य रुद्ररूपेणाविर्भावम् आहधियेति । तन्मन्युः तस्य प्रजापतेर् मन्युः स चासौ मन्युश् चेति वा नीललोहित इति क्रोधोऽपि तद्वर्ण एव ॥७॥

 ō)0(ō

॥ ३.१२.८ ॥

स वै रुरोद देवानां पूर्वजो भगवान् भवः ।
नामानि कुरु मे धातः स्थानानि च जगद्गुरो ॥

श्रीधरः, क्रमसन्दर्भः  न व्याख्यातम्.

विश्वनाथः  तल्लीलाम् आहस वा इति ॥८॥

 ओ)०(ओ

॥ ३.१२.९ ॥

इति तस्य वचः पाद्मो भगवान् परिपालयन् ।
अभ्यधाद् भद्रया वाचा मा रोदीस् तत् करोमि ते ॥

न कतमेनापि व्याख्यातम्.

 ō)0(ō

॥ ३.१२.१० ॥

यद् अरोदीः सुरश्रेष्ठ सोद्वेग इव बालकः ।
ततस् त्वाम् अभिधास्यन्ति नाम्ना रुद्र इति प्रजाः ॥

श्रीधरः  बालक इव ॥१०॥

क्रमसन्दर्भः, विश्वनाथः  न व्याख्यातम्.

ō)0(ō

॥ ३.१२.११ ॥

हृद् इन्द्रियाण्य् असुर् व्योम वायुर् अग्निर् जलं मही ।
सूर्यश् चन्द्रस् तपश् चैव स्थानान्य् अग्रे कृतानि ते ॥

श्रीधरः  अग्रे पूर्वम् एव मे मया कृतानि ॥११॥

क्रमसन्दर्भः  न व्याख्यातम्.

विश्वनाथः  हृदीति । हृदादीनाम् अहङ्कारकार्यत्वाद् अहङ्काराधिष्ठातुः रुद्रस्य तत्तत्स्थानौचित्यात् । क्रोधपक्षे तु हृत्क्रोधस्य जन्मस्थानम् एव स तत्र प्रवृत्तो नेत्रपाणिपादेन्द्रियेष्व् अपि तिष्ठति तत्तद्व्यापारसूच्यः । तथैवासुषु प्राणेष्व् अपि नासाश्वासाधियसूच्यः । तथा बहिर्आकाशस्य प्रचण्डघोरसिंहादिशब्दैर् वाय्वग्निजलानां शोषकत्वदाहकत्वप्लावकत्वैः मह्याः स्वविकारैर् मुद्गरादिभिस् तथा तेषां सङ्घातैः सिंहव्याघ्रसर्पादिभिः । सूर्यचन्द्रयोस् तापहिमाभ्यां मारकत्वम् अस्तीति तेष्व् अपि क्रोधस् तिष्ठति । तप इत्य् उपलक्षणं साङ्ख्ययोगवैराग्याणाम् अपि तेषाम् अपि भक्तिपाल्यत्वाभावे क्रोधस्थानत्वं दृष्टं तपोदीपितमन्यव इत्यादिवाक्यैः । अत एवोक्तम्, आरुह्य कृच्छ्रेण परं पदं ततः पतन्त्य् अधोऽनादृत्य युष्मदङ्घ्रयः [भा.पु. १०.२.३२] इति ॥११॥

 ओ)०(ओ

॥ ३.१२.१२ ॥

मन्युर् मनुर् महिनसो महाञ् छिव ऋतध्वजः ।
उग्ररेता भवः कालो वामदेवो धृतव्रतः ॥

श्रीधरः, क्रमसन्दर्भः  न व्याख्यातम्.

विश्वनाथः  मन्युर् इत्य् आदीन्य् एकादश रुद्राणां नामानि ॥१२॥

 ओ)०(ओ

॥ ३.१२.१३ ॥

धीर् धृतिर् असलोमा च नियुत् सर्पिर् इलाम्बिका ।
इरावती स्वधा दीक्षा रुद्राण्यो रुद्र ते स्त्रियः ॥

श्रीधरः, क्रमसन्दर्भः  न व्याख्यातम्.

विश्वनाथः  धीर् इत्य् आदीन्य् एकादश तच्छक्तीनां नामानि ॥१३॥

 ओ)०(ओ

॥ ३.१२.१४ ॥

गृहाणैतानि नामानि स्थानानि च सयोषणः ।
एभिः सृज प्रजा बह्वीः प्रजानाम् असि यत् पतिः ॥

श्रीधरः  सयोषणः सस्त्रीकः । एभिः स्थानैर् नामभिश् च युक्तः प्रजाः सृज ॥१४॥

क्रमसन्दर्भः  न व्याख्यातम्.

विश्वनाथः  सयोषणः सस्त्रीकः । एभिः स्थानैर् नामभिश् च युक्तः सन् प्रजाः सृज ॥१४॥

 ō)0(ō

॥ ३.१२.१५ ॥

इत्य् आदिष्टः स्वगुरुणा भगवान् नीललोहितः ।
सत्त्वाकृतिस्वभावेन ससर्जात्मसमाः प्रजाः ॥

श्रीधरः  सत्त्वं बलम् । आकृतिर् नीललोहितता । स्वभावस् तीव्रता तेन ॥१५॥

क्रमसन्दर्भः  न व्याख्यातम्.

विश्वनाथः  सत्त्वं बलम् । आकृतिर् नीललोहितता । स्वभावस् तीव्रता ॥१५॥

 ō)0(ō

॥ ३.१२.१६ ॥

रुद्राणां रुद्रसृष्टानां समन्ताद् ग्रसतां जगत् ।
निशाम्यासङ्ख्यशो यूथान् प्रजापतिर् अशङ्कत ॥

श्रीधरः  रुद्राणां यूथानि दृष्ट्वा ॥१६॥

क्रमसन्दर्भः  न व्याख्यातम्.

विश्वनाथः  रुद्रसृष्टानां रुद्राणां यूथानि दृष्ट्वेत्य् अन्वयः ॥१६॥

 ओ)०(ओ

॥ ३.१२.१७ ॥

अलं प्रजाभिः सृष्टाभिर् ईदृशीभिः सुरोत्तम ।
मया सह दहन्तीभिर् दिशश् चक्षुर्भिर् उल्बणैः ॥

न कतमेनापि व्याख्यातम्.

 ō)0(ō

॥ ३.१२.१८ ॥

तप आतिष्ठ भद्रं ते सर्वभूतसुखावहम् ।
तपसैव यथा पूर्वं स्रष्टा विश्वम् इदं भवान् ॥

श्रीधरः  स्रष्टा स्रक्ष्यति ॥१८॥

क्रमसन्दर्भः  न व्याख्यातम्.

विश्वनाथः  तप आतिष्ठेति सृष्टिस्थितिसमये रुद्रस्य लीला न भद्रायेति तपसि प्रवर्तना यथा पूर्वं स्रष्टेति विपरीतलक्षणा । यथा पूर्वकल्पान्ते विश्वं समहरन्, तथा इत ऊर्ध्वम् अपि संहर्तासीत्य् अर्थः । क्वचित् कल्पे शिवोऽपि ब्रह्मेव प्रजाः ससर्जेत्य् एके ।

सृजामि तपसा विश्वं ग्रसामि तपसा पुनः ।
बिभेमि तपसा विश्वं वीर्यं मे दुस्तरं तपः ॥

इत्य् उक्तवता भगवता शिवस्यैक्याद् इदम् ऊक्तम् इत्य् अपरे ॥१८॥

 ō)0(ō

॥ ३.१२.१९ ॥

तपसैव परं ज्योतिर् भगवन्तम् अधोक्षजम् ।
सर्वभूतगुहावासम् अञ्जसा विन्दते पुमान् ॥

मध्वः  कालतो बलतश् चैव ज्ञानानन्दादिकैर् अपि ।
सर्वैर् गुणैर् विष्णुर् एव श्रेष्ठस् तदवमा रमा ॥
अनन्तांशेन कालात् त्व् असमतस्याश् चतुर्मुखः ।
अवरो बहुलांशेन तत्समो वायुर् उच्यते ॥
नियमाद् वायुर् एवैको ब्रह्मत्वं याति नापरः ।
तस्मात् समानताम् ऊक्तौ वायुत्वे किञ्चिद् ऊनता ॥
दशवर्षं तु तत् पश्चाज् जननं तत्स्त्रियोर् अपि ।
आनन्दादिस् तद्दशांशः कालः संवत्सरात् परः ॥
यावत् पश्चाज् जनिस् तावत् पूर्वं चेद् अक्षयो भवेत् ।
ब्रह्मवायोस् तु ते देवौ तद्देशांशः सुखादिकः ॥
शेषस्य गरुडस्यापि कालो दिव्यसहस्रकः ।
शेषरुद्रौ ब्रह्मवायु यथा तद्वत् परस्परम् ॥
तद्देव्यस् तद्दशांशा स्युस् ततस् त्व् इन्द्रादयो मताः ।
एवम् ऊक्तौ च पूर्वं च नान्यथा क्वचिद् इष्यते ।
अन्यथोक्तिर् यत्र च स्यात् तन्मोहार्थं भविष्यति ।
पूर्वापरविपर्यासो बहुरूपत्वहेतुतः ॥

इति विष्णुकृततत्त्वविवेके । अथात आनन्दस्य मीमांसा देवासुरेभ्यो मघवान् प्रधान इत्य् आदि च ।

इन्द्राद्याः सनकाद्याश् च दक्षाद्या येऽपि चापरे ।
ऋषयो मनवो देवास् तद्वशा ये च केचन ॥
रामाया अवराः सर्वे गुणैः सर्वैर् निसंशयः ।
तत्समो न भविष्यो वा न भूतोऽद्यतनोऽपि वा ॥
ऋते हरिं ब्रह्मवायु शेषवीन्द्रान् सभार्यकान् ।
शङ्करं चेति वेत्तव्यम् अन्यन् मोहार्थम् ऊच्यते ॥ इति विष्णुकृततत्त्वविवेके ॥१९॥

श्रीधरः, क्रमसन्दर्भः  न व्याख्यातम्.

विश्वनाथः  यद् यद् आचरति श्रेष्ठस् तत् तद् एवेतरो जनः [गीता ३.२१] इति न्यायेन त्वत्तस् तपः शिक्षित्वा सांसारिको लोकोऽपि निस्तरिष्यतीत्य् आहतपसैवेति ॥१९॥

 ओ)०(ओ

॥ ३.१२.२०२१ ॥

मैत्रेय उवाच
एवम् आत्मभुवादिष्टः परिक्रम्य गिरां पतिम् ।
बाढम् इत्य् अमुम् आमन्त्र्य विवेश तपसे वनम् ॥
अथाभिध्यायतः सर्गं दश पुत्राः प्रजज्ञिरे ।
भगवच्छक्तियुक्तस्य लोकसन्तानहेतवः ॥

न कतमेनापि व्याख्यातम्.

 ō)0(ō

॥ ३.१२.२२ ॥

मरीचिर् अत्र्यङ्गिरसौ पुलस्त्यः पुलहः क्रतुः ।
भृगुर् वसिष्ठो दक्षश् च दशमस् तत्र नारदः ॥

श्रीधरः, क्रमसन्दर्भः  न व्याख्यातम्.

विश्वनाथः  कर्मयोगस्यापि मरीच्यादिरूपेणाविर्भावम् आहमरीचिर् इति । ज्ञानवैराग्यतपोयोगकर्मणां साफल्यं भक्त्यैव, तथा स्वयम् अपि निरपेक्षतयैव भक्तिः सर्वफलदात्री स्वयं फलरूपा चेति सर्वान्ते भक्तेर् नारदरूपेणाविर्भावम् आहदशम इति ॥२२॥

 ओ)०(ओ

॥ ३.१२.२३२४ ॥

उत्सङ्गान् नारदो जज्ञे दक्षोऽङ्गुष्ठात् स्वयम्भुवः ।
प्राणाद् वसिष्ठः सञ्जातो भृगुस् त्वचि करात् क्रतुः ॥
पुलहो नाभितो जज्ञे पुलस्त्यः कर्णयोर् ऋषिः ।
अङ्गिरा मुखतोऽक्ष्णोऽत्रिर् मरीचिर् मनसोऽभवत् ॥

श्रीधरः, क्रमसन्दर्भः  न व्याख्यातम्.

विश्वनाथः  उत्सङ्गात् प्रीतिस्थानात् श्लेषेण उत्कृष्टात् सङ्गात् साधुसङ्गाद् इत्य् अर्थः । आपो नारा इति प्रोक्ताः इत्यादिदृष्टेर् नरशब्देन परमेश्वर उच्यते । नरस्येदम् इत्य् अर्थे तस्येदम् इत्य् अणा नारं भगवद्दास्यसख्यादिकं ददातीति नारदो भक्तियोगः ॥२३२४॥

 ō)0(ō

॥ ३.१२.२५ ॥

धर्मः स्तनाद् दक्षिणतो यत्र नारायणः स्वयम् ।
अधर्मः पृष्ठतो यस्मान् मृत्युर् लोकभयङ्करः ॥

श्रीधरः, क्रमसन्दर्भः  न व्याख्यातम्.

विश्वनाथः  भक्तियोगस्य कर्मयोगस्य च विहितस्यानुष्ठाने परमो धर्मश् च भवतीति धर्मोत्पत्तिम् आहधर्म इति । स्तनाद् इति सर्वोत्कृष्टस्थानस्य हृदयस्याप्य्त् उत्तमप्रदेशाद् अतिप्रियात् । धर्मस्यैव विहितस्याकरणे निषिद्धस्य च करणे अधर्म इत्य् अधर्मस्याप्य् उत्पत्तिम् आहअधर्म इति । पृष्ठत इत्य् अप्रकृष्टास्थानाद् अनतिप्रियात् ॥२५॥

 ō)0(ō

॥ ३.१२.२६ ॥

हृदि कामो भ्रुवः क्रोधो लोभश् चाधरदच्छदात् ।
आस्याद् वाक् सिन्धवो मेढ्रान् निरृतिः पायोर् अघाश्रयः ॥

श्रीधरः  अधरदच्छदाद् अधरोष्ठात् ॥२६॥

क्रमसन्दर्भः  न व्याख्यातम्.

विश्वनाथः  अधर्मः कथं स्याद् इति तत्प्रवर्तकानां कामादीनाम् ऊत्पत्तिम् आहहृदि मनसीति मनसः पुरुषानधीनत्वात् तत्रस्थस्य कामस्योन्मूलनं दूःशकम् इति द्योतयति । कोर्धादीनाम् अपि मनस एवोत्पन्नानां भ्रूप्रकृतिप्राकट्यस्थानम् एव ज्ञेयम् । कामक्रोधादिमत्त्वेऽपि शास्त्रज्ञानमयं पाण्डित्यं सम्भवेद् इति दर्शयितुं तदैव सरस्वत्या उत्पत्तिम् आहआस्याद् इति ॥२६॥

 ō)0(ō

॥ ३.१२.२७ ॥

छायायाः कर्दमो जज्ञे देवहूत्याः पतिः प्रभुः ।
मनसो देहतश् चेदं जज्ञे विश्वकृतो जगत् ॥

श्रीधरः, क्रमसन्दर्भः  न व्याख्यातम्.

विश्वनाथः  सदा तामसराजसभाववताम् अपि कदाचित् किञ्चित् सात्त्विकभावोदयः स्याद् इति दर्शयितुम् आहछायायाः कान्तेः ॥२७॥

 ō)0(ō

॥ ३.१२.२८ ॥

वाचं दुहितरं तन्वीं स्वयम्भूर् हरतीं मनः ।
अकामां चकमे क्षत्तः सकाम इति नः श्रुतम् ॥

श्रीधरः  देहान्तरेण कृतं सर्गं वक्तुं तद्देहत्याग्ते कारणम् आहवाचम् इत्य् आदिना ॥२८॥

क्रमसन्दर्भः  वाचं दुहितरम् इत्य् आदिकथनं देहान्तर्मुखानां भीषणार्थं तद्बहिर्मुखानां तद्दृष्टान्तया तथा प्रवृत्त्या तदवज्ञया बालशासनार्थं च ॥२८॥

विश्वनाथः  अतिविदुषाम् अतिविवेकिनाम् अपि कामजयो न भवेद् अतः कन्याभगिन्यादिभिः सह रहसि न वसेद् इति ज्ञापयितुम् आहवाचम् इति । नः श्रुतम् इत्य् अनेनैतद् वक्तुम् अनर्हम् अपि तज्ज्ञानार्थम् अपराधाद् बिभ्यद् अदोषदृग् एव ब्रवीमीति द्योतितम् । दोषदृष्टौ तु मरीचिपुत्राणाम् इवाधःपातः स्याद् इति भीषणा न ज्ञेया । तथा नः श्रुतम् इत्य् एतत्कल्पभवानां केषाञ्चिद् दृष्टम् अप्य् एतन् न भवेद् इति प्रसङ्गतोऽतिपूर्वकल्पगतम् एवैतत् कर्म सम्प्रत्य् उक्तम् इति भावः । चतुःश्लोकीभागवतोपदेशप्राप्त्यनन्तरम् एतद् अघटणात् । यद् उक्तं भगवता

एतन् मतं समातिष्ठ परमेण समाधिना ।
भवान् कल्पविकल्पेषु न विमुह्यति कर्हिचित् ॥ [भा.पु. २.९.३६] इति ॥२८॥

जगदानन्दः  मात्स्ये तु

सृष्ट्यर्थं यत् कृतं तेन तपः परमदारुणम् ।
तत् सर्वं नाशम् अगमत् स्वसुतोपगमेच्छया ॥ [मा.पु. १.२.३९]

 ō)0(ō

॥ ३.१२.२९ ॥

तम् अधर्मे कृतमतिं विलोक्य पितरं सुताः ।
मरीचिमुख्या मुनयो विश्रम्भात् प्रत्यबोधयन् ॥

श्रीधरः, क्रमसन्दर्भः  न व्याख्यातम् ।

विश्वनाथः  विश्रम्भात् जन्यजनकसम्बन्धोत्थसख्यात्, न तु पापदर्शनोत्थकोपाद् इत्य् अर्थः । यद् वा, महतां विकर्मापि नापकारकम् इति विश्वासात् केवलम् अनुप्रवृत्तलोकानिष्टशङ्कयैव प्रबोधयामासेति मरीच्यादीनाम् अपराध्यभावो द्योतितः ॥२९॥

 ओ)०(ओ

॥ ३.१२.३० ॥

नैतत् पूर्वैः कृतं त्वद् ये न करिष्यन्ति चापरे ।
यस् त्वं दुहितरं गच्छेर् अनिगृह्याङ्गजं प्रभुः ॥

श्रीधरः  त्वत् त्वत्तो ये पूर्वे ब्रह्मादयोऽन्ये वा तैर् एतन् न कृतम् । अपरे त्वत्तोऽर्वाचीनास् तेऽपि न करिष्यन्ति । अङ्गजं कामम् ॥३०॥

क्रमसन्दर्भः  न व्याख्यातम्.

विश्वनाथः  पूर्वैः पूर्वकल्पगतैर् लोकैः । त्वत्तः पूर्वे ये ब्रह्मादयस् तैर् वा । अङ्गजं कामम् ॥३०॥

 ओ)०(ओ

॥ ३.१२.३१ ॥

तेजीयसाम् अपि ह्य् एतन् न सुश्लोक्यं जगद्गुरो ।
यद्वृत्तम् अनुतिष्ठन् वै लोकः क्षेमाय कल्पते ॥

श्रीधरः  तेजीयसाम् अतितेजस्विनाम् अपि सुश्लोक्यं सत्कीर्तिदं न भवति । येषां तेजीयसां वृत्तम् ॥३१॥

क्रमसन्दर्भः  न व्याख्यातम्.

विश्वनाथः  सुश्लोक्यं सङ्कीर्त्यर्हं वृत्तं चरित्रम् ॥३१॥

 ओ)०(ओ

॥ ३.१२.३२ ॥

तस्मै नमो भगवते य इदं स्वेन रोचिषा ।
आत्मस्थं व्यञ्जयाम् आस स धर्मं पातुम् अर्हति ॥

श्रीधरः, क्रमसन्दर्भः  न व्याख्यातम्.

विश्वनाथः  एवं प्रबोधितोऽपि ब्रह्मा यदा न प्राबुध्यत, तदा भगवत्कृपां विना कामं प्रकारान्तरेण नोपशाम्येद् इति सिद्धान्तम् अनुस्मृत्य ते मुनयो भगवन्तम् एव प्रापद्यन्तेत्याहतस्मा इति ॥३२॥

 ओ)०(ओ

॥ ३.१२.३३ ॥

स इत्थं गृणतः पुत्रान् पुरो दृष्ट्वा प्रजापतीन् ।
प्रजापतिपतिस् तन्वं तत्याज व्रीडितस् तदा ।
तां दिशो जगृहुर् घोरां नीहारं यद् विदुस् तमः ॥

मध्वः  यां तत्याज विभुर् ब्रह्मा मानुषी वाक् च सा स्मृता ।
सरस्वतीं निजां भार्यां देवीं वाचं च तां विदुः ॥ इति च ॥३३॥

श्रीधरः  तन्वं तनुम् ॥३३॥

क्रमसन्दर्भः  न व्याख्यातम्.

विश्वनाथः  तन्वं तनुं तत्याजेति महापातकस्य प्राणान्तम् एव प्रायश्चित्तं मुख्यम् इति ज्ञापयामास । द्विपरार्धमध्ये तस्य तनुत्यागसम्भवाद् भावत्याग एव तनुत्यागत्वेनोक्तः । दिश इति ता एव तमसा अद्याप्य् आव्रीयन्ते ॥३३॥

 ओ)०(ओ

॥ ३.१२.३४ ॥

कदाचिद् ध्यायतः स्रष्टुर् वेदा आसंश् चतुर्मुखात् ।
कथं स्रक्ष्याम्य् अहं लोकान् समवेतान् यथा पुरा ॥

श्रीधरः  कथं स्रक्ष्यामीत्य् अभिध्यायतः स्रष्टुर् ब्रह्मणश् चतुःसङ्ख्यायुक्तान् मुखात् । समवेतान् सुसङ्गतान् । यथा पुरा प्राक् कल्पे ॥३४॥

क्रमसन्दर्भः  न व्याख्यातम्.

विश्वनाथः  तेजीयसां न दोषाय वह्नेः सर्वभुजो यथा [भा.पु. १०.३३.३२] इत्यादिवचनात् स्वकन्यानुगामिनोऽपि ब्रह्मणो मालिन्यं नाशङ्कनीयम् इति वक्तुं ब्रह्मणस् तेजस्वीत्वम् आहकदाचिद् इत्य् आदिना । नानाशक्त्युपबृंहितः इत्य् अन्तेन ग्रन्थेन यथा पुराहम् असृजं तथा कथं स्रक्ष्यामीति ध्यायतः वेदा आसन्न् इति वेदेषु सृष्टिप्रकारः सर्व एव वर्तत इति तद्दृष्ट्या सुखेन सृजेति भगवदाज्ञावशाद् इति भावः ॥३४॥

 ō)0(ō

॥ ३.१२.३५ ॥

चातुर्होत्रं कर्मतन्त्रम् ऊपवेदनयैः सह ।
धर्मस्य पादाश् चत्वारस् तथैवाश्रमवृत्तयः ॥

श्रीधरः  चातुर्होत्रं होत्रादीनां चतुर्णां कर्म । कर्मतन्त्रं यज्ञविस्तारः । उपवेदैर् न्यायैश् च सह । आश्रमास् तद् वृत्तयश् चासन् ॥३५॥

क्रमसन्दर्भः  न व्याख्यातम्.

विश्वनाथः  होता उद्गाता अध्वर्युर् ब्रह्मेति चतुर्णां होत्ṝणां कर्म चातुर्होत्रम् । कर्मतन्त्रं यज्ञविस्तारः उपवेदैर् नयैर् न्यायैश् च सह । आश्रमस् तद्वृत्तयश् चासन् ॥३५॥

 ō)0(ō

॥ ३.१२.३६ ॥

विदुर उवाच
स वै विश्वसृजाम् ईशो वेदादीन् मुखतोऽसृजत् ।
यद् यद् येनासृजद् देवस् तन् मे ब्रूहि तपोधन ॥

मध्वः  अभिमानितः शब्दतश् च ब्रह्मा वेदान् ससर्ज ह ।
यज्ञादींश् च क्लिपे वाचा तथा सर्वाभिमानिनः ॥३६॥

श्रीधरः  मुखतो मुखेभ्यः ॥३६॥

क्रमसन्दर्भः  न व्याख्यातम्.

विश्वनाथः  मुखतो मुखेभ्यः ॥३६॥

 ओ)०(ओ

॥ ३.१२.३७ ॥

मैत्रेय उवाच

ऋग्यजुःसामाथर्वाख्यान् वेदान् पूर्वादिभिर् मुखैः ।
शास्त्रम् इज्यां स्तुतिस्तोमं प्रायश्चित्तं व्यधात् क्रमात् ॥

श्रीधरः  चातुर्होत्रसृष्टिक्रमम् आहशस्त्रम् अप्रगीतमन्त्रस्तोत्रं होतुः कर्म । इज्याम् अध्वर्योः कर्म । स्तुतिस्तोमं स्तुतिः सङ्ग ईतं, स्तोमं तद् अर्थम् ऋक्सम् ऊदायं त्रिवृत् स्तोमो भवति इत्यादिविहितम् ऊद्नातृप्रयोज्यम् । प्रायश्चित्तं ब्राह्मम् ॥३७॥

क्रमसन्दर्भः  न व्याख्यातम्.

विश्वनाथः  चतुर्होत्रस्य सृष्टीम् आहशस्त्रम् अप्रगीतम् अस्त्रस्तोत्रं होतुः कर्म । इज्याम् अध्वर्योः कर्म । स्तुतिस्तोमं स्तुतिः सङ्गीतं स्तोत्रं, स्तोमं तदर्थम् ऋक्समुदायम् । त्रिवृत् स्तोमो भवतीत्य् आदि विहितम् ऊद्गातुः कर्म । प्रायश्चित्तं ब्रह्मणः कर्म ॥३७॥

 ओ)०(ओ

॥ ३.१२.३८ ॥

आयुर्वेदं धनुर्वेदं गान्धर्वं वेदम् आत्मनः ।
स्थापत्यं चासृजद् वेदं क्रमात् पूर्वादिभिर् मुखैः ॥

श्रीधरः  उपवेदक्रमम् आहआयुर्वेदाम् इति । आत्मनो मुखैः । स्थापत्यं विश्वकर्मशास्त्रम् ।

क्रमसन्दर्भः  न व्याख्यातम्.

विश्वनाथः  उपवेदानां सृष्टिम् आहआयुर् इति । स्थापत्यं स्थपतेः कर्म विश्वकर्मशास्त्रम् ॥३८॥

 ओ)०(ओ

॥ ३.१२.३९ ॥

इतिहासपुराणानि पञ्चमं वेदम् ईश्वरः ।
सर्वेभ्य एव वक्त्रेभ्यः ससृजे सर्वदर्शनः ॥

मध्वः  इतिहासपुराणे तु श्रुत्वा हरिमुखात् स्वयम् ।
भारतादीन् विना पश्चात् हरिणान्यैश् च निर्मितान् ॥ इति ॥३९॥

श्रीधरः  न व्याख्यातम्.

क्रमसन्दर्भः  इतिहासेति युग्मकम् । इतिहासेत्यादिकं प्रथमस्कन्धे विवृतमस्ति ॥३९॥

विश्वनाथः  सर्वेभ्य इति सर्वे वेदविवरणरूपत्वात् तेषाम् ॥३९॥

 ओ)०(ओ

॥ ३.१२.४० ॥

षोडश्युक्थौ पूर्ववक्त्रात् पुरीष्यग्निष्टुताव् अथ ।
आप्तोर्यामातिरात्रौ च वाजपेयं सगोसवम् ॥

श्रीधरः  कर्मतन्त्रक्रमम् आहषोडश्युक्थाव् इति । पुरीषी चयनम् । अग्निष्टुद् अग्निष्टोमः ।

क्रमसन्दर्भः  न व्याख्यातम्.

विश्वनाथः  कर्मतन्त्रसृष्टिम् आहषोडश्युक्थाव् इति । पूरीर्षि चयनम् अग्निष्टुत् अग्निष्टोमः एतौ दक्षिणवक्त्राद् इत्य् एवं क्रमः सर्वत्र द्रष्टव्यः ॥४०॥

 ओ)०(ओ

॥ ३.१२.४१ ॥

विद्या दानं तपः सत्यं धर्मस्येति पदानि च ।
आश्रमांश् च यथासङ्ख्यम् असृजत् सह वृत्तिभिः ॥

श्रीधरः, विश्वनाथः  विद्येति शौचम् । क्षेत्रज्ञस्येश्वरज्ञानाद् विशुद्धिः परमा मता इति स्मृतेः । दानम् इति दया, भूताभयप्रदानस्य कलां नार्हन्ति षोडशीम् इति वचनात् । एवं च, तपः शौचं दया सत्यम् इति पादाः कृते कृताः [भा.पु. १.१७.२४] इति प्रथमस्कन्धोक्तेर् अविरोधः ॥४१॥

क्रमसन्दर्भः  न व्याख्यातम्.

 ō)0(ō

॥ ३.१२.४२ ॥

सावित्रं प्राजापत्यं च ब्राह्मं चाथ बृहत् तथा ।
वार्ता सञ्चयशालीनशिलोञ्छ इति वै गृहे ॥

मध्वः  प्राजापत्यं ब्रह्मचर्यम् एकभार्यर्तुगामिता इति व्यासस्मृतौ । वार्ता यायावरं ज्ञेयम् एका हि त्वम् असञ्चय इति ॥४२॥

श्रीधरः  ब्रह्मचर्याद्याश्रमेष्व् एकैकस्य चातुर्विध्यम् आहसावित्रं ब्रह्मचर्यं, उपनयनाद् आरभ्य गायत्रीम् अधीयानस्य त्रिरात्रम् । प्राजापत्यं ब्रतान्य् आचरतः संवत्सरम् । ब्राह्मं वेदग्रहणान्तम् । बृहन्नैष्ठिकम् । वार्ता अनिषिद्धकृष्यादिवृत्तिः । सञ्चयो याजनादिवृत्तिः । शालीनम् अयाचितवृत्तिः । शिलोञ्छः पतितकणिशकणवृत्तिः । एकवचनम् आर्षम् । इत्य् एता गृहे वृत्तय इति । यद् वा, शिलोञ्छ इति द्वन्द्वैक्ये सप्तमी । एवं वृत्तिभेदे सति गृहे स्थिता भवन्तीत्य् अर्थः ॥४२॥

क्रमसन्दर्भः  सावित्रम् इत्य् आदयो ब्रह्मचर्यभेदाः वार्तेति । सर्वेऽपि द्वन्द्वो विभाषयैकवद् भवतीति न्यायात् । ऊकालोऽच् ह्रस्वदीर्घप्लुत [पा. १.२.२७] इतिवत् ॥४२॥

विश्वनाथः  उपनयनाद् आरभ्य गायत्रीम् अधीयानस्य त्रिरात्रं व्याप्य ब्रह्मचर्यं सावित्रम् । व्रतान्य् आचरतः संवत्सरपर्यन्तं बृहद् इति चतुर्विधं ब्रह्मचर्यम् । वार्ता अनिषिद्धकृष्यादिवृत्तिः । सञ्चयो याजनादिवृत्तिः । शालीनम् अयाचितवृत्तिः । शिलोञ्छनं पतितकणिशकणवृत्तिः । शिलोञ्छ इति द्वन्द्वैक्यम् ऊकालोऽच् ह्रस्वदीर्घप्लुत [पा. १.२.२७] इतिवत् । गृहे इति जीविकाचातुर्विध्यात् गार्हस्थ्यम् अपि चतुर्विधम् इत्य् अर्थः ॥४२॥

 ओ)०(ओ

॥ ३.१२.४३ ॥

वैखानसा वालखिल्यौडुम्बराः फेनपा वने ।
न्यासे कुटीचकः पूर्वं बह्वोदो हंसनिष्क्रियौ ॥

मध्वः  वैखानसा मूलभक्षाः फलभक्षा उडुम्बराः ।
वालखिल्याः सर्वभक्षा फेनपा वत्स फेनपाः ॥ इति च ॥४३॥

श्रीधरः  वने स्थिताश् चत्वारः । तत्र वैखानसा अकृष्टपच्यवृत्तयः । वालखिल्या नवेऽन्ने लब्धे पूर्वसञ्चितान्नत्यागिनः । औदुम्बराः प्रातर् उत्थाय यां दिशं प्रथमं पश्यन्ति तत आहृतैः फलादिभिर् जीवन्तः । फेनपाः स्वयं पतितैः फलादिभिर् जीवन्तः । कुटीचकः स्वाश्रमकर्मप्रधानः । बह्वोदः कर्मोपसर्जनीकृत्य ज्ञानप्रधानः । हंसो ज्ञानाभ्यासनिष्ठः । निष्क्रियः प्राप्ततत्त्वः । एते च सर्वे यथोत्तरं श्रेष्ठाः ॥४३॥

क्रमसन्दर्भः  न व्याख्यातम्.

विश्वनाथः  वैखानसाः अकृष्टपच्यवृत्तयः । वालखिल्याः नवेऽन्ने लब्धे पूर्वसञ्चितान्नत्यागिनः । ऊडुम्बराः प्रातर् उत्थाय यां दिशं प्रथमं पश्यन्ति तत आहृतैः फलादिभिर् जीवन्तः । फेनपाः स्वयं पतितैः फलादिभिर् जीवन्तः । वने इति वृत्तिभेदेन नामभेदाद् वानप्रस्थाश्रमोऽपि चतुर्विधः । न्यासे इति सन्न्यासोऽपि चतुर्विधः । तत्र कुटीचकः स्वाश्रमकर्मप्रधानः । बह्वोदः कर्मोपसर्जनीकृत्य ज्ञानप्रधानः । हंसो ज्ञानाभ्यासनिष्ठः । निष्क्रियः प्राप्ततत्त्व इति यथोत्तरं श्रेष्ठाः ॥४३॥

 ō)0(ō

॥ ३.१२.४४ ॥

आन्वीक्षिकी त्रयी वार्ता दण्डनीतिस् तथैव च ।
एवं व्याहृतयश् चासन् प्रणवो ह्य् अस्य दह्रतः ॥

मध्वः  आन्वीक्षकी तन्त्रविद्या सा च वेदानुसारिणी ।
विशेष्सर्वुप्रोक्ता शिवाद्युक्ता ज्ञेया वेदबहिष्कृताः ॥
दण्डनीतिः राजधर्मस् त्रयीवेदाः प्रकीर्तितः ।
वार्तावाणिज्यकादिः स्याद् एताभिर् युत् तु जीवनम् ।
तद् आन्वीक्षिक्यादिनाम ब्रह्मणा निर्मितं पुरा ॥ इति च ।

प्रणवः पूर्ववक्त्रात् ।

प्रणवः पूर्ववक्त्रेण भूर्आद्याश् च मुखत्रयात् ।
प्रदक्षिणम् अवर्तन्त वेदाश् चैवाश्रमास् तथा ॥४४॥

श्रीधरः  न्यायादीनां पूर्वादिक्रमेणोत्पत्तिम् आहआन्वीक्षिकीति । आन्वीक्षिक्याद्या मोक्षधर्मकामार्थविद्याः । भूर्भूवःस्वर् इति व्यस्तास् तिस्रः । समस्ता चतुर्थी । यथाह आश्वलायनःएवं व्याहृतयः प्रोक्ता व्यस्ताः समस्ताः इति । यद् वा, मह इति चतुर्थी । तथा च श्रुतिः

भूर्भुवःसुवर् इति वा एतास् तिस्रो व्याहृतयः । तासाम् ऊ ह स्मैतां चतुर्थीं माहाचमस्यः प्रवेदयते मह इति ॥ इति ।

दह्रतो हृदयाकाशात् ॥४४॥

क्रमसन्दर्भः  न व्याख्यातम्.

विश्वनाथः  न्यायादीनां पूर्वादिक्रमेणोत्पत्तिम् आहआन्वीक्षिकीति । आन्वीक्षिक्याद्या मोक्षधर्मकामार्थविद्याः । भूर्भूवःस्वर् इति व्यस्तास् तिस्रः । समस्ता चतुर्थीत्य् एवं चतस्रो व्याहृतयः । यथाह आश्वलायनःएवं व्याहृतयः प्रोक्ता व्यस्ताः समस्ता अपि इति । यद् वा, मह इति चतुर्थी । तथा च श्रुतिः

भूर्भुवःसुवर् इति वा एतास् तिस्रो व्याहृतयः । तासाम् ऊ ह स्मैतां चतुर्थीं माहाचमस्यः प्रवेदयते महतीम् इति ॥ इति ।

हृत् स्वतः हृदयाकाशात् । दह्रत इति पाठे स एवार्थः ॥४४॥

 ō)0(ō

॥ ३.१२.४५ ॥

तस्योष्णिग् आसील् लोमभ्यो गायत्री च त्वचो विभोः ।
त्रिष्टुं मांसात् स्नुतोऽनुष्टुब् जगत्य् अस्थ्नः प्रजापतेः ॥

श्रीधरः  स्नुतः स्नायुतः । अनुष्टुप् स्नावान् इति श्रुतेः ॥४५॥

क्रमसन्दर्भः  न व्याख्यातम्.

विश्वनाथः  छन्दसाम् उत्पत्तिम् आहतस्येति । स्नुतः सान्युतः सर्वाङ्गाच्छादकनाडीत इत्य् अर्थः । अनुष्टुप् स्नावान् इति श्रुतेः ॥४५॥

 ओ)०(ओ

॥ ३.१२.४६४७ ॥

मज्जायाः पङ्क्तिर् उत्पन्ना बृहती प्राणतोऽभवत् ।
स्पर्शस् तस्याभवज् जीवः स्वरो देह उदाहृतः ॥
ऊष्माणम् इन्द्रियाण्य् आहुर् अन्तःस्था बलम् आत्मनः ।
स्वराः सप्त विहारेण भवन्ति स्म प्रजापतेः ॥

मध्वः  स्पर्शास् तस्याभवजीवात् स्वरा देहात् प्रजज्ञिरे ।
ऊष्माण इन्द्रियेभ्यश् च अन्तस्था बलतो विभोः ॥ इति च ।

यस्मात् यज् जायते चाङ्गात् तत् तद् अङ्गाभिधं भवेत् ॥ इति च ॥४६४७॥

श्रीधरः  महाकल्पे ब्रह्मा शब्दब्रह्मरूपोऽभवद् इत्य् उक्तं तद् एव दर्शयन् वर्णानाम् ऊत्पत्तिम् आहस्पर्श इति सार्धेन । स्पर्शः कादिवर्गपञ्चकम् । स्वरोऽकारादिः । ऊष्माणः शषसहचतुष्कम् । अन्तस्था यरलवाः । सप्तस्वराः षड्जादयः । विहारेण क्रीडया ॥४६४७॥

क्रमसन्दर्भः  न व्याख्यातम्.

विश्वनाथः  वर्णानाम् उत्पत्तिम् आहस्पर्श इति सार्धेन । कादिवर्गपञ्चकं स्पर्शः । स्वरोऽकारादिः । ऊष्माणः शषसहचतुष्कम् । अन्तस्था यरलवाः । सप्तस्वराः षड्जादयः । विहारेण क्रीडया ॥४७॥

 ओ)०(ओ

॥ ३.१२.४८ ॥

शब्दब्रह्मात्मनस् तस्य व्यक्ताव्यक्तात्मनः परः ।
ब्रह्मावभाति विततो नानाशक्त्युपबृंहितः ॥

मध्वः  शब्दब्रह्मात्मको ब्रह्मा सर्वशब्दोऽभिधीयते ।
ऋते नारायणादीनि नान्मां स विषयो यतः ॥
व्यक्तब्रह्माण्डम् उद्दिष्टम् अव्यक्तं महदादि च ।
तद्व्यापकत्वाद् ब्रह्मा तु व्यक्तात्मकः सदा स्मृतः ॥ इति च ॥४८॥

श्रीधरः  अत एव शब्दतनुत्वाद् ब्रह्मणः परमेश्वरो नित्यं प्रकाशत इत्य् आहव्यक्ता वैखरी, अव्यक्तः प्रणवः, तदात्मनस् तस्य ब्रह्मणः परः परमेश्वरोऽवभाति । कीदृशः ? ब्रह्म परिपूर्णः, तत्राव्यक्तात्मनो ब्रह्मरूपो विततोऽवभटि व्यक्तात्मनो नानाभक्त्युपबृंहित इन्द्रादिरूपोऽवभाति ॥४८॥

क्रमसन्दर्भः  शब्द ब्रह्मेति । व्यक्ताव्यक्तौ वैखरीप्रणवौ । तत्तदात्मकात् सर्वस्माद् अपि वेदान्तस्य परमेश्वर एवाभाति । स एव च ब्रह्मपरिपूर्णरूपः । तत्र हेतुःस्वरूपतोऽविततः शक्तिश् च नानेति ॥४८॥

विश्वनाथः  परमेश्वरस्फूर्त्यैव ब्रह्मणस् तेजस्वित्वम् अधिकम् इत्य् आहशब्दब्रह्म वेदस् तन्मय एव आत्मा देहो यस्य तस्य । यतो व्यक्ता वैखरी, अव्यक्तः प्रणवः, तदात्मनस् तस्य ब्रह्मण उपास्यत्वेन परः परमेश्वर आभाति सम्यक् स्फुरति । य एव निर्विशेषज्ञानगम्यत्वेन ब्रह्म । सविशेषशुद्धज्ञानगम्यत्वेन नानाशक्त्युपवृत्तं हितो भगवान् इत्य् अतस् तस्य कन्यानुगमनजन्यमालिन्यं नास्तीति साधितम् ॥४८॥

 ō)0(ō

॥ ३.१२.४९ ॥

ततोऽपराम् ऊपादाय स सर्गाय मनो दधे ।
ऋषीणां भूरिवीर्याणाम् अपि सर्गम् अविस्तृतम् ॥

मध्वः  ऋषीणां भूरिवीर्याणाम् इति सिंहावलोकनम् ।
यत्र पश्चात्तनः श्रेष्ठास् तत्र सिंहावलोकनम् ॥ इति ब्रह्मतर्के ॥४९॥

श्रीधरः  या पूर्वं विसृष्टा सती नीहारं तमोऽभवत् । ततोऽपराम् अनिषिद्धकाम् आसक्तां तनुम् । शब्दब्रह्मतनुस् तु सदास्त्य् एव । तन्वन्तरग्रहणे कारणम् आहऋषीणाम् इत्यादिना ॥४९॥

क्रमसन्दर्भः  न व्याख्यातम्.

विश्वनाथः  या पूर्वं विसृष्टा सती नीहारं तमोऽभवत् । ततोऽपराम् अनिषिद्धकाम् आसक्तां तनुम् । शब्दब्रह्मतनुस् तु सदास्त्य् एव । ननु तेन पूर्वसृष्टौ मरीच्यादय एव बहुतराः प्रजाः सृजन्तीति सर्गे तस्यालं पुनः प्रयत्नेनेत्य् अत आहऋषीणाम् इति ॥४९॥

 ō)0(ō

॥ ३.१२.५० ॥

ज्ञात्वा तद् धृदये भूयश् चिन्तयाम् आस कौरव ।
अहो अद्भुतम् एतन् मे व्यापृतस्यापि नित्यदा ॥

श्रीधरः  चिन्ताम् एवाहअहो इति । व्यपृतस्य व्यापारं कुर्वाणस्य ॥५०॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१२.५१ ॥

न ह्य् एधन्ते प्रजा नूनं दैवम् अत्र विघातकम् ।
एवं युक्तकृतस् तस्य दैवं चावेक्षतस् तदा ॥

मध्वः  केन व्याप्तत्वात् कायः ॥५१॥

श्रीधरः  युक्तकृतो यथोचितं कुर्वतः ॥५१॥

क्रमसन्दर्भः  न व्याख्यातम्.

विश्वनाथः  युक्तकृतः यथोचितं कुर्वतः ॥५१॥

 ō)0(ō

॥ ३.१२.५२ ॥

कस्य रूपम् अभूद् द्वेधा यत् कायम् अभिचक्षते ।
ताभ्यां रूपविभागाभ्यां मिथुनं समपद्यत ॥

श्रीधरः  अत एव कस्य ब्रह्मणो रूपं द्विधा भूतम् इत्य् आश्चर्यात् कायम् अद्याप्य् अभिचक्षते ॥५२॥

क्रमसन्दर्भः  न व्याख्यातम्.

विश्वनाथः  दैवं स्वीयदिष्टम् एवावेक्षमाणस्य कस्य ब्रह्मणः रूपम् एकम् एव द्विधा एकं श्मश्रुयुक्तम् अपरं कुचद्वययुक्तम् इति द्विविधम् अभूत् । यद् उभयम् अपि कायं कसम्बन्धित्वात् कायशब्दवाच्यं नडादित्वात् यन् न लोपश् छान्दसः ॥५२॥

 ओ)०(ओ

॥ ३.१२.५३ ॥

यस् तु तत्र पुमान् सोऽभून् मनुः स्वायम्भुवः स्वराट् ।
स्त्री यासीच् छतरूपाख्या महिष्य् अस्य महात्मनः ॥

श्रीधरः  या स्त्री सा अस्य महिष्य् आसीत् ॥५३॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१२.५४ ॥

तदा मिथुनधर्मेण प्रजा ह्य् एधां बभूविरे ।
स चापि शतरूपायां पञ्चापत्यान्य् अजीजनत् ॥

श्रीधरः  एधां बभूविरे वृद्धिं प्राप्ताः । तद् एवाहस चापीति ।

क्रमसन्दर्भः  न व्याख्यातम्.

विश्वनाथः  स च स्वायम्भुवः ॥५४॥

 ओ)०(ओ

॥ ३.१२.५५ ॥

प्रियव्रतोत्तानपादौ तिस्रः कन्याश् च भारत ।
आकूतिर् देवहूतिश् च प्रसूतिर् इति सत्तम ॥

न कतमेनापि व्याख्यातम्.

 ō)0(ō

॥ ३.१२.५६ ॥

आकूतिं रुचये प्रादात् कर्दमाय तु मध्यमाम् ।
दक्षायादात् प्रसूतिं च यत आपूरितं जगत् ॥

श्रीधरः  यतो यासां सन्ततिभिः ॥५६॥

क्रमसन्दर्भः  न व्याख्यातम्.

विश्वनाथः  यतः यासां सन्ततिभिः ॥५६॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
तृतीये द्वादशोऽध्यायः सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदूरमैत्रेयसंवादे सृष्टिवर्णनं नाम
द्वादशोऽध्यायः ।
॥१२॥

(३.१३)
अथ त्रयोदशोऽध्यायः
विदुरमैत्रेयसंवादे पृथिव्युद्धरणं नाम

॥ ३.१३.१ ॥

श्रीशुक उवाच
निशम्य वाचं वदतो मुनेः पुण्यतमां नृप ।
भूयः पप्रच्छ कौरव्यो वासुदेवकथादृतः ॥

श्रीधरः
त्रयोदशे सिसृक्षायां मनोर् आकस्मिकाप्लुताम् ।
धराम् उद्धर्तुम् उद्भूतात् क्रोडाद् दैत्यानुसूदनम् ॥

क्रमसन्दर्भः  आदृतिर् अस्यास्तीत्य् आदृतः सादर इत्य् अर्थः । अर्श आदित्वादच् ॥१॥

विश्वनाथः
त्रयोदशे मनोर् वाचा ध्यायतो ब्रह्मणो नसः ।
उद्भूय गां गतः क्रोडो गाम् उद्दध्रे द्विजैः स्तुतः ॥

आदृतिर् अस्यास्तीत्य् अर्श आद्यच् आदृतः सादर इत्य् अर्थः । यद् वा, कथयैव कर्त्र्या माम् असौ विदुरः शृणोतु, मन्माधुर्यम् एतत् कर्तृकास्वादात् सार्थकं भवत्व् इत्य् आदृतः । यद् वा, कथायाम् आदृतः वक्तृभिः श्रोतृभिश् चेत्य् अर्थः ॥१॥

 ō)0(ō

॥ ३.१३.२ ॥

विदुर उवाच
स वै स्वायम्भुवः सम्राट् प्रियः पुत्रः स्वयम्भुवः ।
प्रतिलभ्य प्रियां पत्नीं किं चकार ततो मुने ॥

श्रीधरः  स्वयम्भुवः पुत्रस् तद्देहांशत्वात् ॥२॥

क्रमसन्दर्भः, विश्वनाथः   न व्याख्यातम्.

 ō)0(ō

॥ ३.१३.३ ॥

चरितं तस्य राजर्षेर् आदिराजस्य सत्तम ।
ब्रूहि मे श्रद्दधानाय विष्वक्सेनाश्रयो ह्य् असौ ॥

श्रीधरः  विष्वक्सेनो हरिर् एवाश्रयो यस्य सः ।

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१३.४ ॥

श्रुतस्य पुंसां सुचिरश्रमस्य
नन्व् अञ्जसा सूरिभिर् ईडितोऽर्थः ।
तत्तद्गुणानुश्रवणं मुकुन्द
पादारविन्दं हृदयेषु येषाम् ॥

श्रीधरः  अतस् तस्य चरितं श्रोतव्यम् इत्य् आहसुचिरं श्रमो यस्मिंस् तस्य पुंसां श्रुतस्याञ्जसा मुख्यत्वेनायम् एवार्थ ईडितः स्तुतो ननु । मुकुन्दपादारविन्दं येषां हृदयेष्व् अस्ति तेषां भागवतानां गुणानुश्रवणम् इति यत् ॥४॥

क्रमसन्दर्भः  न व्याख्यातम् ।

विश्वनाथः  विशेष्साक्षकथाश्रवणं विना विदुषाम् अपि विद्या विफला भवतीत्य् आहसुचिरं श्रमो यस्मिन् तस्य गुरुमुखात् श्रुतस्य शास्त्राद्यध्ययन्स्येत्य् अर्थः । अयम् एवार्थः प्रयोजनम् । ईडितः स्तुतः तदन्यस् तु निन्दित इत्य् अर्थः । स च कः येषां येषां हृदयेषु कृष्णपादपद्मं वर्तते तेषां तेषां गुणानुश्रवणकीर्तनादीत्य् अर्थः ॥४॥

 ō)0(ō

॥ ३.१३.५ ॥

श्रीशुक उवाच
इति ब्रुवाणं विदुरं विनीतं
सहस्रशीर्ष्णश् चरणोपधानम् ।
प्रहृष्टरोमा भगवत्कथायां
प्रणीयमानो मुनिर् अभ्यचष्ट ॥

श्रीधरः  सहस्रशीर्षा श्रीकृष्णस् तच्चरणाव् उपधीयेते यस्मिन्, श्रीकृष्णः प्रीत्या यस्योत्सङ्गे चरणौ प्रसारयतीत्य् अर्थः । तम् अभ्यचष्ट अभ्यभाष्त । मुनिर् मैत्रेयः । प्रणीयमानस् तेन प्रवर्त्यमानः ॥५॥

क्रमसन्दर्भः  सहस्राणाम् अनन्तसङ्ख्यानां शीर्ष्णः श्रेष्ठरूपस्य श्रीकृष्णस्य चरणोपधानम् इति महाभारते श्रीभगवतस् तद्गृहभोजने प्रसिद्धम् । शीर्षस्य शीर्षंश् छन्दसि [पा. ६.१.६०] इति भगवान् पाणिनिः ॥५॥

विश्वनाथः  सहस्रशीर्षा विदुरशङ्कानिवृत्त्यर्थं तद्गृहे धृतसहस्रशीर्षविग्रहः श्रीकृष्णस्य चरणयोर् उपधानम् उपबर्हरूपं महाभारते विदुरगृहे भोजने भगवांस् तदुत्सङ्गे चरणौ निधाय सुष्वापेति प्रसिद्धेः । प्रणीयमानः तेन प्रवर्त्यमानः ॥५॥

 ō)0(ō

॥ ३.१३.६ ॥

मैत्रेय उवाच
यदा स्वभार्यया सार्धं जातः स्वायम्भुवो मनुः ।
प्राञ्जलिः प्रणतश् चेदं वेदगर्भम् अभाषत ॥

श्रीधरः  वेदगर्भं ब्रह्माणम् ॥६॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१३.७ ॥

त्वम् एकः सर्वभूतानां जन्मकृद् वृत्तिदः पिता ।
तथापि नः प्रजानां ते शुश्रूषा केन वा भवेत् ॥

श्रीधरः  त्वम् एवैकः पिता सर्वेषाम् । यतो जन्मकृद् वृत्तिदः पोषकश् च त्वम् एव । अतस् तव यद्य् अप्य् अन्यापेक्षा नास्त्य् अथाप्य् अस्माकं ते शुश्रूषा केन कर्मणा भवेत् तद् विधेहीत्य् उत्तरेणान्वयः ॥७॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१३.८ ॥

तद् विधेहि नमस् तुभ्यं कर्मस्व् ईड्यात्मशक्तिषु ।
यत् कृत्वेह यशो विष्वग् अमुत्र च भवेद् गतिः ॥

श्रीधरः  हे ईड्य, आत्मशक्तिष्व् अस्मच्छक्येषु कर्मसु मध्ये केन कर्मणा भवेत् तद् विधेहि इदं कर्तव्यम् इति कथय । यत् कृत्वा यस्मिन् कृते सति । विष्वक् सर्वतः । अमुत्र परलोके ॥८॥

क्रमसन्दर्भः  यत् कृत्वेत्य् अत्र स्थितस्येत्य् अध्याहार्यम् ॥८॥

विश्वनाथः  हे ईड्य, आत्मशक्तिष्व् अस्मच्छक्येषु कर्मसु मध्ये केन कर्मणा ते सुश्रूषा भवेत् तद् विधेहि आज्ञापयेत्य् अर्थः । यत् कृत्वा स्थितस्य ममेत्य् अध्याहार्यम् ॥८॥

 ओ)०(ओ

॥ ३.१३.९ ॥

ब्रह्मोवाच
प्रीतस् तुभ्यम् अहं तात स्वस्ति स्ताद् वां क्षितीश्वर ।
 यन् निर्व्यलीकेन हृदा शाधि मेत्य् आत्मनार्पितम् ॥

श्रीधरः  वां युवाभ्यां स्वस्ति भद्रं स्तात् भूयात् । यद् यतो मा मां शाध्य् अनुशिक्षयेत्य् आत्मना स्वयम् एवार्पितं निवेदितम् अतः प्रीतोऽस्मि ॥९॥

क्रमसन्दर्भः  मत्सरोऽन्यशुभद्वेषः । स चात्रैकाकितया गुर्वाज्ञाकर्तृषु सजातीयेषु सम्भवतीति गतमत्सरैर् इत्य् उक्तम् ॥९॥

विश्वनाथः  तुभ्यं प्रीत इति । “पत्ये शेते” इतिवत् सम्प्रदानम् । अतो वां युवाभ्यां स्त्रीपुंसाभ्याम् एव स्वस्ति स्तात् । तद् यतो मा मां शाध्य् अनुशिक्षयेत्य् आत्मना स्वयम् एवार्पितम् । विशेष्यपदानुक्त्या अहन्तास्पदममतास्पदादिकं सर्वम् एव निवेदितम् इत्य् अर्थः ॥९॥

 ō)0(ō

॥ ३.१३.१० ॥

एतावत्य् आत्मजैर् वीर कार्या ह्य् अपचितिर् गुरौ ।
शक्त्याप्रमत्तैर् गृह्येत सादरं गतमत्सरैः ॥

श्रीधरः  अपचितिः पूजा । गृह्येत आज्ञेति शेषः । सनकादयो न कुर्वन्ति वयं किम् इति करिष्याम इत्य् एवम्भूतो गतो मत्सरो येभ्यः ॥१०॥

क्रमसन्दर्भः  न व्याख्यातम् ।

विश्वनाथः  अपचितिः सेवा गृह्येत आज्ञेति शेषः । सनकादयो न कुर्वन्ति वयं किम् इत्य् आज्ञां कुर्म इत्य् एवम्भूतो गतो मत्सरो येभ्य इति तैः ॥१०॥

 ओ)०(ओ

॥ ३.१३.११ ॥

स त्वम् अस्याम् अपत्यानि सदृशान्य् आत्मनो गुणैः ।
उत्पाद्य शास धर्मेण गां यज्ञैः पुरुषं यज ॥

श्रीधरः  गां शास शाधि पालयेत्य् अर्थः । पुरुषं हरिम् ॥११॥

क्रमसन्दर्भः  न व्याख्यातम् ।

विश्वनाथः  गां पृथ्वीं श्वास शाधि पालयेत्य् अर्थः ॥११॥

 ō)0(ō

॥ ३.१३.१२ ॥

परं शुश्रूषणं मह्यं स्यात् प्रजारक्षया नृप ।
भगवांस् ते प्रजाभर्तुर् हृषीकेशोऽनुतुष्यति ॥

श्रीधरः  प्रजापालकस्य ते तुष्टो भविष्यति ॥१२॥

क्रमसन्दर्भः  अपार्थाय अपार्थत्वायेत्य् अर्थः । यद् आत्मा नादृतः स्वयम् इति परमात्मानादरेण स्वत एवात्मानादरात् ॥१२॥

विश्वनाथः  मह्यं मम मां प्रीणयितुम् इति वा ॥१२॥

 ō)0(ō

॥ ३.१३.१३ ॥

येषां न तुष्टो भगवान् यज्ञलिङ्गो जनार्दनः ।
तेषां श्रमो ह्य् अपार्थाय यद् आत्मा नादृतः स्वयम् ॥

श्रीधरः  उदासीनस्य भगवतोऽतोषे मे को दोषः ? तत्राहयेषाम् इति । यज्ञलिङ्गो यज्ञमूर्तिः । अपगतोऽर्थो यस्मात् । केवलं श्रमायैवेत्य् अर्थः । यद् यस्माद् आत्मैव स्वयं नादृतः । तस्मिन्न् अतुष्टे स्वार्थस्यैवासिद्धेः सर्वात्मत्वाच् च तस्य ॥१३॥

क्रमसन्दर्भः  न व्याख्यातम् ।

विश्वनाथः  यज्ञैर् यजनैः अर्चनश्रवणकीर्तनाद्यैर् एव लिङ्ग्यते ज्ञायते इति सः । यद् यस्माद् आत्मैव नादृतः । परमात्मनादरेण स्वत एवात्मानादरात् तस्मिन्न् अतुष्टे स्वार्थस्यैवासिद्धेः ॥१३॥

 ō)0(ō

॥ ३.१३.१४ ॥

श्रीमनुर् उवाच
आदेशेऽहं भगवतो वर्तेयामीवसूदन ।
स्थानं त्व् इहानुजानीहि प्रजानां मम च प्रभो ॥

श्रीधरः  वर्तेय वर्तिष्ये । अमीवसूदन पापनाशन । अनुजानीद्यत्र स्थातव्यम् इत्य् अनुज्ञां देहि ॥१४॥

क्रमसन्दर्भः  न व्याख्यातम् ।

विश्वनाथः  वर्तेय वर्तिष्ये । स्थानं वसतिस्थलम् । अनुजानीहि परामृश । अमीवसूदन हे पापनाशन ॥१४॥


 ō)0(ō

॥ ३.१३.१५ ॥

यद् ओकः सर्वभूतानां मही मग्ना महाम्भसि ।
अस्या उद्धरणे यत्नो देव देव्या विधीयताम् ॥

श्रीधरः  महीति चेद् अत आहयदोकः स्थानं सा मही । हे देव, अस्या देव्याः ।

क्रमसन्दर्भः  यद् ओक इत्य् आदिकं पाद्मप्रसङ्गे ब्रह्मकथासूचनवद्वर्तमानकल्पजश्वेतवराहकथासूचनं ज्ञेयम् । यत्रैव स्वायम्भुवप्रसङ्गे प्राचेतसदक्षदौहित्रहिरण्याक्षवधरूपा चाक्षुषकथापि भविष्यति । अत्र तु श्यामतयाविर्भूत इति तमालनीलम् इति वक्ष्यति । महाम्भसि गर्भोदके ॥१५॥

विश्वनाथः  ननु पूर्वपूर्वकल्पे मनवः कुत्र सप्रजा आसन्न् इति श्रवणज्ञत्वात् त्वं जानासि न वेति चेत् सत्यं जानाम्य् एवेत्य् आहयद् ओक इति ॥१५॥

 ō)0(ō

॥ ३.१३.१६ ॥

श्रीमैत्रेय उवाच
परमेष्ठी त्व् अपां मध्ये तथा सन्नाम् अवेक्ष्य गाम् ।
कथम् एनां समुन्नेष्य इति दध्यौ धिया चिरम् ॥

श्रीधरः  पूर्वं पाने कृतेऽपि पुनर् अकाण्ड एवोद्भूतानाम् अपां मध्ये सन्नाम् अवसन्नां निमग्नाम् । समुन्नेष्ये उद्धरिष्यामि ॥१६॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१३.१७ ॥

सृजतो मे क्षितिर् वार्भिः प्लाव्यमाना रसां गता ।
अथात्र किम् अनुष्ठेयम् अस्माभिः सर्गयोजितैः ।
यस्याहं हृदयाद् आसं स ईशो विदधातु मे ॥

श्रीधरः  चिन्ताम् एवाहसृजतः सतः । वर्भिर् अद्भिः । रसां रसातलम् । ईश्वरेण सर्गे नियुक्तैः मेऽनुष्ठेयं स एव विदधातु सम्पादयतु ॥१७॥

क्रमसन्दर्भः  रसां गतेति । तदवकाशपर्यन्तं मग्नेत्य् अर्थः । रसाया अपि महीविवरत्वात् यस्येत्य् अर्धकम् । हृदयाद् आसं सङ्कल्पमात्रात् ॥१७॥

विश्वनाथः  रसां रसातलोपलक्षितं गर्भोदम् इत्य् अर्थः । रसातलस्य भूर्विवरत्वात् तत्र भुवो मज्जनानुपपत्तेः । विदधात्व् इति अनुष्ठेयम् इत्य् अस्य पूर्वस्यानुषङ्गः ॥१७॥

 ō)0(ō

॥ ३.१३.१८ ॥

इत्य् अभिध्यायतो नासाविवरात् सहसानघ ।
वराहतोको निरगाद् अङ्गुष्ठपरिमाणकः ॥

श्रीधरः  वराहतोकः सूक्ष्मो वराहः । खस्थ आकाशे स्थितः सन् ॥१८॥

क्रमसन्दर्भः  वराहतोको निरगाद् इति । तादृशभावाभावान् न पुत्रत्वादिव्यवहार इति ज्ञापितम् । अङ्गुष्ठपरिमाणक इति क्वचित् किन्तु स्वामिभिर् अग्रे अङ्गुष्ठाग्रप्रमाण इत्य् एव लिखिष्यते ॥१८॥

विश्वनाथः  वराहतोकः सूक्ष्मो वराहः ॥१८॥

ō)0(ō

॥ ३.१३.१९ ॥

तस्याभिपश्यतः खस्थः क्षणेन किल भारत ।
गजमात्रः प्रववृधे तद् अद्भुतम् अभून् महत् ॥

श्रीधरः, क्रमसन्दर्भः  न व्याख्यातम् ।

विश्वनाथः  गजमात्रः हस्तिशरीरपरिमितः ॥२०॥

 ō)0(ō

॥ ३.१३.२० ॥

मरीचिप्रमुखैर् विप्रैः कुमारैर् मनुना सह ।
दृष्ट्वा तत् सौकरं रूपं तर्कयाम् आस चित्रधा ॥

श्रीधरः  चित्रधा अनेकधा ॥२०॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१३.२१ ॥

किम् एतत् सूकरव्याजं सत्त्वं दिव्यम् अवस्थितम् ।
अहो बताश्चर्यम् इदं नासाया मे विनिःसृतम् ॥

न कतमेन व्याख्यातम्.

 ō)0(ō

॥ ३.१३.२२ ॥

दृष्टोऽङ्गुष्ठशिरोमात्रः क्षणाद् गण्डशिलासमः ।
अपि स्विद् भगवान् एष यज्ञो मे खेदयन् मनः ॥

श्रीधरः  पूर्वम् अङ्गुष्ठाग्रप्रमाणो दृष्टः । गण्डशिला स्थूलपाषाणस् तत् समः । यज्ञो विष्णुः । निजरूपतिरोधानेन मे मनः खेदयन् ॥२२॥

क्रमसन्दर्भः  खेदयन् अदृष्टरूपाविर्भावेन संशयैर् मनः क्षोभयन् ॥२२॥

विश्वनाथः  यज्ञः प्रथममन्वन्तरावतारः । खेदयन् अदृष्टरूपाविर्भावेन संशयैर् मनः क्षोभयन् ॥२२॥

 ō)0(ō

॥ ३.१३.२३ ॥

इति मीमांसतस् तस्य ब्रह्मणः सह सूनुभिः ।
भगवान् यज्ञपुरुषो जगर्जागेन्द्रसन्निभः ॥

श्रीधरः  इति मीमांसमानस्य सतः । जगर्जागर्जत् । गिरीन्द्रतुल्यः ॥२३॥

क्रमसन्दर्भः  जगर्ज तदनुमतिं कुर्वन् हुङ्कृतवान् इव । अगेन्द्रो महान् गिरिः ॥२३॥

विश्वनाथः  न व्याख्यातम्.
 ō)0(ō

॥ ३.१३.२४ ॥

ब्रह्माणं हर्षयाम् आस हरिस् तांश् च द्विजोत्तमान् ।
स्वगर्जितेन ककुभः प्रतिस्वनयता विभुः ॥

श्रीधरः  स्वेन असाधारणेन गर्जितेन ॥२४॥

क्रमसन्दर्भः  न व्याख्यातम्.

विश्वनाथः  ककुभो दिशः प्रतिस्वनयता प्रतिध्वनिमतीः कुर्वता ॥२४॥

 ō)0(ō

॥ ३.१३.२५ ॥

निशम्य ते घर्घरितं स्वखेद
क्षयिष्णु मायामयसूकरस्य ।
जनस्तपःसत्यनिवासिनस् ते
त्रिभिः पवित्रैर् मुनयोऽगृणन् स्म ॥

श्रीधरः  घर्घरितं तज्जात्यनुकरणध्वनिम् । अनिश्चयेन यः स्वखेदस् तस्य क्षयिष्णु क्षपयिष्णु नाशकम् । ते इति पुनर् उक्तिः प्रसिद्धिख्यापनार्था । त्रिभिः पवित्रैर् ऋग्यजुःसाममन्त्रैर् अगृणन्न् अस्तुवन् ॥२५॥

क्रमसन्दर्भः  मायात्र कृपैव ॥२५॥

विश्वनाथः  मायामयस्य कृपामयस्य ज्ञानमयस्येति वा मायाया अविद्याया अपि आमयो रोगो यस्मात् तस्येति वा । घर्घरितं तज्जात्यनुकरणध्वनिम् । स्वेषां तदनिश्चयेन पृथिव्या अनुपालम्भेन वा यः खेदस् तस्य क्षयिष्णु क्षपयिष्णु नाशकं ते ब्रह्मादयोऽगृणन् अस्तुवन्, तथा ते प्रसिद्धा जनआदिवासिनो भृग्वादयो मुनयस् त्रिभिः पवित्रैः ऋग्यजुःसाममन्त्रैर् अस्तुवन्न् इति ते इत्य् अस्य द्विःपाठाद् व्य्कह्येयम् ॥२५॥

 ō)0(ō

॥ ३.१३.२६ ॥

तेषां सतां वेदवितानमूर्तिर्
ब्रह्मावधार्यात्मगुणानुवादम् ।
विनद्य भूयो विबुधोदयाय
गजेन्द्रलीलो जलम् आविवेश ॥

श्रीधरः  वेदैर् वितन्यते स्तूयते मूर्तिर् यस्य सः । अत एवात्मनो गुणान् अनुवदति तथा तत् तेषां ब्रह्म उच्चारितं वेदम् अवधार्य ज्ञात्वा ॥२६॥

क्रमसन्दर्भः  न व्याख्यातम् ।

विश्वनाथः  वेदवितानरूपा सर्ववेदमयी, न तु प्राकृती मूर्तिर् यस्य सः । वेदानां भगवन्निःश्वासरूपत्वात् भगवन्निश्वासस्यैव लीलया ब्रह्मनासाप्रविष्टस्य शूकररूपत्वं ज्ञेयम् । अतस् तेषां मुनीनाम् आत्मगुणानुवादं तन्मुनिकर्तृकम् आत्मगुणानुकथनम् एव ब्रह्म वेदम् अवधार्य ज्ञात्वा ॥२६॥

 ō)0(ō

॥ ३.१३.२७ ॥

उत्क्षिप्तवालः खचरः कठोरः
सटा विधुन्वन् खररोमशत्वक् ।
खुराहताभ्रः सितदंष्ट्र ईक्षा
ज्योतिर् बभासे भगवान् महीध्रः ॥

श्रीधरः  कथम्भूतः सन्न् आविवेश ? इत्य् अपेक्षायाम् आह द्वाभ्याम् । उच्चैः क्षिप्तो वालः पुच्छं येन । खचर आकाशचारी । कथोरः कठिनः । सटाः स्कन्धवालान् । खराणि तीक्ष्णानि रोमाणि यस्याः सा त्वग्यस्य । खुरैर् आहतान्य् अभ्राणि येन । सितदंष्ट्रोऽतिशुक्लदंष्ट्रः । ईक्षा निरीक्षणम् एव ज्योतिर् आलोको यस्य । तदा प्रकाशान्तराभावात् । बभासेऽशोभत । महीध्रः पृथिव्या उद्धर्ता ॥२७॥

क्रमसन्दर्भः  खराणि रोमाणि सन्ति यस्याः सा त्वक् यस्य ॥२७॥

विश्वनाथः  जलं प्रविशतस् तस्य ध्यानम् आहौच्चैः क्षिप्तो वालः पुच्छं येन सः । खचर इति ब्रह्मलोकाद् आकाशमार्गेणैव त्रिलोक्याम् अवततारेत्य् अर्थः । खररोमयुक्ता त्वग् यस्य सः । ईक्षैव ज्योतिषी चन्द्रसूर्याव् इव यस्य सः । महीध्रः पृथिव्या उद्धर्ता पर्वततुल्यो वा ॥२७॥

 ō)0(ō

॥ ३.१३.२८ ॥

घ्राणेन पृथ्व्याः पदवीं विजिघ्रन्
क्रोडापदेशः स्वयम् अध्वराङ्गः ।
करालदंष्ट्रोऽप्य् अकरालदृग्भ्याम्
उद्वीक्ष्य विप्रान् गृणतोऽविशत् कम् ॥

श्रीधरः  क्रोडापदेशो वराहच्छड्मा । अतः स्वयम् अध्वराङ्गोऽपि पशुर् इव घ्राणेन विजिघ्रन् । गृणतः स्तोत्ṝन् विप्रान् उद्वीक्ष्योर्ध्वं वीक्ष्य कं जलम् आविशत् ॥२८॥

क्रमसन्दर्भः  क्रीडापदेशः प्राकृतक्रोडव्याजः । स्वयं तु अध्वराङ्गत्वाद् अप्राकृतक्रोडाकृतिर् इत्य् अर्थः । स्वभावोऽपि क्रोडस्येव दर्शित इत्य् आहघ्राणेनेति । आकृत्या अन्येषाम् उग्रोऽपि कृपादृष्ट्या भक्तानां परमसुकोमल इत्य् आहकरालेति ॥२८॥

विश्वनाथः  तस्य लीलाम् आहघ्राणेनेति । अध्वराङ्गः स्वयं वेद एव क्रोडापदेशो वराहच्छद्मेति । स्तनापदेशं फलयुग्मम् एव धत्ते मृदुः काञ्चनवल्लिर् इवेतिवद् अपह्नुत्यलङ्कारेण

क्रोडत्वस्यैव वास्तवत्वं प्रत्यायते ।
प्रकृतं यन् निषिद्ध्यान्यत् स्थाप्यते, सा त्व् अपह्नुतिर् ॥ इति लक्षणात् ।

कं जलम् ॥२८॥

 ओ)०(ओ

॥ ३.१३.२९ ॥

स वज्रकूटाङ्गनिपातवेग
विशीर्णकुक्षिः स्तनयन्न् उदन्वान् ।
उत्सृष्टदीर्घोर्मिभुजैर् इवार्तश्
चुक्रोश यज्ञेश्वर पाहि मेति ॥

श्रीधरः  तदानीन्तनसमुद्रध्वनिम् उत्प्रेक्षते । स उदन्वान् समुद्र आर्त इव स्तनयन् शब्दं कुर्वन् भो यज्ञेश्वर, मा मां पाहि माम् अव इत्य् एवं चुक्रोश । आर्तसादृश्यम् आहौत्सृष्टाः प्रसारिता दीर्घा ऊर्मय एव भुजास् तैर् विशिष्टः । आर्तत्वे हेतुः, वज्रकूटो वज्रमयः पर्वतस् तद्वद् अङ्गं यद् भगवतस् तस्य निपातवेगेन विशीर्णा कुक्षिर् यस्य ॥२९॥

क्रमसन्दर्भः  न व्याख्यातम् ।

विश्वनाथः  तदानीन्तनं समुद्रध्वनिम् उत्प्रेक्षते । वज्रकूटो वज्रमयः पर्वतस् तद्वद् अङ्गं यद् भगवतस् तस्य निपातवेगेन विशीर्णा कुक्षिर् यस्य स उदन्वान् स्वप्राणत्यागशङ्कयेवार्तुश् चुक्रोश । हे यज्ञेश्वर मा मां पाहीति चुक्रोश ॥२९॥

 ओ)०(ओ

॥ ३.१३.३० ॥

खुरैः क्षुरप्रैर् दरयंस् तद् आप
उत्पारपारं त्रिपरू रसायाम् ।
ददर्श गां तत्र सुषुप्सुर् अग्रे
यां जीवधानीं स्वयम् अभ्यधत्त ॥

श्रीधरः  तदा रसायां रसातले गां पृथ्वीं ददर्श । कः ? त्रिपरुः त्रीणि परूंषि सवनात्मकानि पर्वाणि यस्य । यज्ञमूर्तिर् इत्य् अर्थः । किं कुर्वन् ? क्षुरप्रा आयताग्राः शरास् तत् सदृशैः खुरैर् अपो दरयन् । कथम् ? उत्पारपारम् उत्पाराणां पारशून्यानाम् अप्य् अपां पारमवसानं यथा भवति तथा विदारयन् । कथम्भूतः ? अग्रे प्रलयसमये तत्र तास्व् अप्सु सुषुप्सुः शिशयिषुः सन् जीवा धीयन्ते यस्यां सर्वजीवाधारभूतां यां स्वयम् अभ्यधत्त आभिमुख्येन दधार । जठरे धृतवान् इत्य् अर्थः । अनेन तद् उद्धरणेऽनायासं द्योतयति ॥३०॥

क्रमसन्दर्भः  स्वदंष्ट्रयेत्य् अर्धकम् । अत्र विष्णुधर्मे विशेषश् च

पातालमूलेश्वरभोगसंहतौ
विन्यस्य पादौ पृथिवीं च बिभ्रतः ।
यस्योपमानो न भभूव सोऽच्युतो
ममास्तु माङ्गल्यविवृद्धये हरिः ॥ इति ।

अत्र तु सलिले स्वखुराक्रान्त इति वक्ष्यति ॥३०॥

विश्वनाथः  क्षुरप्रैर् अस्त्रविशेषैर् इव खुरैस् तदा अपो जलानि दरयन् । उत्पाराणां पारशून्यानाम् अप्य् अपां पारम् अवसानं यथा स्यात् तथा दरयन् त्रीणि परूंषि सवनात्मकानि पर्वाणि यस्य, यज्ञमूर्तिर् इत्य् अर्थः । रसायां रसातलोपलक्षिते पातालतले गर्भोदे इत्य् अर्थः । अतलादीनां सप्तानाम् एव भूविवरत्वेन पृथिवीत्वात् रसातले तस्याः स्थित्यसम्भवात् । यद् उक्तं विष्णुधर्मे

पातालमूलेश्वरभोगसंहतौ
विन्यस्य पादौ पृथिवीं च बिभ्रतः ।
यस्योपमानो न भभूव सोऽच्युतो
ममास्तु माङ्गल्यविवृद्धये हरिः ॥ इति ।

अत्रापि सलिले स्वखुराक्रान्त इति वक्ष्यति । गां पृथ्वीं जीवधानीं जीवा धीयन्तेऽस्याम् इति जीवधानीम् अभ्यधत्त स्वयम् एव वेदरूपेणोद्धृतवान् इत्य् अर्थः ॥३०॥

 ओ)०(ओ

॥ ३.१३.३१३२ ॥

स्वदंष्ट्रयोद्धृत्य महीं निमग्नां
स उत्थितः संरुरुचे रसायाः ।
तत्रापि दैत्यं गदयापतन्तं
सुनाभसन्दीपिततीव्रमन्युः ॥

जघान रुन्धानम् असह्यविक्रमं
स लीलयेभं मृगराड् इवाम्भसि ।
तद्रक्तपङ्काङ्कितगण्डतुण्डो
यथा गजेन्द्रो जगतीं विभिन्दन् ॥

मध्वः  ब्रह्मजस् तु हिरण्याक्षः प्रथमः दंष्ट्रया हतः ।
स एव पार्षदाविष्टो द्वितीयः कर्णताडनात् ॥
पूर्वं लयोदके मग्नां द्वितीयं तेन मज्जिताम् ।
भुवम् उद्धरतैवासौ हरिणा क्रोडमूर्तिना ॥ इति ब्रह्माण्डे ॥३२॥

श्रीधरः  रसायाः सकाशाद् उत्थितः संरुरुचे सम्यग् अशोभत । तत्राप्य् अम्भसि गदाम् उद्यम्यागच्छन्तं रुन्धानं प्रतिघ्नन्तं न सह्यः सहनानर्हो विक्रमो यस्य तं दैत्यं सुनाभं चक्रं तद्वत् सन्दीपितस् तीव्रो मन्युर् यस्य । यद्वा मयि विद्यमाने किम् इति परिभवं सहस इति सुनाभेन सन्दीपितस् तीव्रमन्युः स भगवान् सिंहो गजम् इव लीलया जघानेत्य् उत्तरेणान्वयः ॥३१॥ गजेन्द्रो जगतीं क्रीडया विदारयन् गैरिकया यथा अरुणगण्डतुण्डो भवति तथा तस्य रक्तम् एव पङ्कस् तेनाङ्कितौ गण्डौ तुण्डं च यस्य सः ॥३२॥

क्रमसन्दर्भः  तत्रापीति सार्धकं तादृशसम्प्लवाम्भस्य् अपीत्य् अर्थः । अपिर् अत्र विस्मये । सम्प्लवादिसाधारण्ये नैवाभेदोक्तिर् इयम् । वस्तुतस् तु चाक्षुषान्तरसम्प्लवे एवायं प्रसङ्गः । अत एव स्वायम्भुवादिसम्प्लवे त्रिलोकीगतानाम् अनुत्पत्तेर् महर्लोकस्थानां च पालनाय जनस्तपःसत्यनिवासिभिर् एव स्तुतं चाक्षुषसम्प्लवान्तहिरण्याक्षदिग्विजये तु सर्गिणां स्थितिश् चिरन्तन्य् एव स्पष्टा । अथवा तत्रैव वराहावतारेऽपीति कदाचिद् अपीत्य् अर्थः । मृगराडादिदृष्टान्तस् तत्पराक्रमाद्यनुभवसोपानमात्रम् ॥३१३२॥

विश्वनाथः  तत्रापि तादृशसम्प्लवाम्भस्य् अपीति । अपि विस्मये । दैत्यं हिरण्याक्षं जघान । आदिदैत्यम् इति च पाठः । कीदृशम् ? गदया सह आपतन्तम् । स कीदृशः ? सुनाभेन चक्रेण सन्दीपितः । मयि वर्तमानेऽपि त्वां प्रत्ययं गदामुद् यच्छतीत्य् उद्दीप्तीकृतो मन्युर् यस्य सः । रुन्धानं रोद्धुं चतुर्दिक्षु भ्रम्áअं तं घ्न्áअं श्रीवराहम् उपमिमीते गजेन्द्रस् त्रिकूटपर्वतस्थः । सिंहशरभादीनाम् अपि हन्ता जगतीं तत्रत्यां पृथिवीं क्रीडया विदारयन् गैरिकया अरुणगण्डतुण्डो भवति तथा । जगती जगतिच्छन्दोविशेषेऽपि क्षिताव् अपि इत्य् अमरः ॥३१३२॥

 ō)0(ō

॥ ३.१३.३३ ॥

तमालनीलं सितदन्तकोट्या
क्ष्माम् उत्क्षिपन्तं गजलीलयाङ्ग ।
प्रज्ञाय बद्धाञ्जलयोऽनुवाकैर्
विरिञ्चिमुख्या उपतस्थुर् ईशम् ॥

मध्वः  व्यत्यासेनापि चोच्यन्ते अविवेकेन कुत्रचित् ।
दुष्टानां मोहनार्थाय तत्र तत्र कथाः क्वचित् ॥ इति स्कान्दे ।

अविवेकेनेत्य् अस्य विविच्य नोच्यते इत्य् अर्थः । न तु कर्तुर् अविवेकः । सर्वज्ञस्य कुतोऽज्ञानं व्यासस्योदारकर्मणः । दुष्टानां मोहनार्थाय इति ॥३३॥

श्रीधरः  प्रज्ञाय आलक्ष्य । अनुवाको वैदिकं सूक्तं तत् सदृशैर् वाक्यैस् तुष्टुवुः ॥३३॥

क्रमसन्दर्भः  न व्याख्यातम्.

विश्वनाथः  अत्र श्वेतवराहकल्पे स्वायम्भुवमन्वन्तरारम्भे ब्रह्मनासात एव श्वेतवराह आविर्भूय केवलं पृथ्वीम् उद्धृत्यैवान्तरधात् ततः षष्ठे चाक्षुषमन्वन्तरे पुनर् आकस्मिके प्रलये जलादेर् आविर्भूय नीलो वराहः पृथ्वीम् उद्धरन् हिरण्याक्षं जघानेति वराहद्वयलीलाम् एकीकृत्वैवात्र मैत्रेयः प्राह स्मेति श्रीभागवत्मृतकारिकाभ्योऽवगन्तव्यम् । ताश् च, यथा

द्विर् आविरासीत् कल्पेऽस्मिन्न् आद्ये स्वायम्भुवान्तरे ।
घ्राणाद् विधेर् धरोद्धृत्यै चाक्षुषीये तु नीरतः ॥१०॥
हिरण्याक्षं धरोद्धारे निहन्तुं दंष्ट्रिपुङ्गवः ।
चतुष्पात् श्रीवराहोऽसौ नृवराहः क्वचिन् मतः ॥११॥
कदाचिज् जलदश्यामः कदाचिच् चन्द्रपाण्डरः ।
यज्ञमूर्तिः स्थविष्ठोऽयं वर्णद्वययुतः स्मृतः ॥१२॥
दक्षात् प्राचेतसात् सृष्टिः श्रूयते चाक्षुषेऽन्तरे ।
अतस् तत्रैव जन्मास्य हिरण्याक्षस्य युज्यते ॥१३॥ [ल.भा. १.३.१०१३]

उत्तानपादवंश्यानां तनयस्य प्रचेतसाम् ।
दक्षस्यैव दितिः पुत्री हिरणाक्षो दितेः सुतः ॥१५॥
कल्पारम्भे तदा नास्ति सुतोत्पत्तिर् मनोर् अपि ।
क्वासौ प्राचेतसो दक्षः क्व दितिः क्व दितेः ॥१६॥
अतः कालद्वयोद्भूतं श्रीवराहस्य चेष्टितम् ।
एकत्रैवाह मैत्रेयः क्षत्तुः प्रश्नानुरोधतः ॥१७॥
मध्ये मन्वन्तरस्यैव मुनेः शापान् मनुं प्रति ।
प्रलयोऽसौ बभूवेति पुराणे क्वचिद् ईर्यते ॥१८॥
अयम् आकस्मिको जातश् चाक्षुषस्यान्तरे मनोः ।
प्रलयः पद्मनाभस्य लीलयेति च कुत्रचित् ॥१९॥ [ल.भा. १.३.१५१९] इति ।

अनुवाको वैदिकः सूज्क्तं तत्सदृशैर् वाक्यैस् तुष्टुवुः ॥३३॥

 ओ)०(ओ

॥ ३.१३.३४ ॥

ऋषय ऊचुः
जितं जितं तेऽजित यज्ञभावन
त्रयीं तनुं स्वां परिधुन्वते नमः ।
यद्रोमगर्तेषु निलिल्युर् अद्धयस्
तस्मै नमः कारणसूकराय ते ॥

श्रीधरः  भो अजित ! ते त्वया जितं जितम् इति सम्भ्रमे वीप्सा । यज्ञैर् भाव्यते आक्रियत इति तथा । त्रयीं वेदमयीम् । निलिल्युर् लीनप्रायाः । कारणं पृथिव्युद्धरणं तेन सूकराय ॥३४॥

क्रमसन्दर्भः  कारणं परं ब्रह्म तत्स्वरूपाय शूकराय ॥३४॥

विश्वनाथः  ते त्वया जितं जितम् । हे अजित ! जय जयेत्य् अर्थः । यज्ञान् भावयसि, हे सर्वयज्ञकारणेत्य् अर्थः । त्रयीं वेदमयीम् । हे सर्वजगत्कारण ॥३४॥

 ō)0(ō

॥ ३.१३.३५ ॥

रूपं तवैतन् ननु दुष्कृतात्मनां
दुर्दर्शनं देव यद् अध्वरात्मकम् ।
छन्दांसि यस्य त्वचि बर्हिरोमस्व्
आज्यं दृशि त्व् अङ्घ्रिषु चातुर्होत्रम् ॥

श्रीधरः  यज्ञात्मतां प्रपञ्चयन्तः स्तुवन्तिरूपम् इत्यादिचतुर्भिः । छन्दांसि गायत्र्यादीनि । यज्ञाङ्गभूतच्छन्दआद्यनुवादेन भगवद् अवयवता विधीयते । बर्हिःशब्दे दीर्घाभाव आर्षः । दृशि चक्षुषि । चातुर्होत्रं होत्रादिकर्मचतुष्टयम् ॥३५॥

क्रमसन्दर्भः  अतस् तदाश्रयैव सर्वा यज्ञप्रक्रियेत्य् आहरूपम् इत्यादिचतुर्भिः ॥३५॥

विश्वनाथः  यज्ञात्मतां प्रपञ्चयन्तः स्तुवन्तिरूपम् इत्यादिचतुर्भिः । त्वचि छन्दांसीत्य् आदौ छन्दआदीनां तव त्वगादय एव कारणम् इत्य् अर्थो ज्ञेयः । बर्हिःशब्दे दीर्घाभाव आर्षः । चातुर्होत्रादिकर्मचतुष्टयम् ॥३५॥

 ओ)०(ओ

॥ ३.१३.३६ ॥

स्रक् तुण्ड आसीत् स्रुव ईश नासयोर्
इडोदरे चमसाः कर्णरन्ध्रे ।
प्राशित्रम् आस्ये ग्रसने ग्रहास् तु ते
यच् चर्वणं ते भगवन्न् अग्निहोत्रम् ॥

श्रीधरः, विश्वनाथः  स्रुक् जुहूस् तुण्डे मुखाग्रे । स्रुवो नासिकयोः । इडा भक्षणपात्री । चमसा ग्रहाश् च सोमपात्राणि । प्राशित्रं ब्रह्मभागपात्रम् । ग्रस्यतेऽनेनेति ग्रसनं मुखान्तर्वर्तिच्छिद्रम् । चर्वणं भक्षणम् ॥३६॥

क्रमसन्दर्भः  न व्याख्यातम् ।

 ō)0(ō

॥ ३.१३.३७ ॥

दीक्षानुजन्मोपसदः शिरोधरं
त्वं प्रायणीयोदयनीयदंष्ट्रः ।
जिह्वा प्रवर्ग्यस् तव शीर्षकं क्रतोः
सत्यावसथ्यं चितयोऽसवो हि ते ॥

श्रीधरः, विश्वनाथः  दीक्षा दीक्षणीयेष्टिः । अनुजन्म वारं वारम् अभिव्यक्तिः । उपसदस् तिस्र इष्टयः । शिरोधरं ग्रीवा । प्रायणीया दीक्षानन्तरेष्टिः । उदयनीया समाप्तीष्टिः । ते एव दंष्ट्रे यस्य । प्रवर्ग्यो महावीरः प्रत्युपसदं पूर्वं क्रियते । सत्यो होमरहितोऽग्निः । आवसथ्य औपासनाग्निः । तयोर् द्वन्द्वैक्यम् । तत् तव क्रतुरूपस्य शीर्षं शिरः । चितय इष्टकाचयनानि पञ्चासवः प्राणाः ॥३७॥

क्रमसन्दर्भः  न व्याख्यातम् ।

ō)0(ō

॥ ३.१३.३८ ॥

सोमस् तु रेतः सवनान्य् अवस्थितिः
संस्थाविभेदास् तव देव धातवः ।
सत्राणि सर्वाणि शरीरसन्धिस्
त्वं सर्वयज्ञक्रतुर् इष्टिबन्धनः ॥

श्रीधरः  प्रातः सवनादीन्य् अवस्थितिर् आसनं बाल्याद्यवस्था वा । अग्निष्टोमोऽत्यग्निष्टोम उक्थ्यः षोडशी वाजपेयोऽतिरात्र आप्तोर्याम इति सप्तसंस्थादिभेदास् त्वङ् मांसादिसप्तधातवः । सत्राणि द्वादशाहादीनि बहुयागसङ्घातरूपाणि । असोमा यज्ञाः, ससोमाः क्रतवः, तद्रूपस् त्वम् । इष्टिर् यजनम् अनुष्ठानं तद् एव बन्धनं यस्य सः ॥३८॥

क्रमसन्दर्भः  न व्याख्यातम् ।

विश्वनाथः  सवनानि प्रातर्आदिकर्मकालाः । अवस्थितिर् आसनम् । संस्थाविभेदा अग्निष्टोमोऽत्यग्निष्टोम उक्थः षोडशी वाजपेयोऽतिरात्रम् आप्तोर्याम इति सप्तधातवस् त्वङ्मांसादयः । सत्राणि द्वादशाहादीनीति बहुयागसङ्घातरूपाणि । यज्ञा असोमाः क्रतवः, ससोमास् तद्रूपस् त्वम् । इष्टिर् यजनं यज्ञाङ्गभूता त्वद्भक्तिः, सैव बन्धनं यस्य ॥३८॥

 ओ)०(ओ

॥ ३.१३.३९ ॥

नमो नमस् तेऽखिलमन्त्रदेवता
द्रव्याय सर्वक्रतवे क्रियात्मने ।
वैराग्यभक्त्यात्मजयानुभावित
ज्ञानाय विद्यागुरवे नमो नमः ॥

श्रीधरः  पूर्वोक्तम् एव सपरिकरं कीर्तयन्तः प्रणमन्तिनमो नम इति । अखिलमन्त्रादिरूपाय क्रियात्मने सामान्यव्यापाररूपाय । किं च, वैराग्ययूक्तकर्मसाध्या सत्त्वशुद्धिस् ततो भक्तिस् तत आत्मजयश् चित्तस्थैर्यं, तेनानुभावितं साक्षात्कृतं यज् ज्ञानं तस्मै । एवम्भूतज्ञानप्रदाय गुरवे च ॥३९॥

क्रमसन्दर्भः  न व्याख्यातम् ।

विश्वनाथः  उक्तार्थं समासेन स्तवानाः प्रणमन्तिनमो नम इति । क्रियात्मने यज्ञादिव्यापाररूपाय । यद्यप्य् एवं त्वं लीलया कर्ममार्गप्रवर्तकत्वेन सर्वकारणमूर्तिर् असि । तद् अपि कर्मफलस्पृहारहितया भक्त्यैव तवानुभवो भवेद् इत्य् आहुःवैराग्यं दृष्टादृष्टाकर्मफलस्पृहाराहित्यं तद्युक्ता या भक्तिस् तयैवात्मनो मनसो जयस् तेनानुभावितं साक्षात्कृतं ज्ञानं स्वविषयकं येन तस्मै । अत एव विद्यागुरवे । ददामिबुद्धियोगं तं येन माम् उपयान्ति ते [गीता १०.१०] इति त्वदुक्तस् त्वत्प्रापकं ज्ञानं त्वम् एव दातुम् अर्हसीति भावः ॥३९॥

 ओ)०(ओ

॥ ३.१३.४० ॥

दंष्ट्राग्रकोट्या भगवंस् त्वया धृता
विराजते भूधर भूः सभूधरा ।
यथा वनान् निःसरतो दता धृता
मतङ्गजेन्द्रस्य सपत्रपद्मिनी ॥

श्रीधरः  हे भूधर । सभूधरा सपर्वता । वनाद् उदकान् निर्गच्छतो गजेन्द्रस्य । दता दन्तेन ॥४०॥

क्रमसन्दर्भः  न व्याख्यातम्.

विश्वनाथः  अहो पृथिव्या भाग्यं, यां वं धत्से इति तां वर्णयतिदंष्ट्रेति । हे भूधर ! सभूधरा सपर्वता । वनात् जलात् । सपत्रपद्मिनीति तस्याः कोरककुट्मलादिभिर् उच्चनीचपर्वता उपमिता ॥४०॥

 ō)0(ō

॥ ३.१३.४१ ॥

त्रयीमयं रूपम् इदं च सौकरं
भूमण्डलेनाथ दता धृतेन ते ।
चकास्ति शृङ्गोढघनेन भूयसा
कुलाचलेन्द्रस्य यथैव विभ्रमः ॥

श्रीधरः  त्वया धृता भूर् विराजत इत्य् उक्तम् । इदानीं भूमण्डलेन त्वद्रूपं विराजत इत्य् आहुःत्रयीति । अथेत्य् अर्थान्तरे । ते इदं रूपं दन्तेन धृतं यद् भूमण्डलं तेन चकास्ति शोभते । शृङ्गेणोढो धृतो यो घनस् तेन । भूयसाऽतिमहता विभ्रमो विलासः ॥४१॥

क्रमसन्दर्भः  तत एव त्रयीमयम् अपि भूमण्डलस्थानीयेन शृङ्गोढघनेन कुलाचलेन्द्रस्य यथैव विभ्रमेण एव रूपं चकास्तीत्य् अर्थः ॥४१।।

विश्वनाथः  यथा त्वया स्वामिना धृता भूः शोभते, तथा भुवापि स्वभक्तया धृतस् त्वं शोभस इत्य् आहुःत्रयीति । कुलाचलेन्द्रस्य महापर्वतस्य शृङ्गेण ऊढो धृतो यो घनो मेघस् तेन विभ्रमः शोभा यथा ॥४१॥

 ō)0(ō

॥ ३.१३.४२ ॥

संस्थापयैनां जगतां सतस्थुषां
लोकाय पत्नीम् असि मातरं पिता ।
विधेम चास्यै नमसा सह त्वया
यस्यां स्वतेजोऽग्निम् इवारणाव् अधाः ॥

श्रीधरः  लोकाय वासस्थानार्थम् । ते पत्नीम् । जगतां मातरम् । यतस् त्वं पितासि । एवं सति तत्र स्थिताः सन्तस् त्वया पित्रा सहास्यै मात्रे मनसा विधेम नमनं करिष्यामः, नमस्कारेण परिचरेमेति वा । स्वतेजोधारणशक्तिं याज्ञिका मन्त्रतोऽग्निम् अरणाव् इवाधाः निहितवान् असि ॥४२॥

क्रमसन्दर्भः  न व्याख्यातम् ।

विश्वनाथः  किं युष्माकम् अभीप्सितं तद् व्रतेति चेद् अत आहुःसंस्थापयेति । लोकाय वासस्थानार्थं ते पत्नीं जागतां मातरं यतस् त्वं पितासि । अतस् त्वया पित्रा सह अस्यै मात्रे नमसा विधेम नमस्कारं करवाम । स्वतेजोधारणशक्तिं त्वम् अधाः धृतवान् असि । अरणौ अग्निं याज्ञिका यथा धारयति तथा ॥४२॥

 ō)0(ō

॥ ३.१३.४३ ॥

कः श्रद्दधीतान्यतमस् तव प्रभो
रसां गताया भुव उद्विबर्हणम् ।
न विस्मयोऽसौ त्वयि विश्वविस्मये
यो माययेदं ससृजेऽतिविस्मयम् ॥

श्रीधरः  इदं च त्वयातिदुष्करं कृतम् इत्य् आहुःक इति । प्रभो, तव त्वया कृतं भुव उद्विबर्हणम् उद्धरणं त्वद् अन्यः कः श्रद्दधीत स्पृहयेत् । अध्यवस्येद् इत्य् अर्थः । त्वयि पुनर् असौ विस्मयो न भवति । यतो विश्वे सर्वे विस्मया यस्मिन् । कुतः ? यो भवान् । अतिविस्मयम् अत्यद्भुतम् इदं विश्वम्, क्रियाविशेषणं वा । ससृजे सृष्टवान् ॥४३॥

क्रमसन्दर्भः  न व्याख्यातम् ।

विश्वनाथः  तवेमां लीलामनैर् दुष्करां वयं गायाम इत्य् आहुःक इति । हे विभो ! भुव उद्विवर्हणं तव त्वत्कर्तृकं त्वत्तोऽन्यत्तमः कः श्रद्दधीत कर्तुं स्पृहयेत् अध्यवस्येद् इत्य् अर्थः ॥४३॥

 ō)0(ō

॥ ३.१३.४४ ॥

विधुन्वता वेदमयं निजं वपुर्
जनस्तपःसत्यनिवासिनो वयम् ।
सटाशिखोद्धूतशिवाम्बुबिन्दुभिर्
विमृज्यमाना भृशम् ईश पाविताः ॥

श्रीधरः  विस्मयं दर्शयन्तः प्रार्थयन्तेविधुन्वतेति द्वाभ्याम् । सटानां शिखाभिर् अग्रैर् उद्धूता उच्छलिता ये शिवा अम्बुबिन्दवस् तैः सिच्यमाना वयं पवित्रीकृताः ॥४४॥

क्रमसन्दर्भः  न व्याख्यातम्.

विश्वनाथः  पृथिव्युद्धरणं त्वयि न विस्मयो विस्मयः पुनर् अयम् एव यत् तन्मिषेण महार्णवे निपतता वस्तुतस् त्व् अस्मास्व् एव कृपापरवशेन त्वया स्वाङ्गक्षालनामृतैर् ऊर्ध्वोर्ध्वं प्रापितैर् वयम् ऋषयः कृतार्थीकृता इत्य् आहुःविधुन्वतेति ॥४४॥

 ō)0(ō

॥ ३.१३.४५ ॥

स वै बत भ्रष्टमतिस् तवैषते
यः कर्मणां पारम् अपारकर्मणः ।
यद्योगमायागुणयोगमोहितं
विश्वं समस्तं भगवन् विधेहि शम् ॥

श्रीधरः  तव कर्मणां पारं य एष तेऽवलोकयति ज्ञातुम् इच्छतीत्य् अर्थः । यस्य तव योगमायया यो गुणैः सह् योगस् तेन मोहितम् । अतो विश्वस्य शं मङ्गलं विधेहि । यथा त्वाम् अचिन्त्यानन्तशक्तिं ज्ञात्वा भजे तथानुगृहाणेत्य् अर्थः ॥४५॥

क्रमसन्दर्भः  स वै इति । एष ते इति भौवादिकस्य एषृ गताव् इत्य् अस्य ऋकारानुबद्धस्य रूपम् । ततो गत्यर्थत्वज् जानात्य् अर्थत्वेन अवलोकयतीति व्याख्यातम् । तस्य चासम्भवाद् ज्ञातुम् इच्छतीत्य् एवार्थः ।।४५॥

विश्वनाथः  एवं तल्लीलां कति वर्णयामो वयं सर्ववेदविदोऽपि तल्लीलासिन्धोः कणम् अपि सामस्त्येन न विद्मः, के पुनर् अन्ये वराका इत्य् आहुःस वै इति । यस् तव कर्मणां पारम् एषते जानाति जानामीत्य् अभिमन्यत इत्य् अर्थः । एषृ गतौ भौवादिकः । ननु मायामोहितो जीवो न जानातु नाम, मायातीतो मद्भक्तो नारदादिर् जानात्य् एव ? इति तत्राहुःयस्य तव योगमाया चिच्छक्तिवृत्तिभेदः गुणयोगो गुणमेलनरूपोऽविद्या च ताभ्यां मोहितं समस्तम् अप्राकृतं प्राकृतं च विश्वं, तत्र ये अप्राकृतास् त्वद्भक्तास् ते योगमायया तन्माधुर्येषु निमज्य मोह्यन्ते । ये च त्वदन्ये प्राकृता जीवास् ते मायया वैषयिकसुखदुःखेषु मोह्यन्ते इति कस् ते कर्मणां पारं ज्ञास्यतीत्य् अर्थः । अतः शं विधेहि, यथा जानीम इति मिथ्याभिमानो न भवेद् इति भावः ॥४५॥

 ō)0(ō

॥ ३.१३.४६ ॥

मैत्रेय उवाच
इत्य् उपस्थीयमानोऽसौ मुनिभिर् ब्रह्मवादिभिः ।
सलिले स्वखुराक्रान्त उपाधत्तावितावनिम् ॥

श्रीधरः  उपस्थीयमानः स्तूयमानः । स्वखुराक्रान्त इति जलेऽपि धारणशक्त्याधानं दर्शयति । अविता रक्षकः ॥४६॥

क्रमसन्दर्भः  न व्याख्यातम्.

विश्वनाथः  उपस्थीयमानः स्तुत्या परिचर्यमाणः । सलिले सलिलोपरि स्वखुराक्रान्त इति जलेऽपि धारणशक्त्याधानं दर्शयति । अविता रक्षकः ॥४६॥

 ō)0(ō

॥ ३.१३.४७ ॥

स इत्थं भगवान् उर्वीं विष्वक्सेनः प्रजापतिः ।
रसाया लीलयोन्नीताम् अप्सु न्यस्य ययौ हरिः ॥

श्रीधरः, विश्वनाथः  ययौ स्वलोकम् इति शेषः । अन्तर्दधे इति वा ॥४७॥

क्रमसन्दर्भः  ययौ स्वलोकम् इति शेषः ॥४७॥


 ō)0(ō

॥ ३.१३.४८ ॥

य एवम् एतां हरिमेधसो हरेः
कथां सुभद्रां कथनीयमायिनः ।
शृण्वीत भक्त्या श्रवयेत वोशतीं
जनार्दनोऽस्याशु हृदि प्रसीदति ॥

श्रीधरः  कथनीयानि मायीनि मायावन्ति चरित्राणि यस्य । श्रवयेत श्रावयेत । ह्रस्वत्वम् आर्षम् । उशतीं कमनीयाम् । हृदि प्रसीदति स्वमनसि सन्तुष्यतीत्य् अर्थः ॥४८॥

क्रमसन्दर्भः  एवं हिरण्याक्षम् इत्य् आदि वक्ष्यति हरिमेधसः लोकदुःखहरसङ्कल्पस्य कथनीया प्रशस्या मा माया कृपा तद्युक्तस्य । प्रशस्यत्वम् एवाहशृण्वीतेति ॥४८॥

विश्वनाथः  हरन्ती भक्तसंसारं नाशयन्ती मेधा बुद्धिर् यस्मिन् तस्य । कथनीया वर्णनीया माया मायाशक्तिः कृपा वा स्वरूपशक्तिर् वा तद्वतः । श्रवयेत श्रावयेत् । उशतीं कमनीयाम् ॥४८॥

 ओ)०(ओ

॥ ३.१३.४९ ॥

तस्मिन् प्रसन्ने सकलाशिषां प्रभौ
किं दुर्लभं ताभिर् अलं लवात्मभिः ।
अनन्यदृष्ट्या भजतां गुहाशयः
स्वयं विधत्ते स्वगतिं परः पराम् ॥

श्रीधरः  आशिषो यद्य् अपि सुलभास् तथापि न प्रार्थनीया इत्य् आहताभिर् आशीर्भिर् अलम् । लवात्मभिस् तुच्छाभिः । न च तदा भजनस्य वैफल्य शङ्कनीयम् इत्य् आहभगवद्भजनव्यतिरेकेण फलान्तरदृष्टिं विना भजतां स्वपदप्राप्तिं स्वयम् एव विधत्ते । गुहाशयत्वाद् अहैतुकीं भक्तिं जानन् ॥४९॥

क्रमसन्दर्भः  सर्वफलदेऽपि तत्प्रसादे परमफलम् आहतस्मिन्न् इति । स्वगतिं स्वस्फूर्तिरूपं ज्ञानम् ॥४९॥

विश्वनाथः  किं वस्तु दुर्लभम् ? अपि तु सर्वम् एव सुलभम् । तद् अपि ताभिर् आशीर्भिर् अलम् । लवात्मभिः क्षुद्राभिस् तुच्छाभिर् इत्य् अर्थः । न च तदा भजनस्य वैफल्यं शङ्कनीयम् इत्य् आहअनन्यदृष्टा भगवद्भजनव्यतिरेकेण फलान्तरदृष्टिं गुहाशयत्वाद् अहैतुकीं भक्तिं जानन्न् इति स्वामिचरणानां व्याख्या ॥४९॥

 ओ)०(ओ

॥ ३.१३.५० ॥

को नाम लोके पुरुषार्थसारवित्
पुराकथानां भगवत्कथासुधाम् ।
आपीय कर्णाञ्जलिभिर् भवापहाम्
अहो विरज्येत विना नरेतरम् ॥

श्रीधरः  अतः को नाम पुराकथानां पूर्ववृत्तानां मध्ये कथञ्चिद् आपीय विरज्येत विरमेत् । नरेतरं पशुं विना ॥५०॥

क्रमसन्दर्भः  ततश् च सा कथैव तैः पीयूषधारेव त्यक्तुम् अशक्या भवतीति व्यतिरेकेणाहक इति ।।५०॥

विश्वनाथः  भक्तिर् एव सर्वपुरुषार्थमहाफलम् इति जानन्न् एव सारज्ञ उच्यते । भक्तिः पुरुषार्थसाधनम् एव, न तु स्वतः फलरूपेति व्याचक्षाणस् तु पशुर् एवेत्य् आहको नामेति । पुराकथानां पूर्ववृत्तानां मध्ये भवापहां संसारध्वंसिनीम् अहो आश्चर्यं नरेतरं पशुं विना को विरज्येतस पशुर् एवेति तेन औत्कण्ठ्यबाष्पकलया मुहुर् अर्द्यमानस् तच् चापि चित्तवडिशं शनकैर् वियुङ्क्ते इति वक्ष्यमाणलक्षणस्य योगिनः पशुत्वं व्यञ्जितम् ॥५०॥

इति सारार्थदर्शिन्यां हर्षिण्यां भक्तचेतसाम् ।
त्रयोदशस् तृतीयस्य सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे पृथिव्युद्धरणं नाम
त्रयोदशोऽध्यायः
॥३.१३॥


(३.१४)
अथ चतुर्दशोऽध्यायः
दितिगर्भाधानं

॥ ३.१४.१ ॥

श्रीशुक उवाच
निशम्य कौषारविणोपवर्णितां
हरेः कथां कारणसूकरात्मनः ।
पुनः स पप्रच्छ तम् उद्यताञ्जलिर्
न चातितृप्तो विदुरो धृतव्रतः ॥

श्रीधरः  
चतुर्दशे निदानं तु तद्वधे वक्तुम् उच्यते ।
सन्ध्यायां कश्यपाद् गर्भसम्भवः कामतो दितेः ॥

क्रमसन्दर्भः  तेनैवेति । येन स्वायम्भुवे पृथ्वी समुद्दध्रे चाक्षुषेऽपि तेनैवेत्य् अर्थः ॥१॥

विश्वनाथः
चतुर्दशे दितिः सायम् अकामं चकमे मुनिम् ।
अनुतेपे च तद्दुष्टपुत्राभूत् शिष्टनप्तृका ॥

चकार एवार्थः ॥१॥

ओ)०(ओ

॥ ३.१४.२ ॥

विदुर उवाच
तेनैव तु मुनिश्रेष्ठ हरिणा यज्ञमूर्तिना ।
आदिदैत्यो हिरण्याक्षो हत इत्य् अनुशुश्रुम ॥

श्रीधरः  तेनैव येन भूमिर् उद्धृता । अनुशुश्रुम त्वन्मुखात् ॥२॥

क्रमसन्दर्भः  न व्याख्यातम्.

विश्वनाथः  तेनैव येन हरिणा स्वायम्भुवे पृथ्वी उद्दध्रे, तेन च चाक्षुषीये हिरण्याक्षो हत इति व्याख्येयम् ॥२॥

ō)0(ō

॥ ३.१४.३ ॥

तस्य चोद्धरतः क्षौणीं स्वदंष्ट्राग्रेण लीलया ।
दैत्यराजस्य च ब्रह्मन् कस्माद् धेतोर् अभून् मृधः ॥

श्रीधरः, विश्वनाथः  मृधो युद्धम् ॥३॥

क्रमसन्दर्भः  तस्य चेति चशब्दः पुनर्अर्थे ॥३॥

ओ)०(ओ

॥ ३.१४.४ ॥

श्रद्दधानाय भक्ताय ब्रूहि तज्जन्मविस्तरम् ।
ऋषे न तृप्यति मनः परं कौतूहलं हि मे ॥

न कतमेन व्याख्यातम्.

ō)0(ō

॥ ३.१४.५ ॥

मैत्रेय उवाच
साधु वीर त्वया पृष्टम् अवतारकथां हरेः ।
यत् त्वं पृच्छसि मर्त्यानां मृत्युपाशविशातनीम् ॥

श्रीधरः  साधुत्वे हेतुः, यद् यस्मात् त्वं हरेर् अवतारकथां पृच्छसीति । मृत्योः पाशं विशातयति मोचयतीति तथा ॥५॥

क्रमसन्दर्भः  न व्याख्यातम्.

विश्वनाथः  हे वीर ! हरेर् युद्धलीलाशुश्रूषोः पृष्टम् इदं साधु, यत एतत् प्रश्नमिषेण अवतारयोर् वराहनृसिंहयोः कथां पृच्छसि । तद्वैरकारणोक्तौ तयोर् उपस्थितेः अन्यान् अपि कृतार्थयितुम् इत्य् आहमर्त्यानाम् इति ॥५॥

ō)0(ō

॥ ३.१४.६ ॥

ययोत्तानपदः पुत्रो मुनिना गीतयार्भकः ।
मृत्योः कृत्वैव मूर्ध्न्य् अङ्घ्रिम् आरुरोह हरेः पदम् ॥

श्रीधरः  तद् एव दर्शयति । यया कथया उत्तानपदः पुत्रो ध्रुवः । मुनिना नारदेन । अर्भक एव । यदा ध्रुवाय सुनन्दादिभिर् विमानम् आनीतं तदास्य देहत्यागोऽपेक्षितः स्याद् इति मत्वा मृत्याव् आसन्नेऽपि देहं न तत्याज, किन्तु सोपान इव तस्य मूर्ध्नि पदं दत्त्वा विमानम् आरुह्य विष्णुपदम् आरूढः । वक्ष्यति हि

परीत्याभ्यर्च्य धिष्ण्याग्र्यं कृतस्वस्त्य् अयनो द्विजैः ।
इयेष तद् अधिष्ठातुं बिभ्रद् रूपं हिरण्मयम् ॥ [भा.पु. ४.१२.२९] इति ॥६॥

क्रमसन्दर्भः  यया यस्याः प्रभावेणार्भक एव सदा सन् अन्तकालेऽपि देहत्यागान् मृत्योर् मूर्ध्नि अङ्घ्रिम् इव कृत्व हरेः पदम् आरुरोह । किन्त्व् अर्भकत्वम् अत्र किशोरत्वं ज्ञेयम् । राजत्वे लब्धे तच्छ्रवणं जातम् इति युक्त्या लभ्यते, राजत्वयोग्यवयस आवश्यकापेक्षत्वात्, पुत्राद्युत्पत्तिश्रवणाच् च ॥६॥

विश्वनाथः  हरिकथैव जगदुद्धारिणीत्य् अत्र प्रमाणम् आहयया कथया मृत्योर् मूर्ध्नीति ध्रुवस्यान्तकालं ज्ञात्वा यदैव मृत्युर् आगतस् तदैव सुनन्दादिभिर् विमानम् आनीतम् आरोढुं ध्रुवः सोपानम् अन्वेषणे मृत्युम् अवस्थितं दृष्ट्वा भद्रम् इदं जातम् इति तस्यैव मूर्ध्नि पदं दत्त्वा सशरीरम् अत्यक्त्वैव विमानम् आरुह्य विष्णुपदं जगामेति ॥६॥

ō)0(ō

॥ ३.१४.७ ॥

अथात्रापीतिहासोऽयं श्रुतो मे वर्णितः पुरा ।
ब्रह्मणा देवदेवेन देवानाम् अनुपृच्छताम् ॥

श्रीधरः  तयोः सङ्ग्रामे हेतुं वक्तुम् इतिहासं प्रस्तौतिअथेति । अनुपृच्छतां देवानां ब्रह्मणा वर्णित इतिहासो मया श्रुतः ॥७॥

क्रमसन्दर्भः  न व्याख्यातम्.

विश्वनाथः  ये मया अनुपृच्छतां देवानां सम्बन्धेन ॥७॥

ō)0(ō

॥ ३.१४.८९ ॥

दितिर् दाक्षायणी क्षत्तर् मारीचं कश्यपं पतिम् ।
अपत्यकामा चकमे सन्ध्यायां हृच्छयार्दिता ॥
इष्ट्वाग्निजिह्वं पयसा पुरुषं यजुषां पतिम् ।
निम्लोचत्य् अर्क आसीनम् अग्न्यगारे समाहितम् ॥

श्रीधरः  देवप्रश्नप्रस्तावाय प्रथमं हिरण्याक्षहिरण्यकशिपूत्पत्तिप्रसङ्गम् आहदितिर् इत्यादिना यावद् अध्यायपरिसमाप्ति । मरीचेः पुत्रं कश्यपम् । हृच्छयः कामस् तेनार्दिता । अतः सन्ध्यायाम् एव कामितवती ॥८॥ तद् अप्य् अग्निहोत्रशालायम् । तत्रापि समाहितम् । अग्निर् जिह्वा यस्य । यजुषां यज्ञानां पतिं पुरुषं श्रीविष्णुम् ॥९॥

क्रमसन्दर्भः  दितिर् इति युग्मकम् ॥८॥

विश्वनाथः  देवप्रश्नप्रस्तावाय प्रथमं हिरण्याक्षहिरण्यकशिपूत्पत्तिप्रसङ्गम् आहदितिर् इत्यादिना यावद् अध्यायपरिसमाप्तिः । मरीचेः पुत्रं कश्यपम् । हृच्छयार्दिता कामपीडिता । अतः सन्ध्यायाम् एव तत्राप्य् अग्निहोत्रशालायां, तत्रापि समाहितं कृतसमाधिं सन्ध्यायाम् अपि निम्लोचत्य् अर्कास्तमयकाल एवेत्य् अर्थः । अग्निर् जिह्वा यस्य तं, यजुषां यज्ञानां पतिं विष्णुम् ॥८॥

ō)0(ō

॥ ३.१४.१० ॥

दितिर् उवाच
एष मां त्वत्कृते विद्वन् काम आत्तशरासनः ।
दुनोति दीनां विक्रम्य रम्भाम् इव मतङ्गजः ॥

श्रीधरः  कृपणां बहुभाषिणीं [भा.पु. ३.१४.१६] इति वक्ष्यति, तत्र एष माम् इति द्वाभ्यां कार्पण्यं, भर्तरीति चतुर्भिश् च बहुभाषणं वर्ण्यते । दुनोति पीडयति । विक्रम्य शौर्यम् आविर्भाव्य । रम्भां कदलीम् ॥१०॥

क्रमसन्दर्भः  न व्याख्यातम्.

विश्वनाथः  एष माम् इति मुद्रितनेत्रे पत्यौ कायिकाश् चाक्षुषाश् च अभियोगे अकिञ्चित्करा एव वाच्केष्व् अपि मध्ये शब्दोत्था अर्थोत्थाश् च व्यङ्ग्याः । परमेश्वराभिनिवेशितबुद्धौ कश्यपेऽनावकाशं लभन्त एवेत्य् उत्तमाङ्गनानाम् अभिधायैव पुरुषे सम्भोगप्रार्थना यद्यपि नैव स्वभावः, तद् अपि कन्दर्पपीडयोन्मादिता दितिर् लज्जाशङ्के निर्गिलन्तीव समाधिभङ्गार्थम् उच्चैर् आहएष साक्षाद् इव दृश्यमान इत्य् अर्थः । त्वत्कृते इति यद्य् अहम् एकाकिन्य् अस्थासां, तदैष मम किम् अकरिष्यद् इति पत्यौ तस्मिन्न् एव दोषो न्यस्तः । दीनां दुनोतीति त्वं पतिः कथं मां न रक्षसीति भावः । ननु लज्जां कथं सहसैवाहासीः ? तत्राहरम्भाम् इवेति । यदि प्राणा एव नश्यन्ति, तदा किं लज्जयेति भावः ॥१०॥

ō)0(ō

॥ ३.१४.११ ॥

तद् भवान् दह्यमानायां सपत्नीनां समृद्धिभिः ।
प्रजावतीनां भद्रं ते मय्य् आयुङ्क्ताम् अनुग्रहम् ॥

श्रीधरः  आयुङ्क्तां सर्वतो युनक्तु सम्यक् करोतु ॥११॥

क्रमसन्दर्भः  न व्याख्यातम्.

विश्वनाथः  न च केवलम् अहं कामातुरैव रतिं याचे, किन्तु पुत्रार्थिण्य् अपीत्य् आहतद् इति । आयुङ्क्तां सर्वतोभावेन करोतु ॥११॥

ō)0(ō

॥ ३.१४.१२ ॥

भर्तर्य् आप्तोरुमानानां लोकान् आविशते यशः ।
पतिर् भवद्विधो यासां प्रजया ननु जायते ॥

श्रीधरः  भर्तरि प्राप्तबहुमानानां स्त्रीणां यशो लोकान् आविशते व्याप्नोति । प्रजया पुत्ररूपेण । तज् जाया जाया भवति यद् अस्यां जायते पुनः इति श्रुतेः ॥१२॥

क्रमसन्दर्भः  न व्याख्यातम्.

विश्वनाथः  त्वत्प्रसादाद् यशस्विनी पुत्रवती च भूयासम् इत्य् आहभर्तरि भर्तुः सकाशाद् इत्य् अर्थः । प्राप्तबहुसम्मानानां स्त्रीणां यशो लोकान् व्याप्नोति प्रजया पुत्ररूपेण । तज् जाया जाया भवति यद् अस्यां जायते पुनः इति श्रुतेः । यद् वा, भवद्विधः पतिः प्रजया हेतुनैव जायते भवति, अतोऽहं प्रजावती कथं न भवेयम् इति भावः ॥१२॥

ō)0(ō

॥ ३.१४.१३ ॥

पुरा पिता नो भगवान् दक्षो दुहितृवत्सलः ।
कं वृणीत वरं वत्सा इत्य् अपृच्छत नः पृथक् ॥

श्रीधरः  नोऽस्माकं पिता नोऽस्मान् पृथग् अपृच्छत् । अयं भावःत्रयोदशानाम् अप्य् अस्माकं त्वयि भावसाम्ये वैषम्याचरणं तवानुचितम् इति ॥१३॥

क्रमसन्दर्भः  स इति पदस्यावृत्त्या चतुर्थ्यर्थः षष्ठ्यर्थश् च योज्यः ॥१३॥

विश्वनाथः  किं च, विवाहात् पूर्वम् एवाहं त्वयानुरागिणीति प्रत्याख्येयवाक्या न भवितुम् अर्हामीत्य् आहपुरेति । नोऽस्माकं पिता नोऽस्मान् अपृच्छत् ॥१३॥

ō)0(ō

॥ ३.१४.१४ ॥

स विदित्वात्मजानां नो भावं सन्तानभावनः ।
त्रयोदशाददात् तासां यास् ते शीलम् अनुव्रताः ॥

श्रीधरः, क्रमसन्दर्भः  न व्याख्यातम्.

विश्वनाथः  नो भावम् इति लज्जया त्वन्नामागृह्णतीनाम् अप्य् अस्माकम् इङ्गितेनैव जनान्तरद्वारा सहसा ज्ञात्वेत्य् अर्थः । तासां दुहित्ṝणां मध्ये तेन त्रयोदशानां मध्ये कथम् अहम् एवापुत्रिणीति तद् वैषम्यम् इदम् अनुचितम् इति भावः ॥१४॥

ō)0(ō

॥ ३.१४.१५ ॥

अथ मे कुरु कल्याणं कामं कमललोचन ।
आर्तोपसर्पणं भूमन्न् अमोघं हि महीयसि ॥

श्रीधरः  मोघं न भवति हि । महीयसि त्वादृशे महत्तमे ॥१५॥

क्रमसन्दर्भः  न व्याख्यातम्.

विश्वनाथः  ननु स्वरमणार्थं सायं मत्समाधिभङ्गे यतमाना त्वं कथं मत्समशीलेत्य् अत आहआर्तोपसर्गणम् इति । सम्प्रत्य् अहम् आर्ता किं करोमिनार्तः कालम् अपेक्षत इति शास्त्रं त्वं परमदयालुर् जानास्य् एवेति भावः ॥१५॥

ō)0(ō

॥ ३.१४.१६ ॥

इति तां वीर मारीचः कृपणां बहुभाषिणीम् ।
प्रत्याहानुनयन् वाचा प्रवृद्धानङ्गकश्मलाम् ॥

श्रीधरः  प्रवृद्धानङ्गेन कश्मलं मोहो यस्यास् ताम् ॥१६॥

क्रमसन्दर्भः  न व्याख्यातम्.

विश्वनाथः  हे वीरेति । यथा भवद्विधा धर्मवीरास् तथा न कश्यप इति यतोऽनुनयन्न् एव प्रत्याहन तु सकोपकटाक्षं तर्जन्न् इति । यदि कृत्रिमम् अपि कोपम् अदर्शयिष्यत् तदा तस्याः कामपीडापि भीत्या अन्तर् अधास्यतैवेति भावः । प्रवृद्धेति न ह्य् अनङ्गघूर्णिता अनुनयं सहत इति भावः ॥१६॥

ō)0(ō

॥ ३.१४.१७ ॥

एष तेऽहं विधास्यामि प्रियं भीरु यद् इच्छसि ।
तस्याः कामं न कः कुर्यात् सिद्धिस् त्रैवर्गिकी यतः ॥

श्रीधरः  सन्ध्याकालवञ्चनाय भार्याप्रशंसाएष इति पञ्चभिः । यतो यस्याः सकाशात् ॥१७॥

क्रमसन्दर्भः  न व्याख्यातम्.

विश्वनाथः  एष तेऽहम् इति । कश्यपस्य बहुवाग्विलासरचना सायङ्कालयापनार्थम् एवेति ज्ञेयम् ॥१७॥

ō)0(ō

॥ ३.१४.१८ ॥

सर्वाश्रमान् उपादाय स्वाश्रमेण कलत्रवान् ।
व्यसनार्णवम् अत्येति जलयानैर् यथार्णवम् ॥

श्रीधरः  सर्वाश्रमान् उपादायेति । तान् अप्य् अन्नादिदानेन कृच्छ्रतस् तारयन् स्वयं तरतीत्य् अर्थः ॥१८॥

क्रमसन्दर्भः  सर्वाश्रमान् इति । वानप्रस्थस्यापि गृहस्थाद् एवोत्पत्तेः ॥१८॥

विश्वनाथः  सर्वाश्रमान् इति । चतुरोऽप्य् आश्रमान् अन्नादिदानेन कृच्छ्रतस् तारयन् स्वयं तरतीत्य् अर्थः ॥१८॥

ō)0(ō

॥ ३.१४.१९ ॥

याम् आहुर् आत्मनो ह्य् अर्धं श्रेयस्कामस्य मानिनि ।
यस्यां स्वधुरम् अध्यस्य पुमांश् चरति विज्वरः ॥

श्रीधरः  आत्मनो देहस्यार्धम् । कर्मसु द्वयोः सहाधिकारात् । यच्छब्दानां तां त्वाम् इति तृतीयश्लोकेन सम्बन्धः । स्वधुरं दृष्टादृष्टकर्मभारम् । विज्वरो निश्चिन्तः ॥१९॥

क्रमसन्दर्भः  न व्याख्यातम्.

विश्वनाथः  यां स्त्रियम् आत्मनो देहस्य अर्धो वा एष यत् पत्नी इति श्रुतेः । स्वधुरं दृष्टादृष्टकर्मभारम् ॥१९॥

ō)0(ō

॥ ३.१४.२० ॥

याम् आश्रित्येन्द्रियारातीन् दुर्जयान् इतराश्रमैः ।
वयं जयेम हेलाभिर् दस्यून् दुर्गपतिर् यथा ॥

श्रीधरः  हेलाभिर् लीलाभिः । जयेमेति । सभार्यस्येन्द्रियाणि प्रायेणेतस् ततो न सर्पन्तीति भावः ॥२०॥

क्रमसन्दर्भः  न व्याख्यातम्.

विश्वनाथः  दुर्गपतिर् इति । दस्यवः खलु दुर्गम् आश्रित्यैव जनान् लुण्ठन्ति । यस् तु दुर्गपतिस् तत्र कथं प्रभवन्तीत्य् अर्थः । दुर्गोऽत्र विषयभोग एव । तत्र दैवात् पतितान् ब्रह्मचर्यादीन् एव भ्रंशन्तीति, न तु गृहस्थान्, तेषां भोगविशेषस्य शास्त्रविहितत्वेन दुरदृष्टानुत्पादनात् ॥२०॥

ō)0(ō

॥ ३.१४.२१ ॥

न वयं प्रभवस् तां त्वाम् अनुकर्तुं गृहेश्वरि ।
अप्य् आयुषा वा कार्त्स्न्येन ये चान्ये गुणगृध्नवः ॥

श्रीधरः  ताम् अनेकोपकारकर्त्रीं त्वां कार्त्स्न्येनानुकर्तुं प्रत्युपकारैस् त्वत्सदृशा भवितुं न प्रभवो न समर्थाः । ये चान्ये गुणगृध्नवो गुणप्रियाः, तेऽपि न समर्थाः । सम्पूर्णेनाप्य् आयुषा । वाशब्दाज् जन्मान्तरैर् अपि न प्रभव इत्य् उक्तम् ॥२१॥

क्रमसन्दर्भः  न व्याख्यातम्.

विश्वनाथः  तद् एवं स्त्रियम् आश्रित्यैव गृहस्थ एव सुखेन विषयम् अपि भुङ्क्ते नरकेऽपि न पतति, न तु विरक्त इत्य् अतस् ताम् प्रसिद्धां त्वां स्त्रीजातिम् अनुकर्तुं प्रत्युपकारैस् तादृशीभवितुं वयं पुरुषजातयो न प्रभवः । कार्त्स्न्येन यद् आयुस् तेनापि सम्पूर्णेनाप्य् आयुषेत्य् अर्थः । वाशब्दाज् जन्मान्तरैर् अपि ये चान्येऽतिथयः गुणगृध्नवस् तद्गुणग्राहिणः, पक्षे त्वाम् इत्य् एकवचनेन वयम् इति बहुवचनेन अप्य् आयुषेत्य् आदिना च परिहासः सूचितः ॥२१॥

ō)0(ō

॥ ३.१४.२२ ॥

अथापि कामम् एतं ते प्रजात्यै करवाण्य् अलम् ।
यथा मां नातिरोचन्ति मुहूर्तं प्रतिपालय ॥

श्रीधरः  यद्य् अपि त्वदनुकरणम् अशक्यम् । प्रजात्यै पुत्रोत्पत्त्यै । नातिरोचन्ति न निन्दन्ति । प्रतिपालय प्रतीक्षस्व ॥२२॥

क्रमसन्दर्भः  न व्याख्यातम्.

विश्वनाथः  एवं यद्यपि त्वदनुकरणम् अशक्यम्, स्थित्पूर्व् एतं कामं प्रजात्यै पुत्रोत्पत्त्यै करवाणि । नन्व् अलं वाग्विलासेन कालविलम्बस्य दुःखसहत्वात् तूर्णं तल्पगृहं प्रविशेति तत्राहनातिरोचन्ति न निन्दन्ति । प्रतिपालय प्रतीक्षस्व ॥२२॥

ō)0(ō

॥ ३.१४.२३ ॥

एषा घोरतमा वेला घोराणां घोरदर्शना ।
चरन्ति यस्यां भूतानि भूतेशानुचराणि ह ॥

श्रीधरः  स्वनिन्दाम् अगणयन्तीं भीषयन् श्रीरुद्रम् अनुवर्णयतिएषेति सप्तभिः । घोराणाम् एषा वेला । स्वयं च घोरदर्शना ॥२३॥

क्रमसन्दर्भः  न व्याख्यातम्.

विश्वनाथः  निन्दाम् अगणयन्तीं भीषयमाणः श्रीरुद्रम् अनुवर्णयतिएषेति सप्तभिः । घोराणाम् दर्शनं यस्यां, अत एव घोरतमा । घोराणाम् इति घोरस्वामिकेत्य् अर्थः । घोराण्य् एवाहचरन्तीत्य् आदि ॥२३॥


ō)0(ō

॥ ३.१४.२४ ॥

एतस्यां साध्वि सन्ध्यायां भगवान् भूतभावनः ।
परीतो भूतपर्षद्भिर् वृषेणाटति भूतराट् ॥

श्रीधरः  भूतपर्षद्भिर् भूतगणैः ॥२४॥

क्रमसन्दर्भः  न व्याख्यातम्.

विश्वनाथः  भूतान्य् अप्य् अगणयन्ती पुनर् आहएतस्याम् इति ॥२४॥

ō)0(ō

॥ ३.१४.२५ ॥

श्मशानचक्रानिलधूलिधूम्र
विकीर्णविद्योतजटाकलापः ।
भस्मावगुण्ठामलरुक्मदेहो
देवस् त्रिभिः पश्यति देवरस् ते ॥

श्रीधरः  तर्हि तत्सम्मुखत्वमात्रं वर्जनीयम् इति चेत्, तत्राहश्मशाने यश् चक्रानिलो वातमण्डली, तस्मिन् या धूलिः, तया धूम्रो विकीर्णो विक्षिप्तो विद्योतो द्युतिमाञ् जटाकलापो यस्य । भस्मनावगुण्ठः प्रावृतोऽमलो रुक्मवद् देहो यस्य, स देवस् त्रिभिः सोमार्काग्निनेत्रैः पश्यतीत्य् अस्योत्तरश्लोकत्रयेऽप्य् अनुषङ्गः । एकस्य जामातरः परस्परं भ्रातरो व्यवह्रियन्ते । अतो मम भ्राता असौ तव देवर इति लज्जार्थम् उक्तम् ॥२५॥

क्रमसन्दर्भः  ननु श्मशानादिसम्बन्धः कथम् अस्मै रोचते ? यदि रोचेत तदास्माकं दुर्वृत्तम् अपि रोचेत । किं च, यदि देवर इत्य् उच्यते, तदास्मत्सदृश एवासौ कथम् एतावद् आदरविषयः स्यात् ? तत्राहन यस्येति । महानुभावत्वाद् अस्मभ्यं सर्वसम्पत्प्रदत्वात् तस्यानादरे दोष एव स्याद् इति भावः । अत्र भुक्तभोगाम् इति यच् चरणापविद्धाम् इति च लोकशिक्षणाय तस्य कादाचित्कीं लीलाम् आलम्ब्य सिद्धान्तितम् ॥२५॥

विश्वनाथः  तर्हि तत् सम्मुखत्वमात्रं वर्जनीयम् इति चेत्, तत्राहश्मशाने यश् चक्रानिलो वातमण्डली, तत्र धूलिः, धूम्रो विकीर्णो विक्षिप्तो विद्योतो द्युतिमान् जटासमूहो यस्य सः । भस्मना अवगुण्ठ आवरणं यस्य तथाभूतोऽमलः स्वर्णवद् देहो यस्य स देवस् त्रिभिः । सोमार्काग्निनेत्रैः पश्यतीत्य् एतदपराधफलं सद्य एव स नो दास्यतीति भावः । स च तेन निःसम्बन्धो नाप्य् अपरिचितश् चेत्य् आहदेवर इति । एकस्य जामातरः परस्परं भ्रातरो व्यवह्रियन्ते । अतो मम भ्रातासौ तव देवर इति त्वं वा कथं न लज्जसे इति भावः ॥२५॥


ō)0(ō

॥ ३.१४.२६ ॥

न यस्य लोके स्वजनः परो वा
नात्यादृतो नोत कश्चिद् विगर्ह्यः ।
वयं व्रतैर् यच्चरणापविद्धाम्
आशास्महेऽजां बत भुक्तभोगाम् ॥

श्रीधरः  ननु तथापि महत्त्वेनादरणीयस्य स्वजनस्य च तव स सर्वं क्षमेतैव तत्राहयस्य स्वजनादिर् नास्ति समत्वाद् ईश्वरस्य । ऐश्वर्यम् एवाहयेन चरणेनापविद्धां निर्माल्यवद् दूरतस् त्यक्तां तेन भुक्तभोगाम् अजां मायां तन्मयीं विभूतिं महाप्रसाद इत्य् आशास्महे । व्रतैस् तम् आराध्य ॥२६॥

क्रमसन्दर्भः  न व्याख्यातम्.

विश्वनाथः  नन्व् आर्तया मया लज्जाभयाभ्यां जलाञ्जलिर् दत्त एव त्वयाप्य् अत्र न भेतव्यम् एव, महत्त्वेनादरणीयस्य स्वजनस्य तव सर्वम् एवासौ देवः क्षमेतैवेति, तत्राहन यस्येति । यस्य स्वस्य स्वजनादिर् नास्ति ईश्वरत्वेन सर्वत्र साम्याद् इति भावः । ऐश्वर्यम् एवाहयेन चरणेनापविद्धां निर्माल्यवद् दूरे त्यक्तां भुक्तभोगाम् अजां तन्मयीं विभूतिं महाप्रसादं वयम् आशास्महे । तत्रापि व्रतैः सकामा वयं तदुच्छिष्टविषयभोजिन एव भवाम इत्य् अर्थः ॥२६॥

ō)0(ō

॥ ३.१४.२७ ॥

यस्यानवद्याचरितं मनीषिणो
गृणन्त्य् अविद्यापटलं बिभित्सवः ।
निरस्तसाम्यातिशयोऽपि यत् स्वयं
पिशाचचर्याम् अचरद् गतिः सताम् ॥

श्रीधरः  अनिषिद्धसुखत्यागाद् असौ पिशाच इत्य् उपहासो न कार्य इत्य् आह द्वाभ्याम् । यस्यानवद्यं विषयासक्तिशून्यम् आचरितम् । बिभित्सवो भेत्तुम् इच्छवः ॥२७॥

क्रमसन्दर्भः  समीहितं देहस्य कुत्सितत्वं दर्शयित्वा स्वात्मनिष्ठा कर्तव्येति लोकविशेषं प्रतिशिक्षारूपम् ॥२७॥

विश्वनाथः  ननु तस्यापि दिगम्बरतया सदैव स्त्रिया सह मिथुनीभूय तिष्ठतश् चिताभस्मास्थिभूषणस्य सर्वं सच्चरितम् अहं जानामीति तत्र हे कुमनीषिणि दिते, मत्तः सकाशात् तच्चरितस्य तत्त्वं शृण्व् इत्य् आहयस्य अनवद्यम् अनिन्द्यम् एव चरितं, तत् सर्वं मनीषिण एवादरेण गृणन्ति, ते संसारान् मुक्ता भवन्तीत्य् अर्थः । निरस्तेति अभगवता सहैक्यात् । यद् वा, निरस्तः साम्येन साम्यगुणवत्त्वेन अतिशयो यस्मात् ॥२७॥

ō)0(ō

॥ ३.१४.२८ ॥

हसन्ति यस्याचरितं हि दुर्भगाः
स्वात्मन् रतस्याविदुषः समीहितम् ।
यैर् वस्त्रमाल्याभरणानुलेपनैः
श्वभोजनं स्वात्मतयोपलालितम् ॥

श्रीधरः  समीहितम् अभिप्रेतं लोकशिक्षारूपम् । अविदुषोऽविद्वांसः । यद् वा, न विद्वान् अन्यो यस्माद् इति तस्य । सर्वज्ञस्येत्य् अर्थः । दुर्भगान् एवाहयैर् इति । श्वभोजनं शुनां भोज्यं शरीरम् । स्वात्मतयायम् एवात्मेति बुद्ध्या ॥२८॥

क्रमसन्दर्भः  गुणावतारत्वेन परमेश्वराभेददृष्ट्याहब्रह्मादय इति विडम्बनं देहस्य भाविदशानुकरणेन वैराग्यबोधकम् इत्य् अर्थः ॥२८॥

विश्वनाथः  ये तु निन्दन्ति, ते संसारे बद्धा भवन्तीत्य् आहहसन्तीति । दुर्भगाः न कस्याप्य् अनुकम्प्या इत्य् अर्थः । स्वात्मन् स्वस्यात्मनि श्रीकृष्णे रतस्य समीहितम् अभिप्रायम् अविदुषोऽविद्वांसः । समीहितं चेदं समीचीनगन्धपुष्पवस्त्राभरणादीनि मत्प्रभोर् अभगवत एवार्हाणीति तस्मै दत्तान्य् अतो नाहम् उपभुञ्ज इत्य् एवं रूपम् । यैर् दुर्भगैः श्वभोजनं शुनां भोज्यं शरीरम् स्वात्मतयायम् एवात्मेति बुद्ध्या वस्त्रादिभिर् उपलालितम् ॥२८॥

ō)0(ō

॥ ३.१४.२९ ॥

ब्रह्मादयो यत्कृतसेतुपाला
यत्कारणं विश्वम् इदं च माया ।
आज्ञाकरी यस्य पिशाचचर्या
अहो विभूम्नश् चरितं विडम्बनम् ॥

मध्वः  पिशाचचर्याम् अचरत् रुद्रो विष्ण्वाज्ञयैव तु ।
गर्भिणीवधनादार्थमहे विष्णुर् विडम्बकृत् ॥ इति वाराहे ॥२९॥

श्रीधरः  अहो अतर्क्यं तस्याचरणम् इत्य् आहब्रह्मादयो येन कृतान् सेतून् स्वस्वाधिकारान् पालयन्ति यः कारणं यस्य । येन कृतम् इदं विश्वम् । माया च यस्याज्ञाकरी । विभूम्नः परमेश्वरस्य विडम्बनम् अतर्क्यम् इत्य् अर्थः ॥२९॥

क्रमसन्दर्भः  न व्याख्यातम्.

विश्वनाथः  तत्र विश्वेश्वरे के वयं वराका इत्य् आहब्रह्मादयोऽपि यत्कृतान् सेतून् सायं स्त्रीसङ्गं भोजनस्वापत्यागादिरूपमर्यादाः पालयन्ति । य एव कारणं यस्य तन् माया च यस्याधीना, तस्याप्य् अहो चित्रं पिशाचचर्या, तस्माद् विभूम्नः परमेश्वरस्य चरितं सर्वं विडम्बनम् अनुकरणमात्रम् एव ॥२९॥

ō)0(ō

॥ ३.१४.३० ॥

मैत्रेय उवाच
सैवं संविदिते भर्त्रा मन्मथोन्मथितेन्द्रिया ।
जग्राह वासो ब्रह्मर्षेर् वृषलीव गतत्रपा ॥

श्रीधरः  भर्त्रा निरूपकेणैवं संविदिते ज्ञापितेऽपि सति । वृषलीव वेश्येव ॥३०॥

क्रमसन्दर्भः  न व्याख्यातम्.

विश्वनाथः  भर्त्रा एवं संविदिते ज्ञापितेऽपि सति । यद् वा, भर्त्रा हेतुना एवं ज्ञापिते सति वृषलीव वेश्येव ।
कामो विवेकं ग्रसति स्वीयम् अन्यैश् च दर्शितम् ।
अत्र प्रमाणं ब्रह्मैव पुंसः स्त्रीषूच्यते दितिः ॥३०॥

ō)0(ō

॥ ३.१४.३१ ॥

स विदित्वाथ भार्यायास् तं निर्बन्धं विकर्मणि ।
नत्वा दिष्टाय रहसि तयाथोपविवेश हि ॥

श्रीधरः  विकर्मणि निषिद्धे कर्मणि । दिष्टाय दैवरूपायेश्वराय । उपविवेशेति मैथुनं लक्ष्यते ॥३१॥

क्रमसन्दर्भः  न व्याख्यातम्.

विश्वनाथः  दिष्टाय स्वादृष्टाय । उपविवेश रेमे ॥३१॥

ō)0(ō

॥ ३.१४.३२ ॥

अथोपस्पृश्य सलिलं प्राणान् आयम्य वाग्यतः ।
ध्यायन् जजाप विरजं ब्रह्म ज्योतिः सनातनम् ॥

श्रीधरः  उपस्पृश्य स्नात्वा भर्गशब्दवाच्यं विरजं ज्योतिर् ध्यायन् सनातनं ब्रह्म गायत्रीं प्रणवं वा जजाप ॥३२॥

क्रमसन्दर्भः  न व्याख्यातम्.

विश्वनाथः  उपस्पृश्य स्नात्वा आचम्य जजाप प्रणवं गायत्रीं वा ॥३२॥

ō)0(ō

॥ ३.१४.३३ ॥

दितिस् तु व्रीडिता तेन कर्मावद्येन भारत ।
उपसङ्गम्य विप्रर्षिम् अधोमुख्य् अभ्यभाषत ॥

श्रीधरः, विश्वनाथः  कर्मावद्येन कर्मदोषेण ॥३३॥

क्रमसन्दर्भः  न व्याख्यातम्.

ō)0(ō

॥ ३.१४.३४ ॥

दितिर् उवाच
न मे गर्भम् इमं ब्रह्मन् भूतानाम् ऋषभोऽवधीत् ।
रुद्रः पतिर् हि भूतानां यस्याकरवम् अंहसम् ॥

श्रीधरः  नावधीन् मा हन्त्व् इत्य् अर्थः । वधशङ्काबीजम् आहरुद्र इति । अंहसम् अंहोऽपराधम् अकरवं कृतवत्य् अस्मि ॥३४॥

क्रमसन्दर्भः  न व्याख्यातम्.

विश्वनाथः  न अवधीत् मा हन्त्व् इत्य् अर्थः ॥३४॥

ō)0(ō

॥ ३.१४.३५ ॥

नमो रुद्राय महते देवायोग्राय मीढुषे ।
शिवाय न्यस्तदण्डाय धृतदण्डाय मन्यवे ॥

श्रीधरः  रुद् दुःखं तद् द्रावयतीति रुद्रस् तस्मै । उग्रायानतिलङ्घ्याय मीढुषे सकामेषु फलसेचनकर्त्रे । निष्कामेषु शिवाय । वस्तुतो न्यस्तदण्डाय । दुष्टेषु धृतदण्डाय संहारे मन्यवे ॥३५॥

क्रमसन्दर्भः  न व्याख्यातम्.

विश्वनाथः  पश्चात्तापवती प्रणमति । रुद्राय मां रोदयिष्यते, किं वा मम रुत् रोदनं कृपया द्रावयिष्यते दूरीकरिष्यते, यतो महते देवाय मदपराधं क्षमिष्यमाणाय । किं वा, उग्राय मद्गर्भम् इमं हनिष्यते । किं वा, मीढुषे मन्मनोरथशाखिनं कृपामृतेनाभिषेक्ष्यत, यतः शिवाय निरस्तदण्डाय । किं वा, धृतदण्डाय मां दण्डयिष्यते, यतो मन्यवे मन्युस्वरूपाय ॥३५॥

ō)0(ō

॥ ३.१४.३६ ॥

स नः प्रसीदतां भामो भगवान् उर्वनुग्रहः ।
व्याधस्याप्य् अनुकम्प्यानां स्त्रीणां देवः सतीपतिः ॥

श्रीधरः  भामो भगिनीभर्ता । उरुर् अनुग्रहो यस्य । व्याधस्य निर्दयस्यापि । सतीपतिर् इत्य् अनेन स्त्रीणां स्वभावं स्वयम् अपि वेत्तीति सूचयति ॥३६॥

क्रमसन्दर्भः  न व्याख्यातम्.

विश्वनाथः  एवं संशयानैव स्तुवाना स्वदैन्यं दर्शयन्ती तस्माद् अभयं प्रार्थयते । भामो भगिनीपतिः । उरुर् अनुग्रहो यस्य सः । व्याधस्य निर्दयस्यापि । सतीपतिर् इति स्त्रीणां स्वभावं स स्वयम् एव वेत्तीति सूचयति । यद् वा, सत्या अप्य् अनुरोधेन तद्भगिनीं मां मा दण्डयत्व् इति सा सती मदपराधं मार्जयत्व् इति वा भावः ॥३६॥

ō)0(ō

॥ ३.१४.३७ ॥

मैत्रेय उवाच
स्वसर्गस्याशिषं लोक्याम् आशासानां प्रवेपतीम् ।
निवृत्तसन्ध्यानियमो भार्याम् आह प्रजापतिः ॥

श्रीधरः  स्वसर्गस्य स्वसन्तानस्याशिषं शुभम् । लोक्यां लोकद्वयार्हाम् । सन्ध्यायां यो नियमः स निवृत्तो यस्य ॥३७॥

क्रमसन्दर्भः  न व्याख्यातम्.

विश्वनाथः  स्वसर्गस्य स्वसन्तानस्य लोक्यां लोकद्वयार्हाम् ॥३७॥

ō)0(ō

॥ ३.१४.३८ ॥

कश्यप उवाच
अप्रायत्याद् आत्मनस् ते दोषान् मौहूर्तिकाद् उत ।
मन्निदेशातिचारेण देवानां चातिहेलनात् ॥

श्रीधरः  ते आत्मनश् चित्तस्याप्रायत्यादशुचित्वात् । मौहूर्तिकात् सन्ध्यारूपात् । उत अपि मम निदेशस्याज्ञाया अतिचारेणातिक्रमेण । देवानां रुद्रानुचराणाम् ॥३८॥

क्रमसन्दर्भः  अप्रायत्याद् इति युग्मकम् । मुहूर्तः सन्ध्यारूपः तद्भवद्दोषात् ॥३८॥

विश्वनाथः  ते तव आत्मनो मनसोऽप्रायत्याद् अपावित्र्यात् क्रूरमनसौ । मुहूर्तः सन्ध्यारूपो घोरस् तद्भवाद् दोषाद् घोरौ सन्ध्याया द्विघटिकत्वाच् च द्वौ । मम निर्देशस्य आज्ञावाक्यस्य अतिचारेणातिक्रमेण च धर्ममर्यादाभञ्जनौ देवानां श्रीरुद्राणां हेलनाच् भगवद्द्वेषिणौ । हे अभद्रे ! इति तवैवाभद्राणि त्वत्पुत्रयोः सञ्चरिष्यन्तीति भावः ॥३८॥

ō)0(ō

॥ ३.१४.३९ ॥

भविष्यतस् तवाभद्राव् अभद्रे जाठराधमौ ।
लोकान् सपालांस् त्रींश् चण्डि मुहुर् आक्रन्दयिष्यतः ॥

श्रीधरः  एतैश् चतुर्भिर् हेतुभिर् जाठराधमौ पुत्रापसदौ । हे चण्डि कोपने ॥३९॥

क्रमसन्दर्भः  न व्याख्यातम्.

विश्वनाथः  जाठरौ तज्जठरभवौ अधमौ पुत्रौ एवं व्यस्तात् समस्ताच् च दोषात् लोकान् इत्यादि । हे चण्डीति मद्धर्मवाक्येऽपि यत् त्वया प्राचण्ड्यं कृतं, तस्येदं फलं भुङ्क्ष्वेति कामक्रोधयोस् त्वं खनिर् एवासीति कश्यपस्यापि तस्यां कोपो व्यक्तः ॥३९॥

ō)0(ō

॥ ३.१४.४० ॥

प्राणिनां हन्यमानानां दीनानाम् अकृतागसाम् ।
स्त्रीणां निगृह्यमाणानां कोपितेषु महात्मसु ॥

श्रीधरः  हन्यमानानां सताम् ॥४०॥

क्रमसन्दर्भः  प्राणिनाम् इति युग्मकम् । यदालोकान् आक्रन्दयिष्यतः तदा प्राणिनां हन्यमानानां स्त्रीणां च निगृह्यमाणानां सम्बन्धे महात्मसु कुपितेषु सत्स्व् इत्य् अन्वयः ॥४०॥

विश्वनाथः  कियत् तयोर् आयुर् इति चेत् शृण्व् इत्य् आहप्राणिनाम् इत्य् आदि प्राणिष्व् इत्य् अर्थः ॥४०॥

ō)0(ō

॥ ३.१४.४१ ॥

तदा विश्वेश्वरः क्रुद्धो भगवाल् लोकभावनः ।
हनिष्यत्य् अवतीर्यासौ यथाद्रीन् शतपर्वधृक् ॥

श्रीधरः  शतपर्वधृक् वज्रधर इन्द्रः ॥४१॥

क्रमसन्दर्भः  न व्याख्यातम्.

विश्वनाथः  शतपूर्वधृक् वज्रधर इन्द्र इव ॥४१॥

ō)0(ō

॥ ३.१४.४२ ॥

दितिर् उवाच
वधं भगवता साक्षात् सुनाभोदारबाहुना ।
आशासे पुत्रयोर् मह्यं मा क्रुद्धाद् ब्राह्मणाद् प्रभो ॥

श्रीधरः  सुनाभेनोदारो बाहुर् यस्य । मह्यां मम कोपितेष्व् इत्य् उक्तत्वाच् छङ्कितचित्ता सती प्रार्थयते, ब्राह्मणान् मा भूद् इति ॥४२॥

क्रमसन्दर्भः  न व्याख्यातम्.

विश्वनाथः  सुनाभेन चक्रेण उदारो बाहुर् यस्य तेनेति तस्य तम् अतिसुन्दरं बाहुम् उन्नमन्तं पुत्रौ मे द्रक्ष्यत इति भाग्यवन्ताव् एव पुत्रौ मे भविष्यतः, तथा मरणस्यावश्यकत्वेऽपि तद्धस्ततो मरणात् सर्वपापेभ्यो निस्तारश् च तयोर् भावी । आशासे वाञ्छामि मह्यं माम् अपि निस्तारयितुम् इति तादृशपुत्रयोर् माता अहम् अपि जन्ममध्येऽप्य् अदृष्टभगवद्रूपापि पुत्रसम्बन्धेन भगवद्दर्शिनीवाभिमंस्ये, क्रुद्धाद् विप्राद् वधं मा आशासे इति । कोपितेषु महात्मस्व् इति त्वदुक्त्या ब्रह्मशापाद् एव पुत्रौ मे मरिष्यत इति शङ्कितचित्ता व्याकुलैवाहम् आखिद्यं, सम्प्रति भगवद्धस्ततो वधं श्रुत्वा स्थिरचित्तैवाभूवम् इति भावः ॥४२॥

ō)0(ō

॥ ३.१४.४३ ॥

न ब्रह्मदण्डदग्धस्य न भूतभयदस्य च ।
नारकाश् चानुगृह्णन्ति यां यां योनिम् असौ गतः ॥

श्रीधरः  नारका अपि तथा यां यां योनिम् असौ गतो भवति तत्रस्थाश् च नानुगृह्णन्ति कृपां न कुर्वन्ति ॥४३॥

क्रमसन्दर्भः  नानुगृह्णन्ति न निकटे गमनादिकम् अनुमन्यन्ते ॥४३॥

विश्वनाथः  यतः न ब्रह्मेत्य् आदि द्वितीयार्थे षष्ठ्यौ । नारकोऽपि तथा यां यां योनिम् असौ गतो भवति । तत्रस्थाश् च नानुगृह्णन्ति ॥४३॥

ō)0(ō

॥ ३.१४.४४ ॥

कश्यप उवाच
कृतशोकानुतापेन सद्यः प्रत्यवमर्शनात् ।
भगवत्य् उरुमानाच् च भवे मय्य् अपि चादरात् ॥

श्रीधरः  कृतो योऽपराधस् तेन शोकस् ततोऽनुतापस् तेन । प्रत्यवमर्शनाद् युक्तायुक्तविचारात् । भगवति हरौ । भवे श्रीरुद्रे । एतैः पञ्चभिः कारणैः ॥४४॥

क्रमसन्दर्भः  कृतेति सार्धकम् ॥४४॥

विश्वनाथः  कृतो योऽपराधस् तेन शोकस् ततोऽनुतापस् तेन । प्रत्यवमर्शनाद् एतैः पञ्चभिः कारणैः ॥४४॥

ō)0(ō

॥ ३.१४.४५ ॥

पुत्रस्यैव च पुत्राणां भवितैकः सतां मतः ।
गास्यन्ति यद्यशः शुद्धं भगवद्यशसा समम् ॥

श्रीधरः  पुत्रस्य हिरण्यकशिपोः पुत्राणां मध्ये एकः सतां मतो भविष्यति । तम् एव वर्णयतिगास्यन्तीति सार्धैः पञ्चभिः । समं सह सदृक्षं वा ॥४५॥

क्रमसन्दर्भः  गास्यन्तीति सार्धत्रिकम् ॥४५॥

विश्वनाथः  पुत्रस्य हिरण्यकशिपोः पुत्राणां मध्ये एकः सतां मतो भविष्यति । सन्त एव गास्यन्ति समं सह सदृशं वा ॥४५॥

ō)0(ō

॥ ३.१४.४६ ॥

योगैर् हेमेव दुर्वर्णं भावयिष्यन्ति साधवः ।
निर्वैरादिभिर् आत्मानं यच्छीलम् अनुवर्तितुम् ॥

श्रीधरः  हीनवर्णं हेम यथा योगैर् दाहादिभिर् उपायैः शोध्यते तथा यस्य शीलं स्वभावम् अनुवर्तितुम् अनुगन्तुं प्राप्तुं निर्वैरादिभिर् योगैर् आत्मानं भावयिष्यन्ति शोधयिष्यन्ति ।

क्रमसन्दर्भः  तद्यशोगानस्य फलम् आहयोगैर् इति । अनुवर्तितुम् अनुमोदनेनानुगन्तुम् ॥४६॥

विश्वनाथः  हीनवर्णं हेम योगैर् दाहादिभिर् यथा शोध्यते, तथा यस्य शीलं स्वभावम् अनुवर्तितुम् अनुगन्तुं प्राप्तुं निर्वैरादिभिर् योगैर् आत्मानं भावयिष्यन्ति शोधयिष्यन्ति ।।४६॥

ō)0(ō

॥ ३.१४.४७ ॥

यत्प्रसादाद् इदं विश्वं प्रसीदति यदात्मकम् ।
स स्वदृग् भगवान् यस्य तोष्यतेऽनन्यया दृशा ॥

श्रीधरः  विश्वप्रसादे हेतुर् यदात्मकम् । स्वदृग् आत्मसाक्षी । यस्यानन्यया भगवान् एव सत्य इत्य् एवम्भूतया दृशा तोष्यते तोषं प्राप्स्यते ॥४७॥

क्रमसन्दर्भः  अनन्यया तदेकस्फूर्तिमय्या ॥४७॥

विश्वनाथः  यस्य अभगवतः प्रसादाद् धेतोर् यस्मै प्रह्लादाय इदं विश्वम् एव प्रसीदति । कीदृशं सत् ? य एवात्मा अन्तर्यामी यस्य तत् अन्तर्यामिरूपेण तथा लोकान् प्रेरयति, यथा तत्पितृवैरिण इन्द्राद्या अपि प्रह्लादाय प्रसीदन्तीत्य् अर्थः । स्वीयान् भक्तान् एव प्रीत्या पश्यतीति स्वदृक् । न विद्यतेऽन्यो यस्यां तादृश्या दृशा बुद्ध्या यद्बुद्धौ अन्यः प्रवेष्टुं न शक्नोतीत्य् अर्थः ॥४७॥

ō)0(ō

॥ ३.१४.४८ ॥

स वै महाभागवतो महात्मा
महानुभावो महतां महिष्ठः ।
प्रवृद्धभक्त्या ह्य् अनुभाविताशये
निवेश्य वैकुण्ठम् इमं विहास्यति ॥

श्रीधरः  तत्र हेतुःस वा इति । महात्मा अविच्छिन्नदृष्टिः महानुभावो महाप्रभावः । महताम् अपि मध्ये महिष्ठोऽतिशयेन महान् । प्रवृद्धया भक्त्यानुभाविते शोधिते चित्ते वैकुण्ठं हरिं निवेश्य देहाद्यभिमानं त्यक्ष्यति ॥४८॥

क्रमसन्दर्भः  महाभागवतत्वम् एव विवृणोति । महात्मेत्य् आदिना कुण्डलमण्डिताननम् इत्य् अन्तेन ॥४८॥

विश्वनाथः  महात्मा महाधृतिर् महाबुद्धिर् वा । महान्त एव स्तम्भस्वेदाद्याः प्रेमानुभावा यस्य सः । तत्र हेतुःप्रवृद्धया भक्त्या अनुभाविते अनुभावं प्रापिते आशये मनसि वैकुण्ठस्थं वस्तुमात्रं वा निवेश्य इमं मायिकं लोकं त्यक्ष्यति ॥४८॥

ō)0(ō

॥ ३.१४.४९ ॥

अलम्पटः शीलधरो गुणाकरो
हृष्टः परर्द्ध्या व्यथितो दुःखितेषु ।
अभूतशत्रुर् जगतः शोकहर्ता
नैदाघिकं तापम् इवोडुराजः ॥

श्रीधरः  महाभागवतत्वम् आहअलम्पट इति । शीलधरः सुस्वभावः । गुणानां धैर्यादीनाम् आकरो जन्मभूमिः । परेषां समृद्ध्या हृष्टः । परेषु दुःखितेषु सत्सु । न भूतो जातः शत्रुर् यस्य । निदाघे भवं तापं चन्द्रो यथा हरत्य् एवं जगतः शोकहर्ता भविष्यति ।।४९॥

क्रमसन्दर्भः  अलम्पट इति युग्मकम् ॥४९॥

विश्वनाथः  तस्य भक्तिं भक्त्युत्थान् महागुणांश् चावोचम् अन्यान् अपि भक्त्यनुकूलान् स्वाभाविकान् गुणान् शृण्व् इत्य् आहअलम्पट इति । वक्तुम् अश्क्या एव गुणा इत्य् आहगुणानाम् आकरः । परेषाम् ऋद्ध्या सम्पत्त्या परेषु दुःखितेषु सत्सु निदाघभवं तापं चन्द्रो यथा तथा जगतः शोकहर्ता भविष्यति ।।४९॥

ō)0(ō

॥ ३.१४.५० ॥

अन्तर् बहिश् चामलम् अब्जनेत्रं
स्वपूरुषेच्छानुगृहीतरूपम् ।
पौत्रस् तव श्रीललनाललामं
द्रष्टा स्फुरत्कुण्डलमण्डिताननम् ॥

श्रीधरः  अपरिच्छिन्नदृष्टित्वम् आहअन्तर् इति । स्वपुरुषाणाम् इच्छया पुनः पुनर् गृहीतानि रूपाणि येन । श्रीर् एव ललना सुन्दरी तस्या ललामं मण्डनम् । द्रष्टा द्रक्ष्यति ॥५०॥

क्रमसन्दर्भः  महामना गम्भीरचित्ता आसीत् । तेनापि सह वैरं भविष्यतीति दुःखस्य तेनैव तौ हनिष्येते इति सुखजातस्य च परस्परोपमर्दात् ॥५०॥

विश्वनाथः  अन्तर् अन्तःकरणे ध्यानेन, बहिः साक्षान्नेत्राभ्यां च पौत्रः प्रह्लादो द्रष्टा द्रक्ष्यति । श्रीर् एव ललना कान्ता तस्या ललामं मण्डनरूपम् ॥५०॥

ō)0(ō

॥ ३.१४.५१ ॥

मैत्रेय उवाच
श्रुत्वा भागवतं पौत्रम् अमोदत दितिर् भृशम् ।
पुत्रयोश् च वधं कृष्णाद् विदित्वासीन् महामनाः ॥

मध्वः  विष्णुहस्तवधाल् लोका भक्तस्यान्यस्य न क्वचित् ।
तथाप्य् असुरमोहाय न विविक्तं क्वचित् क्वचित् ॥ इति स्कान्दे ।
हिरण्यकशिपुश् चापि भगवन्निन्दया तमः ॥ इति च ।

स्वतः सद्गतयोऽन्यस्य पुत्रादेर् हेतुता भवेत् ।
योग्यतानादिभक्तिः स्याद् अयोग्यस्य कुतो गतिः ॥ इति ब्रह्मतर्के ॥५१॥

श्रीधरः  महामनाः सोत्साहचित्ता । हरिणा सह युद्धेन मरणे पुत्रयोः कीर्तिः सद्गतिश् च भवेद् इति ॥५१॥

क्रमसन्दर्भः  न व्याख्यातम्.

विश्वनाथः  भृशम् अमोदत । हन्त हन्त मद्विकर्माणि सत्कर्मशिरोमणिदुर्लभं फलम् ध्यास्यतीत्य् अहो मे भाग्यम् इत्य् आननन्द । महामनाः पुत्रयोर् मे सत्कीर्तिः सद्गती भविष्यत इति सोत्साहचित्ता ॥५१॥

इति सारार्थदर्शिन्यां हर्षिण्यां भक्तचेतसाम् ।
चतुर्दशस् तृतीयस्य सङ्गतः सङ्गतः सताम् ॥*॥

ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
दितिगर्भाधानं नाम चतुर्दशोऽध्यायः ।
॥ ३.१४ ॥


(३.१५)
अथ पञ्चदशोऽध्यायः
वैकुण्ठवर्णनम्

॥ ३.१५.१ ॥

मैत्रेय उवाच
प्राजापत्यं तु तत् तेजः परतेजोहनं दितिः ।
दधार वर्षाणि शतं शङ्कमाना सुरार्दनात् ॥

श्रीधरः
हतप्रभैः सुरैः पृष्टः प्राह पञ्चदशे विधिः ।
तद्बीजं विप्रशापादि वैकुण्ठे विष्णुभृत्ययोः ॥

तद् एवं देवानां ब्रह्मणश् च संवादप्रस्तावम् उक्त्वेदानीं तं संवादं वक्तुम् आहप्राजापत्यं काश्यपं तेजो वीर्यं परेषां तेजो हन्तीति तथा । आर्षः । स्वपुत्राभ्यां करिष्यते यत् सुराणाम् अर्दनं पीडनं तस्माच् छङ्कमाना ॥१॥

क्रमसन्दर्भः  शङ्कमानेति, गर्भे प्रसूते नूनम् असुरार्दनो हनिष्यतीति । टीकायाम् आर्ष इति तेजोघ्नम् इति वक्तव्ये तेजोहनम् इति प्रयोग आर्षः । अमनुष्यकर्तृक चेति टकि तेजोघ्नम् इत्य् एव स्यात् ॥१॥

विश्वनाथः
सुरैः पृष्टो विधिस् तत्त्वं वक्तुं दितितनूजयोः ।
शापं पञ्चदशे विष्णुपार्षदोर् विप्रतोऽभ्यधात् ॥

ततो दितेर् गर्भस्य का वार्तेत्य् अपेक्षायाम् आहप्राजापत्यं प्रजापतेः कश्यपस्य सम्बन्धि । परेषां तेजो हन्तीति तथा तत् पचाद्य् अच् । सुराणाम् अर्दनं पीडनं तस्मात् शङ्कमाना । असुरार्दनाद् विष्णोर् इति वा तद्धस्ततो मृत्युश्रवणात् ॥१॥

 ō)0(ō

॥ ३.१५.२ ॥

लोके तेनाहतालोके लोकपाला हतौजसः ।
न्यवेदयन् विश्वसृजे ध्वान्तव्यतिकरं दिशाम् ॥

श्रीधरः  तेन गर्भतेजसा हतालोके विरस्तसूर्यादिप्रकाशे । हतौजसो हतप्रभावाः । ध्वान्तेन व्यतिकरं सङ्करम् ॥२॥

क्रमसन्दर्भः  ध्वान्तेन व्यतिकरम् आसङ्गम् ॥२॥

विश्वनाथः  तेन गर्भतेजसा हतालोके आहतालोके इति च पाठः । व्यतिकरं व्याप्तिम् ॥२॥

ō)0(ō

॥ ३.१५.३ ॥

देवा ऊचुः
तम एतद् विभो वेत्थ संविग्ना यद् वयं भृशम् ।
न ह्य् अव्यक्तं भगवतः कालेनास्पृष्टवर्त्मनः ॥

श्रीधरः  वेत्थ जानासि किं विचारयसि । यद्य् अतो वयं संविग्ना भीताः । अव्यक्तम् अज्ञातम् । न स्पृष्टं वर्त्म ज्ञानप्रचारो यस्य ॥३॥

क्रमसन्दर्भः  अत्र देवा ऊचुर् इति क्वचित् । तम एतद् इत्य् आदिना परमेश्वराभेदेन ब्रह्माणं स्तुवन्ति ॥३॥

विश्वनाथः  वेत्थ जानास्य् एव, यतो भगवतः सर्वज्ञस्य तव कालेनालुप्तज्ञानमार्गस्य ॥३॥

ō)0(ō

॥ ३.१५.४ ॥

देवदेव जगद्धातर् लोकनाथशिखामणे ।
परेषाम् अपरेषां त्वं भूतानाम् असि भाववित् ॥

श्रीधरः  ब्रह्माणं परमेश्वरत्वेन स्तुवन्तः प्रार्थयन्तेदेवदेवेति सप्तभिः । लोकनाथानां शिखामणे । भावविद् अभिप्रायज्ञोऽसि । केनाभिप्रायेण दितेर् गर्भो वर्धत इति जानासीत्य् अर्थः ॥४॥

क्रमसन्दर्भः  लोकपाल इति पुण्यारण्यः ॥४॥

विश्वनाथः  लोकनाथानाम् इन्द्रादीनां शिखामणे ॥४॥

ō)0(ō

॥ ३.१५.५ ॥

नमो विज्ञानवीर्याय माययेदम् उपेयुषे ।
गृहीतगुणभेदाय नमस् तेऽव्यक्तयोनये ॥

श्रीधरः  विज्ञानं वीर्यं बलं यस्य । इदं ब्रह्मदेहम् उपेयुषे प्राप्तवते । गृहीतो गुणभेदो रजोगुणो येन । व्यक्तस्य प्रपञ्चस्य योनये कारणाय । न व्यक्ता केनापि प्रमाणेन विज्ञाता योनिर् यस्येति वा ॥५॥

क्रमसन्दर्भः  नम इत्य् आदिना परमेश्वराभेदेन स्तुतिः ॥५॥

विश्वनाथः  इदं ब्रह्मदेहम् उपेयुषे प्राप्तवते । गुणभेदो रजः । अव्यक्तः परमेश्वर एव योनिः कारणं यस्य तस्मै ॥५॥

ō)0(ō

॥ ३.१५.६७ ॥

ये त्वानन्येन भावेन भावयन्त्य् आत्मभावनम् ।
आत्मनि प्रोतभुवनं परं सदसदात्मकम् ॥
तेषां सुपक्वयोगानां जितश्वासेन्द्रियात्मनाम् ।
लब्धयुष्मत्प्रसादानां न कुतश्चित् पराभवः ॥

श्रीधरः  सकामतया प्रतिक्षणं दुःखम् अनुभवन्तो निष्कामभक्तान् स्तुवन्त आहुर् द्वाभ्याम् । ये त्वा त्वाम् अनन्येन निष्कामेण भावेन भक्त्या ध्यायन्ति । आत्मनो जीवान् भावयतीति तथा । स्वस्मिन् प्रोतानि ग्रथितानि भुवनानि येन । चेतनाचेतनप्रपञ्चकारणम् इत्य् अर्थः । तत्र हेतुःसदसदात्मकं कार्यकारणरूपं वस्तुतस् ताभ्यां परम् ॥६॥

जितः श्वासः इन्द्रियाण्य् आत्मा मनश् च यैः । अतः सुपक्वयोगाः । अत एव प्राप्तो युष्मत्प्रसादो यैस् तेषाम् ॥७॥

क्रमसन्दर्भः  ये त्वेति युग्मकम् । अनन्यभक्त्या लब्धयुष्मत्प्रसादस् ततः सुनिर्व्यूढभक्तियोगत्वेन स्वत एव श्वासादिजय इति क्रमः ॥६७॥

विश्वनाथः  तद् अपि अनन्येन परमेश्वराद् अभिन्नेन भावेन ये हिरण्यगर्भोपासकाः । यद् वा, अनन्येन निष्कामेण भावेन भक्त्या भावयन्ति ध्यायन्ति आत्मनो जीवान् भावयति सृजतीति तथा । समष्टित्वाद् आत्मनि स्वस्मिन् प्रोतानि प्रथितानि भुवनानि येन तम् । अतः सन्तोऽसन्तश् च आत्मनो देवासुराद्या जीवा यस्मिंस् तम् ॥६७॥

ō)0(ō

॥ ३.१५.८ ॥

यस्य वाचा प्रजाः सर्वा गावस् तन्त्येव यन्त्रिताः ।
हरन्ति बलिम् आयत्तास् तस्मै मुख्याय ते नमः ॥

श्रीधरः  अन्ये तु नित्यं कर्मक्लेशिन इत्य् आहुःयस्येति । तन्त्या दामन्या आयत्ता अधीनाः । मुख्याय नियन्त्रे प्राणरूपायेति वा । तथा च श्रुतिःतस्य वाक्तन्तिर् नामानि दामानि इत्यादिः ॥८॥

क्रमसन्दर्भः  न व्याख्यातम्.

विश्वनाथः  वाचा वेदलक्षणया । तथा च, श्रुतिःतस्य वाक् तन्त्रिर् नामानि दामानीत्य् आदि ॥८॥

 ō)0(ō

॥ ३.१५.९ ॥

स त्वं विधत्स्व शं भूमंस् तमसा लुप्तकर्मणाम् ।
अदभ्रदयया दृष्ट्या आपन्नान् अर्हसीक्षितुम् ॥

श्रीधरः  तमसा अहोरात्रविभागाभावेन लुप्तानि कर्माणि येषाम् । आपन्नान् आपद्गतान् अस्मान् ॥९॥

क्रमसन्दर्भः  न व्याख्यातम्.

विश्वनाथः  तमसा अहोरात्रविभागाभावेन । आपन्नान् अस्मान् । अदभ्रदयया अनन्ल्पकृपया ॥९॥

 ō)0(ō

॥ ३.१५.१० ॥

एष देव दितेर् गर्भ ओजः काश्यपम् अर्पितम् ।
दिशस् तिमिरयन् सर्वा वर्धतेऽग्निर् इवैधसि ॥

श्रीधरः  आपत् कारणम् आहुः । एष गर्भः तस्य विशेषणम् । अर्पितं निक्षिप्तं काश्यपम् ओजो वीर्यम् । दिशस् तिमिरयन् तमोव्याप्ताः कुर्वन् ॥१०॥

क्रमसन्दर्भः  गर्भनिदानम् एव पृच्छामः । गर्भात् तमो जातम् इति तु जानीम एवेत्य् आहएष इति । एधते इति क्वचित् पाठः ॥१०॥

विश्वनाथः  ननु, विशेषवार्तां बुतेति तत्राहुःकाश्यपम् ओजो वीर्यम् अर्पितं सत् दितेर् गर्भः ॥१०॥

 ō)0(ō

॥ ३.१५.११ ॥

मैत्रेय उवाच
स प्रहस्य महाबाहो भगवान् शब्दगोचरः ।
प्रत्याचष्टात्मभूर् देवान् प्रीणन् रुचिरया गिरा ॥

श्रीधरः  दितेः कुचेष्टितं ज्ञात्वा प्रहस्य देवानां ये शब्दा विज्ञप्तिवाक्यानि तेषां गोचरो विषयभूतः प्रत्यभाषत ॥११॥

क्रमसन्दर्भः  वृद्धो बालकान् प्रतीव प्रहस्य । शब्दमात्रगोचर इति ब्रह्मणः साधारणागोचरत्वं व्यज्य महिमानं दर्शयति ॥११॥

विश्वनाथः  अहो, अज्ञा माम् एव स्तुवन्तिएतद् विपत्तित्राणे कोऽहं वराक इति वृद्धो बालान् प्रतीव प्रहस्य । शब्दा देवानां विज्ञप्तिवाक्यानि तेषां गोचरः विषयः ॥११॥

 ō)0(ō

॥ ३.१५.१२ ॥

ब्रह्मोवाच
मानसा मे सुता युष्मत् पूर्वजाः सनकादयः ।
चेरुर् विहायसा लोकाल् लोकेषु विगतस्पृहाः ॥

श्रीधरः  युष्मत्सकाशात् पूर्वं जाताः ॥१२॥

क्रमसन्दर्भः  न व्याख्यातम्.

विश्वनाथः  एतद्विपत्कारणवतीं प्राचीनाम् अद्भुतां कथां तावत् शृणुतेत्य् आहमानसा इति ॥१२॥

 ō)0(ō

॥ ३.१५.१३ ॥

त एकदा भगवतो वैकुण्ठस्यामलात्मनः ।
ययुर् वैकुण्ठनिलयं सर्वलोकनमस्कृतम् ॥

श्रीधरः  वैकुण्ठाख्यं लोकं ययुः ॥१३॥

क्रमसन्दर्भः  न व्याख्यातम्.

विश्वनाथः  अमलाः शुद्धा भवन्त्य् आत्मानोऽन्तःकरणानि यतस् तस्य ॥१३॥

 ō)0(ō

॥ ३.१५.१४ ॥

वसन्ति यत्र पुरुषाः सर्वे वैकुण्ठमूर्तयः ।
येऽनिमित्तनिमित्तेन धर्मेणाराधयन् हरिम् ॥

मध्वः  अनिमित्तेन विष्ण्वर्पणेन ।

मुक्ताश् चैवाधिकारस्था द्वेषा वैकुण्ठलोकगाः ।
अमुक्तानां भ्रमः क्वापि न मुक्तानां क्वचिद् भवेत् ॥ इति भविष्यपुराणे ।
कृष्णात्मनां मनरज आदधुर् इति च ।

तिरश्चीना स्थावराश् च सर्वे ज्ञानाद् विकुण्ठगाः ।
अमुक्ता मुक्तिम् आयान्ति नियमात् कर्मणः क्षये ॥ इति च ॥१४॥

श्रीधरः  तं वर्णयतिवसन्तीत्य् आदिद्वादशभिः । वैकुण्ठस्य हरेर् इव मूर्तिर् येषां ते । निमित्तं फलं न निमित्तं प्रवर्तकं यस्मिन् । निष्कामेण धर्मेणेत्य् अर्थः । आराधयन् आराधितवन्तः ॥१४॥

क्रमसन्दर्भः  वैकुण्ठस्येव नित्यानन्दरूपा मूर्तिर् येषां ते यत्र वसन्ति । तथा न विद्यते निमित्तं कारणं यस्य स श्रीभगवान् एव निमित्तं फलं यत्र, तेन धर्मेण भागवताख्येन ये च हरिम् आराधयन्, ते च यत्र वसन्तीत्य् अन्वयः । हरिपदान् अतिमात्रदृष्टैः [भा.पु. ३.१५.२०] इति, यन् न व्रजन्ति [भा.पु. ३.५.२३] इत्य् आदि वक्ष्यमाणात् ॥१४॥

विश्वनाथः  वैकुण्ठमूर्तयः भगवत्सारूप्यवन्तः । अनिमित्तं स्वप्रयोजनाभाव एव निमित्तं प्रवर्तकं यस्मिंस् तेन । निष्कामेण परमधर्मेण इत्य् अर्थः । आराधयन् पूर्वम् आराधितवन्तः ॥१४॥

 ō)0(ō

॥ ३.१५.१५ ॥

यत्र चाद्यः पुमान् आस्ते भगवान् शब्दगोचरः ।
सत्त्वं विष्टभ्य विरजं स्वानां नो मृडयन् वृषः ॥

श्रीधरः  यत्रेति । शब्दगोचरो वेदान्तैकवेद्यः । विरजं सत्त्वमूर्तिं विष्टभ्य धृत्वा । वृषो धर्ममूर्तिः । स्वानां स्वान् ॥१५॥

चैतन्यमतमञ्जुषा  यत्र चाद्यः पुमान् इत्यादि । आद्यः पुरुषः पुरुषोत्तमः । सन् श्रीकृष्णः । सतो भावः सत्त्वं, सत्तास्वरूपं श्रीविग्रहो नित्यविग्रहः श्रीकृष्ण इति यावत् । विरजं शुद्धं, शब्दगोचरः श्रुतिगोचरः, न तु दृश्यः । वृषो धर्ममयः । स्वानां स्वान् नोऽस्मान् मृढयन् प्रतिपालयन् ।

यद् वा, यत्र पुमान् आस्ते, चकार आवर्तनीयः, आद्यो भगवान् श्रीकृष्णः पुमान् विष्णुर् वैकुण्ठनाथः । आद्यो भगवान् कीदृशः ? नोऽस्माकं दृग्गोचरश् च, स्वानाम् इति पृथग् व्याख्येयम्, स्वांशान् स्वान् मृढयन् नोऽस्माकं श्रुतिगोचर इति । चकारः समुच्चये । एकः श्रुतिगोचरत्वेन, अन्यो दृग्गोचरत्वेन । दृग्गोचरत्वम् आक्षेपलभ्यम् ।

स वा कीदृशो भगवान् ? उभयविशेषणम् । किं कृत्वा आस्ते ? सत्त्वम् अवष्टभ्य विरजं शुद्धम् अवष्टभ्य अधःकृत्य उपरिभूयेत्य् अर्थः । एष पक्ष आद्यं प्रति, अन्यं प्रति विरजं शुद्धं सत्त्वम् अवष्टभ्य आलम्ब्य । एष पक्षः पुमांसं प्रति । वृषो वर्षतीति वृषः कामदः, उभयविशेषणम् ।

अथवा यत्र पुमान् आस्ते, आद्यो भगवान् श्रीकृष्णः शब्दगोचर आस्ते, अन्यस्य शब्दगोचरत्वाद् अन्यस्य दृग्गोचरत्वम् ॥१५॥

क्रमसन्दर्भः  सत्त्वं गुणं सान्निध्येनोपकृत्य वृषः सर्वानन्दवर्षी ॥१५॥

विश्वनाथः  विरजं सत्त्वं शुद्धसत्त्वं विष्टभ्य धृत्वा यस्य नामरूपगुणलीलादिकं सर्वम् एव शुद्धसत्त्वम् इत्य् अर्थः । स्वानां स्वान् वृषः साक्षात् परमधर्मरूपः ॥१५॥

 ō)0(ō

॥ ३.१५.१६ ॥

यत्र नैःश्रेयसं नाम वनं कामदुघैर् द्रुमैः ।
सर्वर्तुश्रीभिर् विभ्राजत् कैवल्यम् इव मूर्तिमत् ॥

श्रीधरः  तत्रत्यं वनं विशिनष्टियत्रेति चतुर्भिः । सर्वेष्व् अप्य् ऋतुषु शृईः पुष्पादिसम्पद्य् एषां तैः ॥१६॥

चैतन्यमतमञ्जुषा  ननु कथं तयोर् एकत्र स्थितौ कश्चित् श्रुतिगोचरः, कश्चिद् अन्यथेत्य् आहयत्रेत्यादि । यत्रेति औपचारिकम् अधिकरणं, यथाङ्गुल्यग्रे करिशतम् अङ्गुल्या निर्दिष्टए करिशतेऽङ्गुलिस्थत्वेनोपचारः, तथा यत्रेति येन निर्दिष्टे नैःश्रेयसवने यत्रेत्य् उपचारः । नैःश्रेयसं नाम वनं वृन्दावनस्यैव नामान्तरम् इदम् । कामदुघैः कल्पद्रुमत्वात् । कैवल्यम् इव मूर्तिमत्, केवलं ब्रह्म स्वार्थिको षण् तत्स्वरूपम् । वक्ष्यति चक्षेमं विन्दन्ति मत्स्थानं यद् ब्रह्म परमं विदुः [भा.पु. ११.२०.३७] इति । अतस् तत्र वने आद्यः श्रीकृष्णस् तिष्ठति, स तु तत्तदुपासकानाम् एव दृश्यः । ब्रह्मादीनाम् अपि श्रुतिगोचर एवेति तथा पूर्वम् उक्तम् । यत्रेति वैकुण्ठाख्ये धामनि, तत्र उभयं बोद्धव्यम्यत्रेति परम् एकम्, अन्यन् नैःश्रेयसाख्यं वनं, तत् तु पूर्वोक्ताधिकरणबलात् ततोऽपि परम् । उभयत्र उभयं रूपम् । पुरे पुरे पुरुषः, वने आद्यः श्रीकृष्णः, पुरुषः खलु ब्रह्मादिदृश्यः, आद्यः खलु श्रुतिगोचर इत्य् अर्थः । अत उक्तम्द्रष्टासि मां ततं ब्रह्मन् [भा.पु. ३.९.३१] इत्यादि भौमलीलायाम् आविर्भूतं वृन्दावने इति ।

क्रमसन्दर्भः  कैवल्यं शुद्धं भक्तिसुखं तद् एव मूर्तिमद् इव जातम् । तद् एकसम्पन्मयत्वात् ॥१६॥

विश्वनाथः  कैवल्यमात्रिमद् इवेति वनस्पतिसमूहस्य नित्यसिद्धत्वम् एकरसनिरुद्वेगपरमानन्दमयत्वम् आत्मारामविहङ्गमस्पृहणीयत्वं चोक्तम् ॥१६॥

 ō)0(ō

॥ ३.१५.१७ ॥

वैमानिकाः सललनाश् चरितानि शश्वद्
गायन्ति यत्र शमलक्षपणानि भर्तुः ।
अन्तर्जलेऽनुविकसन्मधुमाधवीनां
गन्धेन खण्डितधियोऽप्य् अनिलं क्षिपन्तः ॥

श्रीधरः  चरितानि चरित्राणि । भर्तुः प्रभोः । अनुविकसन्त्यो मधु मकरन्दस् तद्युक्ता माधव्यो वासन्त्यो लताः । यद् वा, अनुविकसन् मधवः प्रसरन् मकरन्दा माधव्यो मधुकालीनाः सुमनसस् तासां गन्धेन खण्डिता विघ्निता धीर् येषां तेऽपि तद् गन्धप्रापकम् अनिलं क्षिपन्तस् तिरस्कुर्वन्तो गायन्ति । अनेन भगवत्पार्षदानां निरतिशयविषयसुखेऽपि भगवद्भजनानन्दासक्तिर् दर्शिता ॥१७॥

चैतन्यमतमञ्जुषा  उभयोः पुरवनयोर् विशेषणानि दर्शयतिवैमानिका इत्यादि पुरविशेषणम् । पारावतान्यभृतेत्यादि नैःश्रेयसवनविशेषणम् । यस्मिन् नैःश्रेयसे वने यत्रेत्य् उपचारः, तथैव ते प्रायो बताम्ब विहगा मुनयो वनेऽस्मिन् [भा.पु. १०.२१.१४] इत्यादेर् वक्ष्यमाणत्वात् ॥१७॥

क्रमसन्दर्भः  तादृशत्वेनैव वर्णयतिवैमानिका इत्य् आदिभिः । अन्तर् मध्ये जल इति तत्तदुपवनशोभाश इत्य् आदिकं ध्वनितम् । गन्धेन श्रीभगवद्विभूतिरूपत्वात् तत्सौरभ्यानुकारितया तत्स्मरणविशेषकर्त्रा तेन खण्डितधियः परमानन्दं मोहं प्राप्ता अपि भगवद्गुणगणाग्रहेण तद्गन्धवाहं क्षिपन्तः ॥१७॥

विश्वनाथः  शमलेति ब्रह्माण्डवर्तिजीवानां सर्वमालिन्यक्षपणानि स्वेषां तु तद्विरहदुःखोपशमकानि । वैमानिका स्वरविशेषोद्भावनार्थं विमानाद् अवतीर्य सरोवरस्यान्तर्जले कण्ठमग्नजले इत्य् अर्थः । यद् वा, तटवर्तिनीनाम् एव जलसंलग्नवृक्षशाखाम् आरुह्य ताः स्वपत्रादिभिर् आच्छादयन्तीनाम् अन्तर्जल एव विकसन्तीनां मधुयुक्तमाधवीनां गन्धेन खण्डिताः भगवच्चरितास्वादनैकतानत्वे सविघ्नीकृता धीर् येषां तथाभूता अपि गायन्त्य् एव, न तु गानाद् विरमन्तीत्य् अर्थः । किन्त्व् अनिलं क्षिपन्तः, अरे माधवीपूष्पामोदतुन्दिलसुमन्दशीतानिल ! भगवल्लीलामृतमाधुर्येषु निमज्जिता अस्माकं धियो वृत्तीः क्? आक्रष्टुं यतसे ? किं त्वं तेभ्योऽप्य् आत्मानं मधुरं मन्यसे ? धिक् त्वां मूढेति निन्दन्तः, तेन कैवल्यम् इव मूर्तिमद् इति पूर्वोक्तेस् तद्वनस्थपुष्पामोदादीनां ब्रह्मानन्दरूपत्वेऽप्य् आक्षेपात् ब्रह्मानन्दाद् अपि भजनानन्दोऽप्य् अधिक इति द्योतितम् ॥१७॥

 ō)0(ō

॥ ३.१५.१८ ॥

पारावतान्यभृतसारसचक्रवाक
दात्यूहहंसशुकतित्तिरिबर्हिणां यः ।
कोलाहलो विरमतेऽचिरमात्रम् उच्चैर्
भृङ्गाधिपे हरिकथाम् इव गायमाने ॥

श्रीधरः  अन्यभृताः कोकिलाः । दात्यूहश् चातकः । अचिरमात्रं क्षणमात्रं विरमति । अनेन तत्रत्यपक्षिणाम् अपि हरिकथाश्रवणादिपरमानन्दो दर्शितः ॥१८॥

क्रमसन्दर्भः  दात्यूहो जलचरो वर्षासु क्व क्वेति प्रायभाषी भृङ्गाधिपो वनमालाधिकारी कोऽपि मुख्यो भृङ्गः, तस्यातिशयेन भगवत्प्रियत्वात् श्रीगरुडवत् स्वभावत एव तत्तदक्षरमयशब्दात्मकं गानम् एव तेषु हरिकथितं ज्ञेयम् । इवेति तत्पार्षदादिकर्तृकहरिकथासादृश्यं ज्ञापयति वीणादिवत् ॥१८॥

विश्वनाथः  वैमानिका इव तत्रत्याः पक्षिणोऽपि परमभक्ता निर्मत्सराश् चेत्य् आहपारावत्यः कपोताः, अन्यभृताः कोकिलाः, दात्यूहा डाहुका इति ख्याताः । अचिरमात्रं शीघ्रम् एव । हंहो सम्प्रति हरिकथा प्रवर्तते तद् वयं सर्वे तावत् तूष्णीम् एव शृणुम इत्य् एवं कोलाहलो विरमते । कदा भृङ्गाधिपे भगवद्वनमालाधिकारिणि हरिकष्टम् इव हरिकथातुल्यम् एव किम् अपि घूनाक्षरन्यायेन गायति सति हरिहरीत्य् आकारकस्वपक्षशब्दं कुर्वतीत्य् अर्थः । न जाने तस्मिन् साक्षाद्धरिकथां गायति सति पक्षिणां तेषां तस्मिन् कीदृश आदरो भवेद् इति भावः ॥१८॥

 ō)0(ō

॥ ३.१५.१९ ॥

मन्दारकुन्दकुरवोत्पलचम्पकार्ण
पुन्नागनागबकुलाम्बुजपारिजाताः ।
गन्धेऽर्चिते तुलसिकाभरणेन तस्या
यस्मिंस् तपः सुमनसो बहु मानयन्ति ॥

मध्वः  भक्तैर् अर्चिते सति भगवता तुलसिकाभरणे कृते तस्य गन्धार्थं तपो बहु मानयन्ति ॥१९॥

श्रीधरः  मन्दारपारिजातौ सुरतरुविशेषौ । कुरवस् तिलकवृक्षः । उत्पलं रात्रिविकासि । अम्बुजं दिनविकासि । नागो नागकेशरः । एताः सुमनसः पुष्पजातयः सुगन्धा अपि तुलसिकाभरणेन श्रीहरिणा तुलस्या गन्धेऽर्चिते सति यस्मिन् वने तस्यास् तपो बहु मानयन्ति । अनेन तत्रत्या गुणग्राहिण एव, न मत्सरिण इत्य् उक्तम् । एवम्भूतं वनं यत्र तद् वैकुण्ठं ययुर् इति पूर्वेणान्वयः ॥१९॥

चैतन्यमतमञ्जुषा  मन्दारादयः पुष्पजातयस् तुलसिकाम् एव बहुमानयन्ति, तुलसिकाभरणेन श्रीकृष्णेन । तस्या गन्धेऽर्चिते सति बहुमाननं युक्तम् एव, न तु स्पर्धन्ते, तत्र स्पर्धासूयादिदोषाभावात् ॥१९॥

क्रमसन्दर्भः  यत्र स्थावरा अपि ज्ञानशालिनः परकीयभगवत्प्रीणनगुणश्लाघिनश् चेत्य् आहमन्दारेति । अर्णम् अपि पुष्पविशेषः सुमनसस् तत्तदधिष्ठात्र्यो देवता ज्ञेयाः ॥१९॥

विश्वनाथः  पक्षिण इव तत्रत्या वृक्षा अपि स्पर्धासूयादिरहिताः परमभक्ता एवेत्य् आहमन्दारपारिजातौ सुरतरुविशेषौ कुरवस् तिलकवृक्षः । अर्णं पुष्पविशेषः । नागो नागकेशरः । एते वृक्षाः परमसुगन्धकुसुमा अपि तुलसिकाभरणेन श्रीहरिणा वनविहरणसमये तस्यास् तुलस्या गन्धे अर्चिते आदृते सति यस्मिन् वने अहो धन्यासि त्वं तुलसीति तस्या एव तपो बहुमानयन्ति न तु स्वेषाम् इति तेन, यद् अस्यास् तपो जानीमः । तर्हि तद् एव तपो वयम् इतो भारतभूमिं गत्वा आचराम इति तेषां मनोऽनुलापो ध्वन्यते । ततश् च वैकुण्ठवासिनोऽपि भारतभूमौ जन्म वाञ्छन्तीति वैकुण्ठाद् अपि भारतभूमेर् उत्कर्षोऽनुध्वन्यते । बहुमानयन्त्य् एव न त्व् असूयन्तीत्य् अर्थः । यतः सुमनसह् शुद्धचित्ताः पक्षे पुष्पतरवः । तेन वैमानिका इति पारावतेति मन्दारेत्य् आदिभिर् जरायुजाण्डजोद्भिदस् त्रय एव हरिं भजन्तो वर्तन्ते, न तु चतुर्थः स्वेदजोऽवर्णाद् इति ज्ञेयम् ॥१९॥

 ओ)०(ओ

॥ ३.१५.२० ॥

यत् सङ्कुलं हरिपदानतिमात्रदृष्टैर्
वैदूर्यमारकतहेममयैर् विमानैः ।
येषां बृहत्कटितटाः स्मितशोभिमुख्यः
कृष्णात्मनां न रज आदधुर् उत्स्मयाद्यैः ॥

श्रीधरः  पुनर् वैकुण्ठम् एव विशिनष्टि । यत् सङ्कुलं व्याप्तं भवति । कैः ? हरिपदयोर् आनतिः प्रणामस् तावन्मात्रेण दृष्टैर् भक्तानां विमानैर् न कर्मादिप्राप्यैः । वैदूर्यमारकतैर् हेममयैश् च विमानैः । बृहन्ति कटितटानि यासाम् । स्मितशोभीनि मुखानि यासां ता अपि । कृष्णे आत्मा येषाम् । रजः कामम् उत्स्मयाद्यैः परिहासादिभिर् न आदधुर् न जनयाम् आसुः ॥२०॥

चैतन्यमतमञ्जुषा  पुनः पुरं विशिनष्टितत् सङ्कुलम् इत्यादि । हरिपदयोर् आनतिर् भक्तिर् येषां ते । तथा तन्मात्रस्य दृष्टं दर्शनं येषु तैर् भक्तैर् इत्य् अर्थः । वैमानिकाः सललनाः [भा.पु. ३.१५.१७] इति प्रागुक्तस्य वैमानिकस्त्रीपुरुषयो रागादिसम्बन्धः सम्भाव्योऽस्तु, तम् अनेन श्लोकेन निराकुर्वन्न् आहयेषाम् इत्यादि । बृहत्कटितटाः स्मितशोभिमुख्योऽपि येषां वैमानिकानां रजो रागम् उत्स्मयाद्यैः स्मितादिभिर् नादधुः, चेत् कृष्णात्मनां कृष्णे आत्मा येषां तान् अपि कृष्णात्मान इति बोद्धव्यम् । उभयोस् तथात्वे प्रपञ्च्सर्वरतिर् नास्त्य् एव, परं तु श्रीकृष्ण एव तेषां तासां च रतिः ॥२०॥

क्रमसन्दर्भः  तद् वैकुण्ठं मरकतम् एव मारकतं रजो नादधुः, किन्तु तासाम् अपि परमभक्तत्वाद् भक्त्युद्दीपनम् एव जातम् इत्य् अर्थः ॥२०॥

विश्वनाथः  अभितो वर्तिणीम् उद्यानशोभां वर्णयित्वा मध्यवर्तिनीं वैकुण्ठनगरशोभां वर्णयतितद् इति । हरिपादयोर् आनीतः प्रणतिस् तावन्मात्रेणापि भजनेन दृष्टैः, न तु सम्पूर्णाङ्गैर् अपि ज्ञानकर्मादिभिर् इत्य् अर्थः । किं च, तत्र भजनानन्दनिर्वृतेषु लोकेषु पूर्वोक्तयुक्त्या ब्रह्मानन्दोऽपि न प्रभवति । किं पुनर् विषयानन्द इत्य् आहबृहत्कोटितटाः, परमसुन्दर्योऽपि येषां कृष्णात्मनां कृष्णनिमग्नमनसाम् उत्स्मयाद्यैः उत्कृष्टस्मितावलोकगत्यालापादिव्यापारैः स्वाभाविकैर् अजः कामं न आदधुर् न जनयामासुस् तैश् च सङ्कुलम् ॥२०॥

 ō)0(ō

॥ ३.१५.२१ ॥

श्री रूपिणी क्वणयती चरणारविन्दं
लीलाम्बुजेन हरिसद्मनि मुक्तदोषा ।
संलक्ष्यते स्फटिककुड्य उपेतहेम्नि
सम्मार्जतीव यदनुग्रहणेऽन्ययत्नः ॥

श्रीधरः  श्रीर् लक्ष्मीः रूपिणी मनोहरमूर्तिधारिणी सती श्रीहरेः सद्मनि सम्मार्जनं कुर्वतीव यस्मिन् लोके संलक्ष्यते । चरणारविन्दं क्वणयती नूपुरेण शब्दयन्ती । मुक्तो दोषश् चाञ्चल्यं यया । यद् वा, मुक्तेन दोषा प्रसारितेन बाहुना । कीदृशे सद्मनि । स्फटिकमयानि कुड्यानि यस्मिन् । मध्ये मध्ये च शोभार्थम् उपेतं संयुक्तं हेम यस्मिन् । यस्या अनुग्रहणे श्रीर् अनुग्रहं करोत्व् इत्य् एतद् अर्थम् अन्येषां ब्रह्मादीनां यत्नः सा । अयं भावः, यद्य् अपि तत्र रजो नास्त्य् एव तथापि स्वर्णपट्टिकावच्छिन्नभित्तिभागेषु बहुधा प्रतिबिम्बिता सती लीलाम्बुजं भ्रामयन्ती विनयभक्तिभ्यां तथा लक्ष्यते इति ॥२१॥

चैतन्यमतमञ्जुषा  श्रीरूपिणीत्यादि । श्रीर् नैकधा, तथा हि

पूर्णैका नामिनी शक्तिः श्रीकृष्णस्य सनातनी ।
रमाख्यान्तःसारमते सैव वक्षसि लक्षभाक् ॥
तथा विभूतिरूपान्या रूपिणी साप्य् अरूपिणी ।
रूपिणीव मते साङ्गा परा त्व् ऐश्वर्यरूपिणी ॥
अन्तरानन्दिनी शक्तिर् या सा वपुष्मती मता ।
नैःश्रेयसवने सैव राधेति परिकीर्त्यते ॥
क्षीराब्धिमथनोद्भूता रूपिण्याः शिवता तनुः ।
वपुःस्थिता या सा निन्ये रूपिण्या अपि भागशः ॥

अत्र सा द्विधा वर्ततेएका स्वयं श्रीर् या निरतिशयैश्वर्यरूपानन्दिनी शक्तिः, अन्या तु रूपिणी रूपवती । उभे उभयत्र दर्शयतिरूपिणी श्रीर् नैःश्रेयसवने वैकुण्ठाख्ये पुरे सम्मार्जतीव सम्मार्जनं गृहशुश्रूषां कुर्वतीव लक्ष्यते । यद्यप् तत्र रजःसम्बन्धो नास्ति, तथापि मुक्तदोषा, मुक्तेन दोष्णा, मुक्तो दोर् बाहुर् यत्र तेन वा लीलाम्बुजेन इतस् ततश् चलन्ती तस्यैव लीलाम्बुजस्य परागा ये पतितास् तान् एव सारयन्ती, गृहशुश्रूषणम् अवश्यम् एव कार्यम् इति कृत्वेव सम्मार्जनं कुर्वतीव लक्ष्यते । स्फटिककुड्य उपेतहेम्नि संलक्ष्यते, प्रतिबिम्बिता कायव्यूहवतीव संलक्ष्यते इति द्विर् योजनीयम् ॥२१॥

क्रमसन्दर्भः  मुक्तदोषाम् अयम् आत्मापहतपाप्मेतिवन् नित्यम् एव दोषरहिता । अत एव तद्भक्त्यात्यन्तदीनं मन्यात्वेन सम्मार्जनकर्त्री या काचित् सैव लक्ष्यते, न तु प्रेयसीवत् । यथोक्तं कुरुक्षेत्रयात्रायां श्रीकालिन्द्याअहं तद्गृहमार्जनी [भा.पु. १०.८३.११] इति । लोलाम्बुजेनेत्य् उपलक्षणे तृतीया ॥२१॥

विश्वनाथः  सर्वे हरिभजनानन्दवन्त इति किं वक्तव्यम् ? साक्षाल् लक्ष्मीर् अपि यत्र सदा भजन्ती वर्तत इत्य् आह द्वाभ्याम् । रूपिणी परमसौरूप्यवती चरणारविन्दं क्वणयन्ती मन्दगत्या नूपुरेण शब्दयन्ती हरेः सद्मनि स्फटिकमयभित्तौ उपेतहेम्नि मध्ये मध्ये शोभार्थं संयुक्तसुवर्णे । युक्तदोषा प्रसारितेन भुजेन लीलाम्बुजेन पाणिधृतेन सन्मार्जनीव स्वच्छभित्तौ प्रतिबिम्बिता शोधन्या सम्मार्जनं कुर्वतीव संलक्ष्यते, लीलाम्बुजम् अत्र शोधनीस्थानीयम् ।

यद् वा, सम्मार्जतीव सम्मार्जनकारिणान्या दासीव । यद् उक्तं कुरुक्षेत्रयात्रायां तद्गृहमार्जनीति । तदा मुक्तदोषो निर्दोषा । लीलाम्बुजेनेत्य् उपलक्षणे तृतीया, न चानेन साल्वमाहात्म्या मन्तव्येत्य् आहयस्या अनुग्रहणे श्रीर् अनुग्रहं करोत्व् एतदर्थम् अन्येषां ब्रह्मादीनां यत्नः सा ॥२१॥

 ō)0(ō

॥ ३.१५.२२ ॥

वापीषु विद्रुमतटास्व् अमलामृताप्सु
प्रेष्यान्विता निजवने तुलसीभिर् ईशम् ।
अभ्यर्चती स्वलकम् उन्नसम् ईक्ष्य वक्त्रम्
उच्छेषितं भगवतेत्य् अमताङ्ग यच्छ्रीः ॥

श्रीधरः  अङ्ग हे देवाः, यद् यस्मिल् लोके श्रीर् एवम् अमत अमंस्त मेने । किं कुर्वती । विद्रुममयानि तटानि यासाम् । अमला अमृततुल्या आपो यासां तासु वपीषु निजवने लक्ष्मीवने परिचारिकाभिर् अन्विता तुलसीभिः श्रीविष्णुं पूजयन्ती । तदोदके प्रतिबिम्बितं शोभनालकयुक्तम् उत्कृष्टनासिकायुक्तं च स्ववक्त्रं वीक्ष्य भगवता उच्छेषितं चुम्बितम् इत्य् अमन्यत । अनेन लक्ष्म्या अपि सौभाग्यसुखं भगवदनुग्रहेणैवेति द्योतितम् ॥२२॥

चैतन्यमतमञ्जुषा  नैःश्रेयसवनस्थितायाः श्रियश् चरित्रं दर्शयतिवापिष्व् इत्यादि । प्रेष्याः परिचारिकास् ताभिर् अन्विता सती वापीषु, न तु वाप्यां, यावत्य एव वाप्यः सन्ति, तावतीष्व् एव, कदाचित् कस्याञ्चित् । निजवने कमलवने तुलसीभिः, सत्स्व् अपि कमलेषु तुलस्यास् तत्प्रियत्वात् । ईशं श्रीकृष्णम् अभ्यर्चती अभ्यर्चन्ती वक्त्रं निरीक्ष्य भगवता श्रीकृष्णेनोच्छेषितं पीतम् इति अमत अमंस्त ।

वक्त्रं कीदृशम् ? स्वलकम् उन्नसम् । अधोमुखं यथा भवति, तथा अर्चन्त्यास् तस्या मुखं प्रतिबिम्बितम् । तेषाम् एकस्मिन् बिम्बे स्वमुखं च बिम्बितं सत् लग्नम् । तेन उभयोः संयोगे श्रीकृष्णमुखसंसक्तस्वमुखस्मृतिर् जाता । अतोऽमत मेने इत्य् उत्प्रेक्षा ॥२२॥

क्रमसन्दर्भः  वापीष्व् इति । पत्युर् एव परमदेवरूपत्वात् ततः सौभाग्यलाभार्थं स एव पूज्य इत्य् अभिप्रायेण । तत्र च जने ध्यानेन तत्स्फूर्तेस् तत्र स्वप्रतिबिम्बदृष्ट्या स्वमूर्तेश् च सहयोगाच् चुम्बितत्वभानम् अपि सङ्गतम् । यद् वा, उच्छेषितम् उपभुक्तम् इत्य् अमन्यत पूर्वपूर्वानूतततया स्मृतवतीत्य् अर्थाह् ॥२२॥

विश्वनाथः  परिचरणभक्तिम् उक्त्वा साधकभक्तानाम् इव तस्या अर्चनभक्तिम् आहवापीषु दीर्घिकासु अमृततुल्यजलासु निजवने निःश्रेयसवनैकदेशस्थे लक्ष्मीवने तुलसीभिर् ईशं श्रीनारायणम् अभ्यर्चयितुं प्रातःस्नानं करिष्यन्ती प्रथमं मुखक्षालनार्थं सोपानतटमध्यासीना जले प्रतिबिम्बितं शोभनालकम् उत्कृष्टनासिकायुक्तं च स्वमुखम् ईक्षा ईक्षित्वा भगवता उच्छेषितम् उच्छिष्टीकृतं चुम्बनाधरपानाभ्याम् इत्य् अमत अमन्यत ।

यद् वा, तत्र जले नीलोत्पलप्रतिबिम्बे मिलितं स्ववक्त्रप्रतिबिम्बं वीक्ष्य भगवता तन्मुखं चुम्बितं जातम् इति भावोदयो जातः ॥२२॥

ō)0(ō

॥ ३.१५.२३ ॥

यन् न व्रजन्त्य् अघभिदो रचनानुवादाच्
छृण्वन्ति येऽन्यविषयाः कुकथा मतिघ्नीः ।
यास् तु श्रुता हतभगैर् नृभिर् आत्तसारास्
तांस् तान् क्षिपन्त्य् अशरणेषु तमःसु हन्त ॥

मध्वः  अरचनानुवादाः ॥२३॥

श्रीधरः  पुनः कथम्भूतं तत् ? यद् वैकुण्ठं न व्रजन्ति । के ? ये कुकथाः शृण्वन्ति । कास् ताः ? अघं भिनत्तीत्य् अघभित् तस्य हरे रचना सृष्ट्यादिलीला, तस्या अनुवादाद् अन्यविषया अर्थकामादिवार्ता मतिभ्रंशिकाः । तेषाम् अव्रजने हेतुःयास् तु हतभाग्यैर् नरैः श्रुताः सत्यस् तांस् तान् श्रोत्ṝन् अशरणेषु निराश्रयेषु तमःसु नरकेषु क्षिपन्ति । हन्त खेदे । कथम्भूताः ? आत्तः सारः श्रोत्ṝणां पुण्यं याभिस् ताः ॥२३॥

चैतन्यमतमञ्जुषा  यद् वैकुण्ठं तद् भगवत्कथाविमुखा न यान्तीत्य् आहयन् न व्रजन्तीत्यादि द्वाभ्याम् ॥२३२४॥

क्रमसन्दर्भः  अघभिदोऽघासुरहन्तुः, अघोऽपि यत्स्पर्शनधूतपातकः [भा.पु. १०.१२.३८] इत्य् अत्र तथाप्रसिद्धस्य रचनाया अनुवादं परित्यज्यान्यद् अन्यदीयं यद् रचनं, तद् एव विषयो यासां ताः कथा इति भगवत्कथां कदाचिद् अपि ये न शृण्वन्तीत्य् अर्थः । तमःसु नरकप्रायेषु संसारगर्तेषु । सारो विवेकादिः ॥२३॥

विश्वनाथः  तत्र गन्तुं केऽधिकारिण इत्य् अपेक्षायां प्रथमम् अनधिकारिण आहअघभिदः .शृङ्खलस्य रचना लीलाकथा तस्या अनुवादात् अनुकीर्तनात् अन्यविषया एव कथाः न्यायादिशास्त्रविषया अपि कथाः कुकथास् ता ये शृण्वन्ति, ते यद् वैकुण्ठं न व्रजन्ति । तर्हि किं व्रजन्ति ? तत्राहयाः कुकथा हतभगैः श्रुता इति हतभगा एव तत्राधिकारिणः । अतो हतभगैर् नृभिर् एवात्तो गृहीतः सारः ऋओतव्यत्वेनानुसंहितं महत्त्वं यासां, अत एव तांस् तान् हतभगान् तमःसु नरकेषु ताः कथा एव बलात्कारेण क्षिपन्ति ॥२३॥

 ō)0(ō

॥ ३.१५.२४ ॥

येऽभ्यर्थिताम् अपि च नो नृगतिं प्रपन्ना
ज्ञानं च तत्त्वविषयं सहधर्मं यत्र ।
नाराधनं भगवतो वितरन्त्य् अमुष्य
सम्मोहिता विततया बत मायया ते ॥

श्रीधरः  प्रसङ्गात् तान् शोचन्ति । नोऽस्माभिर् ब्रह्मादिभिर् अप्य् अभ्यर्थितां नृगतिं मनुष्यजातिं प्रपन्नाः प्राप्ताः सन्तोऽपि हरेर् आराधनं न कुर्वन्ति । कीदृशीं नृगतिम् ? यत्र यस्यां धर्मसहितं तत्त्वज्ञानं भवति । तदुभयसाधकत्त्वात् तस्याः । तेऽमुष्य भगवतो विस्तृतया मायया ननु सम्मोहिताः । बतेति खेदे । यदि चैवं सम्बन्धः । केवलं त एव न व्रजन्ति, किन्तु ये भगवदाराधनं न कुर्वन्ति, तेऽपि तेषां मायामोहितत्वाद् इति ॥२४॥

क्रमसन्दर्भः  येऽभ्यर्थितम् इति । यत्र यस्यां नृगतौ भगवद्धर्मपर्यन्तो धर्मो भवति, भगवद्धर्मपर्यन्तस्य तत्त्वस्य ज्ञानं च भवतीत्य् अर्थः । तां प्रपन्नाःप्राप्ता अपि ये सर्वेषां धर्माणां ज्ञानानां च मूलं भगवत आराधनं न वितरन्तिन कुर्वन्ति, ते सम्मोहिताः । तद् उक्तम्बिले बतोरुक्रमविक्रमा ये [भा.पु. २.३.२०] इत्य् आदि । तथा च ब्रह्मवैवर्ते

प्राप्यापि दुर्लभतरं मानुष्यं विबुधेप्सितम् ।
यैर् आश्रितो न गोविन्दस् तैर् आत्मा वञ्चितश् चिरम् ॥
अशीतिं चतुरश् चैव लक्षांस् तान् जीवजातिषु ।
भ्रमद्भिः पुरुषैः प्राप्य मानुष्यं जन्मपर्ययात् ॥
तद् अप्य् अफलतां यातं तेषाम् आत्माभिमानिनाम् ।
वराकाणाम् अनाश्रित्य गोविन्दचरणद्वयम् ॥ इति ।

यद् वा, यत्र तत्तद्विषयं ज्ञानं धर्मश् च सर्वोऽपि जज्ञे, तादृशीम् अपि नृगतिं प्रपन्नाः प्राप्ता य इति पशुनिर्विशेषा व्यावृत्ताः ॥२४॥

विश्वनाथः  हन्त हन्त यद्यपि तत्र गन्तुं नृजातय एवाधिकारिणो, न तु देवादिजातयः, तद् अपि भक्तिरहितशास्त्रतात्पर्यभ्रंशितबुद्धयो नृजातय एव केचिद् वञ्चिता भवन्तीति तान् शोचतिये इति । हा हन्त भारतभूमौ कदा नृजनुषो भूत्वा वयं कृष्णं भजन्तः क्षणमात्रेणैव प्राप्नुयामेति नोऽस्माभिर् ब्रह्मादिभिर् अप्य् अभ्यर्थितां नृगतिं ये प्रपन्नाः प्राप्ताः, यत्र यस्यां तत्त्वविषयं ब्रह्मविषयकं धर्मसहितं ज्ञानं च भवति, तद् अपि भगवत आराधनं न वितरन्ति, न कुर्वन्ति चेत्, ते अमुष्य मायया मोहिताः, धर्मज्ञानयोर् अपि भक्तिं विना फलासिद्धेर् इति भावः ।

यद् वा, यत्र धर्मसहितं ज्ञानं कुर्वन्ति न त्व् आराधनं ते मोहिताः । यद् वा, भगवत एवाराधनं भगवते न ददति, तत्सुखतात्पर्यतया न कल्पयन्ति, ते सकामभक्ता अपीति ॥२४॥

 ō)0(ō


॥ ३.१५.२५ ॥

यच् च व्रजन्त्य् अनिमिषाम् ऋषभानुवृत्त्या
दूरे यमा ह्य् उपरि नः स्पृहणीयशीलाः ।
भर्तुर् मिथः सुयशसः कथनानुराग
वैक्लव्यबाष्पकलया पुलकीकृताङ्गाः ॥

श्रीधरः  पुनः कथम्भूतम् ? यच् च नः उपरि स्थितं व्रजन्ति । के ? अनिमिषां देवानाम् ऋषभः श्रेष्ठो हरिस् तस्यानुवृत्त्या दूरे यमो येषाम् । यद् वा, दूरीकृतयमनियमाः । पाठान्तरे दूरीकृताहङ्कारा इत्य् अर्थः । स्पृहणीयं करुणादि शीलं येषाम् । किं च, भर्तुर् हरेर् यत् सुयशस् तस्य मिथः कथने योऽनुरागस् तेन वैक्लव्यं वैवश्यं तेन बाष्पकला तया सह पुलकीकृतम् अङ्गं येषाम् । यद् वा, नः उपरीति व्रजतां विशेषणम् । निरहङ्कारत्वाद् अस्मत्तोऽपि येऽधिकास् ते यद् व्रजन्तीत्य् अर्थः ॥२५॥

चैतन्यमतमञ्जुषा  यच् च नैःश्रेयसं वनं केचिद् व्रजन्ति, ते के ? इत्य् आहयच् च व्रजन्तीत्यादि । ये नोऽस्माकम् उपरि उपरिभूता अधिकाः । अत एव स्पृहणीयशीला भर्तुः श्रीकृष्णस्य सुयशसः श्रीवृन्दावनलीलायाः कथने नोऽनुरागः, तेन यद् वैक्लव्यं तेन या बाष्पकला, तया सह वर्तमानाः, पुलकीकृतान्य् अङ्गानि येषां ते । इत्य् अनयोर् भेदःकथादिचरणारविन्देन वैकुण्ठं यान्ति, प्रेम्णा नैःश्रेयसवनं यान्तीति । सनकादयस् तु वैकुण्ठपुरस्य सप्तमकक्षापर्यन्तं गन्तुम् अशकन्, अस्तु दूरे तद् वनम् इति ॥२५॥

सनातनगोस्वामी  यच् च नोऽस्माकं सर्वदेवानाम् उपरिस्थितं व्रजन्ति । के ? अनिमिषां देवानाम् ऋषभ्ः श्रेष्ठो हरिस् तस्यानुवृत्त्या भक्त्या दूरे यमो येषां ते । यद् वा, दूरीकृतयमनियमाः । दूरेऽहम् इति पाठे दूरीकृताहङ्कारा इत्य् अर्थः । स्पृहणीयं करुणादि भगवद्भजनादि वा शीलं स्वभावो येषाम् । यद् वा, अस्मत्प्रार्थ्यं शीलं येषाम् । किं च, भर्तुर् हरेर् यत् सुयशस् तस्य मिथः कथनेन यः प्रेमाविर्भावस् तेन वैक्लव्यं वैवश्यं, तेन या बाष्पकला, तया सह पुलकीकृतम् अङ्गं येषां ते । इत्य् अनुवृत्तिलक्षणम् उक्तम् । यद् वा, .तथाभूताः सन्तो व्रजन्तीति गमनप्रकारः । यद् वा, न उपरीति व्रजतां विशेषणम् । निरहङ्कारत्वाद् अप्य् अस्मत्तोऽपि येऽधिकास् ते इत्य् अर्थः ॥२५॥ (हभगवत्सन्दर्भ.वि. ११.५८७)

क्रमसन्दर्भः  अनिमिषां कालानधीनानाम् इत्य् अर्थः ॥२५॥

भगवत्सन्दर्भः (५७)  यद् वैकुण्ठम् । यच् च नोऽस्माकम् उपरिस्थितं, नः स्पृहणीयशीला इति वा । दूरे यमो येषां ते, सिद्धत्वेन दूरीकृतयमनियमाः सन्तो वा व्रजन्तीति । भर्तुर् मिथः सुयशसः इत्य् अनेन तथाविधाया भक्तेर् मोक्षसुखतिरस्कारित्वप्रसिद्धिः सूचिता । नात्यन्तिकं विगणयन्त्य् अपीत्य् आदौ येऽङ्ग त्वदङ्घ्रिशरणा भवतः कथायां कीर्तन्यतीर्थयशसः कुशला रसज्ञा [भा.पु. ३.१५.४८] इति सनकाद्युक्तेः ॥२५॥

विश्वनाथः  अथाधिकारिण आहयच् चेति । अनिमिषाम् ऋषभो हरिस् तस्यानुवृत्त्या दूरे यमो येषाम् । यद् वा, दूरीकृत्य यमनियमाः । दूरेऽहम् इति पाठे दूरीकृताहङ्काराः । नोऽस्माकम् अप्य् उपरिभूता अधिकाः । यतोऽस्माभिः स्पृहणीयम् एव, न तु प्राप्यं शीलं येषां ते । किं तत् शीलम् ? तत्र तेषां प्रमाणम् आहभर्तुः प्रभोर् मिथ इति परस्परप्रणयवत्त्वेन कथनेनास्वादविशेषोपलब्धेः । क्वचित् पुराणादाव् असुराणाम् अपि कदाचित् केषाञ्चित् तत्र यत् क्षणिकगमनं श्रूयते, तत् तु तत्रत्यचिद्विभूतिसुखानुभवाभावात् गमनम् अप्य् अगमनायमानम् एव यथा विविधसौरभ्यादिगुणयुक्तेषु मणिमयराजसदनेषु व्याघ्रभल्लुकादीनां प्रवेशः स्वपुरस्थपरिजनवृन्दान्य् एव कौतुकविशेषवशात् तांस् तान् दर्शयितुम् इच्छो राज्ञ एवाज्ञया भवति तथैव स्वीयाप्राकृतनित्यधामनिवासिनः स्वजनान् कौतुकवशाद् दर्शयितुं प्राकृतपदार्थान् कदाचित् घोरसत्त्वान् असुरान् कदाचित् सात्त्विकान् भृग्वादीन् कदाच्त् त्रिगुणातिक्रमिणः सनकादींश् च स्वेच्छयैव भगवान् एव नयति पुनः शीघ्रम् एव तद्योग्यत्वात् ततो निःसारयति च । स्वैकान्तिकभक्तिसिद्धांस् तु स्वपार्षदद्वारा विमानैर् वैकुण्ठम् आनयति तत्र सदा निवासयति, स्वधाममाधुर्यं स्वलीलादिमाधुर्यं तान् एवास्वादयतीति विवेचनीयम् ॥२५॥

 ō)0(ō

॥ ३.१५.२६ ॥

तद् विश्वगुर्वधिकृतं भुवनैकवन्द्यं
दिव्यं विचित्रविबुधाग्र्यविमानशोचिः ।
आपुः परां मुदम् अपूर्वम् उपेत्य योग
मायाबलेन मुनयस् तद् अथो विकुण्ठम् ॥

श्रीधरः  तत् तदा तदपूर्वं विकुण्ठम् अथो अनन्तरम् उपेत्य मुनयः पराम् उत्कृष्टां मुदम् आपुः । अपूर्वत्वे हेतवः, विश्वगुरुणा हरिणाऽधिकृतम् अधिष्ठितम् । भुवनानाम् एकम् एव वन्द्यम् । दिव्यम् अलौकिकम् । विचित्राणि विबुधाग्र्याणां विमानानि तेषां शोचिर् दीप्तिर् यस्मिन् । योगमायाबलेनेति अष्टाङ्गयोगप्रभावेणोपेत्य । परमेश्वरे तु योगमायेति चिच्छक्तिविलास इति द्रष्टव्यम् ॥२६॥

क्रमसन्दर्भः  योगमायाबलेन भगवच्छक्तिप्रभावेणैव, न तु स्वशक्त्या । मनीषितानुभावोऽयं मम लोकावलोकनम् इति श्रीभगवतोक्तत्वात् ॥२६॥

विश्वन्âथः  अथ तत्र सनकादीनां गमनं वर्णयतिअथो तद् विकुण्ठं योगमायाया भगवदिच्छानुवर्तिन्या भगवच्छक्तेर् बलेन, न तु स्वबलेन उपेत्य, भगवत्कृपया परां मुदम् अपूर्वं यथा स्यात् तथा आपुः । अत्र पराम् अपूर्वम् इति पदाभ्यां तदीयब्रह्मानुभवमुदोऽपि सकाशात् वैकुण्ठीयमुद आधिक्यं दर्शितम् । विकुण्ठं कीदृशम् ? तेनैव विश्वगुरुणा हरिणा स्वयम् अधिकृतम् इति नात्र तन्मायाशक्तेर् अधिकार इत्य् अर्थः । कृपया स्वीयभक्तिम् उपदेष्टुम् एव मुनीन् अप्य् आनिनायेति विश्वगुरुपदव्यङ्गं वस्तु । विचित्राणि विबुधाग्र्याणां विमानानि तेषां शौचिर् यत्र तत् ॥२६॥

 ओ)०(ओ

॥ ३.१५.२७ ॥

तस्मिन्न् अतीत्य मुनयः षड् असज्जमानाः
कक्षाः समानवयसाव् अथ सप्तमायाम् ।
देवाव् अचक्षत गृहीतगदौ परार्ध्य
केयूरकुण्डलकिरीटविटङ्कवेषौ ॥

श्रीधरः  तस्मिन् वैकुण्ठे षट् कक्षाः प्राकारद्वाराणि । असज्जमानाः भगवद्दर्शनोत्कण्ठया तत् तद् अद्भुतदर्शन आसक्तिम् अकुर्वाणाः । द्वारपालौ देवावपश्यन् । समानं वयो ययोः । गृहीते गदे याभ्याम् । परार्ध्यैः केयूर् आदिभिर् विटङ्कः सुन्दरो वेषो ययोः ॥२७॥

क्रमसन्दर्भः  तस्मिन्न् इति युग्मकम् ॥२७॥

विश्वनाथः  ततश् तस्मिन् वैकुण्ठे षट् कक्षाः प्राकारद्वाराणि अतिक्रम्य, असज्जमाना जन्मत एव ब्रह्मानुभवित्वात् । तत्र तत्र द्वारप्राकारादौ सौरूप्यसौरभ्यसौन्दर्यादिषु विषयबुद्ध्या आसक्तिम् अकुर्वाणाः ॥२७॥

ō)0(ō

॥ ३.१५.२८ ॥

मत्तद्विरेफवनमालिकया निवीतौ
विन्यस्तयासितचतुष्टयबाहुमध्ये ।
वक्त्रं भ्रुवा कुटिलया स्फुटनिर्गमाभ्यां
रक्तेक्षणेन च मनाग् रभसं दधानौ ॥

मध्वः  वक्त्रस्थया भ्रुवा सह निर्गतेन ॥२८॥

श्रीधरः  ताव् एव वर्णयति । मत्ता द्विरेफा यस्यां तया वनमालया निवीतौ कण्ठलं विन्या अलङ्कृतौ । असिता नीलाश् चतुष्टये चतुःसङ्ख्याका बाहवस् तेषां मध्ये विन्यस् तया । वक्त्रं च मनाग्रभसं किञ्चित् क्षुब्धं दधानौ । स्फुटाव् उत्फुल्लौ निर्गमौ श्वासमार्गौ नासापुटे ताभ्याम् ॥२८॥

क्रमसन्दर्भः  मनाग् रभसत्वे हेतुर् द्वारीति ॥२८॥

विश्वनाथः  अथ सप्तम्यां कक्षायां देवौ द्वारपालौ जयविजयाव् अपश्यन् गृहीतगदौ तत्रापि वक्त्रं मनाग् रभसं किञ्चित् कोपक्षुब्धं च दधानौ । केन लक्षणेनेत्य् अपेक्षायाम् आहभ्रुवेत्य् आदि स्फुटनिर्गमाभ्याम् इत्य् अस्य नासाश्वासाभ्याम् इति विशेष्यपदम् अध्याहार्यम् ॥२८॥

ओ)०(ओ

॥ ३.१५.२९ ॥

द्वार्य् एतयोर् निविविशुर् मिषतोर् अपृष्ट्वा
पूर्वा यथा पुरटवज्रकपाटिका याः ।
सर्वत्र तेऽविषमया मुनयः स्वदृष्ट्या
ये सञ्चरन्त्य् अविहता विगताभिशङ्काः ॥

श्रीधरः  एतयोर् मिषतोः पश्यतोस् ताव् अनादृत्यापृष्ट्वैव याः । पूर्वाः षट्, द्वारः । पुरटालङ्कृतवज्रमय्यः कपाटिका यासु ता यथा विविशुस् तथा सप्तमायाम् अपि द्वारि ते निविविशुः । अप्रश्ने हेतुःसर्वत्र ये अविहता अनिवारिताः सञ्चरन्ति । निःशङ्कत्वे हेतुः, अविषमया स्वदृष्ट्येति ॥२९॥

क्रमसन्दर्भः  न व्याख्यातम्.

विश्वनाथः  तयोः कोपकारणम् आहएतयोर् मिषतोः पश्यन्तौ एताव् अप्रश्नाद् अनादृत्य याः पूर्वाः षट् द्वारः पुरपट्टिका हीरककीलयकवाटिकावत्यस् ता यथा विविशुः, तथा सप्तम्याम् अपि द्वारि ते विविशुः । प्रश्नाकरणे हेतुं तेषां स्वभावम् एवाहसर्वत्र ते सञ्चरन्ति ये अविहताः केनाप्य् अशक्याभिघाताः ॥२९॥

ओ)०(ओ

॥ ३.१५.३० ॥

तान् वीक्ष्य वातरशनांश् चतुरः कुमारान्
वृद्धान् दशार्धवयसो विदितात्मतत्त्वान् ।
वेत्रेण चास्खलयताम् अतदर्हणांस् तौ
तेजो विहस्य भगवत्प्रतिकूलशीलौ ॥

श्रीधरः  वातरशनान् नग्नान् वृद्धान् अपि पञ्चवर्षबालकवत् प्रतीयमानान् । चकाराद् आज्ञया च । अस्खलयतां निवारितवन्तौ । न तत् स्खलनम् अर्हन्तीति तथा तान् । अहो अत्रापि धार्ष्ट्यम् इत्य् एवं तेषां तेजो विहस्य । भगवतो ब्रह्मण्यदेवस्य प्रतिकूलं शीलं ययोः ॥३०॥

क्रमसन्दर्भः  भगवत्प्रतिकूलशीलाव् इत्य् अस्यायं भावः । भगवांस् तावद् आत्मना सर्वतः परमेश्वर इति निजस्य पारमैश्वर्यस्य ब्राह्मणादिभिर् अतिक्रमणं सहते तदीयसेवकास् तस्य सुतरां तु तन्नियोगप्राप्तपालनाधिकारस्य तदंशस्य केनाप्य् अतिक्रमं सोढुं न शक्नुवन्तीति भगवतो विपरीतस्वभावौ ताव् इदं न सहेते इति । दृष्टान्तस् तु चित्रकेतुशिवशिवावृत्तान्त एव ज्ञेयः ॥३०॥

विश्वनाथः  वातस्य वसना क्षुद्रघण्टिका तदुपलक्षितानि सर्वाणि वस्त्रालङ्कारादीनि येषां ते । वृद्धान् ब्रह्मसमवयस्कान् अपि पञ्चवर्षबालकवत् प्रतीयमानान् ब्रह्मज्ञान् वीक्ष्य वेत्रेण तिर्यग्वेत्रधारणेन चकारात् सहसा भगवदन्तःपूरम् इतो मा विशतेति वाचा च अस्खलयतां निवारयामासतुः । न तत्स्खलनम् अर्हन्तीति तथा तान् तौ जयविजयौ अहो तत्रापि ब्रह्मज्ञत्वाद् अहङ्कारेण धार्ष्ट्यम् इत्य् एवं तेषां तेजो विहस्य भगवतो ब्रह्मण्यदेवस्य प्रतिकूलशीलाव् इति दासद्वारापि स्वब्रह्मण्यताविघातो नैव सम्मतो यतः प्रभोर् मनोऽनुसारिशीला एव भृत्याः अदण्ड्याः कुशलिनो भवन्तीति भावः ॥३०॥

 ō)0(ō

॥ ३.१५.३१ ॥

ताभ्यां मिषत्स्व् अनिमिषेषु निषिध्यमानाः
स्वर्हत्तमा ह्य् अपि हरेः प्रतिहारपाभ्याम् ।
ऊचुः सुहृत्तमदिदृक्षितभङ्ग ईषत्
कामानुजेन सहसा त उपप्लुताक्षाः ॥

मध्वः  जयस्य विजयस्यापि कदाचिद् ब्रह्मशापतः ।
कृष्णावतारपर्यन्तं प्रातिकूलं च जायते ॥ इति नारदीये ॥३१॥

श्रीधरः  उच्चैर् महत्या भगवत्परिचर्यया एत्य प्राप्य इह वैकुण्ठे निवसता तद् धर्मिणा भगवद् धर्मिणा समदर्शिनां मध्ये वा युवयोर् एव कोऽयं विषमः स्वभावः । कैश्चित् प्रवेष्टव्यं कैश्चिन् नेत्य् एवम्भूतः । ननु स्वामिनो रक्षार्थं द्वारपालयोर् एष स्वभावो गुण एवेति चेद् अत आहुः, तस्मिन्न् इति । कुहकयोः कपटयोः । आत्मवत् स्वदृष्टान्तेन । यथा आवां कपटौ तथान्योऽपि कश्चित् कपटः प्रवेक्ष्यतीति । अयं भावः, न ह्य् अत्र भगवद्भक्तं विना कश्चिद् आगच्छति । न चेश्वरे प्रशान्तत्वाद् अविद्यमानविरोधे भयशङ्का । अतो युवां केवलं धूर्ताव् एवेति ॥३१॥

क्रमसन्दर्भः  न व्याख्यातम्.

विश्वनाथः  अनिमिषेषु वैकुण्ठीयदेवेषु पश्यत्सु अर्हत्तमा अपि भगवत्समीपम् अतिशयेन गन्तुम् अर्हा अपि हरेर् द्वारपाभ्यां निषिद्धमाना ऊचुः । सुहृत्तमस्य हरेर् दर्शनेच्छाया भङ्गे उपघाते सति कामानुजेन क्रोधेन सहसा उपलक्षितम् एव उपप्लुतानि व्याप्तानि अक्षीणि येषां ते ॥३१॥

 ō)0(ō

॥ ३.१५.३२ ॥

मुनय ऊचुः
को वाम् इहैत्य भगवत्परिचर्ययोच्चैस्
तद्धर्मिणां निवसतां विषमः स्वभावः ।
तस्मिन् प्रशान्तपुरुषे गतविग्रहे वां
को वात्मवत् कुहकयोः परिशङ्कनीयः ॥

मध्वः  युवयोर् यथा विरुद्धस्वभावत्वं तद्वद् भगवद्विषय इह शङ्कनीयः कः तस्मान् निषेधो व्यर्थ इत्य् अर्थः ॥३२॥

श्रीधरः  हरेर् द्वारपालपतिभ्यां देवेषु पश्यत्सु वार्यमाणास् ते मुनयःको वाम् इत्यादिश्लोकत्रयीम् ऊचुः । सुहृत्तमः श्रीहरिस् तस्य दिदृक्षितं दर्शनेच्छा तस्य भङ्गे सति कामस्यानुजः क्रोधस् तेन सहसाकस्माद् एवोपप्लुतानि क्षुभितान्य् अक्षीणि येषां ते । सुष्ठु पूज्यतमा अपीति निषेधान् अर्हत्वे क्रोधान् अर्हत्वे व हेतुः ॥३२॥

क्रमसन्दर्भः  तयोर् द्वारपालयोः सालोक्यसामीप्यादितारतम्यवत्सु वैकुण्ठजनेष्व् अप्य् उचितं विचारं कामानुजोपरक्तवात् स्वस्वभावणुसाराच् च निन्दतिको वेति त्रिभिः ॥३२॥

विश्वनाथः  क्रोधोपरक्तत्वात् प्रथमं निन्दन्तिको वा इति । तद्धर्मिणां भगवत्तुल्यधर्मिणां तत्रापि इह तत्समीप एव वसतां विषमः ब्राह्मणैर् न प्रवेष्टव्यम् इति भगवत्स्वभावपरिपन्थी कः स्वभावः । ननु ब्राह्मणवेशेन भगवद्दृषिणोऽपि कपटेन प्रविशन्त्य् अतः प्रथमं ब्राह्मणा अपि .जिज्ञास्य्;अ एव ततः प्रवेशनीया इति चेत् तर्हि युवाम् एव तद्भक्तवेशेन कपटिनौ, तदीयब्रह्मण्यत्वप्रशान्तत्वगतविग्रहत्वादिमहागुणलोपे प्रवृत्तौ तद्द्वेषिणाव् अत्रस्थः, न त्व् अन्यः कोऽपि तस्य शङ्कनीय इत्य् आहुःतस्मिन्न् इत्य् आदि । आत्मवद् इति आत्मवन् मन्यते जगद् इति न्यायेन वां युवयोः कपटिणोर् अपि को वा शङ्कनीय इति काक्वा युवाम् एव शङ्कनीयाव् इति भावः ॥३२॥

 ō)0(ō

॥ ३.१५.३३ ॥

न ह्य् अन्तरं भगवतीह समस्तकुक्षाव्
आत्मानम् आत्मनि नभो नभसीव धीराः ।
पश्यन्ति यत्र युवयोः सुरलिङ्गिनोः किं
व्युत्पादितं ह्य् उदरभेदि भयं यतोऽस्य ॥

मध्वः  समस्तकुक्षौ स्थिते भगवति न हि भेदः । अस्मिन् लोकेऽन्तस्थभगवद्रूपं बहिस्थैक्येन पश्यन्ति । नभो नभसीव । तत्र प्रत्युदरभेदनिमित्तं भयं युवाभ्यां व्युत्पादितं किं सर्वान्तर्यामित्वेनाभयस्य भयम् अस्तीति भावः कृतः । अन्यथा किम् इति निवारणम् ।

सर्वे दरगतः ब्रह्म ये भेदेन विचक्षते ।
सर्वत्रापि भयं तेषां मृतानां तम एव च ॥ इति तत्त्वविवेके ॥३३॥

श्रीधरः  भयशङ्काबीजं च भेदः स च कस्याप्य् अस्मिन् नास्तीत्य् आहुःन हीति । समस्तं विश्वं कुक्षौ यस्य यत्र यदेह भगवति धीरा विद्वांस आत्मनोऽन्तरं भेदं न पश्यन्ति किन्त्व् अस्मिन् परमात्मन्य् आत्मानम् अन्तर्भूतं पश्यन्ति महाकाशे घटाकाशम् इव तदा यथान्यस्य राजादेर् उदरभेद्य् उदरभेदयुक्तं भयं भवति तथास्य श्रीहरेस् तादृग् भयं यतो येन कार्णेन सुरवेषधारिणोर् युवयोर् विशेषेणोत्पादितं तत् किम्, न किञ्चिद् इत्य् अर्थः ॥३३॥

क्रमसन्दर्भः  धीराः ब्रह्मनिष्ठाः उदरैस् तदुपलक्षितैर् देहैर् यो भेदः पृथक् पृथक् तत्पूरणात्मकः । यद् उक्तं तत्कारणं भयम् ॥३३॥

विश्वनाथः  शृणुतं रे मूर्खौ शृणुतम् इत्य् आहुःन हीति । समस्तम् एव विश्वं कुक्षौ यस्य तस्मिन्न् इति युवयोर् ये शङ्कनीयास् तेऽप्य् अस्य कुक्षाव् एव वसन्तीत्य् अर्थः । इह वैकुण्ठे यत्र भगवति आत्मनि परमात्मनि आत्मानं सर्वम् एव जीवात्मानं धीरा ज्ञानिनोऽन्तरं भिन्नं न पश्यन्ति । नभसि महाकाशे नभो घटाकाशम् इव तस्यास्य परमेश्वरस्य युवाभ्यां सुरलिङ्गिभ्याम् उदरभेदि भयं शत्रुः कश्चित् कपटेनात्रागत्य प्रभोर् अस्य उदरभेत्स्यतीति भयं, यतः कारणात् विशेषेणोत्पादितं तत् किम् अस्माकम् अग्रे ब्रूतं तावत् प्रथमम् इत्य् अर्थः । अत्र यद्यपि सार्वज्ञादिस्वरूपभूतानन्तकल्याणगुणाद् ईश्वरचैतन्याद् अल्पज्ञत्वाधीनत्वादिस्वभावं जीवचैतन्यम् ईशितव्यं सूर्यात् तदा तप इव जात्यैव भिद्यते, तदाप्य् अत्र वक्त्ṝणां सनकादीनां ज्ञानित्वाज् ज्ञानिनां च पद्धतौ अद्वैतज्ञानलभ्यनिर्वाणसिद्ध्यर्थं चित्सामान्यग्रहणस्यैव विधीयमानत्वात् चिद्विशेषभूतानाम् ईश्वरजीवयोर् गुणानां मायायाश् च ग्रहणस्य निषिद्धत्वाद् ईश्वरजीवयोर् महाकाशदृष्टान्तो नानुपपन्नो ज्ञेयः ॥३३॥

 ō)0(ō

॥ ३.१५.३४ ॥

तद् वाम् अमुष्य परमस्य विकुण्ठभर्तुः
कर्तुं प्रकृष्टम् इह धीमहि मन्दधीभ्याम् ।
लोकान् इतो व्रजतम् अन्तरभावदृष्ट्या
पापीयसस् त्रय इमे रिपवोऽस्य यत्र ॥

मध्वः  त्रयो रिपवो देहत्रये ॥३४॥

श्रीधरः  तत् तस्माद् अमुष्य वैकुण्ठनाथस्य भृत्याभ्यां युवाभ्यां प्रकृष्टं भद्रम् एव कर्तुम् इहास्मिन्न् अपराधे यद् युक्तं तद् धीमहि चिन्तयेम । तद् एवाहुःअन्तरस्य भेदस्य भावः सत्ता तद्दर्शनेन इतो वैकुण्ठलोकाद् व्रजतम् । यत्र येषु लोकेष्व् अस्य पापीयसोऽन्तरभावद्रष्टुर् इमे कामः क्रोधस् तथा लोभः इति गीतोक्तास् त्रयो रिपवो भवन्ति । इतो वैकुण्ठात् पापीयसो लोकान् इति वा ॥३४॥

क्रमसन्दर्भः  पापीयसो लोकान् जनसमूहान् व्रजतं तेषु जायेताम् । यत्र व्रजने इमे अस्मिन् निर्दिष्टा लोका दैत्यराक्षसराजन्यजनसमूहास् त्रयोऽस्य भगवतोऽपि रिपवः ॥३४॥

विश्वनाथः  एवं निन्दित्वाप्य् अशान्तत्वात् पुनर् अतिक्रोधात् शपन्ति । तत् तस्माद् वां युवाभ्यां मन्दधीभ्यां भूताभ्याम् अमुष्य विकुण्ठभर्तुः प्रकृष्टं प्रकर्षं कर्तुं धीमहि । अत्र भेददर्शनं विशेषतो ब्राह्मणवारणं च ब्रह्मण्यदेवस्यापकर्षस् तदभावम् एव प्रकर्षस् तं कर्तुं तदनन्तरङ्गत्वेन वयम् एव चिन्तयेमेति क्षणं तूष्णीं स्थित्वा तद् एवाहुःइतो वैकुण्ठाद् व्रजतम् । यत्र लोकेषु पापीयसो युष्मद्विधापराधिजनस्य भेदभावदृष्ट्या इमे, कामः क्रोधस् तथा लोभः इति गीतोक्तास् त्रयो रिपवो भवन्ति । अत्रापरोक्षार्थवाचिना इदम्शब्दप्रयोगेनेमे सम्प्रत्य् अस्माद् देहाद् भूताः क्रोधादय इति सरस्वत्यभिमतोऽर्थः ॥३४॥

 ō)0(ō

॥ ३.१५.३५ ॥

तेषाम् इतीरितम् उभाव् अवधार्य घोरं
तं ब्रह्मदण्डम् अनिवारणम् अस्त्रपूगैः ।
सद्यो हरेर् अनुचराव् उरु बिभ्यतस् तत्
पादग्रहाव् अपतताम् अतिकातरेण ॥

श्रीधरः  इति तेषाम् ईरितं भाषणं घोरम् अवधार्य, तं च ब्रह्मदण्डं ब्रह्मशापम् अवधार्य, तं चास्त्रसमूहैर् अप्य् अनिवार्यम् अवधार्य । हरेर् अनुचराव् अतिकातर्येण भयेन तत् पादग्रहणं कुर्वन्तौ सन्तौ दण्डवद् अपतताम् । कथं भूतस्य हरेः ? एवम्भूतेभो मुनिभ्यस् ताभ्याम् अप्य् उरु अधिकं बिभ्यतो भयं भावयतः ॥३५॥

क्रमसन्दर्भः  तं च ब्रह्मदण्डम् अवधार्येत्य् अनेनानयोस् तेषु पूर्वं ब्राह्मणत्वज्ञानं नासीद् इति गम्यते । ब्राह्मणेभ्य उरु बिभ्यतः ॥३५॥

विश्वनाथः  अहो अपराद्धम् आवाभ्यां यद् ब्राह्मणाः कोपिता इति तयोर् वैक्लव्यम् आहतेषाम् इति । हरेः सकाशात् प्रथमं बिभ्यतः भीतौ, अतुस् उकारलोपश् छान्दसः । ततश् च अतिकातर्येण तेषां पादग्रहणं कुर्वन्तौ दण्डवद् अपतताम् ॥३५॥

 ō)0(ō

॥ ३.१५.३६ ॥

भूयाद् अघोनि भगवद्भिर् अकारि दण्डो
यो नौ हरेत सुरहेलनम् अप्य् अशेषम् ।
मा वोऽनुतापकलया भगवत्स्मृतिघ्नो
मोहो भवेद् इह तु नौ व्रजतोर् अधोऽधः ॥

मध्वः  सुरहेलनस्यापि दण्डो भवति ॥३६॥

श्रीधरः  अहो अपराद्धम् अस्माभिर् इत्य् अनुतप्यमानान् प्रत्य् ऊचतुःअघोन्य् अघवति य उचितो दण्डः स एव भगवद्भिर् अकारि । नात्र भवताम् अपराधः कश्चित् । अतोऽसौ नौ आवयोर् भूयात् । योऽशेषम् अपि सुरहेलनम् ईश्वराज्ञातिक्रमरूपं पापं हरेत, किन्तु युष्माकं यः कृपानिमित्तोऽनुतापस् तस्य लेशेन नौ अधोऽधो मूढयोनीर् व्रजतोर् अपि भगवत्स्मृतिप्रतिघातको मोहो मा भवेत्, किन्तु मोहोऽपि स्मृतिम् एव प्रवहताद् इति प्रार्थना ॥३६॥

क्रमसन्दर्भः  तौ तु स्वस्य तद्रिपुष्व् एव जन्म बुद्ध्वा रिपुत्वं च बुद्ध्वा तत्स्मरणमात्रं प्रार्थयेतेभूयाद् इति । इह ईदृगपराधे भगवत्स्मृतिघ्नस् तु मोहो मा भवेद् इत्य् अन्वयः ॥३६॥

विश्वनाथः  अहो अपराद्धम् अस्माभिर् एव, यद् युवां भगवद्भक्तौ शप्तौ । हन्त हन्त अतः परं किं कुर्मः ? क्रोधाद्या जिता इत्य् अस्माकं सार्वकालिकोऽभिमानोऽत्र वैकुण्ठे चूर्णीबभूवेति पश्चात्तापवतस् तान् प्रत्येकम् आहतुःअघोन्य् अपराधानि मयि भगवद्भक्तिर् युष्माभिर् यो दण्डोऽकारि, स भूयाद् इत्य् आशीर् लिङा तम् अहं स्वस्मिन्न् आषीर्वादम् एव भावयामि, न तु दण्डम् । अत्र हेतुः पुनर् द्वौ संहताव् एवाहतुः । यो दण्डः नौ आवयोर् अशेषम् एव सुरहेलनं युष्मदवज्ञानात् भगवदनभिप्रेताचरणाच् च । वैकुण्ठदेशानुचितक्रोधकरणाच् च युष्मासु भगवति च वैकुण्ठधाम्नि च जातम् अपराधं सर्वं हरेत नाश्रयेत्, किं तु युष्माकं यः कृपानिमित्तः सम्प्रत्य् अनुतापस् तस्य कलया एकेन लेशेन एतद् एवावां प्राप्नुयावः नौ आवयोर् अधोऽधः पततोर् अपि मोहो भगवत्स्मृतिघ्नो मा भवेत् । मोहस् तु भगवति सेवाबुद्धिपरिपन्थी भविष्यत्य् एव । युष्मदभिशापान्यथानुपपत्तेस् तद् अपि मोहः सोऽपि स्मृतिम् एव प्रवहतात्, न तु विस्मृतिम् इति प्रार्थना ॥३६॥

 ō)0(ō

॥ ३.१५.३७ ॥

एवं तदैव भगवान् अरविन्दनाभः
स्वानां विबुध्य सदतिक्रमम् आर्यहृद्यः ।
तस्मिन् ययौ परमहंसमहामुनीनाम्
अन्वेषणीयचरणौ चलयन् सहश्रीः ॥

मध्वः  अत्र स्थितयोः पुनः पूर्ववन् मोहो न स्यात् ॥३७॥

श्रीधरः  एवं स्वानां महत्सु अतिक्रमम् अपराधं तत्क्षणम् एव विबुध्य, तस्मिन् यत्र ते रुद्धास् तं देशं ययौ । आर्याणां हृद्यो मनोज्ञः । चरणौ चलयन्न् इति । अयं भावःमच्चरणदर्शनप्रतिघातजं क्रोधं तौ दर्शयन् शमयिष्यामीति त्वराव्याजेन पद्भ्याम् एव ययौ । श्रीसाहित्यं च निष्कामान् अपि विभूतिभिः पूरयित्वा क्षमापयितुम् ॥३७॥

क्रमसन्दर्भः  तावद् एव श्रीभगवान् तत्रैवागत इत्य् आहएवं तदैवेत्य् आदि चतुर्दश । अत्र क्रमेण व्याख्यायतेएवम् इति । टीका च

एवं स्वानां महत्सु अतिक्रमम् अपराधं तत्क्षणम् एव विबुध्य, तस्मिन् यत्र ते सनकादयस् ताभ्यां जयविजयाभ्यां रुद्धाः । तं देशं ययौ । आर्याणां हृद्यः मनोज्ञः । चरणौ चलयन्न् इति । अयं भावःमच्चरणदर्शनप्रतिघातजं क्रोधं तौ दर्शयन् शमयिष्यामीति त्वराव्याजेन पद्भ्याम् एव ययौ । श्रीसाहित्यं च निष्कामान् अपि विभूतिभिः पूरयित्वा क्षमापयितुम् । इत्य् एषा ।

अत्र तेषाम् आत्मारामाणाम् अप्य् आनन्ददानार्थं चरणदर्शनेन तस्य सच्चिदानन्दघनत्वम् । श्रीसाहित्येन तच्छक्तिविलासस्यापि स्वरूपानितरत्वं विवक्षितम् । स्वानाम् इति बहुवचनं द्वयोर् अप्य् अपराधः सर्वेष्व् एव परिवारेष्व् आपततीत्य् अपेक्षया तयोर् बहुमानाद् वा । स्वशब्देन मुनीनां न तादृशं तदात्मीयत्वम् इति विवक्षितम् ।

यद् वा, चरणौ चलयन्, न तु पादुके अपि स्वीकुर्वन्न् इति मुनिष्व् आदरविशेषो दर्शितः । सहश्रीर् इति तेषु तस्या अप्य् अगोपनं स्वस्य सूचयित्वा तयोर् अपराध एव दृढीकृत इति ॥३७॥ [भगवत्सन्दर्भ ८५]

विश्वनाथः  एवं परस्परापराधभावनोद्भूतान्तर्दैन्यसमुद्रपृषद्भिर् एवाश्रुमिषेण बहिर् निःसरद्भिः स्नपयित्वेव दोषात् पुनः शुद्धीकृतेषु सनकादिजयविजयेषु विप्रत्वभक्तत्वयोर् याथार्थ्यम् अनुभावितेषु तत्रत्यसभ्येष्व् आत्मधिक्कारेणैव भक्तिः समुद्योतते, समुद्योतिनी च भक्तिर् भगवन्तम् आकर्षतीमम् अर्थं प्रमाणीकुर्वन्न् इव ब्रह्मण्यदेवो भक्तवत्सलो भगवांस् तदा तत्रैवोपजगामेत्य् आहएवम् इति । स्वानां सदतिक्रमं स्वभक्तकर्तृकं ब्राह्मणातिक्रमम् । आर्याणां हृदि प्रादुर्भवतीति तथा सोऽपि तेषां नेत्रेष्व् अपि प्रादुर्भवितुम् इति भावः । तस्मिन् सप्तमद्वारप्रदेशे महामुनीनाम् अन्वेषणीयौ अन्वेष्टुं योग्याव् इति तथा निर्विकल्पकज्ञानानन्तरं सविकल्पकज्ञानम् अपेक्षितव्यं भवति, तथा ब्रह्मस्वरूपानुभवानन्तरं भगवत्स्वरूपम् अनुभवितुम् अर्हन्ति, अत एव चरणौ चलयन्न् इति मच्चरणमाधुर्यम् अननुभूतचरम् एतान् अनुभाव्य महानिर्वृतिचमत्कारसिन्धौ निमज्जयामीत्य् अभिप्रायेणैव सहश्रीर् इति बहिरङ्गाया एव मच्छक्तित्वम् एते जानन्ति, न त्व् अस्याः श्रियः स्वरूपभूताया इत्य् एताम् अप्य् आह्लादिनीं शक्तिम् अनुभावयामीत्य् अभिप्रायेण ॥३७॥

 ō)0(ō

॥ ३.१५.३८ ॥

तं त्व् आगतं प्रतिहृतौपयिकं स्वपुम्भिस्
तेऽचक्षताक्षविषयं स्वसमाधिभाग्यम् ।
हंसश्रियोर् व्यजनयोः शिववायुलोलच्
छुभ्रातपत्रशशिकेसरशीकराम्बुम् ॥

मध्वः शशिनोः केशरा रश्मयः ॥३८॥

श्रीधरः  तत्र तैर् दृष्टं देवम् अनुवर्णयति पञ्चभिः । तं त्व् आगतं तेऽचक्षत अपश्यन् । आपञ्चम् आदिदमेव क्रियापदम् । स्वपुम्भिः शीघ्रं प्रतिहृतम् आनीतम् औपयिकं गमनोचितं छत्रपादुकादि यस्य । कथं भूतम् । स्वसमाधिना भाग्यं भजनीयं फलं यद् ब्रह्म तद् एवाक्षविषयम् । हंसवच् छ्रीर् ययोः, तयोर् उभयतश् चलतोर् व्यजनयोर् यः शिवोऽनुकूलो वायुः, तेन लोलन्तश् चलन्तः शुभ्रातपत्रशशिकेसराः, शुभ्रं यद् आतपत्रं, तद् एव शशिसादृश्याच् छशी, तस्य केसरा मुक्ताहारविलम्बाः, तेभ्यो गलन्ति सीकराम्बूनि यस्मिंस् तम् । सीकरोऽम्बुकणः ॥३८॥

चैतन्यमतमञ्जुषा  तं त्व् आगतम् इत्यादि । स्वसमाधिभाग्यं स्वकीयस्य समाधेर् भाग्यरूपम् । समाधेः कदाचिद् अप्य् एवं भाग्यं नासीत्, तत् सम्प्रत्य् अक्षिविषयम् अचक्षत, अतः समाधिनात्मसाक्षात्काराद् अप्य् अक्षिसाक्षात्कारोऽतिशयसौभाग्यप्रद इति भावः ॥३८॥

क्रमसन्दर्भः  तं त्वेति पञ्चकम् । ते सनकादयस् तम् अचक्षत । निरीक्ष्य च नेमुः [भा.पु. ३.१५.४२] इति पञ्चभिर् अन्वयः । कथम्भूतम् ? स्वसमाधिभाग्यं स्वसमधिना भाग्यं भजनीयं फलं यद् ब्रह्म, तद् एवाक्षविषयम् । यद् वा, स्वसमाधिरूपस्य साधनस्य भाग्यं फलरूपं, यतोऽक्षविषयं तदीयस्वप्रकाशताशक्तिसंस्कृतनिखिलधीन्द्रियस्फुरितत्वेन सम्प्रति विस्पष्टम् एवानुभूयमानम् । अनेन पूर्ववत् तस्य शब्दस्पर्शरूपरसगन्धाख्यानां सर्वेषाम् एव धर्माणां सच्चिदानन्दघनात्मकत्वं साधितम् । तथा नित्यम् एव तथाविधसततोदित्वरमाधुरीवैचित्र्यानुभवपूर्वकं परमप्रेमानन्दसन्दोहेन सेवमानैस् तस्यात्मीयैः पुरुषैर् आनीत सेवौपयिकनानावस्तुभिः सेव्यमानं भगवन्तं कथञ्चित् क्वचित् कदाचिद् एव तदानीं केनापि समाधिजभाग्योदयेन केवलम् अपश्यन्न् इति तेषां परमविदुषां स्पृहास्पदावस्थेषु श्रीवैकुण्ठपुरुषेषु कस्या अपि भगवदानन्दशक्तेर् विलासमयत्वं दर्शितम् ।

अथ तेषां भगवद्रतेर् उद्दीपनत्वेन चित्तक्षोभकत्वात् तत्परिच्छदादीनाम् अपि तादृशत्वम् आहहंसेति सार्धत्रिभिः । केशरा मुक्तामयप्रलम्बाः । अत्र छत्रस्य शशितया केशराणां शीकराम्बुत्वेन रूपकम् । शशिसम्बन्धित्वाच् छीकररूपाणाम् अम्बुनाम् अमृतत्वं लभ्यते ॥३८॥ [भगवत्सन्दर्भ ६८.२]

विश्वनाथः  तत्र तैर् अनुभूतचरं तन्माधुर्यं वर्णयति पञ्चभिः । तत्र भगवत्साक्षात्कारे रूपमाधुर्यं व्यापकम् एव, शब्दादिमाधुर्यं च किञ्चित् किञ्चित् भगवद्दत्तस्वविषयकरतिशक्त्या तैर् अनुभूतं ज्ञेयम् । तं तु तत्रागतं ते अचक्षत अपश्यन् । कीदृशम् ? स्वपुम्भिः प्रतिहृतान्यौपयिकानि यस्मै तम् । अहो श्रीभगवच्चरणाः सम्प्रति बहिश्चत्वरम् अलङ्कुर्वत इति तात्कालिक्या प्रथया तम् अवलोकितुम् अत्युकण्ठया द्वारपुरनागरविमानकाननस्था भक्तजना आगत्य विविधरत्नवस्त्रालङ्कारफलगन्धपुष्पमाल्यारात्रिकादीन्य् उपकल्पयाञ्चक्रुर् इत्य् अर्थः । अक्षविषयं तेषाम् इन्द्रियगोचरीभूतः ।

ननु तर्हि तस्य विषयत्वं प्रसक्तं तत्र सहुङ्कारभ्रूतर्जनम् आहस्वसमाधेस् तेषां स्वहृदि ब्रह्माकारे ब्रह्मानन्दानुभवस्यापि भाग्यं मूर्तिमद् इत्य् अर्थः । अहो एतद्दर्शनेनैवास्माकं समाधिर् अपि सफलो बभूवेति तेऽमन्यन्त, तद् अपि तद्रूपादेर् विषयत्वं को मूढः सम्भावयेद् इति भावः । हंसवत् श्रीर् ययोस् तयोर् उभयतश् चलतोर् व्यजनयोर् यः शिवोऽनुकूलो वायुस् तेन लोलन्तश् चलन्तः शुभ्रातपत्रशशिकेशराः शुभ्रं यद् आतपत्रं तद् एव शशीव तस्य केशरा मुक्ताहारविलम्बास् तेभ्यो गलन्ति शीकराम्बूनि यस्मिंस् तम् । अत्र अतिशयोक्त्या मुक्ताविलम्बानां केशरत्वेन छत्रस्य अधोमुखसहस्रदलकमलाकारत्वम् आरोपितम् । तेन च छत्रस्य शैत्यसौगन्ध्यमार्दवानि व्यञ्जितानि । तथा शीकाराम्बूनां शशिसम्बन्धित्वेनामृतत्वम् ॥३८॥

 ō)0(ō

॥ ३.१५.३९ ॥

कृत्स्नप्रसादसुमुखं स्पृहणीयधाम
स्नेहावलोककलया हृदि संस्पृशन्तम् ।
श्यामे पृथाव् उरसि शोभितया श्रिया स्वश्
चूडामणिं सुभगयन्तम् इवात्मधिष्ण्यम् ॥

मध्वः कौस्तुभो ब्रह्मणो रूपं प्राणश् चूडामणिस् तथा ॥३९॥

श्रीधरः  कृत्स्नस्य द्वारपालमुनिवृन्दस्य प्रसादे सुमुखम् । स्पृहणीयानां गुणानां धाम स्थानम् । स्नेहावलोककलया सप्रेमकटाक्षेण हृदि संस्पृशन्तं सुखयन्तम् । त्रैलोक्यविवक्षापक्षे सत्यलोकपर्यन्तः स्वर्गः, तस्य चूडामणिवत् स्थितं स्वधिष्ण्यं वैकुण्ठं सुभगयन्तं शोभयन्तम् ॥३९॥

क्रमसन्दर्भः  कृत्स्नप्रसाद इति । कृत्स्नः पूर्णो यो मुनिषु प्रसादः, तेन सुमुखं मनोहरवक्त्रम् । पार्षदयोस् तु प्रसादो न स्फुटः । एतौ द्वौ [भा.पु. ३.१६.२] इत्यादि वक्ष्यमाणविरोधात् । यद् वा, कृत्स्नस्य द्वारपालमुनिवृन्दस्य प्रसादे सुमुखम् इति । स्पृहणीयानां गुणानां धाम स्थानम् इति च तत्तद्गुणानां तादृशत्वं दर्शितम् । स्नेहावलोकेति विलासस्य । स्वः सुखभोगस्थानानि, नित्यानन्तानन्दरूपत्वात् तेषां चूडामणिम् । आत्मधिष्ण्यं स्वस्वरूपस्थानं श्रीवैकुण्ठम् । तादृशेऽप्य् उरसि शोभितया रेखारूपया श्रिया कृत्वा सुभगयन्तम् इव, तत्र भूषणविशेषं निदधानम् इव । इवेति वाक्यालङ्कारे । अनेन श्रीवैकुण्ठस्य नित्यत्वं सर्वोत्कृष्टत्वं च । उक्तं च, तद्विश्वगुर्व् [भा.पु. ३.१५.२६] इत्यादौ, आपुः परां मुदम् इत्यादि । वक्ष्यते चअथ ते मुनयो दृष्ट्वा [भा.पु. ३.१६.२७] इत्य् आदि, वैष्णवीं श्रियं [भा.पु. ३.१६.२८] इत्य् अन्तम् ॥३९॥ [भगवत्सन्दर्भ ६८.३]

विश्वनाथः स्वभक्ताभ्याम् अभिशापदायिष्व् अस्मासु न जानीमहे भगवान् अन्तः कुप्यति न वेति संशयसिन्धुनिमग्नेषु कृत्स्न आभ्यन्तरो बाह्यश् च यः प्रसादः, तेन सुमुखम् । अत एव हन्त हन्तास्मासु प्रत्युत प्रसाद एव पूर्ण उपलभ्यत इत्य् अन्तर् उल्लसन् मुनिवृन्दस्य नेत्रादीन्द्रियैः स्पृहणीयानां सौन्दर्यसौस्वर्यसौरभ्यसौकुमार्यकारुण्यौदार्याणां धाम पूर्णास्पदम् । हा हन्तावयोर् ब्रह्मशापानलदग्धयोर् अधःपततोर् ईदृग्दर्शनमाधुरी पुनर् न घटिष्यत इति खेदार्णवनिमग्नौ रुदन्तौ जयविजयौ प्रति यः स्नेहावलोकः, तस्य कलया कौशलेन, तत्रत्यजनानां सर्वेषाम् एव हृदि संस्पृशन्तम् अहो भक्तवात्सल्यम् इति मनोलोभयन्तं, श्रिया वामस् तनोर्ध्वस्वर्णरेखारूपेण स्थितया स्वश् चूडामणिं सत्यलोकान्तानां स्वर्गाणां चुडायां मणिम् इव स्वधिष्ण्यं वैकुण्ठं सुभगयन्तं धन्यः स वैकुण्ठो यत्रत्याः स्वर्णरेखामयीं लक्ष्मीं भगवद्वक्षसि विलोकयन्तीत्य् एवं सौभाग्यवन्तं कुर्वन्तं, एवं गरेऽपि व्याख्येयम् । अत्र कृपामाधुर्यरूपमाधुर्ये तन्मनोनेत्राभ्याम् अनुभूते ज्ञेये ॥३९॥

 ओ)०(ओ

॥ ३.१५.४० ॥

पीतांशुके पृथुनितम्बिनि विस्फुरन्त्या
काञ्च्यालिभिर् विरुतया वनमालया च ।
वल्गुप्रकोष्ठवलयं विनतासुतांसे
विन्यस्तहस्तम् इतरेण धुनानम् अब्जम् ॥

श्रीधरः  पृथुर् नितम्ब आश्रयत्वेन विद्यते यस्य तस्मिन् पीतांशुके । अलिभिर् नादितया वनमालया च युक्तम् । सुभगयन्तम् इति पूर्वेणैव वा सम्बन्धः । वल्गुषु प्रकोष्ठेषु वलयानि यस्य । गरुडस्य स्कन्धे विन्यस्त एको हस्तो येन । इतरेणान्येनाब्जं लीलाकमलं धुनानं भ्रामयन्तम् । विन्यस्येति पाठे च वल्ग्वित्यादि हस्तस्य विशेषणम् ॥४०॥

चैतन्यमतमञ्जुषा  पीतांशुके इत्यादि । वल्गुप्रकोष्ठवलयं विनतासुतांसे
विन्यस्तहस्तम् इतरेण धुनानम् अब्जम् इति सनकादीन् प्रति स्वभावद्विभुजविग्रहेणैव प्रादुरभूत् । पश्चाद् एषां कैवल्यवासनाम् आलक्ष्य चतुर्भुजोऽभूद् इत्य् अभिप्रायेण वक्ष्यतिदोर्दण्डषण्डविवर इति ॥४०४१॥

क्रमसन्दर्भः  पीतांशुके इत्य् अत्र काञ्च्या वनमालया चेत्य् उपलक्षणे तृतीया ॥४०॥ [भगवत्सन्दर्भ ६८.४]

विश्वनाथः  पृथुर् नितम्ब आस्पदत्वेन वर्तते यस्य तस्मिन्न् इति नितम्बोऽयं ममैव नान्यस्येति पीतांशुकेन । तत्र स्वीयसत्त्वम् आरोपितम् इति इन्प्रत्ययध्वनिः । तादृशे पीतांशुके विस्फुरन्त्या काञ्च्येति पीतांशुकम् अपि स्वास्पदीकृत्य, तदुपरि स्वस्वत्त्वम् आरोप्य स्थितयेत्य् अर्थः । तथा तां कञ्चीम् अपि स्वास्पदीकृत्य । तदुपरिस्थितया वनमालया कीदृश्या ? अलिभिर् विरुतयेति वनमालाम् अपि स्वास्पदीकृत्य तदुपर्य् अलिभिः सत्त्वम् आरोपितम् इत्य् अलिभ्य एव सर्वतोऽपि साम्राज्यं भगवता दत्तम् इति भावः । तृतीयान्तानाम् आत्मधिष्ण्यं सुभगयन्तम् इति पूर्वेणैवान्वयः ।

वल्गु मनोहरं प्रकोष्ठे वलयं यत्र यद् यथा स्यात् । एवं गरुडस्कन्धे विन्यस्तवामहस्तम् । विन्यस्येति पाठे वल्ग्व् इत्यादि हस्तस्य विशेषणम् । इतरेण दक्षिणहस्तेन कमलं भ्रामयन्तम् इति लीलाकमलभ्रामणमिषेण मुनीनां हृदयकमलं ब्रह्मास्वादसुस्थिरम् अपि स्वमाधुर्यदर्शनया चपलीकुर्वन्तम् । तेन च हे मुनयो मन्निर्विशेषस्वरूपानन्दात् सर्वोत्तमत्वेन निश्चितात् सम्प्रति कथं चित्तं चालयथ ? तत्रैव किं न स्थिरीकुरुध्वे ? मा स्वनिष्ठां त्यजतेति मुनिषु नर्म द्योतितम् ॥४०॥


 ō)0(ō

॥ ३.१५.४१ ॥

विद्युत्क्षिपन्मकरकुण्डलमण्डनार्ह
गण्डस्थलोन्नसमुखं मणिमत्किरीटम् ।
दोर्दण्डषण्डविवरे हरता परार्ध्य
हारेण कन्धरगतेन च कौस्तुभेन ॥

श्रीधरः  स्वकान्त्या विद्युतः क्षिपती ये मकराकारे कुण्डले तयोर् मण्डनस्यार्हे गण्डस्थले यस्मिंस् तच् च तद् उन्नसं च मुखं यस्य । मणियुक्तं किरीटं यस्य । दोर्दण्डानां षण्डं समूहस् तस्य विवरे मध्ये स्थितेन हरता मनोहरेण विहरतेति वा परार्ध्य उत्कृष्टस् तेन हारेण । कन्धरायां स्थितेन ।

क्रमसन्दर्भः  विद्युद् इति । हरता मनोहरेण ॥४१॥ [भगवत्सन्दर्भ ६८.५]

विश्वनाथः  स्वकान्त्या विद्युतः क्षिपन्ती ये मकराकारे कुण्डले तयोर् मण्डनार्हे गण्डस्थले यत्र तच् च तथा उन्नसं मुखं यस्य तं दोर्दण्डानां षण्डं समूहस् तस्य विवरे मध्ये हरता मुनीनां चित्तं चोरयता अत एव चौर्यहेतुकभयम् एव भुजच्छिद्रे प्रविशतेत्य् अर्थः । परार्धमूल्य्हारेण कन्धरशब्देनात्र वक्षसोऽभिधानम् । यद् वा, कन्धराभ्यां सकाशात् स्वर्णसूत्रद्वारा गतेन वक्षःपर्यन्तं लम्बितेन कौस्तुभेनेति पूर्ववद् अन्वयः ॥४१॥

 ō)0(ō

॥ ३.१५.४२ ॥

अत्रोपसृष्टम् इति चोत्स्मितम् इन्दिरायाः
स्वानां धिया विरचितं बहुसौष्ठवाढ्यम् ।
मह्यं भवस्य भवतां च भजन्तम् अङ्गं
नेमुर् निरीक्ष्य न वितृप्तदृशो मुदा कैः ॥

मध्वः  अविद्यमानकरणं विद्यमानस्मृतिस् तथा ।
उभयं रचनं प्रोक्तं पूर्वसिद्धेषु तु स्मृतिः ॥ इति शब्दनिर्णये ॥४२॥

श्रीधरः  किं बहुन ? इन्दिराया उत्स्मितम् “अहम् एव सर्वसौन्दर्यनिधिः” इत्य् अहङ्करणम् अत्र भगवत्सौन्दर्ये उपसृष्टम् अस्तङ्गतम् इति स्वानां भक्तानां धिया विरचितम्, भृत्यैः स्वमनस्य् एवं वितर्कितम् इत्य् अर्थः । कुतः ? बहुसौष्ठवेन सौन्दर्येण आढ्यं युक्तम् । किं च, मह्यां मम भवस्य ईश्वरस्य भवतां च कृतेऽङ्गं भजन्तं मूर्तिं प्रकटयन्तम् अचक्षत । निरीक्ष्य च कैः शिरोभिर् मुदा नेमुर् नमश् चक्रुः । न विशेषेण तृप्ता दृशो नेत्राणि येषां ते ॥४२॥

चैतन्यमतमञ्जुषा  अत्रोपसृष्टम् इत्यादि । वस्तुतस् तु लक्ष्म्यैव पुरुषो लक्ष्मीवान् भवतीति कृत्वा इन्दिराया लक्ष्म्या यद् उत्स्मितं गर्वः, तद् अस्मिन् भगवत्सौन्दर्ये उपसृष्टं नष्टम् इति स्वानां भक्तानां धिया विरचितं वितर्कितम् ।

यद् वा, इन्दिराया सौन्दर्यवत्य् अहम् एवेति यद् उत्स्मितं गर्वः, सोऽत्रैव उपसृष्ट उपसर्जनीभूतः, यतोऽस्य वक्षःस्थलस्थितत्वेनैवातिशोभते, न तु स्वतस् तथेति स्वानां भक्तानां मह्यं भवस्य भवतां च धिया विरचितं वितर्कितं । इन्दिराया अङ्गं भजन्तं वक्षसि दधानं, सद्योगतायाः करं वा गृह्णन्तम् ॥४२॥

क्रमसन्दर्भः  तद् एवं परिच्छदादीनाम् अपि तादृशत्वं वर्णयित्वा पुनस् तस्यैवातिमनोहरत्वम् आहअत्रोपसृष्टम् इति । इन्दिराया उत्स्मितं गर्वः । अत्र भगवति उपसृष्टम् । अस्य परमसौन्दर्यादिगुणशालिनः कान्तस्य नित्येन लाभेन नित्यम् एवाधिकम् आविर्भावितम् इति [स्वानां] तदीयानां धिया [विरचितं] वितर्कितम् । अत्र हेतुःबहुसौष्ठवाढ्यम् अनन्तस्वरूपरूपगुणसम्पद्भिर् युक्तम् ।

नन्व् एवम्भूतस्य लक्ष्म्या अपि रहस्यमहानिधिरूपस्य परमवस्तुनः कथं प्रकाशः सम्भवति ? इत्य् अत आहमह्यम् इति । भवस्य भवतां चाङ्गम् अङ्गीकारं भजन्तम् । अस्मद्विषयकम् अङ्गीकारं भजन्तं तत्तत्कार्यसम्पादनार्थम् आविशन्तम् इत्य् अर्थः ।

उल्लङ्घितत्रिविधसीमसमातिशायि
सम्भावनं तव परिव्रढिमस्वभावम् ।
मायाबलेन भवतापि निगुह्यमानं
पश्यन्ति केचिद् अनिशं त्वदनन्यभावाः ॥ [स्तोत्ररत्न, १६] इतिवत् ।

भक्तिर् एवैनं नयति भक्तिर् एवैनं दर्शयति इत्यादिश्रुतेश् च । यद् वा, तथाभूतं तम् अचक्षतेति । अवितृप्तदृशो निरीक्ष्य मुदा कैर् इति पश्यन्त एव शिरोभिर् नेमुर् इत्य् अर्थः ॥४२॥ [भगवत्सन्दर्भ ६८.६]

विश्वनाथः  किं बहुना ? इन्दिराया उत्स्मितम् अहम् एव सर्वसौन्दर्याणां निधिर् इत्य् अहङ्करणम् अत्र भगवत्सौन्दर्ये उपसृष्टम् अस्तं गतम् इति स्वानां भक्तानां धिया विरचितम् । भृत्यैः स्वमनस्य् एवं वितर्कितम् इति स्वामिचरणः । परमसौन्दर्यादिगुणशालिनः कान्तस्य लाभेन तस्या उत्स्मितं गर्व उप आधिक्येन सृष्टम् आविर्भावितम् इति सन्दर्भः ।

यद् वा, अत्र भगवति । उपसृष्टं ब्रह्मादिभिर् आराध्ययापि रूपगुणमाधुर्यैः सर्वतः श्रेष्ठयापि मया उपसर्जनीभूतम् अप्रधानीभूतम् इत्य् अर्थः । इति हेतुना । चकारात् प्रेम्णा च इन्दिराया लक्ष्म्या उत्कृष्टं स्मितं, “धन्याहं यस्या ईदृशः प्रेयान्” इत्य् आनन्दोत्थ उल्लासो यस्मात्, तथाभूतम् अङ्गं भजन्तं समुचितवस्त्रालङ्कारादिभिः शोभयन्तं, न तु शम्भुम् इव सुन्दरम् अप्य् अङ्गं भस्मादिभिर् विरूपयन्तम् इत्य् अर्थः । दृश्यते च स्वाङ्गपरिष्कारेऽपि पूजादिशब्दप्रयोगः । यथा पादयोर् अल्पपूजेति सामुद्रिकादौ ।

तच् च परःसहस्रकिङ्करद्वारैर् एवेत्य् आहस्वानां स्वाङ्गपरिचारकाणां धिया नित्यविविधवस्त्रादिशृङ्गारवैलक्षण्यविधायिन्या सूक्ष्मबुद्ध्यैव बहुसौष्ठवाढ्यं विरचितम् ।

अङ्गं पुनः कीदृशम् ? भवस्य शम्भोर् भवताम् अस्मदादीनां च मह्यं महनीयं गन्धपुष्पादिभिर् ध्यानेन देशान्तरे पूजनीयम् एव, न तु तेषाम् इव वैकुण्ठे साक्षात् परिचरणीयम् इत्य् अर्थः । महः पूजायाम् इत्य् अस्य चुर्आद्यन्तस्य रूपम् । एवम्भूतं तम् अचक्षत । ततो विशेषतस् तं निरीक्ष्य च अतृप्तनेत्राः सन्तः कैः शिरोभिः नेमुः ॥४२॥

 ओ)०(ओ

॥ ३.१५.४३ ॥

तस्यारविन्दनयनस्य पदारविन्द
किञ्जल्कमिश्रतुलसीमकरन्दवायुः ।
अन्तर्गतः स्वविवरेण चकार तेषां
सङ्क्षोभम् अक्षरजुषाम् अपि चित्ततन्वोः ॥

मध्वः  अक्षरजुषाम् अपि तद्रूपसेवाभ्यासिनाम् अपि ॥४३॥

श्रीधरः  स्वरूपानन्दाद् अपि तेषां भजनानन्दाधिक्यम् इत्य् आह । तस्य पदारविन्दकिञ्जल्कैः केशरैर् मिश्रा या तुलसी तस्या मकरन्देन युक्तो यो वायुः, स्वविवरेण नासाच्छिद्रेण, अक्षरजुषां ब्रह्मानन्दसेविनाम् अपि सङ्क्षोभं चित्तेऽतिहर्षं तनौ रोमाञ्चम् ॥४३॥

चैतन्यमतमञ्जुषा  ब्रह्मानन्दास्वादाद् अपि परमहृदयसङ्क्षोभजनकं तद्दर्शनम् इति दर्शयतितस्येत्यादि । अक्षरं ब्रह्म तज्जुषां तत्सेविनाम् अपि । एवम् अनिर्वाच्यं यथा स्यात् तथा चित्ततन्वोः सङ्क्षोभं सम्यग् विकारं चकार कारयामासेत्य् अर्थः ॥४३॥

क्रमसन्दर्भः  तस्येति । अत्र पदयोर् अरविन्दकिञ्जल्कमिश्रा या तुलसीति व्याख्येयम् । अरविन्दतुलस्यौ च तदानीं वनमालास्थिते एव ज्ञेये । अस्तु तावद् भगवदात्मभूतानां तेषाम् अङ्गोपाङ्गानां तेषु क्षोभकारित्वं तत्सम्बन्धिनो वायोर् अपीति भावः । अन्यत् तैः ॥४३॥ [भगवत्सन्दर्भ ६८.७]

विश्वनाथः  किं च, तानि भगवदङ्गमाधुर्याणि तान् ब्रह्मानन्दतोऽपि परमचमत्कारं प्रापयित्वा स्वेषु मज्जयामासुर् इति किं वक्तव्यम्, तदेकाङ्गसम्बन्धिवस्तुसम्बन्धी मारुतोऽपि तान् स्वनिष्ठां च्यवयित्वा क्षोभयन् विजिग्ये इत्य् आहतस्येति । पदारविन्दयोर् ये किञ्जल्काः श्वेतारुणकान्तिमन्नखरास् तैर् मिश्रा या तुलसी तस्या मकरन्दसम्बन्धी वयुस् तेषाम् अन्तर् अन्तःकरणगतः, तत्र स्वाधिकारं कर्तुम् इव प्रविष्टः ।

नन्व् आज्ञां विना परकीयान्तःपुरप्रवेशः सनकादीनाम् इव सहसानुचित इति चेत्, तत्र सन्यायम् आहस्वविवरेण नासाच्छिद्रेण । नासाच्छिद्रं खलु वायोर् एव विवरं भवति, तत्र प्रवेष्टुं कस्याज्ञां गृह्णीयात् ? इति भावः ।

तत्र गत्वा किम् अकरोत् ? तत्राहचित्ततन्वोः सङ्क्षोभं चकार । आदौ बलात् चित्तं सानन्दविवर्ते निपात्य क्षोभयामास, ततस् तनुम् अपि कम्पाश्रुरोमाञ्चस्वेदादिभिः । लोके ह्य् अन्योऽपि परकीयदेशे स्वाधिकारं चिकीर्षुः प्रथमं तद्देशाध्यक्षं निबध्य विलुण्ठ्य क्षोभयति, ततस् तद्देशम् अपि स्वसैन्यसम्मर्दितं करोतीति ।

ननु ब्रह्मानन्दजुषां तेषां चित्तं ब्रह्मानन्दमयम् एव, कथं भगवदानन्दस् तत् स्वमयं करोतु ? तत्राहअक्षरजुषाम् अपीति । एवम् एवास्य माधुर्याधिक्येन बलवत्त्वम् इति भावः ॥४३॥

 ओ)०(ओ

॥ ३.१५.४४ ॥

ते वा अमुष्य वदनासितपद्मकोशम्
उद्वीक्ष्य सुन्दरतराधरकुन्दहासम् ।
लब्धाशिषः पुनर् अवेक्ष्य तदीयम् अङ्घ्रि
द्वन्द्वं नखारुणमणिश्रयणं निदध्युः ॥

श्रीधरः  हर्षकारितं सम्भ्रमम् आह द्वाभ्याम् । ते वै किल अमुष्य वदनम् एव असितपद्मस्य कोशोऽन्तर्भागः, तम् । असितपद्मकोशम् इत्य् अभूतोपमा । सुन्दरतरे अरुणे अधरोष्ठे कुन्दवद् धासो यस्मिंस् तम् । उत् ऊर्ध्वं वीक्ष्य लब्धमनोरथाः सन्तो नखा एव अरुणमणयस् तेषां श्रयणम् आश्रयभूतम् अङ्घ्रिद्वन्द्वं पुनर् अवेक्ष्य अधोदृष्ट्या वीक्ष्य, पुनः पुनर् एवं निरीक्ष्य युगपत् सर्वाङ्गलावण्यग्रहणाशक्तेः पश्चान् निदध्युर् ध्यातवन्तः ॥४४॥

चैतन्यमतमञ्जुषा  तुलसीमकरन्दवायुर् एव तथा चकार, किं पुनस् तल्लावण्येत्यादि ? इति दर्शयतिते वा अमुष्येत्यादि द्वाभ्याम् । पुनश् चित्ततन्वोः सङ्क्षोभानन्तरं नमनानन्तरं च, वदनासितपद्मकोषम् उद्वीक्ष्य ऊर्ध्वदृष्ट्या वीक्ष्य पञ्चवर्षीयाकारत्वे ह्रस्वत्वाद् ऊर्ध्वदर्शनं, पुनर् नखारुणमणिश्रयणम् अङ्घ्रियुगलं चावेक्ष्य, अवशब्दोऽधोऽर्थः, अधोदृष्ट्या वीक्ष्य निदध्युश् चक्षुर् निमील्य ध्यानं कृतवन्तः ।

अयम् अर्थःएतल् लावण्यं न तावच् चक्षुर्ग्राह्यं मनोग्राह्यं वा भवति, तद् अपि जानीम इति अन्तर्दृष्ट्या ध्यातवन्तः । चक्षुर्भिर् आपीय चित्तम् अपूरयन्, कालान्तरे ध्यातुं यथा शक्नुवन्ति, सकृद् विलोक्य ध्यानेनान्तश् चिन्तयन्तः स्वानुभवेन समगृणन् सम्यग् अस्तुवन्, तद् इत्य् अध्याहार्यम् ॥४४॥

क्रमसन्दर्भः  वदनासितपद्मकोशं वदनम् एवासितपद्मकोष ईषद्विकसितं नीलाम्बुजं तं, उत् ऊर्ध्वदृष्ट्या वीक्ष्य, पुनश् चार्वाग्दृष्ट्याङ्घ्रिद्वन्द्वं च वीक्ष्य पुनः पुनः श्रीमुखादिश्रीचरणपर्यन्तम् अङ्गं दृष्ट्वेत्य् अर्थः । पश्चाद् धार्ष्ट्यबुद्ध्या सम्भ्रमान् निमीलिते नेत्रे निदध्युः । अन्तर् अपि तद् एव ददृशुर् इत्य् अर्थः ।

यद् वा, भक्त्यतिशयेन पश्चाद् अङ्घ्रिद्वन्द्वम् एव ददृशुर् इत्य् अर्थः । निर्वर्णनं तु निध्यानं दर्शनालोकनेक्षणम् इत्य् अमरः । कोषो विहीनबाह्यदलपटलोऽन्तर्भागः ॥४४॥

भगवत्सन्दर्भः  हर्षकारितं सम्भ्रमम् आह द्वाभ्याम्ते वा इति । ते वै किल, वदनम् एव असितपद्मकोष ईषद्विकसितं नीलाम्बुजं तं, उत् ऊर्ध्वदृष्ट्या वीक्ष्य, लब्धमनोरथाः सन्तः, नखा एव अरुणमणयः, तेषां श्रयणम् आश्रयभूतं अङ्घ्रिद्वन्द्वं पुनर् अवेक्ष्य अधोदृष्ट्या वीक्ष्य पुनः पुनर् एवं वीक्ष्य युगपत् सर्वाङ्गलावण्यग्रहणाशक्तेः पश्चान् निदध्युश् चिन्तयामासुः, “युगपद् एव कथम् इदम् इदं सर्वं पश्येम ?” इत्य् उत्कण्ठाभिः स्थायिभावपोषकं चिन्ताख्यं भावम् आपुर् इत्य् अर्थः ॥४४॥ [भगवत्सन्दर्भ ६८.८]

विश्वनाथः  एवं तुलसीगन्धेन शोधितप्राणानां तेषाम् इन्द्रियाणां च प्राणाधीनत्वात् प्रथमं चक्षुर्भ्यां रूपमाधुर्यग्रहणे लब्धाधिकाराणां रूपमाधुर्यस्य च प्रत्यङ्गगतवैविध्येनानन्त्यात् युगपज् जिघृक्षायाम् आवेगसञ्चारिकारितम् आनन्दसम्मर्दवैवश्यम् आहते वा इति । वै निश्चितं । वदनम् एव्आसितपद्मस्य कोषः, बाह्यरूक्षदलपटलरहितोऽन्तर्भागः, तम् उद्वीक्ष्य उत्कृष्टमाधुर्यत्वेनास्वादः, तत्रापि सुन्दरतर इति अधरमाधुर्यम् उत्कृष्टतरं, तद् उपरि च हासपरिहासमाधुर्यम् उत्कृष्टतमम् इति भावः ।

लब्धाशिष इति पित्रा ब्रह्मणा भ्रात्रा नारदेन च भक्त्यर्थं या आशिषः पूर्वं दत्ताः, तत्फललाभात् ता लब्धा इत्य् अर्थः ।

“अहो चरणसौन्दर्यं कीदृशम् !” इति मुखमाधुर्यम् ईषद् एव गृहीत्वा, तत्रातृप्ता एव ते चरणमाधुर्ये दत्तेक्षणा बभूवुर् इत्य् आहपुनर् इति । नखा एवारुणमणयस् तेषां श्रयणम् आश्रयभूतम् अङ्घ्रिद्वन्द्वं पुनर् एव अधःप्रदेशे ईक्षित्वा ईषद् वीक्ष्य निदध्युः, पुनर् अपि मुखं वीक्ष्य, पुनः पुनर् अप्य् एवं ददृशुर् इत्य् अर्थः । निर्वर्णनं तु निध्यानं दर्शनालोकनेक्षणम् इत्य् अमरः ।

एवं श्रीस्वामिचरणास् तु युगपत् सर्वाङ्गलावण्यग्रहणाशक्तेः पश्चात् निदध्युर् ध्यातवन्त इत्य् आहुः । एवम् अत्र लब्धाशिषः इत्य् अग्रे च पित्रानुवर्णितरहा [भा.पु. ३.१५.४६] इत्य् आभ्यां भक्तकृपानुगामिन्या भगवत्कृपयैवैषां भक्तेर् उत्पत्ताव् अपि भगवत्कृपाया भूयस्त्वाद् भूम्ना व्यपदेशा भवन्तीति न्यायेन भगवत्कृपयैव सनकादीनां भक्तिर् भक्त्यैव तेषां तन्माधुर्यानुभव इति प्रसिद्धिः ॥४४॥

 ओ)०(ओ

॥ ३.१५.४५ ॥

पुंसां गतिं मृगयताम् इह योगमार्गैर्
ध्यानास्पदं बहुमतं नयनाभिरामम् ।
पौंस्नं वपुर् दर्शयानम् अनन्यसिद्धैर्
औत्पत्तिकैः समगृणन् युतम् अष्टभोगैः ॥

श्रीधरः  योगमार्गैर् गतिं मृगयतां पुंसां ध्यानस्य विषयभूतम् । बहुमतम् अत्यादरास्पदम्, बहूनां तत्त्वदृशां सम्मतम् इति वा । पौंस्नं पौरुषं वपुर् दर्शयन्तम् । अन्येष्व् असिद्धैर् असाधारणैर् औत्पत्तिकैर् नित्यैर् अणिमाद्यष्टैश्वर्यैर् युतम् । समगृणन् सम्यग् अस्तुवन् ॥४५॥

चैतन्यमतमञ्जुषा  पौंस्नं पुंसां नारायणादीनां निरासः निरासार्थेन न पौंस्नं श्रेष्ठाख्यं स्वं रूपं, तत् तु नैःश्रेयसवनस्थं द्विभुजत्वात् ध्यानास्पदम् अपि नयनाभिरामम् । अतो बहुमतं नयनाभिरामत्वेन बहूनां मतम्ध्यानतोऽपि यत् पुरतो नयनाभ्याम् दृश्यते, तद् एव बहुमतम् इत्य् अर्थः । अष्टभोगा ह्य् अणिमादयोऽष्टसिद्धयस् तैर् अन्येषां तु बहुभिर् योगसाधनैर् एव भवन्ति, अस्य पुरुषस्य त्व् औत्पत्तिकाः स्वभावसिद्धा इति ॥४५॥

क्रमसन्दर्भः  पुंसाम् इति । बहुमतं ब्रह्मणोऽपि घनप्रकाशत्वाद् अत्यादरास्पदम् । पौंस्नं वपुर् दर्शयानम् इति । पुरुषस्य गर्भोदशायिनो गुणावताररूपं श्रीविष्ण्वाख्यं यद् वपुस् तदभिन्नतः स्वं वपुर् दर्शयन्तं, न तु ब्रह्मादिवद् अन्यथात्वेनेत्य् अर्थः । अनन्येत्य् अनन्येन स्वेनैव सिद्धैः स्वरूपभूतैर् इत्य् अर्थः । अत एव औत्पत्तिकैः, तद्वद् एवानादिसिद्धैर् इत्य् अर्थः । अणिमाद्यष्टैश्वर्ययुतम् विशिष्टं, न तूपलक्षितम् । अनेन तेषां स्तुत्यास्पदविशेषणत्वेन ऐश्वर्योपलक्षितसमस्तभगानां तादृशत्वं व्यञ्जितम् ॥४५॥ [भगवत्सन्दर्भ ६८.९]

विश्वनाथः  किन्तु मुमुक्षूणाम् अपि शुद्धभक्त्यभावात् तन्माधुर्यम् अजिघृक्षूणाम् अपि तद्ध्यानं विना न मुक्तिर् इत्य् आहपुंसाम् इति । गतिं मुक्तिं योगमार्गैर् अष्टाङ्गयोगैर् बहुमतं ध्यानास्पदम् इति सविशेषरूपस्यावश्यध्येयत्वे नारायणस्वरूपम् एव बहूनां सम्मतम् इत्य् अर्थः । पौंस्नं पुरुषसम्बन्धि वपुर् दर्शयन्तम् इति मोहिन्यादिवपुर् अन्तरम् अपि तस्य भगवच्छब्दवाच्यं बहुतरम् अस्तीति ध्वनितम् । अनन्येन स्वेनैव सिद्धैः स्वरूपभूतैर् इत्य् अर्थः । अत एव औत्पत्तिकैर् नित्यैर् अष्टभिः शब्दस्पर्शरूपरसगन्धकृपाकर्मैश्वर्यैर् भोगैः, नानाविधभक्तैर् भक्त्या भुज्यमानत्वाद् आस्वाद्यमानत्वाद् भोगैः । तत्र शब्दादीनि सौस्वर्यसौकुमार्यसौन्दर्यमाधुर्यसौरभ्यवात्सल्यलीलाशब्दवाच्यानि सप्त माधुर्याणि भक्तानां प्रेमाकारषडिन्द्रियभोग्यानि अष्टमं भगवच्छब्दवाच्यम् ऐश्वर्यषट्कं भक्तैर् मुमुक्षुभिर् मुक्तैश् च यथाशक्ति स्वाद्यत इति ज्ञेयम् ।

अष्टभोगैर् अणिमाद्यष्टैश्वर्यैर् इति [वा] ॥४५॥

 ō)0(ō

॥ ३.१५.४६ ॥

कुमारा ऊचुः
योऽन्तर्हितो हृदि गतोऽपि दुरात्मनां त्वं
सोऽद्यैव नो नयनमूलम् अनन्त राद्धः ।
यर्ह्य् एव कर्णविवरेण गुहां गतो नः
पित्रानुवर्णितरहा भवदुद्भवेन ॥

श्रीधरः  नित्यं ब्रह्मरूपेण प्रकाशसे, न तच् चित्रम् । इदानीं तु परममङ्गलविशुद्धसत्त्वश्रीमूर्त्या प्रत्यक्षोऽसि । अहो भाग्यम् अस्माकम् इत्य् आहुःहे अनन्त, यस् त्वं हृद्गतोऽपि दुरात्मनाम् अन्तर्हितो न स्फुरसि, स नोऽस्माकम् अन्तर्हितो न भवसि । नयनमूलं त्व् अद्यैव राद्धः प्राप्तोऽसि । अन्तर्धानाभावे हेतुःभवतः सकाशाद् उद्भवो यस्य तेनास्मत्पित्रा यर्हि यदा एवानुवर्णितरहा उपदिष्टरहस्यः, तदैव नः कर्णमार्गेण गुहां बुद्धिं गतः प्राप्तोऽसीति ॥४६॥

चैतन्यमतमञ्जुषा  यद्यपि ब्रह्मरूपेण नित्यत्वं प्रकाशसे, तथापि नो न निर्वृतिः । अतः पितुर् मुखात् श्रुत्वा द्रष्टुम् आगताः स्मः, तत्रास्माकं भाग्यवशात् सिद्धम् एवेत्य् आहयोऽन्तर्हित इत्यादि । दुरात्मनां नोऽस्माकं ब्रह्मनिष्ठानां हृदिगतोऽप्य् अन्तर्हित एव त्वम् । एवंरूपेण न प्रकाशसे, सोऽद्यैव त्वं नयनमूलं राद्धः प्राप्तः, एतावन्तं कालम् इयता भाग्येन वञ्चिताः स्म इति दुरात्मतत्त्व् निर्वेदो दर्शितः ॥४६॥

क्रमसन्दर्भः  अथ श्रीभगवतस् तादृशत्वे तादृशत्वव्यञ्जिनीं निजां मूर्तिं तेषाम् एव स्वहार्दाभिव्यक्तिकरेण स्तुतिवाक्येन प्रमाणयतिश्रीकुमारा ऊचुर् इति ।

स्तुतिम् आहय इति पञ्चभिः । अत्र अक्षरजुषाम् अपि [भा.पु. ३.१५.४३] इत्य् अनुसृत्य व्याख्यायते । नित्यं ब्रह्मरूपेण प्रकाशसे न तच् चित्रम् । इदानीं तु विशुद्धसत्त्वलक्सणेन स्वरूपशक्तिवृत्तिविशेषेण प्रकाशितया घनप्रकाशपरतत्त्वैकरूपया मूर्त्या प्रत्यक्षोऽसि । अहो भाग्यम् अस्माकम् इत्य् आहुःहे अनन्त ! यस् त्वं दुष्टात्मनाम् अन्तर्यामिरूपेण हृद्गतोऽप्य् अन्तर्हितो भवसि, न स्फुरसीत्य् अर्थः, स त्वं नोऽस्माकम् अन्तर्हितो न भवसि ।

तत्र हेतुःयर्ह्य् एव भवदुद्भवेन अस्माकं पित्रा अस्मभ्यम् अनुवर्णितरहा उपदिष्टचतुःश्लोकीप्रोक्तप्रेमभक्त्याख्यरहस्यः प्रोक्तः, तर्ह्य् एव कर्णविवरेण तद्रूपतया गुहां गतोऽस्य् अन्तः स्फुरसीति नयनमूलं त्व् अद्यैव राद्धः प्राप्तोऽसि । कृपावैशिष्ट्येन तर्ह्य् एव सम्यङ् नयनं प्रविष्टः, तत्राविर्भूत इत्य् अर्थः । रह इत्य् अदन्तोऽपि क्वचित् । तन्मातरो यद् अभजन् रहरूढभावाः [भा.पु. १०.५५.४०] इत्यादिषु दृश्यते । नाद्यैवेत्य् अत्र “सोऽद्यैवेति क्व” इति तु न टीकासम्मतम् । “नोऽद्यैव” इति क्वचित् ॥४६॥

विश्वनाथः  अहो महत्कृपाया अपारो महिमा यतो भगवता ईदृशसाक्षात्कारानन्दम् अनुभाविताः स्म इत्य् अहो भाग्यम् अस्माकम् इत्य् आहुःहे अनन्त ! अपारमाधुर्यैश्वर्यसिन्धो ! यस् त्वं हृद्गतोऽपि दुरात्मनाम् अन्तर्हित एव, स त्वं न केवलम् अद्यैव नोऽस्माकं नयनमूलं राद्धः प्राप्तोऽसि, अपि तु पूर्वम् अपि ।

ननु कदाहम् एवं दृष्ट आसम् ? तत्र सरसम् आहुःयर्हीति । न स्मरसि भवदुद्भवेन पित्रा ब्रह्मणा अनुवर्णितं रहो यस्य स त्वं यदैव नोऽस्माकं कर्णमार्गेण गुहां गतः प्राप्तोऽसि, तदैवेति ।

अयम् अर्थः“भो ब्रह्मानुभविनो मत्तनया ब्रह्मसाक्षात्काराद् अपि भगवत्साक्षात्कारः कोटीगुणितानन्दः सोऽपि भवताम् अस्तु । स तु भगवान् नीलोत्पलदलश्यामलः पीणायतचतुर्बाहुः, कटककेयूरकुण्डलादिमण्डितश् चन्द्रवदनो वैकुण्ठे विराजमानो भक्त्या लभ्यत” इति भगवद्भक्तस्यास्मत्पितुः कृपाशीर्वचनं यदैवाश्रौष्म, तदैव कारणे लब्धे तत्फललब्धेर् आवश्यकत्वात् भावि किलाद्यतनम् अपि भगवद्दर्शनं तद्भक्तकृपातुल्यकालम् एव जातम् । जानन्तो वयम् आस्मेति भङ्ग्या, “हन्त भगवन् ! न त्वं स्वतन्त्रोऽस्मान् कृपयसि, किन्तु स्वभक्ताधीन एव” इति तद्भक्तकृपाया माहात्म्यम् अनिर्वचनीयम् एवेति ॥४६॥

 ओ)०(ओ

॥ ३.१५.४७ ॥

तं त्वां विदाम भगवन् परम् आत्मतत्त्वं
सत्त्वेन सम्प्रति रतिं रचयन्तम् एषाम् ।
यत् तेऽनुतापविदितैर् दृढभक्तियोगैर्
उद्ग्रन्थयो हृदि विदुर् मुनयो विरागाः ॥

श्रीधरः  ननु पित्रोपदिष्टं भवताम् अन्यादृशम् अदृश्यम् आत्मतत्त्वम् । अहं त्व् अन्य एव स्यां, दृश्यत्वात् ? नैवम्, अस्मत्प्रत्यभिज्ञया भेदनिरासाद् इत्य् आहुःतम् इति । हे भगवन् ! आत्मतत्त्वम् एव परं त्वां विदाम विद्मः, प्रत्यभिजानीमः ।

ननु निरुपाधेर् आत्मतत्त्वस्य कथम् ईदृशम् ऐश्वर्यं स्यात् ? अत आहुःसत्त्वेन विशुद्धसत्त्वमूर्त्या । एषां भक्तानाम् । सम्यक् प्रतिक्षणं सम्प्रति रतिः प्रीतिः, तां रचयन्तम् ।

आत्मतत्त्वम् एवाहुःतेऽनुतापः कृपा, तेन विदितैर् ज्ञातैर् दृढैर् भक्तियोगैः श्रवणादिभिर् मुनयो हृदि यद् विदुः । कीदृशाः ? उद्ग्रन्थयो निरहम्मानाः, अत एव विगतरागाः ॥४७॥

चैतन्यमतमञ्जुषा  त्वम् अधुनैव विदितोऽसीत्य् आहतं त्वाम् इत्यादि । तं तथाविधाचिन्त्यमहिमानं त्वां सम्प्रति विदामः । अधुनैव जानीमः । ब्रह्मानन्दाद् अपि परमचमत्कारानन्दवान् असीति जानीम इत्य् अर्थः । हे भगवन् ! अचिन्त्यशक्ते !

ननु कीदृशं मां ज्ञातवन्तः ? तत्राहुःपरमात्मतत्त्वं परमात्मनोऽपि तत्त्वं रहस्यम् । तर्हि कथम् अहं दृश्ये ? तत्राहुःएषां भक्तानां सत्त्वेन सात्त्विकेन भावेन सह रतिं प्रीतिं रचयन्तं जनयन्तं भक्तानुग्रहाय दृश्यमानम्, यद् इदं तव तत्त्वं तद्भक्ता एव विदुः, अनुभवेन दृढीकृतवन्तः, अनुतापेन शान्तरसस्थायिभावेन निर्वेदेन विदितैर् व्यक्तैर् दृढभक्तियोगैर् उद्ग्रन्थयो मुनयो मननशीला विरागा विशेषेण त्वयि रागोऽनुरागो येषाम् ॥४७॥

क्रमसन्दर्भः  तद् एवानुभवेन परमतया निश्चिन्वन्तितं त्वाम् इति । हे भगवन् ! तं पित्रोपदिष्टरहस्यं त्वां परमं भगवल्लक्षणं यद् आत्मतत्त्वं, ब्रह्मणो हि प्रतिष्ठाहं [गीता १४.२७] इति श्रीभगवद्गीतानुसारि, शुभाश्रयः सचितस्य सर्वगस्य तथात्मनः [वि.पु. ६.७.७५] इति श्रीविष्णुपुराणादिप्रसिद्धं ब्रह्मणोऽपि परमम्, तद् एव विदाम प्रत्यभिजानीमः । कथम् ? तत्राहुःसम्प्रत्य् अधुना सत्त्वेनास्मास्व् एतद्रूपाविर्भावेन । एतावन्तं कालं न ज्ञातवन्तो वयं, अधुना तु साक्षादनुभवेन निश्चितवन्तः स्म इत्य् अर्थः । न केवलं प्रत्यभिज्ञामात्रम् इत्य् आहुःएषाम् अस्माकं ब्रह्मानुभविनाम् अपि रतिं रचयन्तम्, अन्यथा रतिर् अपि त्वय्य् अस्माकं नोद्भवेद् इति भावः ।

यद् वा, एषाम् अस्माकं ब्रह्मानुभविनाम् अपि सम्प्रति साक्षात्कारसमयेऽस्मिन् रतिं रचयन्तम् इति । अस्य परमत्वम् आत्मारामान्तरानुभवेनाभिव्यञ्जयन्तितं त्वाम् इति । यत् त इति विरागाःचित्तं ब्रह्मसुखस्पृष्टं नैवोत्तिष्ठत कर्हिचित् [भा.पु. ७.१५.३५] इति तादृशत्वेन प्रसिद्धा अप्य् उद्ग्रन्थयो निरहङ्कारा अपि मुनयो यत् परमात्मतत्त्वं तव कृपाविदितैः, मयि भक्तिर् अस्तु ते [भा.पु. ४.३०.३२] इति पृथ्वादाव् इव त्वत्क्र्पामात्रलब्धैः । अत एव दृढैः सालोक्यसार्ष्टि [भा.पु. ३.२९.१३] इत्यादिन्यायेन निश्चलैर् भक्तियोगैर् विदुर् इति । यथोक्तंआत्मारामाश् च मुनयः [भा.पु. १.७.१०] इत्यादिना ॥४७॥

भगवत्सन्दर्भ (६८.११) ननु, पित्रोपदिष्टं भवताम् अदृश्यम् आत्मतत्त्वाख्यं रहः, अहं त्व् अन्य एव स्यां दृश्यत्वात् । नैवम्, अस्मत्प्रत्यभिज्ञया भेदनिरासाद् इत्य् आहुःतं त्व्आम् इति । हे भगवन् ! परं केवलम् आत्मतत्त्वं ब्रह्मस्वरूपं त्वां विदाम विद्मः प्रत्यभिजानीमः । केन प्रत्यभिजानीथ? सम्प्रति अधुना सत्त्वेन, अस्मास्व् एतद्रूपाविर्भावेन । एतावन्तं कालं न ज्ञातवन्तो वयं, अधुना तु साक्षादनुभवेन निश्चितवन्तः स्म इत्य् अर्थः । त्वं शुद्धचित्तवृत्तौ ब्रह्मवत् नेत्रेऽप्य् अस्माकं स्फुरसि, न तु दृश्यत्वेनेति भावः ।

न केवलं प्रत्यभिज्ञामात्रम् इत्य् आहुःएषाम् अस्माकं रतिं रचयन्तम्, अन्यथा रतिर् अपि त्वय्य् अस्माकं नोद्भवेद् इति भावः ।

निरहम्मानादित्वेनान्येषाम् अप्य् आत्मारामाणाम् अन्यतो रत्यभावम् एव द्योतयन्तस् तद् आत्मतत्त्वम् आहुः, तत्रैव साधनवैशिष्ट्यात् किम् अपि वैशिष्ट्यं चाहुःयत् त्वद्रूपत्वेनाविर्भवदात्मतत्त्वं तेऽनुतापः कृपा, तेनैव विदितैर् दृढभक्तियोगैर् विदुः । यद् वा अनुतापो दैन्यं, तेन विदितैस् ते तव दृढभक्तियोगैः ।

कीदृशाः ? उद्ग्रन्थयो निरहम्मानाः, अत एव विरागाः । तद् एवं पित्रानुवर्णितरहा इत्य् अत्र रहःशब्दश् चतुःश्लोकीरीत्या प्रेमभक्तेर् एव वाचक इति व्यञ्जितम् ॥

विश्वनाथः   किं च, एतावन्तं कालं वयं ज्ञानिन एवास्म, सम्प्रति तु भक्ता अभूमेत्य् अहो भाग्यम् अस्माकम् इत्य् आहुःतं पित्रानुवर्णितरहस्यं त्वां सम्प्रति सत्त्वेन साधुत्वेन त्वत्कृपयापीत्य् अर्थः । उद्भूतेन वैष्णवत्वेन हेतुना विदाम साक्षाद् अनुभवाम परमं यद् आत्मतत्त्वं इति आत्मतत्त्वम् अस्माकं पूर्वम् अनुभूतम् आसीद् एव, अधुना तु ब्रह्मणो हि प्रतिष्ठाहं [गीता १४.२७] इत्यादि तद्भक्तेर् उत्कृष्टात्मतत्त्वम् अपीत्यर्थः । एषां वैकुण्ठवासिनां रतिं प्रेम रचयन्तम् ।

ननु, भो ज्ञानिनः ! भक्तियोगेन विना ममेदं साकारं स्वरूपं नानुभूयते ? तत्राहुःयद् उत्कृष्टात्मतत्त्वं ते तव दृढभक्तियोगैर् एव मुनयोऽस्मल्लक्षणाः सनकादयो विदुर् जानन्ति ।

ननु, केन लक्षणेन भक्तियोगो ज्ञातवत्यः ? तत्राहुःअनुतापेन त्वद्भक्ताभ्यां शापदानानन्तरजातेन पश्चात्तापेनैव विदितैर् ज्ञातैः, न हि वीतरागा निर्विकारा मुनयो भक्तिं विनानुपन्तीति ॥४७॥

 ओ)०(ओ

॥ ३.१५.४८ ॥

नात्यन्तिकं विगणयन्त्य् अपि ते प्रसादं
किं व् अन्यद् अर्पितभयं भ्रुव उन्नयैस् ते ।
येऽङ्ग त्वदङ्घ्रिशरणा भवतः कथायाः
कीर्तन्यतीर्थयशसः कुशला रसज्ञाः ॥

मध्वः
अतोऽनपेक्षाणाम् आनन्दोद्रेको मोक्षेच्छुभ्यः ।
तेषां परिपाकतः पूर्वं ब्रह्मदृष्ट्या मुक्तिप्राप्तिः ।
मोक्षः केवलो भक्तो मुक्ताव् अपि सुखी भवेत् ॥४८॥

श्रीधरः  स्वयम् अपि भक्तिं प्रार्थयितुं भक्तानां सुखातिशयम् आहुःआत्यन्तिकं मोक्षाख्यम् अपि तव प्रसादं ते न गणयन्ति नाद्रियन्ते, किं तु किम् उत अन्यद् इन्द्रादिपदम् ? ते भ्रुव उन्नयैर् उज्जृम्भैर् अर्पितं निहितं भयं यस्मिंस् तत् । ते के ? अङ्ग ! हे भगवन् ! ये भवतः कथाया रसज्ञाः । कथम्भूतस्य ? रमणीयत्वेन पावनत्वेन च कीर्तन्यं कीर्तनार्हं तीर्थं पवित्रं च यशो यस्य ॥४८॥

चैतन्यमतमञ्जुषा  एतम् एवार्थं प्रकटीकुर्वन्त आहुःनात्यन्तिकम् इत्यादि । अति अतिशयोऽन्तो देहद्वयध्वंसरूपा नाशो वपुषोऽत्यन्तः अपुनर्भवः, तेन दीव्यतीति इकण्, आत्यन्तिकं प्रसादं कैवल्यं न विगणयन्ति, अस्तु तावत् प्रार्थ्यम्, किम् अन्यद् इन्द्रादिपदम् । तत् कीदृशम् ? ते तव भ्रुव उन्नयैर् उत्क्षेपैः कालचेष्टितैर् अर्पितभयम् । ते के ? इत्य् आहुःयेऽङ्गेत्यादि । रसज्ञा इति रसज्ञत्वेनैव मोक्षाभिलाषं दूरीकुर्वन्ति ॥४८॥

क्रमसन्दर्भः  अथ पूर्वम् अभेदमतयोऽपि सम्प्रति स्वरूपानन्दशक्तिविलासैर् विचित्रितमतयो भूयोऽपि भेदात्मिकां भक्तिम् एव प्रार्थयितुं भक्तानां सुखातिशयम् आहुःनात्यन्तिकं ति । आत्यन्तिकं मोक्षलक्षणं प्रसादम् अपि, किम् उतान्यद् इन्द्रादिपदम् ॥४८॥ [भगवत्सन्दर्भ ६८.१२]

विश्वनाथः  त्वत्साक्षात्कारस्य का कथा, त्वत्परोक्षेऽपि त्वत्कथाकीर्तनानन्दोऽपि ब्रह्मानन्दाद् अधिक इत्य् आहुःआत्यन्तिकं मोक्षाख्यं सायुज्यम् अपि ते प्रसादं त्वत्प्रसादत्वेन न गणयन्ति नाद्रियन्ते, किम् उ किम् उत अन्यत् इन्द्रादिपदम् । ते भ्रुव उन्नयैर् उज्जृम्भितैर् अर्पितं निहितं भयं यस्मिन् तत् । त एव के ? तत्राहुःयेऽङ्गेति । कथारसज्ञास् त एव कुशलाः, अन्ये अकुशलिन इत्य् अर्थः । कथायाः कीदृश्याः ? कीर्तनार्हाणि पावनत्वात् तीर्थरूपाणि यशांसि यस्याः । भवत इत्य् अस्य वा विशेषणम् ॥४८॥

 ō)0(ō

॥ ३.१५.४९ ॥

कामं भवः स्ववृजिनैर् निरयेषु नः स्ताच्
चेतोऽलिवद् यदि नु ते पदयो रमेत ।
वाचश् च नस् तुलसिवद् यदि तेऽङ्घ्रिशोभाः
पूर्येत ते गुणगणैर् यदि कर्णरन्ध्रः ॥

मध्वः
यावत् परमभक्तैस् तु भुज्यते दुःखम् उल्बणम् ।
तावन् मुक्तौ सुखोद्रेकस् तत्र चेद् भक्तिवर्धनम् ॥४९॥

श्रीधरः  इदानीं स्वीयापराधं द्योतयन्तो भक्तिं प्रार्थयन्तेकामम् इति । हे भगवन् ! इतःपूर्वम् अस्माकं वृजिनं नाभवत् । इदानीं सर्वाण्य् अपि जातानि, यतस् त्वद्भक्तौ शप्तौ । अतस् तैः स्ववृजिनैर् निरयेषु कामं नोऽस्माकं भवो जन्म स्तात् स्यात् । नु वितर्के । यदि तु नश् चेतस् ते पदयो रमेत, अलिर् यथा कण्टकैर् आविध्यमानोऽपि पुष्पेषु रमते, तद्वद् विघ्नान् अविगणय्य यदि रमेत । अङ्घ्रिभ्यां शोभा यासाम् । यथा च तुलसीगुणनैर् अपेक्ष्येण त्वदङ्घ्रिसम्बन्धेनैव शोभते, तथा यदि नो वाचः शोभेरन् । यदि च ते गुणगणैर् आपूर्येत, कर्णरन्ध्र इत्य् अल्पस्य पूरणम् एव याचकरीत्या प्रार्थयन्ते । अयं तु गूढोऽभिप्रायःकर्णरन्ध्रस्याकाशत्वाद् गुणगणानां चामूर्तत्वान् न कदाचित् पूरणम् । अतो नित्यम् एव श्रवणं फलिष्यतीति ॥४९॥

चैतन्यमतमञ्जुषा  एवम् असभ्यम् अपि प्रसादं कुर्व् इत्य् आशयेनोपसंहरतिकामम् इत्यादि द्वाभ्याम् । स्वमतम् एवैतत् ॥४९॥

क्रमसन्दर्भः  कामम् इति । अनेन तदधिगम उत्तरपूर्वार्धयोर् अश्लेषविनाशौ तद्व्यपदेशात् [वे.सू. ४.१.१३] इति न्यायेनासम्भवतद्भावानां ब्रह्मज्ञानिनाम् अपि स्वेषां बहुनरककारिवृजिनापातक्षमापणेन तयोर् इत्थम्भूतगुणो हरिः [भा.पु. १.७.१०] इतिवत् सर्वाद्भुतमहत्तमत्वं सूचितम् । अहो ! निरया अपि भवेयुर् एव, न तावतापि पर्याप्तम् । तेभ्यश् च नास्माकम् अपि भयम् । अत्र तु मूलं दुष्फलं भगवत्पराङ्मुखीभाव एव, स त्व् अस्माकं मा भूद् इति सकाकु प्रार्थयन्ते । नु वितर्के । यदि तु नश् चेतस् ते पदयो रमेत, तत्राप्य् अलिवद् एव केवलतन्माधुर्यास्वादापेक्षया, न तु ब्रह्मानुभवापेक्षया । एवं वाचश् चेत्य् आदि ।

अत्र भक्तापराधस्य भगवता क्षमा तदिच्छामात्रकृततत्क्रोधजननात् तेषाम् अपराधाभासत्वेनेति ज्ञेयम् । श्लोकद्वयेऽस्मिन् कैवल्यान् नरकेऽपि त्वद्भक्तिमात्रं कामयमानानाम् अस्माकं तदविरोधत्वात् श्रेयान् इति स्वारस्यलब्धम् ॥४९॥ [भगवत्सन्दर्भ ६८.१३]

विश्वनाथः  ननु मद्भक्ताः सत्यम् ईदृशा एव मोक्षं न गणयन्त्य् एव । स्वेषां सम्प्रति का निष्ठा वः शुद्धभक्तौ मुक्तौ वा तां स्पष्टं ब्रूथ ? व्यञ्जनयालम् इत्य् अत आहुःनोऽस्माकं भव एव स्तात्, न तु मोक्ष इत्य् अर्थः । तत्रापि स्ववृजिनैः स्वाशुभकर्मभिर् निरयेषु नारकीष्व् अपि योनिषु ।

कस् तत्राधिको लाभः ? मुक्तौ वा कः खल्व् अलाभः ? तम् आहचेत इति । अलिर् यथा कण्टकैर् आविद्धमानोऽपि पुष्पेषु रमते, तद्वत् विघ्नान् अविगणय्य यदि रमेत इति प्रेमा व्यञ्जितः । यदीत्य् अनेन नारक्याम् अपि योनौ भक्तौ नरकम् अपि मोक्षाद् उत्तमम् इत्य् आशीस्तातङा लभ्यते । अङ्घ्रिभ्याम् एव शोभा यासां, ता इति । तुलसी यथा स्वशोभाया अभावाद् अन्यत्र न तिष्ठति, अङ्घ्र्योर् एव शोभते, तथैवास्माकं वाचोऽपि त्वदङ्घ्रिरूपगुणनामवर्णन एव शोभन्तां, नान्यत्र ।

पूर्येत इति तत्रान्यवार्ता न प्रविशत्व् इति । यद् वा, कर्णरन्ध्रस्य इत्य् अल्पस्य पूरणम् अतो नित्यम् एव श्रवणकीर्तनस्मरणानीत्य् आनन्दत्रयं मुक्तौ नास्त्य् एव, भवे तु सम्भवेद् अपीति निकृष्टोऽपि भव एव प्रार्थितो न मोक्षः ।

एवम् एव नाथ योनिसहस्रेषु [वि.पु. १.२०.१८] इति, कीटेषु पक्षिषु मृगेषु [ह.भ.वि. ८.४३६ (पाण्डवगीतायां)] इत्यादिप्रार्थना निष्कामभक्तानां स्वभाव एव । तेषाम् अनुसंहितं भजनानन्दम् अननुसंहितम् अपि भवक्षयं च कुरुते इति भगवतोऽपि स्वभावः सर्वत्र द्रष्टव्यः ॥४९॥

 ō)0(ō

॥ ३.१५.५० ॥

प्रादुश्चकर्थ यद् इदं पुरुहूत रूपं
तेनेश निर्वृतिम् अवापुर् अलं दृशो नः ।
तस्मा इदं भगवते नम इद् विधेम
योऽनात्मनां दुरुदयो भगवान् प्रतीतः ॥

श्रीधरः  अद्य वयं कृतार्थाः स्मेत्य् आहुःहे पुरुहूत विपुलकीर्ते ! यद् इदं प्रादुश्चकर्थ प्रकटितवान् असि । दृशो नेत्राणि । अनात्मनाम् अजितेन्द्रियाणां दुरुदयोऽप्रकटोऽपि । इत्थं यः प्रतीतोऽसि । तस्मै तुभ्यम् इदं नमो विधेम ॥५०॥

क्रमसन्दर्भः  तथापीत्थं कृतार्थत्वम् अस्माकम् अतिचित्रम् इत्य् आहुःप्रादुर् इति । अनात्मनाम् आत्मनस् तव एकान्तभक्तिरहितानाम् अप्रकटोऽपि इत् इत्थं यः प्रतीतोऽसि, तस्मै तुभ्यं नम इदं विधेमेति ।

अत्रैतद् उक्तं भवति । एते ब्रह्मविद्यासिद्धानां परावरगुरूणाम् अपि गुरवः । अत एव परमहंसमहामुनीनां [भा.पु. ३.१५.३७] इत्य् उक्तम् ।

तं त्वाम् अहं ज्ञानघनं स्वभाव
प्रध्वस्तमायागुणभेदमोहैः ।
सनन्दनाद्यैर् हृदि संविभाव्यम् [भा.पु. ९.८.२३]

इति श्रीमदंशुमद्वाक्यादौ, इहात्मतत्त्वं सम्यग् जगाद मुनयो यद् अचक्षतात्मन्न् [भा.पु. २.७.५] इति ब्रह्मवाक्यादौ, तस्मै मृदितकषायाय तमसः पारं दर्शयति भगवान् सनत्कुमारः [छा.उ. ७.२६.२] इत्यादिश्रुतौ च तथा प्रसिद्धम् ।

आसन्नानुभवस्यैव तु सिद्धस्याणिमादिभिर् विघ्नोऽपि सम्भाव्यः, न तु सिद्धानुभवस्य,

तं सप्रपञ्चम् अधिरूढसमाधियोगः ।
स्वाप्नं पुनर् न भजते प्रतिबुद्धवस्तुः ॥ [भा.पु. ३.२८.३८] इति श्रीकपिलदेववाक्यात् ।

अत एव तेषां प्रध्वस्तमायागुणभेदमोहानां क्रोधादिकम् अपि दुर्घटघटनाकारिण्या श्रीभगवदिच्छयैव जातम् इति तैर् अपि व्याख्यातम् । तद् एवं तेषां सततब्रह्मानन्दमग्नत्वं सिद्धम् । तद् उक्तम्अक्षरजुषाम् अपि [भा.पु. ३.१५.४३] इति, योऽन्तर्हितः [भा.पु. ३.१५.४६] इत्यादि च ।

श्रूयते चान्यत्र ब्रह्मजुषाम् अविक्षिप्तचित्तत्वम् । तथा सप्तमे श्रीनारदवाक्यम्

कामादिभिर् अनाविद्धं प्रशान्ताखिलवृत्ति यत् ।
चित्तं ब्रह्मसुखस्पृष्टं नैवोत्तिष्ठेत कर्हिचित् ॥ [भा.पु. ७.१५.३५] इति ।

तथापि तेषां भगवदानन्दाकृष्टचित्तत्वम् उच्यते । एवम् अन्येषाम् अप्य् आत्मारामाणां तादृशत्वं श्रूयतेस्वसुखनिभृतचेतास् तद्व्युदस् तान्य् अभावोऽप्य् अजितरुचिरलीलाकृष्टसारः [भा.पु. १२.१२.६८] इत्यादिषु ।

अथ लोकसङ्ग्रहार्थैर् वैषा तेषां भक्तिप्रक्रिया प्राचीनसंस्कारवशा वा ? नैवम् । उभयत्रापि वासो यथा परिकृतं मदिरामदान्ध [भा.पु. ३.२८.३७] इतिवत् तत्रावेशासम्भवात् । दृश्यते त्व् अन्यत्रानावेशः

मानसा मे सुता युष्मत्पूर्वजाः सनकादयः ।
चेरुर् विहायसा लोकान् लोकेषु विगतस्पृहा [भा.पु. ३.१५.१२] इत्यभिधानात् ।

भगवति त्व् आवेशः, परमहंसमहामुनीनाम् अन्वेषणीयचरणौ [भा.पु. ३.१५.३७] इत्य् अत्र यादृच्छिकताविरोध्य् अन्वेषणीयत्वाभिधानात् । पञ्चमे तु, असङ्गनिशितज्ञानानलविधूताशेषमलानां भवत्स्वभावानाम् आत्मारामाणां मुनीनाम् अनवरतपरिगुणितगुणगण [भा.पु. ५.३.११] इत्य् अत्र गद्ये तदेकनिष्ठत्वम् अप्य् उक्तम् । अजितरुचिरलीलाकृष्टसार [भा.पु. १२.१२.६९] इत्य् अत्रैव च । अत्रापि तेनेश निर्वृतिम् अवापुर् अलं दृशो न [भा.पु. ३.१५.५०] इत्य् आदौ सुखदत्वम् अपि साक्षाद् एवोक्तम् ।

अत्र पूर्वोक्तहेतोश् च, स्तुतौ प्रत्युतोपालम्भप्रसङ्गाच् च, स्नेहावलोककलया हृदि संस्पृशन्तं [भा.पु. ३.१५.३९] इति साक्षादुक्तेश् च, दृशाम् एव सुखं जातम् इत्य् अनासक्तिर् एव व्यञ्जितेत्य् अपि न व्याख्येयम् । तस्माद् आत्मारामाणां रमणास्पदत्वाद् ब्रह्माख्यम् आत्मवस्त्व् एव श्रीभगवान् । तत्रापि चकार तेषां सङ्क्षोभम् अक्षरजुषाम् अपि चित्ततन्वोः [भा.पु. ३.१५.४३] इति श्रवणात् ततोऽपि घनप्रकाशः । तत् तद् विचित्रश्रीभगवदङ्गोपाङ्गाद्यभिनिवेशदर्शनानन्दवैचित्री चोपलभ्यते, सा चान्यथानुपपत्त्या स्वरूपशक्तिविलासरूपैवेति ।

ननु, भवतु तेषाम् आनन्दाधिक्यात् तस्मिन् निर्विशेषस्वरूपानन्दस्यैव घनप्रकाशता, उपाधिवैशिष्ट्यात् । यतः, विशुद्धसत्त्वसम्भावितायां चित्तवृत्तौ यद् ब्रह्म स्फुरति, तद् एव घनीभूताखण्डविशुद्धसत्त्वमये भगवति स्फुरत् तदध्यस्ततया तदैक्यम् आपन्नायां तस्यां विशेषत एव स्फुरति । अत एव श्रीविग्रहादिपरब्रह्मणोर् अभेदवाक्यम् अपि तदत्यन्ततादात्म्यापेक्षयैव । अत एव तत्र तत्रोपाधाव् एक एव निर्भेदपरमानन्दः समुपलभ्यते, न तु विशेषाकारगन्धोऽपि, तत्तदुपाधेर् अपेक्षणं तु प्रतिपदतदानन्दसमाधिगतकौतुकनिबन्धनम् । तस्मात् कथम् अनेन प्रमाणेन तत्तदुपाधीनाम् अपि परतत्त्वाकारत्वं साध्यते ? इति चेत्, उच्यते

भवन्मते तावद् यच् छुद्धचित्तवृत्तौ परब्रह्म स्फुरति, तत् सम्यग् एव स्फुरति । भेदांशलेशपरित्यागेनैव ब्रह्मविद्यात्वाङ्गीकारात् । असम्यग्ज्ञानस्य तत्त्वानङ्गीकारात् तेन कैवल्यासम्भवाच् च । अतो न श्रीविग्रहादाव् अधिकाविर्भावाङ्गीकारो युज्यते । किं च, विशुद्धसत्त्वमयविग्रहा विलक्षणोपाधय इति वदतस् तव कोऽभिप्रायः ? किं तत् परिणामास् ते तत्प्रचुरा वा ? नाद्यः, रजोऽसद्भावेन परिणामासम्भव इति ह्य् उक्तम् । न चान्त्यः, येषु विग्रहादिषु तत्प्राचुर्यं, ते मिश्रसत्त्वस्य कार्यभूता इत्य् अर्थापत्तौ, सत्त्वं विशुद्धं श्रयते भवान् स्थितौ [भा.पु. १०.२.३४] इत्य् आदिवचनजाते विशुद्धपदवैयर्थ्यम् इति चोक्तम् एव । अस्तु वा विमिश्रत्वं, तथापि तादृशे ब्रह्मस्फुरणयोग्यतैव न सम्भवेत्, किं पुनर् विशेषेणेत्य् उद्देश्यविस्मृतिश् च स्यात् । अथाखण्डविशुद्धसत्त्वाश्रयत्वेन तेऽपि तद्रूपतयैवोच्यन्ते ।

ततश् च तेष्व् अनुभूताखण्डशुद्धसत्त्वे तस्मिन् ब्रह्मानुभवन्तीति चेत्, तद् अयुक्तं कल्पनागौरवात्, तेऽचक्षताक्षविषयं स्वसमाधिभाग्यं [भा.पु. ३.१५.३८] इति साक्षाद् एव गोचरीकृतत्वेनोक्ततया परम्परादृष्टत्वप्रतिघाताच् च । तस्मात् तस्य शुद्धसत्त्वस्य प्राकृतत्वं तु निषिद्धम् एव । तस्मान् न ते प्राकृतसत्त्वपरिणामाः, न वा तत्प्रचुराः, किन्तु स्वप्रकाशतालक्षणशुद्धसत्त्वप्रकाशिता इति प्राक्तनम् एवोक्तं व्यक्तम् । अत एव तेषाम् उपाधित्वनिराकृतेस् तत्तदनुभवानन्दवैचित्री च सम्पद्यते । तथैव तम् एवम् एवम्भूतम् अचक्षतेति तत्तद्विषयसौन्दर्यवर्णनं प्रस्तुतोपकारित्वात् सार्थकं स्यात् । अखण्डशुद्धसत्त्वमयत्वकथनमात्रेणैवाभिप्रेतसिद्धेः । अत एव निरीक्ष्य च न वितृप्तदृश [भा.पु. ३.१५.४२] इति दृक्सम्बन्धित्वाद् रूपकृतैवातृप्तिर् उक्ता ।

तथैव चशब्देनैवाक्षरजयित्वं पदारविन्दपरिमलात्मकवायुलक्षणस्य तद्विशेषस्य दर्शितम् । अन्यथोभयत्रापि ब्रह्मानन्दस्यैव निर्विशेषतयोपलभ्यमानत्वे विद्याजुषाम् अपीत्य् उपाधिप्रधानम् एवोच्यते, उपाधियुगलस्यैव मिथःस्पर्धित्वप्राप्तेः । अनेनाक्षरानुभवसुखजयित्वकथनेन वशिष्ठादीनं पुत्रशोकादिकम् इव तदावेशाभास एवायम् इत्य् अपि निरस्तम् । अत एवम् एवोक्तं श्रीस्वामिभिर् अपिस्वरूपानन्दाद् अपि तेषां भजनानन्दाधिक्यम् आह इति ।

तस्माद् अस्ति वैचित्र्यम् अपि । अत एव तैर् अपि विचित्रतयैव प्रार्थितञ्चेतोऽलिवद् यदि नु ते पदयो रमेत [भा.पु. ३.१५.४९] इत्य् आदौ । अक्के चेन् मधु विन्देत किम् अर्थं पर्वतं व्रजेत् ? इति न्यायेन तदुपाध्यन्तरान्वेषणवैयर्थ्यात्, तेषाम् अतदन्वेषणकौतुकाभावाच् च ।

किं च, न तेषाम् अभेदात्मकोऽनुभवो वा दृश्यते, प्रत्युत नेमुर् निरीक्ष्य न वितृप्तदृशो मुदा कैः [भा.पु. ३.१५.४२], कामं भवः स्ववृजिनैर् निरयेषु नः स्ताद् [भा.पु. ३.१५.४९] इत्यादाव् अभेदस्य तत्प्रतियोगिनमस्काराद्युपलक्षितभेदात्मकभक्तिसुखम् एव दृश्यते । तस्मान् मायिकोपाधिनिर्हीनत्वाद् धेयांशतया प्रतिभातत्वाच् च न तज्जातीयं सुखम् अप्य् अन्यजातीयं कर्तुं शक्नोतीति । सन्त्य् एवान्यथानुपपत्तिसिद्धायाः स्वरूपशक्तेर् एव विलासाः ।

अपि चअस्तु तावज् जीवन्मुक्तदशायां तन्मते विद्योपाधिप्रतिफलितस्यैव सतो ब्रह्मणः सकाशात् श्रीभगवतो घनप्रकाशता, सर्वोपाधिविनिर्मुक्तमुक्तिदशायाम् अपि साक्षात् तादृशतास्त्य् एवेति सुव्यक्तं, नात्यन्तिकं विगणयन्त्य् अपि ते प्रसादं [भा.पु. ३.१५.४८] इत्यादौ । तस्मान् नोपाधितारतम्यचिन्ता । भवतः कथायाः [भा.पु. ३.१५.४८] इत्य् अनेन निरुपाधिब्रह्मभूयाद् उपरि च वैचित्री स्फुटम् एवासौ स्वीकृता ।

तस्मात् सान्तरङ्गवैभवस्य भगवतः सुखैकरूपत्वं, तद्रूपत्वेऽपि ब्रह्मतोऽपि घनप्रकाशत्वं, स्वरूपशकित्विलासवैचित्री चेति विद्वदनुभवप्रमाणेन निर्णीतम् । तत्र, मुक्ता अपि लीलया विग्रहं कृत्वा भगवन्तं भजन्त इति, यं सर्वे देवा आमनन्ति मुमुक्षवो ब्रह्मवादिनश् च [नृ.ता.उ. २.४] इत्य् अत्र श्रुताव् अद्वैतवादगुरवोऽपि । कृष्णो मुक्तैर् इज्यते वीतमोहैः इति भारते ।

ब्रह्मभूतः प्रसन्नात्मा
न शोचति न काङ्क्षति ।
समः सर्वेषु भूतेषु
मद्भक्तिं लभते पराम् ॥ [गीता १८.५४] इति श्रीभगवद्गीतोपनिषत्सु ।

मुक्तानाम् अपि भक्तिर् हि नित्यानन्दस्वरूपिणी इति भारततात्पर्ये प्रमाणिता श्रुतिश् च । तथा आप्रायणात् तत्रापि हि दृष्टम् [वे.सू. ४.१.१२] इत्य् अत्र च मध्वभाष्यप्रमाणिता सौपर्णश्रुतिःसर्वदैनम् उपासीत यावन्मुक्ति मुक्ता ह्य् एनम् उपासत इति ।

अत एव श्रीप्रह्लादबलिप्रभृतिमहाभागवतसम्बन्धम् अभिप्रेत्य श्रीविष्णुपुराणेऽप्य् उक्तं, पाताले कस्य न प्रीतिर् विमुक्तस्यापि जायते [वि.पु. २.५.७] इति ।

अत्र विशेषो श्रीभगवत्सन्दर्भे ज्ञेयः ॥५०॥ [भगवत्सन्दर्भ ८५]

विश्वनाथः  एवं त्वदीयश्रवणाद्यानन्दत्रिकलोभेन त्वत्परोक्षमयो भवोऽपि प्रार्थ्यते । त्वया तु स्वसाक्षात्कारामृतम् अपि वयं त्वद्भक्तापराधिनोऽपि पायिताः स्मेत्य् अहो ते क्षमाया एतावती सीमा । कारुण्यं त्व् अपारम् इत्य् आहुःप्रादुर् इति । पुरु यथा स्यात् पुरुभिर् बहुभिर् भक्तैर् आहूत“हे नारायण ! विष्णो ! गोविन्द ! कृपया दर्शनं देहि” इत्य् आहूत ! तेन स्वभक्ताह्वानोत्थकृपापरवशेनैव भवता स्वरूपम् आविष्कुर्वता वयम् अपि कृतार्थीकृता इति भावः । दृशो नेत्राणि बुद्धिवृत्तयो वा इदं नम इति मूर्धसु धृतान् अञ्जलीन् दर्शयन्ति ।

इत् इत्थम् । यद् वा, इद् इति नम इत्य् अस्य विशेषणं श्रीचरणारविन्दं प्रतिगच्छद् इत्य् अर्थः । अनात्मनाम् आत्मा त्वं सेव्यत्वे न वर्तते येषां तेषां दुरुदयः श्लेषेण यथा त्वं दुरुदयस् ते अनात्मनः आत्मशून्या मृतका एवेति भावः । प्रतीतः उलूकानां सूर्य इव दुर्दर्श एव निश्चित इत्य् अर्थः ।

अत्र समस्तात्माराममुकुटमणीनां लब्धनिरन्तरब्रह्मानुभवानां श्रुताव् अपि तस्मै मृदितकषायाय तमसः पारं दर्शयति भगवान् सनत्कुमार इत्यादिवाक्येषु प्रसिद्धानां सनकादीनां भक्ताव् ईदृशप्रार्थनालिङ्गेनैव ब्रह्मानन्दाद् अपि भजनानन्दस्याधिक्येऽवगते भगवद्रूपनामगुणपरिच्छदभक्तधाम्नां चिद्घनाकारत्वं स्वत एव लब्धं तथाभूतत्वं विना भक्तेर् असिद्धेर् अग्रे च कापिलेये निर्गुणत्वं चास्या वक्ष्यते । मुक्तानाम् अपि भक्तिर् हि नित्यानन्दस्वरूपिणी इति भारततात्पर्ये प्रमाणिता श्रुतिश् च । आप्रायणात् तत्रापि हि दृष्टम् इत्य् अत्र च मध्वभाष्यप्रमाणिता सौपर्णश्रुतिः । सर्वदैनम् उपासीत यावन् मुक्तिम् उक्ता ह्य् एनम् उपासत इति । अत एव प्रह्लादबलिप्रभृतिमहाभागवतसम्बन्धम् अभिप्रेत्य श्रीविष्णुपुराणे‘प्य् उक्तम्पाताले कस्य न प्रीतिर् विमुक्तस्यापि जायते इति ॥५०॥

इति सारार्थदर्शिन्यां हर्षिण्यां भक्तचेतसाम् ।
तृतीयेऽस्मिन् पञ्चदशः सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यां संहितायां वैयासिक्यां तृतीयस्कन्धे
विदुरमैत्रेयसंवादे वैकुण्ठवर्णनं नाम
पञ्चदशोऽध्यायः ।
॥ ३.१५ ॥




अथ षोडशोऽध्यायः

जयविजयभ्रंशः

॥ ३.१६.१ ॥

ब्रह्मोवाच
इति तद् गृणतां तेषां मुनीनां योगधर्मिणाम् ।
प्रतिनन्द्य जगादेदं विकुण्ठनिलयो विभुः ॥

श्रीधरः
हरिणा सान्त्व् इतैर् विप्रैर् अनुतप्तैस् तु षोडशे ।
तयोर् असुरभावेऽपि कृतोऽनुग्रह ईर्यते ॥

इति गृणतां तेषां तद्वाक्यं प्रतिनन्द्येदं जगाद एताव् इत्य् एकादशभिः ॥१॥

क्रमसन्दर्भः  एवम् आत्मीयत्वेन तौ भर्त्सयित्वा ब्राह्मणत्वेन तान् स्तौति यस्येति चतुर्भिः । कीर्तिः पूर्वोक्तं यशः । यद्यपि लोकेश्वरास् ताभ्याम् अतिनिकृष्टा एव, तथाप्य् अश्लीलाच्छादनायैव टीकायां तथा व्याख्यातम् ॥१॥

विश्वनाथः
भृत्येष्व् आत्मीयताम् आत्मस्व् आदरं जानतां हरिः ।
षोडशे विभातां तेषां शापम् एवान्वमोदत ॥

इति गृणतां स्तुवतां तेषां तद्वाक्यम् ॥१॥

 ओ)०(ओ

॥ ३.१६.२३ ॥

श्रीभगवान् उवाच
एतौ तौ पार्षदौ मह्यं जयो विजय एव च ।
कदर्थीकृत्य मां यद् वो बह्व् अक्रान्ताम् अतिक्रमम् ॥
यस् त्व् एतयोर् धृतो दण्डो भवद्भिर् माम् अनुव्रतैः ।
स एवानुमतोऽस्माभिर् मुनयो देवहेलनात् ॥

श्रीधरः  यद् यस्मान् मां कदर्थीकृत्य तुच्छीकृत्य बहु यथा भवति, तथा अतिक्रमं वः कृतवन्तौ ॥२॥ तस्मात् स एव दण्डोऽङ्गीकृतः ॥३॥

क्रमसन्दर्भः  न व्याख्यातम्.

विश्वनाथः  अपराधाशङ्गया युष्माभिर् न भेतव्यम् इत्य् आहएताव् इत्य् एकादशभिः । मह्यं मम । यद् यस्मान् मां कदर्थीकृत्य तुच्छीकृत्य बहु यथा स्यात् तथा अतिक्रमं वः कृतवन्तौ । मदनभिप्रेताचरणम् एव तुच्छीकरणं, अतो मया कर्तव्य एव दण्डो भवद्भिः कृत इत्य् आहय इति । माम् अनुलक्षीकृत्य व्रतानि येषां तैः । देवस्य मम हेलनाद् इति मद्विषयक एवायम् अनयोर् अपराधो वस्तुत इति भावः ॥२३॥

 ō)0(ō

॥ ३.१६.४ ॥

तद् वः प्रसादयाम्य् अद्य ब्रह्म दैवं परं हि मे ।
तद् धीत्य् आत्मकृतं मन्ये यत् स्वपुम्भिर् असत्कृताः ॥

श्रीधरः  हि यस्माद् ब्रह्म ब्राह्मणा एव मे परमं दैवं दैवतं, तत् तस्माद् अद्य वः प्रसादयामि । तव कोऽपराधः ? इति चेत्, तत्राहतद् धीति । मदीयैः पुम्भिर् असत्कृतास् तिरस्कृता इति यत्, तद् आत्मकृतम् एव मन्ये ॥४॥

क्रमसन्दर्भः  न व्याख्यातम्.

विश्वनाथः  किं च, युष्मासु ममैवापराधोऽभूद् इत्य् आहतद् व इति । ननु कथं तवापराधः ? तत्राहतद् धीति । यदि जयविजयौ मद्भृत्यौ न स्यातां, अहं वा तत्र प्रीत्मान् न स्यां, तदा अपराधो मे न स्याद् इति भावः ॥४॥

ओ)०(ओ

॥ ३.१६.५ ॥

यन्नामानि च गृह्णाति लोको भृत्ये कृतागसि ।
सोऽसाधुवादस् तत्कीर्तिं हन्ति त्वचम् इवामयः ॥

श्रीधरः  किं च, ममैवैताभ्याम् अनिष्टं कृतम् इत्य् आहयस्य स्वामिनो नामानि तस्य कीर्तिम् । आमयोऽत्र श्वेतकुष्ठम् ॥५॥

क्रमसन्दर्भः  न व्याख्यातम्.

विश्वनाथः  ननु परमेश्वरस्य तव कथम् अपराधः ? अपराधित्वेऽपि को दण्डयितेति किं सङ्कुचसि ? इति तत्र नास्तु दण्डयिता दुष्कीर्तिस् तु स्याद् एव, इत्य् आहयस्य स्वामिनो नामानि अमुकस्य भृत्योऽयं कुकर्मकृद् इति तस्य स्वामिन एव कीर्तिं हन्ति । आमयः श्वित्रं त्वचं हन्ति, अथ च यस्य त्वक् तस्यैव कुष्ठी पुमान् अयम् इति निन्दाम् उत्पादयतिईत्य् अर्थः ॥५॥

 ō)0(ō

॥ ३.१६.६ ॥

यस्यामृतामलयशःश्रवणावगाहः
सद्यः पुनाति जगद् आश्वपचाद् विकुण्ठः ।
सोऽहं भवद्भ्य उपलब्धसुतीर्थकीर्तिश्
छिन्द्यां स्वबाहुम् अपि वः प्रतिकूलवृत्तिम् ॥

मध्वः  अनुक्ताश् च गुणा विष्णोर् उक्ता दोषा न तस्य तु ।
	अज्ञानाद् दोषविज्ञानं गुणज्ञानम् अयतिआत्मर्थतः ॥ इति पैङ्गिश्रुतिः ॥६॥

श्रीधरः  यस्य मेऽमृतरूपेऽमले यशसि श्रवणेनावगाहः प्रवेशः श्वपचम् अभिव्याप्य जगत् सद्यस् तत्क्षणम् एव पुनाति, सोऽहं विकुण्ठो भवद्भ्यो हेतुभूतेभ्य उपलब्धा प्राप्ता सु शोभना तीर्थभूता कीर्तिर् येन सः । स्वबाहुस्थानीयं लोकेश्वरम् अपि हन्यां, काऽन्यस्य कथेत्य् अर्थः । स्वगुणानुवर्णनं तु ब्राह्मणोत्कर्षार्थम् एव ॥६॥

क्रमसन्दर्भः  न व्याख्यातम्.

विश्वनाथः  नन्व् अस्मदपराधात् तव दुष्कीर्तिर् अस्मत्प्रसादनाच् च तव कीर्तिर् इति त्वत्सृज्या अस्मद्विधजीवा एव त्वत्तः परमेश्वर्।आद् अपि तर्ह्य् अधिका अभूमेति चेत्, तत्र कः सन्देह इत्य् आहयस्येति । सोऽहं विकुण्ठः भवद्भ्यो हेतुभूतेभ्य उपलब्धा प्राप्ता सुतीर्थरूपा कीर्तिर् येन सः । स्वबाहुम् अपीति ममतास्पदयोर् जयविजययोः का वार्ताहन्तास्पदं स्वाङ्गम् अपि छिन्द्यां, तदसमर्थो युष्मासु सापराध एवास्मीति भावः ॥६॥

 ओ)०(ओ

॥ ३.१६.७ ॥

यत्सेवया चरणपद्मपवित्ररेणुं
सद्यः क्षताखिलमलं प्रतिलब्धशीलम् ।
न श्रीर् विरक्तम् अपि मां विजहाति यस्याः
प्रेक्षालवार्थ इतरे नियमान् वहन्ति ॥

मध्वः  सर्वोत्तमोऽपि भागवत् विप्रादेः पूजनाय तु ।
गुणलब्धिं ततो ब्रूते नित्यपूर्णगुणोऽपि सन् ॥
ब्रूयुश् चान्ये क्वचित् तत् तु तदुक्तरेणुसारतः ।
उपादत्ते वराश् चापि लोकानां मोहनाय च ॥ इति कौर्मे ।

विप्राणां चरणपद्मपवित्ररेणोः सेवया प्रतिलब्धशीलं श्रीर् न जहातीति यत् ॥७॥

श्रीधरः  चरणपद्मयोः स्थितः पवित्रो रेणुर् यस्य । अत एव क्षतो निरस्तोऽखिलस्य लोकस्य मलो येन । यद् वा, चरणपद्माल् लग्नः पवित्रो रेणुर् यस्मिन्न् इति, क्षतोऽखिलो मलो यस्येति च विग्रहः । प्रतिलब्धं प्राप्तं शीलं येन । येषां सेवया एते गुणा मम, अत एव श्रीर् मां न विजहाति प्रेक्षालवार्थेऽवलोकनलेशार्थम् । इतरे ब्रह्मादयः । तेषां वः प्रतिकूलवृत्तिं छिन्द्याम् इति पूर्वेणैव सम्बन्धः ॥७॥

क्रमसन्दर्भः  कथम् अस्मत्तो भवतस् तादृशत्वम् ? तत्राहयत्सेवयेति । अयम् अर्थःविप्राणां देवदेवानां भगवान् आत्मदैवतम् इति वक्ष्यमाणानुसारेण येषां ब्राह्मणानां स्वभावत एव मल्लक्षणब्रह्मभावनापराणां भवतां सेवया सम्बन्धेनैव भवच्चरणपद्मे स्थितपवित्ररेणुप्रकटिततादृशशक्तिर् जातः । तथा क्षतोऽखिलो मल आत्मारामत्वाद् भजत्स्व् अप्य् औदासीन्यादिरूपो येन तादृशो जातः । ततश् च प्रतिलब्धं शीलं भक्तवात्सल्यादिसुखभावो येन तथभूतश् च जातो योऽहं तं मां विरक्तम् अपि लब्ध्वा श्रीर् ब्रह्माण्डपरार्धाधिष्ठात्री न जहाति न त्यजत्य् एवेत्य् अर्थः । ततश् च तस्या महिमापि महान् एव जातस् तत्सेवया अन्येषाम् अपीत्य् आहयस्या इति । इतरे लोकपालाद्याः । तस्मात् साध्व् एवोक्तं सोऽहं भवद्भ्य इत्य् आदीति भावः । तत्र भवद्भिर् यन्नमस्कारादिकम् अपि क्रियते तद् अपि भवदिच्छातिक्रम भयाद् एव न निवार्यत इति ॥७॥

विश्वनाथः  नन्व् अस्माकं वैकुण्ठागमनस्येदम् एव फलं वृत्तं सद् भवान् अस्मदभीष्टदैवतम् अप्य् अस्मान् प्रत्य् एवं ब्रूते इति तत्र किं विपरीतं ब्रूथेत्य् आहयत्सेवया मम चरणे पद्मे अभूतां तत्रत्या रेणवोऽपि जगत् पवित्रयन्त् अखिला अपि कामादयो मलाः मत्तो हेतोर् अप्य् अन्येषाम् अपि क्षताः । सौशील्यानि लब्धानि लक्ष्मीर् अपारसम्पद् अपि मां न जहाति । यस्या लक्ष्म्या अवलोकलेशार्थम् अपि इतरे ब्रह्माद्या अपि नियमांस् तपआदीन् भजन्तीत्य् एतत् सर्वं येषाम् एव सेवया तेषां वः प्रतिकूलवृत्तिं स्वबाहुम् अपि छिन्द्याम् इति पूर्वेणैवान्वयः ॥७॥

 ō)0(ō

॥ ३.१६.८ ॥

नाहं तथाद्मि यजमानहविर् विताने
श्च्योतद्घृतप्लुतम् अदन् हुतभुङ्मुखेन ।
यद् ब्राह्मणस्य मुखतश् चरतोऽनुघासं
तुष्टस्य मय्य् अवहितैर् निजकर्मपाकैः ॥

श्रीधरः  किं च, ब्राह्मणो ममैव श्रेष्ठं मुखम्, अतो युष्मदवज्ञया मन्मुखतिरस्कार एव कृत इत्य् आहनाहम् इति । विताने यज्ञे यजमानस्य हविश्चरुपुरोडाशादि हुतभूग् अग्निस् तेन मुखेन अदन्न् अश्नन्न् अपि तथा नाद्मि नाश्नामि । यद् यथा श्च्योतता क्षरता घृतेन प्लुतं विलोडितं पायसादि प्रतिग्रासं रसास्वादपूर्वकं चरतो भूञ्जानस्य ज्ञानिनो ब्राह्मणस्य मुखतोऽश्नामि । मयि समर्पितैः कर्मफलैस् तुष्टस्य निष्कामस्येत्य् अर्थः ॥८॥

क्रमसन्दर्भः  अतो ममान्तःसन्तोषोऽपि ब्राह्मणसन्तोषेणैव स्याद् इत्य् आहनाहम् इति । मय्य् अवहितैर् अतिस्नेहेन मय्य् एव समर्पितैः ॥८॥

विश्वनाथः  एवम् अहं ब्राह्मणान् एव सेवे मद्दृष्ट्या च ये ब्राह्मणान् सेवमाना भवेयुस् त एव मत्सेवकाः, यतो ब्राह्मणमुखेनैवाहं भुञ्जे इत्य् आहनाहम् इति । यजमानस्य हविश्चरुपुरोडाशादि हुतभुग् अग्निस् तेन मुखेन अदन्न् अश्नन्न् अपि तथा नाद्मि तथा । यथा ब्राह्मणस्य मुखतो मुखेनानुघासं प्रत्ग्रासम् एव श्च्योतद्भिर् घृतैः प्लुतं व्याप्तम् इत्य् अत्राप्य् अनुवर्तनीयं चरतो भुञ्जानस्य मयि समर्पितैः कर्मफलैस् तुष्टस्येत्य् अनेन तथा विप्राणां देवदेवानां भगवान् आत्मदैवतं [भा.पु. ३.१६.१८] इत्य् अग्रिमवाक्येन ब्राह्मणस्य भक्तिराहित्ये सत्य् अपूज्यत्वम् अभियज्य श्वपाकम् इव नेक्षेत लोके विप्रम् अवैष्णवम् इत्य् आदि वचनविरोधः परिहृतः । अवैष्णवं वैष्णवविद्वेषिणम् इति तत्रार्थो द्रष्टव्यः । एवं च भक्तिमिश्रस्वधर्मवान् एव ब्राह्मणो भवति, यथा वशिष्टादिः । भक्तैः कैवल्ये प्राधान्ये सत्गि जात्या ब्राह्मणोऽपि वैष्णव एवोच्यते, यथा श्रीनारदादिर् इति विवेचनीयम् ॥८॥

 ओ)०(ओ

॥ ३.१६.९ ॥

येषां बिभर्म्य् अहम् अखण्डविकुण्ठयोग
मायाविभूतिर् अमलाङ्घ्रिरजः किरीटैः ।
विप्रांस् तु को न विषहेत यदर्हणाम्भः
सद्यः पुनाति सहचन्द्रललामलोकान् ॥

मध्वः  
विप्राणां चापि भक्तानाम् अन्येषां च जनार्दनः ।
ब्रह्मणः शङ्कराद् वापि देवताण्डास् तथैव च ॥
आत्मनश् च श्रियश् चैव सकाशात् प्रियताम् अपि ।
पूज्यताम् अत्ययुक्तं च वदेत् क्वापि विमोहयन् ॥ इति स्कान्दे ॥९॥

श्रीधरः  किं च, येषाम् अमलम् अङ्घ्रिरजोऽहं किरीटैर् बिभर्मि तान् विप्रान् अपकुर्वतोऽपि कोऽन्यो न विषहेत । कथं भूतोऽहम् । अखण्डानवच्छिन्ना विकुण्ठाप्रतिहता च योगमायाविलासभूता विभूतिर् यस्य सः । तथा यस्य ममार्हणाम्भः पादोदकं चन्द्रललामेनेश्वरेण सहितान् लोकान् सद्यः पुनाति । एवं परमेश्वरः परमपावनोऽपि सन्न् अहं बिभर्मीति ॥९॥

क्रमसन्दर्भः  यस्माद् एवं तस्माद् येषाम् इति ॥९॥

विश्वनाथः  किं च, ब्राह्मणकृतातिक्रमोऽपि सोढव्य एव, न तु प्रतिकर्तव्य इत्य् आहयेषाम् इति । विप्रान् अपकुर्वतोऽपि को न सहेत, अपि तु सर्व एव, तत्र कारणजिज्ञासायां स्वकिरीटं तर्जन्या दर्शयन्न् आहयेषाम् अङ्घ्रिरजः किरीटैर् अहं बिभर्मि यद्धारणप्रसादात् अकुण्ठयोगमायासम्पत्तिर् अहम् अभुवं, तथा यस्य मम अर्हणाम्भश् चरणोदकं चन्द्रललामेन महादेवेन सहितान् लोकान् सद्यः पुनाति तेन यो मच्चरणरजो मूर्ध्नि धत्ते तस्यैव चरणामृतं ग्राह्यं नान्यस्येति ज्ञेयम् ॥९॥

 ō)0(ō

॥ ३.१६.१० ॥

ये मे तनूर् द्विजवरान् दुहतीर् मदीया
भूतान्य् अलब्धशरणानि च भेदबुद्ध्या ।
द्रक्ष्यन्त्य् अघक्षतदृशो ह्य् अहिमन्यवस् तान्
गृध्रा रुषा मम कुषन्त्य् अधिदण्डनेतुः ॥

श्रीधरः  किं च मे तनूर् अधिष्ठानानि । कास्ताः । द्विजवरान् दुहतीर् दोग्ध्रीः, गा इत्य् अर्थः । दुहितुर् इति पाठेऽपि गा एव । विष्णुरूपात् सूर्याद् उत्पन्नत्वात् । सूर्यसुताश् च गावः इति वचनात् । अलब्धशरणानि रक्षकहीनानि भेदबुद्ध्या मदधिष्ठानं न भवन्तीति पृथग्दृष्ट्या ये द्रक्ष्यन्ति । अघेन क्षता नष्टा दृष्टिर् येषां तान् । मदीयोऽधिकृतो दण्डनेता यो यमस् तस्य गृध्राकारा ये दूताः । अहिवन् मन्युर् येषाम् । रुषा क्रोधेन कुषन्ति चञ्चुभिश् छिन्दन्ति ॥१०॥

क्रमसन्दर्भः  ततो मदनुशरणा विप्रादिषु तथा बुद्धिम् एव कुर्वीरन् न चेद् दण्डं प्राप्स्यन्तीत्य् आहये मे इति तनूस्तन् निर्विशेषणत्वान् ममाहङ्कारास्पदानि । मदीया ममतास्पदानि । अलब्धशरणाः कृपास्पदानि । भेदबुद्ध्या तत्तदितरत्वबुद्ध्या ॥१०॥

विश्वनाथः  ब्राह्मणकृतातिक्रमम् असहिष्णूनां का वार्ता ? ब्राह्मणेषु मद्बुद्धिभेददर्शिन एव नारकिन इत्य् आहये जना मे तनूर् मम देहरूपान् दुहतीर् दोग्ध्रीर् गा इत्य् अर्थः । दुहित्ṝर् इति पाठे गा एव विष्णुरूपात् सूर्याद् उत्पन्नत्वात् सूर्यसुताश् च गाव इति वचनात् । अलब्धशरणानि अनाथानि, भेदबुद्ध्या मत्तनवो न भवन्तीति पृथग्दृष्ट्या ये द्रक्ष्यन्ति, तान् मदीयोऽधिकृतो दण्डनेता यो यमस् तस्य गृध्राकारा ये दूताः । अहिमन्यवः रुषा क्रोधेन कुषन्ति नेत्रादिषु चञ्चुभिश् छिन्दन्ति ॥१०॥

 ओ)०(ओ

॥ ३.१६.११ ॥

ये ब्राह्मणान् मयि धिया क्षिपतोऽर्चयन्तस्
तुष्यद्धृदः स्मितसुधोक्षितपद्मवक्त्राः ।
वाण्यानुरागकलयात्मजवद् गृणन्तः
सम्बोधयन्त्य् अहम् इवाहम् उपाहृतस् तैः ॥

श्रीधरः  एवम्भूतास् तु मां वशीकुर्वन्तीत्य् आहये क्षिपतः पुरुषं भाषमाणान् अपि ब्राह्मणान् सम्बोधयन्ति । मयि या धीस्तया वासुदेवदृष्ट्याऽर्चयन्तः सन्तः तुष्यद्धृदः प्रीयमाणचित्ताः । स्मितम् एव सुधा तयोक्षितं सिक्तं पद्मतुल्यं वक्त्रं येषाम् । अनुरागकलया प्रेमशोभया वाचा गृणन्तः स्तुवन्तः । यथा कुपितम् आत्मजं स्निग्धः पिता, सत्पुत्रा इव पितरम् । अहम् इव भृगुं युष्मान् वा । तैर् अहम् उपाहृतो वशीकृतः ॥११॥

क्रमसन्दर्भः  पुनः प्राकृतानां ब्राह्मणानां भक्तिं विशिष्याहय इति । मयि स्थिता या धीर् ब्रह्माणभक्तिलक्षणा तया तदनुसारिण्य् एवेत्य् अर्थः ॥११॥

विश्वनाथः  ये तु कृतातिक्रमान् अपि ब्राह्मणान् न प्रतिकुर्वन्ति प्रत्युताधिकं प्रसादयन्ति, तेषाम् अहम् एव वश इत्य् आहये मयि या धीस् तया भगवद्दृष्ट्या ब्राह्मणान् क्षिपतः पुरुषं भाषमाणान् अपि अर्चयन्तः कटूक्तिभिर् अपि तुष्यद्धृदः । अनुरागकलया प्रेमवैदग्धीमय्या वाण्या आत्मजवत् कुपितं पितरं सत्पुत्रा इव गृणन्तः पुरुषम् इदं न भाषध्वे, किन्तु परमहितं कृपामृतम् एव वर्षथेति स्तुवन्तः सम्बोधयन्तिहे स्वामिनः ! हे कृपासिन्धवः इत्य् आदिकोमलामन्त्रणेन प्रीणयन्ति, अहम् इव युष्मान् भृगुं तैर् अहम् उपाकृतो वशीकृतः ॥११॥

 ओ)०(ओ

॥ ३.१६.१२ ॥

तन् मे स्वभर्तुर् अवसायम् अलक्षमाणौ
युष्मद्व्यतिक्रमगतिं प्रतिपद्य सद्यः ।
भूयो ममान्तिकम् इतां तद् अनुग्रहो मे
यत् कल्पताम् अचिरतो भृतयोर् विवासः ॥

श्रीधरः  तत् तस्मान् मेऽवसायम् अभिप्रायम् अलक्षमाणाव् अजानन्तौ युष्मदपराधोचितां गतिं सद्यः प्राप्य मत्समीपम् इतां प्राप्नुताम् । तद् इति स मेऽनुग्रहः । तम् एवाहयत् भृतयोर् विवासोऽचिरतः शीघ्रं कल्पतां सम्पद्यतां समाप्यताम् इति ॥१२॥

क्रमसन्दर्भः  भगवत्कृपया तावद् एव तौ ममान्तिकम् इताम् आगच्छतां, किन्तु एतयोर् भृत्ययोर् विवासः शीघ्रं कल्पयतां भवत्व् इति । यत् तन् मे मह्यं भवताम् अनुग्रहरूपम् एव । दण्डं विना तु मम सुखं न स्याद् इति भावः ॥१२॥

विश्वनाथः  तत् तस्माद् एवं स्वभर्तुर् मम अवसायम् अभिप्रायम् अलक्षमाणौ दैवाद् अपश्यन्तौ युष्मदपराधोचितां गतिं सद्यः प्राप्य मत्समीपम् इतां पुनः प्राप्नुताम् इतीयं मे प्रार्थनेति भावः ।

ननु प्रभो ब्राह्मणातिक्रमिणो मदपराधिन एवेति श्रीमुखेन स्वयम् एव ब्रूषे । तत् कथं पुनर् अपि तयोर् एवं स्निह्यसीति तत्र सवैवश्यम् आहतद् अनुग्रहो मे इति । यद् यस्मात् तत्र जयविजययोर् ममानुग्रह एव, न तु निग्रह इति न हि स्वाभाविको धर्मस् त्यक्तुं शक्यत इति भावः । तस्मात् भृतयोर् भृत्ययोर् विवासः विशिष्टो मया सहवासः अचिराद् एव कल्प्यतां समर्थो भवतु ॥१२॥

 ō)0(ō

॥ ३.१६.१३ ॥

ब्रह्मोवाच
अथ तस्योशतीं देवीम् ऋषिकुल्यां सरस्वतीम् ।
नास्वाद्य मन्युदष्टानां तेषाम् आत्माप्य् अतृप्यत ॥

मध्वः  देवीं द्योतमानाम् । ऋषिकुल्याम् ऋषिकुलस्तुतिपराम् ॥१३॥

श्रीधरः  उशतीं कमनीयां प्रियां देवीं द्योतमानाम् ऋषिकुल्याम् ऋषयो मन्त्रास् तत् प्रवाहरूपाम्, ऋषिकुलयोग्याम् इति च । सरस्वतीं वाचम् आस्वाद्य तन् माद्युर् यम् अनुभूय सर्पप्रायेण मन्युना दष्टानाम् अपि । क्रोधविषयव्याप्तानां हि मनो रसानुभवाभावात् प्रियभाषणम् अपि न सहते, तेषां त्व् आत्मा मनो नातृप्यत अलम् इति नामन्यत ॥१३॥

क्रमसन्दर्भः  देवीं प्रभावयुक्ताम् ॥१३॥

विश्वनाथः  सरस्वतीं वाणीं नदीं च । उशतीं कमनीयां पक्षे स्वच्छां, देवीं मुनीनां बुद्ध्या विविधवितर्कादिमय्या सह क्रीडन्तीं पक्षे पूज्यां, ऋषिकुलाय हितां पक्षे ऋषीणां कुल्यां जलाशयरूपाम् आस्वाद्य माधुर्यम् अनुभूय, मन्युना सर्पतुल्येन दष्टानां क्रोधविषव्याप्तानां मनो रसानुभवाभावात् प्रियभाषणम् अपि न सहते तेषां तु आत्मापि बुद्धिर् अपि मनोऽपि नातृप्यत् अलम् इति नामन्यत । तत्र तेषां महानुतापत्वेऽपि यन् मन्युसर्पविषानपगमस् तद्भक्तापराधस्य दुर्वारत्वम् एव ज्ञापयति । सत्य् अपि तादृशे भक्तापराधे यो भगवच्चरणतुलसीगन्धादिमाधुर्यानुभवः स खलु ब्राह्मणातिक्रमानन्तरम् अनुतप्तयोर् जयविजयोर् या तेषु कृपा तदनुगामिन्या भगवत्कृपायाः प्रभावम् एव ज्ञापयति, अतो यद्य् एषां भक्तापराधो नाभविष्यत् तदा भक्तभगवतोः कृपापात्रीभूतानाम् एषां शुद्धदास्यप्रेमैवाजनिष्यत् । तस्माद् अपराधसद्भावाच् छान्तभक्तत्व् एवैषाम् अभूत् । यद् उक्तं

भावोऽप्य् अभावम् आयाति कृष्णप्रेष्ठापराधतः ।
आभासतां च शनकैर् न्यूनजातीयताम् अपि ॥ [भरामायण्.सि. १.३.५४] इति ॥१३॥

 ō)0(ō

॥ ३.१६.१४ ॥

सतीं व्यादाय शृण्वन्तो लघ्वीं गुर्वर्थगह्वराम् ।
विगाह्यागाधगम्भीरां न विदुस् तच्चिकीर्षितम् ॥

श्रीधरः  सतीं श्रेष्ठाम् । व्यादाय प्रसार्य, कर्णं दत्त्वेत्य् अर्थः । लघ्वीं मिताक्षराम् । गुरुभिर् अर्थैर् गह्वरां दुष्प्रवेशामगाधाम् अभिप्रायतः, गम्भीराम् अर्थतः । विगाह्य विचार्यापि किम् अस्मान् अभिनन्दति निन्दति वा ? अस्मत्कृतं दण्डं वा सङ्कोचयति ? इति न विदुः ॥१४॥

क्रमसन्दर्भः  सतीम् अकपटाम् । गुरुर् योऽर्थः प्रयोजनं गह्वराम् इव दुर्गमो यस्यां ताम् । यतोऽगाधगम्भीराम् । अगाधां भावतोऽतलस्पर्शां गम्भीराम् अर्थतोऽपि दुरवगाहां च । अतस् तां यथाशक्ति विगाह्य तृप्त्या अपि तत्र तस्य कर्तुम् इष्टं युद्धादिलीलालक्षणं तु न विदुर् इत्य् अर्थः ॥१४॥

विश्वनाथः  व्यादाय कर्णौ प्रसार्य शृण्वतः । सतीं सत्यां शोभनां च । लघ्वीं मिताक्षराम् । गुरुभिर् अर्थैर् गह्वरां दुष्प्रवेशां, अगाधाम् अगम्याभिप्रायां, गम्भीरां दुर्बोधबाह्याभ्यन्तरार्थां विगाह्य विचार्यापि किम् अस्मान् अभिनन्दति निन्दति वा अस्मत्कृतं दण्डं व्यवस्थापयति सङ्कोचयति वा निरस्यति वा अस्मान् वापराधेन योजयति भृत्यौ वा प्रसादाधिक्येनेति तच्चिकीर्षितं न विदुः । अत्राभिनन्दनपक्षो व्याख्यात एव । निन्दनपक्षस् तु भगवदनभिप्रेतोऽपि बिभ्यद्भिर् मुनिभिर् आत्मनि सद्भावितत्वात् सरस्वत्या च दत्तावकाशत्वाद् एवं व्याख्येयः ।

तथा हिएतौ द्वौ पार्षदौ मह्यम् इति सर्वज्ञान् अपि मुनीन् यत् परिचाययति स्म, तेन “रे मूढा मत्पार्षदाव् अप्य् अभिशपथ । एतावद् अपि बलं धध्वे ?” इति व्यञ्जितम् । कदर्थीकृत्य मां यद् वो बह्वाक्रातम् अतिक्रमम्  [भा.पु. ३.१६.२] इत्य् अत्र सनकाद्यतिक्रमात् पूर्वं भगवत्कदर्थनाभावाद् इयं तेषु भगवतो वक्रोक्तिः कोपव्यञ्जिकैव । वस्तुतस् तु चतुर्थ्यातिशयोक्त्या प्रथमं मत्कदर्थनं कृतं, ततो युष्मदतिक्रम इति कारणकार्ययोः पौर्वापर्यविपर्ययो भगवता प्रयुक्तः । स एवानुमतोऽस्माभिर् इति । अस्मदनुमतिर् यदाभविष्यत्, तदा युष्मत्कृतो दण्डोऽपि नावेत्स्यत्, ब्रह्मतेजः समर्थोऽपि हस्तं नेच्छे मतस् तु मे  [भा.पु. ३.१६.२९] इत्य् अग्रिमोक्तेः ।

ततश् च यूयं च बटकार्धमूल्या अभविष्यतेति मद्ब्रह्मण्यतैव युष्मान् उन्मादयतीति भावः । तद् धीत्य् आत्मकृतं मन्ये  [भा.पु. ३.१६.४] इति जयविजययोर् आत्मत्वेन स्वीकारात् प्रेमाधिक्यं, सोऽहं भवद्भ्य उपलब्धसुतीर्थकीर्तिर्  [भा.पु. ३.१६.६] इति मुनिष्व् आदरमात्रम् । छिन्द्यां स्वबाहुम् अपि [भा.पु. ३.१६.६] इति पुनर् अपि तयोः प्रेमास्पदता, यत्सेवया [भा.पु. ३.१६.७] इति मुनिषु पुनर् अप्य् आदरः, सोऽपि बाह्य एव, ब्राह्मणसेवयैव किं तस्य चरणरेणुः पवित्रोऽभूत् ? तयैव किं तस्याखिला मलाः क्षताः ? तयैव किं लक्ष्मीस् तं न त्यजतीति हेत्वसत्त्वाद् इति । नाहं तथाद्मि [भा.पु. ३.१६.८] इत्य् आदौ यूयं ब्राह्मणा भोजनप्रियाः केवलं भोजनीया एवेति । ब्राह्मणमुखेनाहं भुञ्जे इति ख्यातेर् लोकेषु विस्तारिता घासं चरत इति श्लेषेण ब्राह्मणः खलु गौर् इवादरणीयः, पशुबुद्धित्वाद् एव मद्दत्तेन गौरवेण हृष्यति, न तु युष्माभिर् मत्सुखतात्पर्या काचिन् मदीयपरिचर्या सम्भवेद् इति ।

येषां बिभर्मि [भा.पु. ३.१६.९] इति किरीटेषु ब्राह्मणपदरजो धारणाद् एव मम योगमाययैश्वर्यं, तथा तस्मा एव हेतोर् मच्चरणोदकं सर्वजगत्पावनी गङ्गेति गौरवम् उपहास एव फलितम् । दुहतीर् मदीया  [भा.पु. ३.१६.१०] इति गोब्राह्मणयोर् भेदो नास्ति द्वयोर् एव मत्तनुत्वाद् इति पुनर् अपि हास एव ।

ये ब्राह्मणान् [भा.पु. ३.१६.११] इति ब्राह्मणानां खलु क्रोध औत्पत्तिक एव धर्मः, तं चाहं मद्भक्ताश् च हसन्त एवेति सहिष्णुता सुधा मद्भक्तेभ्य एव मया दत्तेति तयैवाहं वशीकृतः स्याम् इति जयविजययोऽस्तु सहिष्णुतायाः सम्प्रत्य् अनुदयान् मम तत्रौदासीन्यं जातम्, अतः शापोऽपि वः प्राभूत्, अन्यथा तु नैव प्राभविष्यत् । अत एवाम्बरीषे ममौदासीन्याभावात् दुर्वाससः कोपात् क्षिप्तजटाया अपि वैफल्यं, प्रत्युत मत्स्वरूपचक्रकृतः सन्तापः साक्षान् मया ब्रह्मण्येन कारितम् अम्बरीषपादपतनादिकम् इति ।

यं वानयोर् दमम् अधीश भवान् विधत्ते
वृत्तिं नु वा तद् अनुमन्महि निर्व्यलीकम् ।
अस्मासु वा य उचितो ध्रियतां स दण्डो
येऽनागसौ वयम् अयुङ्क्ष्महि किल्बिषेण ॥  [भा.पु. ३.१६.२५]

इत्य् अग्रिमवाक्यदृष्ट्या च निन्दनपक्षोऽयं व्याख्यातः ॥१४॥

 ओ)०(ओ


॥ ३.१६.१५ ॥

ते योगमाययारब्धपारमेष्ठ्यमहोदयम् ।
प्रोचुः प्राञ्जलयो विप्राः प्रहृष्टाः क्षुभितत्वचः ॥

मध्वः तद्भ्रूविजृम्भः परमेष्ठिधिष्ण्यम् इत्य् उक्तम् ॥१५॥

श्रीधरः  ततश् चाभिनन्दतीति ज्ञात्वा ते प्रहृष्टाः सन्तः प्रोचुः । क्षुभिता रोमाञ्चिता त्वक् येषाम् । कूपितेति पाठे सञ्जातरोमकूपोक्त्या रोमञ्चितत्वम् एवोक्तम् । आरब्ध आविष्कृतः पारमेष्ठ्यस्य परमैश्वर्यस्य महोदयः परमोत्कर्षो येन तम् । अधिराजत्वम् आविष्कृत्य राजशिक्षार्थं ब्राह्मणान् मानयतीति ज्ञात्वेत्य् अर्थः ॥१५॥

क्रमसन्दर्भः  तेषाम् अपि प्राञ्जलित्वादि महाभक्तौ हेतुः । योगेति योगमाया स्वरूपशक्तिः । कुपितेति पाठे रोममूलानाम् उच्छूनतया तदन्तरालेषु सञ्जाताः कूपवन्निम्नप्रदेशाः यत्र तादृशत्वचः ॥१५॥

विश्वनाथः  ननु परमेश्वरस्य तव कथम् अपराधः ? अपराधित्वेऽपि को दण्डयितेति किं सङ्कुचसि ? इति । तत्र नास्तु दण्डयिता दुष्कीर्तिस् तु स्याद् एवेत्य् आहयस्य स्वामिनो नामानि अमुकस्य भृत्योऽयं कुकर्मकृद् इति तस्य स्वामिन एव कीर्तिं हन्ति । आमयः श्वित्रं त्वचं हन्ति, अथ च यस्य त्वक् तस्यैव कुष्ठी पुमान् अयम् इति निन्दाम् उत्पादयतीत्य् अर्थः ॥१५॥

 ओ)०(ओ

॥ ३.१६.१६ ॥

ऋषय ऊचुः
न वयं भगवन् विद्मस् तव देव चिकीर्षितम् ।
कृतो मेऽनुग्रहश् चेति यद् अध्यक्षः प्रभाषसे ॥

श्रीधरः  अध्यक्षः सर्वेश्वरः सन् “तद् धीत्य् आत्मकृतं मन्ये” इत्य् उक्त्या मयापराधः कृत इति । “तथा तदनुग्रहो मे” इत्यादिवचनेन ममानुग्रहश् चेति यत् प्रभाषसे, तेन तव यच् चिकीर्षितं तन् न विद्मः ॥१६॥

क्रमसन्दर्भः  न वयम् इति । अयम् अर्थःअनयोर् वैकुण्ठसेवकयोर् ब्राह्मणावज्ञा न सम्भवति । अस्माकं च ब्रह्मनिष्ठानां सामान्यत एव क्रोधो न सम्भवति, विशेषतो भगवद्भक्त्यात्रागतानां पार्षदेष्व् इति तवैव चिकीर्षितं न विद्मः, येन तत्तदघटनीयं घटितम् । तत्र हेतुःअध्यक्षोऽन्तर् बहिर् अपि सर्वेश्वरत्वेन सर्वम् अन्यथा कर्तुं समर्थः । यदि वास्माकम् एव दोषः स्यात्, तव चिकीर्षितं न स्यात्, तदाध्यक्षेण त्वया पूर्वम् एवैतयोर् अस्माकं चान्तःकरणं, ततस् तत औद्धत्यान् नियमितं स्याद् इति । स्वयं च निजाभीष्टसिद्धिर् एवाभिप्रेत्येत्य् आहयद् यस्मात् मे मह्यम् अनुग्रहश् च कृत इति प्रभाषसे ॥१६॥

विश्वनाथः  तद् एवं ज्ञाततत्त्वा अपि तदभिप्रायं तन्मुखाद् एव श्रोतुं पुनः प्रश्नगर्भम् आहुःन वयम् इति । चिकीर्षितम् अनुग्रहं निग्रहं वेत्य् अर्थः । यद् यस्माद् अध्यक्षः सर्वेश्वरः सन्न् अस्मान् प्रत्य् अपि कृतो मेऽनुग्रहो युष्माभिर् इति भाषसे, तद् असम्न्भाव्यत्वाद् अस्मान् निजिघृक्षुर् एव प्रथमम् उपहससि । किं वा, ब्रह्मण्यत्वात् स्वकृतधर्मप्रवर्तनार्थम् अस्मान् अनुइजिघृक्षुर् एव वास्तवम् एव स्तौषीति त्वच्चिकीर्षितं ज्ञातुम् असमर्थान् अज्ञान् अस्मान् स्वाभिप्रायं ज्ञापयेति ध्वनिः ॥१६॥

 ō)0(ō

॥ ३.१६.१७ ॥

ब्रह्मण्यस्य परं दैवं ब्राह्मणाः किल ते प्रभो ।
विप्राणां देवदेवानां भगवान् आत्मदैवतम् ॥

श्रीधरः  किलेति लोकशिक्षार्थं सूचितं परमार्थम् आहुःविप्राणाम् इति । देवदेवानां देवपूज्यानाम् अपि भगवांस् त्वम् आत्मा च दैवतं च ॥१७॥

क्रमसन्दर्भः  यच् चोक्तं यस्यामृतेत्य् आदिना ततृअहुःब्रह्मण्यस्येति । किलशब्दो ह्य् अनृते । तच् चान्यथाख्यापनम् । तच् चेह लोकशिक्षार्थम् एवेति तथा तैर् व्याख्यातम् । तत्र च ब्राह्मणस्येति यद्यपि सौशील्येनैव तव तादृशगुणत्वं, तथापि लोकशिक्षार्थम् अपि कल्पत इति भावः । अत एव ब्रह्मण्यत्वेनैवस्माकं दैवतत्वं साध्यते, तव तु दैवतत्वं स्वरूपेणैवेति विवक्षितम् ॥१७॥

विश्वनाथः  श्रीमुखवाक्यानां दुर्ज्ञेयत्वं प्रपञ्चयन्त आहुःब्रह्मण्यस्य तव ब्रह्मण्यत्वेनैव दैवतम् इति तवैव दैवतत्वं वास्तवं, न तु ब्राह्मणानां, श्लेषेणात्मा दैवतं चेति त्वां विना ते मृतका एव तद् अपि त्वं यत् सेवया चरणपद्मपवित्ररेणुं [भा.पु. ३.१६.७] इत्य् आदि यत् ब्रूषे तत् किं स्विद् इति भावः ॥१७॥

 ओ)०(ओ


॥ ३.१६.१८ ॥

त्वत्तः सनातनो धर्मो रक्ष्यते तनुभिस् तव ।
धर्मस्य परमो गुह्यो निर्विकारो भवान् मतः ॥

मध्वः धर्मस्यापि दुर्ज्ञेयः ॥१८॥

श्रीधरः  लोकशिक्षार्थताप्रपञ्चःत्वत्त इत्य् अष्टभिः । धर्मस् त्वत्त एव भवति, रक्ष्यते च त्वदवतारैः । परमः फलरूपोऽत एव गुह्यो होप्यः । न च स्वर्गादिफलवद् विकारी भवान्, किन्तु निर्विकारो मतः । अत एवम्भूतस्य तवेदं लोकशिक्षामात्रम् इति भावः ॥१८॥

क्रमसन्दर्भः  न व्याख्यातम्.

विश्वनाथः  किं चानुष्ठीयमानेन धर्मेणैव लोका पूज्या भवन्ति । स धर्मस् तद्भक्तिलक्षण एव, न वर्णाश्रमनिष्ठः । तं च धर्मं तद्भक्ता एव प्रवर्तयन्तीति त्वद्भक्ता ब्राह्मणेभ्योऽपि श्रेष्ठाः इत्य् आहुःत्वत्तः प्रादुर्भूतो भक्तिलक्षणः सनातनो धर्मः, दृष्टिः सतां दर्शनेऽस्तभवत्तनूनाम् इति दृष्ट्या, तव तनुभिर् भक्तै रक्ष्यते सर्वत्र प्रवर्तनाद् इत्य् अर्थः । तस्य च धर्मस्य परमः फलरूपः, न च स्वर्गादिफलवद् विकारी, किन्तु निर्विकारो भवान् एव मतः । त्वत्प्राप्तिर् एव त्वद्भक्तेः फलम् इत्य् अर्थः । तत्र सनातननिर्विकारपदाभ्याम् अन्यो धर्मो न व्याख्यातः ॥१८॥

 ओ)०(ओ

॥ ३.१६.१९ ॥

तरन्ति ह्य् अञ्जसा मृत्युं निवृत्ता यदनुग्रहात् ।
योगिनः स भवान् किं स्विद् अनुगृह्येत यत् परैः ॥

श्रीधरः  विपरीतं चेदम् इत्य् आहुःतरन्तीति । यस्यानुग्रहाद् एव निवृत्ता विरक्ता योगिनश् च सन्तो मृयुं तरन्ति स भवान् परैर् अनुगृह्येतेति किं स्वित् । न किञ्चिद् इत्य् अर्थः ॥१९॥

क्रमसन्दर्भः  तरन्तीति । यद् अनुगृह्येत तत् किं स्वित् तत् तु तर्कातीतम् इत्य् अर्थः ॥१९॥

विश्वनाथः  तेष्व् अपि ब्राह्मणेषु मध्ये प्रवृत्तिनिष्ठेभ्यो निवृत्ताः श्रेष्ठाः । तेभ्योऽपि योगिनः, तेऽपि यदनुग्रहान् मृत्युं तरन्ति, स भवान् यत्परैर् अन्यैर् अनुगृह्येत, तत् किं स्विद् इति प्रश्नो विस्मयाधिक्येन ॥१९॥

 ओ)०(ओ

॥ ३.१६.२० ॥

यं वै विभूतिर् उपयात्य् अनुवेलम् अन्यैर्
अर्थार्थिभिः स्वशिरसा धृतपादरेणुः ।
धन्यार्पिताङ्घ्रितुलसीनवदामधाम्नो
लोकं मधुव्रतपतेर् इव कामयाना ॥

मध्वः  मधुव्रतपतेः सारग्राहिणां पतेः । अङ्घ्रिस्थतुलसीलोकं स्थानम् उरसिस्थापि स्पर्धयेव कामयाना लब्धापि वक्षसि पदम् इति च ॥२०॥

श्रीधरः  यच् चोक्तं यत्सेवया चरणपद्मपवित्ररेणुं सद्यः क्षताखिलम् अलं प्रतिलब्धशीलं [भा.पु. ३.१६.७] इत्यादि, तद् अत्यन्तम् असम्भावितम् इत्य् आहुर् द्वाभ्याम् । यं वै विभूतिर् लक्ष्मीर् अनुवेलम् अवसरेऽवसरे उपयाति सेवते । धृतः पादरेणुर् यस्याः । धन्यैः सुकृतिभिर् अर्पितम् अङ्घ्र्यौ यत् तुलस्या नवं दाम माला तद् धाम स्थानं यस्य तस्य । मधुव्रतपतेर् भ्रमरमुख्यस्य लोकं स्थानम् अङ्घ्रिं कामयमानेव ॥२०॥

क्रमसन्दर्भः  यम् इति । अत्र च पूर्ववज् जगदधिकारिण्य् एव लक्ष्मीः, न तु साक्षात् प्रेयसी वैकुण्ठलक्ष्मीः । अस्याः परमभागवतशिरोमणित्वात् उपयाति आराधयति । लोकं विषयं वैकुण्ठकीटविशेषस्यापि विष्यं कामयमानेति तस्या वैकुण्ठलक्ष्मीतोऽतिन्यूनत्वं दर्शितम् । इवेति स्वविषये जगति वैराग्याभावोऽपि दर्शितः ॥२०॥

विश्वनाथः  यच् चोक्तं

यत्सेवया चरणपद्मपवित्ररेणुं
सद्यः क्षताखिलमलं प्रतिलब्धशीलम् ।
न श्रीर् विरक्तम् अपि मां विजहाति [भा.पु. ३.१६.७]

इति तद् अप्य् असम्भावत्व्ऽआद् इति दुर्ज्ञेयम् इत्य् आहुर् द्वाभ्याम् । यं त्वां विभूतिः सम्पत्तिरूपा लक्ष्मीर् अनुवेलम् अवसरेऽवसरे उपयाति सेवते, धृतः पादरेणुर् यस्याः सा । धन्यैः भक्तैर् अर्पितम् अङ्घ्र्यौ यत् तुलस्या नवदाम, तत्रैव धाम ऐश्वर्यं यस्य तस्य मधुव्रतपतेर् भ्रमरमुख्यस्य लोकम् अङ्घ्रिं कामयमानेव त्वत्कान्तापि त्वद्भक्तैर् एवेत्य् अर्थः ॥२०॥

 ō)0(ō

॥ ३.१६.२१ ॥

यस् तां विविक्तचरितैर् अनुवर्तमानाम्
नात्याद्रियत् परमभागवतप्रसङ्गः ।
स त्वं द्विजानुपथपुण्यरजःपुनीतः
श्रीवत्सलक्ष्म किम् अगा भगभाजनस् त्वम् ॥

मध्वः परमभागवतत्वेन तस्याम् अत्याद, न तु कामात् ।

हरिभक्तिर् हरेः प्रीतिर् ज्ञानानन्दादयो गुणाः ।
अधिकारे च मुक्तौ च ब्रह्मवाय्वाश् च तत्स्त्रियोः ।
शेषवीन्द्रहराणां च तत्स्त्रीणां वासवादिनाम् ।
यथाक्रमं तु विज्ञेआ भूमौ कारणतोऽन्यथा ॥
देहस्य लक्षणं चैव भूमाव् अप्य् अन्यथा भवेत् ।
ब्रह्मादिषु क्रमेणैव नित्यं स्याद् देहलक्षणम् ॥
श्रियोऽधिका गुणाः सर्वे सर्वेभ्यो नियमेन तु ।
उक्ताश् चैवाप्य् अनुक्ताश् च ततो विष्णोर् न संशयः ॥ इति तत्त्वनिर्णये ॥२१॥

श्रीधरः  विविक्तचरितैर् विशुद्धैः परिचरणैर् अनुवर्तमानां सेवमानाम् अपि यो नात्याद्रियत् नातीवादृतवान्, स एवम्भूतस् त्वम् । अयं भावःइत्थं नामातिलम्पटतया लक्ष्मीस् त्वां सेवते । कथम् ? एवं हि सा मेने । अयं हि सारग्राही मधुव्रतश् चञ्चलश् च स चाङ्घ्रिगतायां तुलस्यां सपरिवारो निश्चलः सन् रमते अतोऽङ्घ्रिलावण्यम् अत्यधिकं स्यात् ततोऽहं वक्षसि स्थितापि योगिजनादिबहुसेवकसङ्घर्षम् अङ्गीकृत्यापि तुलस्या सह सापत्न्येनापि चरणौ सेविष्यामीति तद् एवम् अत्यौत्सुक्येनानुवर्तमानाम् अपि तां त्वं नातीवाद्रियसे । यतः परमभागवतेष्व् एव प्रकृष्टसङ्गवान् । स एवं परमसौभाग्यनिधिस् त्वम् । अतो ब्राह्मणप्रसादान् मां श्रीर् न विजहातीत्य् अलभ्यलाभत्वेन निर्देशो न समञ्जस इति । किं च स्वत एव त्वं भगभाजनो भजनीयानां गुणानाम् आश्रयः परमशुद्धश् च तं त्वां द्विजानाम् अनुपथं पथि पथि लग्नं यत् पुण्यं रजस् तथा श्रीवत्सलक्ष्म च किं पुनीतः पवित्रीकुरुतः ? किं किमर्थं च ते उभे अगाः प्राप्तो भूषणत्वेन स्वीकृतवान् असि । अतो यत्सेवया चरणपद्मपवित्ररेणुं [भा.पु. ३.१६.७] इत्यादिवचनं लोकसङ्ग्रहमात्रम् इत्य् अर्थः ॥२१॥

क्रमसन्दर्भः  अतः पूतचरितैः परिचरन्तीम् अपि नात्याद्रियत् तल्लोकस्यादानात् जगति मुहुः स्थापनाच् च । परमो निष्कामः । अत्र टीकायाम् एकम् एव किम्पदम् उभयथोभयत्र योजितं स्यात्, चैकस्यापि ब्रह्मशब्दवद् इति न्यायेन ॥२१॥

विश्वनाथः  विविक्तचरितैर् विशुद्धैः परिचरणैर् नात्याद्रियत् नातीवादृतवान् । अत्रातिशब्देन पत्नीत्वेनैव नाद्रियत भक्तत्वांशेन त्व् आद्रियतैव, यतः परमभागवतेष्व् एव प्रकृष्टः सङ्ग आसक्तिर् यस्य सः । स त्वं लक्ष्म्या सदैवापेक्षमाणोऽपि तस्यां निरपेक्षोऽपि ब्राह्मणप्रसादाद् एव मां श्रीर् न जहातीति यद् ब्रूषे तत् किं स्विद् इति भावः । तथा द्विजानाम् अनुपथं पथि पथि लग्नं यत् पुण्यं रजस् तथा श्रीवत्सलक्ष्म च किम् अगाः प्राप्तवान् असि किं तत एव हेतोस् त्वं भगभाजनः षडैश्वर्यवान् अभूः, तथा पुनीतः ते एव पुण्यरजःश्रीवत्सलक्ष्मणी त्वां पवित्रीकुरुत एतत् सर्वं दुर्ज्ञेयं किं स्विद् इत्य् अर्थः ॥२१॥

 ओ)०(ओ

॥ ३.१६.२२ ॥

धर्मस्य ते भगवतस् त्रियुग त्रिभिः स्वैः
पद्भिश् चराचरम् इदं द्विजदेवतार्थम् ।
नूनं भृतं तदभिघाति रजस् तमश् च
सत्त्वेन नो वरदया तनुवा निरस्य ॥

मध्वः  धारणाद् भगवान् धर्मो यमनाद् यम उच्यते । इति शब्दनिर्णये ।

अनन्तासनवैकुण्ठक्षीरसागरगैस् त्रिभिः ।
रक्षां करोति भगवान् कपिलः सत्त्ववर्धनात् ॥
असत्त्वोऽपि रजश् चैव तमश् चापि निरस्य तु ॥ इति मुक्तिभेदे ।

कपिलो वरदश् चैव विकलश् चेति कथ्यते इति च । अतः सत्त्वस्य कारणत्वमात्रं कपिलो वरदा तनुः ॥२२॥

श्रीधरः  धर्ममूर्तेश् च तवेदम् उचितम् एवेत्य् आहुःधर्मस्येति त्रिभिः । त्रिष्व् एव युगेष्व् आविर्भवतीति त्रियुगः । यद् वा, त्रीणि युगानि युगलानि त्रियुगाः षड्गुणा भगशब्दवाच्याः सन्त्य् अस्येति त्रियुगः । हे त्रियुग ! धर्मरूपस्य तव त्रिभिः पद्भिः स्वैर् असाधारणैस् तपःशौचदयाभिः । सत्यस्य धर्मविप्लवेऽपि कलाव् अनुवर्तमानत्वात् त्रिभिर् इत्य् उक्तम् । भृतं पालितम् । किं कृत्वा ? नोऽस्माकं वरदया सत्त्वेन तनुवा तन्वा सत्त्वमूर्त्या तद् अभिघाति, येषां पादानाम् अभिघातकं रजश् च तमश् च निरस्य निराकृत्य । द्विजानां देवतानां च प्रयोजनाय नूनं भृतम् । यद् वा, हिलोपे रूपं निरस्येति । अस्माकं तन् निवर्तयेत्य् अर्थः ॥२२॥

क्रमसन्दर्भः  अथ निर्वेदाद् भारतवर्षस्थितिः तत्तद्युगस्वभावाविष्टसाधारणविप्रवन्मान्यतया सदैन्यम् आहुःधर्मस्येति त्रिभिः । पद्भिर् इति एकशेषो द्वन्द्वः । एकैकपादस्य त्रिभिस् त्रिभिर् अंशैर् इत्य् अर्थः । त्रियुगत्वात् कलौ तदाविर्भावाभावेन चतुर्थचतुर्थांशमात्रस्य स्थितत्वात् । ततश् च तेषां कालेन क्रमशो नश्यताम् अपि तदाविर्भावेनैव च मुहुः पूरणात् त्रिभिर् इत्य् उक्तम् । अतोऽभीष्टप्रदयानया तन्वा आकृत्या सत्त्वेन सह तत्पदत्रयात्मकं रजस् तमश् च नोऽस्मकं निराकुरु । यैः पार्षदानां निग्रहानुग्रहादौ प्रवर्तिताः स्मः, तान् गुणान् निजतनुतेजसा स्वयम् अपुनर् उद्भवान् कुर्व् इत्य् अर्थः ॥२२॥

विश्वनाथः  किं च, विप्रा वयम् इतः पूर्वं त्वत्तः पराभवं नैव प्राप्ता इत्य् आहुःधर्मस्येति । त्रिष्व् एव युगेष्व् आविर्भवसीति हे त्रियुग ! यद् वा, त्रीणि युगानि षड्गुणा भगवच्छब्दवाच्याः सन्त्य् अस्येति त्रियुगः । त्रिभिस् तपःशौचदयादिभिः स्वैर् असाधारणैः पद्भिः इदं विश्वं भृतं पालितम् । सत्यस्य धर्मविप्लवेऽपि कलाव् अनुवर्तमानत्वात् त्रिभिर् इत्य् उक्तम् । द्विजदेवतार्थं द्विजानां देवतानां च प्रयोजनायैव नूनं भृतम् । किं कृत्वा ? नोऽस्माकं वरदायिन्या तनुवा तन्वा तद् अभिघाति, तेषां पादानाम् अभिघातकं रजस् तमश् च सत्त्वेन सत्त्वगुणेन निरस्य निराकृत्य ॥२२॥

 ओ)०(ओ

॥ ३.१६.२३ ॥

न त्वं द्विजोत्तमकुलं यदि हात्मगोपम्
गोप्ता वृषः स्वर्हणेन ससूनृतेन ।
तर्ह्य् एव नङ्क्ष्यति शिवस् तव देव पन्था
लोकोऽग्रहीष्यद् ऋषभस्य हि तत् प्रमाणम् ॥

मध्वः  आत्मैव गोपो यस्य तदात्मगोपम् ॥२३॥

श्रीधरः  आत्मगोपं त्वयैव रक्षणीयं द्विजोत्तमानां कुलम् । यदि ह स्फुटं त्वं न गोप्ता न रक्षिता । तृन्प्रत्ययान्तत्वान् न षष्ठीप्रयोगः । वृषः श्रेष्ठः । हे देव ! पन्था वेदमार्गो नङ्क्ष्यति नाशं यास्यति । ऋषभस्य श्रेष्ठस्य । हि यस्मात् तद् अनर्हणम् असूनृतं चाग्रहीष्यत् । तद् उक्तं गीतासु

यद् यद् आचरति श्रेष्ठस् तत् तद् एवेतरो जनः ।
स यत् प्रमाणं कुरुते लोकस् तद् अनुवर्तते ॥ [गीता ३.२१] इति ॥२३॥

क्रमसन्दर्भः  तत्प्रमाणं मत्वेति योज्यम् ॥२३॥

विश्वनाथः  तस्मा अधुनाप्य् अस्मासु तवानुग्रह एवायम्, न तु निग्रह इति निश्चित्य समाश्वसिम इत्य् आहुः । द्विजोत्तमानां कुलम् आत्मगोपं त्वयैव रक्षणीयं त्वं यदि ह स्पष्टं न गोप्ता नागोपायिष्यत्, वृषो धर्मरूपः श्रेष्ठो वा, तर्हि हे देव ! पन्थाः वेदमार्गो नङ्क्ष्यति अनङ्क्ष्यत् । यद् उक्तं गीतासु

यद् यद् आचरति श्रेष्ठस् तत् तद् एवेतरो जनः ।
स यत् प्रमाणं कुरुते लोकस् तद् अनुवर्तते ॥ [गीता ३.२१] इति ॥२३॥

अतोऽस्मास्व् अघटमानम् अपि यत् सेवयेत्य् आदि तद्वचो लोकशिक्षार्थम् एवेत्य् अभिप्रायः ॥२३॥

 ō)0(ō

॥ ३.१६.२४ ॥

तत् तेऽनभीष्टम् इव सत्त्वनिधेर् विधित्सोः
क्षेमं जनाय निजशक्तिभिर् उद्धृतारेः ।
नैतावता त्र्यधिपतेर् बत विश्वभर्तुस्
तेजः क्षतं त्व् अवनतस्य स ते विनोदः ॥

मध्वः  असुरा अप्रियाश् चापि नित्यानन्दान् न लोकवत् ।
निषेध्यबुद्धिविषयम् अप्रियं हि हरेर् मतम् ॥ इति च ।

तस्माद् अनभीष्टम् इव ॥२४॥

श्रीधरः  नश्यत्व् इति चेत् तत्राहुः । तद् वेदमार्गनशनम् । इवेति लोकोक्तिः । सत्त्वनिधित्वाज् जनाय क्षेमं शं विधातुम् इच्छोः, अत एव निजशक्तिभी राजादिभिर् उत्पाटितधर्मप्रतिपक्षस्य । अतस् तव ब्रह्मकुलेऽवनतिर् युक्तैव । ननु महतोऽन्येष्व् अवनतिस् तेजोहानिकरी ? तत्राहुःएतावत तु धर्मत्राणप्रयोजनेनावनतस्य नमनं कृतवतस् तव तेजः प्रभावो न क्षतं न क्षीणम् । यतः स नमनादिस् ते विनोदः ॥२४॥

क्रमसन्दर्भः  सत्त्वस्य निधिः शेवधिरूपो यस् तस्य । तेजस अक्षतत्वे हेतुः विश्वभर्तुर् इति, अपरिच्छेद्यतेजस्त्वाद् इति भावः । तादृशस्यावनमनादौ हेतुःविनोद इति, सुखमय इत्य् अर्थः, सत्त्वनिधित्वाद् इति भावः ॥२४॥

विश्वनाथः  ननु नश्यतु पन्थाः, तत्राहुः । तद् वेदमार्गनशनम्, इवेति लोकोक्तिः । जनायेति क्रियया सम्प्रदानं क्रियाग्रहणम् अपि कर्तव्यम् इति षष्ठ्यर्थे चतुर्थी वा । अत एव निजशक्तिभिर् लोके राजादिभिर् उत्पाटितधर्मप्रतिपक्षस्य ।

ननु तद् अपि परमोत्कृष्टस्य निकृष्टेष्व् अवनतिस् तेजोहानिकरी ? तत्राहुःनैतावतेति । एतावता तु धर्मत्राणप्रयोजनेनावनतस्य नमनं कृतवतस् तव तेजः प्रभावो न क्षतं न क्षीणम्, यतः स नमनादिस् ते विनोदः कौतुकविशेष एव ॥२४॥

 ओ)०(ओ

॥ ३.१६.२५ ॥

यं वानयोर् दमम् अधीश भवान् विधत्ते
वृत्तिं नु वा तद् अनुमन्महि निर्व्यलीकम् ।
अस्मासु वा य उचितो ध्रियतां स दण्डो
येऽनागसौ वयम् अयुङ्क्ष्महि किल्बिषेण ॥

श्रीधरः  शापाग्रहं परित्यज्य विज्ञापयन्ति । यं वान्यं दण्डं विधास्यति भवान्, वृत्तिं न्व् अधिकजीविकां वा तत् सर्वम् अनुमन्यामहे । ये वयं निरपराधाव् एतौ किल्बिषेण शापेनायुङ्क्ष्महि योजितवन्तः ॥२५॥

क्रमसन्दर्भः  अत्र श्रीभगवतः किम् अपि चिकीर्षितम् एव कारणं निश्चित्याहुः । अस्मास्व् इति ॥२५॥

विश्वनाथः  वस्तुतस् तु दुरवगाहाभिप्रायं त्वां कायमनोवाक्यैर् अवनता वयम् इदं निवेदयाम इत्य् आहुःयं वा दमं दण्डं ब्रह्मण्यत्वात् तथा भक्तवत्सलत्वाद् वृत्तिं याम् अधिकां जीविकां वा भवान् विधत्ते तत् सर्वम् अनुमन्यामहे, स्वच्छन्देनैव प्रभो तां विधेहि । अस्मद्दत्तोऽभिशापस् तु रसातलं गच्छत्व् इति भावः । पुनश् च सभयाश्रुकम्पम् आहुःअस्मास्व् इति । ये वयं निरपराधाव् एतौ किल्बिषेण शापेनायुङ्क्ष्महि योजितवन्तः ॥२५॥

 ō)0(ō

॥ ३.१६.२६ ॥

श्रीभगवान् उवाच
एतौ सुरेतरगतिं प्रतिपद्य सद्यः
संरम्भसम्भृतसमाध्यनुबद्धयोगौ ।
भूयः सकाशम् उपयास्यत आशु यो वः
शापो मयैव निमितस् तद् अवेत विप्राः ॥

मध्वः  अन्तर् भक्ता बहिः क्रुद्धा हिरण्याद्या हरिं प्रति ।
सर्वक्रुद्धाः शम्बराद्या अन्तःक्रोधवशास् तथा ॥ २६॥

श्रीधरः  मत्कारितत्वाच् छापस्य युष्माकं नापराध इत्य् आश्वासयन्न् आहएतौ सद्य एवासुरयोनिं प्राप्य भूयोऽप्य् आशु मत्समीपम् आगमिष्यतः । संरम्भेण क्रोधावेशेन सम्भृतः संवृद्धो यः समाधिर् एकाग्रता तेनानुबद्धो दृढीकृतो योगो ययोः । हे विप्राः ! यो वः शापो युष्मत्कृतः शापस् तद् इति स मयैव निमितो निर्मित इत्य् अवैत जानीत ॥२६॥

चैतन्यमतमञ्जुषा  शापो मयैव मत्पार्षदानाम् अन्यजनस्य पराभवो नास्तीति भावः । इति तेषां स्मयश् चापराधश् च दूरीकृतः ॥२६॥

क्रमसन्दर्भः  तत्र तेषां तयोश् च चित्तप्रसक्तौ स्वचिकीर्षितम् एव कारणम् आहएताव् इति । गतिश् चेष्टा अनुकरणम् इति यावत् । पूर्वं संरम्भेण समाधिः पश्चात् योगो भक्तियोगो यः स्वाभाविकः स एव ययोस् तौ । सकाशं समीपं श्रीकृष्णसायुज्यं प्राप्य तदन्तर्धानाद् अनन्तरम् इति ज्ञेयम् ॥२६॥

विश्वनाथः  मा भैष्टेति ताम् आश्वासयन्न् आहएताव् इति । संरम्भेण कोर्धावेशेन सम्भृतः सम्पृष्टो यः समाधिर् मदीयध्यानपरिपाकस् तेनानुबद्धः प्रतिक्षणाभ्यस्तो योगो मत्संयोगो याभ्यां तौ । भो विप्राः ! वो युष्माकं शापः स मयैव निमितो निर्मितः, अनयोर् मत्परमभक्तयोर् असुरभावसिद्ध्यर्थं युष्मान् वैकुण्ठम् आनीय द्वारपालाव् इमौ शुद्धसत्त्वस्वरूपाव् अपि ब्राह्मणमात्रपरमभक्ताव् अपि युष्मत्प्रातिकूल्ये प्रवर्त्य युष्माकम् आत्मारामचूडामणीनाम् अपि क्रोधम् उपपाद्य शापम् उत्पादितो मयैव । न तु मत्पार्षदयोर् नापि युष्माकं कोऽप्य् अपराध इति भावः ।

ननु भक्तवत्सलस्यापि तव भक्ताभ्याम् आभ्याम् ईदृशदुःखदाने प्रवृत्तौ किं कारणम् ? तत्राहतत् कारणं हे विप्राः ! अवैत परामृश्य सर्वज्ञत्वेनैवावगच्छत मया प्रकाशितेन तेनालम् इति भावः । तच् च कारणं जयविजययोर् एव प्रेमविजृम्भिता काचिद् इच्छा । सा तु भो प्रभुवर देवाधिदेव वैकुण्ठनाथ अन्यत्राल्पबलत्वात् । अस्मासु प्रातिकूल्याभावात् यदि तत्र भवतो युयुत्सासुखं न सम्पद्यते, तदा आवाम् एव केनापि प्रकारेण प्रतिकूलीकृत्य तद्युद्धसुखम् अनुभूयताम् इत्य् आवयोस् त्वत्सर्वसुखपरिपूर्णतायाम् अणुमात्रम् अपि न्यूनत्वम् असहमानयोः किङ्करयोः प्रार्थना हठः स्वभक्तवात्सल्यगुणम् अपि लघूकृत्य निष्पाद्यताम् इति मनोऽनुलापमयी, रसो वै सः इति, आनन्दमयः इति, सैषा आनन्दमयस्य मीमांसा भवति इत्य् आदिश्रुतिविवृतेषु भगवतः शृङ्गारादिसर्वरसपरिपूर्तिविवेचनप्रसङ्गभवा ज्ञेया ।

ततश् च, स्वेच्छामयस्य [भा.पु. १०.१४.२], मद्भक्तानां विनोदाय करोमि विविधाः क्रियाः इति तत्प्रकारसम्पादने भगवतोऽपीच्छाप्य् अजनीति रहस्यस्य प्रकटानुक्तिर् अहो महदपराधाद् वैकुण्ठाद् अपि परमसिद्धानाम् अप्य् अधःपातो भवेत्, किं पुनर् मर्त्यलोकात् साधाभासानाम् अस्माकम् इति साधकभक्तान् महदपराधेषु सावधानीकर्तुं ज्ञेया ॥२६॥

 ō)0(ō

॥ ३.१६.२७ ॥

ब्रह्मोवाच
अथ ते मुनयो दृष्ट्वा नयनानन्दभाजनम् ।
वैकुण्ठं तदधिष्ठानं विकुण्ठं च स्वयम्प्रभम् ॥
भगवन्तं परिक्रम्य प्रणिपत्यानुमान्य च ।
प्रतिजग्मुः प्रमुदिताः शंसन्तो वैष्णवीं श्रियम् ॥

मध्वः  स्वरूपश्रीस् तथा भार्या द्वेधा श्रीस् तु हरेर् मता ॥२८॥

श्रीधरः  नेत्रोत्सवजनकं विकुण्ठं हरिं तन्निवासं च वैकुण्ठं लोकम् । स्वयाम्प्रकाशं प्रकाशान्तरानपेक्षम्, सत्त्वपरिणामत्वात् ॥२७॥ अनुमान्यानुज्ञाप्य । परिक्रम्य प्रदक्षिणीकृत्य । वैष्णवीं श्रियं वैकुण्ठे वर्णिताम् ॥२८॥

क्रमसन्दर्भः  अथेति युग्मकम् । स्वयम्प्रभं स्वप्रकाशं, भगवद्वत् सच्चिदानन्दरूपत्वात् ॥२७॥

विश्वनाथः  विकुण्ठं हरिं तदधिष्ठानं वैकुण्ठं च स्वयाम्प्रभं स्वप्रकाशं शुद्धसत्त्वमयत्वात् । अनुमान्यानुज्ञाप्य ॥२८॥

 ō)0(ō

॥ ३.१६.२९ ॥

भगवान् अनुगाव् आह यातं मा भैष्टम् अस्तु शम् ।
ब्रह्मतेजः समर्थोऽपि हन्तुं नेच्छे मतं तु मे ॥

श्रीधरः  ममैव तु मतं सम्मतम् । इदम् अत्र तत्त्वम्, यद्य् अपि सनकादीनां क्रोधो न सम्भवति, न च भगवत्पार्षदयोर् ब्राह्मणप्रातिकूल्यम्, न च भगवतः स्वभक्तोपेक्षा, न च वैकुण्ठगतानां पुनर् जन्म, तथापि भगवतः सिसृक्षादिवत् कदाचिद् युयुत्सा समजनि तदाऽन्येषाम् अल्पबलत्वात् स्वपार्षदानां तुल्यबलत्वेऽपि प्रातिपक्ष्यानुपपत्तेर् एताव् एव ब्राह्मणनिवारणे प्रवर्त्य तेषु च क्रोधम् उद्दीप्य तच्छापव्याजेन प्रतिपक्षौ विधाय युद्धकौतुकं सम्पादनीयम् इति भगवतैव व्यवसितं, अतः सर्वं सङ्गच्छते, तद् इदम् उक्तं शापो मयैव निमित इति, मा भैष्टम् इति, अस्तु शमिति, हन्तुं नेच्छे मतं तु मे इत्यादि च ॥२९॥

क्रमसन्दर्भः  तच्चिकीर्षितत्वम् एव स्पष्टयतिभगवान् इति । मा भैष्टम् अस्तु शम् इत्य् अस्य आसुरभावोऽपि भवतोर्जीवन्मुक्तानां देहावेश इव नटानां तत्तदनुकरणमिव च तदाभास एव स्यादिति भावः । तथैव हि व्याख्यास्यते तैः सप्तमे विष्णुचक्रहतांहसाव् इत्य् अत्र । तयोर् अंह एव हतं, न तु ताव् इति ।

तद् इदं षष्ठसन्दर्भे सप्तमवाक्यावतारिकायां क्वचिच् च लीलाशक्तिर् एवेत्य् आरभ्य, वस्तुतस् तेन तथा उक्तत्वेन कोपादिहेत्वभावात् इत्य् एवेत्य् अन्तेन विवृतम् अस्ति । तथा हि

क्वचिच् च लीलाशक्तिर् एव स्वयं तल्लीलामाधुर्यपोषाय प्रतिकूलेष्व् अनुकूलेषु चात्मोपकरणेषु तादृशशक्तिं विन्यस्य तादृशतत्प्रियजनानाम् अपि विषयावेशाद्याभासं सम्पादयति । यथा पूतनावर्णनेवल्गुस्मितापाङ्गविसर्गवीक्षितैर् मनो हरन्तीं वनितां व्रजौकसां [भा.पु. १०.१६.६] इति । तदाभासत्वविवक्षया च मनो हरन्तीं मनोहरेवाचरन्तीम् इति शिष्टम् उक्तम् । तद्दत्तशक्तित्वं च तस्यास् तत्रैव सूचितम्

न यत्र श्रवणादीनि रक्षोघ्नानि स्वकर्मसु ।
कुर्वन्ति सात्वतां भर्तुर् यातुधान्यश् च तत्र हि ॥ [भा.पु. १०.६.३] इत्य् अनेन ।

तथैवेदं घटते

अमंसताम्भोजकरेण रूपिणीं
गोप्यः श्रियं द्रष्टुम् इवागतां पतिम् ॥ [भा.पु. १०.६.६] इति ।

श्रियं प्राकृतसम्पदधिष्ठात्रीं पतिं यं कञ्चित् तदुचितप्राचीनपुण्यभाजम् इत्य् अर्थः । पूर्ववद् एव तां तीक्ष्णचित्तां [भा.पु. १०.६.९] इत्य् आदौ तत्प्रभया च धर्षिते निरीक्ष्यमाणे जननी ह्य् अतिष्ठतां [भा.पु. १०.६.९] इत्य् उक्तम् ।

एवम् एव क्वचित् तादृशानाम् अपि मायाभिभवाभासो मन्तव्यः । यथा प्रायो मायास्तु मे भर्तुर् नान्या मेऽपि विमोहिनी [भा.पु. १०.१३.३७] इत्य् आदिषु श्रीबलदेवादीनाम् । यथा च दैत्यजन्मनि जयविजययोः । अत्र पूर्वेषां स्वल्प एव तदाभासः, तयोस् तु सम्यग् इति विशेषः, तत्प्रेमादीनाम् अनावरणाद् आवरणाच् च ।

तत्र तयोर् वैरभावप्राप्तौ खलु मुनिकृतत्वं न स्यात् । मतं तु मे [भा.पु. ३.१६.२९] इत्य् अत्र भगवदिच्छायास् तत्कारणत्वेन स्थाप्तितत्वात् । नापि सा तदीयवैरभावाय सम्पद्यते स्वेच्छामयस्य [भा.पु. १०.१४.२] इत्यादिभ्यः । त्रैवर्गिकायासविघातम् अस्मत्पतिर् विधत्ते पुरुषस्य शक्र [भा.पु. ६.११.२३] इत्यादिभिः कैमुत्यापाताच् च । अत एवोक्तम्तथा न ते माधव तावकाः क्वचिद् भ्रश्यन्ति मार्गात् त्वयि बद्धसौहृदाः [भा.पु. १०.२.३३] इति । न च तयोर् एव स्वापराधभोगशीघ्रनिस्तारार्थम् अपि तादृशीच्छा जाता इति वाच्यम् । तादृशैः परमभक्तैर् हि भक्तिं विना सालोक्यादिकम् अपि नाङ्गीक्रियते । तत्सद्भावे निरयोऽप्य् अङ्गीक्रियत इति, नात्यन्तिकं विगणयन्त्य् अपि [भा.पु. ३.१५.४८] इत्य् आदेः, कामं भवः स्ववृजिनैर् निरयेषु नस् तात् [भा.पु. ३.१५.४९] इत्य् आदेश् च ।

अत एवाभ्याम् अपि तथैव प्रार्थितम्

मा वोऽनुतापकलया भगवत्स्मृतिघ्नो
मोहो भवेद् इह तु नौ व्रजतोर् अधोऽधः [भा.पु. ३.१५.३६] इत्य् अनेन ।

न च तयोर् वास्तववैरभावे सति भक्तान्तराणाम् अपि सुखं स्याद् इति वाच्यम् । भक्तिस्वभावभक्तसौहृदविरोधाद् एव । तस्मात् तयोर् वैरभावाभासत्व एव श्रीभगवतस् तयोर् अन्येषां भक्तानाम् अपि रसोदयः स्याद् इति स्थितम् । तत एवम् अर्थापत्तिलब्धं सर्वभक्तसुखदश्रीभगवदभिमतयुद्धकौतुकादिसम्पादनार्थं वैरभावात्मकमायिकोपाधिं स्वाभिकाणिमादिसिद्धिकेन शुद्धसत्त्वात्मकेन स्वविग्रहेण प्रविश्य स्वसान्निध्येन चेतनीकृत्य च विलीय स्थिताया अपि भक्तिवासनायाः प्रभावेन तत्रानाविष्टाव् एव तिष्ठतः । अतो वैरभावजस्मरणेन वैरभावोऽपगत इत्य् उभयम् अपि बाह्यम् । एतद् अभिप्रेत्यैव श्रीवैकुण्ठेनाप्य् उक्तम्यातं मा भैष्टम् अस्तु शं [भा.पु. ३.१६.२९] इति ।

तथा हि हिरण्याक्षयुद्धेपरानुषक्तं [भा.पु. ३.१८.९] इत्यादिपद्ये टीका च प्रचण्डमन्युत्वम् अधिक्षेपादिकं चानुकरणमात्रं दैत्यवाक्यभीतानां देवानां भयनिवृत्तये । वस्तुतस् तेन तथानुक्तत्वेन कोपादिहेत्वभावाद् इत्य् एषा ।

ब्रह्मतेज इति । यावत् ब्राह्मणत्वोपहितभक्तीनां सान्निध्यम् आसीत्, तावद् ब्रह्मण्यतागुण एव प्रबल आसीत् । अधुना शुद्धभक्तगुणसान्निध्ये तु शुद्धभक्तवात्सल्यम् एव । भक्तिविशेषं प्राप्यैव तद्गुणविशेषप्रकाशाद् इति भावः ।

एतत् पुरैव निर्दिष्टं रमया क्रुद्धया यदा
पुरापवारिता द्वारि विशन्ती मय्युपारते ॥ [भा.पु. ३.१६.३०]

एतद् इति पद्यं विगीतम् अपि सर्वत्र दृश्यते गुर्जरदेशे तु टीका चास्ति ॥२९॥

विश्वनाथः  तदैवोपस्थिताव् अनुगौ जयविजयौ दृष्ट्वाहयातम् इतो मर्त्यलोकं गच्छतम् । तदैव विरहव्याकुलौ फूत्कृत्य रुदन्तौ वीक्ष्य पुनः कृपार्द्रचित्तनवनीत आहमा भैष्टं शं कल्याणं युवयोर् अस्तु । इतो मा यातं, अत्रैव वैकुण्ठे मां सेवमानौ सदा तिष्ठतम् इति मापदम् उभयत्रान्वितम् । पुनर् आनन्दितौ तौ वीक्षाहब्रह्मशापं हन्तुं समर्थोऽप्य् अहं मे तु मम तु मतं नेच्छामि । ब्रह्मशापस्यामोघत्वमर्यादाया मयैव कृतत्वात् अतो वज्रस्यामोघत्वरक्षणार्थं गरुडो यथा पक्षांशम् एकं ददौ, तथैवैकांशेन एकैकप्रकाशेन असुरभावं गच्छतं वैकुण्ठेऽपि स्वस्वरूपेण तिष्ठतम् इत्य् अतो वामनचरिते

तान् अभिद्रवतो दृष्ट्वा दितिजानीकपान् नृप ।
प्रहस्यानुचरा विष्णोः प्रत्यषेधन्न् उदायुधाः ॥
नन्दः सुनन्दोऽथ जयो विजयः प्रबलो बलः ।
कुमुदः कुमुदाक्षश् च विष्वक्सेनः पतत्त्रिराट् ॥ [भा.पु. ८.२१.१५१६]

इत्य् आदिईनां युध्यमानानां भगवत्पार्षदानां मध्ये जयविजययोर् अप्य् उल्लेखं श्रूयते । तदा च तयोर् हिरण्याक्षत्वहिरण्यकशिपुत्वानन्तरं पार्षदत्वासुरत्वान्यथानुपपोअत्तेर् एवम् अवश्यम् एव व्याख्येयम् ॥२९॥

 ō)0(ō

॥ ३.१६.३० ॥

एतत् पुरैव निर्दिष्टं रमया क्रुद्धया यदा ।
पुरापवारिता द्वारि विशन्ती मय्य् उपारते ॥

श्रीधरः  यदा मयि उपारते योगनिद्रां गतवति सति द्वारि विशन्ती युवाभ्यां पुराऽपवारिता तदा क्रुद्धया रमया एतद् यद् ब्राह्मणैर् इदानीम् उक्तं तत् पुरैव निर्दिष्टम् ॥३०॥

क्रमसन्दर्भः  न व्याख्यातम्.

विश्वनाथः  अत्रैतत् पुरेति पद्यं सर्वत्र दृष्टम् अप्य् असाम्प्रदायिकत्वान् न व्याख्यातम् ॥३०॥

 ō)0(ō

॥ ३.१६.३१ ॥

मयि संरम्भयोगेन निस्तीर्य ब्रह्महेलनम् ।
प्रत्येष्यतं निकाशं मे कालेनाल्पीयसा पुनः ॥

मध्वः  अन्तर् भक्ता बहिर् वैरा हिरण्याद्या हरेर् मताः ।
तत्र भक्त्याभवन् पूता द्वेष आवेशकान् गताः ॥
ब्रह्मजा असुरा ये तु विष्णोः पार्षदतां गताः ।
कल्याद्याश् च हरेर् द्वेषम् अन्तः कृत्वा तमो गताः ॥ इति च ।

तस्मात् संरम्भोऽल्पफलः कथ्यत एव । भक्तियोग एव ब्रह्महेलननिस्तारकः ॥३१॥

श्रीधरः  प्रत्येष्यतं प्रत्येष्यथः । निकाशं समीपम् ॥३१॥

क्रमसन्दर्भः  तदपराधाभासदुःखफलभोगाभासानुवादेन मर्यादां रक्षन्न् आहमयीति । संरम्भस्य योगेन प्रतिफलेनाभासेनेत्य् अर्थः ॥३१॥

विश्वनाथः  न चैकांशेनासुरभावेऽपि चिन्ता कार्या, यतोऽहम् अप्य् अवतारत्रयेण युवाभ्यां सह वीररसमयं युद्धसुखम् अनुभविष्यामीत्य् असुरभावेऽपि मत्सेवैव भवद्भ्यां सम्पादयिष्यते । तृतीयेन तु जन्मनि साक्षाद् एव वां स्वीकरिष्ये इत्य् आहमयीति संरम्भेण क्रोधावेशेन योगः युद्धेषु मयि यः संयोगो ध्यानं वा तेन प्रत्येष्यतं प्रत्येष्यथः । निकाशं समीपम् ॥३१॥

 ō)0(ō

॥ ३.१६.३२ ॥

द्वाःस्थाव् आदिश्य भगवान् विमानश्रेणिभूषणम् ।
सर्वातिशयया लक्ष्म्या जुष्टं स्वं धिष्ण्यम् आविशत् ॥

न कतमेनापि व्याख्यातम्.

 ō)0(ō

॥ ३.१६.३३ ॥

तौ तु गीर्वाणऋषभौ दुस्तराद् धरिलोकतः ।
हतश्रियौ ब्रह्मशापाद् अभूतां विगतस्मयौ ॥

श्रीधरः  दुस्तराद् ब्रह्मशापात् हरिलोकतः पतन्ताव् इति शेषः । हरिलोकत एव हतश्रियाव् अभूताम् इति वा । विगतस्मयौ नष्टगर्वौ च ॥३३॥

क्रमसन्दर्भः  दुस्तरात् त्यक्तुम् अशक्याद् धेतोर् हतश्रियौ दुःखेन म्लानौ स्मितरहितौ चाभूताम् । ब्रह्मशापं लक्ष्यीकृत्य भगवदिच्छयैवेत्य् अर्थः ॥३३॥

विश्वनाथः  हरिलोकतः पतन्ताव् इति शेषः । विगतस्मयौ नष्टानन्दौ ॥३३॥

 ओ)०(ओ

॥ ३.१६.३४ ॥

तदा विकुण्ठधिषणात् तयोर् निपतमानयोः ।
हाहाकारो महान् आसीद् विमानाग्र्येषु पुत्रकाः ॥

श्रीधरः  विकुण्ठस्य धिषणात् स्थानात् । पुत्रका हे देवाः ॥३४॥

क्रमसन्दर्भः  न व्याख्यातम्.

विश्वनाथः  विकुण्ठस्य धिषणात् स्थानात् विमानाग्रेषु सत्यादिलोकस्थविमानश्रेष्ठेषु । पुत्रका हे देवाः ॥३४॥

 ओ)०(ओ

॥ ३.१६.३५ ॥

ताव् एव ह्य् अधुना प्राप्तौ पार्षदप्रवरौ हरेः ।
दितेर् जठरनिर्विष्टं काश्यपं तेज उल्बणम् ॥

श्रीधरः  काश्यपं तेजो वीर्यं प्रप्तौ ॥३५॥

क्रमसन्दर्भः  ताव् एवेति । तौ पार्षदरूपाव् एव सन्तौ अणिमाख्यसिद्ध्या प्राप्तौ प्रविष्टौ ॥३५॥

विश्वनाथः  काश्यपं तेजः कश्यपस्य वीर्यं प्रप्तौ स्वदेहत्वेनाङ्गीकृतवन्ताव् इत्य् अर्थः ॥३५॥

 ओ)०(ओ

॥ ३.१६.३६ ॥

तयोर् असुरयोर् अद्य तेजसा यमयोर् हि वः ।
आक्षिप्तं तेज एतर्हि भगवांस् तद् विधित्सति ॥

श्रीधरः  सहैव गर्भे प्रविष्टौ यमौ तयोस् तेजसा वस् तेज आक्षिप्तं तिरस्कृतम् । न चात्र प्रतिविधिः शक्यः । यत एतर्हीदानीं भगवान् एव तद् एवं विधातुम् इच्छति ॥३६॥

क्रमसन्दर्भः  तयोर् इत्य् अस्य टीकायां तद् एव विधातुम् इति तद् इत्य् अस्यैवार्थः । नोऽस्माकं भक्तानां तु सर्वदा क्षेमम् एव करिष्यति ॥३६॥

विश्वनाथः  यमयोः शेषेणान्तकतुल्ययोः । तर्हि किम् अप्य् उपशमनं कुर्व् इति चेत्, तत्र के वयं वराकाः ? शापभ्रष्टयोर् अपि भगवत्पार्षदयोर् उपरि नास्माकं प्रभुतेत्य् आहतत् खलूपशमनं स एव भगवान् विधातुम् इच्छति ॥३६॥

 ō)0(ō

॥ ३.१६.३७ ॥

विश्वस्य यः स्थितिलयोद्भवहेतुर् आद्यो
योगेश्वरैर् अपि दुरत्यययोगमायः ।
क्षेमं विधास्यति स नो भगवांस् त्र्यधीशस्
तत्रास्मदीयविमृशेन कियान् इहार्थः ॥

श्रीधरः  तथापि कोऽप्य् उपायो विचार्यताम् इति चेत् तत्राहविश्वस्येति । त्रयाणां गुणानाम् ईशः स एव सत्त्वोत्कर्षकाले नः क्षेमं विधास्यति । विमृशेन विमर्शनेन ॥३७॥

चैतन्यमतमञ्जुषा   उपसंहरतिविश्वस्येत्यादि ॥३७॥

क्रमसन्दर्भः  न व्याख्यातम्.

विश्वनाथः  ननु वयं सम्प्रति म्रियामहे, स कदा उपशमं विधास्यतीति चेत् तत्र भवन्तो म्रियन्तां जीवन्तु वा तस्यैवेच्छा कारणं किन्तु सम्प्रति पालनसमये स पालयिष्यत्य् एवेत्य् आहविश्वस्येति । तत्र प्रकारस् तु वयं नैव जानीम इत्य् आहयोगेश्वरैर् इति । तत्र सर्वज्ञानाम् अपि न ज्ञानम् इति भावः । ननु, तद् अप्य् अत्र विपत्ताव् अस्मदाश्वासनार्थं किम् अपि परामृशेति तत्राहतत्रास्मदीयेन विमृशेन विमर्शेन कियान् अर्ह्त इति अस्मद्विमृश्यम् अन्यथापि स कुर्याद् इति भावः ॥३७॥

इति सारार्थदर्शिन्यां हर्षिण्यां भक्तचेतसाम् ।
तृतीये षोडशोऽध्यायः सङ्गतः सङ्गतः सताम् ॥

ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यां संहितायां वैयासिक्यां तृतीयस्कन्धे विदुरमैत्रेयसंवादे जयविजयभ्रंशो नाम षोडशोऽध्यायः ॥

॥ ३.१६ ॥

(३.१७)
सप्तदशोऽध्यायः
हिरण्याक्षदिग्विजये आदिदैत्योत्पत्तिः

॥ ३.१७.१ ॥

मैत्रेय उवाच
निशम्यात्मभुवा गीतं कारणं शङ्कयोज्झिताः ।
ततः सर्वे न्यवर्तन्त त्रिदिवाय दिवौकसः ॥

श्रीधरः
ततः सप्तदशे जन्म तयोर् लोकभयङ्करम् ।
हिरण्याक्षप्रभावश् च वर्ण्यते दिग्जयेऽद्भुतः ॥

क्षेमं विधास्यतीति ब्रह्मवचनानन्तरं शङ्कया त्यक्ताः ॥१॥

क्रमसन्दर्भः  कारणं तस्योपद्रवस्योत्पत्तौ प्रतीकारे च हेतुम् । शङ्कया सन्देहेन ॥१॥

विश्वनाथः  
तयोर् जन्मन्य् अरिष्टाणि स्पष्टं सप्तदशेऽभवन् ।
उपाहसच् च दिग्जेता हिरण्याक्षः प्रचेतसम् ॥
शङ्कया उज्झिता भगवत्य् एव विश्वासेन इति भावः ॥१॥

 ओ)०(ओ

॥ ३.१७.२ ॥

दितिस् तु भर्तुर् आदेशाद् अपत्यपरिशङ्किनी ।
पूर्णे वर्षशते साध्वी पुत्रौ प्रसुषुवे यमौ ॥

श्रीधरः  भर्तुर् आदेशात् लोकान् सपालांस् त्रींश् चण्डि मुहुर् आक्रन्दयिष्यतः [भा.पु. ३.१४.३९] इति वाक्यात् । स्वापत्याभ्यां परिशङ्किनी देवोपद्रवं शङ्कमाना ॥२॥

क्रमसन्दर्भः  अपत्यपरिशङ्किनीति । शङ्कमाना सुरार्दनाद् [भा.पु. ३.१५.१] इति पूर्वोक्तत्वात् तस्मात् तत्र भययुक्ता ॥२॥

विश्वनाथः  भर्तुर् आदेशात् लोकान् क्रन्दयिष्यतीति तद्वाक्यात् अपत्याभ्यां सर्वलोकोपद्रवम् अपत्यं प्रति विष्णुहस्ततो वधाद् वा शङ्कमाना ॥२॥

 ō)0(ō

॥ ३.१७.३ ॥

उत्पाता बहवस् तत्र निपेतुर् जायमानयोः ।
दिवि भुव्य् अन्तरिक्षे च लोकस्योरुभयावहाः ॥

श्रीधरः  तत्र तदा निपेतुर् उद्बभूवुः । उरु भयम् आसमन्ताद् वहन्तीति ॥३॥

क्रमसन्दर्भः  न व्याख्यातम्.

विश्वनाथः  निपेतुर् उद्बभूवुः ॥३॥

 ओ)०(ओ

॥ ३.१७.४ ॥

सहाचला भुवश् चेलुर् दिशः सर्वाः प्रजज्वलुः ।
सोल्काश् चाशनयः पेतुः केतवश् चार्तिहेतवः ॥

श्रीधरः  अचलैः सहिता भुवः प्रदेशाः । केतवश् चोदयां चक्रुर् इति शेषः ॥४॥

क्रमसन्दर्भः  न व्याख्यातम्.

विश्वनाथः  केतवश् च उदगुर् इति शेषः ॥४॥

 ō)0(ō

॥ ३.१७.५ ॥

ववौ वायुः सुदुःस्पर्शः फूत्कारान् ईरयन् मुहुः ।
उन्मूलयन् नगपतीन् वात्यानीको रजोध्वजः ॥

मध्वः  फट्कारश् चैव फुत्कारास् तथा किलकिलादयः ।
अनुकारशब्दा विज्ञेया ये चान्ये तादृशा मताः ॥ इत्य् अभिधानम् ॥५॥

श्रीधरः  फूत्कारान् इति तीव्रवायुशब्दानुकरणम् । नगपतीन् महावृक्षान् । वात्या एवानीकं यस्य । रज एव ध्वजो यस्य ॥५॥

क्रमसन्दर्भः  न व्याख्यातम्.

विश्वनाथः  फूत्कारान् इति तीव्रवायुशब्दानुकरणम् । वात्या एवानीकं सेना यस्य सः ॥५॥

 ओ)०(ओ

॥ ३.१७.६ ॥

उद्धसत्तडिदम्भोद घटया नष्टभागणे ।
व्योम्नि प्रविष्टतमसा न स्म व्यादृश्यते पदम् ॥

श्रीधरः  उच्चैर् हसन्त्य इव तडितो येषु तेषाम् अम्बुदानां घटया समूहेन नष्टो भागणः सूर्यादिप्रभासमूहो यस्मिन् । पदं स्थानं न व्यादृश्यते स्म ईषद् अपि नादृश्यत ॥६॥

क्रमसन्दर्भः  न व्याख्यातम्.

विश्वनाथः  उच्चैर् हसन्त्य इव तडितो येषु तेषाम् अम्बुदानां घटया नष्टो भागणः सूर्यादिप्रभा यस्मिंस् तस्मिन् व्योम्नि पदं स्थानम् ॥६॥

 ओ)०(ओ

॥ ३.१७.७ ॥

चुक्रोश विमना वार्धिर् उदूर्मिः क्षुभितोदरः ।
सोदपानाश् च सरितश् चुक्षुभुः शुष्कपङ्कजाः ॥

श्रीधरः  वार्धिः समुद्रो विमना इव । उद्गता ऊर्मयो यस्मात् । क्षुभिता उदरस्था मकरादयो यस्मिन् । उदपानैर् वापीकूपादिभिः सहिताः । शुष्काणि पङ्कजानि यासु ॥७॥

क्रमसन्दर्भः  न व्याख्यातम्.

विश्वनाथः  वार्धिः समुद्रः । सोदपानाः सकूपाः ॥७॥

 ओ)०(ओ

॥ ३.१७.८ ॥

मुहुः परिधयोऽभूवन् सराह्वोः शशिसूर्ययोः ।
निर्घाता रथनिर्ह्रादा विवरेभ्यः प्रजज्ञिरे ॥

श्रीधरः  परिधयः परिवेषाः । सराह्वो राहुग्रस्तयोः । निर्घाता निरभ्रगर्जितानि । रथनिर्ह्रादतुल्या ध्वनयः । विवरेभ्यो गिरिगुहाभ्यः ॥८॥

क्रमसन्दर्भः  न व्याख्यातम्.

विश्वनाथः  निर्घाता निरभ्रगर्जितानि । रथनिर्ह्रादतुल्या ध्वनयः । विवरेभ्यो गिरिगुहाभ्यः ॥८॥

 ओ)०(ओ

॥ ३.१७.९ ॥

अन्तर्ग्रामेषु मुखतो वमन्त्यो वह्निम् उल्बणम् ।
सृगालोलूकटङ्कारैः प्रणेदुर् अशिवं शिवाः ॥

मध्वः  टङ्कारोऽप्य् अनुकारशब्दः । शृगालास् तत्र पुमांसः ।

अपि सम्भावनाप्रश्नगर्हाशङ्कासमुच्चये ।
नाशस् तत्र शृगालानां शिवानां चान्यथा स्वरः ॥ इत्य् आग्नेये ॥९॥

श्रीधरः  सृगालानाम् उलूकानां च टङ्कारैर् ध्वनिभिः सह । शिवाः सृगाल्यः ॥९॥

क्रमसन्दर्भः  न व्याख्यातम्.

विश्वनाथः  टङ्कारैर् ध्वनिभिः सह । शिवाः सृगालस्त्रियः ॥९॥

 ओ)०(ओ

॥ ३.१७.१० ॥

सङ्गीतवद् रोदनवद् उन्नमय्य शिरोधराम् ।
व्यमुञ्चन् विविधा वाचो ग्रामसिंहास् ततस् ततः ॥

श्रीधरः, विश्वनाथः  ग्रामसिंहाः श्वानः ॥१०॥

क्रमसन्दर्भः  न व्याख्यातम्.

 ō)0(ō

॥ ३.१७.११ ॥

खराश् च कर्कशैः क्षत्तः खुरैर् घ्नन्तो धरातलम् ।
खार्काररभसा मत्ताः पर्यधावन् वरूथशः ॥

मध्वः  खार्कारोऽप्य् आनुकारशब्दः ॥११॥

श्रीधरः  कर्कशैस् तीक्ष्णैः । हे क्षत्तः ! स्वार्कारो गर्दभजातिशब्दस् तस्मिन् रभसः सम्भ्रमो येषाम् । वरूथशः सङ्घशः ॥११॥

क्रमसन्दर्भः  न व्याख्यातम्.

विश्वनाथः  हे क्षत्तः ! खार्कारो गर्दभशब्दानुकरणं तेनैव रभसो हर्षो येषां ते ॥११॥

 ō)0(ō

॥ ३.१७.१२ ॥

रुदन्तो रासभत्रस्ता नीडाद् उदपतन् खगाः ।
घोषेऽरण्ये च पशवः शकृन्मूत्रम् अकुर्वत ॥

श्रीधरः  रासभशब्दात् त्रस्ताः सर्वतः क्रोशन्तः ॥१२॥

क्रमसन्दर्भः  न व्याख्यातम्.

विश्वनाथः  रासभात् गर्दभशब्दात् त्रस्ताः ॥१२॥

 ō)0(ō

॥ ३.१७.१३ ॥

गावोऽत्रसन्न् असृग्दोहास् तोयदाः पूयवर्षिणः ।
व्यरुदन् देवलिङ्गानि द्रुमाः पेतुर् विनानिलम् ॥

श्रीधरः  गावोऽत्रसन् त्रस्ताः । असृग् दोहाश् च बभूवुः । देवलिङ्गानि व्यरुदन्, प्रतिमानाम् अश्रुस्राव आसीद् इत्य् अर्थः ॥१३॥

क्रमसन्दर्भः  न व्याख्यातम्.

विश्वनाथः  असृग्दोहा रुधिरदुग्धाः । देवलिङ्गानि देवप्रतिमाः ॥१३॥

 ओ)०(ओ

॥ ३.१७.१४ ॥

ग्रहान् पुण्यतमान् अन्ये भगणांश् चापि दीपिताः ।
अतिचेरुर् वक्रगत्या युयुधुश् च परस्परम् ॥

श्रीधरः  पुण्यतमान् गुरुबुधादीन् भगणान् । बहूनि नक्षत्राणि चान्ये क्रूरग्रहा मङ्गलादयोऽतिचेरुर् अतिक्रम्य जग्मुर् वक्रगत्या प्रत्यावृत्य युयुधुश् च ॥१४॥

क्रमसन्दर्भः  न व्याख्यातम्.

विश्वनाथः  पुण्यतमान् बृहस्पतिशुक्रादीन् अन्ये क्रूरग्रहा मङ्गलादयोऽतिक्रम्य जग्मुर् वक्रगत्या प्रत्यावृत्य युयुधुः ॥१४॥

 ओ)०(ओ

॥ ३.१७.१५ ॥

दृष्ट्वान्यांश् च महोत्पातान् अतत्तत्त्वविदः प्रजाः ।
ब्रह्मपुत्रान् ऋते भीता मेनिरे विश्वसम्प्लवम् ॥

श्रीधरः  ब्रह्मपुत्रान् ऋते विना, तेषां स्वशापादिज्ञानात् ॥१५॥

क्रमसन्दर्भः  दृष्ट्वेति । ब्रह्मपुत्रान् सनकादीन् ऋते ब्रह्मसृष्टाः । सर्वा एव प्रजा अतत्तत्त्वविदो भीता विश्वसम्प्लवं मेनिरे । देवास् तु ब्रह्मवाक्यात् तत्त्वविदोऽभीता आसन्, न तु विश्वसम्प्लवं मेनिरे इत्य् अर्थः ॥१५॥

विश्वनाथः  ब्रह्मपुत्रान् सनकादीन् तेषां स्वशापादिज्ञानात् ॥१५॥

 ō)0(ō

॥ ३.१७.१६ ॥

ताव् आदिदैत्यौ सहसा व्यज्यमानात्मपौरुषौ ।
ववृधातेऽश्मसारेण कायेनाद्रिपती इव ॥

श्रीधरः  व्यज्यमानम् आत्मपौरुषं पूर्वसिद्धं स्वपौरुषं ययोः ॥१६॥

क्रमसन्दर्भः  ताव् इति । अत्रानयोर् अणिमादिशक्त्या गूढस्थितौ टीकासम्मतिश् च ॥१६॥

विश्वनाथः  ब्रह्मशापेऽपि भगवद्भक्तानां सर्वाधिक्यम् इति बोधयितुं तयोर् अकृतैर् अतिसुकृतैः त्रैलोक्याधिपत्यबलप्रभावभोगयोगैश्वर्यादीनि कृतैर् अपि बहुभिर् दुष्कृतैर् नरकयातनागन्धमात्राभावं च वक्तुम् आहताव् इति ॥१६॥

 ō)0(ō

॥ ३.१७.१७ ॥

दिविस्पृशौ हेमकिरीटकोटिभिर्
निरुद्धकाष्ठौ स्फुरदङ्गदाभुजौ ।
गां कम्पयन्तौ चरणैः पदे पदे
कट्या सुकाञ्च्यार्कम् अतीत्य तस्थतुः ॥

श्रीधरः  निरुद्धा व्याप्ताः काष्ठा दिशो याभ्याम् । स्फुरन्त्य् अङ्गदानि येषु ते भुजा ययोः । अङ्गदेति टाबन्तत्वम् आर्षम् । शोभना काञ्ची यस्यां तया कट्या ॥१७॥

क्रमसन्दर्भः  सोमपाशब्दवद् अङ्गदाशब्दोऽपि भवेत् ॥१७॥

विश्वनाथः  पञ्चषदिनवयस्त्वे एव ताव् एवम् अभूताम् इत्य् आहदिवीति । काष्था दिशः । अङ्गदेति टाबन्तत्वम् आर्षम् ॥१७॥

 ō)0(ō

॥ ३.१७.१८ ॥

प्रजापतिर् नाम तयोर् अकार्षीद्
यः प्राक् स्वदेहाद् यमयोर् अजायत ।
तं वै हिरण्यकशिपुं विदुः प्रजा
यं तं हिरण्याक्षम् असूत साग्रतः ॥

श्रीधरः  यमयोर् मध्ये यः स्वदेहात् प्रथमम् अजायत, तं यथा हिरण्यकशिपुं विदुः । सा दितिः प्रथमं यम् असूत, तं हिरण्याक्षं यथा विदुस् तथा नाम कृतवान् इत्य् अर्थः । अयं भावःयदा हि गर्भाधानसमये योनिपुष्पं विशद्वीर्यं द्विधा विभक्तम् आदिपश्चाद्भावेन प्रविशति, तदा यमौ भवतः । तयोश् च पितृतः प्रवेशक्रमविपर्ययेण मातृतः प्रसूतिः ।

यदा विशेद् द्विधाभूतं बीजं पुष्पं परिक्षरत् ।
द्वौ तदा भवतो गर्भौ सूतिर् वेशविपर्ययात् ॥ इति पिण्डसिद्धिस्मरणात् ।

अतः स्वदेहात् पूर्वं यो जातस् तस्य हिरण्यकशिपुर् इति दितिः प्रथमं यम् असूत तस्य हिरण्याक्ष इति नाम कृतवान् इति ॥१८॥

क्रमसन्दर्भः  न व्याख्यातम्.

विश्वनाथः  दशमेऽह्नि नामकरणम् आहप्रजापतिः कश्यपः । यमयोर् मध्ये स्वदेहाद् यः प्रथमम् अजायत, तं हिरण्यकशिपुं यथा विदुः, सा दितिः प्रथमं यम् असूत, तं हिरण्याक्षं यथा विदुस् तथा तयोर् नाम अकार्षीद् इति । यथातथयोर् अध्याहारेणान्वयः ।

यदा विशेद् द्विधाभूतं बीजं पुष्पं परिक्षरत् ।
द्वौ तदा भवतो गर्भौ सूतिर् वेशविपर्ययात् ॥ इति पिण्डसिद्धिस्मरणात् ।

पितृक्रमेण हिरण्यकशिपुर् ज्येष्ठः पित्रा कश्यपेन तस्यैवादाव् अहितत्वात् । तथा मातृक्रमेण हिरण्याक्षो ज्येष्ठः मात्रा दित्या तस्यैवादौ प्रसूतत्वात् । एवं क्रमाद् वैविध्येन द्वयोर् अपि ज्येष्ठत्वे पितुः प्राधान्यात् हिरण्यकशिपुर् एव ज्येष्ठत्वेन व्याहृतः ॥१८॥

 ओ)०(ओ

॥ ३.१७.१९ ॥

चक्रे हिरण्यकशिपुर् दोर्भ्यां ब्रह्मवरेण च ।
वशे सपालान् लोकांस् त्रीन् अकुतोमृत्युर् उद्धतः ॥

श्रीधरः  दोर्भ्याम् उद्धतो ब्रह्मवरेणाकुतोमृत्युः ॥१९॥

क्रमसन्दर्भः  न व्याख्यातम्.

विश्वनाथः  दोर्भ्यां बाहुबलेनैवेत्य् अर्थः । ब्रह्मवरेण चेति चकारात् ब्रह्मवरोऽपि तत्र सहायोऽभूद् इत्य् अर्थः ॥१९॥

 ओ)०(ओ

॥ ३.१७.२० ॥

हिरण्याक्षोऽनुजस् तस्य प्रियः प्रीतिकृद् अन्वहम् ।
गदापाणिर् दिवं यातो युयुत्सुर् मृगयन् रणम् ॥

श्रीधरः  रणं युद्धम् ॥२०॥

क्रमसन्दर्भः, विश्वनाथः  न व्याख्यातम्.

ō)0(ō

॥ ३.१७.२१२२ ॥

तं वीक्ष्य दुःसहजवं रणत्काञ्चननूपुरम् ।
वैजयन्त्या स्रजा जुष्टम् अंसन्यस्तमहागदम् ॥
मनोवीर्यवरोत्सिक्तम् असृण्यम् अकुतोभयम् ।
भीता निलिल्यिरे देवास् तार्क्ष्यत्रस्ता इवाहयः ॥

मध्वः न देवानां प्रजापानां विजेता वरतो विना ।
बलेन विद्यया वापि न समस्तत् पतीन् विना ।
वरोऽपि तादृशो यावच् छरीरं नान्यदेहगः ॥ इति तत्त्वनिर्णये ॥२१२२॥

श्रीधरः  दुःसहो जवो वेगो यस्य । रणन्तौ काञ्चनमयौ नूपुरौ यस्य । अंसे न्यस्ता महती गदा येन ॥२१॥

मनसा शौर्येण वीर्येण बलेन वरेण चोत्सिक्तं गर्वितम् । असृण्यं निरङ्कुशम् । निलिल्यिरे लीना बभूवुः ॥२२॥

क्रमसन्दर्भः  तम् इतियुग्मकम् ।

विश्वनाथः  मनोवीर्यवरैर् मनोबलदेहबलदेवताबलैर् उत्सिक्तं गर्वितम् । असृण्यं निरङ्कुशम् ॥२२॥

 ओ)०(ओ

॥ ३.१७.२३ ॥

स वै तिरोहितान् दृष्ट्वा महसा स्वेन दैत्यराट् ।
सेन्द्रान् देवगणान् क्षीबान् अपश्यन् व्यनदद् भृशम् ॥

श्रीधरः  स्वेन महसा तेजसा तिरोहितान् स दृष्ट्वा ज्ञात्वा क्षीबान् मत्तान् अपश्यन् सन् । “क्लीबान्” इति पाठे पौरुषहीनान् ॥२३॥

क्रमसन्दर्भः  न व्याख्यातम्.

विश्वनाथः  न पश्यन् क्षीबा मत्तः सन्, क्लीबान् इति पाठे पौरुषहीनान् ॥२३॥

 ō)0(ō

॥ ३.१७.२४ ॥

ततो निवृत्तः क्रीडिष्यन् गम्भीरं भीमनिस्वनम् ।
विजगाहे महासत्त्वो वार्धिं मत्त इव द्विपः ॥

श्रीधरः, क्रमसन्दर्भः  न व्याख्यातम्.

विश्वनाथः  स्वप्रतियोद्धारं दशदिक्षु क्वापि कम् अप्य् अदृष्ट्वा स्वीयमहाबलस्योष्मणानुतप्तो वारिधिमध्ये कथञ्चित् कश्चिद् वा तिष्ठेत् तेन सह युद्ध्येयेत्य् आकाङ्क्षया वार्धिं जगाहे ॥२४॥

 ō)0(ō

॥ ३.१७.२५ ॥

तस्मिन् प्रविष्टे वरुणस्य सैनिका
यादोगणाः सन्नधियः ससाध्वसाः ।
अहन्यमाना अपि तस्य वर्चसा
प्रधर्षिता दूरतरं प्रदुद्रुवुः ॥

श्रीधरः  सन्ना अवसन्ना धीर्येषाम् । वर्चसा तेजसा प्रघर्षिता अभिभूताः सन्तः ॥२५॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१७.२६ ॥

स वर्षपूगान् उदधौ महाबलश्
चरन् महोर्मीञ् छ्वसनेरितान् मुहुः ।
मौर्व्याभिजघ्ने गदया विभावरीम्
आसेदिवांस् तात पुरीं प्रचेतसः ॥

श्रीधरः  महोर्मीन् अभिजघ्ने । मौर्व्या मारयतीति मौर्वं कार्ष्णायसं तन्मय्या । यद् वा, मूर्वा नाम तृणविशेषः, तन्मयरज्ज्वा दृढनिबद्धयेत्य् अर्थः । विभावरीसञ्ज्ञाम् आसेदिवान् प्राप्तः ॥२६॥

क्रमसन्दर्भः  न व्याख्यातम्.

विश्वनाथः  वर्षपूगान् वर्षसमूहान् व्याप्य महोर्मीम् एव गदया जघ्ने । चलन् चपलः मौर्वं कार्ष्णायसं मुर्वानामतृणविशेषो वा तन्मय्या । अहो जलमध्ये काचित् पुरी वर्तते तद् इमां प्रविशामीति विभावरीसञ्ज्ञां प्राप्तः ॥२६॥

 ō)0(ō

॥ ३.१७.२७ ॥

तत्रोपलभ्यासुरलोकपालकं
यादोगणानाम् ऋषभं प्रचेतसम् ।
स्मयन् प्रलब्धुं प्रणिपत्य नीचवज्
जगाद मे देह्य् अधिराज संयुगम् ॥

श्रीधरः  असुराणां लोकः पातालं, तत्पालकम् । प्रलब्धुम् उपहसितुं प्रणिपत्य ॥२७॥

क्रमसन्दर्भः  असुरलोकाः दानवप्रायजनाः । तं गृहीत्वानयद् भृत्यो वरुणस्यासुरोऽन्तिकं [भा.पु. १०.२८.२] इति दशमात् ॥२७॥

विश्वनाथः  असुरलोकस्य पातालस्य पालकम् । प्रलब्धुम् उपहसितुं प्रणिपत्य ॥२७॥

 ओ)०(ओ

॥ ३.१७.२८ ॥

त्वं लोकपालोऽधिपतिर् बृहच्छ्रवा
वीर्यापहो दुर्मदवीरमानिनाम् ।
विजित्य लोकेऽखिलदैत्यदानवान्
यद् राजसूयेन पुरायजत् प्रभो ॥

श्रीधरः  यद् यस्माद् राजसूये भवान् अयजत् ॥२८॥

क्रमसन्दर्भः  न व्याख्यातम्.

विश्वनाथः  अयजद् भवान् इति पृथग्वाक्यं विजित्येति विपरीतलक्षणा, तेन तदानीं दैत्यानाम् अभावात् सर्वैर् अपि राजसूयः कर्तुं शक्यते स्म । तेन सम्प्रति मां जित्वा पुनर् अपि राजसूयं कुर्व् इति भावः । यद् वा, कृतोऽपि राजसूयस् तदैव ते सिद्ध्यति, यदि मां जयसीति भावः ॥२८॥

 ō)0(ō

॥ ३.१७.२९ ॥

स एवम् उत्सिक्तमदेन विद्विषा
दृढं प्रलब्धो भगवान् अपां पतिः ।
रोषं समुत्थं शमयन् स्वया धिया
व्यवोचद् अङ्गोपशमं गता वयम् ॥

श्रीधरः  उपशमं युद्धादिकौतुकाद् उपरमम् ॥२९॥

क्रमसन्दर्भः  न व्याख्यातम्.

विश्वनाथः  स्वया धिया शमयन्न् इति । अत्र मे रोषो न फलवान् भविष्यतीति परामार्शेनेत्य् अर्थः । उपशमं गताः वयं सम्प्रति प्रवयसोऽभूमेत्य् अर्थः । तेन यौवनावस्थायां यदि त्वां प्राप्स्यं तदा त्वादृशानां सहस्रम् अप्य् अजेष्यम् इति भावः । यद् वा, उपशमं सन्न्यासम् । तेन सन्न्यासं चेन् नाकरिष्यं तदाधुनापि त्वाम् अजेष्यम् इति भावः ॥२९॥

 ō)0(ō

॥ ३.१७.३० ॥

पश्यामि नान्यं पुरुषात् पुरातनाद्
यः संयुगे त्वां रणमार्गकोविदम् ।
आराधयिष्यत्य् असुरर्षभेहि तं
मनस्विनो यं गृणते भवादृशाः ॥

श्रीधरः  युद्धमार्गनिपुणं त्वां यस् तोषयिष्यति तम् इहि गच्छ । गृणते स्तुवन्ति ॥३०॥

क्रमसन्दर्भः  न व्याख्यातम्.

विश्वनाथः  तर्हि मे रणकण्डूयातः कथं निस्तारः ? तत्राहपश्यामीति । तस्मा हे असुरर्षभ ! त्वम् इहि गच्छ । मनस्विनः शूरा गृणते रणकण्डूयापहर्तृत्वेन स्तुवन्ति ॥३०॥

 ओ)०(ओ

॥ ३.१७.३१ ॥

तं वीरम् आराद् अभिपद्य विस्मयः
शयिष्यसे वीरशये श्वभिर् वृतः ।
यस् त्वद्विधानाम् असतां प्रशान्तये
रूपाणि धत्ते सदनुग्रहेच्छया ॥

श्रीधरः  आराच् छीघ्रम् । विस्मयो नष्टगर्वः । वीरशये रणाङ्गणे । रूपाणि वराहाद्यवतारान् ॥३१॥

क्रमसन्दर्भः  न व्याख्यातम्.

विश्वनाथः  ननु तं कतिभिर् दिनैर् लप्स्ये ? इति तत्राहतम् इति । आरात् पञ्चभिर् एव दिनैर् इत्य् अर्थः । विस्मयो विगतगर्वः सन् शयिष्यसे, सम्प्रति तु गर्वरोगपीडितो रणकण्डूयोद्वेगेन त्वं न शेषे इति भावः । वीरशये वीराः शेरते यत्र तत्र रणाजिरे इति तव शय्यापि समुचिता भविष्यतीत्य् अर्थः । तदा चरणाद्यङ्गयन्त्रणकारिणः परिचारका अपि बहवो भविष्यन्तीत्य् आहश्वभिर् इति ।

नन्व् एवं चेत्, तस्याकारं ज्ञापय । यथाधुनैव ब्रह्माण्डस्यान्तर्बहिर् अपि अनिव्ष्य तं निष्काश्य तेन सहाहं योत्स्ये, कथं स मां हन्याद् इति यूयं पश्यथ । इति तत्राहय इति । प्रशान्तये नाशाय रूपाणि वराहनृसिंहाद्याकारान् धत्ते इति सामान्यतो जानामि, त्वां तु केन रूपेण वधिष्यतीति विशेषं तु न जानामीत्य् अर्थः ॥३१॥

 ō)0(ō

इति सारार्थदर्शिन्यां हर्षिण्यां भक्तचेतसाम् ।
तृतीयेऽस्मिन् सप्तदशः सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
हिरण्याक्षदिग्विजये आदिदैत्योत्पत्तिर् नाम
सप्तदशोऽध्यायः
॥ ३.१७ ॥

(३.१८)
अष्टादशोऽध्यायः
हिरण्याक्षवधः

॥ ३.१८.१ ॥

मैत्रेय उवाच
तद् एवम् आकर्ण्य जलेशभाषितं
महामनास् तद् विगणय्य दुर्मदः ।
हरेर् विदित्वा गतिम् अङ्ग नारदाद्
रसातलं निर्विविशे त्वरान्वितः ॥

श्रीधरः
अष्टादशे हिरण्याक्ष धरोद्धर्तृवराहयोः ।
निर्विशेषं महायुद्धं देवक्षोभि निरूप्यते ॥

प्रतियोद्धारं श्रुत्वा महामनाः शयिष्यस इति यद् उक्तं तद् विगणय्यागणयित्वा । यतो दुर्मदः ॥१॥

क्रमसन्दर्भः  विगणय्य विशेषेण गणयित्वा सम्मत्य ॥१।

विश्वनाथः
असुरस्य वराहस्याप्य् उक्तिप्रत्युक्त्यनन्तरम् ।
अष्टादशे गदायुद्धं ब्रह्मभीतीदम् उच्यते ॥

प्रतियोद्धारं श्रुत्वा महामनाः सोत्साहचित्तः शयिष्यस इति प्रशान्तये [भा.पु. ३.१७.३१] इति यद् उक्तं तत् खलु स्ववधस्यासम्भवत्वनिश्चयात् विगणय्य अगणयित्वा तम् अहं क्व प्राप्स्यामीत्य् अन्विष्यन् दैवात् पुरो दृष्टान् नारदात् पृष्टात् हरेर् गतिं गमनं विदित्वा रसातलं गर्भोदम् एव प्रविवेश ॥१॥

 ओ)०(ओ

॥ ३.१८.२ ॥

ददर्श तत्राभिजितं धराधरं
प्रोन्नीयमानावनिम् अग्रदंष्ट्रया ।
मुष्णन्तम् अक्ष्णा स्वरुचोऽरुणश्रिया
जहास चाहो वनगोचरो मृगः ॥

श्रीधरः  अभितो जयतीत्य् अभिजित् तं श्रीहरिम् । प्रकर्षेणोर्ध्वं नीयमानावनिर् येन । अग्रदंष्ट्रया दंष्ट्राग्रेण स्वरुचो हिरण्याक्षतेजांस्य् अरुणश्रिया युक्तं यत् तेनाक्ष्णा नेत्रेण मुष्णन्तं तिरस्कुर्वन्तम् । अहो चित्रं वनगोचरो मृगो वारिचरो वराहः ॥२॥

क्रमसन्दर्भः  अरुणश्रियेति अक्ष्णः सामानाधिकरण्यं पुंवत् त्वं च भाषितपुंस्कत्वात् ॥२॥

विश्वनाथः  पूर्वोक्ते वराहचरिते युद्धलीला विशेषतो न विवृतेति तां विवरितुम् आहददर्शेत्य् आदि । अभितो जयतीत्य् अभिजित् तं, अभिजिन्नक्षत्राधिदैवतं वा । प्रकर्षेणोर्ध्वं नीयमानावनिर् येन । अग्रदंष्ट्रया दंष्ट्राग्रेण स्वरुचो हिरण्याक्षतेजांस्य् अरुणश्रिया युक्तं यत् तेनाक्ष्णा नेत्रेण मुष्णन्तं तिरस्कुर्वन्तम् । अहो चित्रं वनगोचरो मृगो वारिचरो वराहः ॥२॥

 ओ)०(ओ

॥ ३.१८.३ ॥

आहैनम् एह्य् अज्ञ महीं विमुञ्च नो
रसौकसां विश्वसृजेयम् अर्पिता ।
न स्वस्ति यास्यस्य् अनया ममेक्षतः
सुराधमासादितसूकराकृते ॥

श्रीधरः  एह्य् आगच्छ । रसौकसां पातालवासिनां नोऽस्माकं समर्पिता । अन्यथा पातालावतरणम् अस्या न घटत इति भावः । हिरण्याक्षेणाधिक्षेपार्थं प्रयुक्तापि भारती वस्तुतो भगवन्तं स्तौति । तथा हिवनगोचरो जले शयानः श्रीनारायणः स एव योगिभिर् मृग्यते, दुष्टान् वा हन्तुं मृगयत इति मृगः । अज्ञ नास्ति ज्ञो यस्मात् सर्वज्ञेत्य् अर्थः । सुरा अधमा यस्मात्, हे सुरोत्तम ! ममेक्षमाणस्यापि सतो माम् अनादृत्यापि त्वम् अनया सह वर्तमानो नोऽस्मदीयं स्वस्ति समस्तं मङ्गलं राज्यं यास्यसि प्राप्स्यसि नात्र सन्देहः । तथाप्य् अस्मत्कृपया विमुञ्चेत्य् अर्थः । आसादिता लीलया स्वीकृता सूकराकृतिर् येन ॥३॥

क्रमसन्दर्भः  दैत्यभावस्याभासमात्रत्वम् एव व्यर्थेन तदीयवाक्येन बोधयतिआहेति त्रिभिः । रसौकसाम् इति सम्प्रति तु विजिते स्वर्ग एवानयोर् वासः सम्पन्न इति गम्यते । रसाया अपि पृथ्वीविवरत्वान् न स्वस्तीत्य् अत्र अनचि च [पा. ८.४.४७] इति, वा शरि [पा. ८.३.३६] इति च सकारद्वयसिद्धेर् व्याख्याद्वयम् ॥३॥

विश्वनाथः  एह्य् आगच्छ । रसौकसां पातालवासिनां नोऽस्माकं समर्पिता । अन्यथा पातालावतरणम् अस्या न घटत इति भावः । हिरण्याक्षेणाधिक्षेपार्थं प्रयुक्तापि भारती वस्तुतो भगवन्तं स्तौति । तथा हिवनगोचरो जले शयानः श्रीनारायणः स एव योगिभिर् मृग्यते, दुष्टान् वा हन्तुं मृगयत इति मृगः । अज्ञ नास्ति ज्ञो यस्मात् सर्वज्ञेत्य् अर्थः । सुरा अधमा यस्मात्, हे सुरोत्तम ! ममेक्षमाणस्यापि सतो माम् अनादृत्यापि त्वम् अनया सह वर्तमानो नोऽस्मदीयं स्वस्ति समस्तं मङ्गलं राज्यं यास्यसि प्राप्स्यसि नात्र सन्देहः । तथाप्य् अस्मत्कृपया विमुञ्चेत्य् अर्थः । आसादिता लीलया स्वीकृता सूकराकृतिर् येन ॥३॥


 ओ)०(ओ

॥ ३.१८.४ ॥

त्वं नः सपत्नैर् अभवाय किं भृतो
यो मायया हन्त्य् असुरान् परोक्षजित् ।
त्वां योगमायाबलम् अल्पपौरुषं
संस्थाप्य मूढ प्रमृजे सुहृच्छुचः ॥

श्रीधरः  अभवाय नाशाय भृतः पुष्टः । वस्तुतस् तु मोक्षाय भृतो धृत आश्रित इत्य् अर्थः । यो भवान् परोक्षेण चौर्येण जयतीति तथा । वस्तुतस् तु दूरत एव स्थित्वा जयतीति । संस्थाप्य हत्वा । वस्तुतस् तु योगमायारूपम् अचिन्त्यं बलं यस्य । अल्पं पौरुषं यस्मात् । तं त्वां सम्यक् स्थापयित्वा । भक्त्या हृदि स्थिरीकृत्येत्य् अर्थः । हे मूढप्र, मूढान् प्राति आप्याययतीति तथा । प्रा पूर्ताव् इति धातुः । सुहृदां शुचः संसारदुःखानि मृजे नाशयामि । यतस् त्वं स्मर्तुर् बान्धवान् अपि मोचयसीति भावः ।

क्रमसन्दर्भः  वास्तवार्थे मूढान् भक्तिविवशान् प्रतीति तथाविधः ॥४॥

विश्वनाथः  सपत्नैर् देवैर् नोऽस्माकम् अभवाय नाशाय त्वं भूतः किं पालितः यो माययैव हन्ति, अतः परोक्षं जयति, न तु साक्षात् तं त्वां योगमायैव, न तु दैहिकं बलं यस्य तं संस्थाप्य हत्वा सुहृदां शुचः शोकाश्रूणि प्रमृजामि । पक्षे, अभवाय मोक्षाय भृतः धृतः आश्रित इत्य् अर्थः । किन्तु, मायया कृपया असुरान् अपि यो हन्ति स्वकर्तृकहननेन तेषाम् अपि सद्गतिं करोति । अत एव कृपाधिक्याद् एव परोक्षोऽपि सर्वेषां प्रत्यक्षीभूतोऽपि जयसि देवतान्तरेभ्योऽल्पसाधनेनैव प्रत्यक्षीभूतेभ्योऽपि बहुतरसाधनैर् अप्य् असाक्षाद्भूतस् त्वं तेभ्यः सर्वेभ्य उत्कर्षेण वर्तस इत्य् अर्थः । योगमायारूपम् अचिन्त्यं बलं यस्य तं, अल्पपौरुषं पुरुषस्य महत्स्रष्टुः कर्म पौरुषं विश्वसृष्ट्यादि तद् अपि अल्पम् अननुरूपं यस्य तं त्वां सम्यक् स्थापयित्वा स्वहृदयमन्दिरे भक्त्या स्थिरीकृत्येत्य् अर्थः । हे मूढप्रमूढान् प्राति स्वभक्तिदानेनाप्ययतीति तथा, प्रा पूर्तौ, सुहृदः शुचः संसारदुःखानि मृजे नाशयामि यतस् त्वं स्मर्तुर् बान्धवान् अपि मोचयसीति भावः ॥४॥

 ओ)०(ओ

॥ ३.१८.५ ॥

त्वयि संस्थिते गदया शीर्णशीर्षण्य्
अस्मद्भुजच्युतया ये च तुभ्यम् ।
बलिं हरन्त्य् ऋषयो ये च देवाः
स्वयं सर्वे न भविष्यन्त्य् अमूलाः ॥

श्रीधरः  अस्मद् भुजच्युतयापि गदया अशीर्णं शीर्षं यस्य तथाभूते त्वयि सुखं स्थिते सति ये तुभ्यम् अधुना बलिं हरन्ति नवीना भक्ताः, ये च पूर्वे भक्ता ऋषयो देवाश् च, ते सर्वे स्वयम् एवोद्यमं विनैवामूला न भविष्यन्ति, किन्तु दृढमूल एव भविष्यन्तीत्य् अर्थः ॥५॥

क्रमसन्दर्भः  न व्याख्यातम्.

विश्वनाथः  संस्थिते मृते सति न भविष्यन्ति, पक्षे अस्मद्भुजचातुर्यापि गदया अशीर्णं शीर्षं यस्य तस्मिन् संस्थिते सति ये तुभ्यम् अधुना बलिं हरन्ति, नवीना भक्ता ये च पूर्वे भक्ता ऋषयो देवाश् च ते सर्वे स्वयम् एव उद्यमं विनैव अमूला न भविष्यन्ति किन्तु दृढमूला एव भविष्यन्तीत्य् अर्थः ॥५॥

 ō)0(ō

॥ ३.१८.६ ॥

स तुद्यमानोऽरिदुरुक्ततोमरैर्
दंष्ट्राग्रगां गाम् उपलक्ष्य भीताम् ।
तोदं मृषन् निरगाद् अम्बुमध्याद्
ग्राहाहतः सकरेणुर् यथेभः ॥

श्रीधरः  स हरिर् अरेर् दुरुक्तान्य् एव तोमराः शस्त्रविशेषास् तैस् तुद्यमानो व्यथ्यमानो दंष्ट्राग्रगतं पृथ्वीं भीताम् आलक्ष्य तोदं दुरुक्तव्यथां मृषन् सहमान एव निर्गतः । करेणुर् हस्तिनी । वस्तुतस् त्व् अरिदुरुक्ततोमरैर् निमित्तभूतैस् तुद्यमानः । यथाश्रुतार्थग्राहिणां ब्रह्मादीनां व्यथां दृष्ट्वानुकम्पया पीड्यमान इत्य् अर्थः । तोदं मृषन्न् इत्य् अस्याप्य् अयम् एवार्थः ॥६॥

क्रमसन्दर्भः  स तुद्यमानेति । अत्र वास्तवार्थेन तयोर् निगूढभक्तभावत्वं स्पष्टम् एवाङ्गीकृतम् ॥६॥

विश्वनाथः  स हरिर् अरेर् असुरस्य दुरुक्तितोमरैस् तुद्यमानः । पक्षे, अरिदुरुक्तितोऽमरैर् एव निमित्तभूतैस् तुद्यमानः यथाश्रुतार्थग्राहिणां ब्रह्मादीनां व्यथां दृष्ट्वा अनुकम्पया पीड्यमान इत्य् अर्थः । तोदं पाक्षिकदुरुक्तव्यथां मृषन् । पाक्षिकसूक्तसुखप्राप्त्या सहमान इत्य् अर्थः । अत एव ग्राहेण आहतः अहतश् च करेणुर् हस्तिनी ॥६॥

 ओ)०(ओ

॥ ३.१८.७ ॥

तं निःसरन्तं सलिलाद् अनुद्रुतो
हिरण्यकेशो द्विरदं यथा झषः ।
करालदंष्ट्रोऽशनिनिस्वनोऽब्रवीद्
गतह्रियां किं त्व् असतां विगर्हितम् ॥

श्रीधरः  सलिलान् निर्गच्छन्तम् अनुगतः सन् । हिरण्यवत् कपिशाः केशा यस्य दैत्यस्य । झषो मकरः । करालास् तुङ्गा दंष्ट्रा यस्य । अशनिवन्निःस्वनो यस्य । निर्लज्जानाम् असतां किं विगर्हितम् अस्ति । निन्दाभयाभावात् पलायनम् अपि न निन्दितम् इत्य् अर्थः । यद्वा लोकोपकाराय भुवम् उद्धरतोऽनुद्रवणम् अनुचितं मन्वानो दैतय् आत्मानम् एवाधिक्षिपति । गतह्रियां स्वार्थैकपराणाम् असताम् अस्माकं किं विगर्हितगणनास्ति, अपि तु नास्त्य् एव । धिग् अस्मान् इत्य् अब्रवीद् इत्य् अर्थः ॥७॥

क्रमसन्दर्भः  तम् इति । अत्र वस्तुतः कैमुतिकेनैव श्रीवराहदेवस्य हिरण्याक्षस्य च तज्ज्ञानाद् उभयस्यापि वास्तवार्थस्य स्तुताव् एव पर्यवसानं गम्यते ॥७॥

विश्वनाथः  तं भगवन्तम् अनुद्रुतोऽनुधावन्, गतह्रियां निर्लज्जानाम् असताम् अवीराणां किं विगर्हितम्, अपि तु नैव निन्दा । प्रतियोद्धारं दृष्ट्वा पलायनं नायुक्तम् इत्य् अर्थः ।

पक्षे, गता प्राप्ता ह्रीर् यैस् तेषां कृपालूनां विगर्हितं, अपि तु कृपालुत्वाद् दंष्ट्राश्रितभूरक्षणार्थं किञ्चित् पलायनम् अपि न निन्दितम् इत्य् अर्थः । यद् वा, लोकोपकाराय भुवम् उद्धरतो भगवतोऽनुद्रवणम् अनुचितं मन्वानो दैत्य आत्मानम् एवाधिक्षिपति गतह्रियां स्वार्थैकपराणाम् असताम् अस्माकं किं विगर्हितगणनास्ति, अपि तु नास्त्य् एव धिग् अस्मान् इत्य् अब्रवीद् इत्य् अर्थः ॥७॥

 ओ)०(ओ

॥ ३.१८.८ ॥

स गाम् उदस्तात् सलिलस्य गोचरे
विन्यस्य तस्याम् अदधात् स्वसत्त्वम् ।
अभिष्टुतो विश्वसृजा प्रसूनैर्
आपूर्यमाणो विबुधैः पश्यतोऽरेः ॥

श्रीधरः  स भगवान् विश्वसृजाभिष्टुतो विबुधैश् च प्रसूनैर् आपूर्यमाणः । पाठान्तरे विश्वसृजां प्रसूनैर् विबुधैर् अभिष्टुत इति । सलिलस्योदस्ताद् उपरि व्यवहारगोचरे देशे गां पृथ्वीं विन्यस्य तस्यां स्वसत्त्वम् आधारशक्तिं निहितवान् । अरेस् तस्य पश्यत एव ॥८॥

क्रमसन्दर्भः  न व्याख्यातम्.

विश्वनाथः  पृथ्वीयं बिभेतीत्य् एतत्सहितस्य ममासुरेण सह युद्धं न साध्व् इति स भगवान् गां पृथ्वीं सलिलस्योदस्ताद् उपरि गोचरे स्वनयनगोचरे देशे विन्यस्य निधाय तस्यां गवि स्वसत्त्वं स्वशक्तिं न्यधात्, यथा जले सा न मज्जेद् इत्य् अर्थः । विश्वसृजाम् इति पाठे प्रजापतिभिर् विबुधैश् च प्रसूनैर् वृष्यमाणैर् आपूर्यमाणः । पश्यतः पश्यन्तम् अरिम् अनादृत्य ॥८॥

 ओ)०(ओ

॥ ३.१८.९ ॥

परानुषक्तं तपनीयोपकल्पं
महागदं काञ्चनचित्रदंशम् ।
मर्माण्य् अभीक्ष्णं प्रतुदन्तं दुरुक्तैः
प्रचण्डमन्युः प्रहसंस् तं बभाषे ॥

श्रीधरः  परा पराक् पृष्ठतोऽनुषक्तं लग्नम् । तपनीयोपकल्पं सुवर्णाभरणम् । काञ्चनमयश् चित्रो दंशः कवचं यस्य तं दैत्यम् । प्रचण्डमन्युत्वम् अधिक्षेपादिकं चानुकरणमात्रं दैत्यवाक्यभीतानां देवानां भयनिवृत्तये । वस्तुतस् तेन तथानुक्तत्वेन कोपादिहेत्वभावात् ॥९॥

क्रमसन्दर्भः  परानुषक्तेति । अत्रापि तद्वत् । अग्रिमाध्याये कराला [भा.पु. ३.१९.८] इत्य् आदाव् अपि । तथापि सप्तमस्कन्धे यच् छ्रीयुधिष्ठिरेण तद्दुरुक्तिनिन्दनं श्रीनारदेन च भगवतस् तदस्पृश्यतया सिद्धान्तितं, तद् औपाधिकानुकरणमात्रम् अवलम्ब्येति ज्ञेयम् ॥९॥

विश्वनाथः  परा पृष्ठतो अनुषक्तं लग्नं तपनीयोपकल्पं स्वर्णालङ्कारं दंशं कवचं दुरुक्तैस् तदन्तं न तु सूक्तैर् इति भावः । अत एव दुर्क्तश्रवणेन प्रचण्डमन्युः, सूक्तश्रवणस्य प्रतिवचनम् अवश्यम् अपेक्षत इत्य् अतो भगवद्वाक्येऽपि द्वितीयोऽर्थो व्याख्यायते ॥९॥

 ओ)०(ओ

॥ ३.१८.१० ॥

श्रीभगवान् उवाच
सत्यं वयं भो वनगोचरा मृगा
युष्मद्विधान् मृगये ग्रामसिंहान् ।
न मृत्युपाशैः प्रतिमुक्तस्य वीरा
विकत्थनं तव गृह्णन्त्य् अभद्र ॥

श्रीधरः  ग्रामसिंहान् शुनः । प्रतिमुक्तस्य बद्धस्य । विकत्थनं श्लोघाम् ॥१०॥

क्रमसन्दर्भः  सत्यम् इत्यादि श्रीभगवद्वाक्यानि च केवलोपाधिदृष्ट्या तानि चोपहासपराण्य् अपि वास्तवार्थम् अपि वहन्ति । तत्र वनगोचरत्वम् एकान्तवासत्वं ज्ञेयम् । तथापि कृपया युष्मद्विधान् ग्राम्यविषयासक्तश्रेष्ठान् मृगये मृगयामहे मोचयितुम् अन्वेषयामः । नन्व् अविनीतान् अस्मान् कथं कृपयसि ? तथाहन मृत्युपाशैर् इति ॥१०॥

विश्वनाथः  ग्रामसिंहान् शुनः । वीरा अस्मद्विधाः प्रतिमुक्तस्य बद्धस्य, पक्षे वनगोचराः वनस्थैस् त्यक्तविषयभोऐर् भक्तैर् एव दृश्यास् तद् अपि कृपयैव ग्रामसिंहान् ग्रामस्था विषयासक्तास् तन्मुखान् अपि मृगये स्वपदं दातुम् अन्वेषयामि ।

नन्व् आत्मश्लाघिनो दुर्विनीतान् कथं कृपयसीति तत्राहवीराः अस्मद्विधा दयावीरास् तव विकत्थनं दोषं न गृह्णन्ति । अत एव तव कथम्भूतस्य मृत्युपाशैः प्रतिमुक्तस्य अतिशयेन त्यक्तस्य असमदनुकम्पितजने मृत्योर् अनधिकारात् । हे अभद्र ! न विद्यते भद्रं यस्मात् ॥१०॥

 ō)0(ō

॥ ३.१८.११ ॥

एते वयं न्यासहरा रसौकसां
गतह्रियो गदया द्रावितास् ते ।
तिष्ठामहेऽथापि कथञ्चिद् आजौ
स्थेयं क्व यामो बलिनोत्पाद्य वैरम् ॥

श्रीधरः  न्यासहरा निक्षेपहराः । द्राविताः पलायनं कारिताः । अथाप्य् असमर्था अपि तिष्ठामः । तत् किम् ? यतः स्थेयं स्थातव्यम् एवास्माभिः । तत् किम् ? इत्य् अत आहक्व यामः ? गन्तव्यदेशाभावात् ॥११॥

क्रमसन्दर्भः  न व्याख्यातम्.

विश्वनाथः  काकूक्त्या उपहसतिन्यासहरा न्यस्तवस्तुहरा द्राविताः पलायनं कारिताः, अथाप्य् असमर्था अपि । ननु किम् अनेन क्लेशेन यथेष्टं पलायध्वं, तत्राहस्थेयम् एव यतः क्वेत्य् आदि ।

पक्षे, रसौकसाम् असुराणाम् अपि न्यासहरा भक्त्या समर्पितपूजोपहारग्राहिणः गतह्रियः भक्तवात्सल्याद् एव हेतोर् न लज्जामहे इत्य् अर्थः । यतो गदया तव स्तुतिवाच्य द्राविता द्रुतचित्तीकृता, गदेर् भिदादित्वाद् अङ् । अथापि तद् अपि त्वया सह आजौ युद्धेऽपि तिष्ठामहेस्वबलोद्रेकं प्रकाशयाम इत्य् अर्थः । प्रकाशने आत्मनेपदम् ।

ननु हे प्रभवो वैकुण्ठं गत्वा सुखेन विराजध्वं, किं युद्धक्लेशेन ? तत्राहस्थेयम् इति सनकादिद्वारा अभिशापेन वैरम् उत्पाद्य युद्धसुखार्थं बलिना त्वया सहाजौ स्थेयम् एव क्व यामः ॥११॥

 ओ)०(ओ

॥ ३.१८.१२ ॥

त्वं पद्रथानां किल यूथपाधिपो
घटस्व नोऽस्वस्तय आश्व् अनूहः ।
संस्थाप्य चास्मान् प्रमृजाश्रु स्वकानां
यः स्वां प्रतिज्ञां नातिपिपर्त्य् असभ्यः ॥

श्रीधरः  पद्रथानां पदातीनां ये यूथपास् तेषाम् अधिपः । मुख्य इत्य् अर्थः । अस्वस्तये पराभवार्थम् आशु घटस्व यतस्व । अनूहो निर्वितर्कः । यो नातिपिपर्ति न पूरयति पालयति वा असाव् असभ्यः सभायाम् अनर्हः ॥१२॥

क्रमसन्दर्भः  न व्याख्यातम्.

विश्वनाथः  पद्रथानां पदातीनां ये यूथपास् तेषाम् अधिपः अस्वस्तये पराभवार्थम् आशु घटस्व यतस्व । अनूहो निर्वितर्कः । यो नातिपिपर्ति न पूरयति असाव् असभ्यः सभायाम् अनर्हः ।

पक्षे, त्वयैव प्रेम्णा मद्युद्धसुखोत्पादनार्थं प्रतिज्ञाय असुरभावोऽङ्गीकृतः । अतो यः स्वाम् इत्य् आदि । अत एव त्वम् इत्य् आदि नोऽस्मान् सुखयितुं घटस्व । क्रियार्थोपपदस्येत्यादिना चतुर्थी । असूनाम् अस्वस्तये स्वप्राणत्यागार्थं किं कृत्वा संस्थाप्य हृदये सम्यक् स्थिरीकृत्य स्वीयानां कानाम् आनन्दानां सम्बन्धि अश्रु प्रमृज ॥१२॥

 ओ)०(ओ

॥ ३.१८.१३ ॥

मैत्रेय उवाच
सोऽधिक्षिप्तो भगवता प्रलब्धश् च रुषा भृशम् ।
आजहारोल्बणं क्रोधं क्रीड्यमानोऽहिराड् इव ॥

श्रीधरः  सोऽधिक्षिप्तः सत्यं वयम् इति श्लोकेन । रुषा प्रलब्ध उपहसितश् च एते वयम् इति द्वाभ्याम् । क्रीडां कार्यमाणोऽहिराट् महासर्प इव ॥१३॥

क्रमसन्दर्भः  न व्याख्यातम्.

विश्वनाथः  सोऽधिक्षिप्तः सत्यं वयम् इति श्लोकेन रुषा प्रलब्ध उपहसितः । एते वयम् इति द्वाभ्याम् । क्रीडां कार्यमाणोऽहिराट् महासर्प इव । पक्षे, अधिक्षिप्तः अधिकारात् पार्षदत्वलक्षणात् क्षिप्तः । अत एव रुषा कर्त्र्या प्रकर्षेण लब्धश् च । भगवदिच्छाप्रयुक्तब्रह्मशापवशात् शुद्धसत्त्वमयोऽपि तमोमयोऽभूद् इत्य् अर्थः । तदा तु युद्धकाले आसम्यक्प्रकारेणैव उल्बणम् अत्युद्रिक्तं क्रोधं जहार जग्राह ॥१३॥

 ō)0(ō

॥ ३.१८.१४ ॥

सृजन्न् अमर्षितः श्वासान् मन्युप्रचलितेन्द्रियः ।
आसाद्य तरसा दैत्यो गदया न्यहनद् धरिम् ॥

श्रीधरः  मन्युना प्रचलितानि क्षुभितानीन्द्रियाणि यस्य ॥१४॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१८.१५ ॥

भगवांस् तु गदावेगं विसृष्टं रिपुणोरसि ।
अवञ्चयत् तिरश्चीनो योगारूढ इवान्तकम् ॥

श्रीधरः, विश्वनाथः  अन्तकं मृत्युम् ॥१५॥

क्रमसन्दर्भः  न व्याख्यातम्.

 ō)0(ō

॥ ३.१८.१६ ॥

पुनर् गदां स्वाम् आदाय भ्रामयन्तम् अभीक्ष्णशः ।
अभ्यधावद् धरिः क्रुद्धः संरम्भाद् दष्टदच्छदम् ॥

न कतमेनापि व्याख्यातम्.

 ō)0(ō

॥ ३.१८.१७ ॥

ततश् च गदयारातिं दक्षिणस्यां भ्रुवि प्रभुः ।
आजघ्ने स तु तां सौम्य गदया कोविदोऽहनत् ॥

श्रीधरः  सौम्य विदुर । तां गदाम् अप्राप्ताम् एवाहनत् ॥१७॥

क्रमसन्दर्भः  न व्याख्यातम्.

विश्वनाथः  सोऽसुरस् तु तां भगवद्गदाम् अप्राप्ताम् एवाहनत् ॥१७॥

 ō)0(ō

॥ ३.१८.१८ ॥

एवं गदाभ्यां गुर्वीभ्यां हर्यक्षो हरिर् एव च ।
जिगीषया सुसंरब्धाव् अन्योन्यम् अभिजघ्नतुः ॥

श्रीधरः, विश्वनाथः  हर्यक्षो हिरण्याक्षः ॥१८॥

क्रमसन्दर्भः  न व्याख्यातम्.

ō)0(ō

॥ ३.१८.१९ ॥

तयोः स्पृधोस् तिग्मगदाहताङ्गयोः
क्षतास्रवघ्राणविवृद्धमन्य्वोः ।
विचित्रमार्गांश् चरतोर् जिगीषया
व्यभाद् इलायाम् इव शुष्मिणोर् मृधः ॥

मध्वः  अक्षतः क्षतवद् विष्णुर् असमः समवत् तथा ।

अजितो जितवच् चैव ज्ञोऽज्ञवच् च प्रकाशयेत् ।
सर्वरूपेष्व् अनन्तोऽपि ब्रह्माद्याश् चैव तन्मते ।
अनुसारितया ब्रूयुः कुर्युश् च स न दुःखभाक् ॥ इति ब्रह्माण्डे ॥१९॥

श्रीधरः  स्पृधोः स्पर्धमानयोः । तिग्माभ्यां गदाभ्याम् आहतान्य् अङ्गानि, तयोः क्षताद् आस्रवतीति क्षतास्रवं रुधिरं, तस्य घ्राणम् अवघ्राणं, तेन विवृद्धो मन्युर् ययोः । विचित्रान् मार्गान् गदायुद्धभ्रमणभेदान् । इला गौः, तस्यां निमित्तभूतायां शुष्मिणोः मत्तयोर् वृषभयोः । प्रस्तुतेऽपि इला पृथ्वी, तदर्थम् । वृषभौ हि खलु बहूनि दिनानि सङ्ग्रथितोत्तुङ्गशृङ्गसंहर्षविदीर्णाङ्गगलद्रुधिरौ परस्परोपमर्दव्यग्रोग्रसंरम्भौ चमत्कारितगजयूथपौ युध्यमानौ तिष्ठत इति प्रसिद्धम् ॥१९॥

क्रमसन्दर्भः  न व्याख्यातम्.

विश्वनाथः  स्पृधोः स्पर्धमानयोः क्षतास्रवं रुधिरं, तस्य घ्राणेन विवृद्धो मन्युर् ययोः । इलायां वासितायां गवि विषये शुष्मिणोर् मत्तयोर् वृषभयोर् इव इलायां भुवि शुष्मिणोर् हरिहर्यक्षयोर् मृधो व्यभात् अशोभत । भूगोवाचस् त्व् इडा इला इत्य् अमरः ॥१९॥

 ओ)०(ओ

॥ ३.१८.२० ॥

दैत्यस्य यज्ञावयवस्य माया
गृहीतवाराहतनोर् महात्मनः ।
कौरव्य मह्यां द्विषतोर् विमर्दनं
दिदृक्षुर् आगाद् ऋषिभिर् वृतः स्वराट् ॥

श्रीधरः  यज्ञा एवावयवा यस्य च । मह्यां महीनिमित्तं द्विषतोः एवं विधं विमर्दनं युद्धं दिदृक्षुः स्वराट् ब्रह्मा तत्रागात् ॥२०॥

क्रमसन्दर्भः  दैत्यस्येति । मायया कृपया गृहीतत्वं प्रपञ्चं प्रत्यानीतत्वम् ॥२०॥

विश्वनाथः  मायया शक्त्या गृहीता स्वस्वामित्वेनाङ्गीकृता वाराही तनुर् यस्य तस्य मायाभर्तुर् वराहस्येत्य् अर्थः । मायया कृपया गृहीतत्वं प्रपञ्चं प्रत्यानीतत्वम् इति सन्दर्भः । स्वराट् ब्रह्मा ॥२०॥

 ओ)०(ओ

॥ ३.१८.२१ ॥

आसन्नशौण्डीरम् अपेतसाध्वसं
कृतप्रतीकारम् अहार्यविक्रमम् ।
विलक्ष्य दैत्यं भगवान् सहस्रणीर्
जगाद नारायणम् आदिसूकरम् ॥

मध्वः  अनेककल्पजननेतृत्वात् सहस्रणीः ॥२१॥

श्रीधरः  आगत्य च नारायणम् आहकिं कृत्वा । दैत्यं विलक्ष्य । कथं भूतम् । आसन्नं प्राप्तं शौण्डीरं शौर्यं मदो वा येन । अपेतं साध्वसं यस्मात् । कृतः प्रतीकारो येन । अहार्योऽप्रतिकार्यो विक्रमो यस्य । सहस्रणीः सहस्राणाम् ऋषिसहस्राणां नेता ॥२१॥

क्रमसन्दर्भः  एष इति युग्मकम् ।

विश्वनाथः  आसन्नं प्राप्तं शौण्डीरं शौर्यं मदो वा येन तम् । ऋषिसहस्राणां नेता सहस्रणीः ब्रह्मा ॥२१॥

 ō)0(ō

॥ ३.१८.२२२३ ॥

ब्रह्मोवाच
एष ते देव देवानाम् अङ्घ्रिमूलम् उपेयुषाम् ।
विप्राणां सौरभेयीणां भूतानाम् अप्य् अनागसाम् ॥
आगस्कृद् भयकृद् दुष्कृद् अस्मद्राद्धवरोऽसुरः ।
अन्वेषन्न् अप्रतिरथो लोकान् अटति कण्टकः ॥

श्रीधरः  हे देव ! तेऽङ्घ्रिमूलं प्राप्तानां देवादीनाम् । एषोऽसुरः ॥२२॥ आगस्कृद् वृथैवापराधारोपकः । तत् परिहाराय प्रवृत्तौ भयकृत् । भीतं ज्ञात्वा दुष्कृद् अर्थप्राणादिहर्ता । अस्मत्तो राद्धो लब्धो वरो येन । अन्वेषन् प्रतिरथम् अवलोकयन् । अप्रतिरथः प्रतिपक्षशून्यः ॥२३॥

क्रमसन्दर्भः  न व्याख्यातम्.

विश्वनाथः  हे देव ! आगस्कृत् वृथैवापराधारोपकः तत्परिहाराय प्रवृत्तौ भयकृत् भीतान् ज्ञात्वा दुष्कृत् अर्थप्राणादिहर्ता ॥२३॥

 ō)0(ō

॥ ३.१८.२४ ॥

मैनं मायाविनं दृप्तं निरङ्कुशम् असत्तमम् ।
आक्रीड बालवद् देव यथाशीविषम् उत्थितम् ॥

श्रीधरः  यद् यस्माद् एवम्भूतोऽयं तस्माद् एनं माक्रीड माक्रीडय । हे देव ! यथोत्थितं क्षुभितम् आशीविषं सर्पं वालः पुच्छाकर्षणादिना क्रीडयति, तद्वत् ॥२४॥

क्रमसन्दर्भः  मैनम् इत्यादि श्रीब्रह्मणो वाक्यम् । तादृशभगवद्युद्धलीलावेशमयेन प्रेमविशेषेणैश्वर्यज्ञणसङ्कोचात् । टीकायां यद् यस्मात् इति व्याख्यानाद् यदाशीविषम् इत्य् एव पाठः । सर्वत्र चैष एव अतो यथेत्य् अध्याहार्यैव व्याख्यातम् ॥२४॥

विश्वनाथः  एनं मा आक्रीडय, बालवत् अज्ञ इव स्वयं तु विज्ञचूडामणिर् एवासीति भावः । यद् यथा आशीविषं सर्पम् उत्थितं गरुड इति शेषः । अथवा यद् यस्माद् आशीविषम् उत्थितम् एनं मन्य इति शेषः ॥२४॥

 ō)0(ō

॥ ३.१८.२५ ॥

न यावद् एष वर्धेत स्वां वेलां प्राप्य दारुणः ।
स्वां देव मायाम् आस्थाय तावज् जह्य् अघम् अच्युत ॥

श्रीधरः  स्वाम् आसुरीम् । हे देव ! स्वां मायाम् । अघं पापरूपम् ॥२५॥

क्रमसन्दर्भः  मायां शक्तिम् आस्थाय प्रकटीकृत्य ॥२५॥

विश्वनाथः  स्वां वेलाम् आसुरीम् । हे देव ! स्वां मायां तेनासुरवेलायां विवृद्धबलम् एनं त्वं परमेश्वरोऽपि हन्तुं नैव प्रभविष्यतीत्य् ऐश्वर्यज्ञानवतोऽपि ब्रह्मणः प्रेम्नैवानिष्टाशङ्कित्वं ज्ञेयम् । यथैश्वर्यज्ञानपूर्णयोर् अपि वसुदेवदेवक्योः समुद्विजे भवद्धेतोः कंसाद् अहम् अधीरधीः [भा.पु. १०.३.२९] इत्य् आदिवाक्यम् ॥२५॥

 ō)0(ō

॥ ३.१८.२६ ॥

एषा घोरतमा सन्ध्या लोकच्छम्बट्करी प्रभो ।
उपसर्पति सर्वात्मन् सुराणां जयम् आवह ॥

मध्वः  आदरं सुमुखं विद्न्यां छम्बट्कारस् तु भक्षणम् इत्य् अभिधानम् ॥२६॥

श्रीधरः  वेलाम् एवाहएषेति । लोकानां छम्बट्करी विनाशकरी । छम्बड् इत्य् अव्ययं विनाशे वर्तते ॥२६॥

क्रमसन्दर्भः  एषेति भयेन निकटत्वस्फूर्तेः ॥२६॥

विश्वनाथः  छद्मट्करी छद्मड् इत्य् अव्ययं विनाशवाचकम् ॥२६॥

 ō)0(ō

॥ ३.१८.२७ ॥

अधुनैषोऽभिजिन् नाम योगो मौहूर्तिको ह्य् अगात् ।
शिवाय नस् त्वं सुहृदाम् आशु निस्तर दुस्तरम् ॥

मध्वः  मध्याह्नस् त्व् अभिजित्प्रोक्त आषढोत्तर एव च ।
श्रवणस्यापि पूर्वार्धो विषुवं चाभिजित् स्मृता ॥ इति च ॥२७॥

श्रीधरः  अभिजिन् मध्याह्नः । स एव मौहूर्तिको योगः सन् । मुहूर्तः शुभदः कालः अगाद् गतप्रायः । अतो यावन् मुहूर्तशेषोऽस्ति तावद् एव सुदुस्तरम् एनं निस्तर जहि ॥२७॥

क्रमसन्दर्भः  मुहूर्ते भवो मौहूर्तिको योगः कालविशेषः ॥२७॥

विश्वनाथः  अभिजित् मध्याह्नः मौहूर्तिकः, मुहूर्त एव भवः । अगात् गतप्रायः । अतो यावद् अस्यावशिष्टोऽस्ति तावद् आशु दुस्तरम् एनं निस्तर जहीत्य् अर्थः ॥२७॥

 ō)0(ō

॥ ३.१८.२८ ॥

दिष्ट्या त्वां विहितं मृत्युम् अयम् आसादितः स्वयम् ।
विक्रम्यैनं मृधे हत्वा लोकान् आधेहि शर्मणि ॥

श्रीधरः  त्वां मृत्युं त्वयैव शापानुग्रहकाले विहितं निर्मितम् । आसादितः प्राप्तः । शर्मणि सुखे आघेहि स्थापय ॥२८॥

क्रमसन्दर्भः  न व्याख्यातम्.

विश्वनाथः  त्वा त्वां विहितं त्वयैव शापानुग्रहसमये निर्मितम् इत्य् अर्थः ॥२८॥

 ओ)०(ओ

इति सारार्थदर्शिन्यां हर्षिण्यां भक्तचेतसाम् ।
तृतीयेऽष्टादशोऽध्यायः सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
हिरण्याक्षवधो नामाष्टादशोऽध्यायः ।
॥ ३.१८ ॥

(३.१९)
एकोनविंशोऽध्यायः
विदुरमैत्रेयसंवादे हिरण्याक्षवधः

॥ ३.१९.१ ॥

मैत्रेय उवाच
अवधार्य विरिञ्चस्य निर्व्यलीकामृतं वचः ।
प्रहस्य प्रेमगर्भेण तद् अपाङ्गेन सोऽग्रहीत् ॥

श्रीधरः
ऊनविंशे विरिञ्च्यादि प्रार्थितेन महामृधे ।
वराहेण हिरण्याक्ष वधः श्लाघ्योऽनुवर्ण्यते ॥

निर्व्यलीकं च तद् अमृतं च । पाठान्तरे निष्कपटाभिप्रायं च तद् ऋतं च । कालात्मनोऽपि मम मुहूर्तबलम् उपदिशतीति प्रहस्यापाङ्गालोकनेन स्वीकृतवान् ॥१॥

क्रमसन्दर्भः  निर्व्यलीकम् अकपटम् अमृतं प्रियं च । प्रेमैकमयत्वात् । पाठान्तरे ऋतम् अर्थतोऽपि निष्कपटम् ॥१॥

विश्वनाथः
युद्धे तस्यासमर्थस्य मायाः सृष्टवतो हरिः ।
स्वास्त्रेण हृत्वा तम् अहन्न् ऊनविंशे स्वपाणिना ॥

निर्व्यलीकं निष्कपटम् अस्मद्राद्धवरोऽसुर इति । अमृतं न यावद् एष वर्धेतेत्यादिप्रेममयत्वाद् अमृततुल्यं वचस् तद्भगवताप्यादरेणास्वादितं तद् इत्य् आहप्रहस्येति । अहो मत्प्रेम्नः सर्वविस्मारकतासामर्थ्यं मत्कालात्मनोऽपि मम मुहूर्तबलम् उपदिशतीति प्रेमगर्भेणैवापाङ्गेन स्वीचकार, सत्यं, त्वं यथा दिशसि, तथैव कुर्वन्न् इमम् अधुनैव हन्मि । किन्तु ममास्य च युयुत्सासुखं पूर्यताम् अतोऽद्य रात्राव् अवैनं हनिष्यामीति ज्ञापयामासेत्य् अर्थः ॥१॥

 ō)0(ō

॥ ३.१९.२ ॥

ततः सपत्नं मुखतश् चरन्तम् अकुतोभयम् ।
जघानोत्पत्य गदया हनाव् असुरम् अक्षजः ॥

श्रीधरः  मुखतः अभिमुखे । हनौ कपोलस्याधोभगे । अक्षजो ब्रह्मणो घ्राणेन्द्रियाद् आविर्भूतः ॥२॥

क्रमसन्दर्भः  अक्षजः योऽधोक्षजोऽपि । सम्प्रति नेत्रादिषु प्रकटीभूत इत्य् अर्थः ॥२॥

विश्वनाथः  मुखतः सम्मुख एव । हनौ कपोलस्याधोभगे । अक्षजो ब्रह्मणो घ्राणेन्द्रियाद् आविर्भूतः ॥२॥

 ओ)०(ओ

॥ ३.१९.३ ॥

सा हता तेन गदया विहता भगवत्करात् ।
विघूर्णितापतद् रेजे तद् अद्भुतम् इवाभवत् ॥

श्रीधरः  सा स्वगन्दया तेन हता ततो विहता विच्युत सती विघूर्णिता भूत्वापतद् रेजे च । तद् भगवत्करात् पतनम् । यद् वा, तत् पदस्यावृत्त्या रेजे इत्य् अनेनापि सम्बन्धः तद् दैत्यपौरुषं रेजे इति ॥३॥

क्रमसन्दर्भः  तद् भगवत्कारात् पतनम् अद्भुतम् इवाभवद् इतीवशब्दो भगवदिच्छया तत्तत्सम्भवान् न वस्तुतोऽद्भूतम् इति बोधयति ॥३॥

विश्वनाथः  सा हरेर् गदा तेनासुरेण विहता विच्युता सती विघूर्णिता भूत्वापतत् । विरेजे च । तत् भगवत्कारात् पतनम् ॥३॥

 ओ)०(ओ

॥ ३.१९.४ ॥

स तदा लब्धतीर्थोऽपि न बबाधे निरायुधम् ।
मानयन् समृधे धर्मं विष्वक्सेनं प्रकोपयन् ॥

मध्वः  धर्मः सत्यः इति प्रोक्ता धर्मश् चापि हरेः प्रियः इति ब्राह्मे ॥४॥

श्रीधरः  लब्धतीर्थो लब्धावसरः स च न बबाधे न प्राहरत् । स मानयन् बभूवेति वाक्यभेदात् स इत्य् अस्यापौनर् उक्त्यम् ॥४॥

क्रमसन्दर्भः  समृधे सयुद्धे जने यो धर्मस् तम् ॥४॥

विश्वनाथः  लब्धतीर्थः लब्धसरोऽपि न बबाधे न प्राहरत् । तत्र हेतुःमानयन्न् इति । तेन च प्रकोपयन्न् इतिकिम् अरे माम् अपि त्वद्बाहुबलाद् एव पतितगदं व्याकुलं जानासि यत् स्वधार्मिकत्वं प्रथयन् न प्रहरसि । पश्य रे पश्य । क्षणमात्रेणैव त्वत्प्राणान् एवापहरामीति भगवांश् चुकोपेत्य् अर्थः ॥४॥

 ō)0(ō

॥ ३.१९.५ ॥

गदायाम् अपविद्धायां हाहाकारे विनिर्गते ।
मानयाम् आस तद्धर्मं सुनाभं चास्मरद् विभुः ॥

श्रीधरः  न व्याख्यातम्.

क्रमसन्दर्भः  सुनाभं चेति चकारेण पूर्वं गदाम् अपि सस्मारेति गम्यते ॥५॥

विश्वनाथः  अपविद्धायां पतितायां, न चैतत् शाल्वयुद्धे सार्ङ्गधनुःपतनम् इव परमतम् आशङ्कनीयम् । हिरण्याक्षस्य पार्षदत्वात् पार्षदस्य च भगवत्तुल्यबलत्वात् तुल्यबलत्वे च गदापतनस्यासम्भवत्वाभावात् । तुल्यबलत्वं विना च युद्धसुखस्यानुत्पत्तेर् गदापतनम् इदं भगवदुत्साहवर्धकत्वाद् भूषणम् एव, न तु दूषणम् । भक्तस्थाने भगवता प्रेमाम्बुधिना स्वपराभवस्य शतशोऽङ्गीकृतत्वाद् इत्य् एतदर्थव्यञ्जकम् उतंरश्लोके स्वपार्षदमुखेनेति पदम् अनुसन्धेयम् । सुनाभं चेति, चकाराद् गदाम् अपि पूर्वं सस्मारैवेति गम्यते ॥५॥

 ō)0(ō

॥ ३.१९.६ ॥

तं व्यग्रचक्रं दितिपुत्राधमेन
स्वपार्षदमुख्येन विषज्जमानम् ।
चित्रा वाचोऽतद्विदां खेचराणां
तत्र स्मासन् स्वस्ति तेऽमुं जहीति ॥

श्रीधरः  व्यग्रं ससम्भ्रमं चक्रं यस्य । विषज्जमानं विशेषेण सङ्गं प्राप्नुवन्तं प्रति । अतद्विदां तत्प्रभावम् अजानताम् । आसमन्ताद् आसन् स्म ॥६॥

क्रमसन्दर्भः  बहिर् दितिपुत्राधमेन अन्तस् तु स्वपार्षदमुख्येनेत्य् अर्थः । दितिजाभिधेनेति पाठे नाममात्रतस् तद्रूपेण ॥६॥

विश्वनाथः  व्यग्रं सम्भ्रमयुक्तं हन्त हन्त भगवान् मां स्मरति स्मेति स्वयम् एवागत्य हस्ते लग्नं चक्रं यस्य तम् । अत्र दितिपुत्राभिधेन दितिपुत्राधमेनेति पाठत्रयम् । विषज्जमानं वीक्ष्येति शेषः ॥६॥

 ओ)०(ओ

॥ ३.१९.७ ॥

स तं निशाम्यात्तरथाङ्गम् अग्रतो
व्यवस्थितं पद्मपलाशलोचनम् ।
विलोक्य चामर्षपरिप्लुतेन्द्रियो
रुषा स्वदन्तच्छदम् आदशच् छ्वसन् ॥

श्रीधरः  स दैत्यस् तम् आत्तचक्रं निशाम्य दृष्ट्वाग्रतो व्यवस्थितं च विलोक्यामर्षेण क्रोधेन परिप्लुतानि क्षुभितानीन्द्रियाणि यस्य सः । आदशत् दष्टवान् ॥७॥

क्रमसन्दर्भः  न व्याख्यातम्.

विश्वनाथः  प्रथमम् आत्तरथाङ्गं निशाम्य दृष्ट्वा पुनर् अग्रतो व्यवस्थितं च विलोक्य । दन्तच्छदम् अधरम् ॥७॥

 ō)0(ō

॥ ३.१९.८ ॥

करालदंष्ट्रश् चक्षुर्भ्यां सञ्चक्षाणो दहन्न् इव ।
अभिप्लुत्य स्वगदया हतोऽसीत्य् आहनद् धरिम् ॥

श्रीधरः  चक्षुर्भ्यां दहन्न् इव सञ्चक्षाणः पश्यन् । इवेति वस्तुतः क्रोधाभावम् आहहतोऽसि ज्ञातोऽसीति वास्तवोऽर्थः ॥८॥

क्रमसन्दर्भः  न व्याख्यातम्.

विश्वनाथः  सञ्चक्षाणः पश्यन् हतोऽसि । पक्षे, ज्ञातोऽसि ॥८॥

 ओ)०(ओ

॥ ३.१९.९ ॥

पदा सव्येन तां साधो भगवान् यज्ञसूकरः ।
लीलया मिषतः शत्रोः प्राहरद् वातरंहसम् ॥

श्रीधरः, विश्वनाथः  वातरंहसं वायुवेगाम् ॥९।

क्रमसन्दर्भः  न व्याख्यातम्.

ō)0(ō

॥ ३.१९.१० ॥

आह चायुधम् आधत्स्व घटस्व त्वं जिगीषसि ।
इत्य् उक्तः स तदा भूयस् ताडयन् व्यनदद् भृशम् ॥

श्रीधरः  घटस्वोद्यमं कुरु । यतस् त्वं जेतुम् इच्छसि ॥१०॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.१९.११ ॥

तां स आपततीं वीक्ष्य भगवान् समवस्थितः ।
जग्राह लीलया प्राप्तां गरुत्मान् इव पन्नगीम् ॥

मध्वः  यथेच्छयैव सर्वे तु मनसा देहतोऽपि वा ।
कर्तुं शक्तोऽपि शस्त्राद्या लीलैवानन्तशक्तितः ॥ इति वराहे ॥११॥

श्रीधरः, क्रमसन्दर्भः  न व्याख्यातम्.

विश्वनाथः  तां गदाम् ॥११॥

 ō)0(ō

॥ ३.१९.१२ ॥

स्वपौरुषे प्रतिहते हतमानो महासुरः ।
नैच्छद् गदां दीयमानां हरिणा विगतप्रभः ॥

श्रीधरः  हतो मानो गर्वो यस्य ॥१२॥

क्रमसन्दर्भः  दैत्यमहाभटेन हिरण्याक्षेण अर्पितं क्षिप्तम् । अज्ज्ञितम् इति तार्क्ष्यपतत्रस्य त्यक्तत्वमात्रांशे तात्पर्यम् । न तु तद्वद् इच्छयैव तत्सिद्धम् इत्य् अंशेऽपि ॥१२॥

विश्वनाथः  न व्याख्यातम्.

 ō)0(ō

॥ ३.१९.१३ ॥

जग्राह त्रिशिखं शूलं ज्वलज्ज्वलनलोलुपम् ।
यज्ञाय धृतरूपाय विप्रायाभिचरन् यथा ॥

श्रीधरः  ज्वलन्यो ज्वलनस् तद्वल् लोलुपं ग्रसनव्यग्रम् । यज्ञाय विष्णुम् आलक्ष्य । अकार्यकरत्वे दृष्टान्तः, विप्रम् उद्दिश्याभिचारं कुर्वन् यथा ॥१३॥

क्रमसन्दर्भः  यज्ञायेति । यज्ञो विष्णुस् तदर्थं लक्ष्यीकृत्येत्य् अर्थः । विप्रार्थं विप्रम् उद्दिश्य अभिचरन् यथा हवनीयद्रव्यं गृह्णाति तद्वत् ॥१३॥

विश्वनाथः  ज्वलत् ज्वालायुक्तं ज्वलनो वह्निस् तद्वल् लोलुपं ग्रसनव्यग्रं यज्ञाय मूर्तिमन्तं यज्ञम् इव हन्तुम् । अत्यन्तानौचित्ये दृष्टान्तः । विप्राय हन्तुम् ॥१३॥

 ō)0(ō

॥ ३.१९.१४ ॥

तद् ओजसा दैत्यमहाभटार्पितं
चकासद् अन्तःख उदीर्णदीधिति ।
चक्रेण चिच्छेद निशातनेमिना
हरिर् यथा तार्क्ष्यपतत्रम् उज्झितम् ॥

श्रीधरः  अन्तः स्वे आकाशमध्ये चकासत् प्रकाशमानम् । उदीर्णोत्कटा दीधितिर् दीप्तिर् यस्य । निशातनेमिना शितधारेण । हरिर् इन्द्रो यथा तार्क्ष्यस्य पतत्रम् उज्झितं चिच्छेद । देवान् विनिर्जत्य अमृतकलशं नयता गरुडेनेन्द्रप्रयुक्तवज्रस्यामोघस्य मानं दातुं पिच्छम् एकं त्यक्तं तद् यथेन्द्रश् चिच्छेद, छिन्नं च तद् यथा स्वे प्रचकाशे तद्वत् प्रकाशमानम् इत्य् अभिसन्धिः ॥१४॥

क्रमसन्दर्भः  न व्याख्यातम्.

विश्वनाथः  चकासद् दीप्यमानम् अन्तर् यस्य तथा खे आकाशे उदीर्णा उद्गता बहिर् अपि दीधितयो यस्य तत् । यद् वा, चकासन्त्यः अन्तःखे आकाशमध्ये उदीर्णा दीधितयो यस्य तत् । निशातनेमिना तीक्ष्णधारेण हरिर् इन्द्रो यथा तार्क्ष्यस्य गरुडस्य पतत्रं पक्षम् उज्झितं त्यक्तं चिच्छेद । देवान् जित्वा अमृतकलसं नयता गरुडेन इन्द्रप्रयुक्तवज्रस्यामोघरक्षणार्थं पिच्छम् एकं त्यक्तम् । तद् यथा इन्द्रश् चिच्छेद चिह्हं च यथा खे प्रकाशते, तद्वत् प्रकाशमानम् इत्य् अपि सम्बन्धः ॥१४॥

 ō)0(ō

॥ ३.१९.१५ ॥

वृक्णे स्वशूले बहुधारिणा हरेः
प्रत्येत्य विस्तीर्णम् उरो विभूतिमत् ।
प्रवृद्धरोषः स कठोरमुष्टिना
नदन् प्रहृत्यान्तरधीयतासुरः ॥

श्रीधरः  अराः सन्त्य् अस्येत्य् अरि चक्रं तेन बहुधा वृक्णे छिन्ने सति प्रत्य् एत्याभिमुखम् आगत्य हरेर् उरो वक्षः प्रहृत्य ॥१५॥

क्रमसन्दर्भः  वृक्ण इत्य् आदिषु पूर्वपूर्ववत् क्रोधाधिकं तदाभास एव । प्रहारादिकं च महासारत्वं ज्ञात्वैव ॥१५॥

विश्वनाथः  वृक्ने छिन्ने उरः प्रहृत्य साक्षाद् युद्धे स्वसामर्थ्याभावम् अवधार्य मायाः स्रक्ष्यन्न् अन्तर्दधौ ॥१५॥

 ō)0(ō

॥ ३.१९.१६ ॥

तेनेत्थम् आहतः क्षत्तर् भगवान् आदिसूकरः ।
नाकम्पत मनाक् क्वापि स्रजा हत इव द्विपः ॥

श्रीधरः, विश्वनाथः  मनाग् ईषद् अपि । क्वाप्य् अंशे ॥१६॥

क्रमसन्दर्भः  तथैवानन्तरम् आहतेनेत्थम् इति । आदिः परमकारणरूपश् चासौ शूकराकृतिश् चेति ॥१६॥

ओ)०(ओ

॥ ३.१९.१७ ॥

अथोरुधासृजन् मायां योगमायेश्वरे हरौ ।
यां विलोक्य प्रजास् त्रस्ता मेनिरेऽस्योपसंयमम् ॥

श्रीधरः  अस्य जगतः । उपसंयमं प्रलयम् ॥१७॥

क्रमसन्दर्भः  प्रजाः ब्रह्मपुत्रादयः ॥१७॥

विश्वनाथः  प्रथमम् आत्तरथाङ्गं निशाम्य दृष्ट्वा पुनर् अग्रतो व्यवस्थितं च विलोक्य । दन्तच्छदम् अधरम् ॥१७॥

 ओ)०(ओ

॥ ३.१९.१८ ॥

प्रववुर् वायवश् चण्डास् तमः पांसवम् ऐरयन् ।
दिग्भ्यो निपेतुर् ग्रावाणः क्षेपणैः प्रहिता इव ॥

श्रीधरः  पांसुकृतं तमश् च प्रेरितवन्तः क्षेपणैर् यन्त्रैः ॥१८॥

क्रमसन्दर्भः  स्तनयित्नुर् अत्र मेघज्योतिर्आख्यः । कर्तरि प्रयोगात् ॥१८॥

विश्वनाथः  क्षेपणैर् यन्त्रैः ॥१८॥

 ओ)०(ओ

॥ ३.१९.१९ ॥

द्यौर् नष्टभगणाभ्रौघैः सविद्युत्स्तनयित्नुभिः ।
वर्षद्भिः पूयकेशासृग् विण्मूत्रास्थीनि चासकृत् ॥

श्रीधरः  नष्टो भगणो नक्षत्रसमूहो यस्याम् । अनेन दैत्यबलातिरेकाद् ब्रह्मदत्तमुहूर्तातिक्रमो गम्यते । अह्नि नक्षत्राणाम् असम्भवात् ॥१९॥

क्रमसन्दर्भः  न व्याख्यातम्.

विश्वनाथः  नष्टभगणेत्य् अनेन युद्धकुतूहलिना भगवता ब्रह्मदत्तमुहूर्तस्यातिक्रमो गम्यते ॥१९॥

 ओ)०(ओ

॥ ३.१९.२० ॥

गिरयः प्रत्यदृश्यन्त नानायुधमुचोऽनघ ।
दिग्वाससो यातुधान्यः शूलिन्यो मुक्तमूर्धजाः ॥

श्रीधरः  नानायुधानि मुञ्चन्तीति तथा यातुधान्यश् च प्रत्यदृश्यन्त ॥२०॥

क्रमसन्दर्भः  न व्याख्यातम्.

विश्वनाथः  नानायुधानि यातुधान्यश् च प्रत्यदृश्यन्त ॥२०॥

 ओ)०(ओ

॥ ३.१९.२१ ॥

बहुभिर् यक्षरक्षोभिः पत्त्यश्वरथकुञ्जरैः ।
आततायिभिर् उत्सृष्टा हिंस्रा वाचोऽतिवैशसाः ॥

श्रीधरः  हिंस्राच् छिन्धिभिन्धीत्य् एवम्भूता अतिवैशसा अत्युग्रा वाच उत्सृष्टा इत्य् अत्रैव वाक्यसमाप्तिः ॥२१॥

क्रमसन्दर्भः  न व्याख्यातम्.

विश्वनाथः  अतिवैशसा अत्युग्रा वाचश् च उत्सृष्टा उदसृज्यन्त ॥२१॥

 ō)0(ō

॥ ३.१९.२२ ॥

प्रादुष्कृतानां मायानाम् आसुरीणां विनाशयत् ।
सुदर्शनास्त्रं भगवान् प्रायुङ्क्त दयितं त्रिपात् ॥

श्रीधरः  प्रादुष्कृतानाम् इति प्रकटिता माया विनाशयत् । “विनाशनम्” इति पाठे यथाश्रुतैव षाष्ठी । त्रीणि सवनानि पादा यस्य । यज्ञमूर्तिर् इत्य् अर्थः । त्रयो अस्य पादाः इति श्रुतेः ॥२२॥

क्रमसन्दर्भः  न व्याख्यातम्.

विश्वनाथः  विनाशनं विनाशकं विनाशयन् इति पाठे द्वितीयार्थे षष्ठ्यः । त्रयस् तपआदयः पादा यस्य स त्रिपात् धर्ममूर्तिः । यद् वा, त्रीणि सवनानि पादा यस्य । त्रयो अस्य पादाः इति श्रुतेः । यज्ञमूर्तिर् इत्य् अर्थः ॥२२॥

 ओ)०(ओ

॥ ३.१९.२३ ॥

तदा दितेः समभवत् सहसा हृदि वेपथुः ।
स्मरन्त्या भर्तुर् आदेशं स्तनाच् चासृक् प्रसुस्रुवे ॥

श्रीधरः, विश्वनाथः  भर्तुर् आदेशं त्वत्पुत्रौ भगवान् हनिष्यतीत्य् एवम्भूतम् ॥२३॥

क्रमसन्दर्भः  न व्याख्यातम्.

 ō)0(ō

॥ ३.१९.२४ ॥

विनष्टासु स्वमायासु भूयश् चाव्रज्य केशवम् ।
रुषोपगूहमानोऽमुं ददृशेऽवस्थितं बहिः ॥

श्रीधरः  उपगूहमानो बाह्वोर् अन्तर्निधाय सङ्घट्टयन् ॥२४॥

क्रमसन्दर्भः  न व्याख्यातम्.

विश्वनाथः  बाह्वोर् अन्तर् निधाय मर्दयिष्यन्न् उपगूहमानोऽपि तं स्वस्माद् बहिर् अवस्थितं ददर्श ॥२४॥

ō)0(ō

॥ ३.१९.२५ ॥

तं मुष्टिभिर् विनिघ्नन्तं वज्रसारैर् अधोक्षजः ।
करेण कर्णमूलेऽहन् यथा त्वाष्ट्रं मरुत्पतिः ॥

श्रीधरः  अहन् जघान । त्वाष्ट्रं वृत्रम् । मरुत्पतिर् इन्द्रः ॥२५॥

क्रमसन्दर्भः  न व्याख्यातम्.

विश्वनाथः  ततश् च तम् असुरं त्वाष्ट्रं वृत्रं मरुत्पतिर् इन्द्रः ॥२५॥

 ō)0(ō

॥ ३.१९.२६ ॥

स आहतो विश्वजिता ह्य् अवज्ञया
परिभ्रमद्गात्र उदस्तलोचनः ।
विशीर्णबाह्वङ्घ्रिशिरोरुहोऽपतद्
यथा नगेन्द्रो लुलितो नभस्वता ॥

श्रीधरः  परितो भ्रमद्गात्रं शरीरं यस्य । उदस्ते बहिर् निर्गते लोचने यस्य । विशीर्णा बाह्वादयो यस्य । नगेन्द्रो महाद्रुमः । लुलित उन्मूलितः । नभस्वता वायुना ॥२६॥

क्रमसन्दर्भः  न व्याख्यातम्.

विश्वनाथः  नगेन्द्रो महाद्रुमः । लुलित उन्मूलितः ॥२६॥

 ओ)०(ओ

॥ ३.१९.२७ ॥

क्षितौ शयानं तम् अकुण्ठवर्चसं
करालदंष्ट्रं परिदष्टदच्छदम् ।
अजादयो वीक्ष्य शशंसुर् आगता
अहो इमं को नु लभेत संस्थितिम् ॥

श्रीधरः, विश्वनाथः  संस्थितिं मृत्युम् ॥२७॥

क्रमसन्दर्भः  अजादय इति । ऋषिसहितत्वात् ॥२७॥

 ō)0(ō

॥ ३.१९.२८ ॥

यं योगिनो योगसमाधिना रहो
ध्यायन्ति लिङ्गाद् असतो मुमुक्षया ।
तस्यैष दैत्यऋषभः पदाहतो
मुखं प्रपश्यंस् तनुम् उत्ससर्ज ह ॥

श्रीधरः  असत आरोपिताल् लिङ्गाल् लिङ्गशरीरान् मोक्तुम् इच्छया । वराहस्य पूर्वपादयोर् एव करत्वात् करेणाहन्न् इति पदा हत इति चाविरुद्धम् ॥२८॥

क्रमसन्दर्भः  न व्याख्यातम्.

विश्वनाथः  पदाहत इति वराहस्य पूर्वपादयोर् एव करत्वात् करेणाहन्न् इत्य् अनेनाविरोधः ॥२८॥

 ō)0(ō

॥ ३.१९.२९ ॥

एतौ तौ पार्षदाव् अस्य शापाद् याताव् असद्गतिम् ।
पुनः कतिपयैः स्थानं प्रपत्स्येते ह जन्मभिः ॥

श्रीधरः  न व्याख्यातम्.

क्रमसन्दर्भः  देवा ऊचुर् इति । देवा इन्द्रादयः । स्थितिसमये प्रकटितबुद्धसत्त्वात्ममूर्तये श्रीविष्णुरूपाय ॥२९॥

विश्वनाथः  मुनीनां शापात् ह स्पष्टम् ॥२९॥

 ō)0(ō

॥ ३.१९.३० ॥

देवा ऊचुः
नमो नमस् तेऽखिलयज्ञतन्तवे
स्थितौ गृहीतामलसत्त्वमूर्तये ।
दिष्ट्या हतोऽयं जगताम् अरुन्तुदस्
त्वत्पादभक्त्या वयम् ईश निर्वृताः ॥

श्रीधरः  अखिलयज्ञानां तन्तवे विस्ताराय कारणायेति वा । अरुन्तुदो मर्मभेत्ता ॥३०॥

क्रमसन्दर्भः  न व्याख्यातम्.

विश्रीवनाथः  तन्तवे विस्तारकाय कारणायेति वा । अरुन्तुदो मर्मभेदी ॥३०॥

 ō)0(ō

॥ ३.१९.३१ ॥

मैत्रेय उवाच
एवं हिरण्याक्षम् असह्यविक्रमं
स सादयित्वा हरिर् आदिसूकरः ।
जगाम लोकं स्वम् अखण्डितोत्सवं
समीडितः पुष्करविष्टरादिभिः ॥

श्रीधरः  सादयित्वा हत्वेत्य् अर्थः । पुष्करविष्टरादिभिर् ब्रह्मादिभिः संस्तुतः ॥३१॥

क्रमसन्दर्भः  स्वं वाराहम् एव ॥३१॥

विश्रीवनाथः  पुष्करं पद्मं विष्टर आसनं यस्य सः । ब्रह्मा तदादिभिः ॥३१॥

 ō)0(ō

॥ ३.१९.३२ ॥

मया यथानूक्तम् अवादि ते हरेः
कृतावतारस्य सुमित्र चेष्टितम् ।
यथा हिरण्याक्ष उदारविक्रमो
महामृधे क्रीडनवन् निराकृतः ॥

श्रीधरः  यथानूक्तं गुरूक्तिम् अनतिक्रम्य मयावादि तव कथितम् । हे सुमित्र ! यथा येन प्रकारेण ॥३२॥

क्रमसन्दर्भः  न व्याख्यातम्.

विश्वनाथः  यथानूक्तं गुरूक्तिम् अनतिक्रम्य । यद् वा, यथोक्तं श्रीगुरुणेत्य् अर्थतो लभ्यम् । तथानु अनन्तरं ते तुभ्यम् अवादि उक्तम् । हे सुमित्र ! चेष्टितम् एव केन प्रकारेण जातम् ? तत्राहयथा येन प्रकारेण ॥३२॥

 ओ)०(ओ

॥ ३.१९.३३ ॥

सूत उवाच
इति कौषारवाख्याताम् आश्रुत्य भगवत्कथाम् ।
क्षत्तानन्दं परं लेभे महाभागवतो द्विज ॥

श्रीधरः  हे द्विज शौनक ॥३३॥

क्रमसन्दर्भः  इति कौषारवेत्य् आदिकं श्रीशुकवचनाद् अधिकं सूतवचनम् इति गम्यते ॥३३॥

विश्वनाथः  न व्याख्यातम्.

 ō)0(ō

॥ ३.१९.३४ ॥

अन्येषां पुण्यश्लोकानाम् उद्दामयशसां सताम् ।
उपश्रुत्य भवेन् मोदः श्रीवत्साङ्कस्य किं पुनः ॥

श्रीधरः  कथम् उपश्रुत्य ॥३४॥

क्रमसन्दर्भः  न व्याख्यातम्.

विश्वनाथः  पुण्यश्लोको युधिष्ठिर इति प्रसिद्धः ॥३४॥

 ō)0(ō

॥ ३.१९.३५ ॥

यो गजेन्द्रं झषग्रस्तं ध्यायन्तं चरणाम्बुजम् ।
क्रोशन्तीनां करेणूनां कृच्छ्रतोऽमोचयद् द्रुतम् ॥

श्रीधरः  भक्तिमात्रेण पशूनाम् अपि सुलभोऽन्यथा देवानाम् अपि दुर्लभ इति तत् कथाश्रवणे कस्यानन्दो न स्याद् इत्य् आहय इति द्वाभ्याम् । झषो ग्राहः । क्रोशन्तीनां सतीनाम् इति कृपालुत्वम् उक्तम् । सङ्कटाद् अचोचयत् ॥३५॥

क्रमसन्दर्भः  न व्याख्यातम्.

विश्वनाथः  कथाश्रवणमात्रेण मानुष्यान् उद्धरतीति किं वक्तव्यम् ? यतः स्मरणेनापि पशून् अप्य् उद्धरति स्मेत्य् आहय इति । झषो ग्राहः । झषाद् इति किं वक्तव्यम् ? कृच्छ्रतः संसाराद् अपि, करेणूनाम् इति तासां पतिम् इत्य् अर्थः ॥३५॥

 ओ)०(ओ

॥ ३.१९.३६ ॥

तं सुखाराध्यम् ऋजुभिर् अनन्यशरणैर् नृभिः ।
कृतज्ञः को न सेवेत दुराराध्यम् असाधुभिः ॥

श्रीधरः  न व्याख्यातम्.

क्रमसन्दर्भः  तम् इति । ऋजुभिर् अकुटिलैर् अत एवानन्यशरणैः असाधुभिस् ततोऽन्यादृशैः । कृतज्ञः शरणागतिमात्रे सुखाराध्यताविज्ञः । पुरुषार्थचतुष्टयदातृत्वात् । तद् एवं सति को न सेवेत ? तस्यैव सेवापरित्यागेन तत्तदन्यद् वाञ्छेद् इत्य् अर्थः ॥३६॥

विश्वनाथः  अतः स सदैवाराधयितुम् उचित इत्य् आहतम् इति । कृतज्ञः शरणागतपालनाभिज्ञः । असाधुभिर् अनृजुभिर् अन्यशरणैश् च ॥३६॥

 ओ)०(ओ

॥ ३.१९.३७ ॥

यो वै हिरण्याक्षवधं महाद्भुतं
विक्रीडितं कारणसूकरात्मनः ।
शृणोति गायत्य् अनुमोदतेऽञ्जसा
विमुच्यते ब्रह्मवधाद् अपि द्विजाः ॥

श्रीधरः  कारणेन पृथिव्य् उद्धरणादिना सूकररूपस्य हरेः ॥३७॥

क्रमसन्दर्भः  सर्वकारणं तत्तत्त्वं तद् एव शूकररूप आत्मा विग्रहो यस्य ॥३७॥

विश्वनाथः  सकामान् अपि कथाश्रवणे प्रवर्तयतियो वा इति ॥३७॥

 ō)0(ō

॥ ३.१९.३८ ॥

एतन् महापुण्यम् अलं पवित्रं
धन्यं यशस्यं पदम् आयुर्आशिषाम् ।
प्राणेन्द्रियाणां युधि शौर्यवर्धनं
नारायणोऽन्ते गतिर् अङ्ग शृण्वताम् ॥

श्रीधरः  एतद् धरेर् विक्रीडितं शृण्वताम् अन्ते श्रीनारायणो गतिर् भवति । महापुण्यं स्वर्गादिप्रदम् । अलं पवित्रम् अतिशयेन शोधकम् । धन्यं धनावहम् । यशस्यं कीर्तिकरम् । आयुषश् चाशिषां च पदं स्थानं परित्राणं वा प्राणानाम् इन्द्रियाणां च पदम् । अङ्ग हे विदुर ॥३८॥

क्रमसन्दर्भः  एतद् इति । अङ्ग हे शौनक! ॥३८॥

विश्वनाथः  न व्याख्यातम्.

 ō)0(ō

इति सारार्थदर्शिन्यां हर्षिण्यां भक्तचेतसाम् ।
तृतीये एकोनविंशः सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे विदुरमैत्रेयसंवादे
हिरण्याक्षवधो नामैकोनविंशोऽध्यायः ।
॥ ३.१९ ॥



(३.२०)
विंशोऽध्यायः
विदुरमैत्रेयसंवादे जगत्सृष्टिर् नाम

॥ ३.२०.१ ॥

शौनक उवाच
महीं प्रतिष्ठाम् अध्यस्य सौते स्वायम्भुवो मनुः ।
कान्य् अन्वतिष्ठद् द्वाराणि मार्गायावरजन्मनाम् ॥

श्रीधरः
विंशे वराहजन्मादि व्यवधानाद् अथादितः ।
सर्गोऽनुस्मार्यते वक्तुम् अन्वयं प्रस्तुतां मनोः ॥

प्रतिष्ठां स्थानम् । अध्यस्य प्राप्य । सौते सूतस्य रोमहर्षणस्य पुत्र । अवरम् अर्वाचीनं जन्म येषां तेषाम् ईश्वरे लीनानां मार्गाय निर्गमाय कानि द्वाराणि कृतवान् । अर्वाचीनान् प्राणिनः कैर् उपायैः सृष्टवान् इत्य् अर्थः ॥१॥

क्रमसन्दर्भः  वराहलीलां प्रासङ्गिकीं श्रुत्वा प्रस्तुतं पृच्छतिमहीम् इति ॥१॥

विश्वनाथः
विसर्गो यः समासेन पूर्वम् उक्तः स एव हि ।
विंशे व्यासोच्यते स्वायम्भुववंशविवक्षया ॥

प्रतिष्ठाम् आश्रयम् । सौते ! रोमहर्षणसूनो ! अवरजन्मनां सनकादिभ्य उत्तरकालजन्मवतां जीवानाम् ईश्वरे लीनानां मार्गाय निर्गमाय कानि द्वाराणि कृतवान् । अर्वाचीनान् प्राणिनः कैर् उपायैः सृष्टवान् इत्य् अर्थः ॥१॥

 ओ)०(ओ

॥ ३.२०.२४ ॥

क्षत्ता महाभागवतः कृष्णस्यैकान्तिकः सुहृत् ।
यस् तत्याजाग्रजं कृष्णे सापत्यम् अघवान् इति ॥
द्वैपायनाद् अनवरो महित्वे तस्य देहजः ।
सर्वात्मना श्रितः कृष्णं तत्परांश् चाप्य् अनुव्रतः ॥
किम् अन्वपृच्छन् मैत्रेयं विरजास् तीर्थसेवया ।
उपगम्य कुशावर्त आसीनं तत्त्ववित्तमम् ॥

श्रीधरः  विदुरमैत्रेयसंवादेनैवैतज् ज्ञास्यत इति तम् एव संवादं प्रष्टुम् आहक्षत्तेति पञ्चभिः । श्रीकृष्णसुहृत्त्वे हेतुः, य इति । दुर्योधनादिभिर् अपत्यैः सहितम् अग्रजं धृतराष्ट्रम् अघवान् कृतापराध इति हेतोः श्रीकृष्णोक्तमन्त्रानादरात् यः तत्याज ॥२॥ अनवरोऽन्यूनः । महित्वे महिम्नि ॥३॥ कुशावर्ते गङ्गाद् वारे ॥४॥

क्रमसन्दर्भः  तद् एवं स्वातन्त्र्येण प्रश्नं विदुरप्रश्नमयकथाशुश्रूषायाम् अनुचितं मत्व तत्प्रश्नम् एव पृच्छतिक्षत्तेति पञ्चभिः ॥२३॥ तत्र च यदि क्वचित् तद्द्वाराविच्छिन्नास्ति तर्ह्य् अप्य् आवृत्त्य ताम् एवादितः प्रवर्तयेत्य् आह विरजास् तीर्थसेवयेत्य् आदिना पादोनपद्यत्रयेण । प्रथमं तावत् तीर्थसेवया विरजाः दुःसङ्गदुःखरहितः पश्चाद् उपगम्य ॥४॥

विश्वनाथः  एतत्प्रश्नोत्तरस् तु विदुरमैत्रेयसंवादेनैव ब्रूहीत्य् आशयेनाहक्षत्त्तेति । सापत्यं दुर्योधनाद्यैः पुत्रैः सहितम् अनवरः अन्यूनः विरजाः विगतं रजो यस्मात् सः । तीर्थसेवयेति हेतूक्तेः । प्रत्यासत्त्या च तीर्थानाम् एव रजो मालिन्यं विगतम् इत्य् अर्थः । कुशावर्ते गङ्गाद्वारे ॥२४॥

ō)0(ō

॥ ३.२०.५ ॥

तयोः संवदतोः सूत प्रवृत्ता ह्य् अमलाः कथाः ।
आपो गाङ्गा इवाघघ्नीर् हरेः पादाम्बुजाश्रयाः ॥

श्रीधरः  यत् किम् अपि पृच्छतु किं तवेति चेत् तत्राहतयोर् इति । अघघ्नीर् अघघ्न्यो नूनं कथाः प्रवृत्ताः ॥५॥

क्रमसन्दर्भः  प्रवृत्ता इत्य् आदिना पुनर् आदित एव श्रवणेच्छा स्पष्टीकृता ॥५॥

विश्वनाथः  अमलाः कथा इति तयोर् भक्तत्वात् भक्तानां च कृष्णान्यकथाराहित्यात् गङ्गायाम् आपः गाङ्ग्यः अघघ्नीर् अघघ्न्यः ॥५॥

 ō)0(ō

॥ ३.२०.६ ॥

ता नः कीर्तय भद्रं ते कीर्तन्योदारकर्मणः ।
रसज्ञः को नु तृप्येत हरिलीलामृतं पिबन् ॥

श्रीधरः  कीर्तन्यानि कीर्तनार्हाण्य् उदाराणि कर्मणि यस्य हरेः ॥६॥

क्रमसन्दर्भः  न व्याख्यातम्.

विश्वनाथः  भद्रं ते इत्य् औत्सुक्येनाशीर्वादः । कीर्तन्यानि उदाराणि कर्माणि यासु यस्य वेति कथाया हरेर् वा ॥६॥

 ओ)०(ओ

॥ ३.२०.७ ॥

एवम् उग्रश्रवाः पृष्ट ऋषिभिर् नैमिषायनैः ।
भगवत्य् अर्पिताध्यात्मस् तान् आह श्रूयताम् इति ॥

श्रीधरः  एवम् इति व्यासवाक्यम् । उग्रश्रवा रोमहर्षणपुत्रः । नैमिषम् अयनम् आश्रयो येषाम् । अर्पितम् अध्यात्मं मनो येन ॥७॥

क्रमसन्दर्भः  ऋषिभिर् इति । श्रीशौनकप्रश्नम् अनुमोदमानैः सर्वैर् एव तदनुवादात् ॥७॥

विश्वनाथः  अध्यात्मं मनः ॥७॥

 ओ)०(ओ

॥ ३.२०.८ ॥

सूत उवाच
हरेर् धृतक्रोडतनोः स्वमायया
निशम्य गोर् उद्धरणं रसातलात् ।
लीलां हिरण्याक्षम् अवज्ञया हतं
सञ्जातहर्षो मुनिम् आह भारतः ॥

श्रीधरः  गोर् उद्धरणं लीलां हिरण्याक्षं चावज्ञ्या हतं निशम्य । भारतो विदुरः ॥८॥

क्रमसन्दर्भः  श्रीसूतस् तु भगवत्क्रमवत् श्रीविदुरस्य क्रम इति कस्माद् धाराविच्छिद्येतेत्य् एवं तत्प्रशंसागर्भम् उत्तरम् आहहरेर् इति । तद् इदम् अपि श्रीशुकोक्तम् एव सूतोऽयम् अनुकृतवान् इति गम्यते । तद् एवानुसृत्यासौ सर्वं कथयति गोर् उद्धरणरूपां लीलां निशम्य तस्याम् एव हिरण्याक्षम् अवज्ञया हतं निशम्येत्य् अर्थः ॥८॥

विश्वनाथः  सुष्ठु अमायया धृता नित्यस्थिता क्रोडतनुर् यस्य तस्य हरेः तौदादिकस्य धृङ् स्थिताव् इत्य् अस्य रूपम् । गोः पृथिव्याः । भारतो विदुरः ॥८॥

 ō)0(ō

॥ ३.२०.९ ॥

विदुर उवाच
प्रजापतिपतिः सृष्ट्वा प्रजासर्गे प्रजापतीन् ।
किम् आरभत मे ब्रह्मन् प्रब्रूह्य् अव्यक्तमार्गवित् ॥

मध्वः  सृष्टौ लये तारतम्यं देवानां ज्ञायते स्फुटम् ।
तारतम्यपरिज्ञाने महातात्पर्यम् इष्यते ।
अतस् तद् बहुशस् तूक्तम् अन्यच् चैतत् प्रकाशकम् ॥ इति वामने ॥९॥

श्रीधरः  यस्मात् त्वम् अव्यक्तमार्गवित् । ब्रह्मणो वा विशेषणम् ॥९॥

क्रमसन्दर्भः  अव्यक्तमार्गवित् अस्मदाद्यगोचरवस्तुवेत्ता ॥९॥

विश्वनाथः  न व्याख्यातम्.

 ō)0(ō

॥ ३.२०.१० ॥

ये मरीच्यादयो विप्रा यस् तु स्वायम्भुवो मनुः ।
ते वै ब्रह्मण आदेशात् कथम् एतद् अभावयन् ॥

श्रीधरः  एतज् जगत् । अभावयन्न् उत्पादयामासुः ॥१०॥

क्रमसन्दर्भः  न व्याख्यातम्.

विश्वनाथः  एतज् जगत् अभावयन् उत्पादयामासुः ॥१०॥

 ओ)०(ओ

॥ ३.२०.११ ॥

सद्वितीयाः किम् असृजन् स्वतन्त्रा उत कर्मसु ।
आहो स्वित् संहताः सर्व इदं स्म समकल्पयन् ॥

मध्वः  महतो ब्रह्मवायू च तद्भार्ये चाभिमानिनः ।
अहमः शेषवीन्द्रौ च रुद्रेन्द्रौ कामतस्त्रियः ॥
मनसस् त्व् अनिरुश् च चन्द्रश् चान्ये यथोदितम् ।
एवं क्रमो व्यत्ययस् तु सूक्ष्मस्थूलविभेदतः ॥
सृष्टौ गुणे च ज्ञानादौ मुक्तिस्थे वाप्य् अयं क्रमः ।
नियमेनान्यथोक्तिस् तु मोहायासुरजन्मनाम् ॥ इति वाराहे ॥११॥

श्रीधरः  सद्वितीयाः सभार्याः । स्वतन्त्रा भार्यानपेक्षाः । कर्मसु प्रजासर्गादिषु । संहताः परस्परापेक्षाः । इदं जगत् ॥११॥

क्रमसन्दर्भः  न व्याख्यातम्.

विश्वनाथः  सद्वितीयाः सभार्याः कर्मसु सृष्ट्यादिषु स्वतन्त्राः अन्यान् अपेक्षाः । संहताः बहुतरसम्मेलनापेक्षाः ॥११॥

 ō)0(ō

॥ ३.२०.१२ ॥

मैत्रेय उवाच
दैवेन दुर्वितर्क्येण परेणानिमिषेण च ।
जातक्षोभाद् भगवतो महान् आसीद् गुणत्रयात् ॥

श्रीधरः  ब्रह्मा किम् आरभतेति प्रश्नस्य यक्षादीन् सृष्टवान् इत्य् उत्तरं वक्तुं पूर्वोक्तां सृष्टिम् अनुस्मारयति, दैवेनेति सप्तभिः । मन्वादिप्रश्नानां तूत्तराध्यायम् आरभोत्तरं भविष्यति । दुर्वितर्क्येण दैवेन जीवादृष्टेन, परेण प्रकृत्यधिष्ठात्रा महापुरुषेणानिमिषेण कालेन च हेतुना भगवतो निविङ्काराज् जातक्षोभं यद् गुणत्रयं प्रधानं तस्मान् महान् आसीत् । तद् उक्तं तन्त्रे

विष्णोस् तु त्रीणि रूपाणि पुरुषाख्यान्य् अथो विदुः ।
प्रथमं महतः स्रष्टृ द्वितीयं त्व् अण्डसंस्थितम् ।
तृतीयं सर्वभूतस्थं तानि ज्ञात्वा विमुच्यते ॥ इति ॥१२॥

क्रमसन्दर्भः  पाद्मीयविसर्गं कथयितुं सङ्गतये पूर्ववृत्तं ब्राह्मीयसर्गम् अपि स्मारयति । दैवेनेत्य् आदिना । भगवतः परमकारणान् महान् आसीत् । तच् च तत एव न साक्षात्, किन्तु तच्छक्तेः प्रधानाख्याद् गुणसाम्याद् एव । कीदृशात् दैवादिहेतुना जातक्षोभात् तत्रानिमिषेण कालेन दैवाद् अप्य् उत्तमेन ॥१२॥

विश्वनाथः  किम् आरभतेति प्रश्नस्योत्तरं विसर्गविस्तारं वक्ष्यन् तत्पूर्वभागं सर्वम् उक्तम् अपि कथासौष्ठवार्थं सङ्क्षेपेणानुवदति । दैवेन । जीवादृष्टेन कीदृशेन दुर्वितर्क्येण दुर्ज्ञेयमूलकेन परेण कालेन जातक्षोभात् गुणत्रयात् प्रधानान् महान् आसीत् । भगवतः सकाशात् भगवदीक्षिताद् इत्य् अर्थः ॥१२॥

 ō)0(ō

॥ ३.२०.१३ ॥

रजःप्रधानान् महतस् त्रिलिङ्गो दैवचोदितात् ।
जातः ससर्ज भूतादिर् वियदादीनि पञ्चशः ॥

श्रीधरः  महतो जातो भूतादिर् अहङ्कारस् त्रिलिङ्गस् त्रिगुणः । रजः प्रधानाद् इति स्वतः सत्त्वप्रधानस्यापि महतोऽहङ्कारोत्पत्तिकाले कार्यानुरूपं रजःप्रधानत्वं भवतीति भावः । पञ्चशः तन् मात्राणि महभूतानि ज्ञानेन्द्रियाणि कर्मेन्द्रियाणि तत् तद् देवताश् चेति पञ्च ससर्जेत्य् अर्थः ॥१३॥

क्रमसन्दर्भः  न व्याख्यातम्.

विश्वनाथः  रजःप्रधानाद् इति सत्त्वप्रधानोऽपि महान् अहङ्कारोत्पत्तिकाले रजःप्रधानः सूत्राख्यो भवेद् इति भावः । त्रिलिङ्गस् त्रिगुणो भूतादिर् अहङ्कारः । वियदादीनि महाभूतानि सूक्ष्मभूतानि ज्ञानेन्द्रियाणि कर्मेन्द्रियाणि तत्तद्देवताश् च पञ्च पञ्च ससर्जेत्य् अर्थः ॥१३॥

 ō)0(ō

॥ ३.२०.१४ ॥

तानि चैकैकशः स्रष्टुम् असमर्थानि भौतिकम् ।
संहत्य दैवयोगेन हैमम् अण्डम् अवासृजन् ॥

श्रीधरः  भौतिकं हैमम् अण्डम् एकैकशः प्रत्य् एकं स्रष्टुम् असमर्थानि सन्ति संहत्य ससृजुः ॥१४॥

क्रमसन्दर्भः  न व्याख्यातम्.

विश्वनाथः  दैवयोगेन भगवच्छक्तियोगेन संहत्य मिलित्वा ॥१४॥

 ō)0(ō

॥ ३.२०.१५ ॥

सोऽशयिष्टाब्धिसलिले आण्डकोशो निरात्मकः ।
साग्रं वै वर्षसाहस्रम् अन्ववात्सीत् तम् ईश्वरः ॥

श्रीधरः  अन्ववात्सीद् अधिष्ठितवान् ॥१५॥

क्रमसन्दर्भः  अण्डकोष एवान्डकोषः तदन्तर्वर्ती विराड् वा । तस्य निरात्मकत्वं तदानीम् अपि जीवानाम् अप्य् अनुद्बोधात् । ईश्वरो महत् स्रष्टा द्वितीयपुरुषरूपेण ॥१५॥

विश्वनाथः  निरात्मकः न व्यक्तस् तत्रात्मा ॥१५॥

 ō)0(ō

॥ ३.२०.१६ ॥

तस्य नाभेर् अभूत् पद्मं सहस्रार्कोरुदीधिति ।
सर्वजीवनिकायौको यत्र स्वयम् अभूत् स्वराट् ॥

श्रीधरः  सहस्रार्काणाम् इवोरुर् दीधितिर् यस्य तत् । सर्वजीवनिकायानाम् ओकः स्थानं पद्मम् । स्वराट् ब्रह्मा ॥१६॥

क्रमसन्दर्भः  य एवं ब्राह्मे कल्पे सृष्टवान् तस्य प्रविष्टस्य सतः पाद्मे कल्पे नभेः सकाशात् पद्ममभूत् ॥१६॥

विश्वनाथः  नाभेः सकाशात् यत्र पद्मे स्वराट् ब्रह्मा ॥१६॥

 ō)0(ō

॥ ३.२०.१७ ॥

सोऽनुविष्टो भगवता यः शेते सलिलाशये ।
लोकसंस्थां यथा पूर्वं निर्ममे संस्थया स्वया ॥

मध्वः  संस्थया स्वया भगवति स्थितिसामर्थ्येन ॥१७॥

श्रीधरः  यः सलिलाशये गर्भोदकस्यान्तः शेते, तेन भगवतानुविष्टोऽधिष्ठितः सन्, स स्वराट् । स्वया संस्थया नामरूपादिक्रमेण ॥१७॥

क्रमसन्दर्भः  स्वया संस्थया स्वस्मिंस् तत्तन्नामरूपाद्याविर्भावक्रमेण ॥१७॥

विश्वनाथः  स ब्रह्मा भगवता अनुविष्टः अधिष्ठितः । भगवान् एव कः ? तत्राहय इति । ततश् च स ब्रह्मा भगवत्प्रेरितः सन् लोकसंस्थां लोकरचनां स्वया संस्थया परिपाट्या नामरूपादिक्रमया ॥१७॥

 ō)0(ō

॥ ३.२०.१८ ॥

ससर्ज च्छाययाविद्यां पञ्चपर्वाणम् अग्रतः ।
तामिस्रम् अन्धतामिस्रं तमो मोहो महातमः ॥

श्रीधरः  छाया प्रभाप्रतियोगिनी तया । अबुध्येत्य् अर्थः, यस् त्व् अबुद्धिकृतः प्रभोः [भा.पु. ३.१०.१७] इत्य् उक्तत्वात् । महातम इति महामोहः । स्वरूपनिर्देशमात्रविवक्षया मोह इति प्रथमाप्रयोगः ॥१८॥

क्रमसन्दर्भः  तथा दर्शयतिससर्जेति ॥१८॥

विश्वनाथः  यक्षराक्षसदेवमनुष्यादिदेहेषु ब्रह्मणा स्रष्टव्येषु जीवानाम् अहङ्कारोऽविद्यया विना न सम्भवेत्, अतः प्रथमम् अविद्यावृत्तीः स्वयम् एव ब्रह्मद्वारा आविर्भवतीस् तमआदिरूपेण ब्रह्मा ताः ससर्जेत्य् आहससर्जेति । च्छायया छायरूपया तन्वा तमसेत्य् अर्थः । अत्र तमोमोहमहामोहतामिस्रान्धतामिस्राः क्रमेणाज्ञानास्मितारागद्वेषाभिनिवेशा ज्ञेयाः ॥१८॥

 ō)0(ō

॥ ३.२०.१९ ॥

विससर्जात्मनः कायं नाभिनन्दंस् तमोमयम् ।
जगृहुर् यक्षरक्षांसि रात्रिं क्षुत्तृट्समुद्भवाम् ॥

श्रीधरः  तद् एवं प्रथमोक्तां साधारणां सृष्टिम् अनूद्य केनचिद् विशेषेणासाधारणां सृष्टिम् आहविससर्जेत्यादिना यावत् समाप्ति । तद् विसृष्टं कायं रात्रिरूपं तत एव जातानि यक्षरक्षांसि जगृहुः । क्षुत्तृषोः समुद्भवो यस्यां ताम् । अत्र च, यास्य सा तनूर् आसीत् ताम् अपाहत सा तमिस्राभवत् इत्यादिश्रुतिर् अनुसन्धेया ॥१९॥

क्रमसन्दर्भः  न व्याख्यातम्.

विश्वनाथः  कायं छायारूपं नाभिनन्दन्, हन्त हन्त सृष्ट्यारम्भे तमसैवावृतोऽभूवम् इति विनिन्द्य तत्याज । स च तद्विसृष्टः कायो रात्रिर् अभूत् तां च तत एव तदानीम् एव जातानि यक्षरक्षांसि जगृहुः स्वीचक्रुर् इत्य् अविद्याधर्माव् आवरणविक्षेपौ यक्षरक्षसाम् अत्यधिकाव् इति विवक्षितम् । कीदृशीं क्षुत्तृषोः समुद्भवो यस्यां ताम् । अत्र, या तस्य सा तनूर् आसीत् ताम् अपाहत सा तमिस्राभवत् इत्यादिश्रुतिर् अनुसन्धेया । अत्र द्विपरार्धयुषो ब्रह्मणः कायत्यागो नाम भावत्याग एव विवक्षितः । ततश् च ब्रह्मणो मनसि क्रोधादिस् तामसो भाव आविर्बभूव । तस्माद् यक्षरक्षांसि बभूवुः । स च तामसो भावो रात्रिर् अभूत् तां च यक्षरक्षांस्य् एव जगृहुर् इत्य् एतावान् एवार्थः । सृष्ट्यर्थं योगबलेन पृथक् पृथक् कायग्रहणत्यागवत्त्वेऽपि द्विपरार्धायुस् त्वं तस्य न व्याहन्यते विषयभोगार्थम् अपीन्द्रादिदेवानां नानारूपग्रहणत्यागदर्शनाद् इत्य् अपि केचिद् आहुः ।१९॥

 ओ)०(ओ

॥ ३.२०.२० ॥

क्षुत्तृड्भ्याम् उपसृष्टास् ते तं जग्धुम् अभिदुद्रुवुः ।
मा रक्षतैनं जक्षध्वम् इत्य् ऊचुः क्षुत्तृडर्दिताः ॥

श्रीधरः  उपसृष्टा अभिभूताः । जग्धुम् अत्तुं भक्षयितुम् । यतो वयं क्षुत्तृड्भ्याम् अर्दिता अत एनं पितेति कृपया मा रक्षतेत्य् एके । अन्ये तु जक्षध्वं भक्षयतेति ब्रुवन्तः । जक्ष भक्षहसनयोर् इति धातुः ॥२०॥

क्रमसन्दर्भः  न व्याख्यातम्.

विश्वनाथः  उपसृष्टा उपद्रुताः तं ब्रह्माणं जग्धुं भक्षयितुम् । तत्र केचिद् एनं पितेति कृपया मा रक्षेत्य् ऊचुःजक्षध्वम् इति जक्ष भक्षहसनयोर् इत्य् अस्मात् ॥२०॥

 ō)0(ō

॥ ३.२०.२१ ॥

देवस् तान् आह संविग्नो मा मां जक्षत रक्षत ।
अहो मे यक्षरक्षांसि प्रजा यूयं बभूविथ ॥

श्रीधरः  देवो ब्रह्मा संविग्नो भीतः सन् मां मा जक्षत मा भक्षयत, किन्तु रक्षत । अहो हे यक्षरक्षांसि, यूयं मे प्रजाः सुता बभूविथ जाताः स्थ । एवम् उग्रस्वभावा यक्षराक्षसा जाता इत्य् अर्थः । तत्र ये जक्षध्वम् इत्य् ऊचुस् ते यक्षाः, ये तु मा रक्षतेति ते राक्षसा इति ज्ञेयम् । एतच् च तिर्यगादितामससर्गस्याप्य् उपलक्षणम् ॥२१॥

क्रमसन्दर्भः  न व्याख्यातम्.

विश्वनाथः  देवो ब्रह्मा । मां न भक्षयत, किन्तु रक्षत । अहो आश्चर्यं हे यक्षरक्षांसि ॥२१॥

 ō)0(ō

॥ ३.२०.२२ ॥

देवताः प्रभया या या दीव्यन् प्रमुखतोऽसृजत् ।
ते अहार्षुर् देवयन्तो विसृष्टां तां प्रभाम् अहः ॥

श्रीधरः  प्रभया दीव्यन् द्योतमानः । या या देवता द्युतिमत्यः सात्त्विक्यस् तास् ताः प्रमुखतः प्राधान्येनासृजत् । ते देवाः । देवता इति स्त्रीत्वेन निर्दिष्टानाम् अप्य् अर्थमात्रविवक्षया त इति पुंस्त्वेन प्रतिनिर्देशः । एवं यक्षरक्षांसीत्य् अत्रापि ज्ञेयम् । तेन विसृष्टां त्यक्तां प्रभाम् अहः दिवसरूपां सतीं देवयन्तः क्रीडयन्तोऽहार्षुर् जगृहुः ॥२२॥

क्रमसन्दर्भः  देवयन्त इति । दिवु अर्दने इत्य् अस्मात् चौरादिकात् याचमान इत्य् अर्थः ॥२२॥

विश्वनाथः  प्रभया प्रभावरूपया सत्त्वमय्या तन्वा दीव्यन् द्योतमानः । या या देवताः प्रमुखतः प्राधान्येनासृजत् । अत्र या इत्य् अस्यापि ते इत्य् अनेन प्रतिनिर्देशोऽर्थमात्रदृष्ट्यैव ज्ञेयः । विसृष्टां तेन त्यक्तां तां प्रभाम् अहः दिवसरूपां तत् तनूम् अहार्षुर् जगृहुः ।

किमर्थं ? ताः देवयन्तः क्रीडयन्तः क्रीडयितुं यथा रात्रिर् यक्षरक्षोभिः सह तिष्ठति तथा अहोऽपि देवैर् दीव्यतीत्य् अर्थः । इति सन्दर्भः । अत्र ब्रह्मणो मनसि प्रसादः सात्त्विकभाव आविर्बभूव । तस्मा देवा बभूवुः स च प्रसादो दिनं बभूव । तच् च ते एव जगृहुर् इत्य् एतावान् एवार्थः ॥२२॥

 ō)0(ō

॥ ३.२०.२३ ॥

देवोऽदेवान् जघनतः सृजति स्मातिलोलुपान् ।
त एनं लोलुपतया मैथुनायाभिपेदिरे ॥

श्रीधरः  अदेवान् इति च्छेदः । स जघनाद् असुरान् असृजत इति श्रुतेः । अतिलोलुपान् स्त्रीलम्पटान् । अभिपेदिरे प्राप्ताः ॥२३॥

क्रमसन्दर्भः  न व्याख्यातम्.

विश्वनाथः  एवं च तस्य मनसि कामो राजसभावोऽभूत् तस्मा असुरा बभूवुः । स च भावः । सन्ध्या अभूत् तां चासुरा जगृहुर् इत्य् आहदेव इति । अदेवान् स जघनाद् असुरान् असृजत इति श्रुतेः । कामाद् अनर्थो महान् भवतीत्य् आहत एनम् इत्य् आदि ॥२३॥

 ओ)०(ओ

॥ ३.२०.२४ ॥

ततो हसन् स भगवान् असुरैर् निरपत्रपैः ।
अन्वीयमानस् तरसा क्रुद्धो भीतः परापतत् ॥

श्रीधरः  परापतद् अपलायत ॥२४॥

क्रमसन्दर्भः  न व्याख्यातम्.

विश्वनाथः  परापतत् पलायत ॥२४॥

 ō)0(ō

॥ ३.२०.२५ ॥

स उपव्रज्य वरदं प्रपन्नार्तिहरं हरिम् ।
अनुग्रहाय भक्तानाम् अनुरूपात्मदर्शनम् ॥

श्रीधरः  भक्तेच्छानुरूपम् आत्मानं दर्शयतीति तथा तम् उपव्रज्य ॥२५॥

क्रमसन्दर्भः  न व्याख्यातम्.

विश्वनाथः  उपव्रज्य मनसैवोपसाद्य निवेदयामासेति शेषः ॥२५॥

 ō)0(ō

॥ ३.२०.२६ ॥

पाहि मां परमात्मंस् ते प्रेषणेनासृजं प्रजाः ।
ता इमा यभितुं पापा उपाक्रामन्ति मां प्रभो ॥

श्रीधरः  पहीति द्वाभ्यां प्रार्थितवान् । यभितुं मैथुनेन धर्षयितुम् ॥२६॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.२०.२७ ॥

त्वम् एकः किल लोकानां क्लिष्टानां क्लेशनाशनः ।
त्वम् एकः क्लेशदस् तेषाम् अनासन्नपदां तव ॥

श्रीधरः  लोकानां जनानाम् । तव अनासन्नाव् अनाश्रितौ पादौ यैस् तेषाम् ॥२७॥

क्रमसन्दर्भः  क्लेशद इति स्वं प्रत्युन्मुखीकर्तुम् इति ज्ञेयम् ॥२७॥

विश्वनाथः  तव अनासन्नपदां त्वत्पादावनाश्रितवताम् अभक्तानां त्वं क्लेशदः तेन क्लिष्टानाम् अपि त्वत्पादाव् आश्रितवतां भक्तानां त्वं क्लेशनाशन इति गम्यते । एक इत्य् एवंविधो भक्तवत्सलः कोऽपि नास्तीति भावः । त्वच्चरणम् अनाश्रितवतां कालकर्मग्रहादिरूपेण त्वम् एवैकः क्लेशदः । तेषाम् एवाकस्माच् चरणाश्रितत्वे सति साक्षात् त्वम् एव तत्तत्क्लेशनाशनः, त्वद्भक्तेषु कालकर्मादीनाम् अनधिकाराद् इत्य् आशयः । त्वयि वैषम्याभावस् तु कल्पतरुदृष्टान्तेन ॥२७॥

 ō)0(ō

॥ ३.२०.२८ ॥

सोऽवधार्यास्य कार्पण्यं विविक्ताध्यात्मदर्शनः ।
विमुञ्चात्मतनुं घोराम् इत्य् उक्तो विमुमोच ह ॥

मध्वः  जानन्न् अपि समर्थोऽपि क्वचिद् ब्रह्मा हरेः प्रियः ।
ज्ञात्वा करोति कर्माणि ह्य् अज्ञवच् चाप्य् अशक्तवत् ॥
व्यसृजन् मलवद् देहं बाह्यं न तु निजं पुरा ।
ब्रह्मा तच् च हरादित्वं प्राप देवादिदैवतम् ॥ इति कौर्मे ॥२९॥

श्रीधरः  विविक्तम् असन्दिग्धम् अध्यात्मदर्शनं परचित्तज्ञानं यस्य हरेः । घोरां कामकश्मलां स्वतनुं विमुञ्चेति उक्तवान् इति शेषः । इत्य् उक्तश् च ब्रह्मा तं तनुं विमुमोच । सर्वत्र तनुत्यागो नाम तत् तन् मनोभावत्यागो विवक्षितः । ग्रहणं च तत् तद् भावापत्तिर् इति द्रष्टव्यम् ॥२८॥

क्रमसन्दर्भः  सोऽवधार्येत्य् अस्य टीकायां भावो नाम सृज्यावेशो ज्ञेयः । भावत्व् अमननं च तदायुषो द्विपरार्धमितत्वात् ॥२८॥

विश्वनाथः  विविक्तम् असन्दिग्धम् अध्यात्मदर्शनं परचित्तज्ञानं यस्य सः । विमुञ्चेत्य् उक्तवान् इति शेषः । इत्य् उक्तेश् च ब्रह्मा तनुं विमुमोच ॥२८॥

 ō)0(ō

॥ ३.२०.२९ ॥

तां क्वणच्चरणाम्भोजां मदविह्वललोचनाम् ।
काञ्चीकलापविलसद्दुकूलच्छन्नरोधसम् ॥

श्रीधरः  साहोरात्रयोः सन्धिर् अभवत् इति श्रुतेः । सा तेन विसृष्टा तनुः सायन्तनी सन्ध्या बभूव । सा च कामोद्रेकवेला । असुराश् च राजसत्वात् स्त्रीलम्पटाः । अतस् तां सन्ध्याम् एव स्त्रियं कल्पयित्वा ते सम्मोहं प्राप्ता इत्य् आहताम् इति त्रिभिः । नूपुराभ्यां क्वणती चरणाम्भोजे यस्याः । मदेन विह्वले लोचने यस्याः । काञ्चीकलापेन विलसद्दुकूलं तेन छन्नं रोधः कटितटं यस्यास् ताम् ॥२९॥

क्रमसन्दर्भः  ताम् इति त्रिकम् । अन्योऽन्येति लेखादिवत् श्लेषाप्य् अङ्गीकृता । यद् वा, सुपां सुलुग् इत्य् आदिना यादेशः ॥२९॥

विश्वनाथः  मत्वा मूढधियः स्त्रियम् इत्य् अग्रिमोक्तेस् तां सन्ध्याम् एव स्त्रियं कल्पयित्वा स्त्रीलम्पटा असुरा मुमुहुर् इत्य् आहतां क्वणद् इति । अत्र स्वस्वनीडं प्रति गन्तुं नभसि स्वशब्दम् उड्डीनान् चटकसारसादीन् एव नूपुरकाञ्च्यादीन् कल्पयन्ति स्म । तत्तदाकारान् मेघखण्डान् एव चरणनयननितम्बस्तनादीन् । अत एवैकुत्र श्लेषेण पयोधरशब्दः उपन्यस्तः । सन्ध्याया आरुण्यम् एवारुणदुकूलम् । रोधः कटितटं, श्लेषयेति भिदाद्य् आङन्ताट्टाप्प्रत्ययः । ङित्य् अपि गुण आर्षः ॥२९॥

 ō)0(ō

॥ ३.२०.३० ॥

अन्योन्यश्लेषयोत्तुङ्गनिरन्तरपयोधराम् ।
सुनासां सुद्विजां स्निग्धहासलीलावलोकनाम् ॥

श्रीधरः  अन्योन्यं श्लेषयोपमर्देन हेतुनोत्तुङ्गौ निरन्तरौ पयोधरौ यस्याः । सुद्विजां सुदतीम् । स्निग्धो हासो लीलावलोकनं च यस्याः ॥३०॥

क्रमसन्दर्भः  न व्याख्यातम्.

विश्वनाथः  अन्योन्यश्लेषया उपमर्देनैव हेतुना उत्तुङ्गौ निरन्तराव् अव्यवधानौ पयोधरु यस्यास् तां सुपां सुलुग् इत्य् आदिना टाप्रत्ययस्य यादेशो वा । अन्तराच् छिद्रोत्थौ यत् किञ्चित् सूर्यप्रकाशाव् एव हासावलोकने कदाचित् तन्मेघखण्डान्तर्धानम् एव लज्जया निगूहनम् ऊर्ध्वतस् तलपर्यन्तपतितानि दीर्घश्याममेघखण्डान्य् एव ॥३०॥

 ō)0(ō

॥ ३.२०.३१ ॥

गूहन्तीं व्रीडयात्मानं नीलालकवरूथिनीम् ।
उपलभ्यासुरा धर्म सर्वे सम्मुमुहुः स्त्रियम् ॥

श्रीधरः  गूहन्तीं वस्त्राञ् चलेनावृण्वानाम् । नीलानाम् अलकानां वरूथः स्तोमो विद्यते यस्याः । हे धर्म विदुर, तां स्त्रियम् उपलभ्य मत्वा ॥३१।

क्रमसन्दर्भः  न व्याख्यातम्.

विश्वनाथः  नीलालकवरूथम् । हे धर्म ! विदुर ! तां स्त्रियम् उपलभ्य मत्वा ॥३१॥

 ओ)०(ओ

॥ ३.२०.३२ ॥

अहो रूपम् अहो धैर्यम् अहो अस्या नवं वयः ।
मध्ये कामयमानानाम् अकामेव विसर्पति ॥

श्रीधरः  सम्मूढानां विभावनाक्रमम् आहअहो इति ॥३२॥

क्रमसन्दर्भः  न व्याख्यातम्.

विश्वनाथः  तेषां काममोहप्रलापम् आहअहो इति ॥३२॥

 ō)0(ō

॥ ३.२०.३३ ॥

वितर्कयन्तो बहुधा तां सन्ध्यां प्रमदाकृतिम् ।
अभिसम्भाव्य विश्रम्भात् पर्यपृच्छन् कुमेधसः ॥

श्रीधरः  अभिसम्भाव्य सत्कृत्य । विश्रम्भात् प्रणयात् । कुबुद्धयस् ते तां पप्रच्छुः ॥३३॥

क्रमसन्दर्भः  न व्याख्यातम् ।

विश्वनाथः  किम् इयम् अस्मास्व् एवानुरागिणी अन्यत्र वा, देवी मानुषी वा वृषस्यन्ती ब्रह्मचारिणी वेत्य् एवं वितर्कयन्तः । अभिसम्भाव्य सत्कृत्य ॥३३॥

 ओ)०(ओ

॥ ३.२०.३४ ॥

कासि कस्यासि रम्भोरु को वार्थस् तेऽत्र भामिनि ।
रूपद्रविणपण्येन दुर्भगान् नो विबाधसे ॥

श्रीधरः  कासीति त्रिभिः । कासि जात्या । कस्य वा कन्या ? हे भामिनि कोपने । रूपम् एव द्रविणम् अनर्घ्यं वस्तु । तद् एव पण्यं क्रयार्हम् । तेन तदसमर्पणेन नो विबाधसे ॥३४॥

क्रमसन्दर्भः  विबाधने हेतुः । दुर्भगान् एतन्मूल्यद्रव्यहीनान् ॥३४॥

विश्वनाथः  रूपम् एव द्रविणम् अनर्घ्यं वस्तु, तद् एव पण्यं क्रयार्हं तेनास्मान् दुर्भगान् त्वद्दास्यानर्हान् अपि विबाधसे वध्वा स्वसङ्ग एव जिघृक्षसि । यद् वा, विबाधसे न क्रीणासि धिग् अस्मान् दुर्भगान् इति भावः ॥३४॥

 ō)0(ō

॥ ३.२०.३५ ॥

या वा काचित् त्वम् अबले दिष्ट्या सन्दर्शनं तव ।
उत्सुनोषीक्षमाणानां कन्दुकक्रीडया मनः ॥

श्रीधरः  किं जातिकुलादिप्रश्नेन या वा काचिद् भव । दिष्ट्येदं तावद् भद्रं जातं यत् तव दर्शनम् । किन्तु केवलं नो मन उत्सुनोषि विमथासि ॥३५॥

क्रमसन्दर्भः  न व्याख्यातम्.

विश्वनाथः  उत्सुनोषि मथ्नासि । कन्दुकक्रीडयेति अस्तं गच्छन् चञ्चलः सूर्य एव अरुणकन्दुकत्वेन कल्पितः ॥३५॥

 ō)0(ō

॥ ३.२०.३६ ॥

नैकत्र ते जयति शालिनि पादपद्मं
घ्नन्त्या मुहुः करतलेन पतत्पतङ्गम् ।
मध्यं विषीदति बृहत्स्तनभारभीतं
शान्तेव दृष्टिर् अमला सुशिखासमूहः ॥

श्रीधरः  क्षुभितचित्तानां वाक्यं नैकत्रेति । हे शालिनि श्लाध्ये । एकत्र न जयति न स्थिरीभवति । यद् वा, नैकत्रानेकगतिविलासेषु जयति सर्वोत्कर्षेण वर्तते । पतत्पतङ्गम् उच्छलन्तं कन्दुकम् । बृहतोः स्तनयोर् भाराद् भीतं तव कृशं मध्यं विषीदति श्राम्यति । शान्ता मन्थरेव प्रसरति । सुशिखासमूहः शोभनः केशकलापस् ते । पाठान्तरे सुशिखाः शोभनान् केशान् अवकीर्यमाणान् समूहः बधानेति । अत्र चास्तं गच्छन् सूर्य एव पतत्पतङ्गः, मेघविच्छेदो मध्यविषादः तारकारूपा दृष्टिः, तम एव केशा इत्याद्यूह्यम् ॥३६॥

क्रमसन्दर्भः  न व्याख्यातम्.

विश्वनाथः  कन्दुकक्रीडां वर्णयन्तिहे शालिनि ! श्लाघ्ये ! एकत्र न जयति न स्थिरीभवति । पतत्पतङ्गम् अधश् चलं कन्दुकम् । पक्षेऽस्तं गच्छन् सूर्यः । कृशत्वाद् विषीदति । दृष्टिर् अमला निष्कामेव वस्तुतस् त्व् अन्तः सकामैवेत्य् अर्थः । श्रान्ता कन्दुकक्रीडाश्रमं व्यञ्जयती । अत एव सुशिखाः शोभनान् केशान् अवकीर्यमानान् समूहः वधान । सुशिखासमूह इति पाठेस्व् इत्य् अव्ययं पृथक्पदम् । ततश् च शिखासमूहश् च सुन्दर इत्य् अर्थः ॥३६॥

 ओ)०(ओ

॥ ३.२०.३७ ॥

इति सायन्तनीं सन्ध्याम् असुराः प्रमदायतीम् ।
प्रलोभयन्तीं जगृहुर् मत्वा मूढधियः स्त्रियम् ॥

श्रीधरः, विश्वनाथः  प्रमदेवाचरन्तीं स्त्रियं मत्वा जगृहुः ॥३७॥

क्रमसन्दर्भः  इतीति । सन्ध्य हि कामिनां स्त्रीस्फूर्तिं करोति । ततश् च तेषां स्फुरन्ती स्त्री तदभेदेन तैर् अवगता तदनुसारेण मुनीन्द्रेणापि वर्णितेति ज्ञेयम् ॥३७॥

 ō)0(ō

॥ ३.२०.३८ ॥

प्रहस्य भावगम्भीरं जिघ्रन्त्यात्मानम् आत्मना ।
कान्त्या ससर्ज भगवान् गन्धर्वाप्सरसां गणान् ॥

श्रीधरः  प्रहस्यात्मानम् आत्मना जिघ्रन्त्या । कान्त्या सौन्दर्येण । प्रहसनम् आत्मावघ्राणं च सौन्दर्यानुभावचातुर्यविकारः ॥३८॥

क्रमसन्दर्भः  भावः सौन्दर्यगर्वः तेन गम्भीरम् अन्यत्रादत्तदृष्टित्वादिकं यथा स्यात् तथा प्रहस्य स्वस्मिन्न् एव प्रेमातिशयेन सौरभ्यातिशयानुभवेन च स्वयम् आत्मानं जिघ्रन्त्या कान्त्या कान्तिमत्या तन्वा ॥३८॥

विश्वनाथः  यदा ब्रह्मणः सौन्दर्यं स्मृत्यारूढं बभूव, तदा तस्माद् गन्धर्वादयो बभूवुस् तच् च सौन्दर्यं ज्योत्स्नाभूत्, तां च एवं जगृहुर् इत्य् आहप्रहस्येति । कान्त्या कीदृश्या भावगम्भीरं व्यञ्जितस्वाभियोगं यथा स्यात् तथा प्रहस्य आत्मनैवात्मानं जिघ्रन्त्येति कान्तिकान्तिमतोर् ऐक्येनोपचारात् प्रहसनावघ्राणादीनि स्वसौन्दर्यास्वादनचिह्नानि ॥३८॥

 ō)0(ō

॥ ३.२०.३९ ॥

विससर्ज तनुं तां वै ज्योत्स्नां कान्तिमतीं प्रियाम् ।
त एव चाददुः प्रीत्या विश्वावसुपुरोगमाः ॥

श्रीधरः  ज्योत्स्नां चन्द्रिकारूपाम् । त एव गन्धर्वादिगणाः । विश्वावसुः पुरोगमो मुख्यो येषु ॥३९॥

क्रमसन्दर्भः, विश्वनाथः  न व्याख्यातम्.

 ō)0(ō

॥ ३.२०.४० ॥

सृष्ट्वा भूतपिशाचांश् च भगवान् आत्मतन्द्रिणा ।
दिग्वाससो मुक्तकेशान् वीक्ष्य चामीलयद् दृशौ ॥

श्रीधरः  आत्मनस् तन्द्रिणा आलस्येन । तांश् च मुक्तकेशान् वीक्ष्य नेत्रे निमीलितवान् ॥४०॥

क्रमसन्दर्भः  आत्मतन्द्रिणा आत्मनस् तन्द्रायुक्तेन देहेन उपलक्षणं चैतत् जृम्भा निद्रोन्मानवत्त्वस्य तस्य एव कार्यक्रमरूपत्वात् तेषाम् ॥४०॥

विश्वनाथः  कदाचिद् ब्रह्मण आलस्यम् अभूत् तस्माच् च भूतपिशाद्या बभूवुस् तच्चालस्यं जृम्भानिद्रादिरूपाभूत् तां च त एव जगृहुर् इत्याहसृष्ट्वेति । तन्द्रा यस्य कार्यत्वेनास्ति तत्तन्द्रि आलस्यं तेन ॥४०॥

 ō)0(ō

॥ ३.२०.४१ ॥

जगृहुस् तद्विसृष्टां तां जृम्भणाख्यां तनुं प्रभोः ।
निद्राम् इन्द्रियविक्लेदो यया भूतेषु दृश्यते ।
येनोच्छिष्टान् धर्षयन्ति तम् उन्मादं प्रचक्षते ॥

श्रीधरः  इन्द्रियाणां विक्लेदः स्रावो यया तां निद्रां प्रचक्षते । येनेन्द्रियविक्लेदेन हेतुनोच्छिष्टांश् च सतो धर्षयन्ति भ्रान्तान् कुर्वन्ति । तं भूतादिगणम् उन्मादं प्रचक्षते । तन्द्राजृम्भिकानिक्रोन्मादहेतुत्वेन भूतादीनां तनूनां च चातुर्विध्यम् उक्तम् ॥४१॥

क्रमसन्दर्भः  जगृहुर् इति सार्धकम् । अत एवाभेदेनाहजृम्भणाख्यां निद्राम् इति च । धर्मस्यैव प्राधान्यविवक्षया मत्वर्थीयश् च नात्र कृतः । तम् इन्द्रियविक्लेदं यम् उन्मादं प्रचक्सते तत्रोन्मादोऽपि भवतीति तदभेदेन तम् अपि निर्दिशन्तीत्य् अर्थः ॥४१॥

विश्वनाथः  यया निद्रया भूतेषु मनुष्यादिषु इन्द्रियाणां मुखादीनां विक्लेदः । येन च विक्लेदेन हेतुना उच्छिष्टान् सतो धर्षयन्ति, तं धर्षम् उन्मादं प्रचक्षते । अत एव भूतप्रेतादिधर्षिता जना उन्मत्ता उच्यन्ते ॥४१॥

 ओ)०(ओ

॥ ३.२०.४२ ॥

ऊर्जस्वन्तं मन्यमान आत्मानं भगवान् अजः ।
साध्यान् गणान् पितृगणान् परोक्षेणासृजत् प्रभुः ॥

श्रीधरः  ऊर्जस्वन्तं बलवन्तम् । परोक्षेणादृश्यरूपेण ॥४२॥

क्रमसन्दर्भः  ऊर्जस्वन्तं वरदानेनोत्साहादिलक्षणसत्त्वयुक्तम् ॥४२॥

विश्वनाथः  कदाचिद् आत्मनो बलिष्ठत्वं पारोक्ष्यं च भावयामास । ताभ्यां च साध्याः पितरश् च बभूवुस् ते च हव्यकव्ये बभूवतुर् इत्य् आहद्वाभ्याम् । ऊर्जस्वन्तं सत्त्ववन्तं तेन सत्त्वेन साध्यान् गणान् परोक्षेण पारोक्ष्येण च पितृगणान् ॥४२॥

 ओ)०(ओ

॥ ३.२०.४३ ॥

त आत्मसर्गं तं कायं पितरः प्रतिपेदिरे ।
साध्येभ्यश् च पितृभ्यश् च कवयो यद् वितन्वते ॥

श्रीधरः  आत्मनः सर्गो यस्मातम् । यद् येन कार्येण सम्प्रदानत्वनिमित्तेन । कवयः कर्मकोविदाः । साध्येभ्यः पितृभ्यश् च स्वपितृरूपेभ्यः । वितन्वते श्राद्धादिना हव्यं कव्यं च ददति ॥४३॥

क्रमसन्दर्भः  त इति । तद्युक्तम् एव ज्ञात्वा तेभ्यो ददतीति यत् येन स्वलक्षणेन कायेनैव हेतुना ॥४३॥

विश्वनाथः  ते साध्याः पितरश् च तं कायम् अनुरूपम् इत्य् अर्थः । यद् यतो हेतोर् वितन्वते साध्येभ्यो हव्यम् अन्नं पितृभ्यः कव्यम् अन्नं श्राद्धादिना समर्पयन्तीत्य् अर्थः ॥४३॥

 ओ)०(ओ

॥ ३.२०.४४ ॥

सिद्धान् विद्याधरांश् चैव तिरोधानेन सोऽसृजत् ।
तेभ्योऽददात् तम् आत्मानम् अन्तर्धानाख्यम् अद्भुतम् ॥

श्रीधरः  तिरोधानेन दृश्यत्वे सत्य् अप्य् अन्तर्धानशक्त्या ॥४४॥

क्रमसन्दर्भः  न व्याख्यातम्.

विश्वनाथः  कदाचित् स अन्तर्धानं भावयामास । तस्माच् च सिद्धविद्याधरा बभूवुर् इत्य् आहसिद्धान् इति ॥४४॥

 ō)0(ō

॥ ३.२०.४५ ॥

स किन्नरान् किम्पुरुषान् प्रत्यात्म्येनासृजत् प्रभुः ।
मानयन्न् आत्मनात्मानम् आत्माभासं विलोकयन् ॥

श्रीधरः  प्रत्यात्म्येन प्रतिबिम्बेन । आत्माभासं प्रतिबिम्बम् आत्मनात्मनो मानः प्रतिबिम्बदर्शिनः सुन्दरस्य शिरःकम्पादिचेष्टा । अत एव तत्सृष्टानां मिथः सम्माननेन नित्यं मिथुनीभवः ॥४५॥

क्रमसन्दर्भः  न व्याख्यातम्.

विश्वनाथः  आत्मनः प्रतिबिम्बं भावयामास । तस्माच् च किन्नरकिम्पुरुषा बभूवुर् इत्य् आहस किम् इति । प्रत्यात्मेन प्रतिबिम्बेन । अहं सुन्दर इत्य् आत्मनैवात्मानं मानयन्, आत्माभासं मुकुरम् ॥४५॥

 ओ)०(ओ

॥ ३.२०.४६ ॥

ते तु तज् जगृहू रूपं त्यक्तं यत् परमेष्ठिना ।
मिथुनीभूय गायन्तस् तम् एवोषसि कर्मभिः ॥

श्रीधरः  तत् प्रतिबिम्बरूपम् । कर्मभिस् तत् पराक्रमानुवर्णनैः ॥४६॥

क्रमसन्दर्भः  न व्याख्यातम्.

विश्वनाथः  तत् प्रत्यात्मं स्त्रीपुंसयोः पारस्परिकदर्शनरूपम् अभूद् अतस् तेऽपि तद् एव जगृहुर् इत्य् आहते त्व् इति ॥४६॥

 ō)0(ō

॥ ३.२०.४७ ॥

देहेन वै भोगवता शयानो बहुचिन्तया ।
सर्गेऽनुपचिते क्रोधाद् उत्ससर्ज ह तद् वपुः ॥

श्रीधरः  भोग आभोगो विस्तारः पादादिप्रसरणं तद्वता देहेन । अनुपचिते वृद्धिम् अप्राप्ते । तत् भोगक्रोधादियुक्तम् ॥४७॥

क्रमसन्दर्भः  न व्याख्यातम्.

विश्वनाथः  मनसैव शयानं देहं तत्याज । स चाहिसर्पादिरूपो बभूवेत्य् आहदेहेति । भोग आभोगो विस्तारस् तद्वता पादादिप्रसरणवेत्य् अर्थः । बहुचिन्तया सर्गे अनुपचिते सति कथं मे सृष्टिः सिद्ध्येद् इति भावनया ततश् च चिन्तामध्य एव कश्चिद् अविवेकोऽभूत्, यतो महान् क्रोधो बभूव । क्रोधानन्तरं तद्वपुर् उत्ससर्ज ॥४७॥

 ओ)०(ओ

॥ ३.२०.४८ ॥

येऽहीयन्तामुतः केशा अहयस् तेऽङ्ग जज्ञिरे ।
सर्पाः प्रसर्पतः क्रूरा नागा भोगोरुकन्धराः ॥

श्रीधरः  अमुतोऽमुष्माद् देहाद्ये केशा अहीयन्त प्रच्युतास् तेऽहयो जाताः । प्रसर्पतः पादाद्याकुञ्चनैः प्रचलतोऽमुष्मात् सर्पाः । अत एव अगा न भवन्तीति नागाः, अतिवेगवन्त इत्य् अर्थः । भोगवतो जातत्वाद् भोगेन फणेनोरुर् विस्तीर्णा कन्धरा येषाम् । सर्वे चैते तत्क्रोधयोगात् क्रूराः । तेषाम् अवान्तरजातिभेदः सर्पसिद्धान्ते प्रसिद्धः ॥४८॥

क्रमसन्दर्भः  ये इति । केशस्खलनम् अप्य् अस्य भावमयम् एव ज्ञेयम् ॥४८॥

विश्वनाथः  अमुतः अमुष्माद् देहात् ये केशा अहीयन्त विच्युतास् ते अहयो जाताः । प्रसर्पतः पादाद्याकुञ्चनैः प्रचलतोऽमुष्माद् ये हस्तपादाद्यो विच्युतास् ते सर्पाः । ये च मुण्डकन्धराद्यास् ते नागाः । कीदृशाः ? भोगवतो जातत्वाद् भोगेन फणेन उरु विस्तीर्णा कन्धरा येषां ते । सर्वे च क्रोधयोगात् क्रूराः । तेषाम् अवान्तरजातिभेदः सर्पसिद्धान्ते प्रसिद्धः ॥४८॥


 ओ)०(ओ

॥ ३.२०.४९ ॥

स आत्मानं मन्यमानः कृतकृत्यम् इवात्मभूः ।
तदा मनून् ससर्जान्ते मनसा लोकभावनान् ॥

श्रीधरः  यदा मन्यमानोऽभूत् तदा मनून् ससर्ज ॥४९॥

क्रमसन्दर्भः  कृतकृत्यम् इवेति इवशब्दात् कृतं पूर्वकृत्यम् इत्य् अर्थः । मनून् मनुष्यान् लोकभावनान् कर्मणा सर्वलोकोद्भवहेतून् अत एव श्रीमनोः प्रजा भविष्यन्ति ॥४९॥

विश्वनाथः  चिन्तानन्तरं सृष्टिर् मे पूर्णैव सम्पद्यतेति मनसि यदा मिथुनं सिसृक्षतस् तस्य आनन्दो बभूव । तदा तस्मात् मनवो अभवंस् ते च सृष्टिपूर्तिमयीं पुरुषाकारतां जगृहुर् इत्य् आहस आत्मानम् इति द्वाभ्याम् । मनून् इति तेषु तदानीं स्वायम्भुवो मनुः प्रकटः सर्वैर् अदृश्यत । अन्ये च यथासमयं दृश्या इति ज्ञेयम् । अत्रास्ते इति पदोपन्यासान् मनुसर्गोऽयं सर्वान्तिमो ज्ञेयः । अत एव तदनन्तरं वक्ष्यमाणोऽपि ऋषिसर्ग एतत् पूर्वत्रैव ज्ञेयः । अत्र दशमद्वादशविंशाध्यायेषु क्वचित् क्रमेण क्वचिन् मण्डूकप्लुतिसिंहावलोकादिन्यायात् क्रमातिक्रमेणाप्य् उक्तानां सर्गाणाम् अयं क्रमो ज्ञेयः । प्रथमं पञ्चपर्वाविद्यासर्गः । ततो वनस्पतिवृक्षादिसर्गः, ततः सर्पादिसर्गः, (ततो गोमहिष्यादिसर्गः, ततो यक्षराक्षसासुरकिन्नरकिम्पुरुषादिसर्गः,) ततश् च सनकादिमरीच्यादिसर्गः, ततो मनुष्यसर्गः, सर्वान्ते मनुसर्गस्, ततः पूर्वसृष्टा अपि स्त्रीपुंस्वरूपेण वर्धन्ते स्मेति ॥४९॥

 ओ)०(ओ

॥ ३.२०.५० ॥

तेभ्यः सोऽसृजत् स्वीयं पुरं पुरुषम् आत्मवान् ।
तान् दृष्ट्वा ये पुरा सृष्टाः प्रशशंसुः प्रजापतिम् ॥

मध्वः  ये पुरा सृष्टा देवाः । दृष्ट्वा तु पौरुषीं सृष्टिं देवाः सुकृतम् ऊचिरे इति ॥५०॥

श्रीधरः  तेभ्यः स्वीयं पुरुषं पुरुषाकारं पुरं देहम् अत्यसृजद् ददौ । तान् मनून् ॥५०॥

क्रमसन्दर्भः  तेभ्य इति आत्मवान् परमाश्रयः सन्न् इत्य् अर्थः । आत्मनः इति पाठस् तु प्रायो दृश्यते । तत्र परमट्मनः पुरं प्रकाशस्थानम् इत्य् अर्थः ॥५०॥

विश्वनाथः  स्वीयं पुरं पुरुषाकारं देहम् अत्यसृजत् ददौ ॥५०॥

 ō)0(ō

॥ ३.२०.५१ ॥

अहो एतज् जगत्स्रष्टः सुकृतं बत ते कृतम् ।
प्रतिष्ठिताः क्रिया यस्मिन् साकम् अन्नम् अदाम हे ॥

श्रीधरः  ते त्वया यत् कृतं तत् सुकृतम् । सुकृतत्वम् आहुः । यस्मिन् मनुसर्गे । क्रिया अग्निहोत्राद्याः । अतोऽस्मिन् सर्वे वयं साकं सहान्नं हविर्भङाद्यदां भक्षयाम् । हे ब्रह्मन् ॥५१॥

क्रमसन्दर्भः  न व्याख्यातम्.

विश्वनाथः  हे जगत्स्रष्टस् ते त्वया यस्मिन् मनुसर्गे सति क्रिया अग्निहोत्राद्याः प्रतिष्ठिता भवेयुस् तैर् मनुभिः पालनाद् इति भावः । साकं सहैव वयं सर्वे अन्नं हविर् भागादि अदाम भक्षयाम हे इति पृथक् पदम् ॥५१॥

 ō)0(ō

॥ ३.२०.५२ ॥

तपसा विद्यया युक्तो योगेन सुसमाधिना ।
ऋषीन् ऋषिर् हृषीकेशः ससर्जाभिमताः प्रजाः ॥

मध्वः  यत्रापि तु हरेर् नाम तद् अन्यत्र प्रयुज्यते ।
तदान्तर हरेस् तत्र गृहीति नान्यथा भवेत् ॥
स्वातन्त्र्याद् अवरत्वं च परस्यापि प्रयुज्यते ।
स्थितस्यापि यथाराज्ञः स्वानां जयपराजयौ ॥ इति पाद्मे ।

अतो हृषीकेशो ब्रह्मान्तर्यामी ॥५२॥

श्रीधरः  कायसृष्टिम् उक्त्वा ऋषीणां सृष्टिम् आहतपसेति । विद्या उपासना । योगोऽत्रासनादिः । सुसमाधिर् वैराग्यैश्वर्यादियुक्तः समाधिः तेन च युक्तः । हृषीकेशः स्ववशेन्द्रियः सन् । ऋषीर् ब्रह्मा ऋषीन् प्रजाः ससर्ज ॥५२॥

क्रमसन्दर्भः  न व्याख्यातम्.

विश्वनाथः  ततो विद्यया युक्तस्य ब्रह्मणो मानुषीसृष्टिम् आहतपसेति । विद्या उपासना योगोऽष्टाङ्गः सुसमाधिर् ज्ञानवैराग्ये हृषीकेशः स्ववशेन्द्रियः सन् ऋषीन् सनकादीन् ॥५२॥

 ō)0(ō


॥ ३.२०.५३ ॥

तेभ्यश् चैकैकशः स्वस्य देहस्यांशम् अदाद् अजः ।
यत् तत् समाधियोगर्द्धि तपोविद्याविरक्तिमत् ॥

श्रीधरः  किं तद् देहं यस्यांशम् अदाद् इत्य् अत आहयद् इति । समाधिश् च योगश् च ऋद्धिश् च ऐश्वर्यं तपश् च विद्या च विरक्तिश् च विद्यन्ते यस्मिंस् तत् ॥५३॥

क्रमसन्दर्भः  न व्याख्यातम्.

विश्वनाथः  किं तद्देहं यस्यांशमदाद् इत्य् अत आहसमाधिर् ज्ञानं च योगश् च ऋद्धिर् अणिमाद्यैश्वर्यं च तपश् च विद्या च विरक्तिश् च विद्यन्ते यस्मिंस् तत् । एतदनन्तरं रुद्रोद्भवं, ततश् च मरीच्यादिसृष्टिर् द्वादशाध्याये ज्ञेयाः ॥५३॥

 ō)0(ō


इति सारार्थदर्शिन्यां हर्षिण्यां भक्तचेतसाम् ।
तृतीये विंशतितमः सङ्गतः सङ्गतः सताम् ॥*॥

 ō)0(ō

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां तृतीयस्कन्धे
विदुरमैत्रेयसंवादे जगत्सृष्टिर् नाम
विंशोऽध्यायः
॥२०॥
