




## अथ पञ्चमः स्कन्धः 

(५.१)
अथ प्रथमोऽध्यायः
प्रियव्रतविजये

॥ ५.१.१ ॥

राजोवाच
प्रियव्रतो भागवत आत्मारामः कथं मुने ।
गृहे‘रमत यन्मूलः कर्मबन्धः पराभवः ॥

श्रीधरः  श्रीगणेशाय नमः । नमः श्रीमत्परमहंसास्वादितचरणकमलचिन्मकरन्दाय भक्तजनमानसनिवासाय श्रीरामचन्द्राय ॥

अथातः पञ्चमस्कन्ध व्याख्यानेकविशेषवान् ।
प्रियव्रतान्वयो यत्र सप्रपञ्चः प्रपञ्च्यते ॥
षड्विंशत्याधुनाध्यायैः पञ्चमे स्थानम् ईर्यते ।
लोकद्वीपादिमर्यादा पालनाख्यम् अनेकधा ॥
पृथिव्युपर्यधोलोकैर् मर्यादा त्रिविधा मता ।
पुनश् चैकैकशस् तेषु मर्यादा बहुधा मता ॥
भुवि द्वीपादिमर्यादाः पाल्यन्ते राजभिः पृथक् ।
भूमेर् उपरि देवाद्यैस् ततश् चाधोऽसुरादिभिः ॥
तत्राध्यायैस् तु विंशत्या प्रियव्रतपुरःसरैः ।
भुवि द्वीपादिमर्यादाः पालिता इति वर्ण्यते ॥
त्रिभिः सूर्यादिभिर् ज्योतिश् चक्रादिष्व् इति कीर्त्यते ।
अतलादिषु दैत्याद्यैः पालनं च ततस् त्रिभिः ॥
तत्र तु प्रथमेऽध्याये ज्ञानिनो राज्यनिर्वृतिः ।
पुनश् च ज्ञाननिष्ठेति प्रियव्रतकथाद्भुता ॥

वंशः प्रियव्रतस्यापि निबोध नृपसत्तम ।
यो नारदाद् आत्मविद्याम् अधिगम्य पुनर् महीम ।
भुक्त्वा विभज्य पुत्रेभ्य ऐश्वरं समगात् पदम् ॥ [भा.पु. ४.३१.२६२७]

इति पूर्वस्कन्धान्ते प्रियव्रतस्य प्रथमम् आत्मविद्या, ततो गृहाश्रमः, ततः सर्वसङ्गत्यागेन मोक्ष इत्य् उक्तम्, तत्र विस्मितः पृच्छति । प्रियव्रतो भागवतोऽत एवात्मारामो गृहे कथम् अरमत । ननु रमतां को दोषः ? इति चेत्, अत आह । कर्मणां बन्धः पराभवश् च स्वरूपतिरस्कारो यन्मूलो भवति, यद् गृहं मूलं कारणं यस्य ॥१॥

क्रमसन्दर्भः  
पञ्चमक्रमसन्दर्भे सन्दर्भाणां समाहृतिः ।
क्रियते यन्निदेशेन स मेऽनन्यगतेर् गतिः ॥

अथ पञ्चमस्कन्धस्य क्रमसन्दर्भः

स्वामिपादैर् न यद् व्यक्तं यद् व्यक्तं चास्फुटं क्वचित् ।
तत्र तत्रैव लेख्योऽयं सन्दर्भः क्रमनामकः ॥
वैष्णवापरितोषः स्याद् यत्र यत्र ततस् ततः ।
लेख्यं वैष्णवसिद्धान्तदाक्षिण्येनैव किञ्चन ॥

भागवत आत्माराम इति भवदादिवद् आत्मारामेष्व् अपि भागवत इत्य् अर्थः । अत एवाग्रेऽप्य् अस्य मुख्यं भागवतत्वम् एवानुवदिष्यते, न तु गौणम् आत्मारामत्वम् । ततश् चात्मारामत्वेऽपि गृहारामत्वं न सम्भवति, कुतस्तरां भागवतत्वेऽपीत्य् आहकथं मुन इति । ततश् च सुतरां मोक्षोऽपि न सम्भवतीत्य् आहयन्मूल इति । कर्मणां बन्धः पराभवश् च स्वरूपतिरस्कारो यतो भवति, यद् गृहं मूलं यस्य ॥१॥

विश्वनाथः  
प्रणम्य श्रीगुरुं भूयः श्रीकृष्णं करुणार्णवम् ।
लोकनाथं जगच्चक्षुः श्रीशुकं तम् उपाश्रये ॥
गोपरामाजनप्राणप्रेयसेऽतिप्रभुष्णवे ।
तदीयप्रियदास्याय मां मदीयम् अहं ददे ॥

त्रिभिः प्रियव्रताग्नीध्रनाभीनां चरितं क्रमात् ।
आर्षभं त्रिभिर् अध्यायैर् भरतस्य तथाष्टभिः ॥
गयोपाख्यानम् एकेन चतुर्ह्बिर् जम्बुसञ्ज्ञितः ।
द्वीपो निरूप्यते द्वीपान्तरशैलनगादिकम् ॥
एकेन ज्योतिश्चक्रादि द्वाभ्याम् ध्रुवपदं ततः ।
एकेन द्वाभ्याम् सूर्याध आशेषस्थानम् उच्यते ॥
एकेन नरकं चैव पञ्चमस्कन्धसङ्ग्रहः ॥
तत्र स्थानं तच् च देवादिभिः पालनम् उच्यते ।
देवासुरनरादीनाम् ऊर्ध्वाधोमध्यवर्तिनाम् ॥
तत्र तु प्रथमे ब्रह्मगिरं सम्मानयन् व्यधात् ।
राज्यं प्रियव्रतः पश्चाद् विरज्यावाप माधवम् ॥

वंशः प्रियव्रतस्यापि निबोध नृपसत्तम ।
यो नारदाद् आत्मविद्याम् अधिगम्य पुनर् महीम ।
भुक्त्वा विभज्य पुत्रेभ्य ऐश्वरं समगात् पदम् ॥ [भा.पु. ४.३१.२६२७]

इति पूर्वस्कन्धान्ते प्रियव्रतस्य प्रथमम् आत्मारामत्वं ततो विषयभोग इति श्रुत्वा विस्मितः पृच्छतिप्रियव्रत इति । भागवत इत्य् आत्मारामत्वेऽपि भवान् इवातिविशीष्ट इत्य् अर्थः । यन्मूलः गृहासक्तिहेतुकः कर्मबन्धो भवति, स च शुद्धः शुद्धजीवस्य तस्य पराभवप्रदत्वात् पराभवः ॥१॥

ओ)०(ओ

॥ ५.१.२ ॥

न नूनं मुक्तसङ्गानां तादृशानां द्विजर्षभ ।
गृहेष्व् अभिनिवेशोऽयं पुंसां भवितुम् अर्हति ॥

श्रीधरः  गृहेषु रतिश् च तत्राभिनिवेशात् स्यात्, स च भागवतानाम् आत्मारामाणां न सम्भवतीत्य् आहन नूनम् इति ॥२॥

क्रमसन्दर्भः  तद् एव स्पष्टयतिन नूनम् इत्य् आदि ॥२॥

विश्वनाथः  भागवतत्वे सत्य् अन्यत्रासक्तिर् न सम्भवतीत्य् आहन नूनम् इति ॥२॥

ओ)०(ओ

॥ ५.१.३ ॥

महतां खलु विप्रर्षे उत्तमश्लोकपादयोः ।
छायानिर्वृतचित्तानां न कुटुम्बे स्पृहामतिः ॥

श्रीधरः  गृहासक्तिर् हि कुटुम्बादिस्पृहया भवति, सा च तेषां नास्तीत्य् आहमहताम् इति । उत्तमश्लोकपादयोश् छाया कामादिसन्तापहारिणी तया निर्वृतं चित्तं येषां स्पृहायुक्ता मतिर् नास्ति ॥३॥

क्रमसन्दर्भः  छाया आश्रयः कान्तिर् वा । स्पृहा तावन् नास्त्य् एव । मतिस् तदनुसन्धानं च नास्तीत्य् अर्थः ॥३॥

विश्वनाथः  भगवत्य् आसक्तेर् हेतुम् आहमहताम् इति । छाया संसारसन्तापनिवर्तिका तयेति येषां चित्तं सदा भगवच्चरणानुगामीति ध्यानयुक्तो भवति । स्पृहा सैवामतिर् अज्ञानम् ॥३॥

ओ)०(ओ

॥ ५.१.४ ॥

संशयोऽयं महान् ब्रह्मन् दारागारसुतादिषु ।
सक्तस्य यत् सिद्धिर् अभूत् कृष्णे च मतिर् अच्युता ॥

श्रीधरः  दाराद्यासक्तस्य तु मोक्षः श्रीकृष्णेऽस्खलिता मतिश् चाभूद् इति यद् अयं च महान् संशय इत्य् आहसंशय इति ॥४॥

क्रमसन्दर्भः  सिद्धैर् भगवत्सामीप्यादिरूपा । न केवलं तस्याम् एव संशयः, अपि तु तत्साधनरूपायां तादृशतन्मताव् अपीत्य् आहकृष्णे चेति ॥४॥

विश्वनाथः  भवतु वा कथञ्चिद् अपराधवशात्, किन्तु तत्रापि तस्य सिद्धिः कृष्णासक्तिश् च न च्युतेति कथम् ? ॥४॥

ओ)०(ओ

॥ ५.१.५ ॥

श्रीशुक उवाच
बाढम् उक्तं भगवत उत्तमश्लोकस्य श्रीमच्चरणारविन्दमकरन्दरस आवेशितचेतसो भागवतपरमहंसदयितकथां किञ्चिद् अन्तरायविहतां स्वां शिवतमां पदवीं न प्रायेण हिन्वन्ति.

श्रीधरः  अङ्गीकृत्य परिहरतिबाढम् इति । बाढम् अभिनिवेशादिकं नास्तीति सत्यम् एव तथापि विघ्नवशेन तेषां प्रवृत्तिः पूर्वाभ्यासबलेन पुनर् निवृत्तिश् च सङ्गच्छत इत्य् आहभगवतः श्रीमच्चरणारविद्नमकरन्दरूपो यो रसस् तस्मिन्न् आवेशितं चेतो यैस् तेऽपि केनचिद् अन्तरायेण विघ्नेन विहताम् अपि स्वां शिवतमां पदवीं मार्गं न हिन्वन्ति, न त्यजन्ति । काम् ? भागवता एव परमहांसास् तेषां दयितस्य प्रियस्य श्रीवासुदेवस्य कथाम् ॥५॥

क्रमसन्दर्भः  भागवता ये परमहंसा इति पूर्ववत् । शिवतमाम् अन्तरायेष्व् अपि भगवच्चित्ततापादनेन परमकल्याणरूपाम् इत्य् अर्थः ॥५॥ [प्रीतिसन्दर्भ ७७]

विश्वनाथः  अङ्गीकृत्य परिहरतिबाढम् इति । आत्मारामस्य गृहारामता, गृहासक्तस्य च कृष्णासक्तिर् इत्य् उभे न सम्भवत इति सत्यम् एव, तद् अप्य् अतिमहतां दुरिव्तर्कचरितानां कापि कादाचित्की विषयासक्तिस् त्वया न विश्वसनीएत्य् आहभगवत इति । आवेशितचेतसो जना भागवती भगवतः सम्बन्धिनी चासौ परमहंसानां दयिता प्रियतमा च या कथा, तां किञ्चिन्मात्रेण अन्तरायेण विग्नेन विहतां स्थगितीकृतां न प्रायेण हिन्वन्ति न त्यजन्ति । कीदृशीं स्वां शिवतमां पदवीम् इति तत्कथैव भक्तानां पदवी सुखमयं वर्त्म तयैव गम्यो भगवान् इत्य् अर्थः ।

ननु,
त्वयाभिगुप्ता विचरन्ति निर्भया
विनायकानीकपमूर्धसु प्रभो ॥ [भा.पु. १०.२.३३]

इत्याद्युक्तेर् भक्तानाम् अन्तरायो नास्त्य् एव ? सत्यं कालकर्मादिहेतुकोऽसौ नास्त्य् एव । किन्त्व् अन्तरायो हि भक्तानां द्विविधः, महदपराधहेतुको भगवदिच्छाहेतुकश् च । तत्र महदपराधो हि समुचितकष्टभोगेन चिरकालत एव, तस्यैव महतः कृपया सद्य एव च शाम्यति । यथा द्विविदादीनां रहूगणादीनां च । भगवदिच्छा च स्वभक्तसदाचारशिक्षणार्था । तदुत्थो विघ्नस् तु प्रेमवर्धनार्थ एव, यथा भरतादीनाम् । तत्र प्रियव्रतस्यापराधाभावाद् भगवदिच्छानिबन्धन एव विघ्नोऽयम् । तत्र गुणबुद्ध्यापि भक्तैः क्वापि ममता न कर्तव्येति यथा भरतस्य मृगपोषणप्रदर्शनया स्वभक्ता भगवता शिक्षिताः, तथा महदाज्ञा हि भक्त्यनुपयोगिन्य् अपि भक्तैः प्रतिपालनीयैवेति प्रियव्रतकर्तृकब्रह्माज्ञाप्रतिपालनप्रदर्शनया शिक्षिता इति ज्ञेयम् ॥५॥

ओ)०(ओ

॥ ५.१.६ ॥

यर्हि वाव ह राजन् स राजपुत्रः प्रियव्रतः परमभागवतो नारदस्य चरणोपसेवयाञ्जसावगतपरमार्थसतत्त्वो ब्रह्मसत्रेण दीक्षिष्यमाणोऽवनितलपरिपालनायाम्नातप्रवरगुणगणैकान्तभाजनतया स्वपित्रोपामन्त्रितो भगवति वासुदेव एवाव्यवधानसमाधियोगेन समावेशितसकलकारकक्रियाकलापो नैवाभ्यनन्दत्, यद्यपि तद् अप्रत्याम्नातव्यं तदधिकरण आत्मनोऽन्यस्माद् असतोऽपि पराभवम् अन्वीक्षमाणः ।

श्रीधरः  प्रियव्रतस्य ब्रह्माज्ञैवान्तरायरूपा बभूवेति सप्रसङ्गम् आहयर्हीत्यादिना विमुक्तसङ्गः प्रकृतिं भजस्वेत्य् अन्तेन । यर्हि वाव ह यदा हि । वावेति प्रसिद्ध्यादौ ह इति च । स स्वपित्रा मनुनाऽवनितलपरिपालनायोपामन्त्रितो नियुक्तो नैवाभ्यनन्दन्न् ऐच्छत् । अथ ह तदैव भगवान् अदिदेवो ब्रह्मा स्वभवनाद् अवततारेत्य् अन्वयः ।

उपामन्त्रणे हेतुःआम्नाता राज्ञां शास्त्रेणोक्ता ये प्रवराः श्रेष्ठा गुणस्यैकान्तभाजनतया नियताश्रयत्वेन ।

अनिच्छायां हेतुःपरमार्थसतत्त्वम् आत्मयाथात्म्यम् अवगतं तद् येन स तथा । अतो ब्रह्मसत्रेणात्मध्यानेन कार्येण दीक्षिष्यमाणो नियमं ग्रहीष्यन् । प्राग् अपि वासुदेव एव निरन्तरसमाधियोगेन चित्तैकाग्र्येण समावेशितः समर्पितः सकलकारकाणाम् इन्द्रियाणां याः क्रियास् तासां कलापो येन सः । यद्य् अपि तत् पित्रोक्तं न प्रत्य् आख्येयं तथापि तद् अधिकरणे राज्याधिकारेऽसतोऽपि मिथ्याभूताद् अपि राज्यप्रपञ्चाद् आत्मनः पराभवम् आलोचयन् नाभ्यनन्दत् ॥६॥

क्रमसन्दर्भः  राजपुत्र इति नववयस्त्वं ज्ञापितम् । तत्र स्वभावत एव परम२५
भागवतः । ततो नारदस्येत्य् आदि । ततो भगवति वासुदेव इत्य् आदि । ततो ब्रह्मसत्रेणेत्य् आदि । ततोऽवनितलपरिपालनायेत्य् आदि । ततो नैवाभ्यनन्दद् इति योज्यम् । तत्र परमार्थसतत्त्वं भगवत्तत्त्वम् । कारकाणिस्वाभाविकेन्द्रियचेष्टाः । क्रियाकलापाश् च शास्त्रोक्ताः । तेषां समर्पणं चयत् करोषि यद् अश्नासि [गीता ९.२१] इत्य् आदिना, ब्रह्मार्पणं ब्रह्महविः [गीता ४.२४] इत्य् आदिना च श्रीगीतोक्तप्रकारेण ज्ञेयम् । ब्रह्मसत्रेणेत्य् अतः परं भगवत्तत्त्वमात्रं परस्परं विचारयितव्यम् । नान्यत् किम् अपि कर्तव्यम् इति सङ्कल्पेन दीक्षिष्यमाणो नियमं कर्तुम् उद्यत इत्य् अर्थः ॥६॥

विश्वनाथः  प्रियव्रतस्यात्मारामत्वम् औत्पत्तिकम् एव श्रीनारदकृपया परमभागवतत्वं श्रीब्रह्माज्ञया गार्हस्थ्यं चाहयर्हीत्यादिना । वावेत्य् एवार्थे । यर्ह्य् एव प्रियव्रतः स्वपित्रा अवनितलपरिपालनायोपामन्त्रितो नियुक्तोऽपि तन् नैवाभ्यनन्दत्, तदा ब्रह्मा स्वभवनाद् अवततारेत्य् अन्वयः ।

अञ्जसा शीघ्रं सतत्त्वं ब्रह्मसत्रेण आत्मध्यानेन दीक्षिष्यमाणो दीक्षां प्राप्स्यन्, अतः परं सच्चिदानन्दमात्रं यद् वस्तु तद् एवानुभवनीयं, न तु प्राकृतं किम् अपीति सङ्कल्पेन नियमं कर्तुम् उद्यत इत्य् अर्थः । तत्क्षण एव पित्रा मनुना आम्नाता राज्ञां शास्त्रेणोक्ता ये प्रवरा गुणास् तेषां गणस्य एकान्तभाजनतया नियताश्रयत्वेन हेतुना । हे प्रियव्रत ! सम्प्रति त्वम् अवनिं पालय इत्य् उपामन्त्रतैस् तन् नाभ्यनन्दत् स्वस्याभद्रम् अमन्यतेति नैच्छद् इत्य् अर्थः । कुतः ? भगवति अव्यवधानसमाधियोगेन निरन्तरचित्तैकाग्र्येण सम्यग् निवेशितः सकलानां कारकाणाम् इन्द्रियाणां व्यापारसमूहो येन सः । यद्यपि तत् पित्रोक्तम् अप्रत्याम्नातव्यम् अप्रत्याख्येयं, तद् अपि नाहं राज्यं करोमीति प्रत्याख्यातवान् एवेत्य् अर्थः ।

कुतः ? तदधिकरणे राज्याधिकारे आत्मन् अः स्वस्य अंशतोऽसाधुभूताद् अपि कामक्रोधादेः सकाशात् पराभवं पर्यालोचयन् ॥६॥

ओ)०(ओ

॥ ५.१.७ ॥

अथ ह भगवान् आदिदेव एतस्य गुणविसर्गस्य परिबृंहणानुध्यानव्यवसितसकलजगदभिप्राय आत्मयोनिर् अखिलनिगमनिजगणपरिवेष्टितः स्वभवनाद् अवततार.

श्रीधरः  गुणविसर्गस्य गुणसृष्टेः परिबृंहणं समृद्धिस् तदनुचिन्तया व्यवसितः सकलजगताम् अभिप्रायो येन सः । यथा राज्ञा चारैर् मण्डलेश्वराणाम् अभिप्रायो निश्चीयते, तद्वत् । अखिलैर् निगमैर् मूर्तिमद्भिर् वेदैर् निजगणैश् च मरीच्यादिभिः परिवृतः सत्यलोकाद् अवतीर्णः ॥७॥

क्रमसन्दर्भः  न व्याख्यातम्.

विश्वनाथः  अथ ह ततश् चादिदेवो ब्रह्मा गुणविसर्गस्य जगत्सृष्टेः परिबृंहणं समृद्धिस् तदनुचिन्तया व्यवसितः सकलजगताम् अभिप्रायो येन सः । यथा राज्ञा चारैर् मण्डलेश्वराणाम् अभिप्रायो निश्चीयते, तद्वत् । अखिलैर् निगमैर् मूर्तिमद्भिर् वेदैर् निजगणैश् च मरीच्यादिभिः परिवृत इति प्रियव्रतं प्रत्युपदेष्टव्ये धर्मे प्रमाणीकरणार्थं सत्यलोकाद् अवतीर्णः भूतलम् इति शेषः ।

तत्र प्रियव्रतं बाल्यम् आरभ्यैव विरक्तं गृहान् निर्विद्य वन एव कृतवासं ज्ञात्वा, तदाज्ञया कनिष्ठोऽप्य् उत्तानपादो राज्यं चकार । तद्वंश्याश् च प्रचेतःपर्यन्ता यथासमयं राज्यं चक्रुः । एवं च स्वायम्भुवमन्वन्तरस्यार्धाद् अप्य् अधिकः कालो गच्छति स्म । प्राचेतसो दक्षस् तु स्वायम्भुवे मन्वन्तर एव लब्धजन्मा पौर्वभविकैश्वर्यकामनया तपसे जगाम, ततश् चाराजकं वीक्ष्य मनुर् उपायान्तरम् अनालोच्य विरक्तम् अपि प्रियव्रतं वनादानिनीषन्न् अप्य् आनेतुं यदा न शशाक, तदा ब्रह्मैवागत्य प्रियव्रतं राज्ये प्रवर्तयामास । ततश् च प्रथममन्वन्तरपर्यन्तं क्रमेण प्रियव्रतस्य तद्वंश्यानां राज्ञां चाधिकारः, तृतीयचतुर्थपञ्चममनूनाम् उत्तमतामसरैवतानां प्रियव्रतपुत्रत्वात् द्वितीयमनोः स्वारोचिषस्यापि तदन्तःपातात् । तत्तन्मनुपुत्रपौत्राद्यास् तु प्रैयव्रता एव राज्ये खण्डमण्डलेश्वररूपा राजानो बभूवुः ।

ततश् च षष्ठस्य चाक्षुषमन्वन्तरस्यारम्भे तपसो निवृत्तेन दक्षेण प्रजासृष्टिस् तत्रैव तस्य साम्राज्यं च । यद् उक्तं

चाक्षुषे त्व् अन्तरे प्राप्ते प्राक्सर्गे कालविद्रुते ।
यः ससर्ज प्रजा इष्टाः स दक्षो दैवचोदितः ॥ [भा.पु. ४.३०.४९] इति ।

चाक्षुषस्य मनोर् उत्तानपादवंश्यत्वात् तन्मन्वन्तरपर्यन्तम् एव स्वायम्भुवमनोर् अधिकार इति ज्ञेयम् ॥७॥

ओ)०(ओ

॥ ५.१.८ ॥

स तत्र तत्र गगनतल उडुपतिर् इव विमानावलिभिर् अनुपथम् अमरपरिवृढैर् अभिपूज्यमानः पथि पथि च वरूथशः सिद्धगन्धर्वसाध्यचारणमुनिगणैर् उपगीयमानो गन्धमादनद्रोणीम् अवभासयन्न् उपससर्प.

श्रीधरः  स च ब्रह्मा तत्र तत्रोडुपतिश् चन्द्र इव प्रकाशमानो गन्धमादनस्य द्रोणीं दरीम् अवभासयन्न् उपससर्पेत्य् अन्वयः । अमरपरिवृढैः देवेन्द्रादिभिः ॥८॥

क्रमसन्दर्भः  न व्याख्यातम्.

विश्वनाथः  भूतलं प्रति तस्यावतरणे शोभाम् आहस ब्रह्मा । परिवृढैर् मुख्यैः कीदृशैः ? विमानानाम् आवलिर् येषां तैः ॥८॥

ओ)०(ओ

॥ ५.१.९ ॥

तत्र ह वा एनं देवर्षिर् हंसयानेन पितरं भगवन्तं हिरण्यगर्भम् उपलभमानः सहसैवोत्थायार्हणेन सह पितापुत्राभ्याम् अवहिताञ्जलिर् उपतस्थे.

श्रीधरः  हंसयानेनोपलक्षणेनैनं पितरम् उपलभमानो मत्पितायम् इति लक्षयन् पितापुत्राभ्यां मनुप्रियव्रताभ्यां सह नारदः कृताञ्जलिः सन् सहसैवाभ्युत्थायार्हणेन पूजया सहोपतस्थे तुष्टाव । प्रियव्रतं तदा मन्दरद्रोण्यां नारद उपदिशति मनुश् च तं नेतुम् आगतोऽस्तीति ज्ञातव्यम् ॥९॥

क्रमसन्दर्भः  न व्याख्यातम्.

विश्वनाथः  हंसयानेनोपलक्षणेन, पितापुत्राभ्यां मनुप्रियव्रताभ्याम् ॥९॥

ओ)०(ओ

॥ ५.१.१० ॥

भगवान् अपि भारत तदुपनीतार्हणः सूक्तवाकेनातितराम् उदितगुणगणावतारसुजयः प्रियव्रतम् आदिपुरुषस् तं सदयहासावलोक इति होवाच.

श्रीधरः  हे भारत ! भगवान् आदिपुरुषो ब्रह्मापि तं प्रियव्रतम् इति होवाचेत्य् अन्वयः । तेन नारदेनोपनीतम् अर्हणं यस्य सः । सूक्तवाकेन यथोचितवाक्येन । अतिशयेनोदिता वर्णिता गुणगणा अवताराः सुजयाः सर्वोत्कर्षाश् च यस्य ॥१०॥

क्रमसन्दर्भः  न व्याख्यातम्.

विश्वनाथः  तदा नारदस् तत्र प्रियव्रतम् उपदिशतिमनुस् तं नेतुम् आगतोऽस्तीति ज्ञेयम् । भगवान् भगवान् ब्रह्मापि प्रियव्रतम् उवाचतैर् नारदमनुप्रियव्रतैर् उपनीतम् अर्हणं यस्मै सः । उदितो वर्णितो गुणगणः स्वप्रजासु वात्सल्यादिः, तत एव हेतोर् अवतारः सत्यलोकाद् अवतरणं, तत एव सुजय अत्युत्कर्षो यस्य सः ।

सदयेति । अस्याभिवाञ्छितभक्तिज्ञानवैराग्याणाम् अहम् एव प्रतिबन्धकोऽभूवं, तद्गार्हस्थ्येऽप्य् अस्य भक्तिर् वर्धताम् एवेत्य् आशीर् व्यञ्जकः सदयावलोकः । अहं राज्यं न करोमीति तव प्रौढिः, त्वाम् अहं राज्यं कारयामीति मम प्रौढिस् तत्र पश्यामः कस्याद्य प्रौढिस् तिष्ठतीति नप्तरि प्रियव्रते सहासावलोकश् च यस्य सः ॥१०॥

ओ)०(ओ

॥ ५.१.११ ॥

श्रीभगवान् उवाच
निबोध तातेदम् ऋतं ब्रवीमि
मासूयितुं देवम् अर्हस्य् अप्रमेयम् ।
वयं भवस् ते तत एष महर्षिर्
वहाम सर्वे विवशा यस्य दिष्टम् ॥

श्रीधरः  प्रवृत्तिनिष्ठं मद्वाक्यं प्रतिकूलं मत्वा मय्य् असूयां करिष्यतीति शङ्कमानो नाहम् एवं वदामि किन्तु मन्मुखेन हरिर् एव त्वाम् आज्ञापयतीति वदन् प्रवृत्तिनिवृत्तिरहस्यम् आहनिबोधेति नवभिः । ऋतं सत्यम् । अप्रमेयं देवम् असूयितुं दोषारोपेण द्रष्टुं नार्हसि । ते तव ततस् तात एष त्वद्गुरुश् च महर्षिः । दिष्टम् आदिष्टम् आज्ञां विवशा अस्वतन्त्राः सन्तो वहाम ॥११॥

क्रमसन्दर्भः  न व्याख्यातम्.

विश्वनाथः  प्रवृत्तिनिष्ठं मद्वाक्यं स्वासह्यं मत्वा मय्य् असूयां माकृथाः । भोः प्रियव्रत, अहं तु त्वत्प्रभोर् एवाधीनः, तस्यैवाभिप्रेतं वच्मीत्य् आहनिबोध स्वबुद्ध्यैवेदं परामृशेत्य् अर्थः । हे तातेति नाहं तव शत्रुर् यत् त्वां दुःखयामीति भावः । ऋतं सत्यम् एव, न त्वाम् अहं प्रतारयामीति भावः । ब्रवीमिईत्य् अहं ब्रह्मा, न तु स्वपितेवाहम् अप्य् अप्रमाणीकर्तव्य इति भावः ।

किं सत्यम् ? तत्राहवयम् इति । भवो रुद्रोऽपि, ते तव ततस् तातो मनुर् महर्षिर् नारदोऽयं तव गुरुर् इत्य् अतो वयं यस्य दिष्टम् आज्ञाम् एव वहाम । स खलु यस्मै यस्मै हृदा यद् यद् आदिशति तथैव चेष्टते इति तदाज्ञयैव त्वाम् अहं राज्ये प्रवर्तयामीति भावः । यम् अहं सर्वात्मना भजे स प्रभुर् एव मां संसारसिन्धौ निमज्जयतीति स्वेष्टदेवेऽपि दोषदर्शी माभूर् इत्य् आहमासूयितुम् इति । अप्रमेयं प्रमातुम् अशक्यं कम् अपि संसारेऽपि प्रवर्त्य शीघ्रम् उद्धरति कम् अपि वनेऽपि प्रस्थाप्य नोद्धरतीति कस् तस्य चरितं वेदेति भावः ॥११॥

ओ)०(ओ

॥ ५.१.१२ ॥

न तस्य कश्चित् तपसा विद्यया वा
न योगवीर्येण मनीषया वा ।
नैवार्थधर्मैः परतः स्वतो वा
कृतं विहन्तुं तनुभृद् विभूयात् ॥

श्रीधरः  विवशत्वम् एवाह चतुर्भिःनेति । तस्य कृतं तेन निर्मितं तनुभृज् जीवस् तपआदिभिर् विहन्तुम् अन्यथाकर्तुं न विभूयात् प्रभूर् न भवेत् । मनीषया सामादिबुद्धिबलेन । परतो बलवद् आश्रयात् ॥१२॥

क्रमसन्दर्भः  न व्याख्यातम्.

विश्वनाथः  न चात्र स्वहठं रक्षितुम् आत्मनस् तपोविद्यायोगबलं प्रदर्शयितव्यम् इत्य् आहनेति । तस्य कृतं तेन निर्मितं तपआदिभिर् विहन्तुम् अन्यथा कर्तुं तनुभृज् जीवो न विभूयात् न प्रभवेत् ।

ननु त्वद्द्वारा मां राज्ये प्रभुः प्रवर्तयति यथा, तथा महर्षिद्वारा मां राज्यात् प्रव्राजयति चेति । किम् अत्र निश्चिनोमि ? इति चेत्, बुद्धिबलेन मां परमेश्वरं विजिगीषस्वेत्य् आहमनीषया वेति । तेनोभयम् अपि भगवदादिष्टं मत्वा राज्यं चिकीर्षस्व नापीमां विपदं बहुधर्मैर् बलवदाश्रयेण वा स्वबाहुबलेन वोत्तितीर्षेत्य् आहनैवार्थएत्यादि ॥१२॥

ओ)०(ओ

॥ ५.१.१३ ॥

भवाय नाशाय च कर्म कर्तुं
शोकाय मोहाय सदा भयाय ।
सुखाय दुःखाय च देहयोगम्
अव्यक्तदिष्टं जनताङ्ग धत्ते ॥

श्रीधरः  तत्र देहयोगे तावत् पारतन्त्र्यं प्रसिद्धम् इत्य् आहभवायेति । भवो जन्म । भवाद्यर्थम् अव्यक्तेनेश्वरेण दिष्टं दत्तं देहयोगं जनता जीवसमूहः सदा धत्ते, न त्व् अन्यथा कर्तुं शक्नोति । अङ्ग हे प्रियव्रत ॥१३॥

क्रमसन्दर्भः  न व्याख्यातम्.

विश्वनाथः  नात्र किम् अपि शोचनीयं यतो देहधारिण ईश्वराधीना भद्रम् अभद्रं वा स्वेच्छया परेच्छया वा सर्वं सहन्त एवेत्य् आहभवायेति । भवनाशौ पुनः पुनर् जन्ममृत्यू तदाद्यर्थं जनता जीवसमूहः । अव्यक्तेनेश्वरेण दिष्टं दत्तं देहयोगं सदा धत्ते, स्वकर्मोपार्जितम् अपि देहम् ईश्वराज्ञां विना न प्राप्नोति, यथा साध्वसाधुक्रियाद्युपार्जितम् अपि शालिक्षेत्रकारागारादिकं नृपाज्ञां विना प्रजा न प्राप्नोति, नृपः खल्व् अन्यथापि कुर्याद् इत्य् अतो हेतोः ॥१३॥

ओ)०(ओ

॥ ५.१.१४ ॥

यद्वाचि तन्त्र्यां गुणकर्मदामभिः
सुदुस्तरैर् वत्स वयं सुयोजिताः ।
सर्वे वहामो बलिम् ईश्वराय
प्रोता नसीव द्विपदे चतुष्पदः ॥

श्रीधरः  कर्मकरणेऽपि पारतन्त्र्यम् आहयद्वाचीति । यस्य वाचि वेदलक्षणायां तन्त्र्यां दामन्यां गुणाः सत्त्वादयस् तत्पूर्वकाणि च यानि कर्माणि तन् निबन्धनैर् दामभिर् ब्राह्मणादिशब्दैः सुदुस्तरैः सुदृढैर् हे वत्स, वयं सर्वे सुयोजिता निबद्धाः सन्तस् तस्मै ईश्वराय बलिं वहामस् तदिच्छया कर्म कुर्मः । नसि नासिकायां प्रोता बद्धाः सन्तश् चतुष्पदो बलीवर्दा यथा द्विपदे पुरुषाय ॥१४॥

क्रमसन्दर्भः  न व्याख्यातम्.

विश्वनाथः  कर्मकरणेऽपि पारतन्त्र्यम् आहयद् वाचीति । यस्य वाचि वेदलक्षणायां तन्त्यां दामन्यां गुणाः सत्त्वादयस् तत्पूर्वकाणि च यानि कर्माणि तन्निबन्धनैर् दामभिर् ब्राह्मणादिशब्दैः सुदुस्तरैः सुदृढैर् हे वत्स, वयं सर्वे सुयोजिता निबद्धाः तस्मै ईश्वराय बलिं वहामः, तदादिष्टं कर्म कुर्मः । अत्र दृष्टान्तःनसि नासिकायां प्रोता बद्धाः सन्तश् चतुष्पदो बलीवर्दा द्विपदे मनुष्याय, ते यथा मनुष्यदत्तस्य भारस्यावहने गमनागमनक्रियादिषु स्वातन्त्र्ये च दण्डं प्राप्नुवन्ति, तथा च वयम् अपीति भावाह् ॥१४॥

ओ)०(ओ

॥ ५.१.१५ ॥

ईशाभिसृष्टं ह्य् अवरुन्ध्महेऽङ्ग
दुःखं सुखं वा गुणकर्मसङ्गात् ।
आस्थाय तत् तद् यद् अयुङ्क्त नाथश्
चक्षुष्मतान्धा इव नीयमानाः ॥

श्रीधरः  भोगेषु पारतन्त्र्यम् आहईशा ईश्वरेणाभिसृष्टं दत्तम् एवाङ्ग हे प्रियव्रत, अवरुन्ध्महे स्वीकुर्मः । यथा स्वामिना दत्तम् एव कणिशादि बलीवर्दा भक्षयन्ति न स्वेच्छया तद्वत् । न चैवं वैषम्यम् ईश्वरस्य । यतो गुणकर्मसङ्गान् नाथो यद् यद् देवतिर्यगादिलक्षणं देहम् अयुङ्क्त योजितवांस् तत् तद् आस्थाय स्वीकृत्य । यथाऽन्धाश् चक्षुष्मता छायाम् आतपं वा नीयमानाः सन्तस् तत्रैव गच्छन्ति तद्वत् ॥१५॥

क्रमसन्दर्भः  न व्याख्यातम्.

विश्वनाथः  कर्मफलभोगेऽपि पारतन्त्र्यम् आहईशा ईश्वरेणाभिसृष्टं दत्तम् एव, अङ्ग प्रियव्रत ! अवरुन्ध्महे प्राप्नुमः दुःखं सुखं वेति न चात्र वैषम्यम् ईश्वरस्येत्य् आहगुणेति । तमआदिगुणनिबन्धनानि यानि कर्माणि तेषु सङ्गाद् आसकत्वात् । यथा स्वीयत्वात् समेष्व् अपि बलीवर्देषु मध्ये साध्वसाधुकर्मकरणतारतम्यानुरूपम् एव केभ्यश्चिद् उत्तमगृहाभ्यन्तरे स्थापितेभ्यः सघृतदुग्धोदनादिकं तत्स्वामी दत्ते, केभ्यश्चन रूक्षरन्धि चणकमाषादिकं, केभ्यश्चन कणिशघासादिकं, केभ्यश्चन नीहारातपपङ्कादिमतिः बहिःस्थले स्थापितेभ्यः साक्रोशदण्डप्रहारं विरसं दलपलालादिकम् इति ।

किं कृत्वा अवरुन्ध्महे ? नाथः स्वामी यद् यद् अयुङ्क्त अभद्रं भद्रं वा फलं ददौ, तत् तद् आस्थाय अस्मद्वैगुण्यसादृग्गुण्यानुरूपम् एव ददाति स्वामिनः को दोष इति मनसि विश्वस्येत्य् अर्थः । प्रत्युत परमेश्वरस्यात्र गुण एव द्रष्टव्य इति दृष्टान्तेनाहचक्षुष्मतेति । शीतलम् आतपतप्तं वा वर्त्म नीयमानास् तत्र कदाचित् शीतले वर्त्मनि कण्टककूर्पादिकं दृष्ट्वा यदा तप्तं वर्त्म नीयन्ते, तेन किम् अन्धैश् चक्षुष्मान् उपालभ्यते ? अपि तु हितकृद् अयम् इति विश्वस्य प्रशस्यत एवेति भावः ॥१५॥

ओ)०(ओ

॥ ५.१.१६ ॥

मुक्तोऽपि तावद् बिभृयात् स्वदेहम्
आरब्धम् अश्नन्न् अभिमानशून्यः ।
यथानुभूतं प्रतियातनिद्रः
किं त्व् अन्यदेहाय गुणान् न वृङ्क्ते ॥

श्रीधरः  नन्व् एतत् सर्वम् अविदुष एव न त्व् आत्मविद इत्य् आशङ्क्याहमुक्तोऽपीति । यावत् प्रारब्धं कर्म तावत् । यथा स्वप्नेऽनुभूतं प्रतियातनिद्रो गतनिद्रोऽभिमानशून्य एवानुस्मरति तर्हि भोगवासनया पुनर् जन्म भवेत् तत्राह । किन्तु देहान्तरारम्भकान् गुणान् कर्माणि वासनाश् च न वृङ्क्ते न संयजते ॥१६॥

क्रमसन्दर्भः  न व्याख्यातम्.

विश्वनाथः  नन्व् एतत् सर्वम् अविदुषः कर्मिण एव, न तु कर्मप्रस्थित उत्तीर्णस्यात्मज्ञानिन इत्य् आशङ्क्याहमुक्तोऽपीति । यावत् प्रारब्धं कर्म तावत् । यथा स्वप्नेऽनुभूतं प्रतियातनिद्रो गतनिद्रोऽभिमानशून्य एवानुस्मरति । तर्हि भोगवासनाय पुनर् जन्म स्यात्, तत्राहकिन्त्व् अन्यदेहाय देहान्तरं प्राप्तुं गुणान् कर्माणि वासनाश् च न वृङ्क्ते न सम्भजते ॥१६॥

ओ)०(ओ

॥ ५.१.१७ ॥

भयं प्रमत्तस्य वनेष्व् अपि स्याद्
यतः स आस्ते सहषट्सपत्नः ।
जितेन्द्रियस्यात्मरतेर् बुधस्य
गृहाश्रमः किं नु करोत्य् अवद्यम् ॥

श्रीधरः  ननु गृहे वर्तमानस्य भोगान् भुञ्जानस्य कुतोऽभिमानाभावो मोक्षो वा । अतस् तत्त्यागेन वनवास एव युक्तस् तत्राहभयं संसारः स्याद् एव । प्रमत्तस्य अजितेन्द्रियस्य । वनेष्व् इति सङ्गभिया वनाद् वनान्तरं गच्छतोऽपीत्य् अर्थः । सहैव षट् सपत्नः शत्रवो मनोबुध्दीन्द्रियाणि च यस्य स तथाभूत एव वनेष्व् अपि यत आस्ते बुधत्वेन जितेन्द्रियत्वाद् आत्मरतेर् आत्मारामस्यावद्यं रागादिदोषं किं नु करोति ? न करोत्य् एव ॥१७॥

क्रमसन्दर्भः  न व्याख्यातम्.

विश्वनाथः  ननु तद् अपीश्वराधीनत्वेऽपि मम साम्प्रतिकाद् वनवासात् भाविनि गृहे स्थितिर् अपकारं करिष्यत्य् एवेत्य् आशङ्क्याहभयं संसारः सहषट्सपत्नः षडिन्दिर्यशत्रुसहितः । जितेन्द्रियस्य, तत्राप्य् आत्मरतेर् आत्मारामस्य, तत्रापि बुधस्य वनगृहयोस् तारतम्याभावं बुद्ध्यमानस्य किम् अवद्यं रागादिदोषम् ॥१७॥

ओ)०(ओ

॥ ५.१.१८ ॥

यः षट् सपत्नान् विजिगीषमाणो
गृहेषु निर्विश्य यतेत पूर्वम् ।
अत्येति दुर्गाश्रित ऊर्जितारीन्
क्षीणेषु कामं विचरेद् विपश्चित् ॥

श्रीधरः  ननु गृहे वसतः पुरुसास्य रागादयः सम्भवन्ति, न तु वन इत्य् आशङ्क्याहय इति । यः षट् वैरिणः षड् इन्द्रियाणि विजिगीषमाणः, स पूर्वं गृहेषु स्थित्वा, तेषाम् अत्यन्तं निरोधम् अकुर्वन् जेतुं यतेत । क्षीणेष्व् अरिषु कामं गृहेऽन्यत्र वा विचरेत् । यतो लोके ऊर्जितारीन् दुर्गाश्रित एवात्येति जयति । पश्चाद् दुर्गे वान्यत्र वा वर्तेत । युध्येतेति पाठे प्रहरेद् इत्य् अर्थः ॥१८॥

क्रमसन्दर्भः  न व्याख्यातम्.

विश्वनाथः  अजितेन्द्रियो जितेन्द्रिय इन्द्रियजयेच्छुर् इत्य् अत्र लोके त्रिविधो जनः । तत्राद्ययोर् गृहाश्रमो न दोष इत्य् उक्तम् । अन्त्यस्य तु प्रत्युत गुण एवेत्य् आहयो विजिगीषमाणः विजेतुम् इच्छति, स पूर्वं गृहेषु स्थित्वा तेषाम् अत्यन्तं निरोधम् अकुर्वन् जेतुं यतेत । यतो लोके ऊर्जितान् बलिष्ठान् अरीन् दुर्गाश्रित एवात्येति जयति । ततश् च क्षीणेष्व् अरिषु कामं गृहेष्व् अन्यत्र वा विचरेत् । युध्येतेति पाठे प्रहरेद् इत्य् अर्थः ॥१८॥

ओ)०(ओ

॥ ५.१.१९ ॥

त्वं त्व् अब्जनाभाङ्घ्रिसरोजकोश
दुर्गाश्रितो निर्जितषट्सपत्नः ।
भुङ्क्ष्वेह भोगान् पुरुषातिदिष्टान्
विमुक्तसङ्गः प्रकृतिं भजस्व ॥

मध्वः  श्रीवेदव्यासाय नमः ।

विहितो यस्य यो धर्मो विष्णुना प्रभविष्णुना ।
तेन मुक्तिर् भवेत् तस्य तं गुरुर् वेदसर्ववित् ॥
इति प्रवृत्तसंहितायाम् ॥१९॥

श्रीधरः  इदं च गृहदुर्गाश्रयणं प्राकृतानां, त्वं त्व् अब्जनाभस्याङ्घ्रिसरोजकोश एव दुर्गं तदाश्रितोऽत एव निर्जितषट्सपत्नश् च तथापि पुरुषेणेशरेणातिदिष्टान् दत्तान् सम्भोगांस् तावद् भुङ्क्ष्व । पश्चाद् विमुक्तसङ्गः सन् प्रकृतिं स्वरूपं भजस्व । आत्मनिष्ठो भवेत्य् अर्थः ॥१९॥

क्रमसन्दर्भः  न व्याख्यातम्.

विश्वनाथः  त्वं तु तेषु त्रिषु मध्ये न कोऽपीत्य् आहत्वम् इति । तुर् भिन्नोपक्रमे, अब्जनाभेति न त्व् अन्यप्राकृतवद् गृहदुर्गाश्रितः । न चान्यवर्जितेन्द्रियश् च यतो निर्जितेति जितषट्सपन्देभ्यो निर्गतः । तव षडिन्द्रियाणि भगवत्सौन्दर्यादिष्व् आसक्तानि परममित्राण्य् एव, न तु शत्रवः । अतः पुरुषेण स्वप्रभुणैवातिशयेन दिष्टान् दत्तान् भोगान् इति कर्मजन्यानाम् एव भोगानां बन्धकत्वं नत्व् ईश्वरदत्तानाम् इति भावः । प्रकृतिं भजस्वेति पश्चाद् राज्यभारं स्वपुत्रे विन्यस्य वनेऽपि गत्वा तिष्ठ ॥१९॥

ओ)०(ओ

॥ ५.१.२० ॥

इति समभिहितो महाभागवतो भगवतस् त्रिभुवनगुरोर् अनुशासनम् आत्मनो लघुतयावनतशिरोधरो बाढम् इति सबहुमानम् उवाह.

श्रीधरः  आत्मनस् ततो लघुतयाऽल्पतया तच्छासनम् अङ्गीचकार । यद् वा, आत्मनो यद् अनुशासनं तद् अलघुतया गौरवेण बाढं तथा करिष्यामीत्य् अवनतकन्धरः सन् जग्राह ॥२०॥

क्रमसन्दर्भः  न व्याख्यातम्.

विश्वनाथः  आत्मनः स्वस्य लघुतया तत्पौत्रत्वाद् इत्य् अर्थः ॥२०॥

ओ)०(ओ

॥ ५.१.२१ ॥

भगवान् अपि मनुना यथावद् उपकल्पितापचितिः प्रियव्रतनारदयोर् अविषमम् अभिसमीक्षमाणयोर् आत्मसम् अवस्थानम् अवाङ्मनसं क्षयम् अव्यवहृतं प्रवर्तयन्न् अगमत्.

श्रीधरः  मनुना सन्तुष्टेनोपकल्पिता पूजा यस्य । प्रियव्रतस्य योगभ्रंशान् नारदस्य च शिष्यनाशात् कुटिलम् ईक्षणं सम्भवति, तत् तु नास्तीत्य् आह । अविषमं यथा तथा तयोर् अभिसमीक्षमाणयोः सतोर् आत्मनः सम्यग् अवस्थानम् अवाङ् मनसं वाङ्मनसयोर् अविषयं क्षयं निवासं जगाम । पाठान्तरे अवाग्वाचाम् अगोचरं कथञ्चिन् मनसः क्षयं विषयम् अतोऽव्यवहृतं व्यवहारशून्यं ब्रह्मनिवृत्तं प्रवर्तयन् । व्यवहाराद् विषण्णः सन् व्यवहारातीतं स्वरूपं चिन्तयन्न् अन्तर् हित इत्य् अर्थः ॥२१॥

क्रमसन्दर्भः  न व्याख्यातम्.

विश्वनाथः  यथावद् इति तत्कालदेशोचितसपर्यया इत्य् अर्थः । अत्र प्रियव्रतस्य योगभ्रंशात् नारदस्य च शिष्यगतमनोरथध्वंसात् कुटिलम् ईक्षणं सम्भवति, तत् तु नास्तीत्य् आहअविषमं यथा स्यात् तथा तयोर् अभिसमीक्षमाणयोः सतोर् आत्मनः परमात्मनः सम्यग् अवस्थानं स्वरूपं स्वह्र्डि प्रवर्तयन् स्मरन् । कीदृशम् ? वाङ्मनसोः प्राकृतयोर् अविषयं क्षयं सर्वनिवासस्थानत्वाद् आश्रयत्वम् इत्य् अर्थः । पाठान्तरे अवाङ् न विद्यन्ते, वाचस् त्रैगुण्यविषया विधिनिषेधात्मिकाः श्रुतयो यत्र तथाभूतं यन्मनस् तस्य क्षयं निस्त्रैगुण्यं मनोविषयम् इत्य् अर्थः । अव्यवहृतं व्यवहारशून्यम् । यद् वा, अव्यवहृतं प्रियव्रतं व्यवहारे प्रवर्तयन् क्षयं सत्यलोकम् अगमत् । कीदृशम् ? आत्मनः स्वस्य सम्यग् अवस्थानं यत्र तत् । प्रियव्रतं कीदृशम् ? अवाङ्मनसम् आत्मारामं महाभागवतत्वात् प्राकृतवाङ्मनसशून्यम् इत्य् अर्थः ॥२१॥

ओ)०(ओ

॥ ५.१.२२ ॥

मनुर् अपि परेणैवं प्रतिसन्धितमनोरथः सुरर्षिवरानुमतेनात्मजम् अखिलधरामण्डलस्थितिगुप्तय आस्थाप्य स्वयम् अतिविषमविषयविषजलाशयाशाया उपरराम.

श्रीधरः  पुत्रं राज्येऽभिषिच्य वनं यास्यामीत्य् एवं यो मनोरथः स परेण ब्रह्मणैव प्रतिसन्धितः सम्पादितो यस्य सः । नारदस्यानुमतेन राज्ये स्थापयित्वाऽतिविषमो दुस्तरो यो विषयविषजलाशयो गृहं तस्याशा दिक् प्रवृत्तिवासना भोगेच्छा वा तस्या उपरतोऽभूत् ॥२२॥

क्रमसन्दर्भः  न व्याख्यातम्.

विश्वनाथः  परेण ब्रह्मणैव प्रतिसन्धितः सम्पादितो मनोरथो यस्य सः । स्थितिगुप्तये मर्यादापालनाय विषमविषय एव विषजलाशयः विषसमुद्रस् तत्र या आशा प्रवृत्तिवासना तस्याः सकाशात् ॥२२॥

ओ)०(ओ


॥ ५.१.२३ ॥

इति ह वाव स जगतीपतिर् ईश्वरेच्छयाधिनिवेशितकर्माधिकारोऽखिलजगद्बन्धध्वंसनपरानुभावस्य भगवत आदिपुरुषस्याङ्घ्रियुगलानवरतध्यानानुभावेन परिरन्धितकषायाशयोऽवदातोऽपि मानवर्धनो महतां महीतलम् अनुशशास.

श्रीधरः  यत् पृष्टं गृहे कथम् अरमत ? तत्रोक्तम् उत्तरम् उपसंहरतिइति ह वाव इत्थम् एव हि अधिनिवेशितः प्रापितः कर्माधिकारो यस्य । अखिलस्य जगतो बन्धध्वंसनः परोऽनुभावो यस्य तस्य । यद् अङ्घ्रियुगलं तस्यानवरतं ध्यानं तदनुभावेन परिरन्धितकषायो दग्धरागादिमल आशयो यस्य । अतोऽवदातः शुद्धोऽपि महतां ब्रह्मादीनाम् आज्ञापालनेन मानवर्धनः ॥२३॥

क्रमसन्दर्भः  रागडिदोषाराहित्येन शुद्धोऽपि महीतलम् अनुशशास । महतां मानवर्धनः सन्, तत्रापि तदर्थम् एवेत्य् अर्थः ॥२३॥

विश्वनाथः  गृहे कथम् अरमतेत्य् अस्योत्तरम् आहैति ह वाव इत्थम् एवेत्य् अर्थः । बन्धध्वंसेन एव परानुभावः प्रकातप्रभावो यस्य तस्य । परिरन्धितकषायो दग्धरागादिमलः आशयो यस्य सः । अत एवावदातः परमशुद्धोऽपि महतां ब्रह्मादीनाम् आज्ञापालनेन मानम् आदरं वर्धयतीति सः ॥२३॥

ओ)०(ओ

॥ ५.१.२४ ॥

अथ च दुहितरं प्रजापतेर् विश्वकर्मण उपयेमे बर्हिष्मतीं नाम तस्याम् उ ह वाव आत्मजान् आत्मसमानशीलगुणकर्मरूपवीर्योदारान् दश भावयाम् बभूव कन्यां च यवीयसीम् ऊर्जस्वतीं नाम.

श्रीधरः  उ इति विस्मये । ह इति प्रसिद्धौ । वावेति निश्चये । आत्मनः समानैः शीलादिभिर् ऊदारान् महतो दश पुत्रान् जनयाम् आस ॥२४॥

क्रमसन्दर्भः  न व्याख्यातम्.

विश्वनाथः  शीलादिभिर् उदारान् भावयाम्बभूव उत्पादयामास ॥२४॥

ओ)०(ओ

॥ ५.१.२५ ॥

आग्नीध्रेध्मजिह्वयज्ञबाहुमहावीरहिरण्यरेतोघृतपृष्ठसवनमेधातिथिवीतिहोत्रकवय इति सर्व एवाग्निनामानः.

श्रीधरः  तान् आह । आग्नीध्र इध्मजिह्वो यज्ञबाहुर् महावीरो हिरण्यरेता घृतपृष्ठः सवनो मेधातिथिर् वीतिहोत्रः कविश् चेत्य् अग्नीनां नामानि येषां ते ॥२५॥

क्रमसन्दर्भः, विश्वनाथः  न व्याख्यातम्.

ओ)०(ओ


॥ ५.१.२६ ॥

एतेषां कविर् महावीरः सवन इति त्रय आसन्न् ऊर्ध्वरेतसस् त आत्मविद्यायाम् अर्भभावाद् आरभ्य कृतपरिचयाः पारमहंस्यम् एवाश्रमम् अभजन्.

श्रीधरः  अर्भभावात् बाल्याद् आरभ्य ॥२६॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१.२७२८ ॥

तस्मिन्न् उ ह वा उपशमशीलाः परमर्षयः सकलजीवनिकायावासस्य भगवतो वासुदेवस्य भीतानां शरणभूतस्य श्रीमच्चरणारविन्दाविरतस्मरणाविगलितपरमभक्तियोगानुभावेन परिभावितान्तर्हृदयाधिगते भगवति सर्वेषां भूतानाम् आत्मभूते प्रत्यगात्मन्य् एवात्मनस् तादात्म्यम् अविशेषेण समीयुः. अन्यस्याम् अपि जायायां त्रयः पुत्रा आसन्न् उत्तमस् तामसो रैवत इति मन्वन्तराधिपतयः.

श्रीधरः  तस्मिन् पारमहंस्याश्रमे श्रीमच्चरणारविन्दयोर् अविरतस्मरणेनाविगलितोऽखण्डितो यः परमो भक्तियोगस् तस्यानुभावेन विशोधितान्तः करणे प्रतीतो यो भगवांस् तस्मिन्न् आत्मनस् त्वम्पदार्थस्य तादात्म्यम् अविशेषेण विशेषो देहाद्युपाधिस् तदपोहेन प्रापुः ॥२७२८॥

क्रमसन्दर्भः  न व्याख्यातम्.

विश्वनाथः  तस्मिन्न् उ ह वै पारमहंस्याश्रम एव अविगलितो निश्चलो यः परमभक्तियोगस् तस्यानुभावेन प्रब्रह्मा परिशोधितं यद् अन्तर् हृदयं तत्राधिगतः प्रतीतो भगवांस् तस्मिन्न् आत्मनस् त्वम्पदार्थस्य तादात्म्यम् लयम् अविशेषेण विशेषो देहाद्युपाधिकृतपृथग्भावस् तदपोहेन ॥२७२८॥

ओ)०(ओ

॥ ५.१.२९ ॥

एवम् उपशमायनेषु स्वतनयेष्व् अथ जगतीपतिर् जगतीम् अर्बुदान्य् एकादश परिवत्सराणाम् अव्याहताखिलपुरुषकारसारसम्भृतदोर्दण्डयुगलापीडितमौर्वीगुणस्तनितविरमितधर्मप्रतिपक्षो बर्हिष्मत्याश् चानुदिनम् एधमानप्रमोदप्रसरणयौषिण्यव्रीडाप्रमुषितहासावलोकरुचिरक्ष्वेल्यादिभिः पराभूयमानविवेक इवानवबुध्यमान इव महामना बुभुजे.

श्रीधरः  उपशमाश्रयेषु सत्सु, दशकोटिभिर् एकम् अर्बुदम् । एतादृशानि वर्षाणाम् एकादशार्बुदानि जगतीं बुभुज इत्य् अन्वयः । राज्ञो धर्मपालनविषयभोगप्रभावैर् भाव्यम् । तत्रानायासेनैव धर्मपालनम् आह । अव्याहता अखिलाः पुरुषकाराः पौरुषाणि यस्मात् तेन सारेण बलेन सम्भृतौ पूर्णौ दोर्दण्डौ तयोर् युगलं येनापीडित आकृष्टो मौर्वीगुणस् तस्य स्तनितं टङ्कारस्तेनैव युद्धं विना विरमिता निरस्ता धर्मप्रतिपक्षा येन । भोगातिशयम् आह । बर्हिष्मत्याः स्वभऋयाया अनुदिनम् एधमानैः प्रमोदादिभिः पराभूयमानविवेक इवात एव विषयासक्त्यात्मानम् अनवबुध्यमान इव बुभुजे । तत्र प्रमोद आयान्तं पतिं दृष्ट्वा हर्षस् ततः प्रसरणम् अभ्युत्थानादिलीला ततो यौषिण्यं योषित्स्वभावकृतशृङ्गारानुभावप्रकाशनं ततो व्रीडया प्रमुषिताः सङ्कुचिता हासावलोकास् ततो रुचिरक्ष्वेल्यादयः परिहासवाक्यादीनि तैः ॥२९॥

क्रमसन्दर्भः  न व्याख्यातम्.

विश्वनाथः  उपशमाश्रयेषु सत्सु, दशकोटीभिर् एकम् अर्बुदम् इति श्रीस्वामिचरणाः । अर्बुदं कोटिपर्यायम् इति सन्दर्भः । एकादशार्बुदानि परिवत्सरान् जगतीं बुभुज इत्य् अन्वयः । राज्ञां खलु यशःसु प्रतापविषयभोगप्रभावेष्व् आवश्यकेषु मध्ये प्रथमं तस्य प्रतापातिशयं वर्णयतिअव्याहता अखिलाः पुरुषकाराः पौरुषाणि यस्मात् तेन सारेण बलेन सम्भृतं पूर्णं यद् दोर्दण्डयुगलं, तेन आपीडित आकृष्टो मौर्वीगुणस् तस्य टङ्कारः, तेनैव युद्धं विनैव विरमिता निरस्ता धर्मप्रतीक्षा शत्रवो येन सः । बर्हिष्मत्याः स्वभऋयाया अनुदिनम् एधमानैः प्रमोदादिभिः पराभूयमानविवेक इव । अत्र प्रमोद आयान्तं पतिं दृष्ट्वा हर्षः । ततः प्रसरणम् अभ्युत्थानस्वादावरणविवर्तनस्थानान्तरगमनादि । ततो यौषिण्यं योषित्.स्वभावधर्मोऽपाङ्गचालननासामुक्तोन्नमनकर्णकण्डूयनादि स्वयं दूत्यम् । ततः पत्युर् औत्सुक्यम् आलक्ष्य व्रीडया प्रमुषिताः सङ्कोचिता हासावलोकास् ततो रुचिराः क्ष्वेल्यादयः परिहासवाक्यादीनि तैः । अत एव विषयासक्त्या आत्मानम् अनवबुद्ध्यमान इव । अत्र इवद्वयेन तस्य विवेकज्ञानयोः सम्पूर्णयोर् अक्षुण्णयोर् अपि वैषयिकलोकैर् दुर्गमत्वं व्यञ्जितं, तत्र हेतुर् महामनाः विषयासक्तितदभावयोर् यौगपद्येन सद्भावाद् दुस्तर्कमनस्तत्त्व इत्य् अर्थः ॥२९॥

ओ)०(ओ

॥ ५.१.३० ॥

यावद् अवभासयति सुरगिरिम् अनुपरिक्रामन् भगवान् आदित्यो वसुधातलम् अर्धेनैव प्रतपत्य् अर्धेनावच्छादयति तदा हि भगवदुपासनोपचितातिपुरुषप्रभावस् तद् अनभिनन्दन् समजवेन रथेन ज्योतिर्मयेन रजनीम् अपि दिनं करिष्यामीति सप्तकृत् वस्तरणिम् अनुपर्यक्रामद् द्वितीय इव पतङ्गः.

श्रीधरः  प्रभावातिशयम् आह । यावद् वसुधातलं लोकालोकपर्यन्तम् अवभासयति मेरुं प्रदक्षिणीकुर्वन्न् आदित्यस् तस्मिन्न् अर्धेनैवोपलक्षितं प्रतपति प्रकाशयत्य् अर्धेन चावच्छादयति तमसावृणोति तदा द्वितीयः पतङ्गः सूर्य इव पर्यक्रामत् । न चेदम् असम्भावितम् । यतो भगवद् उपासनेनोपचितोऽतिपुरुषः पुरुषान् अतिक्रान्तः प्रभवो यस्य ॥३०॥

क्रमसन्दर्भः  यावद् इति । प्रजाभ्यः सुखदानेच्छयैव, न तु स्पर्धयेति ज्ञेयम् । गद्यान्तेएवं कुर्वाणं प्रियव्रतम् आगत्य चतुराननस् तवाधिकारो न भवतीति निवारयामास इत्य् अधिकं क्वचित् ॥३०॥

विश्वनाथः  प्रभावातिशयम् वर्णयति । यावद् वसुधातलं लोकालोकपर्यन्तम् आदित्योऽवभासयति मेरुं प्रदक्षिणीकुर्वन्न् तत्र अर्धेन अर्धावर्तेन प्रतपति प्रकाशयति इति तमसा रात्रिर् भवति । तदा हि प्रियव्रतराज्याधिकारसमय इत्य् अर्थः । भगवदुपासनेन उपचितः अतिपुरुषः पुरुषानतिक्रान्तः प्रभावो यस्य सः । तद् अभिनन्दन् अर्धेनाच्छादनम् अप्रशंसन् । तरणिम् अनु लक्ष्यीकृत्य तरणेर् अस्ताचलावरोहसमये स्वयम् उदयाचलम् आरोहन्न् इत्य् अर्थः । पतङ्गः सूर्यः पर्यक्रामत् परिक्रान्तवान् प्रजाभ्यः सुखदानेच्छयैव, न तु सूर्यस्पर्धया । तेन ज्यैष्ठादिमासेषु प्रियव्रताख्यसूर्यस्य चन्द्राद् अप्य् अतिशीतलत्वं, मार्गशीर्षादिमासेषु तु सूर्याद् अपि प्रातः सायङ्कालयोर् औष्ण्यम् अधिकम् इति ज्ञेयम् । एवं च प्रियव्रतस्य सौभर्यादेर् इव योगबलेनैव राजत्वसूर्यत्वे कायद्वैतेनैव ज्ञेये ॥३०॥

ओ)०(ओ

॥ ५.१.३१ ॥

ये वा उ ह तद्रथचरणनेमिकृतपरिखातास् ते सप्त सिन्धव आसन् यत एव कृताः सप्त भुवो द्वीपाः.

मध्वः  पूर्वसृष्टान् रथावृत्ता स्थूलं चक्रे प्रियव्रतः ।
समुद्रांस् तेन तत्कर्तेत्य् आहु एनं प्रियव्रतम् ॥ इति गारुडे ॥३१॥

श्रीधरः  ये वै उ ह अतिप्रसिद्धास् तस्य रथचक्राग्रकृताः परिखाता गर्ताः यतो यैर् एव कृताः ॥३१॥

क्रमसन्दर्भः  ये वै इति । रथोऽयम् एकचक्रस् तदिच्छापरिमाणश् च ज्ञेयः ॥३१॥

विश्वनाथः  ये वै उ ह अतिप्रसिद्धास् तस्य रथचक्राग्रकृताः परिखाता गर्ताः यतो यैर् एव कृताः ॥३१॥

ओ)०(ओ

॥ ५.१.३२ ॥

जम्बूप्लक्षशाल्मलिकुशक्रौञ्चशाकपुष्करसञ्ज्ञास् तेषां परिमाणं पूर्वस्मात् पूर्वस्माद् उत्तर उत्तरो यथासङ्ख्यं द्विगुणमानेन बहिः समन्तत उपक्ळ्प्ताः.

श्रीधरः  तान् आहजम्ब्व् इति । तेषां परिमाणं शृण्व् इति शेषः । पूर्वस्य यद् विस्तारमानम् उत्तरस् ततो द्विगुणेन विस्तारमानेनेत्य् एवं सिन्धुभ्यो बहिः समन्तत उपक्ळ्प्ता रचिताः ॥३२॥

क्रमसन्दर्भः  न व्याख्यातम्.

विश्वनाथः  परिमाणं शृण्व् इति शेषः । द्विगुणविस्तारमाणेन एकैकस्मात् सिन्धोर् बहिः समन्तत चत्सृष्व् एव दिक्षु ॥३२॥

ओ)०(ओ

॥ ५.१.३३ ॥

क्षारोदेक्षुरसोदसुरोदघृतोदक्षीरोददधिमण्डोदशुद्धोदाः सप्त जलधयः सप्तद्वीपपरिखा इवाभ्यन्तरद्वीपसमाना एकैकश्येन यथानुपूर्वं सप्तस्व् अपि बहिर् द्वीपेषु पृथक् पृथक् परित उपकल्पिताः । तेषु जम्ब्वादिषु बर्हिष्मतीपतिर् अनुवृत्तान् आत्मजान् आग्नीध्रेध्मजिह्वयज्ञबाहुहिरण्यरेतोघृतपृष्ठमेधातिथिवीतिहोत्रसञ्ज्ञान् यथासङ्ख्यानैकैकस्मिन्न् एकम् एकम् एवाधिपतिं विधते ॥

श्रीधरः  यथा सिन्धुभ्यो बहिर् एकैकशो द्वीपा एवं द्वीपानाम् अपि बहिः सिन्धव इत्य् आहक्षारोदेति । दधिमण्डो मथितं दधि । एते सप्त जलधयः सप्तद्वीपानां परिखा इवाभ्यन्तरे तैः संवेष्टिता ये द्वीपास् तैः समाना विस्तारतः । बहिर् नान्तः पृथग् असङ्कीर्णतया ॥३३॥

क्रमसन्दर्भः  अतो बहि बहिर् मण्डलस्याधिक्यात् तादृशतदिच्छया समुद्राणाम् उत्तरोत्तराधिक्यम् ॥३३॥

विश्वनाथः  यथैवैकैकशः सिन्धोर् बहिर् एकैको द्वीपस् तथैवैकैकस्माद् द्वीपाद् बहिर् एकैकः सिन्धुर् इत्य् आहक्षारोदेति । दधिमण्डो मथितं दधि । अभ्यन्तरे वर्तमाना ये द्वीपास् तैः समानविस्तारत एव एकैकश्येनेति एकस्माद् एकस्माद् बहिर् एकैकः सिन्धुर् इत्य् एवं सप्तस्व् अपि द्वीपेषु यथानुपूर्वेण पृथग् असङ्कीर्णतया बहिर् बहिर् एव नान्तः ॥३३॥

ओ)०(ओ

॥ ५.१.३४ ॥

दुहितरं चोर्जस्वतीं नामोशनसे प्रायच्छद् यस्याम् आसीद् देवयानी नाम काव्यसुता.

न कतमेनापि व्याख्यातम्.

ओ)०(ओ

॥ ५.१.३५ ॥

नैवंविधः पुरुषकार उरुक्रमस्य
पुंसां तदङ्घ्रिरजसा जितषड्गुणानाम् ।
चित्रं विदूरविगतः सकृद् आददीत
यन्नामधेयम् अधुना स जहाति बन्धम् ॥

श्रीधरः  अहो आश्चर्यं राज्ञः सामर्थ्यम् इति परीक्षिदभिप्रायज्ञो भगवान् बादरायणिर् आहनैवम् इति । जिताः षड्गुणा इन्द्रियाणि षडूर्मयो वा यैस् तेषाम् एवंविधः पुरुषकार इति न चित्रं नासम्भावितम् । यतो विदूरविगतोऽन्त्यजोऽपि यस्योरुक्रमस्य नाम सकृद् उच्चारयेद् यः सोऽधुना तत्क्षणम् एव बन्धं संसारम् । तन्वम् इति पाठेऽप्य् अयम् एवार्थः । पाठान्तरे तत्त्वम् चाण्डालत्वं जहाति । शुद्धो भवतीतिय् अर्थः ॥३५॥

क्रमसन्दर्भः  बहिर् बहिर् गमनं चान्तरालान्तरावकाशनाशाशङ्कया ज्ञेयम् ॥३५॥

विश्वनाथः  एवंविधः पुरुषकारः पौरुषः प्रभावो न चित्रम् । तदङ्घ्रिरजसेति रजसापि यैर् दुर्जेयानि षडिन्द्रियाणि जीयन्ते इति विरोधः । यतो विदूरविगतोऽन्त्यजोऽपि अधुना नामोच्चारणक्षण एव बन्धं तन्वं तत्त्वम् इति त्रय एव स्वामिसम्मताः पाठास् तत्र बन्धं कर्मबन्धम् । तन्वं तनुं तत्क्षण एव तनूत्यागादर्शनात् तन्वारम्भकं कर्मेति प्रारब्धकर्मक्षय उक्तः । तत्त्वं महदादिपृथिव्यन्तं स्थूलस्सूक्ष्मदेहाव् इत्य् अर्थः । तद् अपि तद्देहस्थितिर् नाम्न एवाचिन्त्यप्रभावत्वाद् इति ज्ञेयं गत्यन्तराभावात् ॥३५॥

ओ)०(ओ

॥ ५.१.३६ ॥

स एवम् अपरिमितबलपराक्रम एकदा तु देवर्षिचरणानुशयनानुपतितगुणविसर्गसंसर्गेणानिर्वृतम् इवात्मानं मन्यमान आत्मनिर्वेद इदम् आह.

श्रीधरः  तस्य पराक्रमम् उपसंहरन् निवृत्तिक्रमम् आहस एवम् इति । देवर्षिचरणयोर् अनुशयनम् उपसत्तिस् तद् अनुपतितो यो गुणविसर्गो राज्यादिप्रपञ्चस् तत् संसर्गेण । आत्मनि मनसि निर्वेदो यस्य ॥३५॥

क्रमसन्दर्भः  न व्याख्यातम्.

विश्वनाथः  भोगप्रभावम् उपसंहरंस् तस्य वैराग्यप्रभावम् आहस एवम् इति । देवर्षिचरणयोर् अनुशयनानि गुरुत्वेन दण्डवत्प्रणामास् तान् अनुपतित एव गुणविसर्गो राज्यादिपरम्पर्स् तत्संसर्गेण अनिर्वृतम् इवेति यद्यपि राज्योऽप्य् अनासक्त्यैवान्तर्निर्वृतिर् आसीत् तद् अपीत्य् अर्थः ॥३६॥

ओ)०(ओ

॥ ५.१.३७ ॥

अहो असाध्व् अनुष्ठितं यद् अभिनिवेशितोऽहम् इन्द्रियैर् अविद्यारचितविषमविषयान्धकूपे तद् अलम् अलम् अमुष्या वनिताया विनोदमृगं मां धिग् धिग् इति गर्हयां चकार.

श्रीधरः  तम् आह । मयाऽसाध्व् अनुष्ठितम् । यद् यतोऽभिनिवेशितः, तत् ततः अलम्, अलं विषयैः । विनोदमृगं मर्कटम् ॥३७॥

क्रमसन्दर्भः  न व्याख्यातम्.

विश्वनाथः  विनोदमृगं मर्कटम् ॥३७॥

ओ)०(ओ

॥ ५.१.३८ ॥

परदेवताप्रसादाधिगतात्मप्रत्यवमर्शेनानुप्रवृत्तेभ्यः पुत्रेभ्य इमां यथादायं विभज्य भुक्तभोगां च महिषीं मृतकम् इव सह महाविभूतिम् अपहाय स्वयं निहितनिर्वेदो हृदि गृहीतहरिविहारानुभावो भगवतो नारदस्य पदवीं पुनर् एवानुससार.

श्रीधरः  परदेवताया हरेः प्रसादेनाधिगतः प्राप्तो ये आत्मप्रत्यवमऋशो विवेकस् तेन नारदस्य पदवीं तद् उपदिष्टमार्गम् एव पुनर् अनुससारेत्य् अन्वयः । किं कृत्वा ? अनुगतेभ्यः पुत्रेभ्य इमां पृथ्वीं विभज्य । भूक्तो भोगो यस्यास् तां भार्यां महाविभूतिः साम्राज्यसम्पत्तत्सहितां महिषीं मृतशरीरम् इव परित्यज्य । तत्र हेतुः, हृदि निहितो निर्वेदो येन । हृदीत्य् अस्योत्तरत्राप्य् अन्वयः । हृदि गृहीतो निश्चितो हरिविहारस् तेनानुभावस् त्यागसामर्थ्यं यस्य ॥३८॥

क्रमसन्दर्भः  न व्याख्यातम्.

विश्वनाथः  परदेवताया हरेः प्रसादेनाधिगतः प्राप्तो य आत्मप्रत्यवमऋशो विवेकस् तेन नारदस्य पदवीं तदुपदिष्टमार्गम् एव पुनर् अनुससारेत्य् अन्वयः । किं कृत्वा ? अनुप्रवृत्तेभ्यः अनुगतेभ्यः हृदीत्यादि हृदि गृहीतो योउ हरेर् विहारो लीलाविलासस् तेनानुभावा अश्रुपुलकादयो यस्य सः ॥३८॥

ओ)०(ओ

॥ ५.१.३९ ॥

तस्य ह वा एते श्लोकाः
प्रियव्रतकृतं कर्म को नु कुर्याद् विनेश्वरम् ।
यो नेमिनिम्नैर् अकरोच् छायां घ्नन् सप्त वारिधीन् ॥

श्रीधरः  तस्य महिमोपनिबन्धनश्लोकाः पूर्वसिद्धाः कथ्यन्ते । अथा वेदे, तद् अप्य् एष श्लोको भवति इति । को नाम कुर्यात् ? छायां घ्नन् तमो निरस्यन् ॥३९॥

क्रमसन्दर्भः  न व्याख्यातम्.

विश्वनाथः  श्लोकाः पूर्वसिद्धा एव कथ्यन्ते छायां रात्रिम् ॥३९॥

ओ)०(ओ

॥ ५.१.४० ॥

भूसंस्थानं कृतं येन सरिद्गिरिवनादिभिः ।
सीमा च भूतनिर्वृत्यै द्वीपे द्वीपे विभागशः ॥

श्रीधरः  भूसंस्थानं द्वीपैः कृतम् । सरिद्गिरिवनादिभिः सीमा च येन कृता । भूतानां निर्वृत्त्यै सुखायाविवादाय ॥४०॥

क्रमसन्दर्भः  न व्याख्यातम्.

विश्वनाथः  भुवः संस्थानं द्वीपैः कृतम् । सरिदादिभिः सीमा च भूतानां जनपदग्रामाद्यधिपतीनां निर्वृत्यै निर्विवादसुखाय ॥४०॥

ओ)०(ओ

॥ ५.१.४१ ॥

भौमं दिव्यं मानुषं च महित्वं कर्मयोगजम् ।
यश् चक्रे निरयौपम्यं पुरुषानुजनप्रियः ॥

श्रीधरः  भौमं पातालजं दिव्यं स्वर्गजं मानुषं मर्त्यलोकजं महित्वं वैभवं यो निरयतुल्यं मेने । पुरुषानुजना विष्णुभक्तास् त एव प्रिया यस्येति ॥४१॥

क्रमसन्दर्भः  न व्याख्यातम्.

विश्वनाथः  भौमं पातालजं, दिव्यं स्वर्गजं, मानुषं मर्त्यलोकजं, महित्वं वैभवम् ॥४१॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
पञ्चमे प्रथमोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
प्रियव्रतविजये प्रथमोऽध्यायः ।
॥ ५.१ ॥


(५.२)
अथ द्वितीयोऽध्यायः
आग्नीध्रवर्णनं

॥ ५.२.१ ॥

श्रीशुक उवाच
एवं पितरि सम्प्रवृत्ते तदनुशासने वर्तमान आग्नीध्रो जम्बूद्वीपौकसः प्रजा औरसवद् धर्मावेक्षमाणः पर्यगोपायत्.


श्रीधरः
द्वितीये प्रोक्तम् आग्नीध्र चरित्रं स्त्रैणसम्मतम् ।
पत्न्यां हि पूर्वचित्त्यां यो नाभिमुख्यानजीजनत् ॥
अस्मिन् वंशे प्रसिद्धोऽयम् आग्नीध्रः स्त्रैणपुङ्गवः ।
विहसन्न् इव तस्येदं चरितं मुनिर् अब्रवीत् ॥

जम्बूद्वीपम् ओको यासां ताः प्रजाः पुत्रवत् पालयाम् आस । धर्मावेक्षमाणः धर्मम् अवेक्षमाणो धर्मेणेत्य् अर्थः ॥१॥

क्रमसन्दर्भः  पितृलोककाम इति तस्य स्त्रिया वन्ध्यात्वं गम्यते ॥१॥

विश्वनाथः
द्वितीये तपसा प्राप्य पूर्वचित्तिम् अजिज्ञपत् ।
आग्नीध्रो निजलाम्पट्यं पुत्रांश् चास्याम् अजीजनत् ॥

धर्म एव अवेक्षणं यस्य सः ॥१॥

ओ)०(ओ

॥ ५.२.२ ॥

स च कदाचित् पितृलोककामः सुरवरवनिताक्रीडाचलद्रोण्यां भगवन्तं विश्वसृजां पतिम् आभृतपरिचर्योपकरण आत्मैकाग्र्येण तपस्व्य् आराधयां बभूव.

श्रीधरः  पितृलोककामः पुत्रकामः सुरवराणां वनितास् तासाम् आक्रीडाचलो मन्दरस् तस्य द्रोण्याम् । आभृतानि सम्पादितानि परिचर्योपकरणानि पुष्पादीनि येन ॥२॥

क्रमसन्दर्भः  न व्याख्यातम्.

विश्वनाथः  पितृलोककामः पुत्रकामः । विश्वसृजां पतिं ब्रह्माणम् । आभृतानि सम्पादितानि परिचर्योपकरणानि पुष्पादीनि येन ॥२॥

ओ)०(ओ

॥ ५.२.३ ॥

तद् उपलभ्य भगवान् आदिपुरुषः सदसि गायन्तीं पूर्वचित्तिं नामाप्सरसम् अभियापयाम् आस.

श्रीधरः  तद् उपलभ्य ज्ञात्वा ब्रह्माऽभियापयामास सम्भोगार्थं प्रस्थापयामास ॥३॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२.४ ॥

सा च तदाश्रमोपवनम् अतिरमणीयं विविधनिविडविटपिविटपनिकरसंश्लिष्टपुरटलतारूढस्थलविहङ्गममिथुनैः प्रोच्यमानश्रुतिभिः प्रतिबोध्यमानसलिलकुक्कुटकारण्डवकलहंसादिभिर् विचित्रम् उपकूजितामलजलाशयकमलाकरम् उपबभ्राम.

श्रीधरः  सा च तदाश्रमोपवनम् उपबभ्रामेत्य् अन्वयः । रमणीयत्वम् एवाहविविधाश् च निविडाश् च ये विटपिनः, तेषां विटपाः शाखाः, तेषां निकराः, तैः संश्लिष्टाः पुरटलताः स्वर्णवल्ल्यस् तास्व् आरूढाः स्थलविहङ्गमा मयूरादयः, तेषां मिथुनैः प्रोच्यमानाभिः श्रुतिभिर् उच्चार्यमाणैः षड्जादिस्वरैः प्रतिबोध्यमाना ये सलिलकुक्कुटादयः, तैर् विचित्रं यथा तथोपकूजिता नादिता अमला जलाशयाः, तेषु कमलानि, तेषाम् आकरम् उपवनम् ॥४॥

क्रमसन्दर्भः  न व्याख्यातम्.

विश्वनाथः  सा च तदाश्रमोपवनम् उपबभ्रामेत्य् अन्वयः । विविधाश् च निविडाश् च ये विटपिनः, तेषु विटपाः स्कन्धास् तेषु निकटास् तैः संश्लिष्टाः पुरटलताः स्वर्णवल्ल्यः, यासां तासु निकटस्थपुरटलतासु आरूढाः स्थलविहङ्गाः कोकिलादयः, तेषां मिथुनैः प्रोच्यमानाभिः श्रुतिभिर् उच्चार्यमाणैः पञ्चमादिस्वरैः प्रतिबुद्ध्यमाना ये सलिलकुक्कुटादयः, तैर् विचित्रं यथा स्यात् स्थितात्म उपकूजिता नादिता अमला जलाशया वाप्यादयः कमलाकराः कासाराश् च यस्मिंस् तत् ॥४॥

ओ)०(ओ

॥ ५.२.५ ॥

तस्याः सुललितगमनपदविन्यासगतिविलासायाश् चानुपदं खणखणायमानरुचिरचरणाभरणस्वनम् उपाकर्ण्य नरदेवकुमारः समाधियोगेनामीलितनयननलिनमुकुलयुगलम् ईषद् विकचय्य व्यचष्ट.

श्रीधरः  सुललिते गमने ये पदविन्यासास् तैर् गतौ विलासो यस्याः । चकारस् तस्याश् चेत्य् एकवाक्यत्वाय । अनुपदं प्रतिपदम् । खणखणेति ध्वनिं कुर्वतो रुचिर् अस्य चरणाभरणस्य स्वनम् । आमीलिते नयने एव नलिनमुकुले तयोर् युगलम् ईषद् विकचय्य किञ्चिद् उन्मील्य व्यचष्ट ददर्श ॥५॥

क्रमसन्दर्भः  न व्याख्यातम्.

विश्वनाथः  तस्याः सुललिते गमने ये पदयोर् विन्यासास् तैर् एव गतिश् चेष्टा विलासश् च सर्वाङ्गगतो यस्याः ॥५॥

ओ)०(ओ

॥ ५.२.६ ॥

ताम् एवाविदूरे मधुकरीम् इव सुमनस उपजिघ्रन्तीं दिविजमनुजमनोनयनाह्लाददुघैर् गतिविहारव्रीडाविनयावलोकसुस्वराक्षरावयवैर् मनसि नृणां कुसुमायुधस्य विदधतीं विवरं निजमुखविगलितामृतासवसहासभाषणामोदमदान्धमधुकरनिकरोपरोधेन द्रुतपदविन्यासेन वल्गुस्पन्दनस्तनकलशकबरभाररशनां देवीं तदवलोकनेन विवृतावसरस्य भगवतो मकरध्वजस्य वशम् उपनीतो जडवद् इति होवाच.

श्रीधरः  ताम् एव देवीं मकरध्वजस्य वशम् उपनीतः सन् जडवद् इति ह वक्ष्यमाणान् दश श्लोकान् उवाच । जाड्यानुकरणं च वैदग्ध्येन तद्वशीकारार्थम् । दिविजानां देवानां मनुजानां च यानि मनांसि नयनानि च तेषाम् आह्लाददुघैर् गत्यादिभिर् नृणां मनसि कामस्य विवरं प्रवेशद्वारं विदधतीम् । गतिश् च विहारश् च व्रीडा विनययुक्तोऽवलोकश् च सुस्वराण्य् अक्षराणि चावयवाश् च नेत्रादयस् तैः । निजमुखाद् विगलितम् अमृतम् इव स्वादु आसव इव मादकं च यत् सहासं भाषणं तस्मिन्न् आमोदो निःश्वासगन्धस् तेन मदान्धा ये मधुकरनिकरास् तैर् उपरोध आवरणं तेन भयाद् द्रुतः शीघ्रो यः पदविन्यासः, तेन वल्गु स्पन्दनं किञ्चिच् चलनं स्तनकलशयोः कबरभारे रशनायां च यस्यास् ताम् । तस्या अवलोकनेन विवृतावसरस्य दत्तावकाशस्य ॥६॥

क्रमसन्दर्भः  न व्याख्यातम्.

विश्वनाथः  ताम् एव देवीं मकरध्वजस्य वशम् उपनीतः सन् जडवद् इति वक्ष्यमाणां दशश्लोकीम् उवाचजाड्यानुकरणं च वैदग्ध्यविशेषद्योतनार्थम् । विवरं मनोऽन्तःप्रवेशद्वारं विदधतीं निजमुखाद् विगलितम् अमृतम् इव स्वादु आसव इव मादकं यत् सहासं भाषणं तस्मिन् सति य आमोदो गन्धस् तेन मदान्धा मधुकरनिकरास् तैर् उपरोध आवरणं तेन भयाद् द्रुतः शीघ्रो यः पदविन्यासः, तेन वल्गुस्पन्दनं किञ्चिच् चलनं स्तनकलशयोः कबरभारो रशनायां च यस्यास् ताम् ॥६॥

ओ)०(ओ

॥ ५.२.७ ॥

का त्वं चिकीर्षसि च किं मुनिवर्य शैले
मायासि कापि भगवत्परदेवतायाः ।
विज्ये बिभर्षि धनुषी सुहृदात्मनोऽर्थे
किं वा मृगान् मृगयसे विपिने प्रमत्तान् ॥

श्रीधरः  का त्वं शैले गिराव् अस्मिन् किं चिकीर्षसि ? मुनिवर्येत्यादिपुंस्त्वेन सम्बोधनादि जाड्यानुकरणार्थम् । हे मुनिवर्य ! नूनं भगवतः परदेवताभूतस्य मायासि । भ्रुवाव् आलक्ष्याहहे सुहृत् सखे ! विज्ये निर्गुणे धनुषी बिभर्षि किम् आत्मनोऽर्थे तवैव, आभ्यां किं कार्यम् अस्ति ? किं वा, प्रमत्तान् अजितेन्द्रियान् मृगतुल्यान् अस्मदादीन् मृगयसे । तान् वशीकर्तुं धनुषी धारयसीत्य् अर्थः ॥७॥

क्रमसन्दर्भः  न व्याख्यातम्.

विश्वनाथः  का त्वम् इत्य् उक्त्वा ससम्भ्रमम् अतिबाल्यम् आरभ्यैव तपस्यतो मम स्त्रीपुंविशेषज्ञानं नास्तीति द्योतयन्न् आहहे मुनिवर्येति । अहम् इव त्वम् अपि तपोऽर्थम् एवात्र तिष्ठसि किम् इति भावः । किं च, त्वं मुनिवर्यो भूत्वा मुनिं मां यन् मोहयस्य् अत्र किं कारणम् इति क्षणं विभाव्य, आं ज्ञातम् इत्य् आहमायासीति । भगवान् एव परदेवता तस्याः मायैव त्वं मुनिवर्यरूपेणात्र वर्तसे इति भावः । किं च, भ्रुवाव् आलक्ष्याहविज्ये निर्गुणे धनुषी बिभर्षि । हे सुहृत् सखे ! किम् आत्मनोऽर्थे स्वस्य कृते । तवैताभ्यां किं कार्यम् अस्ति ? किं वा, मृगान् अस्मदादीन् इति गूढोऽर्थः ॥७॥

ओ)०(ओ

॥ ५.२.८ ॥

बाणाव् इमौ भगवतः शतपत्रपत्रौ
शान्ताव् अपुङ्खरुचिराव् अतितिग्मदन्तौ ।
कस्मै युयुङ्क्षसि वने विचरन् न विद्मः
क्षेमाय नो जडधियां तव विक्रमोऽस्तु ॥

श्रीधरः  कटाक्षाव् आलक्ष्याह । बाणाव् इमौ शतपत्रे नेत्रकमले ते एव पत्राणि पिच्छानि ययोः । शान्तौ विभ्रमेण मन्थरौ । पुङ्खाभ्यां विनापि रुचिरौ । पत्रतया कल्पितनेत्राभ्यां परभागस्य पुङ्खस्थानीयस्याभावात् । अतितिग्मौ तीक्ष्णौ दन्ताव् अग्रभागौ ययोस् तौ । क्षेमायेति यद्य् अस्मान् प्रतियोक्ष्यसे तर्ह्य् अनयोर् ज्वालया नैव जीविष्याम इति भावः ॥८॥

क्रमसन्दर्भः  न व्याख्यातम्.

विश्वनाथः  कटाक्षाव् आलक्ष्याह । बाणौ शतपत्रे नेत्रकमले एव पत्रे ययोस् तौ शान्तौ विभ्रमेण मन्थरौ पुङ्खाभ्यां विनापि रुचिरौ अतितिग्मौ तीक्ष्णौ दन्ताव् अग्रभागौ ययोस् तौ कस्मै प्रयोक्तुम् इच्छसीति न विद्मः । अतो भयाद् एतावत् प्रार्थयामहे, तवायं विक्रमोऽस्माकं क्षेमायास्तु ॥८॥

ओ)०(ओ

॥ ५.२.९ ॥

शिष्या इमे भगवतः परितः पठन्ति
गायन्ति साम सरहस्यम् अजस्रम् ईशम् ।
युष्मच्छिखाविलुलिताः सुमनोऽभिवृष्टीः
सर्वे भजन्त्य् ऋषिगणा इव वेदशाखाः ॥

श्रीधरः  तदङ्गपरिमललोभेनानुगच्छतो भ्रमरानालक्ष्याहशिष्या इति । अजस्रं सन्ततं युष्मच्छिखातो विलुलिता विगलिताः सुमनसाम् अभितो वृष्टीर् गलितानि कुसुमानि भजन्तीत्य् अर्थः । शुद्धत्वेनोपमा, वेदशाखा इवेति ॥९॥

क्रमसन्दर्भः  न व्याख्यातम्.

विश्वनाथः  तस्याः सौरभ्यलोभेनानुगच्छतो भ्रमरान् आलक्ष्याहशिष्या भ्रमरा इति ॥९॥

ओ)०(ओ

॥ ५.२.१० ॥

वाचं परं चरणपञ्जरतित्तिरीणां
ब्रह्मन्न् अरूपमुखरां शृणवाम तुभ्यम् ।
लब्धा कदम्बरुचिर् अङ्कविटङ्कबिम्बे
यस्याम् अलातपरिधिः क्व च वल्कलं ते ॥

श्रीधरः  नूपुरस्वनम् आकर्ण्याहवाचम् इति । तुभ्यं तव चरणगतपञ्जरयोर् नूपुरयोस् तित्तिरीणाम् अन्तर्गतरत्नानां परं केवलं वाचं शृणुमः । कथम्भूताम् ? अरूपा अदृष्टवक्तृका मुखरा अतिप्रकटा च तां च तां च । पीतं परिधानवस्त्रं नितम्बकान्तित्वेन प्रकल्प्याह । कदम्बकुसुमस्य रुचिर् दीप्तिर् अङ्कविटङ्कबिम्बे नितम्बस्य सुन्दरमण्डले क्व लब्धा ? पाठान्तरे अङ्गेति सम्बोधनम् । मेखलाम् आलक्ष्याह । यस्याम् अलातपरिधिर् वर्तते । वस्त्रं नितम्बकान्तित्वेन प्रकल्प्य वस्त्रम् अदृष्ट्वैव पृच्छति । क्व च ते वल्कलम् इति ॥१०॥

क्रमसन्दर्भः  न व्याख्यातम्.

विश्वनाथः  नूपुरस्वनम् आस्वाद्याहवाचम् इति । तुभ्यं त्वाम् आनन्दयति तव चरणस्थयोः पञ्जरयोर् अन्तर्गतास् तित्तिरिपक्षिणो वर्तमाना अनुमीयन्ते यस्माद् अरूपाम् अदृष्टवक्तृकां मुखरां पारस्परिककलहमयीं वाचं शृणुवामहे । ब्रह्मन्न् इति तव तपोयोगबलविलसितम् एवैतद् इति भावः । परिधानीयातिसूक्ष्मपीतवस्त्रस्य नितम्बलग्नत्वेन लावण्यम् आस्वाद्याह अङ्कविटङ्कबिम्बे नितम्बस्य सुन्दरमण्डले । कदम्बरुचिः पीतकान्तिर् लब्धा, श्यामस्यापि तव नितम्बः पीत इत्य् आश्चर्यम् । अङ्गविटङ्कबिम्बे इति पाठे अङ्गेति सम्बोधनम् । रत्नमेखलाम् निर्वर्ण्याहयस्यां पीतकान्तौ अलातपरिधिर् ज्वलदङ्गारमण्डलम् अहो ते तपस् तीव्रतेति भावः । क्व च ते वल्कलम् ते इति किं स्वाश्रम एव वल्कलं भ्रमाद् एवापहाय मन्निकटं नग्न एवायातोऽसीति भावः । भङ्ग्या सुरतप्रार्थना च द्योतिता ॥१०॥

ओ)०(ओ

॥ ५.२.११ ॥

किं सम्भृतं रुचिरयोर् द्विज शृङ्गयोस् ते
मध्ये कृशो वहसि यत्र दृशिः श्रिता मे ।
पङ्कोऽरुणः सुरभिर् आत्मविषाण ईदृग्
येनाश्रमं सुभग मे सुरभीकरोषि ॥

श्रीधरः  स्तनाव् आलक्ष्याह । शृङ्गयोः स्तनयोः किं सम्भृतं किं पूर्णम् अस्ति ? मनोहरं किञ्चिद् अस्तीत्य् एतावत् तु जानामि । यतो मध्ये कृशोऽपि त्वं कृच्छ्रेण वहसि धारयसि । यत्र च मे दृशिर् दृष्टिः श्रिता संलग्नास्ति । अन्यथेदं द्वयं न घटत इति भावः । स्तनगतं कुङ्कुमम् आलक्ष्याह । पङ्कोऽरुण आत्मनस् तव विषाणे शृङ्गे ईदृग् अत्य् अपूर्वः कुतः ? इत्य् अत आह । येन पङ्केनाश्रमं सुरभीकरोषि सुगन्धयुक्तं करोषीति ॥११॥

क्रमसन्दर्भः  न व्याख्यातम्.

विश्वनाथः  स्तनाव् आलक्ष्याहहे द्विज ! शृङ्गयोः किं सम्भृतं किम् अद्भुतं बहुमूलरत्नं वस्तु धृतं वर्तते । यन् मद्दृष्टिपातसमय एव मुहुर् आच्छादयसीति भावः । ब्राह्मणो भूत्वापि शृङ्गद्वयं ढत्से यतो मध्ये कृशोऽपि कृच्छ्रेणापि वहसि यत्र दृशिर् मद्दृष्टिः श्रिता लग्नेति मद्दृष्टिर् एवात्र प्रमाणम् इति भावः । तेनाच्छादनम् उद्घाट्य स्वयम् एव दर्श्á मत्सन्देहम् अपाकुरु । किं वा आज्ञापयसि चेत् सौहार्देनाहम् एवोद्घाटयामि । तपस्विनो मम वस्तुनि प्रयोजनं नास्ति केवलं दर्शन एवेति भावः । स्तनस्य शृङ्गत्वं तुङ्गत्वातिशयविवक्षया ज्ञानम् । स्तनगतं कुङ्कुमम् आलक्ष्याहआत्मनः स्वस्य विषाणे शृङ्गे ईदृक् पङ्को धृतः कस्य सरोवरस्य सुरभिर् अरुणश् च पङ्कस् तम् अहम् अपि वक्षसि धित्सामीति भावः ॥११॥

ओ)०(ओ

॥ ५.२.१२ ॥

लोकं प्रदर्शय सुहृत्तम तावकं मे
यत्रत्य इत्थम् उरसावयवाव् अपूर्वौ ।
अस्मद्विधस्य मनौन्नयनौ बिभर्ति
बह्व् अद्भुतं सरसराससुधादि वक्त्रे ॥

श्रीधरः  लोकं स्थानम् । यत्रत्यो जन उरसा इत्थम् अपूर्वावयवौ बिभर्ति । मनस उन्नयनौ क्षोभकौ । पाठान्तरे इत्थं भूतलक्षणे तृतीया । वक्त्रे च बह्व् अद्भुतं बिभर्ति । किं तद् आह । रसो मधुरालापः रासो विलासस् ताभ्यां सहिता सुधा अधरामृतम् । आदिशब्दात् स्मितनर्मादि ॥१२॥

क्रमसन्दर्भः  लोकम् इति । उन्नयनैर् इति पाठे क्षोभणैर् अपूर्वत्वप्रकारं प्राप्ताव् इत्य् अर्थः ॥१२॥

विश्वनाथः  अस्मद्देशे मनुष्योऽपि वक्षसि शृङ्गद्वयं धत्त इति चेत् तत्रैव गत्वा तपश् चिकीर्षामीत्य् आहलोकम् इति । हे सुहृत्तमेति सौहार्देनैवेति भावः । नन्व् एते शृङ्गे न भवत इत्य् अत आहयत्रत्यो जन इत्थम् उरसा वक्षसा मनस उन्नयनौ क्षोभकौ । उन्नयनैर् इति पाठे उत्कर्षेण ग्रहणैः । वक्त्रे च बह्व् अद्भुतं बिभर्ति । किम् ? तद् आहसरसो मधुरालापः रासो विलासः ताभ्याम् सहिता सुधा अधरामृतम् आदिशब्दादामोदमकरन्दादिकं स्मितनर्मादि ॥१२॥

ओ)०(ओ

॥ ५.२.१३ ॥

का वात्मवृत्तिर् अदनाद् धविर् अङ्ग वाति
विष्णोः कलास्य् अनिमिषोन्मकरौ च कर्णौ ।
उद्विग्नमीनयुगलं द्विजपङ्क्तिशोचिर्
आसन्नभृङ्गनिकरं सर इन् मुखं ते ॥

श्रीधरः  का वा तव लोके आत्मनो देहस्य वृतिर् आहारः । अङ्ग हे सखे, अदनाच् चर्वणाद् धविर् इति तत्सम्बन्धी गन्धो वात्य् आगच्छति । इति ताम्बूलाभिप्रायम् । अदनाद् बहिरङ्ग भातीति पाठे मम तावद् भोजनाद् बहिर् भूतैव वृत्तिर् भटीत्य् अर्थः । यतस् त्वं विष्णोः कलाऽसि । विष्णुश् च नाश्नाति । अनश्नन्न् अन्यो अभिचाकशीति [श्वे.उ. ४.६] इति श्रुतेः । विष्णोः कलाऽसीत्य् अत्र हेतुः, तव च कर्णौ विष्णोर् इवानिमिषोन्मकरौ । अनिमिषौ रत्ननेत्रत्वेन निमेषशून्याव् उल्लसन्तौ मकरौ तदाकारे कुण्डले ययोस् तौ ।

किं च, तव मुखं सर इत् सर इव । तद् एवाह । उद्विग्नं चञ्चलं मीनयुगलम् इव नेत्रद्वयं यस्मिन् । द्विजा दन्तास् तेषां पङ्क्त्या शोचिः शोभा यस्मिन् । सरसि तु द्विजा राजहंसाः । आसन्नो भृङ्गनिकर इव केशस्तोमः परिमललुब्धभृङ्गस्तोमो वा यस्मिन् ॥१३॥

क्रमसन्दर्भः  ननु निराहार एवाहम् ? तत्राह । अदनाच् चर्वणाद् धेतोः हविर् यज्ञियद्रव्यम् इव परमपवित्रं किम् अपि वाति तत्सम्बन्धिगन्धः प्रसरतीत्य् अर्थः । पूर्वपाठे विष्णोः कलाचीति हेतुत्वं तु विष्णोर् यज्ञभोक्तृत्वाद् इति ज्ञेयम् । इद् इत्य् अव्ययम् एवार्थे एवार्थश् चात्र सादृश्यम् इति ज्ञेयम् । उदिति तु कल्पितम् एव ॥१३॥

विश्वनाथः  का वा तव लोके आत्मनो देहस्य वृतिर् जीविका । ताम्बूलगन्धम् अनुभूतं व्यञ्जयन्न् आहहविर् इति । अदनात् भक्षणाद् धेतोः हविर् इति तत्सम्बन्धी गन्धो वात्य् आगच्छति । देशान्तरे लोका हविर्भोजिनः श्रूयन्ते तस्माद् एष हविष एव गन्धोऽनुमीयत इति ताम्बूलहविषोः स्वापरिचितत्वं व्यञ्जितम् । अदनाद् बहिरङ्ग भातीति पाठे भोजनाद् बहिर्भूतैव वृत्तिर् भातीत्य् अर्थः । यतस् त्वं विष्णोः कलाऽसि । विष्णुश् च नाश्नाति । अनश्नन्न् अन्यो अभिचाकशीति [श्वे.उ. ४.६] इति श्रुतेः । अत्र लिङ्गं विष्णोर् इवानिमिषोन्मकरौ रत्ननेत्रत्वेन निमेषशून्याव् उत्कृष्टमकरौ कुण्डलाकारौ ययोस् तौ ।

किं च, तव मुखं सर इत् सर इव । उद्विग्नमीनयुगलम् इव नेत्रद्वयं यत्र तत् । द्विजा हंसा दन्ताश् च, तेषां पङ्क्त्या शोचिः शोभा यस्मिंस् तत् । आसन्नो भृङ्गनिकर इवालकसमूहो यस्मिंस् तत् ॥१३॥

ओ)०(ओ

॥ ५.२.१४ ॥

योऽसौ त्वया करसरोजहतः पतङ्गो
दिक्षु भ्रमन् भ्रमत एजयतेऽक्षिणी मे ।
मुक्तं न ते स्मरसि वक्रजटावरूथं
कष्टोऽनिलो हरति लम्पट एष नीवीम् ॥

श्रीधरः  पतङ्गः कन्दुको भ्रमतो भ्रमच्चित्तस्य मेऽक्षिणी एजयते चञ्चलतां नयति । वक्रकेशसमूहं मुक्तबन्धनं न स्मरसि न सम्भावयसि किम् ? कष्टो धूर्तोऽनिलो नीवीं हरत्य् एतन् न स्मरसि किम् ? ॥१४॥

क्रमसन्दर्भः  न व्याख्यातम्.

विश्वनाथः  कन्दुकक्रीडाम् आलक्ष्याहपतङ्गः कन्दूको भ्रमतो भ्रमच्चित्तस्य मेऽक्षिणी एजयते चञ्चलीकरोति । वक्रं जटावरूथं केशसमूहं मुक्तं मुक्तबन्धनं न स्मरसि । कष्टो धूर्तः । नीवीं हरति एतच् च न स्मरसि किम् ? एतावांस् तव कन्दुकक्रीडायाम् आवेश इति भावः ॥१४॥

ओ)०(ओ

॥ ५.२.१५ ॥

रूपं तपोधन तपश् चरतां तपोघ्नं
ह्य् एतत् तु केन तपसा भवतोपलब्धम् ।
चर्तुं तपोऽर्हसि मया सह मित्र मह्यं
किं वा प्रसीदति स वै भवभावनो मे ॥

श्रीधरः  उपलब्धं प्राप्तम् । मह्यं मम, हे मम मित्र, मया सह तपश् चर्तुम् अर्हसि । किं च, स वै भवभावनः संसृतिविस्तारको ब्रह्मा मे प्रसीदति, त्वां भार्यां कल्पयतीत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  तपस्विनो मम तपस्विसङ्गोऽपेक्षित एवेत्य् आहरूपम् इति । हे तपोधन! उप आधिक्येन लब्धम् । मह्यं मम सुखयितुम् मया सह तपश् चरितुम् अर्हसि । मे मां पूर्णमनोरथीकर्तुं भवभावना ब्रह्मा ॥१५॥

ओ)०(ओ

॥ ५.२.१६ ॥

न त्वां त्यजामि दयितं द्विजदेवदत्तं
यस्मिन् मनो दृग् अपि नो न वियाति लग्नम् ।
मां चारुशृङ्ग्य् अर्हसि नेतुम् अनुव्रतं ते
चित्तं यतः प्रतिसरन्तु शिवाः सचिव्यः ॥

मध्वः  परिहासप्रलापादिषु अनर्थवचनं भवेत् ॥ इति शब्दनिर्णये ॥१६॥

श्रीधरः  द्विजदेवेन ब्रह्मणा दत्तम् । दृक् मनश् च लग्नं सन् नापयाति । हे चारुशृङ्गि, यतस् ते चित्तं तत्र मां त्वदधीनं नेतुम् अर्हसि । सचिव्यस् तव सख्योऽपि शिवा अनुकूलाः सत्यो मां प्रतिसरन् त्व् अनुवर्तन्ताम् । यद् वा, एतावत् पर्यन्तं मे याः सचिव्यः सख्यः शिवाः फेरवस् ताः प्रतिसरन्तु निर्यान्तु । यद् वा, वनवासे सहचर्यो हरिण्यः शिवाः प्रतिसरन्तु प्रदक्षिणं गच्छन्तु ॥१६॥

क्रमसन्दर्भः  न व्याख्यातम्.

विश्वनाथः  ननु त्वया मम किं फलं तद् इतो यामीत्य् आशङ्क्याहन त्वाम् इति । यतो द्विजदेवेन ब्रह्मणा, यस्मिंस् त्वयि लग्नं न वियाति न विगतं भवति । हे चारुशृङ्गि ! उन्नतस्तनीति स्त्रीलिङ्गेन सम्बोधनम् अतिकामवैवश्येनावहित्थाया नाशं द्योतयति । यतः यत्र देशे तव चित्तं, तत्रैव । सचिव्यस् तव सख्योऽपि शिवाः अनुकूलाः सत्यः मां प्रत्सरन्तु अनुवर्तताम् ॥१६॥

ओ)०(ओ

॥ ५.२.१७ ॥


श्रीशुक उवाच
इति ललनानुनयातिविशारदो ग्राम्यवैदग्ध्यया परिभाषया तां विबुधवधूं विबुधमतिर् अधिसभाजयाम् आस.

श्रीधरः  ग्राम्येषु वैदग्ध्यं यस्याः, तया परिभाषया वाचा । सभाजयामास पूजयामास । सम्मुखीचकारेत्य् अथः ॥१७॥

क्रमसन्दर्भः  न व्याख्यातम्.

विश्वनाथः  ग्राम्याणाम् इव वैदग्ध्यं यस्यां तया ॥१७॥

ओ)०(ओ

॥ ५.२.१८ ॥


सा च ततस् तस्य वीरयूथपतेर् बुद्धिशीलरूपवयःश्रियौदार्येण पराक्षिप्तमनास् तेन सहायुतायुतपरिवत्सरोपलक्षणं कालं जम्बूद्वीपपतिना भौमस्वर्गभोगान् बुभुजे.


श्रीधरः  बुद्ध्यादीनां द्वन्द्वैक्यम् ॥१८१९॥

क्रमसन्दर्भः  अयुतायुतं न्यर्बुदम् । नृपत्वे भौमभोगान् देवत्वे स्वर्गभोगांश् च ॥१८॥

विश्वनाथः  बुद्ध्यादीनां द्वन्द्वैक्यम् गालवमते यकारः अयुतायुतं न्यर्बुदम् ॥१८॥

ओ)०(ओ

॥ ५.२.१९ ॥

तस्याम् उ ह वा आत्मजान् स राजवर आग्नीध्रो नाभिकिम्पुरुषहरिवर्षेलावृतरम्यकहिरण्मयकुरुभद्राश्वकेतुमालसञ्ज्ञान् नव पुत्रान् अजनयत्.

न कतमेनापि व्याख्यातम्.

ओ)०(ओ

॥ ५.२.२० ॥

सा सूत्वाथ सुतान् नवानुवत्सरं गृह एवापहाय पूर्वचित्तिर् भूय एवाजं देवम् उपतस्थे.

श्रीधरः  सूत्वा प्रसूय । उपतस्थेऽभजत् ॥२०॥

क्रमसन्दर्भः  न व्याख्यातम्.

विश्वनाथः  गृहे राज्ञो भवन एवापहाय अप्सरस्त्वात् तेषु वात्सल्यम् अपि पूर्वकृतं त्यक्त्वा ॥२०॥

ओ)०(ओ

॥ ५.२.२१ ॥

आग्नीध्रसुतास् ते मातुर् अनुग्रहाद् औत्पत्तिकेनैव संहननबलोपेताः पित्रा विभक्ता आत्मतुल्यनामानि यथाभागं जम्बूद्वीपवर्षाणि बुभुजुः.

श्रीधरः  औत्पत्तिकेनैव स्वभावेन । संहननं दृढाङ्गत्वम् ॥२१॥

क्रमसन्दर्भः  न व्याख्यातम्.

विश्वनाथः  मातुर् अनुग्रहात् तदीयस्तनपानात् औत्पत्तिकेनैव स्वाभाविकेन संहननं दृढाङ्गत्वं, बुभुजुः पालयामासुः ॥२१॥

ओ)०(ओ

॥ ५.२.२२ ॥

आग्नीध्रो राजातृप्तः कामानाम् अप्सरसम् एवानुदिनम् अधिमन्यमानस् तस्याः सलोकतां श्रुतिभिर् अवारुन्ध यत्र पितरो मादयन्ते.

श्रीधरः  कामानां भोगैः । अध्य् अधिकं मन्यमानः । श्रुतिभिर् वेदोक्तैः कर्मभिः । अवारुन्ध प्राप । मादयन्ते मोदन्ते ॥२२॥

क्रमसन्दर्भः  यत्र पितर इति तत्र पित्ṝणाम् अधिकारित्वं वर्तत इति ज्ञेयम् ॥२२॥

विश्वनाथः  कामानां कामैः श्रुतिभिः श्रुत्युक्ततादृशकर्मभिः । अवारुन्ध प्राप । मादयन्ते मोदयन्ते मोदन्ते ॥२२॥

ओ)०(ओ

॥ ५.२.२३ ॥

सम्परेते पितरि नव भ्रातरो मेरुदुहित्ṝर् मेरुदेवीं प्रतिरूपाम् उग्रदंष्ट्रीं लतां रम्यां श्यामां नारीं भद्रां देववीतिम् इति सञ्ज्ञा नवोदवहन्.

श्रीधरः  इत्य् एवं भूताः सञ्ज्ञा यासां ताः परिणीतवन्तः ॥२३॥

क्रमसन्दर्भः, विश्वनाथः  न व्याख्यातम्.

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
पञ्चमे द्वितीयोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
आग्नीध्रवर्णनं द्वितीयोऽध्यायः ।
॥ ५.२ ॥


(५.३)
अथ तृतीयोऽध्यायः
ऋषभदेवाविर्भावो नाम

॥ ५.३.१ ॥

श्रीशुक उवाच

नाभिर् अपत्यकामोऽप्रजया मेरुदेव्या भगवन्तं
यज्ञपुरुषम् अवहितात्मायजत ।

श्रीधरः
तृतीये चरितं नाभेः परं मङ्गलम् ईर्यते ।
यस्य यज्ञे प्रतीतः सन् पुत्रोऽभूद् ऋषभो हरिः ॥

नाभिर् आग्नीध्रसुतः । अपुत्रया मेरुदेव्या भार्यया सह ॥१॥

क्रमसन्दर्भः  न व्याख्यातम्.

विश्वनाथः
तृतीये नाभिनेष्टोऽभूद् यज्ञे तुष्टोऽस्य नन्दनः ।
त्वत्समो मे सुतोऽस्त्व् एतद् वरं श्रुत्वा हरिः स्वयम् ॥

नाभिर् आग्नीध्रस्य प्रथमपुत्रः ॥१॥

ओ)०(ओ

॥ ५.३.२ ॥

तस्य ह वाव श्रद्धया विशुद्धभावेन यजतः प्रवर्ग्येषु प्रचरत्सु द्रव्यदेशकालमन्त्रर्त्विग्दक्षिणाविधानयोगोपपत्त्या दुरधिगमोऽपि भगवान् भागवतवात्सल्यतया सुप्रतीक आत्मानम् अपराजितं निजजनाभिप्रेतार्थविधित्सया गृहीतहृदयो हृदयङ्गमं मनोनयनानन्दनावयवाभिरामम् आविश्चकार ।

श्रीधरः  प्रवर्ग्यसञ्ज्ञकेषु कर्मसु क्रियमाणेषु द्रव्यादयः सप्त ये योगा उपायास् तेषाम् उपपत्त्या सम्पत्त्या दुरधिगमो दुष्प्रापोऽपि भागवतेषु कृपालुतया सुप्रतीकः शोभनावयवः सन्न् आत्मानम् आविश्चकार । अपराजितं स्वतन्त्रम् । निजभक्तानां येऽभिप्रेतार्थास् तेषां विधित्सया गृहीतम् आकृष्टं हृदयं चित्तं यस्य । हृदयङ्गमं सुखकरम् । यतो मनोनयनान्य् आनन्दयन्ति येऽवयवास् तैर् अभिरामं सुन्दरम् ॥२॥

क्रमसन्दर्भः  वक्ष्यमाणमनोनयनानन्दनावयवाभिरामत्वेऽपि भागवतवत्सलतया सुप्रतीकः सुप्रतीकः परमसुन्दरः ॥२॥

विश्वनाथः  प्रवर्ग्यसञ्ज्ञकेषु कर्मसु प्रचरत्सु सम्पद्यमाणेषु द्रव्यादिभिः सप्तभिः शुद्धैः सह योगो भक्तियोगस् तस्य उपपत्त्या निष्पत्त्या सुप्रतीकः सुन्दराङ्गः आत्मनं स्वदेहम् आविश्चकार । अपराजितम् अन्यैर् वशीकर्तुम् अशक्यम् अपि गृहीतहृदय आकृष्टचित्त मनोनयनानन्दनैर् अवयवैः श्रीमुखाब्जादिभिर् अभिरामम् अतिरमणीयम् ॥२॥

ओ)०(ओ

॥ ५.३.३ ॥

अथ ह तम् आविष्कृतभुजयुगलद्वयं हिरण्मयं पुरुषविशेषं कपिशकौशेयाम्बरधरम् उरसि विलसच्छ्रीवत्सललामं दरवरवनरुहवनमालाच्छूर्यमृतमणिगदादिभिर् उपलक्षितं स्फुटकिरणप्रवरमुकुटकुण्डलकटककटिसूत्रहारकेयूरनूपुराद्यङ्गभूषणविभूषितम् ऋत्विक्सदस्यगृहपतयोऽधना इवोत्तमधनम् उपलभ्य सबहुमानम् अर्हणेनावनतशीर्षाण उपतस्थुः ।

श्रीधरः  अथ हेत्यादिनिपातबाहुल्यं वाक्यालङ्काराय । आविष्कृतं भुजानां युगलद्वयं चतुष्टयं येन । हिरण्मयं तेजोमयम् । पुरुषेषु विशिष्यत इति तथा पुरुषोत्तमम् इत्य् अर्थः । अर्हणेनार्ध्येण सहोपतस्थुरभजन्न् इत्य् अन्वयः । विलसन् श्रीवत्स एव ललामं चिह्नं यस्य । दरवरः शङ्खश्रेष्ठः, वनरुहं पद्मम्, अच्छूरि चक्रम्, अमृतमणिः कौस्तुभः, एवम् आदिभिर् उपलक्षितम् । स्फुटकिरणा ये प्रवरा मणयस् तन् मयानि यानि मुकुटादीन्य् अङ्गानां भूषणानि तैर् विभूषितम् । बहुमाने दृष्टान्तः, अधना इवोत्तमधनं निधिम् ॥३॥

क्रमसन्दर्भः  न व्याख्यातम्.

विश्वनाथः  हिरण्मयं प्रकाशबहुलं, पुरुषेषु विशिष्यत इति पुरुषोत्तमम् इत्य् अर्थः । कपिशेति तेन श्यमवर्णम् इति बुद्ध्यते । पीतांशुकं वक्षसि लक्षितं श्रिया इत्य् अत्र पीतांशुकपदेनात्र ध्वन्यते श्यामवर्णतेति भागवतामृतोक्तेः । दरवरः शङ्ख्यः वनरुहं पद्मम् अच्छुरि चक्रम् अमृतमणिः कौस्तुभः ॥३॥

ओ)०(ओ

॥ ५.३.४ ॥

ऋत्विज ऊचुः
अर्हसि मुहुर् अर्हत्तमार्हणम् अस्माकम् अनुपथानां नमो नम इत्य् एतावत् सदुपशिक्षितं कोऽर्हति पुमान् प्रकृतिगुणव्यतिकरमतिर् अनीश ईश्वरस्य परस्य प्रकृतिपुरुषयोर् अर्वाक्तनाभिर् नामरूपाकृतिभी रूपनिरूपणम्; सकलजननिकायवृजिननिरसनशिवतमप्रवरगुणगणैकदेशकथनाद् ऋते ।

श्रीधरः  अर्हसीत्यादिना निगदेन स्तुवन्ति । हे अर्हत्तम, परिपूर्णोऽपि त्वमनुपथानां भृत्यानाम् अस्माकम् अर्हणं मुहुः स्वयम् एव स्वीकर्तुम् अर्हसि । न तु वयं स्तोतुं शक्ता इत्य् आहुः । नमो नम इत्य् एतावद् एवास्माकं सद्भिर् उपशिक्षितम् । त्वद्रूपस्य दुर्ज्ञेयत्वात् । तद् एवाहुः, कोऽर्हतीति । प्रकृतिगुणानां व्यतिकरः प्रपञ्चस् तस्मिन्न् एव मतिर् यस्यात एवानीशः । प्रकृतिपुरुषयोः परस्यात एवेश्वरस्यार्वाक्तनाभिस् त्वाम् अस्पृशन्तीभिः प्रपञ्चान्तर्गताभिर् नाम च रूपं चाकृतिश् चाकारस् ताभिस् तव रूपनिरूपणं कर्तुं को नाम पुमान् अर्हति ॥४॥

वाङ् मनसाऽगोचरोऽपि त्वं भक्तानां सुखाराध्य एवेत्य् आहुः । हे परम, परिजनैर् अनुरागेण विरचिता ये शबलसंशब्दा गद्गदाक्षरस्तुतयः सलिलं च सितकिसलयाश् च शुद्धपल्लवाः । शिलेति पाठे शिलं कुशादिमञ्जरी । एवम् आदिभिः सम्भृतया सम्पादितया पूजया परितुष्यसि ॥४॥

क्रमसन्दर्भः  अर्हसीत्यादिगद्यानाम् इति निगदेनाभिष्टूयमान इति त्रयोदशगद्येनान्वयः । टीकायां निगदेन गद्यात्मकस्तोत्रेण स्तुवन्ति न तु वयं स्तोतुं शक्ता इति येन च स्तवेन तद् अङ्गीकुर्यास् तम् अपि कर्तुम् इत्य् अर्थः । पन्थानं भक्तिमार्गम् अनुगतास् तत्सामीप्यम् आगताः, न तु तम् एव साक्षात् प्राप्ताः, सकामत्वात् । तथभूता ये तेऽनुपथास् तेषाम् अपि पूजां मुहुर् अर्हसि स्वीकर्तुं योग्योऽसि, तव कृपालुत्वाद् एव न तु वयं योग्य इति भावः । तवोत्कर्षे विचार्यमाणे तु सर्व एवायोग्या इत्य् आहुःनमो नम इति ।

तर्हि मदुत्कर्षोऽपि वर्ण्यतां तत्राहुःकोऽर्हतीति । अर्वाक्तनाभिः प्रपञ्चान्तर्गतसादृश्येन स्फुरन्तीभिर् इत्य् अर्थः । नाम च रूपं च आकृतिश् च जातिः ताभिस् तव रूपनिरूपणं याथार्थ्येन प्रतिपादनं कर्तुं को नाम पुमान् अर्हति ? तत्र हेतुः प्रकृतिगुणेति । प्रकृतिगुणानां व्यतिकर आसङ्गः तदीयमानादीनां तदतीतत्वे हेतुः । ईश्वरस्य परस्येति ।

ननु तादृशत्वम् अनुसन्धायैव निरूप्यताम्, तत्राहुःअनीश इति । रूपनिरूपणं याथार्थ्येन प्रतिपादनं तर्हि तादृशेन जनेन तन्निरूपणं कीदृशम् ? किं माहात्म्यं वा ? तत्राहुःएकदेशत्वं यत्किञ्चित्त्वं तदाभास इति यावत् । तादृशत्वेऽपि सकलेत्य् आदिमाहात्म्योऽसाव् इत्य् अर्थः । तस्माद् ऋत इति । तद् एव निरूपयितुम् अर्हतीत्य् अर्थः । अथवा अर्वाक्तम् आभिः स्वल्पप्रमाणाभिः । अनन्तानां स्फुरणासम्भवात् रूपनिरूपणं सम्यक् स्वरूपप्रतिपादनं किं तर्हि तत्राहुःसकलेति । यद् वा, अर्वाक्तनाभिर् इति कर्मोपासनादौ तत्तद्देवतासम्बन्धिनीभिर् इत्य् अर्थः । तर्हि केन निरूपणं स्यात् ? तत्राहुःसकलेति ॥४॥

विश्वनाथः  अर्हसीत्यादि गद्यानाम् इति निगदेनाभिष्टूयमान इत्य् अनेनान्वयः । त्वं परिपूर्णोऽप्य् अस्माकम् अप्य् अर्हणम् अङ्गीकर्तुम् अर्हसि । तत्र हेतुःअनुपथानां पन्था भक्तियोगः, तम् अनुवर्तमानानां न तु साक्षात् तं प्राप्तानां सकामत्वात्, तद् अपि तव भक्तिसम्बन्धगन्धवत्य् अपि वात्सल्याद् एवेति भावः । अस्माकम् अनुपथत्वेऽप्य् एतावद् एव लक्षणम् अस्ति नाधिकम् इत्य् आहुःनमो नम इति ।

सद्भ्यः सकाशात् शिक्षितं, न तु पूजापरिचर्यास्तुत्यादिकं जानीम इति भावः । ननु विद्वांसो मद्भक्ताश् च यूयं सर्वं जानीथैव, तत् किं स्तोतुं सङ्कुचथेति ? तत्राहुःकोऽर्हतीति । लोके हि मुखाद् अङ्गानां चन्द्राद्युपमाभिः स्तुतिर् भवति । तव तु अर्वाक्तनाभिः प्रपञ्च्पूर्वान्तर्गताभिः नाम इन्द्रनीलमण्यादिरूपं तच्छ्यामताकृतिस् तत्प्रतिमा ताभिः रूपस्य निरूपणम् अपि कर्तुं कोऽर्हति स्तुतेर् वार्ता तु दूरे वर्तताम् इत्य् अर्थः । तव कीदृशस्य ?प्रकृतिपुरुषयोर् अपि परस्य । न हि प्रकृतिपुरुषातीतं रूपं प्राकृतेन्द्रनीलमण्यादिभिः सदृशीकर्तुम् उचितम् इति भावः ।

नन्व् अप्राकृतपदार्थैर् एव मद्रूपम् उपनीयतां, तत्राहुःगुणानां यो व्यतिकरः प्रपञ्च्पूर्वस् तस्मिन् एव मतिर् यस्य सः । प्राकृतजीवलोकस्याप्राकृतपदार्थेषु बुद्धिप्रवेशासम्भवाद् इति भावः । अत एव भक्तवात्सल्यगुणानां केनाप्य् अंशेन कीर्तनमात्रं कर्तुम् अर्हतीत्य् आहुःसकलेति । भक्तवात्सल्यम् एवाहुः ॥४॥

ओ)०(ओ

॥ ५.३.५ ॥

परिजनानुरागविरचितशबलसंशब्दसलिलसितकिसलयतुलसिकादूर्वाङ्कुरैर् अपि सम्भृतया सपर्यया किल परम परितुष्यसि ।

श्रीधरः  स ह्य् एतन्मात्रम् एवार्हति नाधिकम् इत्य् आहुः । सकलजननिकायस्य वृजिनं निरस्यन्तीति तथा शिवतमाः प्रवराश् च ये गुणगणास् तेषाम् एकदेशस् तस्य कथनाद् विनाधिकं नार्हति ॥५॥

क्रमसन्दर्भः  न व्याख्यातम्.

विश्वनाथः  परिजनैर् भक्तजनैर् अनुरागेण विरचिता शवलसंशब्दा गद्गदाक्षरस्तुतयश् च सलिलादयश् च तैर् अपि सम्पादितया, शिलेति पाठे शिलं मञ्जरी, हे परम ॥५॥

ओ)०(ओ

॥ ५.३.६ ॥

अथानयापि न भवत इज्ययोरुभारभरया समुचितम् अर्थम् इहोपलभामहे ।

श्रीधरः  अथेति प्रकारान्तरे । अन्यथा त्वनयेज्यया यागेनाप्य् उरुभऋअभरयानेकाङ्गसमृद्धयापि भवतः समुचितम् अपेक्षितं प्रयोजनं नैव पश्यामः ॥६॥

क्रमसन्दर्भः  अशेषपुरुषार्थस्वरूप एवासाव् इति स्फुटम् एवाहुर् गदेय्नअथेति । अव्यतिरेकेण विच्छेदराहित्येन बोभूयमानातिशयेनाव्रिभवन्त इत्य् अर्थः । श्रुतिश् चसर्वकामः सर्वगन्धः सर्वरसः [छा.उ. ३.१४.२] इत्य् आद्या ॥६॥

विश्वनाथः  अस्माकं तु भक्तिर् नास्तीत्य् अतः कथन्ते, परितोषो भविष्यतीत्य् आहुःइज्यया यागेन उरुभारभरया अनेकाङ्गसमृद्धयापि भवतः समुचितम् अपेक्षितं प्रयोजनं नोपलभामहे ॥६॥

ओ)०(ओ

॥ ५.३.७ ॥

आत्मन एवानुसवनम् अञ्जसाव्यतिरेकेण बोभूयमानाशेषपुरुषार्थस्वरूपस्य किन्तु नाथाशिष आशासानानाम् एतद् अभिसंराधनमात्रं भवितुम् अर्हति ।

श्रीधरः  अत्र हेतुः, आत्मनः स्वत एवानुसवनं सर्वदाऽञ्जसा साक्षाद् अव्यतिरेकेण समन्वयेन बोभूयमाना अतिशयेन भवन्तो येऽशेषाः पुरुषार्थाः, ते स्वरूपं यस्य परमानन्दस्य । न चैवं सत्य् अपि यागान् अर्थक्यम् इत्य् आहुः, किन्त्व् इति । सकामानाम् अस्माकम् एवैतद् उपपद्यते न तवेत्य् अर्थः ॥७॥

क्रमसन्दर्भः  न व्याख्यातम्.

विश्वनाथः  तत्र हेतुःआत्मनः स्वत एवानुषवनं प्रतिक्षणम् एव अञ्जसा साक्षाद् एव अव्यतिरेकेण व्यतिरेकं विच्छेदं विनैव बोभूयमाना अतिशयेन भवन्तो येऽशेषाः पुरुषार्थाः फलभूता आनन्दास् ते स्वरूपं यस्य । न चैवं सत्य् अपि यागानर्थक्यम् इत्य् आहुःकिन्त्व् इति । सकामानाम् अस्माकम् एव संराधनमात्रम् इति अस्मत्कर्तृकम् एव, न तु वस्तुतो भवत्कर्मकम् इत्य् अर्थः ॥७॥

ओ)०(ओ

॥ ५.३.८ ॥

तद् यथा बालिशानां स्वयम् आत्मनः श्रेयः परम् अविदुषां परमपरमपुरुष प्रकर्षकरुणया स्वमहिमानं चापवर्गाख्यम् उपकल्पयिष्यन् स्वयं नापचित एवेतरवद् इहोपलक्षितः ।

श्रीधरः  स्वोपयोगम् एव प्रदर्शयन्तितद् यथेति । परमेभ्योऽपि हे परमपुरुष ! प्रकर्षयुक्तया करुणया । उपकल्पयिष्यन् सम्पादयिष्यन् । चकारात् कामितं च । नापचितोऽनपचितोऽपूजित एव पूजानपेक्षत्वात् स्वययेवोपलक्षितो दृष्टोऽसि । इतरवत् सापेक्षवत् ॥८॥

क्रमसन्दर्भः  स्वस्य महिमानम् ऐश्वर्यसम्पत्तिम् अपवर्गाख्यम् इति तस्यैवापवर्ग इति सञ्ज्ञेत्य् अर्थः । उपकल्पयिष्यन् साक्षात्कारयिष्यन् नापचित एवेति । पूजासम्पादकभक्त्यभावाद् इति भावः ॥८॥

विश्वनाथः  ननु तर्हि कथं सन्तुष्टोऽहं युष्मत्प्रत्यक्षीभूतोऽस्मि ? इति तत्राहुःतत् तस्मात् यथा बालिशानाम् अज्ञानाम् अपि समीपम् अनाहूतोऽप्य् अपूजितोऽपि विज्ञः कृपावशात् तान् उद्धर्तुम् आयाति, तथैव त्वं परमेभ्योऽपि परमः पुरुषः प्रकर्षयुक्तया निरूपाधिकया करुणया स्वमहिमानं स्वमहैश्वर्यं तदनुभवम् इत्य् अर्थः । अपवर्ग इत्य् आख्या यस्य तं, चकारात् कामितं वस्तु च उपकल्पयिष्यन् दास्यन् स्वयं नापचरित एवास्मद्भक्त्यभावाद् अपूजित एव इतरवत् यज्ञकौतुकदर्शी इतरजन इव ॥८॥

ओ)०(ओ

॥ ५.३.९ ॥

अथायम् एव वरो ह्य् अर्हत्तम यर्हि बर्हिषि राजर्षेर् वरदर्षभो भवान् निजपुरुषेक्षणविषय आसीत् ।

श्रीधरः  यद्य् अपि त्वं वरान् दातुम् आविर्भूतोऽसि तथापि, हे अर्हत्तम ! राजर्षेर् बर्हिषि यज्ञे निजपुरुषाणां त्वद्भक्तानाम् अस्माकम् ईक्षणविषयो भवान् । यर्हि यदासीत्, तदा ह्य् अयम् एव वरः सञ्जातः ॥९॥

क्रमसन्दर्भः  अथायेत्य् अत्र अथ हायेति क्वचित् । निजपुरुषेक्षणविषयोऽपि भवान् इह बर्हिषि यज्ञमात्रे यर्हि यदासीद् अयम् एव वर इत्य् अर्थः ॥९॥

विश्वनाथः  यथा तथा भवतु, यूयं वरं वृणुथेति चेत्, तत्राहुःअथायम् इति । निजपुरुषाणां स्वभक्तानाम् ईक्षणविषयोऽपि भवान् । यर्हि यदा वा राजर्षेर् बर्हिषि यज्ञेऽप्य् आसीत् आविरभूद् अयम् एव वर इत्य् अन्वयः ॥९॥

ओ)०(ओ

॥ ५.३.१० ॥

असङ्गनिशितज्ञानानलविधूताशेषमलानां भवत्स्वभावानाम् आत्मारामाणां मुनीनाम् अनवरतपरिगुणितगुणगण परममङ्गलायनगुणगणकथनोऽसि ।

श्रीधरः  दर्शनस्य दुर्लभताम् आहुः । असङ्गेन वैराग्येन निशितं यज् ज्ञानं स एवानलस्तेन विधूता अशेषा मला येषाम् । अतो भवत इव स्वभावो येषाम् । तान् एवाहुः । आत्मारामाणाम् एवं भूतानां मुनीनाम् अपि परममङ्गलायनं गुणगणकथनम् एव नतु दर्शनं यस्य । अतस् तैर् अनवरतं परिगुणिता अभ्यस्ता गुणगणा यस्येति सम्बोधनम् ॥१०॥

क्रमसन्दर्भः  न व्याख्यातम्.

विश्वनाथः  सर्वैर् अतिदुर्लभात् त्वद्दर्शनाद् अप्य् अधिको वरो वरणीय इति मूढानाम् एव मतं, न तु विज्ञानाम् इत्य् आहअसङ्गेन वैराग्येन निशितं यज्ज्ञानं स एवानलः, तेन निर्धूताशेषसकामत्वमलानां, भवत्य् एव स्वीयो भावो दास्यादिर् येषाम् अत एवात्मनि त्वय्य् एव आ सम्यग् एव रममाणानां मुनीनां परममङ्गलायनं गुणगणकथनम् एव, न तु दर्शनं यस्य । अतस् तैर् अनवरतं परिगुणिता अभ्यस्ता गुणगणा यस्येति सम्बोधनम् ॥१०॥

ओ)०(ओ

॥ ५.३.११ ॥

अथ कथञ्चित् स्खलनक्षुत्पतनजृम्भणदुरवस्थानादिषु विवशानां नः स्मरणाय ज्वरमरणदशायाम् अपि सकलकश्मलनिरसनानि तव गुणकृतनामधेयानि वचनगोचराणि भवन्तु ।

श्रीधरः  दर्शनेनैव कृतार्था अपि वरम् एकं प्रार्थयन्तेअथेति । स्मरणाय विवशानां त्वां स्मर्तुम् अशक्तानां नः ॥११॥

चैतन्यमतमञ्जुषा  अथ कथञ्चिद् इत्यादि । तव कृतं कर्म गोवर्धनोद्धरणादिरूपम् । गुणा भक्तवत्सलताद्याः । नामधेयानि श्रीकृष्णगोविन्दादीनि । वचनम् एव गोचरो विषयो येषां तानि तथा भवन्त्व् इति । अयम् अर्थःअर्थानुसन्धानादिना मनोविषयत्वं तावद् बहुभिर् एव पुण्यैर् भवति । तावद् भाग्यं क्वास्माकं वचनगोचराण्य् एव भवन्त्व् इत्य् अर्थः ॥११॥

क्रमसन्दर्भः  गुणकृतानि च लीलानाम् अधेयानि च ॥११॥

विश्वनाथः  अस्माकं त्व् अस्थिरमनसां मन्दानाम् एतावत् तु भवत्व् इत्य् आहुःअथेति । त्वद्दर्शनप्राप्त्यनन्तरम् इत्य् अर्थः । स्मरणाय विवशानां त्वां स्मर्तुम् असमर्थानाम् ॥११॥

ओ)०(ओ

॥ ५.३.१२ ॥

किं चायं राजर्षिर् अपत्यकामः प्रजां भवादृशीम् आशासान ईश्वरम् आशिषां स्वर्गापवर्गयोर् अपि भवन्तम् उपधावति प्रजायाम् अर्थप्रत्ययो धनदम् इवाधनः फलीकरणम् ।

श्रीधरः  अन्यच् च प्रार्थनीयम् अस्तीत्य् आहुःकिं चेति । आशिषाम् ऐहिकानां स्वर्गापवर्गयोर् अपीश्वरं त्वम् उपधावति । प्रजायाम् एव पुरुषार्थ इति प्रत्ययो यस्य । अधनो यथा फलीकरणं तुषकणादिकम् आशासानो धनदम् उपधावति ॥१२॥

क्रमसन्दर्भः  यजमानस्य स्वापराधम् अपि निवेदयितुं सङ्कुचन्तः परमात्मीयत्वेनाभिप्रायेण च तन्निवेदनीयम् एव निवेदयन्तिकिं चेति । प्रथमं तावत् प्रजाम् आशासानः आशिषाम् ऐहिकीनां स्वर्गापवर्गयोर् अपीश्वरं त्वाम् उपधावति यथा फलीकरणम् आशासानो धनदम् उपधावति तद्वद् इति परममौढ्यं न च तावतैव स्थितिः, किन्तु भवादृशीम् आशासान इति धार्ष्ट्य चेत्य् अर्थः ॥१२॥

विश्वनाथः  किं चेति । निवेदयितुम् अयोग्यम् अप्य् अवश्यकत्वेनैकं निवेदयाम् एवेत्य् अर्थः । अयम् अस्मद्यजमानो राजर्षिर् अपत्यकामः, अपत्यस् तु देवतान्तरयजनेनापि भवति, तद् अपि त्वां भगवन्तम् उपधावति ।

ननु तद् अप्य् अहं स्वर्गापवर्गादिकं दास्यामीत्य् आशङ्क्याहुःआशिषाम् ऐहिकानां स्वर्गापवर्गयोर् ईश्वरम् अप्य् उपधावति । अथ च प्रजायाम् एव अर्थः पुरुषार्थः । इति प्रत्ययो, न त्व् अपवर्गादिषु यस्य स इति मौढ्यम् अधनो यथा फलीकरणं तूषकणादिकम् आशासानो धनदम् उपधावतीति तत्रापि प्रजां भवादृशीम् आशासान इति धार्ष्ट्यं च पश्येति भावः ॥१२॥

ओ)०(ओ

॥ ५.३.१३ ॥

को वा इह तेऽपराजितोऽपराजितया माययानवसितपदव्यानावृतमतिर् विषयविषरयानावृतप्रकृतिर् अनुपासितमहच्चरणः ।

श्रीधरः  इदं च नातिचित्रम् इत्य् आहुः । इह संसारे तेऽपराजितया माययाऽनवसितपदव्यालक्षितमार्गयापराजितः को वै ? न कोऽपि । अतस् तयाऽनावृतमतिः कः ? अत एव विषय एव विषं तस्य रया वेगास् तैर् अनावृता प्रकृतिर् यस्य स कः । यद्य् अनुपासितमहच्चरणः । अतस् त्वन्मायया मोहितस्यैवम् आशंसा घटत इत्य् अर्थः ॥१३॥

क्रमसन्दर्भः  अनुपासितमहच्चरण इति सम्प्रति तेनोपास्यमानं स्वम् अपि तुच्छीकुर्वन्ति ॥१३॥

विश्वनाथः  न चास्य दोष इत्य् आहुःको वेति । इह संसारे अपराजितया केनापि पराजेतुम् अशक्तया अनवसितपदव्या केनाप्य् अलक्षितमार्गया मायया को वा अनावृतमतिः ? न कोऽपीत्य् अर्थः । ते तव कीदृशस्य ? पराजितः, मायां पराजयत इति पराजित् किबन्तं तस्य । अनुपासितेत्य् उपासितमहच्चरण एवैको मायां निस्तरति, राजर्षिर् अयं तु न तादृश इति भावः ॥१३॥

ओ)०(ओ

॥ ५.३.१४ ॥

यद् उ ह वाव तव पुनर् अदभ्रकर्तर् इह समाहूतस् तत्रार्थधियां मन्दानां नस् तद् यद् देवहेलनं देवदेवार्हसि साम्येन सर्वान् प्रतिवोढुम् अविदुषाम् ।

श्रीधरः  अदभ्रकर्तः ! हे बहुकार्यकारिन् ! अल्पीयसे कार्याय त्वं यद्य् अस्माद् इह समाहूतोऽसि । तत्र प्रजायाम् अर्थे धीर् येषां मन्दानां तेषां नो यद् देवहेलनम् अवज्ञानं, तत् सर्वान् प्रति तव साम्येन हेतुना प्रतिवोढुं सोढुम् अर्हसि ॥१४॥

क्रमसन्दर्भः  न व्याख्यातम्.

विश्वनाथः  यजनस्य सकामत्वलक्षणम् अपराधं क्षमयन्तः स्तोत्रम् उपसंहरन्तियद् उ हेति । हे अदभ्रकर्तः ! अनल्पकारिन् ! ब्रह्मादिदुर्लभं त्वद्दर्शनम् अपि सकामेभ्योऽप्य् अस्मभ्यम् अदा इति भावः । यत् त्वम् इह समाहूतस् तत् तेन अर्थधियां सकामानाम् अस्माकं यद् देवस्य तव हेलनम् अवज्ञानं, तत् प्रतिवोढुं सोढुम् अर्हसि । तत्र हेतुःहे देवदेव ! सर्वान् प्रति यत् तव साम्यं, तेन ॥१४॥

ओ)०(ओ

॥ ५.३.१५ ॥

श्रीशुक उवाच
इति निगदेनाभिष्टूयमानो भगवान् अनिमिषर्षभो वर्षधराभिवादिताभिवन्दितचरणः सदयम् इदम् आह ।

श्रीधरः  इति निगदेन गद्यात्मकस्तोत्रेण । वर्षधरो भारतवर्षपतिर् नाभिस् तेनाभिवादिता ये ऋत्विजस् तैर् अभिवन्दितौ चरणौ यस्य ॥१५॥

क्रमसन्दर्भः  न व्याख्यातम्.

विश्वनाथः  निगदेन गद्यात्मकस्तोत्रेण । वर्षधरो भारतवर्षपतिर् नाभिस् तेनाभिवादिता ये ऋत्विजः, तैर् अभिवन्दितौ चरणौ यस्य ॥१५॥

ओ)०(ओ

॥ ५.३.१६ ॥

श्रीभगवान् उवाच
अहो बताहम् ऋषयो भवद्भिर् अवितथगीर्भिर् वरम् असुलभम् अभियाचितो यद् अमुष्यात्मजो मया सदृशो भूयाद् इति ममाहम् एवाभिरूपः कैवल्याद् अथापि ब्रह्मवादो न मृषा भवितुम् अर्हति ममैव हि मुखं यद् द्विजदेवकुलम् ।

श्रीधरः  असुलभत्वे हेतुःममाहम् एवाभिरूपः सदृशः । कैवल्याद् अद्वितीयत्वात् । द्विजेषु देवा इव ये ब्राह्मणास् तेषां कुलम् ॥१६॥

चैतन्यमतमञ्जुषा  ममाहम् एवेत्यादि । मम अहम् एवाभिरूपः सदृशः । कैवल्याद् अद्वैतान् मम सदृशोऽहम् एव । यद्यपि कलाकलावतोर् भेद एव, तथापि कलाया मदभेद विवक्षा । एवं चेज् जीवेन किम् अपराद्धम्, तस्याप्य् अंशत्वात् ? सत्यं, मायोपहितत्वं जीवत्वं, तेनैव भेदः । लीलोपहिताः खलु कलावताया इति जीवात् कलावताराणां भूयान् भेदः ॥१६॥

क्रमसन्दर्भः  न व्याख्यातम्.

विश्वनाथः  अवितथगीर्भिर् अमोघवाग्भिः । अभिरूपः सदृशः कैवल्याद् इति । अहं खलु जगदीश्वरः, न हि जगदीश्वरोऽन्यः कश्चिद् अस्तीत्य् अर्थः । द्विजेषु देवा इव ब्राह्मणास् तेषां कुलम् ॥१६॥

ओ)०(ओ

॥ ५.३.१७ ॥

तत आग्नीध्रीयेऽंशकलयावतरिष्याम्य् आत्मतुल्यम् अनुपलभमानः ।

श्रीधरः  आग्नीध्रीये नाभौ ॥१७॥

क्रमसन्दर्भः  न व्याख्यातम्.

विश्वनाथः  आग्नीध्रीये आग्नीध्रपुत्रे ॥१७॥

ओ)०(ओ

॥ ५.३.१८ ॥

श्रीशुक उवाच
इति निशामयन्त्या मेरुदेव्याः पतिम् अभिधायान्तर्दधे भगवान् ।

श्रीधरः  पतिं नाभिम् ॥१८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.३.१९ ॥

बर्हिषि तस्मिन्न् एवं विष्णुदत्त भगवान् परमर्षिभिः प्रसादितो नाभेः प्रियचिकीर्षया तदवरोधायने मेरुदेव्यां धर्मान् दर्शयितुकामो वातवसनानां श्रमणानाम् ऋषीणाम् ऊर्ध्वमन्थिनां शुक्लया तनुवावततार ॥

श्रीधरः  हे विष्णुदत्त, तस्यावरोधायनेऽन्तःपुरे मेरुदेव्यां शुक्लया शुद्धसत्त्वरूपया भूर्त्याऽवततार । केषां धर्मान् । वातवसनानां दिग्वाससाम् । पाषण्डिव्यावृत्त्यर्थम् आह । श्रमणानां तपस्विनाम् । ऋषीणां ज्ञानिज्नाम् । ऊर्ध्वमन्थिनां नैष्ठिकब्रह्मचारिणाम् ॥१९॥

क्रमसन्दर्भः  वातवसनानां सन्न्यासिनां श्रमणानां वानप्रस्थानाम् ऋषीणां तत्तन्मन्त्रदर्शनमययाज्ञिकानां गृहस्थानाम् इत्य् अर्थः । ऊर्ध्वमन्थिनां ब्रह्मचारिणाम् अपि तच्चरिते तस्य दर्शयिष्यमाणत्वात् ॥१९॥

विश्वनाथः  हे विष्णुदत्त ! तदवरोधायनेऽन्तःपुरस्थले या मेरुदेवी तस्यां वातवसनानां दिग्वाससाम् । दिग्वाससो बाला अपि भवन्तीत्य् अत आहश्रमणानां तपस्विनाम् । तथाभूताः पाषण्डिनोऽपि भवन्तीत्य् अत आहऋषीणां शास्त्रज्ञानवताम् । तेषां ब्रह्मचर्याद् अभ्रंशम् आहऊर्ध्वमन्थिनाम् ऊर्ध्वरेतसां, शुक्लया शुद्धसत्त्वरूपया तनुवा तन्वा ॥१९॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ऋषभदेवाविर्भावो नाम
तृतीयोऽध्यायः ।
॥५.३॥

(५.४)
अथ चतुर्थोऽध्यायः
ऋषभदेवानुचरिते

॥ ५.४.१ ॥

श्रीशुक उवाच
अथ ह तम् उत्पत्त्यैवाभिव्यज्यमानभगवल्लक्षणं साम्योपशमवैराग्यैश्वर्यमहाविभूतिभिर् अनुदिनम् एधमानानुभावं प्रकृतयः प्रजा ब्राह्मणा देवताश् चावनितलसमवनायातितरां जगृधुः.

श्रीधरः  
चतुर्थादित्रिभिः प्रोक्तम् ऋषभस्येहितं महत् ।
लोकार्थं येन सत्कर्म नैष्कर्म्यं च निदर्शितम् ॥
चतुर्थे शतपुत्रस्य राज्यं तस्योपवर्णये ।
यस्य राज्ये जनः सर्वः सन्तोषामृतनिर्वृतः ॥

अभिव्यज्यमानानि भगवल्लक्षणानि पादतलादिषु वज्राङ्कुशादीनि यस्य । महाविभूतिः सर्वसम्पत्तिः । साम्यादिभिः सह वर्धमानप्रभावम् । प्रकृतयोऽमात्यादयः । जगृधुर् अभिकाङ्क्षन्ति स्म ॥१॥

चैतन्यमतमञ्जुषा  अस्याध्ययस्य न कोऽपि श्लोको व्याख्यातः.

क्रमसन्दर्भः  साम्यादिभिः पूर्वस्यैवान्वयः ॥१॥

विश्वनाथः
चतुर्थे पुत्रशतकं भरतप्रवरं प्रभुः ।
जनयित्वा व्यधाद् राज्यं प्रजानां सार्वकामिकम् ॥

जगृधुर् अभिचकाङ्क्षुः ॥१॥

ओ)०(ओ

॥ ५.४.२ ॥

तस्य ह वा इत्थं वर्ष्मणा वरीयसा बृहच्छ्लोकेन चौजसा बलेन श्रिया यशसा वीर्यशौर्याभ्यां च पिता ऋषभ इतीदं नाम चकार.

श्रीधरः  वर्ष्मणा देहेन । तस्य विशेषणद्वयम् । वरीयसा श्रेष्ठतमेन । बृहन्तः श्लोकाः पद्यानि कवीनां यस्मिंस् तेन च । ओजस् तेजः । वीर्यं प्रभावः । शौर्यम् उत्साहः । एतैर् गुणैर् अतिश्रेष्ठत्वाद् ऋषभः श्रेष्ठ इति नाम चकार ॥२॥

क्रमसन्दर्भः  वर्ष्मादिभिः ऋषभः श्रेष्ठ इति हेतोर् इदम् ऋषभ इत्य् एतन् नाम चकार ॥२॥

विश्वनाथः  वर्ष्मणा देहेनेत्य् अस्य विशेषणद्वयम् । वरीयसा श्रेष्ठेन । बृहन्तः श्लोकाः कवीनां यस्मिंस् तेन । वीर्यं प्रभावः । शौर्यम् उत्साहः । ऋषभ इति श्रेष्ठत्वाद् इत्य् अर्थः ॥२॥

ओ)०(ओ

॥ ५.४.३ ॥

यस्य हीन्द्रः स्पर्धमानो भगवान् वर्षे न ववर्ष तद् अवधार्य भगवान् ऋषभदेवो योगेश्वरः प्रहस्यात्मयोगमायया स्ववर्षम् अजनाभं नामाभ्यवर्षत्.

मध्वः  दुष्टानां मोहनार्थाय यज्ञ इन्द्रपदे स्थितः ।
	पस्पर्ध ऋषभेणैव स्वरूपेण हरिः स्वयम् ॥ इति वाराहे ॥३॥

श्रीधरः  तस्य वर्षे मण्डले ॥३॥

क्रमसन्दर्भः  न व्याख्यातम्.

विश्वनाथः  अजः श्रीऋषभदेवः नाभिस् तत्पिता ताभ्यां रक्षितत्वाद् अजनाभसञ्ज्ञम् इत्य् अर्थः । वृद्ध्यभाव आर्षः ॥३॥

ओ)०(ओ

॥ ५.४.४ ॥

नाभिस् तु यथाभिलषितं सुप्रजस्त्वम् अवरुध्यातिप्रमोदभरविह्वलो गद्गदाक्षरया गिरा स्वैरं गृहीतनरलोकसधर्मं भगवन्तं पुराणपुरुषं मायाविलसितमतिर् वत्स तातेति सानुरागम् उपलालयन् परां निर्वृतिम् उपगतः.

श्रीधरः  अवरुद्ध्य प्राप्य । स्वैरम् इच्छया गृहीतो नरलोकसमानधर्मो मनुष्याकारो येन तम् । अत एव मायया स्वपुत्र इति विलसिता मतिर् यस्य ॥४॥

क्रमसन्दर्भः  न व्याख्यातम्.

विश्वनाथः  अवरुद्ध्य प्राप्य । मायया पुत्रज्ञानेन विलसिता मतिर् यस्य सः । स्यान् माया शाम्बरीबुद्ध्योर् त्रिकाण्डशेषः ॥४॥

ओ)०(ओ

॥ ५.४.५ ॥

विदितानुरागम् आपौरप्रकृति जनपदो राजा नाभिर् आत्मजं समयसेतुरक्षायाम् अभिषिच्य ब्राह्मणेषूपनिधाय सह मेरुदेव्या विशालायां प्रसन्ननिपुणेन तपसा समाधियोगेन नरनारायणाख्यं भगवन्तं वासुदेवम् उपासीनः कालेन तन्महिमानम् अवाप.

श्रीधरः  आपौरप्रकृति पौरान् प्रकृतीश् चाभिव्याप्य । विदितोऽनुरागो यस्मिन् । कथम्भूतो नाभिः ? जनपदः जनाः पौरादयः पदं प्रमाणं यस्य सः । आत्मजं धर्ममर्यादारक्षणार्थम् अभिषिच्य । ब्राह्मणानाम् उत्सङ्गे निधाय । विशालायां बदरिकाश्रमे । प्रसन्नं परानुद्वेजकं निपुणं च तीव्रं तेन । उपासीनः कालेन तन् महिमानं जीवन् मुक्तिम् अवाप ॥५॥

क्रमसन्दर्भः  समयसेतुरक्षायां, न तु राजत्वे इति ज्ञेयम् । तदा हि तदुचितगार्हस्थ्याश्रमपरिग्रहाभावात् राज्याभिषेकस् तु पश्चात् ब्राह्मणैर् एव कर्तव्य इति ज्ञेयम् ॥५॥

विश्वनाथः  आपौरप्रकृति पौरान् प्रकृतीश् चाभिव्याप्य । विदितोऽनुरागो यस्मिंस् तम् । कथम्भूतो नाभिः ? जनपदः जनाः पौरादय एव पदम् आत्मजाभिषेके प्रमाणं यस्य सः । समयानां सदाचाराणां या या मर्यादास् तद्रक्षणाय । विशालायां बदरिकाश्रमे । प्रसन्नेन सर्वत्र प्रसादवता सर्वसुखदेनेत्य् अर्थः । निपुणेन फलसाधनसामर्थ्येन । तस्यैव महिमा यत्र तं वैकुण्ठम् ॥५॥

ओ)०(ओ

॥ ५.४.६ ॥

यस्य ह पाण्डवेय श्लोकाव् उदाहरन्ति
को नु तत् कर्म राजर्षेर् नाभेर् अन्व् आचरेत् पुमान् ।
अपत्यताम् अगाद् यस्य हरिः शुद्धेन कर्मणा ॥

श्रीधरः  नाभेस् तत् प्रसिद्धं कर्म । अनु तदनन्तरं को नु पुमान् आचरेत् ? न कोऽपीत्य् अर्थः ॥६॥

क्रमसन्दर्भः  न व्याख्यातम्.

विश्वनाथः  शुद्धेन कर्मणा भक्तियोगेन ॥६॥

ओ)०(ओ

॥ ५.४.७ ॥

ब्रह्मण्योऽन्यः कुतो नाभेर् विप्रा मङ्गलपूजिताः ।
यस्य बर्हिषि यज्ञेशं दर्शयाम् आसुर् ओजसा ॥

श्रीधरः  मङ्गलैर् दक्षिणाभिः पूजिताः सन्तः । ओजसा मन्त्रबलेन ।

क्रमसन्दर्भः  मङ्गलम् अत्र सुस्वभावः ॥७॥

विश्वनाथः  मङ्गलं यथा स्यात् तथा दक्षिणादिभिः प्रसादिताः । भक्तत्वान् मङ्गलेनैव कर्त्रा पूजिता इति वा, ओजसा भक्तिबलेन ॥७॥

ओ)०(ओ

॥ ५.४.८ ॥

अथ ह भगवान् ऋषभदेवः स्ववर्षं कर्मक्षेत्रम् अनुमन्यमानः प्रदर्शितगुरुकुलवासो लब्धवरैर् गुरुभिर् अनुज्ञातो गृहमेधिनां धर्मान् अनुशिक्षमाणो जयन्त्याम् इन्द्रदत्तायाम् उभयलक्षणं कर्म समाम्नायाम्नातम् अभियुञ्जन्न् आत्मजानाम् आत्मसमानानां शतं जनयाम् आस.

श्रीधरः  अन्येषां ग्रहणाय प्रदर्शितो गुरुकुलवासो येन । अनुशिक्षमाणोऽनुशिक्षयन् । उभयविधं श्रुतिस्मृतिलक्षणं कर्मवधिम् अभियुञ्जन्न् अनुतिष्ठन् जयन्त्यां भार्यायाम् आत्मजानां शतं जनयाम् आस ॥८॥

क्रमसन्दर्भः  न व्याख्यातम्.

विश्वनाथः  अनुमन्यमानो जानन् । प्रदर्शितेत्य् अन्येषां ग्रहणायेत्य् अर्थः । लब्धवरैर् लब्धदक्षिणैः । अनुशिक्षमाणः शिक्षयन् उभयविधं श्रुतिस्मृतिलक्षणम् उभयलक्षणम् इति पाठः । सम्यग् आम्नायेन ब्राह्मणोपदेशेनाम्नातम् अभ्यस्तम् अभियुञ्जन् अनुतिष्ठन्, आम्नायो निगमेऽपि च उपदेशेऽपि इति मेदिनी ॥८॥

ओ)०(ओ

॥ ५.४.९१० ॥

येषां खलु महायोगी भरतो ज्येष्ठः श्रेष्ठगुण आसीद् येनेदं वर्षं भारतम् इति व्यपदिशन्ति. तम् अनु कुशावर्त इलावर्तो ब्रह्मावर्तो मलयः केतुर् भद्रसेन इन्द्रस्पृग् विदर्भः कीकट इति नव नवति प्रधानाः.

श्रीधरः  तं भरतम् अनु कुशावर्तादयो नव पुत्रा नवतेः प्रधाना ज्येष्ठः ॥१०॥

क्रमसन्दर्भः  न व्याख्यातम्.

विश्वनाथः  तं भरतम् अनु भरतस्य कनिष्ठा इत्य् अर्थः । नवति प्रधानाः नवतेर् ज्येष्ठा इत्य् अर्थः । पुंस्त्वम् आर्षम् ॥१०॥

ओ)०(ओ

॥ ५.४.११ ॥

कविर् हविर् अन्तरिक्षः प्रबुद्धः पिप्पलायनः ।
आविर्होत्रोऽथ द्रुमिलश् चमसः करभाजनः ॥

इति भागवतधर्मदर्शना नव महाभागवतास् तेषां सुचरितं भगवन्महिमोपबृंहितं वसुदेवनारदसंवादम् उपशमायनम् उपरिष्टाद् वर्णयिष्यामः.

श्रीधरः  तदनन्तरं कविप्रमुखा नव भागवतधर्मप्रदर्शकाः । वसुदेवनारदयोः संवादो यस्मिन् । उपरिष्टाद् एकादशस्कन्धे ॥११॥

क्रमसन्दर्भः  न व्याख्यातम्.

विश्वनाथः  उपरिष्टाद् एकादशस्कन्धे ॥११॥

ओ)०(ओ

॥ ५.४.१२ ॥

यवीयांस एकाशीतिर् जायन्तेयाः पितुर् आदेशकरा महाशालीना महाश्रोत्रिया यज्ञशीलाः कर्मविशुद्धा ब्राह्मणा बभूवुः.

श्रीधरः, विश्वनाथः  महाशालीना अतिविनीताः ॥१२॥

क्रमसन्दर्भः  न व्याख्यातम्.

ओ)०(ओ

॥ ५.४.१३ ॥

भगवान् ऋषभसञ्ज्ञ आत्मतन्त्रः स्वयं नित्यनिवृत्तानर्थपरम्परः केवलानन्दानुभव ईश्वर एव विपरीतवत् कर्माण्य् आरभमाणः कालेनानुगतं धर्मम् आचरणेनोपशिक्षयन्न् अतद्विदां सम उपशान्तो मैत्रः कारुणिको धर्मार्थयशःप्रजानन्दामृतावरोधेन गृहेषु लोकं नियमयत्.

श्रीधरः  केवलः शुद्धः विपरीतवत् अनीश्वरवत् कर्माणि कुर्वन् । नियमयत् नियमितवण् । पाठान्तरे नितराम् अरमयत् । कर्मकरणे हेतुःअनुगतम् उत्सन्नं धर्मं स्वयम् आचरणेनातद्विदाम् उपशिक्षयन् । कथम् ? धर्मादीनाम् अवरोधेन सङ्ग्रहेण । आनन्दो भोगः । अमृतं मोक्षः ॥१३॥

क्रमसन्दर्भः  कालेन संहारकेण अनुगतम् उत्सन्नम् इत्य् अर्थः ॥१३॥

विश्वनाथः  विपरीतवत् अनीश्वरो जीव इव, अतद्विदां द्वितीयथार्थए षष्ठी धर्मविदुषे इत्य् अर्थः । धर्मादीनाम् अवरोधेन प्राप्त्या हेतुना न्ययमयत् नियमितान् न्यरमयद् इति च पाठः ॥१३॥

ओ)०(ओ

॥ ५.४.१४ ॥

यद् यच् छीर्षण्याचरितं तत् तद् अनुवर्तते लोकः.

श्रीधरः  शीर्षण्यः श्रेष्ठः, तेनाचरितम् । तत् तद् अनुवर्तते यतः ॥१४॥

क्रमसन्दर्भः  न व्याख्यातम्.

विश्वनाथः  शीर्षण्यः श्रेष्ठः ॥१४॥

ओ)०(ओ

॥ ५.४.१५ ॥

यद्यपि स्वविदितं सकलधर्मं ब्राह्मं गुह्यं ब्राह्मणैर् दर्शितमार्गेण सामादिभिर् उपायैर् जनताम् अनुशशास.

श्रीधरः  सकलो धर्मो यस्मिंस् तद् ब्राह्मं गुह्यं वेदरहस्यं यद्य् अपि स्वेनैव विदितं तथापि ब्राह्मणान् पृष्ट्वैव करोतीत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  सकला धर्मा यस्मिंस् तद् ब्राह्मं गुह्यं वेदोक्तं रहस्यं यद्यपि स्वेनैव विदितं, तद् अपि ब्राह्मणैर् दर्शितेनैव ॥१५॥

ओ)०(ओ

॥ ५.४.१६ ॥

द्रव्यदेशकालवयःश्रद्धर्त्विग्विविधोद्देशोपचितैः सर्वैर् अपि क्रतुभिर् यथोपदेशं शतकृत्व इयाज.

श्रीधरः  द्रव्यादिभिर् उपचितैर् यज्ञैर् इष्टवान् । तत्र वयो यौवनम् । युवैव धर्मम् अन्विच्छेत् इति वचनात् । विविधोद्देशा नानादेवतोद्देशाः । यथोपदेशं यथाविधि ॥१६॥

क्रमसन्दर्भः  न व्याख्यातम्.

विश्वनाथः  द्रव्यादिभिर् उपचितैः । वयो यौवनम् । युवैव धर्मम् अन्विच्छेत् इति वचनात् । विविधोद्देशा नानादेवतोद्देशाः ॥१६॥

ओ)०(ओ

॥ ५.४.१७ ॥

भगवत र्षभेण परिरक्ष्यमाण एतस्मिन् वर्षे न कश्चन पुरुषो वाञ्छत्य् अविद्यमानम् इवात्मनोऽन्यस्मात् कथञ्चन किमपि कर्हिचिद् अवेक्षते भर्तर्य् अनुसवनं विजृम्भितस्नेहातिशयम् अन्तरेण.

श्रीधरः  अन्यस्मात् सकाशाद् आत्मनः कश्चिद् अपि किम् अपि कथञ्चनापि न वाञ्छति । इच्छानुदये दृष्टान्तः, अविद्यमानं खपुष्पादिकम् इव । न चान्यदीयम् अवेक्षतेऽपीत्य् अर्थाः । भर्तरि ऋषभदेवे प्रतिक्षणम् उल्लसितस्नेहोद्रेकं विनान्यन् न वाञ्छति ॥१७॥

क्रमसन्दर्भः  न व्याख्यातम्.

विश्वनाथः  कश्चन कश्चिद् अपि पुरुषोऽविद्यमानं खपुष्पम् इव कम् अपि आत्मनः स्वस्य अन्यस्मात् सकाशात् न वाञ्छति । भर्तरि ऋषभदेवे स्नेहातिशयं केवलम् एवेक्षते । अन्तरेणात्मना । अन्तरम् अवकाशावधि परिधानान्तर्धि भेदतादर्थ्ये छिद्रात्मीय विना बहिर् अवसर मध्येऽन्तर् आत्मनि च ॥ इत्य् अमरः ॥१७॥

ओ)०(ओ

॥ ५.४.१८ ॥

स कदाचिद् अटमानो भगवान् ऋषभो ब्रह्मावर्तगतो ब्रह्मर्षिप्रवरसभायां प्रजानां निशामयन्तीनाम् आत्मजान् अवहितात्मनः प्रश्रयप्रणयभरसुयन्त्रितान् अप्य् उपशिक्षयन्न् इति होवाच.

श्रीधरः  अवहितात्मनः संयतचित्तानपि प्रजानुशासनार्थम् उपशिक्षयन्न् इति ह वक्ष्यमाणम् उवाच ॥१८॥

क्रमसन्दर्भः, विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
पञ्चमे चतुर्थोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ऋषभदेवानुचरिते
चतुर्थोऽध्यायः ।
॥ ५.४ ॥




(५.५)
पञ्चमोऽध्यायः
ऋषभदेवानुचरिते

॥ ५.५.१ ॥

ऋषभ उवाच
नायं देहो देहभाजां नृलोके
कष्टान् कामान् अर्हते विड्भुजां ये ।
तपो दिव्यं पुत्रका येन सत्त्वं
शुद्ध्येद् यस्माद् ब्रह्मसौख्यं त्व् अनन्तम् ॥

श्रीधरः  
पञ्चमे मोक्षधर्मोपदेशैः पुत्रानुशासनम् ।
उक्तं पारमहंस्यं च तस्य द्वन्द्वतितिक्षया ॥

विड्भूजाम् अपि ये सन्ति तान् कष्टान् दुःखदान् कामान् विषयान् नार्हति, तद्योग्योऽयं मनुष्यदेहो न भवति । दिव्यम् उत्कृष्टम् । येन तपसा । यस्माच् छुद्धात् सत्त्वाद् अनन्तं ब्रह्मसुखं भवति ॥१॥

चैतन्यमतमञ्जुषा  नायं देह इत्यादि । कष्टान् कामान् विषयभोगान् अर्हते । तर्हि किम् अर्हते ? तत्राहदिव्यं तपः, दिव्यत्वेन भक्तियोगानुकूलं, येन तपसा सत्त्वं शुध्येत्, रजस्तमोरहितं भवति । सत्त्वशुद्धौ सत्यां किं भवति ? तत्राहयस्माद् यतोऽनन्तं ब्रह्मणोऽपि ब्रह्मानन्दाद् अपि सौख्यं सुखं भवति, तत् श्रीकृष्णचरणारविन्दप्रेम भवतीति भावः ॥१॥

क्रमसन्दर्भः  न व्याख्यातम्.

विश्वनाथः
स्वभक्तिं स्वान् उपादिश्य विधाय भरतं नृपम् ।
प्रव्रज्य पञ्चमे देवो जडचर्याम् उदीदृशत् ॥

उपशिक्षयन्न् उवाचेत्य् उक्तम् । तत्र भक्तियोगे प्रवर्तयितुम् प्रथमं मनुष्यदेहस्य पुरुषार्थसाधनत्वं विषयभोगानौचित्यं चाहनायम् इति । कष्टान् कष्टप्रदान् कामान् योषिद्दर्शनस्पर्शनादीन् नार्हते नैवार्हति इति । कुतः ? ये विड्भुजाम् अपि सन्ति कामार्हत्वे मनुष्यदेहशूकरदेहयोस् तुल्यत्वापत्तेर् इति भावः । तेन शूकरदेहादिभिर् यन् न लभ्यते, तद् एव मनुष्यदेहेन लब्धुं यतनीयं, तद् एव मनुष्यत्वचिह्नं किम् ? तत्राहतप इति । तच् चानाहारवर्षातापसहनादिकं वृक्षादीनाम् अपि वर्तत इति तद्व्यावृत्त्यर्थम् आहदिव्यम् अप्राकृतं भगवत्समन्धीत्य् अर्थः । हे पुत्रकाः ! अनुकम्पायां कन् । सत्त्वम् अन्तःकरणम् ॥१॥

ओ)०(ओ

॥ ५.५.२ ॥

महत्सेवां द्वारम् आहुर् विमुक्तेस्
तमोद्वारं योषितां सङ्गिसङ्गम् ।
महान्तस् ते समचित्ताः प्रशान्ता
विमन्यवः सुहृदः साधवो ये ॥

श्रीधरः  मोक्षबन्धयोर् निदानम् आहमहत्सेवाम् इति । तमसः संसारस्य द्वारं योषितां ये सङ्गिनः, तेषां सङ्गम् । महतां लक्षणम् आह सार्धेनमहान्त इति । साधवः सदाचाराः ॥२॥

चैतन्यमतमञ्जुषा  तच् च महत्सेवयैव भवतीत्य् आहमहत्सेवाम् इत्यादि । विमुक्तेः संसारबन्धच्छेदस्य, तर्हि महान्त एव केऽमी ? इत्य् आहमहान्तस् ते इत्यादि । असमचित्ताः, अन्येषां चित्तं तु विषयाकृष्टं, महतां चित्तं तु कृष्णगुणाकृष्टम् इत्य् असमत्वम् । यद् वा, समम् अन्योन्याविशृङ्खल्यं सर्वसंवादभाक् चित्तं येषां, समानवासनत्वात् । प्रशान्ताः प्रकर्षेण शान्तिरसप्रधानाः । अत एव विमन्यवोऽक्रोधाः । अतः सर्वभूतसुहृदः । अये शुभावहविधौ श्रीकृष्णभजनरूपे कर्मणि साधवः कुशलाः ॥२॥

क्रमसन्दर्भः  महद् इति युग्मकम् । तत्र महान्त इति सार्धकम् । तद् एवं ब्रह्मसौख्यस्य निर्विशेषसविशेषताभेदेन तेषु सत्सु ये महान्तस् तेषां द्वैविध्यप्रतिपादकं महतां द्वैविध्यम् आहमहान्त इति । ये समचित्ता निर्विशेषब्रह्मनिष्ठा अभेददर्शिनः, ते महान्तः । तेषां शीलं च साधनान्य् आहप्रशान्ता इत्य् आदिना ।

पुनर् उत्तरान् महद्विशेषान् आहये वेति । वाशब्दः पक्षान्तरे । उत्तरपक्षत्वाद् अस्यैव श्रैष्ठ्यम् । मयि कृतं सिद्धं यत् सौहृदं प्रेम, तद् एवार्थः परमपुरुषार्थो येषां, तथाभूता ये, ते महान्त इति पूर्वेणान्वयः । तेषाम् शीलं च साधनान्य् आहजनेष्व् इत्यादिना । यतो मयि सौहृदार्थास् तत एव देहम्भरवार्तिकेषु विषयवार्तानिष्ठेषु जनेषु तथा गेहेषु जायात्मजबन्धुवर्गयुक्तेषु न प्रीतियुक्ताः । किन्तु यावदर्था यावान् श्रीभगवद्भजनानुरूपं प्रयोजनम्, तावान् एवार्थो धनं येषां तथाभूता इत्य् अर्थः ।

यद् वा, यावान् अर्थो मत्सौहृदमयभक्तिः, तावान् तदनुरूप एव, न त्व् अधिकन्यूनोऽर्थो धनं येषां ते । उभयोर् महत्त्वं च, महाज्ञानित्वान् महाभागवतत्वाच् च । न तु द्वयोः साम्याभिप्रायेण, मुक्तानाम् अपि [भा.पु. ६.१४.५] इत्याद्युक्तेः । अत्र ज्ञानमार्गे ब्रह्मानुभविनो महान्तः, भक्तिमार्गे लब्धभगवत्प्रेमाणो महान्त इति लक्षणसामान्यम् इति ज्ञेयम् ।।२॥

विश्वनाथः  मनुष्यदेहाद् एवोद्धारोऽधःपातश् च भवतीति । तयोः कारणम् अपि मनुष्यदेहेऽस्तीत्य् आहमहद् इति । विमुक्ते विविधमुक्तेः । ब्रह्मसौख्यं ह्य् अनन्तम् इति पूर्वोक्तेर् ब्रह्मसौख्यस्य च निर्विशेषसविशेषब्रह्मसम्बन्धित्वेन द्वैविध्यान् मुक्तिर् अपि सायुज्यं भक्तिमत्पार्षदत्वं चेति द्विविधा विशब्दाद् व्याख्येया । महद्भ्योऽपि द्विविधा ब्रह्मोपासका भगवदुपासकाश् च । तेषां लक्षणं तन्त्रेणैवाहसमचित्ता अभेददर्शिनः, अकुटिलचित्ताश् च । प्रशान्ताः प्रशमादियुक्ताः, भगवन्निष्ठाबुद्धयश् च । शमो मन्निष्ठता बुद्धेः [भा.पु. ११.१९.३६] इति भगवदुक्तेः । विमन्यव इत्य् आदि विशेषणत्रयम् उभयत्र तुल्यार्थम् । साधवः परदोषाग्राहिणः ॥२॥

ओ)०(ओ

॥ ५.५.३ ॥

ये वा मयीशे कृतसौहृदार्था
जनेषु देहम्भरवार्तिकेषु ।
गृहेषु जायात्मजरातिमत्सु
न प्रीतियुक्ता यावदर्थाश् च लोके ॥

श्रीधरः  मयि ईशे कृतं सौहृदम् एवार्थः पुरुषार्थो येषाम् । वाशब्देनान्यनिरपेक्षस्यैवास्य लक्षणत्वं दर्शयति । देहं बिभर्तीति देहम्भरा विषयवार्तैव न धर्मविषया येषु तेषु जनेषु जायादियुक्तेषु गृहेषु च । रातिर् मित्रं धनं वा । पाठान्तरे जायादिप्रदेषु । यावदर्थाश् च यावदर्थम् एवार्थो येषाम् इति मध्यमपदलोपी समासः । देहनिर्वाहाधिकस्पृहाशून्या इत्य् अर्थः ॥३॥

चैतन्यमतमञ्जुषा  त एव के ? इत्य् आहये वा इत्यादि । वाशब्दो निश्चिआर्थः, वैशब्दवत् । ये वै मयि मद्विषये य ईशः श्रीकृष्णस् तस्मिन् मयीति षष्ठ्यर्थे सप्तमी, ममेश इत्य् अर्थः । कृतः सौहृदरूपोऽर्थः पुरुषार्थो यैः । वक्ष्यति चप्रीतिर् न यावन् मयि वासुदेवे [भा.पु. ५.५.६] इत्यादि । तत्राप्य् एवम् एव व्याख्याप्रीतिर् निधेहि प्रधानेऽस्मत्प्रयोगं कथयति । यद् वा, मयि उपदेष्टरि सति वासुदेवे यावन् न प्रीतिस् तावन् न मुच्यते । देहयोगेन प्राकृतदेहयोगेन, अन्यथा प्रीतिमतां नारदादीनां देहे प्रप्रतिपत्तिः ॥३॥

क्रमसन्दर्भः  न व्याख्यातम्.

सनातनगोस्वामि (हरिभक्तिविलासः १०.६९)  अधुना प्रेमैकपरतया यैकान्तिता । तल्लक्षणं लिखतिये वेति त्रिभिः । पूर्वं महान्तस् ते समचित्ताः प्रशान्ताः [भा.पु. ५.५.२] इत्य् अर्धश्लोकेन महतां सामान्यलक्षणम् उक्त्वा इदानीं मुख्यलक्षणम् आहमयि ईशे भगवति कृतं सौहृदं प्रेमैव अर्थः पुरुषार्थं येषां ते । वाशब्देनान्यनिरपेक्षस्यैवास्य लक्षणत्वं दर्शितम् । तद्बाह्यलिङ्गम् आहदेहं बिभर्तीति देहम्भरा विषयवार्ता एव न धर्मादिविषयवार्तापि येषु ।

यद् वा, देहम्भरेव वार्ता जीवनोपायधनादिर् न तु भगवत्पूजाद्यर्था येषां तेषु जनेषु गृहेषु च जायादियुक्तेषु न प्रीतियुक्ताः । रातिर् मित्रं धनं वा, लोके यावद् अर्थाश् च यावदर्थम् एवार्थो येषां मध्यपदलोपी समासः । देहनिर्वाहाधिकस्पृहाशून्या इत्य् अर्थः ।

यद् वा, ननु प्रीत्यभावाद् देहादीनाम् उपेक्षापत्त्या देहनिर्वाहः कथम् अस्तु ? तत्राहलोके यावान् अर्थोऽस्ति, स एवार्थो येषां, लोकाः प्रारब्धवशेन स्वयम् एव स्वधनादिना तद्देहपोषणादिकं कुर्युर् इति भावः । पूर्वम् आसक्तिरहिततोक्ता । अनासक्तौ च कथञ्चित् कदाचित् कुत्रापि प्रीतिर् अपि घटेत । किन्तु आसक्त्यभावान् निर्मूला विनश्वरा च । तत्र च सर्वथा सर्वदा सर्वत्र प्रीतिराहित्यम् एवोक्तम् । अतोऽस्य लक्षणस्य पूर्वतोऽपि श्रैष्ठ्यं द्रष्टव्यम् । एवम् अग्रेऽपि ॥३॥

विश्वनाथः  उत्तरेषाम् असाधारणं लक्षणं पुनर् आहमयि ईशे कृतं सौहृदं प्रीतिर् एव अर्थः पुरुषार्थो येषां, मत्प्रीतेर् अन्यद् वस्तु ये पुरुषार्थं न मन्यन्त इत्य् अर्थः । वाशब्देनान्यनिरपेक्षस्यास्यैव लक्षणत्वं दर्शयति इति श्रीस्वामिचरणाः । देहन्तराणां भोजनपानाद्यासक्तानां या वार्ता जीविकाः कथा वा ताभिर् एव ये दीव्यन्ति तेषु जनेषु जायादियुक्तेषु गृहेषु च विद्यमानेष्व् अपि न प्रीतियुक्ताः । रातिर् धनम् ।

ननु तर्हि किम् अर्थं तेषु गृहेषु तिष्ठन्तीति ? तत्राह यावद्भिर् एव धनादिभिर् अर्थो मत्पादसेवनाद्यात्मिका भक्तिर् भवेत् तावन्त एवोपादेया येषां ते, तावद् आदिपदानां वृत्ताव् अन्तर्भावः ॥३॥

ओ)०(ओ

॥ ५.५.४ ॥

नूनं प्रमत्तः कुरुते विकर्म
यद् इन्द्रियप्रीतय आपृणोति ।
न साधु मन्ये यत आत्मनोऽयम्
असन्न् अपि क्लेशद आस देहः ॥

श्रीधरः  कामान् नार्हतीति यद् उक्तं तद् उपपादयतिनूनम् इति । यद् यदा इन्द्रियप्रीतये आपृणोति व्याप्रियते, तदा प्रमत्तः सन् विकर्म पापं नूनं कुरुते । यतो विकर्मणः प्राचीनाद् अयं क्लेशदो देहो जातः, तस्यैव पुनः करणं साधु न मन्ये ॥४॥

क्रमसन्दर्भः  विकर्मात्र काम्यं कर्म । देहोऽपि मनुष्यदेह एव ॥४॥

विश्वनाथः  तमोद्वारात् योषित्सङ्गिसङ्गाद् देहिन एवम् अधःपातः स्याद् इति तं दर्शयति शोचति चनूनम् इति । विकर्म परदारादिग्रहणपापम् आपृणोति विकर्मण्य् एव व्यापृतो भवति, यतो विकर्मणः प्राचीनाद् अयं क्लेशदो देहो जातः । तस्यैव पुनःकरणं न साधु मन्ये । देहः कीदृशः ? आत्मनो जीवस्य असन्न् अपि वस्तुतो न वर्तमानोऽपि, असङ्गो ह्य् अयं पूरुषः इति श्रुतेः ॥४॥

ओ)०(ओ

॥ ५.५.५ ॥

पराभवस् तावद् अबोधजातो
यावन् न जिज्ञासत आत्मतत्त्वम् ।
यावत् क्रियास् तावद् इदं मनो वै
कर्मात्मकं येन शरीरबन्धः ॥

मध्वः  क्रियाफलं तावद् एव कर्मात्मकं कर्मवशम् ॥५॥

श्रीधरः  देहादेर् नश्वरत्वात् कियान् अयम् अनर्थः ? इत्य् आशङ्क्याहपराभवो देहादिना स्वरूपाभिभवोऽज्ञानकृतस् तावद् भवति । तत्र हेतुःयावत् क्रियाः स्युः, तावद् इदं मनो हि कर्मस्वभावम् एव स्यात् । येन कर्मात्मकेन मनसा ॥५॥

क्रमसन्दर्भः  न व्याख्यातम्.

विश्वनाथः  तर्हि पुण्यं कर्तव्यम् इति चेन्, न, तस्यापि संसारहेतुत्वेन क्लेशहेतुत्वात्
 तस्मात् पुण्यपापयोर् निरासकं ज्ञानम् एवाभ्यसनीयम् इत्य् आहपराभवः कर्मपारतन्त्र्यं, तद् एव जीवस्य बन्धः । स चाज्ञानकृतस् तावद् एव भवति, यावन् न जिज्ञासतः इति, ज्ञानाग्निः सर्वकर्माणि भस्मसात् कुरुतेऽर्जुन इत्य् उक्तेः । यावज् ज्ञानं नोद्भवेत् तावत् कर्माणि न नश्यन्ति । यावत् क्रियाः पुण्यपापकर्माणि स्युस् तावद् इदं मनो हि कर्मात्मकं कर्मस्वभावम् एव स्यात्, येन कर्मात्मकेन मनसा ॥५॥

ओ)०(ओ

॥ ५.५.६ ॥

एवं मनः कर्मवशं प्रयुङ्क्ते
 अविद्ययात्मन्य् उपधीयमाने ।
प्रीतिर् न यावन् मयि वासुदेवे
 न मुच्यते देहयोगेन तावत् ॥

मध्वः  अविद्यया प्रयुङ्क्ते ॥६॥

श्रीधरः  उक्तम् उपसंहरति । एवं पूर्वकृतं कर्म कर्तृभूतं, मनः कर्मभूतं, वशं प्रयुङ्क्ते पुनः कर्मनिष्ठं करोतीति । जीवन् मुक्तकर्मव्यावृत्त्यर्थम् आहअविद्ययेति । अविद्यया आत्मनि उपधीयमाने आच्छाद्यमाने सति एवं मनः कर्तृ, पुरुषं कर्मवशं प्रयुङ्क्त इति वा ॥६॥

चैतन्यमतमञ्जुषा  तृतीयश्लोकस्य व्याख्या द्रष्टव्या.

क्रमसन्दर्भः  उपधीयमाने युज्यमाने यद्यप्य् एवम् आत्मतत्त्वबोधान्त एव बोधस् तथापि मत्प्रीतिं विना सोऽपि न सिद्ध्यतीत्य् आहप्रीतिर् इति ॥६॥

विश्वनाथः  केन प्रकारेण मनः कर्मात्मकं स्यात् ? तम् आहएवम् इति । कर्म प्राचीनम् अर्वाचीनं वा कर्तृ । मनः कर्मभूतम् । वशं प्रयुङ्क्ते पुनः कर्मनिष्ठं करोति । एवम् अनेन प्रकारेण मनः कर्मात्मकं स्यात्, यद् वस्तु यदधीनं स्यात्, तच् च तदात्मकम् एव भवेद् इत्य् अर्थः । जीवन्मुक्तकर्मव्यावृत्त्यर्थम् आहअविद्ययेति । आत्मनि जीवे उपधीयमाने युज्यमाने सति उपाधिर् उपाधिर् लिङ्गं तदध्यासात् तद्रूपी क्रियमाण इत्य् अर्थः । किं च, सर्वकर्मनिर्मूलीकरणी भक्तिर् एवेत्य् आहप्रीतिर् इति ॥६॥

ओ)०(ओ

 ॥ ५.५.७ ॥

यदा न पश्यत्य् अयथा गुणेहां
 स्वार्थे प्रमत्तः सहसा विपश्चित्।
गतस्मृतिर् विन्दति तत्र तापान्
 आसाद्य मैथुन्यम् अगारम् अज्ञः

श्रीधरः  न केवलं देहयोगमात्रम्, अनर्थान्तरं चेत्य् आह । यदा गुणानाम् इन्द्रियाणाम् ईहां चेष्टाम् अयथा मिथ्या आत्मीया न भवतीति विपश्चिद् विवेकी सन् न पश्यति । नु पश्यतीति पाठे अयथा आत्मीयत्वेनेत्य् अर्थः । तत्र तदा सहसा गतस्मृतिः स्वरूपस्मृतिशून्यः सन्न् अज्ञो मूढो मैथुनसुखप्रधानं गृहं प्राप्य तापान् विन्दति ॥७॥

क्रमसन्दर्भः  न व्याख्यातम्.

विश्वनाथः  एवं च भक्तिमिश्रस्य ज्ञानस्य परिपाकदशायाम् एव नैष्कर्म्यं न त्व् अपरिपाकदशायाम् इत्य् आहयदा गुणेषु शब्दादिष्व् अर्हेषु ईहां वाञ्छाम् अयथा अनर्थरूपां विपश्चित् ज्ञानवान् अपि न पश्येत्, यदानुपश्यतीति पाठे गुणानाम् इन्द्रियाणाम् ईहां चेष्टाम् अयथा ममात्मन एवेयं चेष्टेत्य् अर्थः । तत्र तदा सहसा गतस्मृतिः सन् तापान् विन्दति मैथुनार्हम् अगारं प्राप्य त्व् अतितापान् इत्य् अर्थः ॥७॥

ओ)०(ओ

॥ ५.५.८ ॥

पुंसः स्त्रिया मिथुनीभावम् एतं
 तयोर् मिथो हृदयग्रन्थिम् आहुः ।
अतो गृहक्षेत्रसुताप्तवित्तैर्
 जनस्य मोहोऽयम् अहं ममेति ॥

मध्वः  ब्रह्माद्या याज्ञवल्क्याद्या मुच्यन्ते स्त्रीसहायिनः ।
बध्यन्ते केचनैतेषां विशेषं च विदो विदुः ॥ इति सत्यसंहितायाम् ॥८॥

श्रीधरः  ननु यथोपयोगं स्त्रिया मिथुनीभूय सुखमात्रम् अनुभवतः कुतस् तापाः स्युः ? तत्राहपुंस इति । प्रत्येकं तयोर् एकैको हृदयग्रन्थिर् अस्त्य् एव । एतं मिथः परस्परं स्थूलम् अन्यं हृदययोर् ग्रन्थिं दुर्भेदं वदन्ति । कुतः ? इत्य् अत आहअतोऽस्मान् मिथुनीभावात् । प्रत्येकं हृदयग्रन्थिना तु देहेन्द्रियमात्रेऽहं ममेति मोहोऽस्मात् तु गृहादिभिर् विषयभूतैर् महान् मोहो भवेद् इत्य् अर्थः ॥८॥

क्रमसन्दर्भः  न व्याख्यातम्.

विश्वनाथः  इन्द्रियचेष्टानाम् आत्मीयत्वाभिमननसद्भावेऽपि स्वकुटुम्बसङ्गवतो यथा मोहस् तथा तद्रहितस्य नेत्य् आहपुंस इति । मिथो हृदयग्रन्थिं ममेयं स्त्रीत्य् एकोऽयं ग्रन्थिः, तदुपरि ममायं पतिर् इति द्वितीयो ग्रन्थिः, तेन पुंसो वैराग्येण त्यक्तुम् इष्ट्वापि स्त्रीर् न तं जहातीति बन्धस्य गाढत्वं, उपलक्षणम् एवं पितापुत्रयोर् अपि ज्ञेयम् । कुटुम्बराहित्ये तु वस्त्रासनपात्रादिष्व् आत्मीयत्वेनाभिमानसद्भावेऽपि मिथो ग्रन्थ्यभावान् न तादृशो बन्ध इति भावः । अतो मिथो हृदयग्रन्थिस् ततो हेतोर् गृहादिभिर् अहं गृही मम गृहम् इत्य् एवं मोहो भवति ॥८॥

ओ)०(ओ

॥ ५.५.९ ॥

यदा मनोहृदयग्रन्थिर् अस्य
 कर्मानुबद्धो दृढ आश्लथेत ।
तदा जनः सम्परिवर्ततेऽस्माद्
 मुक्तः परं यात्य् अतिहाय हेतुम् ॥

श्रीधरः  कदा तर्हि तस्य निवृत्तिः ? अत आहयदास्य जनस्य कर्मभिर् अनुबद्धो दृढो मनोरूपो हृदयग्रन्थिः शिथिलो भवेत्, तदाऽस्मान् मिथुनीभावान् निवर्तते । ततश् च हेतुम् अहङ्कारं त्यक्त्वा मुक्तः सन् परं पदं याति ॥९॥

चैतन्यमतमञ्जुषा  यदा मन इत्यादि । अस्मान् मिथुनीभावान् मुक्तः सन् परं श्रीपुरुषोत्तमं श्रीकृष्णं यात्, हेतुम् अहङ्कारम् अतिहाय त्यक्त्वा ॥९॥

क्रमसन्दर्भः  न व्याख्यातम्.

विश्वनाथः  कदा तर्हि मुक्तिः ? अत आहयदा मनोरूपो हृदयग्रन्थिर् अस्य जनस्य कर्मभिर् अनुबद्धोऽपि ज्ञानवैराग्याभ्यासेन शिथिलो भवेत्, तदाऽस्मान् मिथुनीभावान् निवर्तते । ततश् च हेतुम् अहङ्काराख्यम् उपाधिं त्यक्त्वा मुक्तः सन् परं पदं याति ॥९॥

ओ)०(ओ

॥ ५.५.१० ॥

हंसे गुरौ मयि भक्त्यानुवृत्या
 वितृष्णया द्वन्द्वतितिक्षया च ।
सर्वत्र जन्तोर् व्यसनावगत्या
 जिज्ञासया तपसेहानिवृत्त्या ॥

मध्वः  आत्मनोऽविहितं कर्म वर्जयित्वान्यकर्मणः ।
	कामस्य च परित्यागो निरीहेत्य् आहुर् उत्तमाः ॥ इति च ।

	सर्वस्माद् उत्तमो विष्णुर् इति ज्ञानम् उदाहृतम् ।
	प्रतिजीवं येन मुक्तिस् तद्विज्ञानं विदां मतम् ॥ इति च ।

	ज्ञानं विष्णोर् उत्तमत्वे तद् एव प्रतिपुरुषम् ।
विशेषेण तु विज्ञानं तच् च जानाति सर्ववित् ॥
द्वात्रिंशल्लक्षणैर् युक्तस् तीक्ष्णदंष्ट्रश् च सौम्यदृक् ।
घोररुक् चेति पुरुषः स सर्वज्ञ उदाहृतः ॥ इत्य् अध्यात्मे ।

इति सर्वज्ञस्य गुरोः प्रत्यक्षलक्षणान्य् अपि शास्त्रैर् निरूप्यते२ ।

	षण्णवत्य् अङ्गुलो यस् तु न्यग्रोधपरिमण्डलः ।
	सप्तपादश् चतुर्हस्तः स देवैर् अपि पूज्यते ॥ इति वायुप्रोक्ते ।

न्यग्रोधमण्डलो व्यामो बाहुन्यग्रोध उच्यते इति ॥१०१३॥

श्रीधरः  हेतुम् अतिहायेत्य् उक्तं तत्र पञ्चविंशतिसाधनान्य् आह चतुर्भिः । हंसे मयि गुरौ भक्तिः सेवा । अनुवृत्तिस् तत्परता । विगततृष्णया । सर्वत्र लोकान्तरेऽपि व्यसनावगत्या दुःखानुसन्धानेन । ईहानिवृत्त्या काम्यकर्मत्यागेन ॥१०॥

क्रमसन्दर्भः  हेतुम् अतिहायेत्य् उक्तम् । तत्र च प्रीतिर् एव कारणम् उक्तम् । सा च तत्र द्विधा प्रवर्तते स्वमात्रपुरुषार्थानां स्वद्वारा मुमुक्षूणां तु ज्ञानद्वारेति, किन्त्व् अन्येच्छुत्वात् प्रीत्याभास एवैषां ज्ञेयः । तत्रोभयत्रापि गुरुभक्तिर् अपेक्ष्यत इत्य् आह हंस इति चतुष्केण । तत्र पूर्वेषां साधनान्य् आहवितृष्णयेति पञ्चपद्या ॥१०॥

विश्वनाथः  भक्तिमिश्रज्ञानेन लिङ्गभङ्गम् उक्त्वा ज्ञानमिश्रया च भक्त्या पञ्चविंशत्यङ्गया लिङ्गभङ्गम् आह चतुर्भिः । तत्रापि शुद्धभक्तानां केवलयैव भक्त्या पञ्चदशाङ्गया लिङ्गभङ्गम् आहप्रथमद्वाभ्याम् । हंसे मयि परमहंसस्वरूपे मयि गुरौ भक्त्येत्यादिभिर् अहमाख्यं लिङ्गं लिङ्गदेहं व्यापोहेद् इत्य् अन्वयः । वितृष्णया निष्कामतया । जिज्ञासया भक्तेर् भजनीयेश्वरस्य चेति शेषः । तपसा एकादशीकार्तिकादिव्रतलक्षणेन विष्णुवैष्णवसेवानिबन्धनस्वीयभोजनशयनादिसङ्कोचलक्षणेन च । ईहानिवृत्त्या व्यापारान्तरराहित्येन ॥१०॥

ओ)०(ओ

॥ ५.५.११ ॥

मत्कर्मभिर् मत्कथया च नित्यं
 मद्देवसङ्गाद् गुणकीर्तनान् मे ।
निर्वैरसाम्योपशमेन पुत्रा
 जिहासया देहगेहात्मबुद्धेः ॥

श्रीधरः  मदर्थैः कर्मभिः । अहम् एव देवो येषां तैः सङ्गात् । हे पुत्राः, देहगेहयोर् आत्मबुद्धेर् अहं ममेति बुद्धेः ॥११॥

क्रमसन्दर्भः  अपरेषाम् आह निर्वैरेति द्वाभ्याम् । अतो लिङ्गं व्यपोहेद् इति पूर्वैर् उत्तरैश् च पृथग् योज्यम् । योगेन धृत्युद्यमसत्त्वयुक्त इति तूभयत्रैव वितृष्णया तृष्णाविगमेनेत्य् अर्थः । जिज्ञासया शास्त्राद् भगवत्तत्त्वविचारेण तपसा भगवत्प्रीणनस्वधर्मेण ईहानिवृत्त्या ऐहिकपारलौकिककाम् अनान्तरनिवर्त्तनेन, ततश् च नित्यं मत्कर्मभिर् मदर्चनपादसेवनलक्षणैर् इत्य् आदि ब्रह्मचर्येण कायमनोवाग्गतेन ॥११॥

विश्वनाथः  अहम् एव देवः प्रभुर् येषां तैः सङ्गात् । निर्वैरम् अद्वेष्टृत्वम् । साम्यम् अन्यस्य सुखदुःखयोः स्वसुखदुःखसाम्यभावना । उपशमः क्रोधशोकादेस् तेषां द्वन्द्वैक्यं तेन । देहगेहादिस्वात्मीयत्वबुद्धेः ॥११॥

ओ)०(ओ

॥ ५.५.१२ ॥

अध्यात्मयोगेन विविक्तसेवया
 प्राणेन्द्रियात्माभिजयेन सध्र्यक् ।
सच्छ्रद्धया ब्रह्मचर्येण शश्वद्
 असम्प्रमादेन यमेन वाचाम् ॥

श्रीधरः  अध्यात्मयोगेनाध्यात्मशास्त्राभ्यासेन । सध्र्यक् सम्यग् इति सर्वत्र सम्बन्धः । असम्प्रमादेन कर्तव्यस्यापरित्यागेन ॥१२॥

क्रमसन्दर्भः  न व्याख्यातम्.

विश्वनाथः  त्यागासामर्थ्येऽपि त्यागेच्छया । असम्प्रमादेन कर्तव्यस्यापरित्यागेन ॥१२॥

ओ)०(ओ

॥ ५.५.१३ ॥

सर्वत्र मद्भावविचक्षणेन
 ज्ञानेन विज्ञानविराजितेन ।
योगेन धृत्युद्यमसत्त्वयुक्तो
 लिङ्गं व्यपोहेत् कुशलोऽहमाख्यम् ॥

श्रीधरः  सर्वत्र मद्भावो मद्भावना तत्र विचक्षणेन निपुणेन विज्ञानविराजितेनानुभवपर्यन्तेन ज्ञानेन योगेन समाधिना धृत्युद्यमसत्त्वयुक्तो धैर्यप्रयत्नविवेकैर् युक्तः सन्न् अहङ्काराख्यम् उपाधिं व्यपोहेन् निरस्येत् ॥१३॥

क्रमसन्दर्भः  अत्र प्रीतिबीजं विन्यस्यति सर्वत्र मद्भावेति । योगेन उपायेन धृत्यादियुक्तः सन् ॥१३॥

विश्वनाथः  मद्भावविचक्षणेन मदीयसत्तादर्शनेन । विज्ञानविराजितेन विज्ञानम् इति भावः । योगेनाष्टाङ्गेन । सत्त्वम् उत्साहः । व्यपोहेन् निरस्येत् ॥१३॥

ओ)०(ओ

॥ ५.५.१४ ॥

कर्माशयं हृदयग्रन्थिबन्धम्
अविद्ययासादितम् अप्रमत्तः ।
अनेन योगेन यथोपदेशं
सम्यग् व्यपोह्योपरमेत योगात् ॥

श्रीधरः  ततः साधनाद् उपरमेद् इत्य् आह । कर्माण्य् आशेरते यस्मिन् । योगेनोपायेन । यद्य् अपि फले सिद्धे साधनोपरमः सिद्ध एव, तथापि यावद् देहपातं तद् अभ्यासशङ्कावारणायोक्तम् ॥१४॥

चैतन्यमतमञ्जुषा  कर्माशयम् इत्यादि । अनेन कथितपूर्वयोगेन हृदयग्रन्थिं व्यापोह्य योगाद् उपरमेत, श्रीकृष्णचरणाम्बुजम् एव चिन्तयेद् इत्य् अर्थः ॥१४॥

क्रमसन्दर्भः  अभिनिवेशार्थं तद् एव सङ्क्षिप्य पुनर् आहकर्मेति । अनेन पूर्वोक्तेन योगेन उपायैकतरेण तेन च न पुस्तकदर्शनमात्रस्योत्प्रेक्षितेन, अपि तु यथोपदेशं श्रीगुरुशिक्षितप्रकारेणैवेत्य् अर्थः । उपरमेतेति । प्रीतिपुरुषार्थिना अनुसङ्गमात्रेण तद्व्यपोहिकायाः प्रीतेर् एव स्वयं सिद्धेः मुमुक्षूणां तद्व्यपोहातिरिक्तसाध्याभावात् ॥१४॥

विश्वनाथः  ततश् च लिङ्गभङ्गार्थकसाधनाद् उपरमेद् इत्य् आहकर्मेति । यथोपदेशं योगेन गुरूपदेशम् अनतिक्रम्य यो योग उपायस् तेन, न तु पाण्डित्यबलात् पुस्तकदर्शनमात्राद् एव, सोत्प्रेक्षितेन । कर्माण्य् अशेरते यस्मिंस् तं बन्धं व्यपोह्य निरस्य योगाद् उपायात् विरमेद् इति लिङ्गव्यपोहनार्थम् एव विरमेत्, न तु तत्पदार्थज्ञानार्थम् इत्य् अर्थः । तदर्थं तु भक्तिं कुर्वीतैव । यद् उक्तं

	ब्रह्मभूतः प्रसन्नात्मा न शोचति न काङ्क्षति ।
	समः सर्वेषु भूतेषु मद्भक्तिं लभते पराम् ॥
	भक्त्या माम् अभिजानाति यावान् यश् चास्मि तत्त्वतः ॥ इति ।

तत्पदार्थानुभावसिद्धेऽपि भक्तेः सर्वथैवात्याग, आत्मारामाश् च मुनयः [भा.पु. १.७.१०] इत्यादिप्रमाणाद् व्याख्येय एवेत्य् अतो भक्तिभिन्नाद् उपायाद् विरमेद् इति केचिद् आहुः ॥१४॥

ओ)०(ओ

॥ ५.५.१५ ॥

पुत्रांश् च शिष्यांश् च नृपो गुरुर् वा
मल्लोककामो मदनुग्रहार्थः ।
इत्थं विमन्युर् अनुशिष्याद् अतज्ज्ञान्
न योजयेत् कर्मसु कर्ममूढान् ।
कं योजयन् मनुजोऽर्थं लभेत
 निपातयन् नष्टदृशं हि गर्ते ॥

श्रीधरः  किं च, पुत्रान् पिता शिष्यान् वा गुरुर् नृपश् च प्रजा एवम् अनुशिक्षयेत् । मम लोकं यः कामयते । यद् वा, मदनुग्रह एवार्थो यस्य । विमन्युः शिक्षितस्याकरणेऽपि कोपशून्यः । अतज्ज्ञांस् तत्त्वम् अविदुषः । श्रेयोबुद्ध्या कर्मसु मूढान् । अन्यथोपदेशे प्रत्यवायम् आह । मनुजः काम्यकर्मसु पुरुषं योजयन् गर्ते संसारकूपे तं पातयति, स मनुजः कम् अर्थं पुरुषार्थं लभेत ? न कम् अपीत्य् अर्थः ॥१५॥

चैतन्यमतमञ्जुषा  एतद् एव विवृणोतिपुत्रांश् चेत्यादि । पिता पुत्रान्, गुरुः शिष्यान्, नृपः प्रजाः, पिता प्रजा इत्य् अध्याहार्यम् । मल्लोककामश् चेत्, मदनुग्रहकामश् चेत्, तदेत्थम् अनुशिष्येत, यतस् ते पुत्रादयः स्तब्धा न भवन्ति ॥१५॥

क्रमसन्दर्भः  न व्याख्यातम्.

विश्वनाथः  एवं भक्तेर् गुणभावम् अन्तर्भूतकैवल्यं चोक्त्वा भक्तेर् उपदेष्टापि कृतार्थः स्याद् इत्य् आहपुत्रान् इति । विमन्युः शिक्षितस्याकरणेऽपि कोपशून्यः । कर्मसु न योजयेत् कर्मैव कुरुतेति नोपदिशेत् । योजयेत् सर्वकर्माणि विद्वान् युक्तः समाचरन् इति तु ज्ञानोपदेष्टृविषयं, न तु भक्त्युपदेष्टृविषयम् इति ज्ञेयम् ॥१५॥

ओ)०(ओ

॥ ५.५.१६ ॥

लोकः स्वयं श्रेयसि नष्टदृष्टिर्
 योऽर्थान् समीहेत निकामकामः ।
अन्योन्यवैरः सुखलेशहेतोर्
अनन्तदुःखं च न वेद मूढः ॥

श्रीधरः  न योजयेद् इत्य् एतद् उपपादयतिलोक इति त्रिभिः । नष्टदृष्टत्वे हेतुःय इति । निकामम् अतिशयेन कामो यस्य ॥१६॥

क्रमसन्दर्भः  न व्याख्यातम्.

विश्वनाथः  एतद् एवोपपादयतिलोक इति त्रिभिः । अर्थान् भोग्यपदार्थान् दृष्टान् अदृष्टांश् च, निकामम् अतिशयेन काम एव यस्य सः ॥१६॥

ओ)०(ओ

॥ ५.५.१७ ॥

कस् तं स्वयं तदभिज्ञो विपश्चिद्
अविद्यायाम् अन्तरे वर्तमानम् ।
दृष्ट्वा पुनस् तं सघृणः कुबुद्धिं
प्रयोजयेद् उत्पथगं यथान्धम् ॥

श्रीधरः  तम् ईदृशं कुबुद्धिं दृष्ट्वा तत्रैव कस् तं प्रवर्तयेत् ? न कोऽपि । उत्पथेन गच्छन्तम् अन्धं यथा तेनैव गच्छेति को ब्रूयात् ? ॥१७॥

क्रमसन्दर्भः  न व्याख्यातम्.

विश्वनाथः  तम् एतादृशं कुबुद्धिं दृष्ट्वा तत्रैव कस् तं प्रवर्तयेत् ? न कोऽपि उत्पथेन गच्छन्तम् अन्धं कः खलु तेनैव गच्छेति वदेत् ? न कोऽपीत्य् अर्थः ॥१७॥

ओ)०(ओ

॥ ५.५.१८ ॥

गुरुर् न स स्यात् स्वजनो न स स्यात्
पिता न स स्याज् जननी न सा स्यात् ।
दैवं न तत् स्यान् न पतिश् च स स्यान्
न मोचयेद् यः समुपेतमृत्युम् ॥

श्रीधरः  समुपेतः सम्प्रप्तो मृत्युः संसारो येन तम् । ततो भक्तिमार्गोपदेशेन यो न मोचयेत्, स गुर्वादिर् न भवतीत्य् अर्थः । यद् वा, यस् तं मोचयितुं न शक्नुयात्, स तस्य गुर्वादिर् न स्याद् इति निषेधः । ततश् च पिता न स्याद् इति, पुत्रोत्पत्तौ यत्नो न कार्य इत्य् अर्थः । दैवं देवता न स्याद् इति, पूजा न ग्राह्येत्य् अर्थः । एवम् अन्यद् अपि द्रष्टव्यम् ॥१८॥

चैतन्यमतमञ्जुषा  एवं चेन् नानुशिष्येरन्, तदा तैर् गुरुप्रभृतिभिर् न भवितव्यम् इत्य् आहगुरुर् न स्याद् इत्यादि । दैवं सा देवतापि न स्यात्, तस्योपासनं न कार्यम् इति भावः । भगवद्भक्त्युपदेशेन यो यः समुपेतमृत्युं न मोचयेत्, स स गुर्वादिर् न भूयात् ॥१८॥

क्रमसन्दर्भः  व्यावहारिकगुर्वादिपरित्यागेऽपि परमार्थपथिकानां न दोष इत्य् आहगुरुर् न स स्याद् इति । टीकायां पुत्रोत्पत्तौ यत्नो न कार्य इत्य् अत्र तेनेति शेषः । यत्नं न कुर्याद् इत्य् आदिकं तु वक्तव्यं कर्तृप्रधानेनैव विवक्षितत्वात् ॥१८॥ [भक्तिसन्दर्भ २१०]

विश्वनाथः  एवं भक्तेर् उपदेष्टारम् अभिनन्द्य तदनुपदेष्ट्ṝणां गुरुत्वबन्धुत्वाद्यभावं, तद्धेतुकं तेषां त्यागं चाभिव्यञ्जयति । समुपेतः सम्प्रप्तो मृत्युः संसारो येन तं जनं भक्तिमार्गोपदेशेन यो न मोचयेत्, स गुर्वादिर् न भवेत् न भवति । बलिः शुक्रम् इव तं गुरुं त्यजेद् एव, तस्य प्रणत्यनुवृत्त्याद्यभावेऽपि न प्रत्यवायी स्याद् इति भावः । एवं विभीषणो रावणम् इव तं स्वजनम्, प्रह्लादो हिरण्यकशिपुम् इव तं पितरम्, श्रीभरतः कैकेयीम् इव तां जननीम्, खट्वाङ्ग इन्द्रादिम् इव तद् दैवं, याज्ञिकब्राह्मणी याज्ञिकविप्रम् इव तं पतिं त्यजेद् एवेत्य् अर्थः ।

यद् वा, स्याद् इति विधिलिङा यस् तं मोचयितुं न शक्नुयात्, स तस्य गुर्वादिर् न स्यात् प्रणत्यनुवृत्त्यादिकं न गृह्णीयान्, न चेत् प्रत्यवायी स्य्यादि इति तेन च यदि मोचयितुं न शक्नुयात्, तर्हि स गुरुर् भवितुम् अन्यं न शिष्यं कुर्यात् । स्वजनो भवितुं बन्धुतां न दध्यात् । पिता भवितुं पुत्रोत्पत्तौ न यतेत । जननी भवितुम् अन्यं गर्भे न दध्यात् । दैवं भवितुं पूजां न गृह्णीयात् । पतिर् भवितुं पाणिं न गृह्णीयाद् इति द्योतितम् ॥१८॥

ओ)०(ओ

॥ ५.५.१९ ॥

इदं शरीरं मम दुर्विभाव्यं
सत्त्वं हि मे हृदयं यत्र धर्मः ।
पृष्ठे कृतो मे यद् अधर्म आराद्
अतो हि माम् ऋषभं प्राहुर् आर्याः ॥

श्रीधरः  एवं मोक्षधर्मानुपदिश्य भ्रातृशुश्रूषणलक्षणं धर्मं स्पर्धादिनिवृत्तये तेषां जन्मकथनपूर्वकम् आह द्वाभ्याम् । इदं मनुष्याकारं शरीरं मम दुर्विभाव्यम् अवितर्क्यं मदिच्छाविलसितम् । न त्व् अहं प्राकृतो मनुष्य इत्य् अर्थः । मे हृदयं तु सत्त्वम् । किं तद् धृदयम् । यत्र धर्मस् तत् । शुद्धं सत्त्वम् इत्य् अर्थः । कुतः । यद्यस्मान् मयाधर्मो दूराद् एव पृष्ठे कृत उत्सारितः । अत एव माम् ऋषभं श्रेष्ठं प्राहुः ॥१९॥

चैतन्यमतमञ्जुषा  आत्मानं व्याख्यातिइदम् इत्यादि । इदं मे शरीरं दुर्विभाव्यं हि यस्मात् मे मम हृदयं तत्त्वं श्रीकृष्णः । वदन्ति तत्त्वविदस् तत्त्वं [भा.पु. १.२.११] इत्य् उक्तेः । श्रीकृष्णमये यत्र तत्तद्धर्मः, अतः कारणाद् आर्या माम् ऋषभं श्रेष्ठम् आहुः ॥१९॥

क्रमसन्दर्भः  आवेशावतारतया प्रतीतस्य श्रीऋषभदेवस्यापि विग्रह एवं युज्यतेइदं शरीरम् इति । इदं मनुष्याकारं मम शरीरं हि निश्चितं दुर्विभाव्यं दुर्वितर्क्यं यत् तत्त्वं, तद् एव । यत्रैव धर्मो भागवतलक्षणः, तत्रैव मे हृदयं मनः यद् यस्मात् तद् विपरीतादिलक्षणो धर्मो मया पृष्ठे कृतः । ततः पराङ्मुखोऽहम् इत्य् अर्थः । अत एव वक्तुर् अस्य श्रीऋषभदेवस्य सर्वान्तिमलीलापि व्याजेनान्तर्धापनम् एव प्राकृतलोकप्रतीत्यनुसारेणैव तु तथा वर्णितम् । आत्मारामतारीतिर् दर्शनार्था, तद् उक्तं योगिनां साम्परायविधिम् अनुशिक्षयन्न् [भा.पु. ५.६.६] इति । अतः स्वकलेवरं जिहासुर् इत्य् अत्र कलेवरशब्दस्य प्रपञ्च एवार्थः, उपासनाशास्त्रे तस्य तथा प्रसिद्धेः ॥१९॥ [भगवत्सन्दर्भः, ४०]

विश्वनाथः  यस्या भक्तिः कर्तव्या स क्व भगवांस् तथा भक्तिप्राप्त्यर्थं भागवतसेवा चापेक्षणीयेति ? क्व वा स भागवत इति युष्माकम् अल्पोऽपि प्रयासो नास्ति, यतो गृह एव भगवान् अहं वः पिता, तथैव गृह एव भागवतोऽयं वो भ्राता वर्तते इत्य् आहैदम् इति द्वाभ्याम् । इदं शरीरम् इति । इदं मनुष्याकारं शरीरं हि निश्चितं दुर्विभाव्यं दुर्वितर्क्यं यत् तत्त्वम् चिदानन्दरूपं तद् एव, न त्व् अहं प्राकृतो मनुष्य इत्य् अर्थः । चिद्वस्तुनस् तत्त्वस्य यन् मूर्तत्वम् एतद् एव दुर्विभाव्यत्वंअन्येषां पृथिव्यादीनां तत्त्वानां दुर्विभाव्यत्वाभावाद् इति भावः । हि निश्चितम् । यत्र मे धर्मः मत्प्रापको भक्तियोगः, तत्रैव मे हृदयं मनःसाधवो हृद्यं मह्यम् इति मदुक्तेः । मे अधर्मः मद्धर्मभिन्नोऽर्थः । आराद् दूरत एव पृष्ठे कृतः । ततः पराङ्मुखोऽहं, तत्र मे न मन इत्य् अर्थः । अतो हेतोर् माम् ऋषभं सर्वश्रेष्ठम् ॥१९॥

ओ)०(ओ

॥ ५.५.२० ॥

तस्माद् भवन्तो हृदयेन जाताः
सर्वे महीयांसम् अमुं सनाभम् ।
अक्लिष्टबुद्ध्या भरतं भजध्वं
शुश्रूषणं तद् भरणं प्रजानाम् ॥

मध्वः  नाभिर् इत्य् अथ नाम स्याद् धरेः सर्वाश्रयो यतः इति कौर्मे । तत् तस्य मम शुश्रूषणम् ॥२०॥

श्रीधरः  भवन्तश् च हृदयेन शुद्धसत्त्वमयेन जाताः, तस्मान् मत्सरं हित्वा महत्तमं सनाभं सोदरं भजध्वम् । ननु त्वत्पुत्रत्वात् त्वां वयं भजेम राजपुत्रत्वात् प्रजाश् च पालयाम ? इति चेद् अत आह । तद् एव मे शुश्रूषणं प्रजानां च पालनम् । भरतानुवृत्त्यैव सर्वं कृतं स्याद् इति भावः ॥२०॥

क्रमसन्दर्भः  ननु जायात्मजरातिमत्सु न प्रीतियुक्ताः [भा.पु. ५.५.३] इत्य् अनेन स्वसम्बन्धिभक्तिः परित्याजितैव पुनः कथम् उपदिश्यते तत्राहमहीयांसम् इति । महत्सङ्गं द्वारम् आहुः [भा.पु. ५.५.२] इत्यादिना तेषां महतां सङ्ग उपदिष्टः । तेषाम् अपि मध्ये श्रेष्ठम् इत्य् अर्थः । अत एवाक्लिष्टबुद्ध्या सुखम् एव मत्वेत्य् अर्थः ॥२०॥

विश्वनाथः  हृदयेन उरसा जाताः । अत एव पुत्रा औरसा उच्यन्ते इत्य् अर्थः । सनाभं सोदरं भरतं भजध्वम् । ननु गेहेषु जायात्मजरातिमत्सु न प्रीतियुक्ता [भा.पु. ५.५.३] इत्य् अनेन कलत्रपुत्रभ्रात्र्आदिष्व् आसक्तिं निषिद्ध्यापि पुनस् तां किम् इत्य् उपदिशसीत्य् अत आहमहीयांसं महत्स्व् अपि श्रेष्ठम्महत्सङ्गं द्वारम् आहुः [भा.पु. ५.५.२] इत्यादिना भक्तिहेतुत्वेन महत्सेवाया मयैवोक्तत्वात् । अक्लिष्टबुद्ध्येति भ्रातृत्वेन तुल्यैर् अस्माभिः कथम् अयं भजनीय इति व्यवहारदृष्टिर् न कार्येति भावः ।

ननु तव परमेश्वरत्वात् पितृत्वाच् च त्वां वयं भजामः, भक्तिहेतुत्वेन नारदादीन् महतः सेवेमहि, राजपुत्रत्वात् प्रजाश् च पालयाम इति चेत् तत्राहतद् एव मे शुशृऊषणं प्रजानां च पालनं भरतानुवृत्त्यैव सर्वं कृतं स्याद् इति मन्मतम् इति भावः ॥२०॥

ओ)०(ओ

॥ ५.५.२१ ॥

भूतेषु वीरुद्भ्य उदुत्तमा ये
सरीसृपास् तेषु सबोधनिष्ठाः ।
ततो मनुष्याः प्रमथास् ततोऽपि
गन्धर्वसिद्धा विबुधानुगा ये ॥

श्रीधरः  इदानीं ब्राह्मणाश् च सेव्या इत्य् आशयेन तेषां सर्वेभ्यः श्रैष्ठ्यम् आह पञ्चभिः । भूतेषु चेतनाचेतनेषु । विरोहन्तीति वीरुधः स्थावराः, उद् उच्चैर् अतिशयेनोत्तमाः । तेभ्योऽपि ये सरीसृपाः सर्पन्तीति जङ्गमाः, ते उदुत्तमा इति सर्वत्रानुषङ्गः । तेष्व् अपि सबोधा निष्ठा स्थितिर् येषां पश्वादीनां ते कीटकादिभ्यः । ततस् तेष्व् अपि मनुष्याः, ततोऽपि प्रमथा भूतप्रेतादयः । ततोऽपि गन्धर्वाः । ततः सिद्धाः । ततोऽन्ये विबुधानुगाः किन्नरादयः ॥२१॥

क्रमसन्दर्भः  भूतेष्व् इत्यादिकम् उत्तरोत्तरशक्तिश्रैष्ठ्यात् द्विजदेवतानां तु स्वादरणीयत्वाच् छ्रैष्ठ्यं विवक्षितम् । तच् च स्वोपकारित्वमननेन तथैवाहयस्मिन्न् इति । तद्द्वारैव मम तृप्तिः स्याद् इत्य् अर्थः ॥२१॥

विश्वनाथः  इदानीं ब्राह्मणाश् च सेव्या इत्य् आशयेन तेषां सर्वेभ्यः श्रैष्ठ्यम् आह चतुर्भिः । भूतेषु मध्ये विरोहन्तीति वीरुधः स्थावराः, उदुत्तमा उच्चैर् अतिशयेनोत्तमाः । तेभ्योऽपि सर्पन्तीति सरीसृपा जङ्गमाः, तेष्व् अपि सबोधा निष्ठा स्थितिर् येषां ते पश्वादयः । विबुधानुगाः किन्नरादयः ॥२१॥

ओ)०(ओ

॥ ५.५.२२ ॥

देवासुरेभ्यो मघवत्प्रधाना
दक्षादयो ब्रह्मसुतास् तु तेषाम् ।
भवः परः सोऽथ विरिञ्चवीर्यः
स मत्परोऽहं द्विजदेवदेवः ॥

मध्वः  द्विजदेवानां देवः ॥२२॥

श्रीधरः  तेभ्योऽसुराः देवा असुरेभ्यः । सन्धिर् आर्षः । देवाश् च मघवत्प्रधानाः, देवेभ्य इन्द्रः श्रेष्ठ इत्य् अर्थः । ततोऽपि ब्रह्मसुता दक्षादयः । तेषां मध्ये भवः परः श्रेष्ठः । स भवो विरिञ्चवीर्यो विरिञ्चो वीर्यं शक्तिः कारणं यस्य स विरिञ्चवीर्यः, अतस् तज्जनकत्वाद् विरिञ्चस् ततः पर इत्य् अर्थः । स विरिञ्चो मत्परः, अहं परो यस्य । द्विजदेवा ब्राह्मणा एव देवाः पूज्या यस्य सोऽहम् ॥२२॥

क्रमसन्दर्भः  न व्याख्यातम्.

विश्वनाथः  तेभ्योऽसुराः देवा असुरेभ्यः । सन्धिर् आर्षः । देवाश् च मघवत्प्रधानाः, देवेभ्य इन्द्रः श्रेष्ठ इत्य् अर्थः । तत इन्द्राद् अपि ब्रह्मसुता दक्षादयः । तेषां मध्ये भवः परः श्रेष्ठः । स च विरिञ्चवीर्यो ब्रह्मपुत्रः । पुंस्त्वम् आर्षम् । तज्जनकत्वाद् विरिञ्चस् ततो ब्रह्मा श्रेष्ठ इत्य् अर्थः । तत्र ब्राह्मणभक्तेः प्रक्रान्तत्वात् ब्राह्मण्येनैवांशेन भवद् विरिञ्चस्य श्रैष्ठ्यम् । वैष्णवतया ऐश्वर्येण च भस्यैव तस्मात् श्रैष्ठ्यम् इति ज्ञेयम् । स ब्रह्मा मत्परः, अहं परो यस्येति ब्रह्मतोऽप्य् अहं श्रेष्ठ इत्य् अर्थः । द्विजेषु दीव्यन्तीति द्विजदेवा विप्रा एव देवा यस्य सः । मत्तोऽपि पूज्या ब्राह्मणा इत्य् अर्थः ॥२२॥

ओ)०(ओ

॥ ५.५.२३ ॥

न ब्राह्मणैस् तुलये भूतम् अन्यत्
पश्यामि विप्राः किम् अतः परं तु ।
यस्मिन् नृभिः प्रहुतं श्रद्धयाहम्
अश्नामि कामं न तथाग्निहोत्रे ॥

श्रीधरः  ब्राह्मणैर् अन्यद्भूतं न तुलये समं न पश्यमि । अतो ब्राह्मणात् परं तु भूतं किम् पश्यामि ? न किञ्चित् । विप्रा इति तत्रत्यानां ब्राह्मणानां सम्बोधनम् । समस्यैवाभावाद् अधिकं कुतस्त्यम् इत्य् अर्थः । तत्र हेतून् आह सार्धाभ्याम् । यस्मिन् ब्राह्मणे श्रद्धया प्रकर्षेण हुतम् अन्नादि कामं यथेच्छम् अहम् अश्नामि ॥२३॥

क्रमसन्दर्भः  न व्याख्यातम्.

विश्वनाथः  ब्राह्मणैर् अन्यद्भूतं न तुलये । हे विप्राः ! अतो ब्राह्मणेभ्यः परं किम् पश्यामि ? नैव पश्यामीत्य् अर्थः । तत्र हेतुम् आहयस्मिन्न् इति सार्धेण ॥२३॥

ओ)०(ओ

॥ ५.५.२४ ॥

धृता तनूर् उशती मे पुराणी
येनेह सत्त्वं परमं पवित्रम् ।
शमो दमः सत्यम् अनुग्रहश् च
तपस् तितिक्षानुभवश् च यत्र ॥

श्रीधरः  मे तनूर् मूर्तिर् वेदाख्या येन ब्राह्मणेनेह लोके धृता । यत्र च ब्राह्मणे सत्त्वादयोऽष्टौ गुणाः सन्ति, ततः परं किं पश्यामीत्य् अन्वयः ॥२४॥

क्रमसन्दर्भः  सा च कुतः ? तत्राहधृतेति । तद्द्वारेणैव कारणं सत्त्वम् इति । सत्त्वम् अन्तःकरणम् । पवित्रं विशुद्धम् । अनुग्रहो भूतदया । तपः स्वधर्मः । अनुभवः श्रीभगवतः ॥२४॥

विश्वनाथः  मम तनुर् वेदाख्या येन इहलोके धृता, यत्र च ब्राह्मणे सत्त्वादयोऽष्टौ गुणाः सन्ति, ततः परं किं पश्यामीत्य् अन्वयः ॥२४॥

ओ)०(ओ

॥ ५.५.२५ ॥

मत्तोऽप्य् अनन्तात् परतः परस्मात्
स्वर्गापवर्गाधिपतेर् न किञ्चित् ।
येषां किम् उ स्याद् इतरेण तेषाम्
अकिञ्चनानां मयि भक्तिभाजाम् ॥

श्रीधरः  निःस्पृहत्वम् आह । मत्तोऽपि येषां किञ्चित् प्रार्थनीयम् अस्ति तेषाम् इतरेण राज्यादिना किम् उ स्यान् न किम् अपि ॥२५॥

चैतन्यमतमञ्जुषा  मत्तोऽप्य् अनन्ताद् इत्यादि । मत्तः परतः परस्माद् अस्मत्तोऽपि परात्, अहं तस्यैकोऽंशे इत्य् अर्थः । अनन्तात् श्रीकृष्णात् परं किञ्चिन् नास्ति, सर्वम् एव स एव, न हि स्वतःसिद्धं किम् अपि , अतो हि तत्र भक्तिभाजां येषाम् अकिञ्चनानां तेषां मयि किम् ? तदनुरक्तानां मयि तदंशत्वेनैव समादरः, न तु तस्मिन् यथा रतिस् तथा मय्य् अपीत्य् अर्थः । तत्रेत्य् अध्याहार्यम् । इतरेणांशेन स्वर्गापवर्गादिना वा किं तेषाम् ? तत्र पुरग्रामादिषु दुर्जनैस् तस्य भगवत्प्रधानांशभूतस्यापि परिभूयमानत्वानुभवो लोकशिक्षार्थः ॥२५॥

क्रमसन्दर्भः  द्विजदेवदेवत्वे कारणविशेषम् आहमत्त इति । मत्तोऽपि सकाशात् ॥२५॥

विश्वनाथः  ततो मद्भक्ताः श्रेष्ठास् ते सर्वत एवाधिक्येनाराधनीया इत्य् आहमत्तः सकाशाद् येषां न किञ्चित् प्रयोजनं प्रार्थनीयम् अस्ति, अनन्ताद् इत्य् अत एवानन्तैश्वर्यमाधुर्यगुणोऽहम् एव प्रभुर् येषां प्रयोजनत्वेन वर्ते इति भावः । इतरेण ब्रह्मादिना, अकिञ्चनानाम् अहन्त्वास्पदममतास्पदयोर् मह्यम् एव दत्तत्वान् न विद्यते किञ्चनापि येषाम् इत्य् अर्थः । मयि भक्तिः प्रेमा ताम् एव भजतां प्रतिक्षणं तां प्राप्नुवताम् इत्य् अर्थः । अत एव तथा बुभूषुभिस् ते नित्यम् आराधनीया इति भावः । तृतीयोऽपि ब्राह्मणेभ्योऽपि सकाशाद् भक्ताः श्रेष्ठा उक्ताः श्रीकपिलदेवेन, यथा

	तस्मान् मय्य् अर्पिताशेषक्रियथार्थात्मा निरन्तरः ।
	मय्य् अर्पितात्मनः पुंसो मयि सन्न्यस्तकर्मणः ।
	न पश्यामि परं भूतम् अकर्तुः समदर्शनात् ॥ [भा.पु. ३.२९.३३] इति ॥२५॥

ओ)०(ओ

॥ ५.५.२६ ॥

सर्वाणि मद्धिष्ण्यतया भवद्भिश्
चराणि भूतानि सुता ध्रुवाणि ।
सम्भावितव्यानि पदे पदे वो
विविक्तदृग्भिस् तद् उ हार्हणं मे ॥

मध्वः  विविक्तदृष्टिर् जीवानां धिष्ण्यतया परमेश्वरस्य भेददृष्टिः ।
उपपादयेत् परमात्मानं जीवेभ्य् यः पदे पदे ।
भेदेनैव न चैतस्मात् प्रियो विष्णोस् तु कश्चन ॥ इति पाद्मे ।
यो हरेश् चैव जीवानां भेदवक्ता हरेः प्रियः इति च ॥२६॥

श्रीधरः  तद् एवं ब्राह्मणसम्मानं विधायेदानीं सर्वभूतसम्मानं विधत्ते । हे सुताः ! सर्वाणि जङ्गमानि स्थावराणि च भूतानि मदधिष्ठानतया वो युष्माभिः सम्माननीयानि । पदे पदे क्षणे क्षणे । विविक्ता पूता मत्सरादिरहिता दृष्टिर् येषां तैः । तद् एव ममार्हणम् ॥२६॥

क्रमसन्दर्भः  भवद्भिः प्रभावयुक्तैः । तद् उह तदपीत्य् अर्थः ॥२६॥

विश्वनाथः  स्पर्धावज्ञादिदोषशान्त्यर्थं सर्वभूतसम्माननं विधत्ते । सर्वाणि भूतानि मद्धिष्ण्यतया मदधिष्ठानतया हे सुताः ध्रुवाणि स्थावराणि च भवद्भिः सद्भावितव्यानि ध्येयानि । विविक्ता मत्सरादिदोषरहिता दृग्दृष्टिर् येषां तैः, तद् एव हित्वा युष्माभिर् ममार्हणम् इति पृथग्वाक्यमतो व इत्य् अस्य न पौनरुक्त्यम् ॥२६॥

ओ)०(ओ

॥ ५.५.२७ ॥

मनोवचोदृक्करणेहितस्य
साक्षात्कृतं मे परिबर्हणं हि ।
विना पुमान् येन महाविमोहात्
कृतान्तपाशान् न विमोक्तुम् ईशेत् ॥

श्रीधरः  सर्वकर्मणाम् ईश्वरार्पणं विधत्ते । मनोवचोदृशाम् अन्येषां च करणानाम् ईहितस्य व्यापारस्य मे परिबर्हणम् आराधनम् एव साक्षात् कृतं फलम् । येन परिबर्हणेन विना कालपाशाद् विमोक्तुं न ईशेन् न समर्थो भवेत् ॥२७॥

क्रमसन्दर्भः  साक्षात्कृतं पुरतः करणं, समर्पणम् इत्य् अर्थः ॥२७॥

विश्वनाथः  समास्न भक्तेर् लक्षणं तां च विना निस्ताराभावं च वदन्न् उपसंहरतिमनोवचोदृशाम् अन्येषां च करणानां यथावद् ईहितस्य देहव्यापारस्य च मे साक्षात्कृतं साक्षान्मत्सम्बन्धित्वेन यत् करणं प्रवृत्तिस् तद् एव मे परिबर्हणम् आराधनम् इत्य् अर्थः । येन परिबर्हणेन विना ॥२७॥

ओ)०(ओ

॥ ५.५.२८ ॥

श्रीशुक उवाच
एवम् अनुशास्यात्मजान् स्वयम् अनुशिष्टान् अपि लोकानुशासनार्थं महानुभावः परमसुहृद् भगवान् ऋषभापदेश उपशमशीलानाम् उपरतकर्मणां महामुनीनां भक्तिज्ञानवैराग्यलक्षणं पारमहंस्यधर्मम् उपशिक्षमाणः स्वतनयशतज्येष्ठं परमभागवतं भगवज्जनपरायणं भरतं धरणिपालनायाभिषिच्य स्वयं भवन एवोर्वरितशरीरमात्रपरिग्रह उन्मत्त इव गगनपरिधानः प्रकीर्णकेश आत्मन्य् आरोपिताहवनीयो ब्रह्मावर्तात् प्रवव्राज ॥

श्रीधरः  स्वत एव सुशिक्षितान् अपि लोकानुशासनार्थम् अनुशास्य मुनीनं पारमहंस्यधर्मम् उपशिक्षयिष्यन् भरतम् अभिषिच्य ऋषभ इत्य् अपदेशो नाम यस्य स भगवान् ब्रह्मावर्तात् स्वदेशात् प्रवव्राजेत्य् अन्वयः । उर्वरितोऽवशिष्ठः शरीरमात्रपरिग्रहो यस्य ॥२८॥

क्रमसन्दर्भः  एवम् इति । भक्तिशिक्षात्र भरतद्वारा ज्ञेया ॥२८॥

विश्वनाथः  उपशिक्षमाणः उपशिक्षयिष्यन्, उर्वरितोऽवशिष्टः शरीरमात्रपरिग्रहो यस्य सः ॥२८॥

ओ)०(ओ

॥ ५.५.२९ ॥

जडान्धमूकबधिरपिशाचोन्मादकवदवधूतवेषोऽभिभाष्यमाणोऽपि जनानां गृहीतमौनव्रतस् तूष्णीं बभूव ॥

श्रीधरः  अभिभाष्यमाणोऽपि जनानां मध्ये जडादिवद् वर्तमानस् तूष्णीं बभूव । अवधूतस्येव वेषो यस्य ॥२८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.५.३० ॥

तत्र तत्र पुरग्रामाकरखेटवाटखर्वटशिबिरव्रजघोषसार्थगिरिवनाश्रमादिष्व् अनुपथम् अवनिचरापसदैः परिभूयमानो मक्षिकाभिर् इव वनगजस् तर्जनताडनावमेहनष्ठीवनग्रावशकृद्रजःप्रक्षेपपूतिवातदुरुक्तैस् तद् अविगणयन्न् एवासत्संस्थान एतस्मिन् देहोपलक्षणे सदपदेश उभयानुभवस्वरूपेण स्वमहिमावस्थानेनासमारोपिताहम्ममाभिमानत्वाद् अविखण्डितमनाः पृथिवीम् एकचरः परिबभ्राम ॥

श्रीधरः  तत्र तत्र पुरादिष्व् अनुपथं मार्गे मार्गेऽवनिचरापसदैर् दुर्जनैस् तर्जनादिभिः परिभूयमानोऽपि तद् अविगणयन्न् एवैकचर एकाकी पृथिवीं परिबभ्रामेत्य् अन्वयः । तत्र पुरं पत्तनम् । ग्रामा हट्टहीनाः । आकरः खनिः । खेटः कृषीवलग्रामः । वाटः पुष्पादिवाटिका । खर्वटः पर्वतप्रान्तग्रामः । शिविरं सेनाया वासस्थानम् । व्रजो गवां स्थानम् । घोषो गोपानां स्थानम् । सार्थो यात्रिकजनसङ्घातः । आश्रमा ऋषीणाम् । तर्जनं भयजननम् । ताडनं प्रहारः । अवमेहनम् उपरिमूत्रणम् । ष्ठीवनं फूत्कृत्य श्लेष्मप्रक्षेपः । ग्राव्णां शकृतो रजसश् च प्रक्षेपः । पूतिवातोऽधोवायुः । दुरुक्तं शापः । एतैः अगणने दृष्टान्तःमक्षिकाभिर् इवेति ।

तत्र हेतुःअसति मिथ्याभूते सन्निवेशे देह इत्य् उपलक्षणाम् आकारो यस्य । सद् इत्य् अपदेशमात्रं यस्य, तस्मिन् निरभिमानत्वात् । केन हेतुना ? उभयोः सदसतोर् योऽनुभवः, तत्स्वरूपेण यत् स्वमहिम्न्य् अवस्थानं, तेन । अत एवाखण्डितं मनो यस्य, स परिबभ्राम ॥३०॥

क्रमसन्दर्भः  असत्संस्थणम् इत्यादिकं लोकशिक्षणाय व्यञ्जनमात्रम्इदं शरीरं मम दुर्विभाव्यं तत्त्वम् [भा.पु. ५.५.१९] इत्याद्युक्तेः ॥३०॥

विश्वनाथः  तत्र पुरं पत्तनं, ग्रामा हट्टहीनाः, आकरः खनिः, खेटः कृषीबलप्रामः, खर्वटः गिरितटग्रामः, वाटः पुष्पादिवाटिका, शिविरं सेनाया वासस्थानं, व्रजो गवां, घोषो गोपानां, सार्थो यात्रिकजनसङ्घातः, आश्रमा ऋषीणां, अवनिचरापसदैः मनुष्याधमैः । तर्जनं भयजननम् । ताडनं प्रहारः । मेहनम् उपरिमूत्रणम् । ष्ठीवनं थूत्कृत्य श्लेष्मप्रक्षेपः । ग्रावशकृत्रजसां शिलविट्धुलीनां प्रक्षेपः । पूतिवातोऽधोवायुः । दुरुक्तं शापः, तैः परिभूयमान्स् तत् परिभवनम् अगणयन् ।

असति अनित्यसंस्थाने सन्निवेशे देह इत्य् उपलक्षणाम् आकारो यस्य । सद् इत्य् अपदेशमात्रं यस्य तस्मिन् निरभिमानत्वात् इति स्वामिचरणैः । असत्संस्थणम् इत्यादिकं लोकशिक्षणाय व्यञ्जनमात्रम्इदं शरीरं मम दुर्विभाव्यं तत्त्वम् [भा.पु. ५.५.१९] इत्याद्युक्तेः इति सन्दर्भः ।

किं च, श्रीऋषभदेवदेहस्य वक्तृपरोक्षत्वाद् एतच्छब्दवाच्यत्वं न घटते, तस्माद् एवं व्याख्येयमेतस्मिन् जगति नश्वरत्वाद् असत्संस्थाने समष्टित्वेन देहम् उपलक्षयतीति जगद् अपि प्राकृतः स्वदेहस् तस्मिन् निरभिमानत्वाद् इति तर्जनादिकृज् जनसमुदायवतो जगतः स्वदेहत्वेनाभिमाने हन्त हन्त एतादृशमहदपराधदोषदृष्टो जगदात्मको मद्देह इति खेदेन मनःखण्डितं स्यात् । अतः स्वमहिम्नि चिन्मयानन्दे यद् अवस्थानं तेन हेतुना तत्र देहे निरभिमानत्वात् । कीदृशेन ? उभयोश् चिच्छक्तिमायाशक्त्योः स्वीयस्वरूपत्वास्वरूपत्वाभ्याम् योऽनुभवस्, तेन यत् स्वमहिमावस्थानं, तेन ॥३०॥

ओ)०(ओ

॥ ५.५.३१ ॥

अतिसुकुमारकरचरणोरःस्थलविपुलबाह्वंसगलवदनाद्यवयवविन्यासः प्रकृतिसुन्दरस्वभावहाससुमुखो नवनलिनदलायमानशिशिरतारारुणायतनयनरुचिरः सदृशसुभगकपोलकर्णकण्ठनासो विगूढस्मितवदनमहोत्सवेन पुरवनितानां मनसि कुसुमशरासनम् उपदधानः परागवलम्बमानकुटिलजटिलकपिशकेशभूरिभारोऽवधूतमलिननिजशरीरेण ग्रहगृहीत इवादृश्यत ॥

श्रीधरः  स च तदा ग्रहगृहीत इवादृश्यत । तत्र हेतुःपराक् पुरतोऽवलम्बमानाश् च ते कुटिलाश् च ते जटिलाश् च कपिशाश् च केशाः, तेषां भूरिभारो यस्य सः । अवधूतम् अनादृतम्, अत एव मलिनं निजशरीरं, तेन । कथम्भूतोऽप्य् एवम् अदृश्यत ? अतिसुकुमाराणि करचरणोरःस्थलानि तथा विपुला बाह्वादयस् त एवावयवाः, तेषां विशिष्टो न्यासः सन्निवेशो यस्य सः । तथा प्रकृत्यैव सुन्दरः स्वभावसिद्धो हासः, तेन शोभनं मुखं यस्य । तथा नवनलिनदलवद् आचरती ये शिशिरतारे तापहारिकनीनिके अरुणे आयते नयने, ताभ्यां रुचिरः । तथा सदृशा अन्यूनाधिकाः सुभगाश् च कपोलकर्णकण्ठनासिका यस्य । तथा विगूढस्मितं यद् वदनं, तस्य महोत्सवेन विभ्रमेण पुराङ्गनानां मनसि कामम् उद्दीपयन् । एवम्भूतोऽपि तथादृश्यतेत्य् अन्वयः ॥३१॥

क्रमसन्दर्भः  न व्याख्यातम्.

विश्वनाथः  सदृशा अन्यूनातिरिक्ताः । अत एव सुभगा मनोहरा कपोलादयो यस्य सः ॥३१॥

ओ)०(ओ

॥ ५.५.३२ ॥

यर्हि वाव स भगवान् लोकम् इमं योगस्याद्धा प्रतीपम् इवाचक्षाणस् तत्प्रतिक्रियाकर्म बीभत्सितम् इति व्रतम् आजगरमास्थितः शयान एवाश्नाति पिबति खादत्य् अवमेहति हदति स्म चेष्टमान उच्चरित आदिग्धोद्देशः ।

श्रीधरः  यर्हि यदा लोकम् जनं योगस्य प्रतिपकामाचक्षाणः पश्यन् बभूव । तस्य प्रतिक्रियाकरणं कर्म च निन्दितम् इत्य् आचक्षाणस् तद् आजगरं व्रतम् आस्थितः सन् शयान एवाश्नाति स्मेत्य् अन्वयः । आजगरं व्रतं नामैकत्रैव स्थित्वाप्रारब्धकर्मोपभोगः । अवमेहति मूत्रयति । हदति पुरीषम् उत्सृजति । उच्चरिते पुरीषे चेष्टमानो विलुठन् तेनैवादिग्धा आलिप्ता उद्देशा देहप्रदेशा यस्य सः ॥३२॥

क्रमसन्दर्भः  न व्याख्यातम्.

विश्वनाथः  प्रतीपं क्षुत्पिपासालोकोपद्रवाद्यैर् विक्षेपकारणैः प्रतिकूलं, इवेत्य् आरूढयोगानां प्रायः प्रातिकुल्याभावात् । आजगरं व्रतं नामैकत्रैव स्थित्वा प्रारब्धकर्मोपभोगः । एकत्रावस्थाने सति परिचितत्वादेर् लोकोपद्रवाद्यधिकं न स्याद् इति भावः । अवमेहति मूत्रयति हदति पुरीषम् उत्सृजति । उत्सर्गिते पुरीषे चेष्टमाने विलुठन् तेनैव दिग्धा आलिप्ता उद्देशा देहप्रदेशा यस्य सः ॥३२॥

ओ)०(ओ

॥ ५.५.३३ ॥

तस्य ह यः पुरीषसुरभिसौगन्ध्यवायुस् तं देशं दशयोजनं समन्तात् सुरभिं चकार ।

श्रीधरः  बीभत्सम् इवाशङ्क्याहतस्येति । पुरीषस्य सुरभिणा गन्धेन सौगन्ध्येन सौगन्ध्यं यस्य स वायुः ॥३३॥

क्रमसन्दर्भः  न व्याख्यातम्.

विश्वनाथः  तस्य चिन्मयशरीरस्यैतद्बीभत्सितम् इत्य् आशङ्क्याहतस्येति । पुरीषस्य सुरभिना गन्धेन सौगन्ध्यं यस्य स वायुः ॥३३॥

ओ)०(ओ

॥ ५.५.३४ ॥

एवं गोमृगकाकचर्यया व्रजंस् तिष्ठन्न् आसीनः शयानः काकमृगगोचरितः पिबति खादत्य् अवमेहति स्म ॥

श्रीधरः  एवं गवादिचर्यया पानादिकरोति स्म । तद् एवाहव्रजन्न् इत्यादिना । काकमृगगवाम् इवान्यद् अपि चरितं वृत्तिर् यस्य ॥३४॥

क्रमसन्दर्भः  न व्याख्यातम्.

विश्वनाथः  काकमृगाणां पशुतुल्यलोकानां गोचरितः तादृशस्वभावत्वेन दृष्टिविषयीभूत इत्य् अर्थः ॥३४॥

ओ)०(ओ

॥ ५.५.३५ ॥

इति नानायोगचर्याचरणो भगवान् कैवल्यपतिर् ऋषभोऽविरतपरममहानन्दानुभव आत्मनि सर्वेषां भूतानाम् आत्मभूते भगवति वासुदेव आत्मनोऽव्यवधानानन्तरोदरभावेन सिद्धसमस्तार्थपरिपूर्णो योगैश्वर्याणि वैहायसमनोजवान्तर्धानपरकायप्रवेशदूरग्रहणादीनि यदृच्छयोपगतानि नाञ्जसा नृप हृदयेनाभ्यनन्दत् ॥

श्रीधरः  नानायोगचर्या आचरतीति तथा । लोकयात्रापरिहाराय योगिभिर् एवं वर्तितव्यम् इति प्रदर्शनाय तथा कृतवान् । वस्तुतस् तु भगवान् यतोऽविरतः परममहान् उत्तरोत्तरशतगुणत्वेनोक्तो य आनन्दः, तदनुभवस्वरूपः । किं च, वासुदेवे आत्मनोऽव्यवधानेनाभेदेन न विद्यतेऽन्येषाम् इवान्तरा मध्ये उदरस्य देहोपाधेर् भावः, तेन, नित्यनिवृत्तोपाधित्वेनेत्य् अर्थः । स्वत एव सिद्धैः समस्तैर् अर्थैः फलैः परिपूर्णत्वाद् योगैश्वर्याणि नाभ्यनन्दत् । वैहायसं खेचरत्वम् । मनोजवं मनस इव देहस्य वेगम् । दूरग्रहणं दूरदर्शनम् । हे नृप ! हृदयेन मनसा ॥३५॥

क्रमसन्दर्भः  आत्मनि निजांशिनि ॥३५॥

विश्वनाथः  कैवल्यपतिर् इत्य् अन्येभ्योऽपि कृपया यः कैवल्यं ददाति, तस्येयं योगिजनशिक्षणार्था लीला ध्येयैव, न तु अनुचिकीर्षणीया इति भावः । भगवान् अपि भगवति वासुदेवे वसुदेवनन्दने तस्यैव सर्वावताराणाम् अप्य् आराधनीयत्वात् । यद् उक्तं भीष्मेण

अस्यानुभावं भगवान् वेद गुह्यतमं शिवः ।
देवर्षिर् नारदः साक्षाद् भगवान् कपिलो नृप ॥ [भा.पु. १.९.१९] इति ।

ईश्वरबाहुल्यं वारयतिआत्मनि अस्यांशित्वात् स्वस्मिन्न् एवेत्य् अर्थः । आत्मनः स्वस्याव्यवधानः साक्षाद्भूतम् । अनन्तः अपारः रोदं रोदनम् अश्रु राति आददातीति रोदरो भावः प्रेमा, तेनैव सिद्धैः समस्तैर् अर्थैः परिपूर्णः । वैहायसं खेचरत्वम् । मनोजवं मनस इव देहस्य वेगम् । दूरग्रहणं दूरदर्शनम् । हे नृप ! हृदयेन मनसा ॥३५॥

इति सारार्थदर्शिन्यां हर्षिण्यां भक्तचेतसाम् ।
पञ्चमे पञ्चमोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ऋषभदेवानुचरिते
पञ्चमोऽध्यायः ।
॥ ५.५ ॥



(५.६)
अथ षष्ठोऽध्यायः
ऋषभदेवानुचरितो नाम

॥ ५.६.१ ॥

राजोवाच
न नूनं भगव आत्मारामाणां योगसमीरितज्ञानावभर्जितकर्मबीजानाम् ऐश्वर्याणि पुनः क्लेशदानि भवितुम् अर्हन्ति यदृच्छयोपगतानि.

श्रीधरः
षष्ठे लीनाभिमानस्य देहत्यागक्रमाभिधा ।
प्रदहन्तं दवाग्निं यः पश्यन्न् अपि न पश्यति ॥

योगैश्वर्याणि नाभ्यनन्दद् इत्य् उक्तं तत्र पृच्छति, नेति । भगवः हे भगवन्, योगेन समीरितम् उद्दीपितं यज् ज्ञानं तेनावभर्जितानि दग्धानि कर्मबीजानि रागादीनि यैस् तेषां यदृच्छया प्राप्तानि योगैश्वर्याणि पुनः क्लेशदानि भवितुं नार्हन्ति । अतः किम् इति नाभ्यनन्दद् इत्य् अर्थः ॥१॥

क्रमसन्दर्भः  न व्याख्यातम्.

विश्वनाथः
मनसश् चातिदौरात्म्यं देहान्तर्धापनं हरेः ।
पाषण्डोत्पत्तिर् इत्य् एवं षष्ठेऽध्याये निरूप्यते ॥

योगैश्वर्याणि नाभ्यनन्दद् इति श्रुत्वा पृच्छतिनेति । हे भगवः ! हे भगवन् ! योगेश्वरेण समीरितम् उद्दीपितं यज् ज्ञानं, तेनावभर्जितानि कर्मबीजानि यैस् तेषां यदृच्छयोपगतानीति न ह्य् अकस्मात् प्राप्तेषु भोगेष्व् अनपकुर्वत्सु विरज्यत इति भावः ॥१॥

ओ)०(ओ

॥ ५.६.२ ॥

ऋषिर् उवाच
सत्यम् उक्तं किन्त्व् इह वा एके न मनसोऽद्धा विश्रम्भम् अनवस्थानस्य शठकिरात इव सङ्गच्छन्ते.

मध्वः  महैश्वर्यस्वरूपो हि भगवान् ऋषभो विराट् ।
नैश्वर्याणि स्वकीयानि ख्यापयामास सर्ववित् ॥
उत्तमानां ज्ञापनार्थं धर्मतत्त्वस्य केशवः ।
तेषाम् ऐश्वर्यभोगे हि मनःशक्तिं व्रजेद् यदि ॥
आनन्दे मुक्तिगो हंसो विकर्मकरणाद् व्रजेत् ।
धर्माधर्मविहीनोऽपि भगवान् ऋषभस् ततः ॥
तेषां धर्मस्थापनार्थं नाविश्चक्रे परां स्थितिम् ।
देवानां नाशुभाद् ध्रासः शुभात् काचित् सुखोन्नतिः ॥
अधिकारिकजीवानाम् एवम् अन्येषु तद्द्वयम् ।
अल्पाधिकारिणां तत्र ह्रासोऽपि भवति ध्रुवम् ॥
अशुभाभावजोन्नाहो महाधिकारिणाम् अपि ।
अशुभिए कृते न भवति तारतम्याच् च संस्मृतः ॥
प्रजयाश् च तथा देवा महादिकारिणः स्मृताः ।
ऋष्यणीतिस् तथा सप्त पितरोऽप्सरसां शतम् ॥
गन्धर्वाणां तथा राज्ञां विंशद् अन्यासु जातिषु ।
अल्पाधिकारिणः प्रोक्ता अनधिकारिणः परः ॥ इति ब्रह्माण्डे ॥२॥

श्रीधरः  अङ्गीकृत्य परिहरति, सत्यम् इति । एके बुद्धिमन्तोऽनवस्थानस्य चञ्चलस्य मनसो विश्वासं न सङ्गच्छन्ते न सम्यक् प्राप्नुवन्ति । शठः किरातो यथा धृतेष्व् अपि मृगेषु । शठे किराते यथा मृगा इति सप्तम्य् अन्तं वा । पाठान्तरे शठो वञ्चकः किरातो वणिग् व्यवहर्तरि यथा । तस्मिन् वा व्यवहर्ता विश्वासं न यातीत्य् अर्थः । पाक्षिकोपि दोषो वर्जनीय इत्य् उपदेष्टुं नाभ्यनन्दद् इति भावः ॥२॥

क्रमसन्दर्भः  टीकायां पाक्षिक इति दोषो भवति न वेति सन्दिह्यमानदोषोऽपीत्य् अर्थः । वस्तुतस् तु उत्तरपदस्य साधकमात्रविषयत्वात् तान् अपि शिक्षयितुम् इति भावः ॥२॥

विश्वनाथः  सत्यम् उक्तम् इति क्लेशदानि न भवन्त्य् एव । तद् अपि एके सुधियः मनसो विश्वासं न सङ्गच्छन्ते, न सम्यक् प्राप्नुवन्ति । कुतः ? अनवस्थानस्य प्रतिक्षणम् एव प्राप्तनानादशाकस्येत्य् अर्थः । तेन शुद्धं भूत्वाप्य् अशुद्धं भवितुं न तस्य विलम्ब इति भावः । शठे धूर्ते किराते नीचजातौ च, धूर्तो यथा सौहार्द्यं प्रदर्श्य लुण्ठितम् एव विश्वसितारं हन्ति, तथैव मनः खलु कामक्रोधाद्यनभिभवरूपां स्वशुद्धिं प्रदर्श्य स्वनिरोधे शिथिलप्रयत्नं साधकम् एकस्मिन् दिने कामाद्यैर् एवाकस्मिकैस् तम् अधः पातयति, यथा च नीचजातिर् मुहुर् अपि धर्मम् अध्यापितोऽपि साधुतां दधानोऽपि गृहकोषादिषु विश्वस्तः सन् समये दुस्त्यजस्वीयस्वभावप्राप्तं चौर्यम् एव करोति, तथैव मनः शमदमादिभिः शोधितम् अपि चरणारविन्दमननादिषु स्थैर्यं दधानम् अपि विश्वस्तं सद् अनिरुद्ध्यमानं कस्मिंश् च लक्षणे दुर्विषयेष्व् अपि निमज्जद्विवेकज्ञानादिकम् अपहरति ॥२॥

ओ)०(ओ

॥ ५.६.३ ॥

तथा चोक्तम्
न कुर्यात् कर्हिचित् सख्यं मनसि ह्य् अनवस्थिते ।
यद्विश्रम्भाच् चिराच् चीर्णं चस्कन्द तप ऐश्वरम् ॥

श्रीधरः  यद् विश्रम्भाद् यस्य मनसो विश्वासाच् चिराच् चीर्णं बहुकालसशितं तपश् चस्कन्द सुस्राव । ऐश्वरं विष्णोर् मोहिनीरूपदर्शनेन । यद् वा, ईश्वराणां समर्थानाम् अपि सौभरिप्रभृतीनां तपः ॥३॥

क्रमसन्दर्भः  न व्याख्यातम्.

विश्वनाथः  यस्य विश्रम्भात् विश्वासात् चिराच् चीर्णं बहुकालसञ्चितं तपश् चस्कन्द सुस्राव । ऐश्वरं शान्तवं विष्णोर् मोहिनीरूपदर्शनेन । यद् वा, ईश्वराणां समर्थानाम् अपि सौभरिप्रभृतीनां तपः ॥३॥

ओ)०(ओ

॥ ५.६.४ ॥

नित्यं ददाति कामस्य च्छिद्रं तम् अनु येऽरयः ।
योगिनः कृतमैत्रस्य पत्युर् जायेव पुंश्चली ॥

श्रीधरः  तत्र हेतुः, नित्यम् इति । कृतविश्वासो यो योगी तदीयं मनः कामस्य तम् अनु येऽरयस् तेषां च छिद्रम् अवकाशं ददाति । यथा कृतविश्वासस्य पत्युः पुंश्चली जाया जाराणाम् अवकाशं दत्त्वा पतिं घातयति तथा मनोऽपि कामादिभिर् योगिनं भ्रंशयतीत्य् अर्थः ।

क्रमसन्दर्भः  न व्याख्यातम्.

विश्वनाथः  तत्र हेतुःनित्यम् इति । कृतविश्वासस्य योगिनो मनः कामस्य छिद्रम् अवकाशं ददाति, तं कामम् अनु ये अरयः क्रोधलोभादयस् तेषां च । यथा कृतविश्वासस्य पत्युः पुंश्चली जाया जाराणाम् अवकाशं दत्त्वा पतिं घातयति, तथा मनोऽपि कामादिभिर् योगिनं भ्रंशयतीत्य् अर्थः ॥४॥

ओ)०(ओ

॥ ५.६.५ ॥

कामो मन्युर् मदो लोभः शोकमोहभयादयः ।
कर्मबन्धश् च यन्मूलः स्वीकुर्यात् को नु तद् बुधः ॥

श्रीधरः  अरीन् कथयन्न् उपसंहरतिकाम इति । यन्मूलो यन्निमित्तो भवति, तन् मनः को नु बुधः स्वीकुर्यात् ? स्वाधीनम् इति मन्येत ॥५॥

क्रमसन्दर्भः  न व्याख्यातम्.

विश्वनाथः  अरीन् कथयन्न् उपसंहरतिकाम इति । यन्मन एव मूलं यस्य सः ॥५॥

ओ)०(ओ

॥ ५.६.६ ॥

अथैवम् अखिललोकपालललामोऽपि विलक्षणैर् जडवद् अवधूतवेषभाषाचरितैर् अविलक्षितभगवत्प्रभावो योगिनां साम्परायविधिम् अनुशिक्षयन् स्वकलेवरं जिहासुर् आत्मन्य् आत्मानम् असंव्यवहितम् अनर्थान्तरभावेनान्वीक्षमाण उपरतानुवृत्तिर् उपरराम ।

मध्वः  विष्णोः कलेवरत्यागो भूत्यागोऽन्यो न विद्यते ।
	कलेवरत्यागोऽन्येषां पञ्चत्वं समुदीरितम् ॥ इति कौर्मे ।

अनर्थान्तरभावेन अर्थान्तरं नास्तीति मनसा ॥६॥

श्रीधरः  प्रासङ्गिकं समाप्य प्रस्तुतम् आहअथेति । अस्विलानां लोकपालानां ललामो मण्डनभूतोऽप्य् उपरता बाधितानुवृत्तिर् यस्मात् स उपरराम देहाभिमानं जहौ । विलक्षणैर् अनेकप्रकारैर् अवधूतवेषादिभिः न विलक्षितो भगवत्प्रभावो यस्मिन् । साम्परायविधिं देहत्यागप्रकारम् । आधाराधेयभावव्यावृत्त्यर्थम् आहअनर्थान्तरभावेनाभेदेन । उपासनाव्यावृत्त्यर्थम् आहअसंव्यवहितम् ॥६॥

क्रमसन्दर्भः  अनुशिक्षयन्न् इति तत् तत् सर्वं माययानुकरणमात्रम् इति ज्ञेयम् । अत एवानुकरणेन शिक्षयन्न् इति पदार्थश् च वास्तवार्थोऽयं स्वकलेवरं स्वाधिष्ठानं प्रपञ्चम् आत्मनि निजांशिनि श्रीवासुदेवे आत्मानं तदंशं श्रीऋषभदेवाख्यम् अनुवृत्तिः प्रपञ्चानुवर्तनम् उपरराम तदभिमानं जहौ ॥६॥

विश्वनाथः  प्रासङ्गिकं समाप्य प्रस्तुतम् आहअथेति । साम्परायविधिं देहत्यागप्रकारम् इति देहत्यागानुकरणेनैव शिक्षयन्न् इत्य् अर्थः । तद्देहस्य चिन्मयत्वात् । वस्तुतस् तु आत्मनि परमात्मनि स्वस्मिन् आत्मानं श्रीऋषभदेवाख्यशरीरम् अव्यवहितं मायाव्यवधानरहितम् । अत एवानर्थान्तरभावेन अभेदेन अन्वीक्षमाणः प्रतिक्षणम् पश्यन्, उपरता अनुवृत्तिर् अवधूतत्वानुकरणं यस्य सः । उपरराम स्वावतारलीलातो विरराम, अत एव स्वकलेवरं जिहासुः स्वकलेवरप्राकट्यं त्यक्तुम् इच्छुर् इति वास्तवोऽर्थः, अत्राग्रेऽपि प्रकटोऽर्थः स्पष्ट एव ॥६॥

ओ)०(ओ

॥ ५.६.७ ॥

तस्य ह वा एवं मुक्तलिङ्गस्य भगवत ऋषभस्य योगमायावासनया देह इमां जगतीम् अभिमानाभासेन सङ्क्रममाणः कोङ्कवेङ्ककुटकान् दक्षिणकर्णाटकान् देशान् यदृच्छयोपगतः कुटकाचलोपवन आस्य कृताश्मकवल उन्माद इव मुक्तमूर्धजोऽसंवीत एव विचचार ।

मध्वः  अभिमानाभासेन अभितो ज्ञानप्रकाशेन ॥७॥

श्रीधरः  मनसा स्वयं त्यक्तेऽप्य् अभिमाने केनापि संस्कारेण देहः प्रचलति यथा कुलालचक्रं सोऽयम् अभिमानाभासस् तेन । स च जीवन् मुक्तानाम् अविद्यावासनया भवतीति ततो विशेषम् आहयोगमायावासनयेति । कोङ्कादीन् देशान्गतः सन्कयापि वासनयास्ये कृतोऽश्मकवलो येन । असंवीतो नग्नः ।

क्रमसन्दर्भः  लिङ्गम् अपि तद् एव योगमायावासनया लीलेच्छासंस्कारेण आस्ये कृताश्मकवलत्वम् अन्यत् किञ्चिद् अपि न भोक्तव्यं न वक्तव्यम् इत्य् अभिप्रायाभषेन ॥७॥

विश्वनाथः  तस्य देहान्तर्धानप्रकारम् आहतस्येति । भगवतोऽपि मुक्तलिङ्गस्य त्यक्तभगवच्चिह्नस्य मुक्तानाम् इव लिङ्गं यस्येति वा । यथा योगिनां केनापि संस्कारेण देहं प्रचलति निष्पण्णघटम् अपि कुलालचक्रम् इव सोऽयम् अभिमानाभासः स च जीवन्मुक्तानाम् अविद्याभासवासनया आवधूत्यलीलेच्छासंस्कारेण, यथातिबालको यद् यत् प्राप्नोति, अद् अपि स्वमुखे निक्षिपति, तथैव कृताश्मकवलः असंवीतो नग्नः ॥७॥

ओ)०(ओ

॥ ५.६.८ ॥

अथ समीरवेगविधूतवेणुविकर्षणजातोग्रदावानलस् तद् वनम् आलेलिहानः सह तेन ददाह.

मध्वः  ज्ञानानन्दात्मको देहो ऋषभस्य महात्मनः ।
तादृशेनैव मनसा क्रमंस् तु कूटकाचले ॥
दावाग्निम् अनुविश्याथ तत्रस्थः प्रादहज् जगत् ।
एवम् अग्नेर् अभिव्यक्तस् तस्थौ विष्णुः सनातनः ॥८॥

श्रीधरः  समीरवेगेन विधूतानां कम्पितानां वेणूनां सङ्घर्षणेन जात उग्रो दावानलः । आलेलिहानः सर्वतो ग्रसन् ॥८॥

क्रमसन्दर्भः  अथ समीरेति वास्तवार्थश् चायं तेन सहेति कर्तृसाहाय्ये तृतीया, गौणमुख्यन्यायेन कर्तर्य् एव प्राथमिकप्रवृत्तेः । ततश् च दावानलस् तद्वनवर्तितर्वादिजीवानां स्थूलं देहं ददाह । ऋषभदेवस् तु सूक्ष्मं देहम् इति तस्य सर्वमोक्षदत्त्वाद् अनुसन्धेयम्,

स यैः स्पृष्टोऽभिदृष्टो वा संविष्टोऽनुगतोऽपि वा ।
कोशलास् ते ययुः स्थानं यत्र गच्छन्ति योगिनः ॥ [भा.पु. ९.११.२२] इतिवत् ।

ततोऽनलसाधर्म्यं वर्णयित्वा तद्वद् अन्तर्धानम् एव तस्येति व्यञ्जितम् ॥८॥

विश्वनाथः  उपररामेत्य् उक्तम् । तत्र किं कुर्वन्न् उपररामेत्य् अत आहअथेति । तेन सह श्रीऋषभदेवसहित एव दावानलस् तद्वनं ददाहतद्वनवर्तितरुमृगादीनां स्थूलं देहं दावानलो ददाह । सूक्ष्मं देहस् तु श्रीऋषभ इति तद्वनवर्तिनः सर्वे तत्प्रसादान् मुक्ता बभूवुर् इत्य् अर्थः ॥८॥

ओ)०(ओ

॥ ५.६.९ ॥

यस्य किलानुचरितम् उपाकर्ण्य कोङ्कवेङ्ककुटकानां राजार्हन्नामोपशिक्ष्य कलाव् अधर्म उत्कृष्यमाणे भवितव्येन विमोहितः स्वधर्मपथम् अकुतोभयम् अपहाय कुपथपाखण्डम् असमञ्जसं निजमनीषया मन्दः सम्प्रवर्तयिष्यते.

मध्वः  ऋषभत्वेन सङ्गोप्य धर्मान् अद्यापि तत्रगः ।
आस्ते स वासुदेवात्मा वासुदेवोऽहम् इत्य् अजः ॥
सदा स्थितः स्थितिं तां तु सुश्रावाहौ दुरात्मवान् ।
पूर्वं तु पौण्ड्रको नाम वासुदेवः सुदुर्मतिः ॥
जातिस्मरो द्विधा शास्त्रं पाषण्डं निर्ममे नृपः ।
एकं तु वासुदेवाख्यं वासुदेवोऽहम् इत्य् अपि ॥
कुत्सितं वासुदेवत्वप्रतिपादकम् आत्मनः ।
लोकार्थं चापरम् अपि चकारार्हतनामकम् ॥ ॥९॥

श्रीधरः  अवधूतवेषेण ऋषभदेवस् तत्र गत इत्य् एतस्य सूचकम् आह । यस्य किलाश्रमातीतम् अनुचरितं तद्देशवासिभ्य उपाकर्ण्य अर्हन्न् इति नाम यस्य स राजा स्वयं तद् उपशिक्ष्य शिक्षित्वा कुपथश् चासौ पाषण्डश् च तं निजमनीषया सम्प्रवर्तयिष्यत इत्य् अन्वयः । तत्र हेतुःकलाव् इत्य् आदि । भवितव्येन प्राणिपूर्वसञ्चितपापफलेन ॥९॥

क्रमसन्दर्भः  तद् एवं सर्वहितम् अपि तच्चरितं वैदिकवेद्याद्यपराधसंस्कारवतां त्व् अन्यथैव भातम् इत्य् आहयस्येत्य् आदिना ॥९॥

विश्वनाथः  अस्यावतारस्य लीलाश्रवणकीर्तनादिभिर् एव कलिकालवर्तिनः पराग्दर्शिनो जीवाः कृतार्था भवन्ति, न त्व् आचरितस्यानुष्ठानेन । कलौ प्रायः प्रत्यग्दर्शनासम्भवात् श्रद्धयापि तदीयकेवलबाह्याचरणमात्रनिष्ठा भ्रष्टा एव भवन्तीत्य् आहयस्येति । अर्हन्नामा कलौ जनिष्यमाणो लोकशास्त्रद्वारा ऋषभदेवोत्कर्षं श्रुत्वा तादृशाचरणेन वयम् अपि तथा भवामेति मत्वा तदीयचेष्टाम् उपशिक्ष्य आधिक्येन शिक्षित्वा, भवितव्येन तादृशदुरदृष्टेन यद् अवश्यभवितव्यं तेन हेतुना ॥९॥

ओ)०(ओ

॥ ५.६.१० ॥

येन ह वाव कलौ मनुजापसदा देवमायामोहिताः स्वविधिनियोगशौचचारित्रविहीना देवहेलनान्य् अपव्रतानि निजनिजेच्छया गृह्णाना अस्नानानाचमनाशौचकेशोल्लुञ्चनादीनि कलिनाधर्मबहुलेनोपहतधियो ब्रह्मब्राह्मणयज्ञपुरुषलोकविदूषकाः प्रायेण भविष्यन्ति.

मध्वः  तत्प्रशिष्या क्रमुर् नाम न जानंस् तन्मतं परम् ।
	वासुदेवात्मतां सर्वजीवानाम् अवदत् कुधीः ॥
कणवाख्यं शास्त्रम् अकरोद् अभेदप्रतिपादकम् ।
कुशास्त्रं सर्ववेदानां विरुद्धं तामसालयम् ॥
तद् दृष्ट्वाद्यापि वर्तन्ते वर्तिष्यन्ति तथा कलौ ।
अशौचा अव्रताचारा वासुदेवोऽहम् इत्य् अपि ॥ इति ब्राह्मे ॥१०॥

श्रीधरः  येन प्रवर्तकेन मनुजेष्व् अपसदा निकृष्टाः स्वविधिना नियोगो यस्मिन् शौचचारित्रे तद् विहीना देवावज्ञारूपाण्य् अस्नानादीनि कुव्रतानि गृह्णाना वेदादीनां विदूषका भविष्यन्ति ॥१०॥

क्रमसन्दर्भः  न व्याख्यातम्.

विश्वनाथः  स्वविधिना नियोगो यत्र तादृशेन शौचचारित्र्येण विहीनाः ॥१०॥

ओ)०(ओ

॥ ५.६.११ ॥

ते च ह्य् अर्वाक्तनया निजलोकयात्रयान्धपरम्परयाश्वस्तास् तमस्य् अन्धे स्वयम् एव प्रपतिष्यन्ति.

श्रीधरः  तत् फलं चान्धं तमः प्राप्स्यन्तीत्य् आहते चेति । अर्वाक्तनया अवेदमूलया । निजलोकयात्रया स्वेच्छाकृतप्रवृत्त्या आश्वस्ताः कृतविश्वासाः ॥११॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.६.१२ ॥

अयम् अवतारो रजसोपप्लुतकैवल्योपशिक्षणार्थः.

श्रीधरः  ननु तर्ह्य् अनर्थकारी किम् अर्थोऽयम् ऋषभावतारस् तत्राहअयम् इति । रजोव्याप्तानां जनानां मोक्षमार्गोपशिक्षणार्थः । तस्य कैवल्योपशिक्षणस्यानुरूपान् ।

क्रमसन्दर्भः  अन्येषां तु रजसोपरक्तानाम् अपि तद्दाहचरणारविन्देनान्वयव्यतिरेकाभ्याम् हितायैव जायते तद् इत्य् आहअयम् इति ॥१२॥

विश्वनाथः  तेन ऋषभदेवो यदैवाविर्बभूव तात्कालिकैर् ज्ञानिजनैर् एव तच्चरितम् अनुवर्तितव्यम् इत्य् आहअयम् इति । रजसा रजोगुणेन उपप्लुतं कालेन विनष्टीभूतं यत् कैवल्यं ज्ञानयोगस् तस्योपशिक्षणार्थः । तेन सत्यादियुगत्रये तद् वर्तितव्यं, कलौ तत्कथा श्रोतव्येति व्यवस्थितिः ॥१२॥

ओ)०(ओ

॥ ५.६.१३ ॥

तस्यानुगुणान् श्लोकान् गायन्ति

अहो भुवः सप्तसमुद्रवत्या
द्वीपेषु वर्षेष्व् अधिपुण्यम् एतत् ।
गायन्ति यत्रत्यजना मुरारेः
कर्माणि भद्राण्य् अवतारवन्ति ॥

मध्वः  विशेषाद् भारते पुण्यं चरेयुः पापम् अन्यथा ।
	तथैव भगवद्भक्तिं पृथिव्यां नान्यवर्षगाः ॥ इति ब्रह्माण्डे ॥१३॥

श्रीधरः  अधि अधिकं पुण्यं यस्मिन् । एतद् भारतं वर्षम् । ऋषभाद्यवतारयुक्तानि कर्माणि ॥१३॥

चैतन्यमतमञ्जुषा  ऋषभावतारेण केवलेन भारतवर्षम् अधिपुण्यम् अधिकपुण्यम्, यतो मुरारेः श्रीकृष्णस्य भद्राणि कर्माणि व्रजविलासदीन्य् अवतारवन्ति देवकीजन्मवादादिद्वारकाविलासपर्यन्तावतारप्रयोजनसहितानि गायन्ति गास्यन्तीत्य् अर्थः । भविष्यति वर्तमाना । अथवा लीलानां नित्यत्वात् सर्वदा वर्तमानता ॥१३॥

क्रमसन्दर्भः  न व्याख्यातम्.

विश्वनाथः  वर्षेषु मध्ये एतद् भारतं वर्षम् अधिपुण्यम् अधिकपुण्यप्रदम् । कुतः ? गायन्तीत्यादि ॥१३॥

ओ)०(ओ

॥ ५.६.१४ ॥

अहो नु वंशो यशसावदातः
प्रैयव्रतो यत्र पुमान् पुराणः ।
कृतावतारः पुरुषः स आद्यश्
चचार धर्मं यद् अकर्महेतुम् ॥

श्रीधरः  प्रियव्रतस्य वंशः । अवदातः शुद्धः । यत्र वंशे । यद् यस्मात् । अकर्म मोक्षस् तस्य हेतुं धर्मं चचार ॥१४॥

चैतन्यमतमञ्जुषा  गास्यन्तीत्य् अत्र किं प्रमाणम् ? नैवम्, यत ऋषभावतारम् एव गायन्ति, तानि यद् धास्यन्ति, तत्र का कथा ? इति । ऋषभगानं दर्शयतिअहो नु वंश इत्यादि द्वाभ्याम् ॥१४॥

क्रमसन्दर्भः  अहो इति । स्वतः पुराणः पुमान् एव यत्र कृतावतारेऽपि नान्यथात्वं प्राप्तः किन्तु स आद्यः पुरुष एव सन् यत्राकर्महेतुं कर्माभावकारणं धर्मं [नैष्कर्म्यम्] चचारेत्य् अर्थः । यद्यप्य् एवं ज्ञानपर्यवसानं तच्चरितं तथापि तत्पराणां भक्तय एव पर्यवस्यति । तथा स्वभावत्वाद् इत्य् आह ॥१४॥

विश्वनाथः  वंशेष्व् अपि मध्ये प्रियव्रतवंशो धन्य इत्य् आहअहो इति ॥१४॥

ओ)०(ओ

॥ ५.६.१५ ॥

को न्व् अस्य काष्ठाम् अपरोऽनुगच्छेन्
मनोरथेनाप्य् अभवस्य योगी ।
यो योगमायाः स्पृहयत्य् उदस्ता
ह्य् असत्तया येन कृतप्रयत्नाः ॥

मध्वः योगमायां योगमाया फलं बाह्यं
	नित्योदस्तायोगशक्तिर् अपेक्ष्यं फलं यतः ।
नित्यस्वरूपभूता हि बहिःफलविवर्जनात् ।
अकर्मेत्य् उच्यते यद्वन् मोक्षः फलविवर्जनात् ॥ इति पाद्मे ॥१५॥

श्रीधरः  अपरः को योगी अस्य काष्ठां दिशम् अप्य् अनुगच्छेत् । यो योगी येन ऋषभेणासत्तयावस्तुत्वेनोदस्ता निरस्ता योगमायाः सिद्धीर् वाञ्छति । कथं भूताः । कृतः रयत्नो यासु । तद् अर्थं प्रयत्नं च करोतीत्य् अर्थः । यद् वा, कथम्भूताः ? उदस्ताः कृतप्रयत्नाः सेवितुम् उद्यता अपीत्य् अर्थः ॥१५॥

क्रमसन्दर्भः  न व्याख्यातम्.

विश्वनाथः  योगिष्व् अपि मध्ये ऋषभदेवस्य धन्य इत्य् आहको न्व् अपरो योगी अस्य काष्ठां दिशम् अप्य् अनुगच्छेत् मनोरथेनापि किम् उत । कर्मणा अस्य कीदृशस्य ? अभवस्य नास्ति भवो यस्मात् तस्य । यो योगी येन ऋषभेन असत्तया अभद्रत्वेन उदस्तास् त्यक्ताः । योगमायाः योगाज् जाताः मायाः सिद्धीर् वाञ्छति । कीदृशीः ? कुतः प्रयत्नो यासु तदर्थं प्रयत्नांश् च करोतीत्य् अर्थः । यद् वा, ऋषभदेवोऽस्मान् स्वीकरोत्व् इति कृतः प्रयत्नो याभिस् ताः ॥१५॥

ओ)०(ओ

॥ ५.६.१६ ॥

इति ह स्म सकलवेदलोकदेवब्राह्मणगवां परमगुरोर् भगवत ऋषभाख्यस्य विशुद्धाचरितम् ईरितं पुंसां समस्तदुश्चरिताभिहरणं परममहामङ्गलायनम् इदम् अनुश्रद्धयोपचितयानुशृणोत्य् आश्रावयति वावहितो भगवति तस्मिन् वासुदेव एकान्ततो भक्तिर् अनयोर् अपि समनुवर्तते.

श्रीधरः  विशुद्धाचरितं यद् ईरितं कथितं तत् समस्तं दुश्चरितम् अभितो हरतीति तथा । परममहामङ्गलानाम् अयनं च । अवहितः सन् । अनयोर् अपि श्रोतृश्रावयित्रोर् अविशेषेण भक्तिः सम्यग् अनुवृत्ता भवतीत्य् अर्थः ॥१६॥

चैतन्यमतमञ्जुषा  ऋषभदेवचरितचरणारविन्दफलम् आहैति ह स्मेत्यादि । भगवति तस्मिन् वासुदेवे एकान्तभक्तिर् इति ॥१६॥

क्रमसन्दर्भः  [तस्य श्रीऋषभदेवस्य] तथास्वभावत्वाद् इत्य् आहैति ह स्मेति ॥१६॥

विश्वनाथः  किं च, सत्यादियुगवर्तिभ्यो योगिभ्यस् तच्छिक्षितयोगानुष्ठातृभ्योऽपि सकाशात् कलिल्युगवर्तिनो जनास् तल्लीलाचरणारविन्द्कृतवन्तोऽधिकफलभाजो भवन्तीत्य् आहैति ह स्मेति । परमगुरोर् हितकारिणः विशुद्धम् आचरितं च ईरितं, नायं देहो देहभाजां [भा.पु. ५.५.१] इत्याद्युपदेशवाक्यं च । आश्रावयति कीर्तयति च, अनयोर् अपि श्रोतृवक्त्रोर् अपिकारात् स्मर्तुर् अनुमोदयितुश् च ॥१६॥

ओ)०(ओ

॥ ५.६.१७ ॥

यस्याम् एव कवय आत्मानम् अविरतं विविधवृजिनसंसारपरितापोपतप्यमानम् अनुसवनं स्नापयन्तस् तयैव परया निर्वृत्या ह्य् अपवर्गम् आत्यन्तिकं परमपुरुषार्थम् अपि स्वयम् आसादितं नो एवाद्रियन्ते भगवदीयत्वेनैव परिसमाप्तसर्वार्थाः.

मध्वः  नाद्रियन्ते तु ये मोक्षं पूर्वं तेषां परं सुखम् ।
	स्वयोग्यं व्यज्यते मुक्तौ तच् चोक्तं तारतम्ययुक् ॥ इति व्योमसंहितायाम् ॥१७॥

श्रीधरः  भक्तेः परमपुरुषार्थत्वम् आह । यस्यां भक्ताव् एव, न तु योगादिषु । अनुसवनम् अविरतम् आत्मानं स्नापयन्तः । स्वयम् आसादितम् अप्रार्थितं भगवता स्वयम् एव दीयमानम् अपि । अनादरे हेतुःभगवद् ईयत्वेनैव परितः सम्यक् प्राप्ताः सर्वे पुरुषार्था यैस् ते ॥१७॥

चैतन्यमतमञ्जुषा  एकान्तभक्तेर् मोक्षाद् अप्य् अधिकप्राधान्यम् आहयस्याम् इति । यस्यां भक्तौ पण्डिता आत्मानं संसारतापतप्यमानं तयैव परया निर्वृत्या

सनातनगोस्वामी  भगवति तस्मिन् वासुदेवे एकान्ततो भक्तिर् अनयोर् अपि समनुवर्तत इति पूर्वगद्याद् भक्तिर् अनुवर्तत एव । अतो यस्यां भक्ताव् एव, न तु योगादिषु अनुसवनम् अविरतं चात्मानं स्नापयन्त इति परमानन्दरसमयत्वं सूचितम् । आत्यन्तिकं परमपुरुषार्थम् अपि । यद् वा, आत्यन्तिकं सायुज्यरूपम् अपि । अतः परमपुरुषार्थम् अप्य् अपवर्गं मोक्षम् । यद् वा, अपवर्गं मोक्षम् आत्यन्तिकं परमपुरुषार्थं श्रीवैकुण्ठलोकम् अपि । एवं सतीदं गद्यम् अग्रे स्वतः परमपुरुषार्थतायां द्रष्टव्यम् । एवम् अन्यद् अपि ज्ञेयम् । स्वयम् आसादितम् आत्मनैव प्राप्तम् । यद् वा, भगवता स्वयम् एव दीयमानम् अपि । अनादरे हेतुःभगवदीयत्वेनैव परितः समाप्ताः सम्यक् प्राप्ताः सर्वे पुरुषार्था यैः ॥१७॥ (ह.भ.वि. ११.५७७)

क्रमसन्दर्भः  यस्यां पूर्वगद्योक्तलक्षणायां भक्तौ । निवृत्या तत्स्वरूपया स्वतः पुरुषार्थत्वात् । मुक्त्यादिसम्पदां भक्तिसम्पदअनुचरीत्वात् परिसमाप्तसर्वार्थत्वम् । यथोक्तं श्रीनारदपञ्चरात्रे

हरिभक्तिमहादेव्याः सर्वा मुक्त्यादिसिद्धयः ।
भुक्तयश् चाद्भुतास् तस्याश् चेटिकावद् अनुव्रताः ॥ इति ।

अत एवानादरोऽपि । यथोक्तं श्रीवृत्रं प्रति महेन्द्रेणयस्य भक्तिर् भगवति [भा.पु. ६.१२.२२] इत्य् आदौ ॥१७॥ [प्रीतिसन्दर्भ १९]

विश्वनाथः  भक्तेः परमपुरुषार्थशिरोमणित्वम् आहयस्यां भक्ताव् एव सुधासरिति आत्मानं स्नापयन्तः स्वयम् आसादितम् अप्रार्थैतम् अपि भगवता स्वयम् एव दीयमानम् अपि । अनादरे हेतुःभगवदीयत्वेनैव परितः सम्यक् प्राप्ताः सर्वेऽर्थाः यैर् न तु भगवत्त्वेनेत्य् अर्थः ॥१७॥

ओ)०(ओ

॥ ५.६.१८ ॥

राजन् पतिर् गुरुर् अलं भवतां यदूनां
दैवं प्रियः कुलपतिः क्व च किङ्करो वः ।
अस्त्व् एवम् अङ्ग भगवान् भजतां मुकुन्दो
मुक्तिं ददाति कर्हिचित् स्म न भक्तियोगम् ॥

मध्वः  ब्रह्मणोऽन्यस्य नो पूर्णां दद्याद् भक्तिं जनार्दनः ।
मुक्तिं ददाति सर्वेषां मुक्तानां कोऽह्यधीशतः ॥ इति ब्रह्मतर्के ॥१८॥

श्रीधरः  ननु भगवतोऽतिसुलभत्वदर्शनान् मोक्षस्य चातिदुर्लभत्वाद् इयम् अतिस्तुतिर् एवेत्य् आशङ्क्याहहे राजन्, भवतां पाण्डवानां यदूनां च पतिः पालकः । गुरुर् उपदेष्टा । दैवम् उपास्यः । प्रियः सुहृत् । कुलस्य पतिर् नियन्ता । किं बहुना ? क्व च कदाचिद् दौत्यादिषु वः पाण्डवानां किङ्करोऽप्य् आज्ञानुवर्ती । अस्तु नामैवं तथाप्य् अन्येषां नित्यं भजताम् अपि मुक्तिं ददाति, न तु कदाचिद् अपि सप्रेमभक्तियोगम् ॥१८॥

चैतन्यमतमञ्जुषा  परिसमाप्तिसर्वार्थत्वं दर्शयतिराजन्न् इत्यादि । भगवतस् तु भक्तवात्सल्यम् एव परमो विनोदः । तेन भवतां पाण्डवानां यदूनां च क्वचित् पतिः पालकः, क्वचिद् गुरुर् उपदेष्टा, क्वचिद् दैवम् आराध्यः, क्वचित् प्रियः सखा, क्वचित् कुलपतिः कुलदेवः । किं बहुना ? यो युष्माकं पाण्डवानां क्वचित् किङ्करः, सारथिर् दूतश् च । सर्वम् इदं तस्य विनोद एव । एष च सत्सु भक्तेषु भवति । भक्तेभ्यो यदि कैवल्यम् एव देयं, तदा भक्तनाशे क्व तादृग् एव विनोदो भवितेति मुकुन्दो मोक्षप्रदोऽपि भजतां कर्हिचित् कदाचिद् अपि मुक्तिं न ददाति, तर्हि किं ददाति ? तत्राहभक्तियोगं भक्तौ योगो यस्य स भक्तियोगः प्रेमा तम् ।

यद् वा, स्वयम् आसादितम् अपि [भा.पु. ५.६.१७] इति पूर्वोक्तम् । अयम् आसादितत्वं दर्शयतिमुक्तिं ददाति, न भक्तियोगं, यतो भक्तौ सत्यां स्वस्य वश्यता भवति । भजतां मुक्तिं ददाति, ते तु नैवाद्रीयते२ इति पूर्वेणैव सम्बन्धः । अन्तरङ्गेभ्यो युष्मद्विधेभ्यस् तद्भक्तियोगम् एव ददाति, येषां वशो भवन् प्रीणातीत्य् अर्थः ॥१८॥

सनातनः  अधुना श्रीभगवतोऽप्य् अदेयत्वेन दौर्लभ्यविशेषं लिखतिराजन्न् इति । अङ्ग हे राजन् ! भवतां पाण्डवानां यदूनां च पतिः पालकः । गुरुर् उपदेष्टा । दैवम् उपास्यः । प्रियः सुहृत् । कुलपतिर् नियन्ता । किं बहुना ? क्व च कदाचिद् वः पाण्डवानां किङ्करोऽप्य् आज्ञानुवर्ती । अस्तु नामैवं, तथाप्य् अन्येषां नित्यं भजताम् अपि मुक्तिं ददाति, न तु कदाचिद् अपि सप्रेमभक्तियोगम् ।

यद् वा, भजतां यज्ञादिना सेवमानानाम् । यद् वा, स्वधर्माचरणादिना भगवदाज्ञाप्रतिपालनरूपां भक्तिं कुर्वताम् अपि श्रवणादिभक्तियोगं न ददाति । एवं भगवत्प्रसादैकलभ्यता, अन्यथा च परमदौर्लभ्यम् इति दर्शितम् । एवं च श्रवणादिकम् अपि यो न ददाति, स वो वश्य इति पाण्डवानां माहात्म्यं च सिद्धम् इति दिक् ॥१८॥

क्रमसन्दर्भः  तच् छ्रुत्वा तस्यै स्पृहयन्तं राजानं, “भवतां तु सा परमश्लाघ्या” इति वदन् तम् एवाभिमानममताभ्यां प्रीतेर् अतिशयं दर्शयतिराजन्न् इति । यस्याम् एव कवयः [भा.पु. ५.६.१७] इत्य् आदि प्राक्तनगद्ये मुक्त्यधिकतया सामान्या प्रीतिलक्षणभक्तिर् उक्ता । अत्र तु हे राजन् भवतां यदूनाम् अपि पत्यादिरूपो भगवान् । एवं नाम दूरेऽस्तु श्रीभगवतस् तादृशत्वप्रापकस्य प्रेमविशेषस्यास्य वार्ता सर्वेषाम् अपि दूरे स्थितेत्य् अर्थः । यतोऽन्येषां नित्यं भजताम् अपि मुकुन्दोऽसौ मुक्तिम् एव ददाति, न तु भक्तियोगं पूर्वोक्तमहिमप्रीतिसामान्यम् अपीति पतित्वादिभावमय्यां परमवैशिष्ट्यम् उक्तम् । अतस् तेष्व् एव यत् किञ्चिद् रूपत्वम् अपि श्रीब्रह्मणा प्रार्थितं तद् अस्तु मे नाथ स भूरिभागः [भा.पु. १०.१४.३०] इत्य् आदिना ।

भक्तियोगम् अत्र प्रेमाणम् । कर्हिचिद् इति तद् एतत् फलेच्छुत्वाभावे वासनान्तरसद्भावे च सतीत्य् अर्थः । यद् वा, यत् तु एतत्पद्योक्त्या भक्त्यापि भक्तियोगाख्यतद्रतिर् न प्राप्यत इति शङ्क्यते, तत् खल्व् अविवेकाद् एव । कर्हिचिद् इति तद्रतिपुरुषार्थतायां शैथिल्ये सत्य् एवेत्य् अर्थलाभात् । कर्हिचिद् अपीत्य् अनुक्तत्वात्, असाकल्ये तु चिच्चनौ इत्य् अमरकोषाच् च । तथापि यदि तु [साधनभक्तेः] चिरम् आवृत्तिः स्यात् तदैव हि रतिम् अपि ददाति । सत्यं [भा.पु. ५.१९.२७] इत्यादेर् इति च कर्हिचित्पदेन गम्यते ॥१८॥

विश्वनाथः  धन्योऽयं प्रियव्रतवंशो यत्र भगवान् ऋषभदेवोऽवतीर्णः । उत्तानपादवंशोऽपि धन्यः, यत्र पृथुः । रघुवंशोऽपि धन्यो यत्र रामः । यदुवंशपुरुवंशयोर् ऐककालिकयोर् अपि मध्ये यदुवंश एव सुभगः, यत्र कृष्णः । अस्मदीयः पुरुवंशस् तु सर्वतोऽतिदुर्भगो यत्र भगवान् नावततार इति मनोऽनुलापेन विषीदन्तं राजानं सर्वज्ञतयैव ज्ञात्वा मोक्षाद् भक्तेर् उत्कर्षेण प्रतिपादितेनैव तम् आनन्दयतिहे राजन् ! भवतां पाण्डवानां यदूनां च पतिः पालकः । गुरुर् उपदेष्टा । दैवम् उपास्यः । प्रियः प्रीतिकृत् । कुलपतिर् नियन्तेति । यदुष्व् अवतरतोऽपि कृष्णस्य तेषु भवत्सु च तुल्य एव व्यवहारो दृष्टः । किं च, क्व च कदाचित् वः पाण्डवानां दूत्यादिषु किङ्करो, न च तथा यदूनाम् इति यदुभ्योऽपि प्रेमवत्त्वेन भवताम् आधिक्यम् एवेति भावः । भवद्भ्यो ह्य् अभजद्भ्योऽपि परमप्रेमाधिक्यदानस्य वार्ता कियती वक्तव्या ? सा सर्वोपरि विराजिता । अन्येभ्यो भजद्भोऽपि भक्तियोगं भावभक्तिम् अपि प्रायो न ददाति । किं तु ततोऽप्य् अतिनिकृष्टां मुक्तिम् एवेत्य् आहअस्त्व् एवेति । भजतां भजद्भ्यः । अत्र कर्हिचिद् अपीत्य् अनुक्तेर् मुक्तिम् अनिच्छद्भ्यः शुद्धभक्तेभ्यस् तु भक्तिम् एव ददातीत्य् अर्थो लभ्यते ॥१८॥

ओ)०(ओ

॥ ५.६.१९ ॥

नित्यानुभूतनिजलाभनिवृत्ततृष्णः
श्रेयस्य् अतद्रचनया चिरसुप्तबुद्धेः ।
लोकस्य यः करुणयाभयम् आत्मलोकम्
आख्यान् नमो भगवते ऋषभाय तस्मै ॥

श्रीधरः  वर्णितम् ऋषभावतारं नमस्करोति । नित्यम् अनुभूतं यन् निजं रूपं स एव लाभस् तेन निवृत्ता तृष्णा यस्य सः । अतद्रचनया देहाद्यर्थमनोरथेन श्रेयसि विषये चिरं सुप्ता बुद्धिर् यस्य तस्य जनस्य करुणया निर्भयम् आत्मस्वरूपं य आख्यातवांस् तस्मै नमः ॥१९॥

क्रमसन्दर्भः  न व्याख्यातम्.

विश्वनाथः  उपाख्यानं समाप्य प्रणमतिनित्यम् एव अनुभूतो यो निजः स्वरूपानन्दस् तल्लाभेनैव विगततृष्णः । अतद्रचनया देहाद्यर्थचेष्टया श्रेयसि विषये चिरं सुप्ता बुद्धिर् यस्य तस्य जनस्य अभयं निर्भयकारणं श्रीवैकुण्ठं प्राप्यं करुणयोपदिष्टेन भक्तियोगेन य आख्यातवांस् तस्मै नमः ॥

इति सारार्थदर्शिन्यां हर्षिण्यां भक्तचेतसाम् ।
पञ्चमे षष्ठोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ऋषभदेवानुचरितो नाम
षष्ठोऽध्यायः ।
॥६॥

ओ)०(ओ

(५.७)
अथ सप्तमोऽध्यायः
ऋषभानुचरिते

॥ ५.७.१ ॥

भरतस् तु महाभागवतो यदा भगवतावनितलपरिपालनाय सञ्चिन्तितस् तदनुशासनपरः पञ्चजनीं विश्वरूपदुहितरम् उपयेमे.

श्रीधरः
अध्यायानां त्रयेणैवम् ऋषभाख्यानम् ईरितम् ।
अष्टभिर् भरताख्यानम् अतः प्रस्तूयतेऽमृतम् ॥
सप्तमे भरतो राज्ये चिरं यज्ञैर् हरिं यजन् ।
आरब्धकर्मनिर्वाणे हरिक्षेत्रेऽभजद् धरिम् ॥

सञ्चिन्तितः सङ्कल्पेनैव राज्यादौ नियुक्तः ॥१॥

क्रमसन्दर्भः  नाभेर् एवाजनाभ इति सञ्ज्ञा भारतम् इत्य् अजनाभाख्यम् अपीदं वर्षं लोकैस् तस्मिन्न् अनुरागवैशिष्ट्येन ख्यापितम् इति ज्ञेयम् ॥१॥

विश्वनाथः  
सप्तमे भवने यज्ञैः पत्रपुष्पादिभिर् भवने ।
भरतो भक्तिभरतो हरिम् ईजे दृढव्रतः ॥

ऋषभदेवो भगवान् भरतस् तु भागवते इति तुशब्दार्थः ॥१॥

ओ)०(ओ

॥ ५.७.२ ॥

तस्याम् उ ह वा आत्मजान् कार्त्स्न्येनानुरूपान् आत्मनः पञ्च जनयाम् आस भूतादिर् इव भूतसूक्ष्माणि सुमतिं राष्ट्रभृतं सुदर्शनम् आवरणं धूम्रकेतुम् इति.

श्रीधरः  आत्मनोऽनुरूपान् । भूतादिर् अहङ्कार इव भूतसूक्ष्माणीति सन्ततिवृद्धौ दृष्टान्तः ॥२॥

क्रमसन्दर्भः  न व्याख्यातम्.

विश्वनाथः  भूतादिर् अहङ्कारः ॥२॥

ओ)०(ओ

॥ ५.७.३ ॥

अजनाभं नामैतद् वर्षं भारतम् इति यत आरभ्य व्यपदिशन्ति.

श्रीधरः  भारतम् इति स्वनाम्ना ख्यापकत्वेन धर्माद्यतिशयः सूचितः ॥३॥

क्रमसन्दर्भः  न व्याख्यातम्.

विश्वनाथः  अजनाभम् इति । नाभेर् ऋषभदेवस्याजस्य चैतद् वर्षस्वामित्वाद् इत्य् अर्थः । नाभिश् चाजश् चेत्य् अजनाभी अभ्यर्हितत्वाद् अज इति पदस्य पूर्वनिपातः, तरोर् इदम् अजनाभं सञ्ज्ञापूर्वकविधित्वाद् वृद्ध्यभावः । भारतम् इति भरतस्वामिकत्वात् ॥३॥

ओ)०(ओ

॥ ५.७.४ ॥

स बहुविन् महीपतिः पितृपितामहवद् उरुवत्सलतया स्वे स्वे कर्मणि वर्तमानाः प्रजाः स्वधर्मम् अनुवर्तमानः पर्यपालयत्.

श्रीधरः  बहुवित् सर्वज्ञः ॥४॥

क्रमसन्दर्भः, विश्वनाथः  न व्याख्यातम्.

 ओ)०(ओ

॥ ५.७.५ ॥

ईजे च भगवन्तं यज्ञक्रतुरूपं क्रतुभिर् उच्चावचैः श्रद्धयाहृताग्निहोत्रदर्शपूर्णमासचातुर्मास्यपशुसोमानां प्रकृतिविकृतिभिर् अनुसवनं चातुर्होत्रविधिना.

श्रीधरः  यज्ञा अयूपाः क्रतवः सयूपास् तद् रूपम् । उच्चावचैर् महद्भिर् अल्पैश् च क्रतुभिः कर्मभिः श्रद्धया ईजे च । तान् एवाह । आहृताः स्वाधिकारेणात्मसात्कृता येऽग्निहोत्रादयस् तेषां प्रकृतिविकृतिभिः । अग्निहोत्रादयो द्विविधाः । सकलाङ्गयुक्ताः प्रकृतयः विकलाङ्गा विकृतय इति । तैर् विविधैर् अपीष्टवान् इत्य् अर्थः । अनुसवनम् इत्य् अन्तं वा चातुर्होत्रविधिनेत्य् अन्तं वा गद्यम् ॥५॥

क्रमसन्दर्भः  न व्याख्यातम्.

विश्वनाथः  यज्ञा अयूपाः क्रतवः सयूपास् तद्रूपम् । उच्चावचैर् महद्भिर् अल्पैश् च क्रतुभिः । कीदृशैः ? कर्मिजनानां श्रद्धया आहृता स्वाधिकारेणात्मसात्कृता येऽग्निहोत्रादयो द्विविधाः । तेषां प्रकृतिविकृतिभिः । अग्निहोत्रादयः सकलाङ्गयुक्ताः प्रकृतयः, विकलाङ्गा विकृतय इति तैर् द्विविधैर् अपीष्टवान् इत्य् अर्थः ॥५॥

ओ)०(ओ

॥ ५.७.६ ॥

सम्प्रचरत्सु नानायागेषु विरचिताङ्गक्रियेष्व् अपूर्वं यत् तत् क्रियाफलं धर्माख्यं परे ब्रह्मणि यज्ञपुरुषे सर्वदेवतालिङ्गानां मन्त्राणाम् अर्थनियामकतया साक्षात्कर्तरि परदेवतायां भगवति वासुदेव एव भावयमान आत्मनैपुण्यमृदितकषायो हविःष्व् अध्वर्युभिर् गृह्यमाणेषु स यजमानो यज्ञभाजो देवांस् तान् पुरुषावयवेष्व् अभ्यध्यायत्.

श्रीधरः  किं च सम्प्रचरत्सु प्रवर्तमानेषु नानायागेषु विरचितानुष्ठिताङ्गक्रिया येषां तेषु यद् अपूर्वं तद् वासुदेव एव भावयमानश् चिन्तयन् स यजमानो यज्ञभाजो ये देवाः सूर्वादयस् तान् पुरुषस्य वासुदेवस्यावयवेषु चक्षुर्आदिष्व् अभ्यध्यायत, न तु प्र्ठक्त्वेनेत्य् अन्वयः । अपूर्वे पक्षद्वयं मीमांसकानाम् । तदानीम् एव सूक्ष्मत्वेनोत्पन्नं फलम् एवापूर्वं कालान्तरफलोत्पादिका कर्मशक्तिर् वेति । तद् उक्तं

यागाद् एवं फलं तद् धि शक्तिद्वारेण सिध्यते ।
सूक्ष्मं शक्त्यात्मकं वापि फलम् एवोपजायते ॥ इति ।

तद् एवाहक्रियाफलं धर्माख्यम् इति च । ननु, यद्य् अङ्गं देवताः कर्मप्रधानम् इति मतं तर्हि कर्तृनिष्ठम् अपूर्वं स्यात् । तद् उक्तम्

कर्मभ्यः प्राग् अयोग्यस्य कर्मणः पुरुषस्य वा ।
योग्यता शास्त्रगम्या या परा सापूर्वम् इष्यते ॥ इति ।

अथ देवताप्रधानं कर्म तु देवताराधनार्थं तदा देवताप्रसादरूपत्वाद् अपूर्वस्य देवताश्रयत्वम् एव युक्तम् । प्रोक्षणाद्यपूर्वस्येव व्रीह्याद्याश्रयत्वम् । कुतो वा वासुदेवाश्रयम् अपूर्वं भावयति । उच्यतेयदि कर्तृनिष्ठम् अपूर्वं तर्हि वासुदेवस्यान्तर्यामिणः प्रवर्तकत्वेन मुख्यकर्तृत्वात् तदाश्रयम् एवापूर्वं, न तु तत्प्रयोज्ययजमानाश्रयम् । शास्त्रफलं प्रयोक्तरीति न्यायात् । अन्यथा ऋत्विजाम् अप्य् अपूर्वाश्रयत्वप्रसङ्गात् । तद् एवाहसाक्षात् कर्तरीति । देवताश्रयत्वेऽपि वासुदेवाश्रयत्वम् एवेत्य् आहपरदेवतायाम् इति । परदेवतात्वे हेतुःसर्वदेवतालिङ्गानां तत्तद्देवताप्रकाशकानां मन्त्राणां येऽर्था इन्द्रादिदेवतास् तेषां नियामकतया तस्यैव प्रसादनीयत्वात् फलदातृत्वाच् च युक्तम् एवापूर्वाश्रयत्वम् इत्य् अर्थः । एवं भावनम् एवात्मनो नैपुण्यं कौशलं तेन मृदिताः क्षीणाः कषाया रागादयो यस्य । अध्वर्युभिर् इति बहुवचनं नानाकर्माभिप्रायेण ॥६॥

क्रमसन्दर्भः  किं च कर्मफलं वस्तुतो भगवदाश्रयम् एव । तत् तु दुर्बुद्धेर् आत्मसात्कुर्वतो युक्त्यवतुछफलप्राप्तिः संसारश् च । सुधियस् तु तत्साक्षात्कुर्वतस् तद्वैपरीत्यम् इत्य् आह गद्याभ्याम्सम्प्रचरत्सु नानायागेष्व् इति ।

टीका चसम्प्रचरत्सु प्रवर्तमानेषु विरचिता अनुष्ठिता अङ्गक्रिया येषां तेषु यद् अपूर्वं तद् वासुदेव एव भावयमानश् चिन्तयन् स यजमानो यज्ञभागभाजो ये देवास् तान् पुरुषस्य वासुदेवस्य आवयवेषु चक्सुर्आदिषु अभ्यध्यायत्, न तु तत्पृथक्त्वेनेत्य् अन्वयः ।

अपूर्वे पक्षद्वयं मीमांसकानाम् । तदानीम् एव सूक्ष्मत्वेनोत्पन्नं फलम् एवापूर्वं कालान्तरफलोत्पादिका कर्मशक्तिर् वेति । तद् उक्तम्

यागाद् एव फलं तद् धि शक्तिद्वारेण सिध्यति ।
सूक्ष्मशक्त्यात्मकं वापि फलम् एवोपजायते ॥ इति ।

तद् एतद् आह क्रियाफलं धर्माख्यम् [भा.पु. ५.७.६] इति च ।

ननु यद्य् अङ्गं देवता कर्म प्रधानम् इति मतं तर्हि कर्तृनिष्ठम् अपूर्वं स्यात् । तद् उक्तम्

कर्मभ्यः प्राग् अयोग्यस्य कर्मणः पुरुषस्य वा ।
योग्यता शास्त्रगम्या या परा सापूर्वम् इष्यते ॥ इति ।

अथ देवता प्रधानं कर्म तु देवताराधनार्थं, तदा देवताप्रसाद्रूपत्वाद् अपूर्वस्य देवताश्रत्वम् एव युक्तं प्रोक्षणाद्यपूर्वस्येव व्रीह्याद्याश्रयत्वम् । कुतो वासुदेवाश्रयम् अपूर्वं भावयति ? उच्यते । यदि कर्तृनिष्ठम् अपूर्वं स्यात् तर्हि वासुदेवस्यान्तर्यामिणः प्रवर्तकत्वेन मुख्यकर्तृत्वात् तदाश्रयम् एवापूर्वं, न तु तत्प्रयोज्ययजमानाश्रयं, शास्त्रफलं प्रयोक्तरीति न्यायात् । अन्यथा ऋत्विजाम् अप्य् अपूर्वाश्रयत्वप्रसङ्गात् । तद् एवाह साक्षात्कर्तरीति । देवताश्रयत्वेऽपि वासुदेवाश्रयत्वम् एवेत्य् आह परदेवतायाम् इति । परदेवतात्वे हेतुः सर्वदेवतालिङ्गानां तत्तद्देवताप्रकाशकानां मन्त्राणां येऽर्था इन्द्रादिदेवतास् तेषां नियामकतया तस्यैव प्रसादनीयत्वात् फलदातृत्वाच् च युक्तसेवाश्रयत्वम् इत्य् अर्थः । एवं भावनम् एवात्मनो नैपुण्यं कौशलं तेन मृदिताः क्षीणाः कषाया रागादयो यस्य । अध्वर्युभिर् इति बहुवचनं नानाकर्माभिप्रायेण इत्य् एषा ।

अत्र विष्णोर् अङ्गित्वेन तद्भजनं च दोष इति लभ्यते । अत्र पाद्मोत्तरखण्डे यथा

उद्दिश्य देवता एव जुहोति च ददाति च ।
स पाषण्डीति विज्ञेयः स्वतन्त्रो वापि कर्मसु ॥ [प.पु. ६.२३५.८] इति ।

पाषण्डत्वम् अत्र वैष्णवमार्गाद् भ्रष्टत्वम् इत्य् अर्थः । श्रीगीतासु

येऽप्य् अन्यदेवताभक्ता यजन्ते श्रद्धयान्विताः ।
तेऽपि माम् एव कौन्तेय यजन्त्य् अविधिपूर्वकम् ॥
अहं हि सर्वयज्ञानां भोक्ता च प्रभुर् एव च ।
न तु माम् अभिजानन्ति तत्त्वेनातश् च्यवन्ति ते ॥ [गीता ९.२३.२४]

अतो वास्तवविचारे सर्व एव वेदमार्गाः श्रीभगवत्य् एव पर्यवस्यन्तीत्य् अभिप्रेत्योक्तं श्रीमदक्रूरेण

सर्व एव यजन्ति त्वां सर्वदेवमयेश्वरम् ।
येऽप्य् अन्यदेवताभक्ता यद्य् अप्य् अन्यधियः प्रभो ॥
यथाद्रिप्रभवा नद्यः पर्जन्यापूरिताः प्रभो ।
विशन्ति सर्वतः सिन्धुं तद्वत् त्वां गतयोऽन्ततः ॥ [भा.पु. १०.४०.९१०] इति ।

गतयो मार्गाः । अन्ततो विचारपर्यवसानेन ॥६॥ [भक्तिसन्दर्भ २२२]

विश्वनाथः  ननु,

तावत् कर्माणि कुर्वीत न निर्विद्येत यावता ।
मत्कथाश्रवणादौ वा श्रद्धा यावन् न जायते ॥ [भा.पु. ११.२०.९]

इति भगवदुक्तेर् भगवत्कथादिषु प्रौढश्रद्धस्य निष्कामस्य शुद्धभक्त्यधिकारिणो भरतस्य कर्मकर्तृत्वं कर्मफलभोक्तृत्वं च कथं सङ्गच्छताम् इत्य् अत आहसम्प्रचरत्सु प्रवर्तमानेषु विरचिता अनुष्ठिता अङ्गक्रिया येषां तेषु । यद् अपूर्वं तत्परे ब्रह्मणि वासुदेवे स्वेष्टदेवे एव भावयमानः । अस्य कर्मणो यत् फलं भावि तत्र न मे लिप्सा, किन्तु तद्वासुदेवप्रीत्यर्थं वासुदेवायैव समर्पितम् इति तत्र न मे स्वत्वम् इति चिन्तयन्न् इत्य् अर्थः ।

ननु कर्म कर्तृप्रधानं देवताप्रधानं वेति मीमांसकानां पक्षद्वयं तत्राद्ये पक्षे कर्तृनिष्ठम् अपूर्वम्, द्वितीये कर्मणो देवताराधनार्थत्वाद् देवतानिष्ठं, तत्र भरतस्य निष्कामत्वाद् अपूर्वस्य देवतानिष्ठत्वे एव युक्ते देवतानां चन्द्रसूर्यादीनां बाहुल्यात् । कथम् एकस्मिन् वासुदेव एव कर्मफलभावना ? इत्य् अत आहसर्वदेवतालिङ्गानां तत्तद्देवताप्रकाशकानां मन्त्राणां येऽर्था इन्द्रादिदेवतास् तेषां नियामकतया यज्ञपुरुषे यज्ञफलभोक्तरीत्य् अर्थः ।

नन्व् एवं भरतस्य मास्तु भोक्तृत्वं, कर्मकर्तृत्वं तु तस्य दुर्वारम् इत्य् अत आहसाक्षात्कर्तरि वासुदेवस्यैवान्तर्यामिणः प्रवर्तकत्वेन स्वतन्त्रकर्तृत्वात् साक्षात्कर्तृत्वं, न तु प्रयोज्यस्य यजमानस्यास्वतन्त्रस्य अन्यथा ऋत्विजाम् अपि साक्षात्कर्तृत्वप्रसङ्गात् । यज्ञभुग् यज्ञकृद् यज्ञः इति तन्नामस्मृतेश् च तस्य स्वतन्त्रकर्तृत्वमननम् एव कर्तृत्वगमकं बन्धकारणं ज्ञेयम् । आत्मनो नैपुण्यम् एवं भावनम् एव, तेन मृदिताः क्षीणाः कषायाः कर्मकरणवासनात्मकं येन सः । अध्वर्युभिर् इत्य् अनेन तथाविधानां भक्तानां कर्तृत्वाद्यभिमानशून्यानां कर्मफलत्यागिनां स्वप्रतिमूर्तिद्वारा कर्मकरणम् अपि कर्मणि श्रद्धाराहित्यात् कर्माकरणम् एव ज्ञेयम् इति द्योतितम्,

अश्रद्धया हुतं दत्तं तपस् तप्तं कृतं च यत् ।
असद् इत्य् उच्यते पार्थ न च तत् प्रेत्य नो इह ॥ [गीता १७.२८] इति भगवद्गीतोक्तेः ।

अत एवाम्बरीषादीनां शुद्धया भगवद्भक्त्यैव यापिताष्टयामानाम् अपि पितृपैतामहसदाचारपरम्पराप्राप्तयज्ञादिकर्माचरणं प्रतिनिधिद्वारैव श्रूयते । अर्वाचीनानाम् अपि प्राच्यादिदेशवर्तिनां सुप्रतिष्ठानां गृहस्थमहाभागवतानां विवाहोपनयनादाव् अपि सर्वथैव वर्णधर्माभावे लौकिकाद् अपि साङर्यदोषाद् बिभ्यतां प्रतिनिधिद्वारैव कर्मकरणं दृश्यते च । अत एव तावत् कर्माणि कुर्वीत [भा.पु. ११.२०.९] इत्य् आत्मनेपदप्रयोगाद् अण्यन्तनिर्देशाच् चानात्मगामिकफलत्वे सति प्रतिनिधिद्वारा कर्मकरणम् अपि शुद्धसत्त्वभक्तानां न दूषणम् । तथैव शुद्धभक्तिलक्षणेऽपि, अन्याभिलाषितशून्यम् इतिवज् ज्ञानकर्मादिशून्यम् इत्य् अनुक्त्वा, ज्ञानकर्माद्यनावृतपदोपन्यासात् प्रतिनिधिद्वारा कर्मकरणेऽपि स्वीयेन्द्रियैः प्रतिक्षणचरणारविन्दादिभक्त्यवकाशप्राप्त्या भक्तेः कर्मानावृतत्वात् शुद्धत्वम् एवेति केचिद् व्याचक्षते ।

नन्व् एवम्भूतत्वेन भरतस्य मास्तु कर्मकरणदोषः, यज्ञानां नानादेवताराधनात्मकत्वात्, कथम् अनन्यता तस्योपपाद्यताम् इत्य् अत आहस जयमानो भरतो यज्ञभाजो देवान् इन्द्रादीन् पुरुषस्य भगवतोऽवयवेषु बाह्वादिषु अभ्यध्यायत्, इन्द्राय स्वाहेत्य् उक्तेर् मत्प्रभोर् बाहुपूजेयम्, सूर्याय स्वाहेत्य् उक्तेर् लोचनपूजेयम् इति भावयामास । पृथक् पृथग् देवतात्वेन पूजा ह्य् अनन्यताविघातनी, न तु तदङ्गत्वेनेति ॥६॥


ओ)०(ओ

॥ ५.७.७ ॥

एवं कर्मविशुद्ध्या विशुद्धसत्त्वस्यान्तर्हृदयाकाशशरीरे ब्रह्मणि भगवति वासुदेवे महापुरुषरूपोपलक्षणे श्रीवत्सकौस्तुभवनमालारिदरगदादिभिर् उपलक्षिते निजपुरुषहृल्लिखितेनात्मनि पुरुषरूपेण विरोचमान उच्चैस्तरां भक्तिर् अनुदिनम् एधमानरयाजायत.

श्रीधरः  एवम्भूतया कर्मविशुद्ध्या विशुद्धसत्त्वस्य भक्तिर् अजायतेत्य् अन्वयः । क्व ? अन्तर्हृदये य आकाशः स एव शरीरम् अभिव्यक्तिस्थानं यस्य तस्मिन् ब्रह्मणि । कीदृशे ? महापुरुषरूपस्योपलक्षणम् आकारो यस्य तस्मिन् । किं च, श्रीवत्सादिभिर् उपलक्षिते । निजपुरुषाणां नारदादीनां हृदि लिखितवन् निश्चलतया स्थितेनोक्तेन पुरुषरूपेणात्मनि स्वमनसि विरोचमाने । कीदृशी भक्तिः ? अत्यन्तातिशयेनैधमानो रयो वेगः प्रकर्षो यस्याः ॥७॥

क्रमसन्दर्भः  एवं कर्मविशुद्ध्या विशुद्धसत्त्वेति । एवं पूर्वोक्तप्रकारेण कर्मविशुद्ध्या विशुद्धसत्त्वस्य भक्तिः सश्रद्धाश्रवणकीर्तना विलक्षणाजायतेत्य् अन्वयः । क्व ? भगवति वासुदेवे पूर्णस्वरूपभगाभ्यां सर्वनिवासेन च तत्तन्नाम्ना प्रसिद्धेः । अन्तर्हृदये यथाकाशः, स एव शरीरं स्वस्यैवाविर्भावविशेषाधिष्ठानं यस्य तस्मिन्न् अन्तर्यामिणि परमात्माख्ये ब्रह्मणि निर्विशेषतयाविर्भावात् तदाख्ये च भगवतो निराकारत्वं वारयति महापुरुषस्य यद् रूपं शास्त्रे श्रूयते तद् उपलक्ष्यते दृश्यते यत्र तस्मिन् । किं च, श्रीवत्सादिभिर् अपि चिह्निते एधमानरया वर्धमानप्रकर्षा, सन्निधाप्यते चक्षुषि प्रकटीक्रियते ॥७॥ [भक्तिसन्दर्भः २२२]

विश्वनाथः  एवं कर्मकर्तुर् अन्तःकरणं विशेषतः शुद्ध्यतीत्य् आहएवम् इति । अक्लिष्टबुद्ध्या भरतं भजध्वम् इति भगवद्वाक्याद् एव उत्पत्तित एव शुद्धान्तःकरणस्य तस्य पिष्टपेषन्यायेन एव कर्मविशुद्ध्यापि शुद्धान्तःकरणस्य । यद् वा, एवम् अनेन प्रकारेण कर्मणो विशुद्धिर् यस्मिन् स चासौ विशुद्धसत्तश् चेति तस्य भक्तिर् औत्पत्तिक्य् एव प्रतिदिनम् उच्चैस्तरां वर्धमानवेगा गङ्गेव भुवनपावन्य् अजायतेत्य् अन्वयः । क्व वासुदेवे वसुदेवनन्दने कृष्णे य एव परमात्मब्रह्मभगवच्छवैर् उपासनाभेदेनोच्यते इत्य् आहअन्तर्हृदयाकाशे शरीरं योगिभिर् ध्येयं यस्य तस्मिन् परमात्मनीत्य् अर्थः

केचित् स्वदेहान्तर्हृदयावकाशे
प्रादेशमात्रं पुरुषं वसन्तम् ।
चतुर्भुजं [भा.पु. २.२.८]

इत्यादिना परमात्मनोऽपि साकारत्वचरणारविन्दात् । तथा ब्रह्मणि ज्ञानिभिर् उपास्ये, भगवति भक्तैर् उपास्ये वसुदेवपुत्रत्वेऽपि महापुरुषस्य वैकुण्ठनाथस्य यद् रूपं शास्त्रेषु प्रसिद्धं, तद्रूप आधिक्येन लक्ष्यते दृश्यते यत्र, तस्मिन् श्रीवत्सादिभिर् अपि चिह्निते निजपुरुषाणां नारदादीनां हृदि चित्रपट इव लिखितवन् निश्चलतया स्थितेन पुरुषरूपेण नराकारस्वरूपेण विरोचमाने क्व ? आत्मनि स्वमनसि ॥७॥

ओ)०(ओ

॥ ५.७.८ ॥

एवं वर्षायुतसहस्रपर्यन्तावसितकर्मनिर्वाणावसरोऽधिभुज्यमानं स्वतनयेभ्यो रिक्थं पितृपैतामहं यथादायं विभज्य स्वयं सकलसम्पन्निकेतात् स्वनिकेतात् पुलहाश्रमं प्रवव्राज.

श्रीधरः  एवम् अनुवृत्त्या वर्षाणाम् अयुतानि तेषां सहस्रं तत्पर्यन्तकालेऽवसितो निश्चितः कर्मनिर्वाणावसरो राज्यभोगादृष्टसमाप्तिसमयो येन सः । अधिकृत्य भुज्यमानं रिक्थं धनं यथाविभागः विभज्य सकलसम्पदां निकेताद् आश्रयात् स्वगृहात् पुलहाश्रमं हरिक्षेत्रं प्रवव्राज ॥८॥

क्रमसन्दर्भः  न व्याख्यातम्.

विश्वनाथः  एवम् वर्षाणाम् अयुतानि तेषां सहस्रं तत्पर्यन्तकालेऽपि न वसितो नावसितो न निश्चितः कर्मनिर्वाणावसरो राज्यभोगादृष्टसमाप्तिसमयो येन सः । तद्राज्यभोगस्य भक्त्यानुषङ्गिकफलत्वात् दैन्याद् एवेति ज्ञेयम् । ततश् च विरज्यैव हठाद् एव प्रवव्राज । रिक्थं धनम् ॥८॥

ओ)०(ओ

॥ ५.७.९ ॥

यत्र ह वाव भगवान् हरिर् अद्यापि तत्रत्यानां निजजनानां वात्सल्येन सन्निधाप्यत इच्छारूपेण.


श्रीधरः  यत्र क्षेत्रे विद्याधरकुण्डे । वात्सल्यं कर्तृ, तेन सन्निहितः क्रियते । भक्तानाम् अपेक्षितेन रूपेण सन्निहितो भवतीत्य् अर्थः ॥९॥

क्रमसन्दर्भः  न व्याख्यातम्.

विश्वनाथः  वात्सल्येन कर्त्रा हरिः सन्निधाप्यते सन्निहितः क्रियते । केन रूपेण ? तत्रस्थानां निजभक्तानाम् इच्छाविषयीभूतेन श्रीकृष्णरामाद्यन्यतमेन रूपेणेत्य् अर्थः ॥९॥

ओ)०(ओ

॥ ५.७.१० ॥

यत्राश्रमपदान्य् उभयतो नाभिभिर् दृषच्चक्रैश् चक्रनदी नाम सरित्प्रवरा सर्वतः पवित्रीकरोति.

श्रीधरः  आश्रमस्थानान्य् उभयत उपर्य् अधश् च नाभिर् येषां तैर् दृषच्चक्रैः शिलामध्यगतैश् चक्रैश् चक्रनदी गण्डकी सरितां श्रेष्ठा पवित्रीकरोति ॥१०॥

क्रमसन्दर्भः  नाभिश्चक्रं दृषच्चक्रैः शालग्रामैः ॥१०॥

विश्वनाथः  आश्रमस्थानानि पवित्रीकरोतीत्य् अन्वयः । उभयत उपर्य् अधश् च नाभिर् येषां तैर् दृषच्चक्रैः शिलामध्यगतैश् चक्रैर् एव । चक्रनदी गण्डकी ॥१०॥

ओ)०(ओ

॥ ५.७.११ ॥

तस्मिन् वाव किल स एकलः पुलहाश्रमोपवने विविधकुसुमकिसलयतुलसिकाम्बुभिः कन्दमूलफलोपहारैश् च समीहमानो भगवत आराधनं विविक्त उपरतविषयाभिलाष उपभृतोपशमः परां निर्वृतिम् अवाप.

श्रीधरः  एकल एकः । आराधनं समीहमानः कुर्वाणः । विविक्तः शुद्धः अत एवोपरतो विषयाभिलाषो यस्य । उपभृतः संवृद्ध उपशमो यस्य ॥११॥

क्रमसन्दर्भः  न व्याख्यातम्.

विश्वनाथः  उपभृतः संवृद्ध उपशमो यस्य सः ॥११॥

ओ)०(ओ

॥ ५.७.१२ ॥

तयेत्थम् अविरतपुरुषपरिचर्यया भगवति प्रवर्धमानानुरागभरद्रुतहृदयशैथिल्यः प्रहर्षवेगेनात्मन्य् उद्भिद्यमानरोमपुलककुलक औत्कण्ठ्यप्रवृत्तप्रणयबाष्पनिरुद्धावलोकनयन एवं निजरमणारुणचरणारविन्दानुध्यानपरिचितभक्तियोगेन परिप्लुतपरमाह्लादगम्भीरहृदयह्रदावगाढधिषणस् ताम् अपि क्रियमाणां भगवत्सपर्यां न सस्मार.

श्रीधरः  प्रवर्धमानानुरागस्य भरेण यद् द्रुतं द्रवीभुतं हृदयं तस्मिन् शैथिल्यम् अनुद्यमो यस्य आत्मनि देहे उद्भिद्यमानं रोमपुलककुलं रोमाञ्चवृन्दं यस्य । ककारः समासान्तः । औत्कण्ठ्यात् प्रवृत्तेन प्रणयबाष्पेण निरुद्धोऽवलोको ययोस् ते नयने यस्य सः । एवं वर्तमानस् ताम् अपि भगवत्सपर्यां न सस्मारेत्य् अन्वयः । तत्र हेतुः, निजरमणस्य स्वप्रीतिदातुर् ये अरुणे चरणारविन्दे तयोर् अनुध्यानेन परिचितः समृद्धो भक्तियोगस् तेन परिप्लुतः सर्वतोव्याप्तः परम आह्लादः परमानन्दो यस्मिन् गम्भीरहृदयह्रदे तस्मिन्न् अवगाढा निमग्ना धिषणा यस्य ॥१२॥

क्रमसन्दर्भः  न व्याख्यातम्.

विश्वनाथः  द्रुतं द्रवीभुतं यत् हृदयं तेनैव हेतुना शैथिल्यं नित्यकृत्येऽप्य् अनुद्यमो यस्य सः । आत्मनि देहे उद्भिद्यमानैः रोमभिः पुलककुलं यस्य सः । कप्समासान्तः । परिप्लुतेन सर्वतो व्याप्तेन परमाह्लादामृतेन गम्भीरो यो हृदयह्रदस् तत्रावगाढा निमग्ना धिषणा बुद्धिर् यस्य सः ॥१२॥

ओ)०(ओ

॥ ५.७.१३ ॥

इत्थं धृतभगवद्व्रत ऐणेयाजिनवाससानुसवनाभिषेकार्द्रकपिशकुटिलजटाकलापेन च विरोचमानः सूर्यर्चा भगवन्तं हिरण्मयं पुरुषम् उज्जिहाने सूर्यमण्डलेऽभ्युपतिष्ठन्न् एतद् उ होवाच.

श्रीधरः  धृतानि भगवद्व्रतानि येन स भगवन्तं सूर्यमण्डलेऽभ्युपतिष्ठन्न् एतद् उ होवाचेत्य् अन्वयः । कीदृशः ? एण्या हरिण्या अजिनमैणेयं तद् एव वासस् तेनानुसवनाभिषेकेणार्द्राः कपिशाश् च याः कुटिला जटास् तासां कलापेन च विरोचमानः । सूर्यप्रकाशिकया ऋचा हिरण्मयं, ध्येयः सदा सवितृमण्डलमध्यवर्ती इत्यादिनोक्तम् । उज्जिहाने उद्गच्छति सति । सकारान्तपाठे सन्न् अन्तात् पचाद्य् अच् । अर्थस् तु स एव ॥१३॥

क्रमसन्दर्भः  तं प्रेमविकारम् अपि भगवतोऽर्च्चायां विघ्नम् एव मत्वा तदुपहतियोग्यं बुद्धिवृत्तिप्रेरकतया तदुपासनान्तरं कृतम् इत्य् आहैत्थम् इति ॥१३॥

विश्वनाथः  तम् अपि प्रेमविकारम् पूजायां विघ्नम् इव मत्वा प्रेमविकारेणापि मे बुद्धिर् मा खल्व् आव्रियताम् इत् विमृश्य बुद्धिप्रकाशकेन केन च भगवन्मन्त्रेण भगवन्तम् उपासितुं प्रववृते इत्य् आहैत्थम् इति । सूर्यार्चा सूर्यमण्डलस्थभगवत्प्रकाशिकया ऋचा हिरण्मयं, ध्येयः सदा सवितृमण्डलमध्यवर्ती इत्यादिनोक्तम् । उज्जिहाने उदयति सति । उज्जिहास इति पाठे, सन्न् अन्तात् पचाद्य् अच् । उदेतुम् इच्छति सतीत्य् अर्थः ॥१३॥

ओ)०(ओ

॥ ५.७.१४ ॥

परोरजः सवितुर् जातवेदो
देवस्य भर्गो मनसेदं जजान ।
सुरेतसादः पुनर् आविश्य चष्टे
हंसं गृध्राणं नृषद्रिङ्गिराम् इमः ॥

मध्वः  
परोरजा रजस्कत्वात्रयीत्वात्रयीसूतः ।
गुणात्ययात् तुरीयश् च जातवेदाश् च सर्ववित् ॥
हंसो दुःखादिहानेन जीवेशत्वाच् च गृध्रराट् ।
कालः सर्वनियन्तृत्वात् परमात्मा प्रकीर्तितः ॥ इति तन्त्रनिरुक्तेः ॥

श्रीधरः  परोरजः । रजसः प्रकृतेः परं शुद्धसत्त्वात्मकम् । सवितुर् देवस्य सूर्यस्य भर्गः स्वरूपभूतं तेजः । जातं वेदो धनं कर्मफलं यस्मात् तत्कर्मफलदम् इत्य् अर्थः । अत्र हेतुःयन् मनसैवेदं विश्वं जजान ससर्ज । पुनश् च अदः सृष्टं विश्वम् अन्तर्यामिरूपेण प्रविश्य गृध्राणं काङ्क्षन्तं हंसं जीवं सुरेतसा चिच्छक्त्या विचष्टे पश्यति पालयतीत्य् अर्थः । नृषु सीदत्य् उपाधितया तिष्ठतीति नृषद् बुद्धिस् तस्यां रिङ्गिं रिङ्गणं गतिं राति ददातीति नृषद्रिङ्गिराम् । वा छन्दसि इत्य् अमि पूर्वरूपत्वाभावः । तद् भर्गः इमः शरणं व्रजामः ॥१४॥

क्रमसन्दर्भः  तत्र गायत्रीसहोदरं मन्त्रम् आहपरोरज इति ॥१४॥

विश्वनाथः  सवितुर् देवस्य भर्गः तन्मण्डलमध्यस्थितम् । ध्येयः सदा सवितृमण्डलमध्यवर्ती नारायणः सरसिजासनसन्निविष्टः इत्य् आदि मन्त्रवाच्यं तेज इमः शरणं व्रजामः । कीदृशम् ? परोरजः । रजसः प्रकृतेः परं शुद्धसत्त्वात्मकम् । जातं वेदो धनं भक्तानाम् अभीष्टं यतस् तत् । यद् भर्गः कर्तृ मनसा सङ्कल्पमात्रेणैव इदं जगत् जजान जनयामास । स्वरेतसा स्वीयचिच्छक्तितेजसा पुनर् अपि अदो जगत् आविश्य अन्तर्यामिरूपेण प्रविश्य गृध्राणं दुर्विषय सुखम् अभिकाङ्क्षन्तं मद्विधं हंसं जीवं विचष्टे पश्यति कृपया पालयतीत्य् अर्थः । केन प्रकारेणेत्य् अपेक्षायां स्वस्मिन् बुद्धिवृत्तिप्रेरणयैवेत्य् आहनृषु सीदति उपाधितया तिष्ठतीति नृषत् बुद्धिस् तस्या रिङ्गिं स्वस्मिन्न् एव गतिं राति ददातीति तत् । अतस् तद्विषयिणी मे बुद्धिः केनाप्य् आवृता मास्त्व् इति भावः ॥१४॥

इति सारार्थदर्शिन्यां हर्षिण्यां भक्तचेतसाम् ।
पञ्चमे सप्तमोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ऋषभानुचरिते सप्तमोऽध्यायः ।
॥ ५.७ ॥
(५.८)
अथाष्टमोऽध्यायः
आदिभरतचरित्रे

॥ ५.८.१ ॥

श्रीशुक उवाच
एकदा तु महानद्यां कृताभिषेकनैयमिकावश्यको ब्रह्माक्षरम् अभिगृणानो मुहूर्तत्रयम् उदकान्त उपविवेश.

श्रीधरः  
अष्टमे भजतो विष्णुं तस्य कर्मान्तरायतः ।
एणरक्षाप्रसक्तस्य जातम् एणत्वम् ईर्यते ॥
कृपयापिकृतः सङ्गः पतनायैव योगिनः ।
इति प्रदर्शयन्न् आह भरतस्यैणपोषणम् ॥

नैयमिकं नित्यनैमित्तिकविधिप्राप्तम् । आवश्यकम् अर्थप्राप्तं मूत्रोत्सर्गादि । कृतम् अभिषेकादिकं येन । ब्रह्माक्षरं प्रणवं जपन् । उदकान्ते नद्यास् तीरे ॥१॥

क्रमसन्दर्भः  न व्याख्यातम्.

विश्वनाथः
अष्टमे भरतश् चक्रे मृगपालनलालने ।
तद्वियोगेन तच्चेताः प्राप तद्देहताम् अपि ॥
दयाम् अपि त्यजेद् भक्तिबाधिनीम् इति दर्शयन् ।
तं मृगं पोषयामास कृष्णश् चतुरिमाम्बुधिः ॥
तम् एन पोषयन् भक्तवात्सल्यं चाप्य् अदीदृशत् ॥

नैयमिकं नित्यनियमप्राप्तम् आवश्यकम् मूत्रोत्सर्गादिकम् अभिषेकस्नातं च कृतं येन सः । अत्राजादित्वाद् अल्पाच् तरत्वाच् च अभिषेकशब्दस्य पूर्वनिपातः । अक्षरम् अक्षरात्मकं ब्रह्म कृष्णमन्त्रम् । अभिगृणानो जपन् ॥१॥

ओ)०(ओ

॥ ५.८.२ ॥

तत्र तदा राजन् हरिणी पिपासया जलाशयाभ्याशम् एकैवोपजगाम.

श्रीधरः  जलाशयाभ्याशं नद्याः समीपे ॥२॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.८.३ ॥

तया पेपीयमान उदके तावद् एवाविदूरेण नदतो मृगपतेर् उन्नादो लोकभयङ्कर उदपतत्.

श्रीधरः  पेपीयमाने अत्यासक्त्या पीयमाने सति । तावद् एव तत्क्षणम् एव । अविदूरेण सन्निधौ । मृगपतेः सिंहस्य । उन्नादो महान् नाद उद्गतः ॥३॥

क्रमसन्दर्भः  न व्याख्यातम्.

विश्वनाथः  पेपीयमाने अत्यासक्त्या पीयमाने सति । मृगपतेः सिंहस्य ॥३॥

ओ)०(ओ

॥ ५.८.४ ॥

तम् उपश्रुत्य सा मृगवधूः प्रकृतिविक्लवा चकितनिरीक्षणा सुतराम् अपि हरिभयाभिनिवेशव्यग्रहृदया पारिप्लवदृष्टिर् अगततृषा भयात् सहसैवोच्चक्राम.

श्रीधरः  प्रकृत्या स्वभावत एव विक्लवा व्याकुला सुतरां तु हरिभयस्याभिनिवेशेन व्यग्रं व्याकुलम् हृदयं यस्याः । पारिप्लवदृष्टिः परिभ्रान्तनेत्रा । न गता तृषा तृट् यस्याः । उच्चक्राम नदीम् उल्लङ्घितवती ॥४॥

क्रमसन्दर्भः  न व्याख्यातम्.

विश्वनाथः  सहसा नादसमकालम् एव । भयात् त्रासात् । उच्चक्राम नद्या धाराम् उल्ललङ्घ ॥४॥

ओ)०(ओ

॥ ५.८.५ ॥

तस्या उत्पतन्त्या अन्तर्वत्न्या उरुभयावगलितो योनिनिर्गतो गर्भः स्रोतसि निपपात.

श्रीधरः  अन्तर्वत्न्या गर्भिण्याः । उरुभयेन स्थानाद् विचलितो योनेर् निर्गतः सन् स्रोतसि प्रवाहे निपतितः ॥५॥

क्रमसन्दर्भः  न व्याख्यातम्.

विश्वनाथः  अन्तर्वत्न्या गर्भवत्याः ॥५॥

ओ)०(ओ

॥ ५.८.६ ॥

तत्प्रसवोत्सर्पणभयखेदातुरा स्वगणेन वियुज्यमाना कस्याٌचिद् दर्यां कृष्णसारसती निपपाताथ च ममार.

श्रीधरः  तत्प्रसवो गर्भपातः उत्सर्पणम् उल्लङ्घनं भयं च एतैः खेदेनातुरा पीडिता । दर्यां गिरिगुहायाम् । हरिणवधूर् निपपात । अथानन्तरं मृता च ॥६॥

क्रमसन्दर्भः  न व्याख्यातम्.

विश्वनाथः  उत्प्रसव उच्चाकाशाद् एव गर्भपातः ॥६॥

ओ)०(ओ

॥ ५.८.७ ॥

तं त्व् एणकुणकं कृपणं स्रोतसानूह्यमानम् अभिवीक्ष्यापविद्धं बन्धुर् इवानुकम्पया राजर्षिर् भरत आदाय मृतमातरम् इत्य् आश्रमपदम् अनयत्.

श्रीधरः  एणकुणकं हरिणबालकम् । अपविद्धं बन्धुभिस् त्यक्तम् । इत्य् एतैः कृपणत्वादिहेतुभिर् यानुकम्पा तया अनयत् ॥७॥

क्रमसन्दर्भः  न व्याख्यातम्.

विश्वनाथः  एणकुणकं हरिणबालकम् । अपविद्धं बन्धुभिस् त्यक्तम् इत्य् एतैः कुणकत्वादिहेतुभिर् यानुकम्पा तया ॥७॥

ओ)०(ओ

॥ ५.८.८ ॥

तस्य ह वा एणकुणक उच्चैर् एतस्मिन् कृतनिजाभिमानस्याहर्अहस् तत्पोषणपालनलालनप्रीणनानुध्यानेनात्मनियमाः सहयमाः पुरुषपरिचर्यादय एकैकशः कतिपयेनाहर्गणेन वियुज्यमानाः किल सर्व एवोदवसन्.

श्रीधरः  कृतो निजः स्वीय इत्य् अभिमानो येन । पोषणं तृणादिना । पालनं वृकादिभ्यो रक्षणम् । लालनं चुम्बनादिना । प्रीणनं कण्डूयनादिना । एतैर् यद् अनुध्यामासक्तिस् तेनात्मनो नियमाः स्नानादयो यमा अहिंसादयस् तत् सहिता ईश्वरपरिचर्यादयश् च प्रत्य् अहम् एकैकशो वियुज्यमानाः सन्तः कतिपयेनाहर्गणेन सर्वे उत्सन्ना बभूवुः ॥८॥

क्रमसन्दर्भः  न व्याख्यातम्.

विश्वनाथः  पोषणं तृणादिना । पालनं वृकादिभ्यः । प्रीणनं कण्डूयनादिना । लालनं चुम्बनादिना, एतैर् यद् अनुध्यानम् आसक्तिस् तेन । उदवसन् उत्सन्ना बभूवुः ॥८॥

ओ)०(ओ

॥ ५.८.९ ॥

अहो बतायं हरिणकुणकः कृपण ईश्वररथचरणपरिभ्रमणरयेण स्वगणसुहृद्बन्धुभ्यः परिवर्जितः शरणं च मोपसादितो माम् एव मातापितरौ भ्रातृज्ٌआतीन् यौथिकांश् चैवोपेयाय नान्यं कञ्चन वेद मय्य् अतिविस्रब्धश् चात एव मया मत्परायणस्य पोषणपालनप्रीणनलालनम् अनसूयुनानुष्ठेयं शरण्योपेक्षादोषविदुषा.

श्रीधरः  आसक्तिं प्रपञ्चयतिअहो इत्यादिना इति कृतानुषङ्ग इत्य् एतत्पर्यन्तेन । ईश्वररथचरणः कालचक्रं तस्य परिभ्रमणवेगेन स्वगणादिभ्यो विभ्रंशितः मा इति मां च शरणं प्रापितः माम् एव मातापित्रादिबुद्ध्योपेयाय प्राप्तः । यौथिकान् यूथसङ्घातिनः । अनसूयुना एतन् निमित्तं मम स्वार्थो भ्रश्यतीति दोषदृष्टिम् अकुर्वता ॥९॥

क्रमसन्दर्भः  न व्याख्यातम्.

विश्वनाथः  आसक्तिं प्रपञ्चयतिअहो इत्यादिना इति कृतानुषङ्ग इत्य् एतत्पर्यन्तेन । ईश्वरस्य रथचरणः कालचक्रं तस्य परिभ्रमणवेगेन । परिवर्जितः वियोजितः । मा माम् । अनसूयुना एतन् निमित्तं मम स्वार्थो भ्रश्यतीति दोषदृष्टिम् अकुर्वता शरण्यकर्तृकोपेक्षायां दोषं जानता ॥९॥

ओ)०(ओ

॥ ५.८.१० ॥

नूनं ह्य् आर्याः साधव उपशमशीलाः कृपणसुहृद एवंविधार्थे स्वार्थान् अपि गुरुतरान् उपेक्षन्ते.

श्रीधरः  तद् एवाहनूनं हीति ॥१०॥

क्रमसन्दर्भः  न व्याख्यातम्.

विश्वनाथः  यत एष एव मे वस्तुतः स्वार्थ इत्य् आहनूनम् इति ॥१०॥

ओ)०(ओ

॥ ५.८.११ ॥

इति कृतानुषङ्ग आसनशयनाटनस्नानाशनादिषु सह मृगजहुना स्नेहानुबद्धहृदय आसीत्.

श्रीधरः  इत्य् एवं कृतोऽनुषङ्ग आसक्तिर् येन । मृगजहुना मृगापत्येन सह । स्नेहेनानुबद्धं हृदयं येन ॥११॥

क्रमसन्दर्भः  न व्याख्यातम्.

विश्वनाथः  अनुषङ्ग आसक्तिः । मृगजहुना मृगापत्येन ॥११॥

ओ)०(ओ

॥ ५.८.१२ ॥

कुशकुसुमसमित्पलाशफलमूलोदकान्य् आहरिष्यमाणो वृकसालावृकादिभ्यो भयम् आशंसमानो यदा सह हरिणकुणकेन वनं समाविशति.

श्रीधरः  स्नेहानुबन्धम् एव प्रपञ्चयतिकुशकुसुमेत्यादिना स्वधयतीत्य् अन्तेन । सालावृकाः श्वानः । यदा भयं शङ्कमानो भवति तदा तेन सह वनं समाविशति ॥१२॥

क्रमसन्दर्भः  न व्याख्यातम्.

विश्वनाथः  स्नेहानुबन्धम् एव प्रपञ्चयतिकुशकुसुमेति । सालावृकाः श्वानः । कपिक्रोष्टुश्वानः तदादिभ्यः ॥१२॥

ओ)०(ओ

॥ ५.८.१३ ॥

पथिषु च मुग्धभावेन तत्र तत्र विषक्तमतिप्रणयभरहृदयः कार्पण्यात् स्कन्धेनोद्वहति एवम् उत्सङ्ग उरसि चाधायोपलालयन् मुदं परमाम् अवाप.

श्रीधरः  अतिशयितः प्रणयभरो यस्य तद्धृदयं यस्य सः ॥१३॥

क्रमसन्दर्भः  न व्याख्यातम्.

विश्वनाथः  तत्र तत्र महाकर्दमोपरितने कोमलतृणादौ मुग्धभावेन कर्दममध्ये विमङ्क्ष्यामीति ज्ٌआनराहित्येन विषक्तम् आसक्तम् ॥१३॥

ओ)०(ओ

॥ ५.८.१४ ॥

क्रियायां निर्वर्त्यमानायाम् अन्तरालेऽप्य् उत्थायोत्थाय यदैनम् अभिचक्षीत तर्हि वाव स वर्षपतिः प्रकृतिस्थेन मनसा तस्मा आशिष आशास्ते स्वस्ति स्ताद् वत्स ते सर्वत इति.

श्रीधरः  क्रियायां देवपूजादिलक्षनायाम् । वर्षपतिभरतः । प्रकृतिस्थेन स्वस्थेन । स्तात् भूयात् ॥१४॥

क्रमसन्दर्भः  न व्याख्यातम्.

विश्वनाथः  क्रियायां भगवत्परिचर्यायाम् अपि अन्तराले मध्येऽपि अभिचक्षीत न ज्ٌआने क्व गतो मे हरिणबालक इति उत्थाय पश्येत् प्रकृतिस्थेन तद्दर्शनानन्दप्राप्त्येत्य् अर्थः ॥१४॥

ओ)०(ओ

॥ ५.८.१५ ॥

अन्यदा भृशम् उद्विग्नमना नष्टद्रविण इव कृपणः सकरुणम् अतितर्षेण हरिणकुणकविरहविह्वलहृदयसन्तापस् तम् एवानुशोचन् किल कश्मलं महद् अभिरम्भित इति होवाच.

श्रीधरः  अन्यदादर्शने सकरुणं यथा भवत्य् एवम् अनुशोचन्न् इति होवाचेत्य् अन्वयः । अतितर्षेणात्यौत्सुक्येन । हरिणकुणकविरहेण विह्वले हृदये सन्तापो यस्य । कश्मलं मोहं प्रापितः सन् ॥१५॥

क्रमसन्दर्भः  न व्याख्यातम्.

विश्वनाथः  अन्यदा दैवाद् अदर्शने सतीत्य् अर्थः । अतितर्षेण तद्दर्शनातितृष्णया कश्मलं मोहोऽभिरٌजितः प्रापितः ॥१५॥

ओ)०(ओ

॥ ५.८.१६ ॥

अपि बत स वै कृपण एणबालको मृतहरिणीसुतोऽहो ममानार्यस्य शठकिरातमतेर् अकृतसुकृतस्य कृतविस्रम्भ आत्मप्रत्ययेन तद् अविगणयन् सुजन इवागमिष्यति.

श्रीधरः  अपीति सम्भावनायाम् बतेत्य् अनुकम्पायाम् । अहो इति स्वेदे । शठकिरातयोर् इव वञ्चनपरा क्रूर च मतिर् यस्याकृतसुकृतस्य निर्भाग्यस्य मम तच् छाठ्यादिकम् अगणयन्न् अचिन्तयन्न् आगमिष्यति किम् । अपराधाचिन्तने हेतुः, आत्मप्रत्ययेन स्वचित्तशुद्ध्या कृतविश्वासः सन् सुजनो न यथा गणयति तद्वत् ॥१६॥

क्रमसन्दर्भः  न व्याख्यातम्.

विश्वनाथः  अपीति सम्भावनायाम् बतेत्य् अनुकम्पायाम् । अहो इति स्वेदोत्थे आश्चर्ये । अनार्यस्य तत्पालनपोषणादाव् असावधानत्वान् निर्दयस्यात एव शठकिरातयोर् इव क्रूरा मतिर् यस्य, तत्र हेतुर् अकृतसुकृतस्य भाग्यहीनस्य मम तन्निर्दयत्वादिकम् अपराधम् अगणयन् आगमिष्यति किम् ? अपराधागणने हेतुःआत्मप्रत्ययेन, आत्मवन् मन्यते जगत् इति न्यायेन स्वस्य शुद्धचित्तत्वान् माम् अपि शुद्धचित्तं प्रति यन्न् इत्य् अर्थः । अत एव कृतविश्रम्भः अविश्वासोऽपि मयि विश्वस्तः सन् ॥१६॥

ओ)०(ओ

॥ ५.८.१७ ॥

अपि क्षेमेणास्मिन्न् आश्रमोपवने शष्पाणि चरन्तं देवगुप्तं द्रक्ष्यामि.

श्रीधरः  शष्पाणि कोमलतृणानि ॥१७॥

क्रमसन्दर्भः  न व्याख्यातम्.

विश्वनाथः  देवेन कृपालुना मदिष्टदेवेनैव रक्षितम् ॥१७॥

ओ)०(ओ

॥ ५.८.१८ ॥

अपि च न वृकः सालावृकोऽन्यतमो वा नैकचर एकचरो वा भक्षयति.

श्रीधरः  नैकचरो यूथचरः शूकरादिः । यद् वा, एक एव चरति यः क्रूरस्वभावो व्याघ्रादिर् न भक्षयति किम् ॥१८॥

क्रमसन्दर्भः  न व्याख्यातम्.

विश्वनाथः  नैकचरो यूथचरः शूकरादिः । एक एव चरति यः क्रूरो व्याघ्रादिर् न भक्षयति किम् ? ॥१८॥

ओ)०(ओ

॥ ५.८.१९ ॥

निम्लोचति ह भगवान् सकलजगत्क्षेमोदयस् त्रय्यात्माद्यापि मम न मृगवधून्यास आगच्छति.

श्रीधरः  सकललोकस्य क्षेमो यस्मात् स उदयो यस्य । वेदत्रयी आत्मा स्वरूपं यस्य स सूर्यो निम्लोचत्य् अस्तं याति । मृगवध्वा न्यासो निक्षेपभूतः ॥१९॥

क्रमसन्दर्भः  न व्याख्यातम्.

विश्वनाथः  निम्लोचति सम्प्रत्य् अस्तं याति । सकलजगताम् अपि क्षेमम् उदयाद् एव यस्य सः । केवलं ममैव दुर्भगस्या क्षेमम् इति भावः । त्रय्यात्मा वेदस्वरूपो वेदप्रवर्तको वा । केवलम् अहम् एव वेदोक्तदयाधर्मविमुख इति भावः । मृगवध्वा न्यासो निक्षेपभूतः ॥१९॥

ओ)०(ओ

॥ ५.८.२० ॥

अपि स्विद् अकृतसुकृतम् आगत्य मां सुखयिष्यति हरिणराजकुमारो विविधरुचिरदर्शनीयनिजमृगदारकविनोदैर् असन्तोषं स्वानाम् अपनुदन्.

श्रीधरः  हरिण एव राजकुमार आगत्य माम् अपि स्वित् सुखयिष्यतीत्य् अन्वयः । किं कुर्वन् ? विविधै रुचिरैर् दर्शनीयैर् निजैर् मृगदारकविनोदैः स्वीयानां स्वेदम् अपनुदन् ॥२०॥

क्रमसन्दर्भः  न व्याख्यातम्.

विश्वनाथः  प्रेम्णैव तद्गुणम् उत्कीर्तयन् विलपतिअपि स्विद् इत्यादिना । सुखयति सुखयिष्यति ॥२०॥

ओ)०(ओ

॥ ५.८.२१ ॥

क्ष्वेलिकायां मां मृषासमाधिनामीलितदृशं प्रेमसंरम्भेण चकितचकित आगत्य पृषदपरुषविषाणाग्रेण लुठति.

श्रीधरः  सम्भवति चैतद् इत्य् आह । क्ष्वेलिकायां क्रीडायां मृषा यः समाधिस् तेनामीलिते दृशौ येन तं मां प्रेमसंरम्भेण प्रणयकोपेन पृषज्जलबिन्दुस् तद्वद् अपरुषेण मृदुना विषाणाग्रेण लुठति सङ्घट्टयति ॥२१॥

क्रमसन्दर्भः  न व्याख्यातम्.

विश्वनाथः  क्ष्वेलिकायां क्रीडायां मृषा यः समाधिनेति । रे मूढ ! त्वां पुष्यतो मे स्मरणकीर्तनादिनित्यकृत्यं न निर्वहति तत्त्वं मया त्यक्तो यथेष्टम् इतो याहीति मृषैवाक्रुश्य मृषा समाधिनेति तच् चेष्टितदिदृक्षायाः प्राबल्यात्, प्रेमसंरम्भेण प्रणयकोपेन पृषत् जलबिन्दुस् तद्वद् अपरुषेण मृदुना विषाणाग्रे लुठति सङ्घट्टयति ॥२१॥

ओ)०(ओ

॥ ५.८.२२ ॥

आसादितहविषि बर्हिषि दूषिते मयोपालब्धो भीतभीतः सपद्य् उपरतरास ऋषिकुमारवद् अवहितकरणकलाप आस्ते.

श्रीधरः  आसादितं हविर् यस्मिन् बर्हिषि दर्भे दन्ताकर्षणादिना चापलेन दूषिते सति । दूषित्वेति पाठे बर्हिषि विषये दूषणं कृत्वेत्य् अर्थः । मयाधिक्षिप्तः संस् तत् क्षणम् एवोपरतक्रीडो निश्चल आस्ते ॥२२॥

क्रमसन्दर्भः  न व्याख्यातम्.

विश्वनाथः  आसादितं हविर् यस्मिन् बर्हिषि दर्भे दन्तस्पर्शेन दूषिते सति । दूषित्वेति पाठे बर्हिषि विषये दूषणं कृत्वा स्थितवतीत्य् अर्थः । मयोपालब्धःआः किम् अरे करोष्य् आधिक्षिप्तः । उपरतक्रीडोऽवहितकरणकलापः, निश्चलीकृतसर्वेन्द्रियः ॥२२॥

ओ)०(ओ

॥ ५.८.२३ ॥

किं वा अरे आचरितं तपस् तपस्विन्यानया यद् इयम् अवनिः सविनयकृष्णसारतनयतनुतरसुभगशिवतमाखरखुरपदपङ्क्तिभिर् द्रविणविधुरातुरस्य कृपणस्य मम द्रविणपदवीं सूचयन्त्य् आत्मानं च सर्वतः कृतकौतुकं द्विजानां स्वर्गापवर्गकामानां देवयजनं करोति.

श्रीधरः  इति बहुधा प्रलप्योत्थाय बहिर् निर्गत्य तत् खुरखातभूभागोपलम्भसम्भ्रान्तहृदय आहकिं वेति । अरे अहो अनया क्षित्या किं वा तप आचरितम् । तपस्विन्या सभाग्यया । यद् यस्माद् इयं सविनयस्य कृष्णसारतनयस्य तनुतराः सुभगाश् च शिवतमाश् च खराश् च खुरा येषु तेषां पदानां तत्र तत्राङ्कितानां पङ्क्तिभिर् द्रविणं मृगस् तेन रहितस्यात एवातुरस्य दुःखितस्य मम द्रविणमार्गं सूचयन्ती सती स्वात्मानं च ताभिः कृतमण्डनं द्विजानां देवयजनं यज्ٌअभूमिं करोति । यस्मिन् देशे मृगः कृष्णस् तस्मिन् धर्मान् निबोधत इति स्मृतेः ॥२३॥

क्रमसन्दर्भः  न व्याख्यातम्.

विश्वनाथः  इति बहुधा प्रलप्योत्थाय बहिर् निर्गत्य तत्खुरखातभूभागोपलब्ध्या प्रेम्णैवारोपितेन तत्र माहात्म्येन स्वं साधिक्षेपं सम्बोध्य विलपतिअरे मन्दभाग्य भरत, वृथातपस्विन् ! अनया अवन्या किं तप आचरितम् । तत् तपस् त्वया न तप्तम् इति भावः । यद् वा, विशेषानुक्त्या अरे चतुर्दशलोकाः ब्रूत रे ब्रूत । युष्मासु मध्ये अनयेति युष्माकम् ईदृशं तपो नास्तीति भावः । तनुतरेत्यादिविशेषणैस् तन्माधुर्यास्वादः स्वस्य व्यٌजितः । द्रविणपदवीं सूचयन्तीतिभो दुःखिन् भरत किं रोदिषि ? अनयैव खुरखुन्नया पदव्या वनं प्रविशन्तं मृगबालकं स्वप्राणधनं प्राप्स्यसीति कृपया माम् आश्वासयतीत्य् अर्थः । आत्मानं सञ्चरताभिः पदपङ्क्तिभिर् मण्डितत्वात् कृतकौतुकं देवयजनं यज्ٌअस्थलं करोतियस्मिन् देशे मृगः कृष्णस् तस्मिन् धर्मान् निबोधत इति स्मृतेः ॥२३॥

ओ)०(ओ

॥ ५.८.२४ ॥

अपि स्विद् असौ भगवान् उडुपतिर् एनं मृगपतिभयान् मृतमातरं मृगबालकं स्वाश्रमपरिभ्रष्टम् अनुकम्पया कृपणजनवत्सलः परिपाति.

श्रीधरः  तावद् उदिते चन्द्रे मृगं दृष्ट्वा स्वमृगत्वं सम्भावयन्न् आहअपि स्विद् इति ॥२४॥

क्रमसन्दर्भः  न व्याख्यातम्.

विश्वनाथः  ऊर्ध्वम् अवलोक्य तत्रोपलब्धे चन्द्रे स्वमृगं सम्भावयन्न् आहअपि स्विद् इति । स्वाश्रमात् परिभ्रष्टम् इति ममैव पापिष्ठस्यानवधानाद् इति भावः । भगवान् इति भगवत्त्वं विना ईदृशं भाग्यं न सम्भवेद् इति भावः ॥२४॥

ओ)०(ओ

॥ ५.८.२५ ॥

किं वात्मजविश्लेषज्वरदवदहनशिखाभिर् उपतप्यमानहृदयस्थलनलिनीकं माम् उपसृतमृगीतनयं शिशिरशान्तानुरागगुणितनिजवदनसलिलामृतमयगभस्तिभिः स्वधयतीति च.

श्रीधरः  चन्द्ररश्मिस्पर्शसुखं प्राप्याह । किं वेति सम्भावनायाम् । आत्मजविश्लेषेण ज्वरस्तापः स एव दवदहनस् तस्य ज्वालाभिर् उपतप्यमाना हृदयरूपा स्थलनलिनी यस्य । जलस्थं पद्मं तापं सोढुं क्षमम् इति स्थलग्रहणम् । उपसृतोऽनुगतो मृगीतनयो येन तं मां चन्द्रः स्वधयति शान्तिं गमयति ।

कैः ? शिशिरं च तच् छान्तं च मय्य् अनुरागेण गुणितं चावर्तितं पुनः पुनः स्रवयद् वदनसलिलं तद् एवामृतमया गभस्तयस् तैः । लोके हि मन्त्रवादिनो वदनसलिलैस् तापं शमयन्तीति प्रसिद्धम् । उपसृत्य मृगीतनय इति पाठे मनोरथान्तरम् एतत् । उपसृत्य मृगीतनयः, किं वा मां स्वधयिष्यतीति । शेषं समानम् ॥२५॥

क्रमसन्दर्भः  न व्याख्यातम्.

विश्वनाथः  चन्द्रकिरणानां दाहकत्वम् अनुभूयाहो मदात्मजविरहे शीतकिरणोऽप्य् अयम् उष्णकिरणीभवति । हन्त हन्त स किं मे समयो भविष्यतियत्र स मृगीतनयो भूयोऽपि माम् उपैष्यति, चन्द्रोऽप्य् अयं मां शिशिरयिष्यतीत्य् अभिलषन्न् आहकिं वेति । उपसृतो मृगीतनयो यं तथाविधं मां चन्द्रोऽयं सुधयतिविरहसन्तप्तस्याङ्गस्य सुधाप्लुतीकरणात् सुधावन्तं, किं नु करिष्यतीति विन्मतोर् लुग् इति मतुप्लुका रूपम् । कैः ? शिशिरं च तत् शान्तम् अनुग्रं च मय्य् अनुरागेण गुणितं च यद् वदनसलिलं पुनः पुनः स्रवत् तद् एवामृतमया गभस्तयस् तैः । लोके हि मान्त्रिका यथा वदनसलिलैस् तापं शमयन्ति, तथैवायम् अपीत्य् अर्थः । उपसृतो मृगीतनय इति पाठे । स एव मद्गात्रेषु प्रेम्णा निजमुखस्पर्शेनेत्य् अर्थः ॥२५॥

ओ)०(ओ

॥ ५.८.२६ ॥

एवम् अघटमानमनोरथाकुलहृदयो मृगदारकाभासेन स्वारब्धकर्मणा योगारम्भणतो विभ्रंशितः स योगतापसो भगवदाराधनलक्षणाच् च कथम् इतरथा जात्यन्तर एणकुणक आसङ्गः साक्षान् निःश्रेयसप्रतिपक्षतया प्राक्परित्यक्तदुस्त्यजहृदयाभिजातस्य तस्यैवम् अन्तरायविहतयोगारम्भणस्य राजर्षेर् भरतस्य तावन् मृगार्भकपोषणपालनप्रीणनलालनानुषङ्गेणाविगणयत आत्मानम् अहिर् इवाखुबिलं दुरतिक्रमः कालः करालरभस आपद्यत.

श्रीधरः  मृगदारकवद् आभासमानेन भगवदाराधनलक्षणात् कर्मणश् चविभ्रंशितः । प्रारब्धकर्मत्वे हेतुः, कथम् इतरथा ? इति । साक्षात् स्वपुत्रवत् कथम् आसङ्गः स्यात् ? पूर्वं परित्यक्ता दुस्त्यजा औरसा येन । अन्तरायेण विहतं योगारम्भणं यस्य । आत्मानम् अवगणयत आत्मचिन्ताम् अकुर्वतः । तावद् एव तीव्रवेगः कालो मृत्युसमयश् चापद्यत ॥२६॥

क्रमसन्दर्भः  योगारम्भणतो यमनियम् आदितः स्वारब्धकर्मणा अपराधरूपेण योगमिश्रस् तापसो भगवदुपासकः ॥२६॥

विश्वनाथः  मृगदारकम् आभासयति प्रकाशयति यत् तेन स्वारब्धकर्मणेति । प्रारब्धं हि द्विविधंशोभनम् अशोभनम् च । तत्राद्यं भक्तप्रियेणापि नयनतीव्राٌजनदानन्यायेन स्वभक्त्युत्कण्ठावर्णनविदग्धेन भगवतैव स्वेच्छयैव प्रारब्धतुल्यत्वात् प्रारब्धम् उपपाद्यते यद् उदर्को विषयाभिनिवेश एव स्यात् । अत्र तु शोभनेनारब्धेनेति साक्षात् सुशब्द एवोपन्यस्तः । भक्तियोगेनैव हेतुना तापसः सर्वविषयत्यागरूपं तपः कुर्वाणः । अप्यर्थे चकारः । यद्यपि भक्तियोगो बहुविघ्नाकुलो न भवति, तद् अपि भगवदिच्छया अत्व्दाराधनाद् विभ्रंसित इत्य् अर्थः । इत्रथेति भगवदिच्छामयं प्रारब्धं यदि न स्याद् इत्य् अर्थः । हृदयाभिजाताः स्वपुत्राः ।

यद् वा, मृगदारक एवाभासो यस्य तथाभूतेन स्वस्यारब्धकर्मणेति प्रारब्धकर्माभासेनेत्य् अर्थः । यथा जीवन्मुक्तानाम् अभिमानाभावेऽप्य् अभिमानाभासस् तथैव जातरतिभक्तानां प्रारब्धाभावेऽपि प्रारब्धाभासः । अथवा मृगदारकाभासेन निकृष्टमृगदारकेण विभ्रंशितः ।

कीदृशेन ? शोभनम् आरब्धं कर्म यस्य तेन । तस्य मृददारकस्य सुखप्रारब्धवशाद् एव भरतस् तं पालयामास । इतरथा यदि मृगस्य सुखप्रारब्धं न स्यात् तदा तस्यापि तत्पिपालयिषा न स्याद् इत्य् अर्थः । भरतस्य विभ्रंशस् तुयथाधनो लब्धधने विनष्टे तच् चिन्तयान्यन् निभृतो न वेद [भा.पु. १०.३२.२०] इति भगवदुक्तन्यायेन मृगजन्मनि ब्राह्मणजन्मनि च भक्त्युत्कण्ठावर्धनार्थओ भगवतैव निर्मितः । आत्मानम् अविगणयतः आत्मचित्नाम् अकुर्वतः । आखुबिलम् अहिर् इव तं भरतं कालो मृत्युः ॥२६॥

ओ)०(ओ

॥ ५.८.२७ ॥

तदानीम् अपि पार्श्ववर्तिनम् आत्मजम् इवानुशोचन्तम् अभिवीक्षमाणो मृग एवाभिनिवेशितमना विसृज्य लोकम् इमं सह मृगेण कलेवरं मृतम् अनु न मृतजन्मानुस्मृतिर् इतरवन् मृगशरीरम् अवाप.

श्रीधरः  लोकं देहं मृगेण सहितं विसृज्य प्राकृत इव मृगशरीरम् अवाप । कथम्भूतः ? कलेवरं मृतम् अनु न मृता न विनष्टा पूर्वजन्मानुस्मृतिर् यस्य ॥२७॥

क्रमसन्दर्भः  न व्याख्यातम्.

विश्वनाथः  अनुशोचन्तं मृगं लोकं देहं मृगेण सहितं विसृज्य मृगशरीरम् अवाप । कलेवरं मृतम् अनु न मृता न विनष्टा पूर्वजन्मानुस्मृतिर् यस्य सः । इतरवत् इतरः प्राकृतः कर्मी, तद्वद् इति । भरतस् तु कर्मातीत इति । अत एव तस्य प्रारब्धाभावः प्राक् समर्थितः ॥२७॥

ओ)०(ओ

॥ ५.८.२८ ॥

तत्रापि ह वा आत्मनो मृगत्वकारणं भगवदाराधनसमीहानुभावेनानुस्मृत्य भृशम् अनुतप्यमान आह.

श्रीधरः  आह स्वे चित्ते ॥२८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.८.२९ ॥

अहो कष्टं भ्रष्टोऽहम् आत्मवताम् अनुपथाद् यद्विमुक्तसमस्तसङ्गस्य विविक्तपुण्यारण्यशरणस्यात्मवत आत्मनि सर्वेषाम् आत्मनां भगवति वासुदेवे तदनुश्रवणमननसङ्कीर्तनाराधनानुस्मरणाभियोगेनाशून्यसकलयामेन कालेन समावेशितं समाहितं कार्त्स्न्येन मनस् तत् तु पुनर् ममाबुधस्यारान् मृगसुतम् अनु परिसुस्राव.

श्रीधरः  अहो कष्टं धीराणां मार्गाद् भ्रष्टोऽहम् । भ्रंशम् एवाहयद् यतो विमुक्ताः समस्ताः सङ्गा येन । विविक्तं पुण्यारण्यं शरणं यस्य आत्मवतो धीरस्य मम मनः सर्वेषां भूतानाम् आत्मनि वासुदेवे समावेशितं समाहितं च निश्चलं सदाराद् दूराद् एव सुस्राव गलितं निःसृतम् । केन समावेशीतम् ? तस्यानुश्रवणादिष्व् अभियोगेनाभिनिवेशेनाशून्याः सकला यामा यस्मिंस् तेन कालेन ॥२९॥

क्रमसन्दर्भः  न व्याख्यातम्.

विश्वनाथः  आत्मवतो धीरस्य आत्मनां जीवानाम् आत्मनि परमात्मनि तदनुचरणारविन्दादीनाम् अभियोगोऽभिग्रहणं तेन समाहितं निश्चलं यन्मनस् तत् सुस्राव अधः पपात ॥२९॥

ओ)०(ओ

॥ ५.८.३० ॥

इत्य् एवं निगूढनिर्वेदो विसृज्य मृगीं मातरं पुनर् भगवत्क्षेत्रम् उपशमशीलमुनिगणदयितं शालग्रामं पुलस्त्यपुलहाश्रमं कालٌजरात् प्रत्याजगाम.

श्रीधरः  निगूढोऽनाविष्कृतो निर्वेदो येन । शालवृक्षोपलक्षितं ग्रामम् । कालٌजराद् यत्र हरिणो जातस् तस्मात् पर्वतात् ॥३०॥

क्रमसन्दर्भः  न व्याख्यातम्.

विश्वनाथः  कालٌजरात् स्वजन्मभूमिपर्वतात् । शालग्रामं शालग्रामाख्यक्षेत्रम् ॥३०॥
ओ)०(ओ

॥ ५.८.३१ ॥

तस्मिन्न् अपि कालं प्रतीक्षमाणः सङ्गाच् च भृशम् उद्विग्न आत्मसहचरः शुष्कपर्णतृणवीरुधा वर्तमानो मृगत्वनिमित्तावसानम् एव गणयन् मृगशरीरं तीर्थोदकक्लिन्नम् उत्ससर्ज.

श्रीधरः  आत्मैव सहचरो यस्य एकाकी । प्रतीक्ष्माणस्यैव प्रपञ्चः, मृगत्वनिमित्तेति । तीर्थोदकेन क्लिन्नम् आर्द्रम् अर्धोदकस्थम् इत्य् अर्थः ॥३१॥

क्रमसन्दर्भः, विश्वनाथः  न व्याख्यातम्.

ओ)०(ओ


इति सारार्थदर्शिन्यां हर्षिण्यां भक्तचेतसाम् ।
त्रयोदश पञ्चमस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
आदिभरतचरित्रे
अष्टमोऽध्यायः ।
॥ ५.८ ॥



(५.९)
अथ नवमोऽध्यायः
जडभरतचरिते

॥ ५.९.१२ ॥

श्रीशुक उवाच
अथ कस्यचिद् द्विजवरस्याङ्गिरःप्रवरस्य शमदमतपःस्वाध्यायाध्ययनत्यागसन्तोषतितिक्षाप्रश्रयविद्यानसूयात्मज्ٌआनानन्दयुक्तस्यात्मसदृशश्रुतशीलाचाररूपौदार्यगुणा नव सोदर्या अङ्गजा बभूवुर् मिथुनं च यवीयस्यां भार्यायाम्; यस् तु तत्र पुमांस् तं परमभागवतं राजर्षिप्रवरं भरतम् उत्सृष्टमृगशरीरं चरमशरीरेण विप्रत्वं गतम् आहुः ॥

श्रीधरः
नवमे जडविप्रत्वे तस्य रागाद्यभावतः ।
भद्रकालीपशुत्वेऽपि निर्विकारत्वम् ईर्यते ॥
पितुः प्राप्तात्मविज्ٌआनो भरतो मृततां गतः ।
प्रारब्धकर्मवेगेन तदन्ते जडविप्रताम् ॥

आङ्गिरसगोत्रजानां प्रवरस्य श्रेष्ठस्य शमादियुक्तस्य । त्यागोऽत्रातिथ्यादिभ्योऽन्नदानादि । विद्या कर्मविद्या । आत्मज्ٌआनं देहादिव्यतिरिक्तभोक्त्र्आत्मज्ٌआनम् । आनन्दो धर्मसम्पत्तिजः । आत्मना सद्र्शाः श्रुतादयो गुणा येषां ते समानोदरा नव पुत्रा बभूवुः । यवीयस्यां कनिष्ठायां च मिथुनं स्त्रीपुरुषयुग्मम् ॥१॥

क्रमसन्दर्भः  भक्तत्वाद् एवम् आत्मनो भक्तिप्रतिघातम् आशङ्कमानः ॥१॥

विश्वनाथः  
नवमे जडता तस्य गायत्र्या अप्य् अशिक्षणम् ।
केदारकर्म देव्या अप्य् उच्चाटनम् इतीर्यते ॥

ओ)०(ओ

॥ ५.९.३ ॥

तत्रापि स्वजनसङ्गाच् च भृशम् उद्विजमानो भगवतः कर्मबन्धविध्वंसनश्रवणस्मरणगुणविवरणचरणारविन्दयुगलं मनसा विदधद् आत्मनः प्रतिघातम् आशङ्कमानो भगवदनुग्रहेणानुस्मृतस्वपूर्वजन्मावलिर् आत्मानम् उन्मत्तजडान्धबधिरस्वरूपेण दर्शयामास लोकस्य ।

श्रीधरः  उत्सृष्टं मृगशरीरं येन तम् । शुचीनां श्रीमतां गेहे योगभ्रष्टोऽभ्जायते [गीता ६.३९] इति स्मृतेः ॥ तत्रापि चान्यसङ्गाद् आत्मनो भ्रंशम् आशङ्कमानश् चात्मानम् उन्मत्तादिरूपेण दर्शयाम् आसेत्य् अन्वयः । किं कुर्वन् ? कर्मबन्धविध्वंसनं श्रवणं स्मरणं गुणानां विवरणं कथनं च यस्य तद् भगवतश् चरणारविन्दयुगलं मनसा विशेषेण धारयन् । प्रतिघातशङ्कायां हेतुः, अनुस्मृता स्वीयपूर्वजन्मनामावलिः परम्परा येन सः ॥३॥

क्रमसन्दर्भः  न व्याख्यातम्.

विश्वनाथः  कर्मबन्धविध्वंसनं चरणारविन्दादिकं यस्य तथाभूतं चरणारविन्दं विशेषेण दधत्, लोकस्य लोकम् ॥३॥

ओ)०(ओ

॥ ५.९.४ ॥

तस्यापि ह वा आत्मजस्य विप्रः पुत्रस्नेहानुबद्धमना आसमावर्तनात् संस्कारान् यथोपदेशं विदधान उपनीतस्य च पुनः शौचाचमनादीन् कर्मनियमान् अनभिप्रेतान् अपि समशिक्षयद् अनुशिष्टेन हि भाव्यं पितुः पुत्रेणेति.

श्रीधरः  पुत्रस्नेहेऽनुबद्धं मनो यस्य । जडस्य गार्हस्थ्यान् अधिकारात् समावर्तनान् तान् संस्कारान् विदधानस् तम् उपनीयोपनीतस्य पुनः शौचादींस् तस्यानभिप्रेतान् अपि शिक्षितवान् । तत्र हेतुःअनुशिष्टेन हि भाव्यं पितुः सकाशात् पुत्रेणेति ॥४॥

क्रमसन्दर्भः  स्वजनसङ्गाच् च भृशम् उद्विजमान इत्य् अधिकं चान्यत्र नास्ति स्वाम्यसम्मतं च दृश्यते । व्यवधानेन योजितत्वात् ॥४॥

विश्वनाथः  अनभिप्रेतान् इति शश्वद् अनुभूयमानभगवत्स्वरूपत्वेन स्वस्य कर्मानधिकारमननात्, पितुः सकाशात् अनुशिष्टेन ॥४॥

ओ)०(ओ

॥ ५.९.५ ॥

स चापि तद् उ ह पितृसन्निधाव् एवासध्रीचीनम् इव स्म करोति छन्दांस्य् अध्यापयिष्यन् सह व्याहृतिभिः सप्रणवशिरस् त्रिपदीं सावित्रीं ग्रैष्मवासन्तिकान् मासान् अधीयानम् अप्य् असमवेतरूपं ग्राहयाम् आस.

श्रीधरः  सोऽपि च पितुः शिक्षानिर्बन्धनिवृत्तये असध्रीचीनम् असमीनम् इव करोति स्म उपाकरणवेदव्रताद्यनन्तरं श्रावणादिमासेषु वेदान् अध्यापयिष्यन्नादौ तावद् व्याहृतिभिः सह प्रणवशिरःसहितां त्रिपदीं चैत्रादिचतुरो मासान् अधीयानमप्य् असमवेतरूपं यथा भवत्य् एवं ग्राहयाम् आस । तावतापि कालेन स्वरानुपूर्व्यादियुक्तं व्याहृत्यादि तस्य नागतम् इत्य् अर्थः ॥५॥

क्रमसन्दर्भः  अनुशिष्टेन हि भाव्यं पितुः पुत्रेणेतीत्य् अस्य पितुर् वाक्यस्य तस्माद् अयम् अनुशिष्टः कर्तव्यः । व्यतिरेके तु स्वयं कोषावहः स्याद् इति तात्पर्यम् ॥५॥

विश्वनाथः  स भरतः पितुः शिक्षानिर्बन्धनिवृत्तये तत् शौचाचमनादिकम् असध्रीचीनं विपर्यस्तं मूत्रपुरीषोत्सर्गादेः प्राग् एवाचमनमृत्तिकाशौचादिकं करोति, न त्व् अनन्तरम् । इवेति तस्य तद् अपि वस्तुतः समीचीनम् एवेति । उपाकरणवेदग्रहणाद्यनन्तरं श्रावणादिमासेषु वेदान् अध्यापयिष्यामि, सम्प्रति तु जडम् इमं गायत्रीं तु शिक्षयामीति विचार्य चैत्रादिभिश् चतुर्भिर् अपि मासैर् नैरन्तरम् अपि गायत्र्याः पादत्रयं पाठयन् सम्पूर्णां तां धारयितुम् न शशाकेत्य् आहछन्दांसीति । असमवेतरूपं यथा स्यात् तथा ॥५॥

ओ)०(ओ

॥ ५.९.६ ॥

एवं स्वतनुज आत्मन्य् अनुरागावेशितचित्तः शौचाध्ययनव्रतनियमगुर्वनलशुश्रूषणाद्यौपकुर्वाणककर्माण्य् अनभियुक्तान्य् अपि समनुशिष्टेन भाव्यम् इत्य् असदाग्रहः पुत्रम् अनुशास्य स्वयं तावद् अनधिगतमनोरथः कालेनाप्रमत्तेन स्वयं गृह एव प्रमत्त उपसंहृतः.

श्रीधरः  आत्मभूते स्वतनुजेऽनुरागेणावेशितं चित्तं येन । शौचादीनि यान्य् औपकुर्वाणकस्य सावधिब्रह्मचर्यवतः कर्माणि तेनानभियुक्तान्य् अनादृतान्य् अपि तं पुत्रं प्रत्य् अनुशास्याप्य् अप्राप्तपुत्रपाण्डित्यमनोरथः स्वयं कालेनोपसंहृतो मृत इत्य् अर्थः । अनुशासननिर्बन्धे पुनस् तम् एव हेतुम् आहअनुशिष्टेन भाव्यम् इत्य् असन्नयोग्य आग्रहो यस्य ॥६॥

क्रमसन्दर्भः  न व्याख्यातम्.

विश्वनाथः  स्वतनूजे पुत्रे आत्मनि स्नेहात् स्वप्राणाद् अप्य् अधिके इत्य् अर्थः । औपकुर्वाणकस्य सावधि ब्रह्मचर्यव्रतः कर्माणि तेनानभियुक्तानि अनादृतान्य् अपि तं पुत्रं प्रतनुशास्य, अनुशासननिर्बन्धे पूर्वोक्तम् एव हेतुम् आहसमन्व् इति । उपसंहृतः मृतः ॥६॥

ओ)०(ओ

॥ ५.९.७ ॥

अथ यवीयसी द्विजसती स्वगर्भजातं मिथुनं सपत्न्या उपन्यस्य स्वयम् अनुसंस्थया पतिलोकम् अगात्.

श्रीधरः  सपत्न्यै समर्प्य । अनुसंस्थयानुमरणेन । सप्तम्यन्तपाठेऽप्य् अयम् एवार्थः ॥७॥

क्रमसन्दर्भः  न व्याख्यातम्.

विश्वनाथः  सपत्न्यै उपन्यस्य सपत्न्याम् इति सप्तम्यन्तपाठेऽप्य् अयम् एवार्थः ॥७॥

ओ)०(ओ

॥ ५.९.८ ॥

पितर्य् उपरते भ्रातर एनम् अतत्प्रभावविदस् त्रय्यां विद्यायाम् एव पर्यवसितमतयो न परविद्यायां जडमतिर् इति भ्रातुर् अनुशासननिर्बन्धान् न्यवृत्सन्त.

श्रीधरः  न्यवृत्सन्त निवर्तितुम् ऐच्छन् । निवृत्ता इत्य् अर्थः ॥८॥

क्रमसन्दर्भः  न व्याख्यातम्.

विश्वनाथः  अनुशिष्टवतीति शेषः । एनम् अनुशिष्टवति पितरि उपरते सतीत्य् अन्वयः । न्यवृत्सन् निवर्तितुम् ऐच्छन् । लुडि वा रूपम्, निवृत्ता इत्य् अर्थः । उभयथाप्य् आर्षप्रयोगः । न तु पितेव तस्मिन्न् अत्याग्रहवन्त इति भावः ॥८॥

ओ)०(ओ

॥ ५.९.९ ॥

स च प्राकृतैर् द्विपदपशुभिर् उन्मत्तजडबधिरमूकेत्य् अभिभाष्यमाणो यदा तदनुरूपाणि प्रभाषते कर्माणि च कार्यमाणः परेच्छया करोति विष्टितो वेतनतो वा याच्ٌया यदृच्छया वोपसादितम् अल्पं बहु मृष्टं कदन्नं वाभ्यवहरति परं नेन्द्रियप्रीतिनिमित्तम्; नित्यनिवृत्तनिमित्तस्वसिद्धविशुद्धानुभवानन्दस्वात्मलाभाधिगमः सुखदुःखयोर् द्वन्द्वनिमित्तयोर् असम्भावितदेहाभिमानः;

श्रीधरः  यदाभिभाष्यमाणस् तदा तदनुरूपाणि प्रभाषते । मूल्यम् अन्तरेण बलाद् यत् कर्म कार्यते, सा विष्टिः । वेतनं मूल्यम् । विष्ट्यादिभिर् उपसादितम् अन्नम् अभ्यवहरति उपभूङ्क्ते केवलं, न त्व् इन्द्रियप्रीतये । अत्र हेतुद्वयम् आह । नित्यं सदा निवृत्तं निमित्तं यस्मात् स उत्पादकशून्यः स्वसिद्धोऽभिव्यٌजकशूनो विशुद्धः केवलो योऽनुभवः स एवानन्दरूपः स्वात्मा तस्य लाभ एवम्भूतोऽहम् इति ज्ٌआनं तस्याधिगमः प्राप्तिर् अस्ति यस्य । द्वन्द्वानि सन् मानावमानादीनि तद् धेतुकयोः सुखदुःखयोर् अकृतदेहाभिमानः । तस्मान् नेन्द्रियप्रीतिनिमित्तम् अभ्यवहरतीत्य् अन्वयः ।

क्रमसन्दर्भः  पितर्य् उपरत इति । एवं जडमतिर् इति । ज्ٌआत्वेति योज्यं ज्ٌआत्वेत्य् अध्याहारात् न परविद्यायाम् इत्य् अनेन भगवद्भक्तेस् त्रयीविद्यातीतत्वं परविद्यात्वं च दर्शितं तत्रापीत्यादि गद्ये तस्य भक्त्येकनिष्ठताया दर्शितत्वात् ततश् चैवं परामृश्यते । सोऽयम् अन्तर् भिगवन्निष्ठ एवेत्य् आत्मारामता तु बहिरङ्गा तदावरणाय प्रयुक्त तस्याप्य् आवरणायोन्मत्तचेष्टतेति न्यवृत्सन्न् इति लुङ्प्रत्ययान्त आर्षः ॥९॥

विश्वनाथः  मूल्यम् अन्तरेण बलात् यत् कार्यते सा विष्टिः । नित्यं सदैव पूर्वजन्मन्य् अपि निवृत्तं निमित्तं कर्म यस्य सः । स्वसिद्धेन स्वत एव सिद्धेन विशुद्धेनाप्राकृतेन अनुभवानन्देन दृष्टेनैव स्वात्मनः स्वेष्टदेवस्य कृष्णस्य लाभाधिगमः लाभः प्रतीतिर् यस्मिन् स च स च सः । अत एव द्वन्द्वानि सम्माननावमानादीनि तद्धेतुकयोः सुखदुःखयोर् अकृतदेहाभिमानः । अत एव नेन्द्रियप्रीतिनिमित्तम् अभ्यवहरतीत्य् अन्वयः ॥९॥

ओ)०(ओ

॥ ५.९.१० ॥

शीतोष्णवातवर्षेषु वृष इवानावृताङ्गः पीनः संहननाङ्गः स्थण्डिलसंवेशनानुन्मर्दनामज्जनरजसा महामणिर् इवानभिव्यक्तब्रह्मवर्चसः कुपटावृतकटिर् उपवीतेनोरुमषिणा द्विजातिर् इति ब्रह्मबन्धुर् इति सञ्ज्ٌअयातज्ज्ٌअजनावमतो विचचार.

श्रीधरः  अत एव शीतोष्णादिष्व् अनावृताङ्गो विचचारेत्य् अन्वयः । कीदृशः ? पीनः पुष्टः । संहननाङ्गाः संहन्यन्ते निबिडीभवन्ति स्माङ्गानि यस्य । कठिनावयव इत्य् अर्थः । स्थण्डिलसंवेशनं भूमिशयनम्, अनुन्मर्दनं मर्दनाभावः, अमज्जनं स्नानाभावः, तैर् यद् रजस् तेनाप्रकटं ब्रह्मवर्चसं ब्राह्मं तेजो यस्य । यथा महामणिर् अनभिव्यक्ततेजा भवति । कुत्सितेन पटेनावृता कटिर् यस्य । उरुमषिणातिमलिनेन तत्त्वतस् तं न जानन्ति ये तैर् जनैर् अवमतः सन् ॥१०॥

क्रमसन्दर्भः  न व्याख्यातम्.

विश्वनाथः  अपावृताङ्गः अनावृताङ्गः संहननाङ्गः अतिबलिष्ठगात्रः स्थण्डीलसंवेशनं भूमिशयनम् अनुन्मर्दनम् अभ्यङ्गाद्यभावः अमज्जनं ब्राह्मं तेजो यस्य सः । ऊरुमसिना अतिमलिनेन ॥१०॥

ओ)०(ओ

॥ ५.९.११ ॥

यदा तु परत आहारं कर्मवेतनत ईहमानः स्वभ्रातृभिर् अपि केदारकर्मणि निरूपितस् तद् अपि करोति किन्तु न समं विषमं न्यूनम् अधिकम् इति वेद कणपिण्याकफलीकरणकुल्माषस्थालीपुरीषादीन्य् अप्य् अमृतवद् अभ्यवहरति.

श्रीधरः  यदा तु परेभ्यः कर्ममूल्येनाहारम् अपेक्षमाणो भवति तदा केदारकर्मणि शालिक्षेत्रे कर्दमविलोडनादावाहारप्रलोभवेन नियुक्तः सन् करोति । किन्त्व् अत्र कर्दमस्य प्रक्षेपे क्षेत्रं समं भवेद् इत उद्धरणे विषमं स्याद् इत्यादि न वेद । भ्रातृभिर् दत्तान् कणादीन् अप्य् अमृतवद् भुङ्क्ते । कणाश् चूर्णतण्डुलाः । पिण्याकं तैलयन्त्रोद्धृतं तिलकिट्टम् । फलीकरणं तुषाः कुल्माषाः कीटदष्टा माषाः । स्थालीपुरीषं स्थालीलग्नं दग्धान्नम् ।

तस्य रागादिराहित्यम् अलौल्यं चैवम् ईरितम् ।
अथान्यच् चरितं प्राह चित्रं मृत्यावसम्भ्रमम् ॥११॥

क्रमसन्दर्भः  न व्याख्यातम्.

विश्वनाथः  कर्मवेतनतः कर्ममूल्येन आहारम् ईहमनो यदा भवति तदा स्वभ्रातृभिर् इति सर्वं दिनं कर्म कार्ل आहारमात्रं चेद् अन्ये ददति, तर्हि वयम् एव तथा कारयामः अप्रतिष्ठा च नस् तावती न भविष्यतीति मत्वेति भावः । कर्दमविलोडनादिकर्मणि । अत्र कर्दमस्य प्रक्षेपे क्षेत्रं समं भवेद् इत उद्धरेण विषमं भवेद् इत्यादि तु न वेद । पिण्याकं तैलयन्त्रेणोद्धृतं तिलकिट्टं, फलीकरणं तूषः, कुल्मायाः कीटविद्धमाषाः । स्थालीपुरीषं स्थालीलग्नं दग्धान्नं, तदादीनि भ्रातृभिर् दत्तानि ॥११॥

ओ)०(ओ


॥ ५.९.१२ ॥

अथ कदाचित् कश्चिद् वृषलपतिर् भद्रकाल्यै पुरुषपशुम् आलभतापत्यकामः ।

श्रीधरः  वृषाळपतिह् शूद्रसामन्तश् चौरराजः । आलभत आलब्धुं प्रवृत्तः ॥१२॥

क्रमसन्दर्भः  न व्याख्यातम्.

विश्वनाथः  वृषाळपतिह् शूद्रसामन्तश् चौरराजः । आलभत आलब्धुं प्रवृत्तः ॥१२॥

ओ)०(ओ

॥ ५.९.१३ ॥

तस्य ह दैवमुक्तस्य पशोः पदवीं तदनुचराः परिधावन्तो निशि निशीथसमये तमसावृतायाम् अनधिगतपशव आकस्मिकेन विधिना केदारान् वीरासनेन मृगवराहादिभ्यः संरक्षमाणम् अङ्गिरःप्रवरसुतम् अपश्यन् ।

श्रीधरः  दैवाद् बन्धनविमुक्तस्य पशोः । तमसा व्याप्तायां निशि । तत्रापि निशीथसमयेऽर्धरात्रावसरे । आकस्मिको दैवनिर्मितो विधिः प्रकारस् तेन । वीरासनेनोर्ध्वावस्थानेन ॥१३॥

क्रमसन्दर्भः  न व्याख्यातम्.

विश्वनाथः  दैवाद् बन्धनविमुक्तस्य पलायितस्य पुरुषपशोः । वीरासनेन ऊर्ध्वावस्थानेन ॥१३॥

ओ)०(ओ

॥ ५.९.१४ ॥

अथ त एनम् अनवद्यलक्षणम् अवमृश्य भर्तृकर्मनिष्पत्तिं मन्यमाना बद्ध्वा रशनया चण्डिकागृहम् उपनिन्युर् मुदा विकसितवदनाः ।

श्रीधरः  अवमृश्य ज्ٌआत्वा ॥१४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.९.१५ ॥

अथ पणयस् तं स्वविधिनाभिषिच्याहतेन वाससाच्छाद्य भूषणालेपस्रक्तिलकादिभिर् उपस्कृतं भुक्तवन्तं धूपदीपमाल्यलाजकिसलयाङ्कुरफलोपहारोपेतया वैशससंस्थया महता गीतस्तुतिमृदङ्गपणवघोषेण च पुरुषपशुं भद्रकाल्याः पुरत उपवेशयामासुः ॥

श्रीधरः  पणयश् चोराः । अहतेन नूतनेन । उपस्कृतम् अलङ्कृतम् । वैशससंस्थया हिंसाविधानेन । गीतादिघोषेण सह ॥१५॥

क्रमसन्दर्भः  न व्याख्यातम्.

विश्वनाथः  पणयश् चोराणां पुरोहिताः । अहतेन नूतनेन । वैशससंस्थया हिंसाविधानेन युक्तम् ॥१५॥

ओ)०(ओ

॥ ५.९.१६ ॥

अथ वृषलराजपणिः पुरुषपशोर् असृगासवेन देवीं भद्रकालीं यक्ष्यमाणस् तदभिमन्त्रितम् असिम् अतिकरालनिशितम् उपाददे ॥

श्रीधरः  वृषलराजस्य पणिः पुरोहितत्वेन वर्तमानश् चोरः । तदभिमन्त्रितं भद्रकालीमन्त्राभिमन्त्रितम् ॥१६॥

क्रमसन्दर्भः  न व्याख्यातम्.

विश्वनाथः  वृषलराजस्य पणिः मुख्यः पुरोहितः ॥१६॥

ओ)०(ओ

॥ ५.९.१७ ॥

इति तेषां वृषलानां रजस्तमःप्रकृतीनां धनमदरजौत्सिक्तमनसां भगवत्कलावीरकुलं कदर्थीकृत्योत्पथेन स्वैरं विहरतां हिंसाविहाराणां कर्मातिदारुणं यद् ब्रह्मभूतस्य साक्षाद् ब्रह्मर्षिसुतस्य निर्वैरस्य सर्वभूतसुहृदः सूनायाम् अप्य् अननुमतम् आलम्भनं तद् उपलभ्य ब्रह्मतेजसातिदुर्विषहेण दन्दह्यमानेन वपुषा सहसोच्चचाट सैव देवी भद्रकाली ॥

श्रीधरः  धनमद एव रजस् तेनोत्सिक्तं त्यक्तमर्यादं मनो येषाम् । भगवत्कलायुक्तं वीराणां ब्राह्मणानां कुलं तुच्छीकृत्य यथेच्छं वर्तमानानां यत् कर्म तद् उपलभ्य देवी उच्चचाट प्रतिमां त्यक्त्वा बहिर् निर्गता । कथम्भूतम् आलम्भनम् ? सूनायाम् अप्य् आपत्कालेऽनुज्ٌआतायाम् अपि हिंसायाम् अननुज्ٌआतम् । भद्रकालीत्य् अन्तं गद्यम् ॥१७॥

क्रमसन्दर्भः  न व्याख्यातम्.

विश्वनाथः  भगवतः कलानाम् अवताराणां वीराः सेनान्यो ये भक्तास् तेषां कुलं कदर्थीकृत्य दुःखयित्वा स्वैरं विहरतां यत् कर्म तद् उपलभ्य देवी उच्चचाट प्रतिमां भित्त्वा बहिर् निर्जगाम । यद् वा, सैव प्रतिमारूपा देव्य् एव उच्चचाट भरततेजसा छिन्नभिन्ना बभूव, न तु तदीयासिना भरतश् छिन्नो बभूव इत्य् एवकारार्थो व्यक्तः । सूनायाम् आपत्काले स्वरक्षार्थम् अनुज्ٌआतायाम् अपि हिंसायाम् अननुज्ٌआतं सर्वथैव निषिद्धम् आलभनम् इत्य् अर्थः ॥१७॥

ओ)०(ओ

॥ ५.९.१८ ॥

भृशम् अमर्षरोषावेशरभसविलसितभ्रुकुटिविटपकुटिलदंष्ट्रारुणेक्षणाटोपातिभयानकवदना हन्तुकामेवेदं महाट्टहासम् अतिसंरम्भेण विमुٌचन्ती तत उत्पत्य पापीयसां दुष्टानां तेनैवासिना विवृक्णशीर्ष्णां गलात् स्रवन्तम् असृगासवम् अत्युष्णं सह गणेन निपीयातिपानमदविह्वलोच्चैस्तरां स्वपार्षदैः सह जगौ ननर्त च विजहार च शिरःकन्दुकलीलया.

श्रीधरः  अमर्षोऽपराधासहनं रोषश् च वपुषो दाहनं तयोर् आवेशस् तस्य रभसेन वेगेन विलसित उत्तम्भितो भ्रुकुटिलक्षणो विटपः शाखाकुटिला दंष्ट्राश् चारुणानीक्षणानि च तेषाम् आटोपः सम्भ्रमस् तेनातिभयानकं वदनं यस्याः । इदं जगद् धतुम् उद्यतेव । महान्तम् अट्टहासं सनादं हासम् । ततः स्थानाद् उत्पत्य विवृक्णानि छिन्नानि शीर्षाणि येषां गणेन परिवारेण सह । शिरांस्य् एव कन्दुकानि तेषां लीलया चिक्रीड च ॥१८॥

क्रमसन्दर्भः  न व्याख्यातम्.

विश्वनाथः  अमर्षोऽपराधासहनं तद्धेतुकः कोपश् च तयोर् आवेशस्य यो रभसो वेगस् तेन विलसितो विजृम्भितो भ्रूकुटिलक्षणो विटपः शाखा कुटिला दंष्ट्राश् चारुणानीक्षणानि च तेषाम् आटोपेन प्रतापेन अतिभयानकं वदनं यस्याः सा इदं जगद् अपि तस्यैकस्य जगद्वर्तिनोऽपराधेनेत्य् अर्थः ॥१८॥

ओ)०(ओ

॥ ५.९.१९ ॥

एवम् एव खलु महदभिचारातिक्रमः कार्त्स्न्येनात्मने फलति.

श्रीधरः  ननु, कथं देव्याराधकानाम् एवं विपरीतं फलम् ? तत्राहएवम् एवेति । महत्स्व् अभिचाररूपोऽतिक्रमोऽपराधः ॥१९॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.९.२० ॥

न वा एतद् विष्णुदत्त महद् अद्भुतं यद् असम्भ्रमः स्वशिरश्छेदन आपतितेऽपि विमुक्तदेहाद्यात्मभावसुदृढहृदयग्रन्थीनां सर्वसत्त्वसुहृदात्मनां निर्वैराणां साक्षाद् भगवतानिमिषारिवरायुधेनाप्रमत्तेन तैस् तैर् भावैः परिरक्ष्यमाणानां तत्पादमूलम् अकुतश्चिद्भयम् उपसृतानां भागवतपरमहंसानाम् ।

श्रीधरः  नन्व् असम्भावितम् इदम् एवं यन् मरणेऽप्य् अव्याकुलत्वं मारकेषु च क्रोधाभाव इत्य् आदि तत्राहन वा इति । विमुक्तो देहाद्यात्मभावलक्षणः सुदृढो हृदयग्रन्थिर् यैः सर्वसत्त्वानां सुहृद आत्मानश् च ये तेषाम् । न च तेषां देहाद्यभिमानसद्भावेऽपि मरणादिभयम् अस्तीत्य् आह । साक्षाद् भगवताभितो रक्षमानानाम् । केन ? अनिमिषः कालः स एवारिचक्रं तेन वरायुधेन तैस् तैर् भावैश् चान्तर्यामितया प्रवर्त्यमानैर् भद्रकाल्यादिरूपैः । न कुतश्चिद् अप्य् भयं यस्मिन् । भागवतानां भगवदुपासकानां परमहंसानाम् ॥२०॥

क्रमसन्दर्भः  न व्याख्यातम्.

विश्वनाथः  नन्व् असम्भावितम् एतद् यन् मरणेऽप्य् अव्याकुलत्वं मारकेषु च क्रोधाभावस् तत्राहन वा इति । हे विष्णुदत्त परीक्षित् ! विमुक्तो देहाद्यात्मभावलक्षणः सुदृढो हृदयग्रन्थिर् यैः सर्वेषाम् एव सत्त्वानां स्वहन्त्ṝणाम् अपि सुहृत्स्वारूपाणां, न विद्यते निमिषम् अनवधानं यस्य तादृशम् अरिचक्रं तेन वरायुधेन करणेन भगवता कर्त्राप्य् अप्रमत्तेन तैस् तैः प्रसिद्धैर् भावैर् भक्तवात्सल्यशिष्टपालनदुष्टनिग्रहाद्यैः ॥२०॥

इति सारार्थदर्शिन्यां हर्षिण्यां भक्तचेतसाम् ।
पञ्चमे नवमोऽध्यायः सङ्गतः सङ्गतः सताम् ॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यां संहितायां वैयासिक्यां पञ्चमस्कन्धे
जडभरतचरिते नवमोऽध्यायः
॥ ५.९ ॥

(५.१०)
अथ दशमोऽध्यायः
जडभरतचरिते

॥ ५.१०.१ ॥

श्रीशुक उवाच
अथ सिन्धुसौवीरपते रहूगणस्य व्रजत इक्षुमत्यास् तटे, तत्कुलपतिना शिबिकावाहपुरुषान्वेषणसमये दैवेनोपसादितः स द्विजवर उपलब्धः. “एष पीवा युवा संहननाङ्गो गोखरवद् धुरं वोढुम् अलम्” इति पूर्वविष्टिगृहीतैः सह गृहीतः प्रसभम् अतदर्ह उवाह शिबिकां स महानुभावः.

श्रीधरः
दशमे क्षिपता राज्ٌआ शिविकां स्वां वहन् मुनिः ।
स्वदुर्वादानुवादेन विज्ٌआयाशु प्रसादितः ॥
एवम्भूताविकारित्वम् अज्ٌअसर्वज्ٌअयोः समम् ।
इति सर्वज्ٌअतासिद्ध्यै रहूगणकथेरणम् ॥

रहूगणो नाम सिन्धुसौवीरदेशयो राजा तत्त्वजिज्ٌआसुः कपिलाश्रमं यदा गच्छति स्म, तदा यद् वृत्तं तद् आहअथेति । इक्षुमत्या नद्यास् तीरे । तेषां शिबिकावाहानां कुलस्य नाथेन एष गौर् इव खर इव च भारं वोढुं समर्थ इति धिया पूर्वं ये केचन दिष्ट्या बलाद् गृहीतास् तैः सह प्रसभं बलाद् गृहीतः सन्नतदर्होऽपि स महानुभावः शिबिकाम् उवाहेत्य् अन्वयः ॥१॥

क्रमसन्दर्भः  अस्य च श्रीभरतस्य भागवतपरमहंसत्वाद् भगवद्गुणसङ्क्रान्तत्वेन सर्वत्र समस्यापि भक्तवात्सल्यं परम् अस्त्य् एव । ननु भजतोऽपि न वै केचित् [भा.पु. १०.३२.१९] इत्य् आदि न्यायेनान्येषाम् आत्मारामाणाम् इव तत्राप्य् औदासीन्यम् इति महागुणान्तरं दर्शयितुम् आहअथ सिन्ध्व् इति ॥१॥

विश्वनाथः
वहन्तं शिविकां स्वीयकटूक्यर्थकृतं मुनिम् ।
ज्ٌआत्वा राजावरुह्याशु तुष्टाव दशमे स्फुटम् ॥

तद् एवं श्रीभरतः कणपिण्याकादिभिः स्वपालकेषु भ्रात्रादिषु तत्प्रतिवेशितेषु च कर्मित्वाद् राजसेष्व् अपि कृपां चकारैव, यतो बहुकालम् अपि तेभ्यः स्वदर्शनं ददौ । तथैव वृषलराजे दुराचारसक्तत्वाद् अतितामसे स्वघातकेऽपि कृपां चकारैव, यतस् तेनापि प्रकारेण स्वस्य देव्याश् च साक्षाद् दर्शनं जन्मान्तरेऽपि तन्मुक्तिकारणं कारयामासैव । तथैव रहूगणे ज्ٌआनित्वात् सात्त्विके राजत्वोचितरजसा शिविकां वाहयत्य् अपि कृपां चकारेति, तत्र रजस्तमसोः प्रकाशकत्वाभावात् सत्त्वस्य तु प्रकाशकत्वात् रहूगण एव भरतस्य भक्तिज्ٌआनादिप्रकाशो न पूर्वयोर् इति ज्ٌआपयन् तदुपाख्यानम् आरभतेअथेति । परमहंसत्वेन सर्वत्र तस्य साम्यस्यौचितोऽपि महाभागवतत्वाद् एव कृपा व्याख्येया, भरतस्य भक्तिज्ٌआनवैराग्यादिकं भगवत्कृपया शतगुणीबभूवेति एतत् कथं ज्ٌआन्येतेत्य् एतदर्थं रहूगणोपाख्यानम् इति च केचिद् आहुः ।

सिन्धुसौवीरदेशयोर् नृपस्य तेषां शिविकावाहकानां कुलपतिना पीवा पुष्टाङ्गः संहननाङ्गो बलिष्ठश् च प्रसभं बलात्कृतं यथा स्यात् तथा गृहीतः । अलं समर्थ इति मनसि विभावेत्य् अर्थः ॥१॥

ओ)०(ओ

॥ ५.१०.२ ॥

यदा हि द्विजवरस्येषुमात्रावलोकानुगतेर् न समाहिता पुरुषगतिस्, तदा विषमगतां स्वशिबिकां रहूगण उपधार्य
पुरुषान् अधिवहत आह “हे वोढारः ! साध्व् अतिक्रमत. किम् इति विषमम् उह्यते यानम् ? “इति.

श्रीधरः  हिंसापरिहारार्थम् इषुमात्रप्रदेशावलोकस्यानु पश्चाद् या गतिस् तस्या हेतुभूताया पुरुषाणां गतिर् न सम्यग् आहिता एकरूपा नाभूत् ॥२॥

क्रमसन्दर्भः  न व्याख्यातम्.

विश्वनाथः  हिंसापरिहारार्थम् इषुमात्रप्रदेशावलोकनानन्तरम् एव या गतिस् तस्या हेतोः पुरुषाणां गतिर् न समाहिता सम्यग् आहिता एकरूपा नाभूत् ॥२॥

ओ)०(ओ

॥ ५.१०.३ ॥

अथ त ईश्वरवचः सोपालम्भम् उपाकर्ण्योपायतुरीयाच् छङ्कितमनसस् तं विज्ٌआपयां बभूवुः.

श्रीधरः  सोपालम्भं साक्षेपम् । सामदानभेददण्डेषूपायेषु चतुर्थाच् छङ्कितचित्तः ॥३॥

क्रमसन्दर्भः  न व्याख्यातम्.

विश्वनाथः  ईश्वरस्य राज्ٌओ वचः सोपालम्भं साक्षेपम् । उपायेषु सामदानभेददण्डेषु मध्ये तुरीयात् चतुर्थाद् दण्डात् ॥३॥

ओ)०(ओ

॥ ५.१०.४ ॥

“न वयं नरदेव प्रमत्ताः. भवन्नियमानुपथाः साध्व् एव वहामः. अयम् अधुनैव नियुक्तोऽपि न द्रुतं व्रजति, नानेन सह वोढुम् उ ह वयं पारयामः “इति.

श्रीधरः  भवन्न् इयम् आनुपथास् त्वदाज्ٌआनुवर्तिनः । न पारयामो न शक्नुमः ॥४॥

क्रमसन्दर्भः  न व्याख्यातम्.

विश्वनाथः  न वयं प्रमत्ताः, किन्तु भगवदाज्ٌआनुवर्तिन एव ॥४॥

ओ)०(ओ


॥ ५.१०.५ ॥

“सांसर्गिको दोष एव नूनम् एकस्यापि सर्वेषां सांसर्गिकाणां भवितुम् अर्हति” इति निश्चित्य निशम्य कृपणवचो राजा रहूगण उपासितवृद्धोऽपि निसर्गेण बलात् कृत ईषदुत्थितमन्युर् अविस्पष्टब्रह्मतेजसं जातवेदसम् इव रजसावृतमतिर् आह.

श्रीधरः  कृपणानां वचो निशम्य सांसर्गिकः संसर्गनिमित्त एकस्यापि दोषः सर्वेषाम् एव भवितुम् अर्हतीति निश्चित्य रहूगण आहेत्य् अन्वयः । कथं भुतः । उपासिता वृद्धा येन सोऽपि स्वभावेन बलात् परवशः कृतः सन् । कथं भूतं प्रत्याह । न विस्पष्टं ब्रह्मतेजो यस्मिन् । भस्मना छन्नम् अग्निम् इव स्थितम् ।

क्रमसन्दर्भः  न व्याख्यातम्.

विश्वनाथः  निसर्गेण राजत्वाद् राजसस्वभावेन बलात्कृतः बलात्कारविषयीकृतः । जातवेदसम् अग्निं भस्माच्छादितम् इव ॥५॥

ओ)०(ओ

॥ ५.१०.६ ॥

“अहो कष्टं भ्रातर्, व्यक्तम् उरुपरिश्रान्तो दीर्घम् अध्वानम् एक एव ऊहिवान्. सुचिरं नातिपीवा न संहननाङ्गो जरसा चोपद्रुतो भवान् सखे, नो एवापर एते सङ्घट्टिन इति बहुविप्रलब्धोऽप्य् अविद्यया रचितद्रव्यगुणकर्माशयस्वचरमकलेवरेऽवस्तुनि संस्थानविशेषेऽहं ममेत्य् अनध्यारोपितमिथ्याप्रत्ययो ब्रह्मभूतस् तूष्णीं शिबिकां पूर्ववद् उवाह.

श्रीधरः  भ्रातर् इति सम्बोधनम् आक्षेपाभिप्रायम् । व्यक्तं निश्चितम् उरु अधिकं परिश्रान्तोऽसीत्यादीनि विपरीतार्थानि षड्वाक्यानि । ऊहिवान् प्रापितवान् । तत्रापि सुचिरम् । जरसा च वृद्धत्वेन । सङ्घट्टिनः सहचराः । बहु यथा भवत्य् एवं विप्रलब्धोऽपि वक्रोक्त्योपहसितोऽपि तूष्णीम् उवाहेत्य् अन्वयः । तूष्णीं भावे हेतुः, अविद्यया रचिता द्रव्यादयो यस्मिंस् तस्मिन् स्वचरमकलेवरे नाध्यारोपितो मिथ्याप्रत्ययो येन । तत्र द्रव्याणि महाभूतानि । गुणा इन्द्रियाणि । कर्माणि पुण्यपापानि । आशयोऽन्तःकरणम् । यतो ब्रह्मभूतः ॥६॥

क्रमसन्दर्भः  परिश्रान्तोऽसि इति टीकादृष्टम् अपि सर्वत्र नास्ति । परिश्रान्त इत्य् एव सर्वत्र पाठः ॥६॥

विश्वनाथः  भ्रातर् इत्य् आक्षेपाभिप्रायम् । सङ्घट्टिनः सङ्गिनः । विप्रलब्धः विपरीतलक्षणया उपहसितः । तेन त्वं न श्रान्तोऽपि यतोऽधुनैवात्र नियोजितः । अतिपीवा भवसि दृढाङ्गश् च भवसि युवा चासि, एते एन्ये तव सङ्गिनश् च । तद् अपि विरुद्धगत्या वोढुं न शक्नोमीति मयि राजन्य् अपि दुष्टतां किं प्रकाशयसीत्य् अर्थः । विप्रलब्धोऽपि तुष्णीम् उवाह । तत्र हेतुःअविद्यया मायया रचिता द्रव्यादयो यस्मिन् तत्र स्वचरमकलेवरे न अध्यारोपिता मिथ्याप्रत्ययो येन तत्र, द्रव्याणि भूतानि गुणा इन्द्रियाणि कर्माणि पुण्यपापानि आशयोऽन्तःकरणम् अवस्तुनि, कलेवरस्य प्राधानिकत्वेन वस्तुत्वेऽपि स्वस्य तत्सम्बन्धाभावाद् एवेति भावः, यतो ब्रह्मभूतः । यद्यपि भरतस्य तच्छरीरं शुकदेवादीनाम् इवाप्राकृतत्वाद् अनश्वरं नित्यम् एव, तद् अपि तस्य तदानीम् उत्पन्नप्रेमत्वाद् एव भगवन्तं विना अन्यत्र स्वदेहादौ ममत्वासम्भवात्, तदानीं तेन देहेन साक्षात्सेवा अलाभाद् औत्कण्ठ्यवृद्ध्यतिदैन्येनाहन्त्वस्याप्य् अनर्पणात् सर्वज्ٌअत्वेऽपि तत्र स्वदेहे प्राकृतत्वभानम् एवातस् तत्सम्मत्या श्रीशुकदेवेनापि तत्प्राकृतम् इव वर्णितम् । वस्तुतस् तु स्वसम्मत्या तद् अप्राकृतम् एव व्याख्यातम् । सा व्याख्या च यथा अविद्यया मायया न विहिता द्रव्यगुणकर्माशया यत्र तथाभूते स्वस्य चरमेऽवशिष्टे पूर्वपूर्वेभ्यो नष्टेभ्यः कलेवरेभ्योऽवशिष्टेऽनश्वरे इत्य् अर्थः ।

यद् वा, सुष्ठु अचरमे अनिकृष्टे कलेवरे कर्मारब्धत्वाभावाद् वस्तुनि परमसत्ये सम्यगवस्थानविशेषो वैकुण्ठलोकोयस्य तस्मिन्न् अपि प्रेमोत्थदैन्योदयाद् एव प्राकृतदेह इव अहं ममेति च्न अध्यारोपिता मिथ्याप्रत्ययो येन सः ॥६॥

ओ)०(ओ

॥ ५.१०.७ ॥

अथ पुनः स्वशिबिकायां विषमगतायां प्रकुपित उवाच रहूगणः “किम् इदम् अरे त्वं जीवन्मृतो मां कदर्थीकृत्य भर्तृशासनम् अतिचरसि ? प्रमत्तस्य च ते करोमि चिकित्सां, दण्डपाणिर् इव जनताया यथा प्रकृतिं स्वां भजिष्यसे “इति.

श्रीधरः  माम् अनादृत्य भर्तुः स्वामिनो मम शासनम् आज्ٌआम् अतिक्रामसि । चिकित्सां शास्तिम् । दण्टपाणिर् यमो यथा जनसमूहस्य शास्तिं करोति, तथा । स्वां प्रकृतिम् अप्रमत्तताम् ॥७॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१०.८ ॥

एवं बह्व् अबद्धम् अपि भाषमाणं नरदेवाभिमानं रजसा तमसानुविद्धेन मदेन तिरस्कृताशेषभगवत्प्रियनिकेतं पण्डितमानिनं स भगवान् ब्राह्मणो ब्रह्मभूतसर्वभूतसुहृदात्मा योगेश्वरचर्यायां नातिव्युत्पन्नमतिं स्मयमान इव विगतस्मय इदम् आह.

मध्वः  अशेषभगवत्प्रियाणां निकेतः स एव भरतो मानुष्यापेक्षया ।

तत्कालस्थितभक्तेषु मानुषेष्व् ऋषभात्मजः ।
वरोऽपि धिक्कृतो राज्ٌआ सुहृदा वैष्णवेष्व् अपि ॥ इति गाऋउडे ॥८॥

श्रीधरः  अबद्धम् अनन्वितम् । नरदेवोऽहम् इत्य् अभिमानो यस्य तम् । अनुविद्धेन सङ्गुणितेन तिरस्कृतोऽशेषः सम्पूर्णो भगवतः प्रियो निकेत आश्रयो येन तम् । यद् वा, शेषाणां भगवत्प्रियाणां निकेतः सर्वेषां भूतानां सुहृच् च आत्मा च योगेश्वराणां चर्या जडादिवद् आचरणं तस्यां नात्यन्तं व्युत्पन्ना परिचिता मतिर् यस्य स तम् । स्मयमानो हसन्न् इवेति मुखप्रसत्तिर् द्योत्यते । विगतस्मयो गतगर्वः ।

क्रमसन्दर्भः  ब्रह्मभूतो देहद्वयावेशरहितः ॥८॥

विश्वनाथः  अबद्धम् अनन्वितम् । अनुबिद्धेन ग्रथितेन । तिरस्कृतः अशेषः सम्पूर्णो भगवतः प्रियो निकेत आश्रयो भरताख्यो येन तम् । सर्वभूतसुहृत्स्वरूपः स्वापराधिन्य् अपि कृपालुर् इत्य् अर्थः । पण्डितमानिनाम् इति तस्य किٌचिन्मात्रज्ٌआन्नित्वं सर्वज्ٌअत्वेनैव ज्ٌआत्वेत्य् अर्थः । योगेश्वराणां चर्या जडादिवद् आचरणं तस्यां तज्ज्ٌआनेनेत्य् अर्थः । स्मयमान इत्य् असौ स्वं ज्ٌआनिनं जानात्य् अथ चाज्ٌआनिवद् उक्तिर् इति । इवेति तस्य बहिर् अनिष्क्रमात् । विगतस्मयः ज्ٌआनित्वगर्वरहितः ॥८॥

ओ)०(ओ

॥ ५.१०.९ ॥

ब्राह्मण उवाच
त्वयोदितं व्यक्तम् अविप्रलब्धं
भर्तुः स मे स्याद् यदि वीर भारः ।
गन्तुर् यदि स्याद् अधिगम्यम् अध्वा
पीवेति राशौ न विदां प्रवादः ॥

मध्वः  भरणादिकृद् धरिर् इति चिन्तयन् नृपम् अब्रवीद् इति च ॥९॥

श्रीधरः  तत्र वक्रोक्त्या यद् उक्तं त्वं न श्रान्तो न च दीर्घम् अध्वानम् आगत इति तत्रोत्तरम् आह । त्वया यद् उदितम् उक्तं श्रमादि नास्तीति तद् व्यक्तं स्फुटं तत् तथैव । अविप्रलब्धं विप्रलम्भो न भवति । तद् एवाह । हे वीर, यदि भारो नाम कश्चित् स्यात् स च भर्तुर् वोढुर् देहस्य यदि स्यात् स च मे यदि प्रसक्तः स्यात् तर्हीदानीं भाराभावाद् विप्रलम्भः स्यान् न त्व् एतद् अस्ति । भारस्य वोढुश् चानिरूप्यत्वान् मम च तत् सम्बन्धाभावात् । तथा गन्तुर् अधिगम्यं प्राप्यम् अध्वा वा यदि स्यात् । अद्धेति पाठे साक्षात् परमार्थतः । तच् च मे यदि स्याद् इत्यादि योज्यम् । यत् त्वयोक्तं नातिपीवेति तत्राह । चेतनम् उद्दिश्य त्वं पीवेति प्रवादो विदां विदुषां न भवति, किन्तु मूर्खाणाम् । यतोऽयं प्रवादो राशौ भूतसङ्घे देहे एव, न त्व् आत्मनि । देह एव पीनो नाहम् इत्य् अर्थः ॥९॥

क्रमसन्दर्भः  न व्याख्यातम्.

विश्वनाथः  ज्ٌआनिमानिनम् एनं ज्ٌआनेनैव परास्तीकृत्य कृपयिष्यामीत्य् अभिप्रेत्याहत्वयोदितम् इति । तत्र विरुद्धलक्षणया यद् उक्तं त्वया, त्वं न श्रान्तो न दीर्घम् अध्वानम् आगत इति तद् अविप्रलब्धं यथार्थम् एव, न त्व् आक्षेपः । यतो भर्तुः शिविकावाहकस्य भारो यदि मे मम स्यात् तदा स विप्रलम्भः स्याद् इति सम्बन्धः । अहं देहाद् भिन्नो वोढैव न भवामीति भावः । एवं गन्तुर् इत्यादि अधिगम्यं प्राप्यं स्थानादिकम् अध्वा वा । यत् त्वयोक्तं त्वं पीवा भवसीति तत्राशौ भूतानां राशिरूपे देहे विद्यां विदुषां प्रवादो न भवति, किन्तु सत्यम् एव पीवत्वम् इत्य् अर्थः । मयि चेतनस्वरूपे तु प्रवादः कलङ्क एवेति भावः ॥९॥

ओ)०(ओ

॥ ५.१०.१० ॥

स्थौल्यं कार्श्यं व्याधय आधयश् च
क्षुत् तृड् भयं कलिर् इच्छा जरा च ।
निद्रा रतिर् मन्युर् अहं मदः शुचो
देहेन जातस्य हि मे न सन्ति ॥

मध्वः  देहेन जातस्य देहाभिमानिनः । देहमानी देहजातो विदेहो मानवर्जितः इति च ॥१०॥

श्रीधरः  एतत् प्रपञ्चयति, स्थौल्यम् इति । कलिः कलहः । अहङ्कारेण मदश् च । देहेन सह तद् अभिमानेन जातस्य हि भवन्ति, मम तु निरभिमानस्य न सन्ति । यद् वा, देहे जाते यो जातस् तस्यैव तानि, मम तु तत्र न जातस्य न सन्ति ॥१०॥

क्रमसन्दर्भः  न व्याख्यातम्.

विश्वनाथः  न केवलं पीवत्वम् एव ने नास्ति, अपि त्व् अन्येऽपि देहधर्मा न वर्तन्त इत्य् आहस्थौल्यम् इति । देहेन सह यो जातस् तदभिमानी जीवस् तस्यैव हि निश्चितं सन्ति, न तु मे निरभिमानस्य ॥१०॥

ओ)०(ओ

॥ ५.१०.११ ॥

जीवन्मृतत्वं नियमेन राजन्
आद्यन्तवद् यद् विकृतस्य दृष्टम् ।
स्वस्वाम्यभावो ध्रुव ईड्य यत्र
तर्ह्य् उच्यतेऽसौ विधिकृत्ययोगः ॥

मध्वः  प्राणयुक्तेर् अरत्या च जडं जीवन्मृतं स्मृतम् इति च । स्वामित्वं तु हरेर् एव मुख्यम् अन्यत्र भृत्यता ॥११॥

श्रीधरः  यच् चोक्तं जीवन्मृतोऽसीति तत्राप्य् आहजीवन्मृतत्वम् न केवलं मम, किन्तु किन्तु विकृतस्य सर्वस्यापि परिणामिनो दृष्टम् । यद् यस्माद् विकृतं प्रतिक्षणम् एवाद्यन्तवत् । यद् उक्तं भर्तृशासनम् अतिचरसीति तत्राहस्वं च स्वाम्यं च तयोर् भावः सत्ता । हे ईड्य, यत्र पक्षे ध्रुवो यदि व्यवस्थितः स्याद् इत्य् अर्थः । तर्हि विधिर् नियोगः कृत्यं कर्म तयोर् योगो ध्रुव उच्यते उचितो भवति । उच् समवाये इति धातुः । यदि तु तव राजभ्रंशो मम राज्यं स्यात्, तदा सर्वम् एतद् विपरीतं स्याद् इत्य् अर्थः ॥११॥

क्रमसन्दर्भः  न व्याख्यातम्.

विश्वनाथः  यच् चोक्तं जीवन्मृतोऽसीति तत्राप्य् आहजीवन्मृतत्वम् इति । यदि त्वया मम देहाभिमानित्वम् एव निर्धारितं तद् अपि जीवन्मृतत्वं नियमेन ममैव केवलं न, किन्तु सर्वस्यैव विकृतस्य परिणामिनो दृष्टं प्रत्यक्षम् एव यद् यस्माद् विकृतं प्रतिक्षणम् एवाद्यन्तवत् ।

यच् चोक्तं भर्तृशासनम् अतिचरसीति तत्राहस्वं च स्वाम्यं स्वामित्वं च तयोर् भावो विद्यमानत्वं स च यत्र यदा ध्रुवः स्थिरः स्यात् तर्हि विधिकृत्ये शिविकावहनादिकर्मणि योगः, अयं जनो युज्यम् इत्य् उच्यते कथ्यते उचितो वा भवतीति उच् समवाय इत्य् अस्य रूपम् । यदि तु तव राजभ्रंशो मम राज्यं स्यात् तर्हि त्वाम् अप्य् अहं शिविकां वाहयन् किम् इदम् अरे इत्य् आदि कथयेयम् इत्य् अर्थः ॥११॥

ओ)०(ओ

॥ ५.१०.१२ ॥

विशेषबुद्धेर् विवरं मनाक् च
पश्याम यन् न व्यवहारतोऽन्यत् ।
क ईश्वरस् तत्र किम् ईशितव्यं
तथापि राजन् करवाम किं ते ॥

मध्वः  देवेषु तन्नियत्या च त्वदादेर् व्यावहारिकम् ।
अमुष्येषु विशेषः को व्यवहारम् ऋते वद ।
व्यात्यासान् नहि देवेषु व्यत्यासः स्वामितां गतः ॥ इति च ॥१२॥

श्रीधरः  ननु यावद् राजाहं, तावत् तव स्वामी भवाम्य् एवेति चेत्, तत्राहविशेषो राजभृत्यादिभेदस् तद्बुद्धेर् विवरम् अवकाशां व्यवहाराद् अन्यन् न पश्याम । मनाक् च ईषद् अपि । अथापि तवायम् अभिमानश् चेत् तर्हि ब्रूहि किं ते करवामेति ॥१२॥

क्रमसन्दर्भः  न व्याख्यातम्.

विश्वनाथः  ननु यावद् राजाहं तावत् तव स्वामी भवाम्य् एवेति चेत्, तत्राहविशेषो राजभृत्यादिभेदस् तद्बुद्धेर् विवरम् अवकाशं व्यवहाराद् अन्यत् न पश्यामि । मनाक् ईषद् अपि, तथापि तवायम् अभिमानश् चेत् तर्हि ब्रूहि किं ते करवामेति ॥१२॥

ओ)०(ओ

॥ ५.१०.१३ ॥

उन्मत्तमत्तजडवत् स्वसंस्थां
गतस्य मे वीर चिकित्सितेन ।
अर्थः कियान् भवता शिक्षितेन
स्तब्धप्रमत्तस्य च पिष्टपेषः ॥

श्रीधरः  यत् तूक्तं प्रमत्तस्य ते चिकित्सां करोमि, यथा स्वां प्रकृतिं भजिष्यस इति तत्राहौन्मत्तादिवद् वर्तमानस्य वस्तुतः स्वसंस्थां ब्रह्मभावं गतस्य भवता कृतेन चिकित्सितेन दण्डेन शिक्षितेन वा कियान् अर्थः । मुक्तस्यार्थानर्थयोर् असम्भवात् । यदि पुनर् अहं न मुक्तः, किन्तु प्रमत्तः स्तब्ध एव, तथापि मम शिक्षादिकं पिष्टपेषणवद् व्यर्थम् इत्य् अर्थः । न हि जडस्वभावः शिक्षयापि पटूकर्तुं शक्यत इति ॥१३॥

क्रमसन्दर्भः  न व्याख्यातम्.

विश्वनाथः  यच् चोक्तं प्रमत्तस्य ते चिकित्सां करोमीति तत्राहौन्मत्तादिवद् वर्तमानस्य, वस्तुतस् तु स्वसंस्थाम् अन्तर्निष्ठां गतस्य चिकित्सितेन कायिकेन वाचिकेन वा दण्डेन कियान् अर्थः ? साधयितव्यः मुक्तानाम् अर्थानर्थयोर् अग्रहणात् । यदि पुनर् अहं न मुक्तः, किन्तु प्रमत्त स्तब्ध एव तदापि शिक्षितेन त्वद्दत्तदण्डेन पिष्टपेष एव भवति, यत्र पिष्टं वस्तु प्रहारेण पिष्टं भवति, तथैव प्रमत्तस्य दण्डनेन प्रमत्तता न शाम्यति, किन्त्व् अतिप्रमत्तता स्यात् ॥१३॥

ओ)०(ओ

॥ ५.१०.१४ ॥

श्रीशुक उवाच
एतावद् अनुवादपरिभाषया प्रत्युदीर्य मुनिवर उपशमशील उपरतानात्म्यनिमित्त उपभोगेन कर्मारब्धं व्यपनयन् राजयानम् अपि तथोवाह.

श्रीधरः  अनुवादरूपया परिभाषया भाषणेन तं प्रत्युत्तरं दत्त्वा । उपरतम् अनात्म्ये देहात्मत्वे निमित्तम् अविद्या यस्य । आरब्धफलं कर्म क्षपयन् ॥१४॥

क्रमसन्दर्भः  न व्याख्यातम्.

विश्वनाथः  अनुवादरूपया परिभाषया भाषमाणेन तम् उपरतम् अनात्म्यस्य देहात्मभावस्य निमित्तम् अविद्या यस्य सः । ननु स्वदेहाभिमानं विना तद्वचोऽनुद्य सोढुम् असमर्थ इव समादधानः कथं तथा प्रत्युत्तरवांस् तत्राहौपभोगेन राजोचितैश्वर्यभोगेन ज्ٌआपितं यत् रहूगणस्य प्रारब्धं कर्म तद् अपि व्यपनयन् व्यपनेतुम् अनुवादमिषेण कृपया स्वोपदिष्टतदनुष्ठिततया भक्त्यैव तत्प्रारब्धम् अपि दूरीकर्तुम् इत्य् अर्थः । यद् वा, प्रेमोत्थदैन्येन स्वस्य भक्तत्वामननात् उपभोगेन शिविकाभारोद्वहनादिना आरब्धफलं कर्म व्यपनयन् व्यपनयामीति मनसि भावयन्न् इत्य् अर्थः ॥१४॥

ओ)०(ओ

॥ ५.१०.१५ ॥

स चापि पाण्डवेय सिन्धुसौवीरपतिस् तत्त्वजिज्ٌआसायां सम्यक्श्रद्धयाधिकृताधिकारस् तद्धृदयग्रन्थिमोचनं द्विजवच आश्रुत्य बहुयोगग्रन्थसम्मतं त्वरयावरुह्य शिरसा पादमूलम् उपसृतः क्षमापयन् विगतनृपदेवस्मय उवाच.

श्रीधरः  हे पाण्डवेय ! सम्यग् या श्रद्धा, तयैव तत्त्वजिज्ٌआसायां प्राप्तोऽधिकारो येन । यथा दर्शपूर्णमासाधिकृतस्यैव गोदोहनेन पशुकामस्यापः प्रणयेद् इति गुणफलसम्बन्धेऽप्य् अधिकारः । एवं सात्त्विकश्रद्धायाम् अधिकृतस्यैवास्याम् अधिकार इत्य् अर्थः । बहुयोगग्रन्थसम्मतं द्विजस्य तद्वचः श्रुत्वा विगतो नृपदेवोऽधिराज इति गर्वो यस्य ॥१५॥

क्रमसन्दर्भः  सम्यक् श्रद्धया श्रीगुरुविषयया ॥१५॥

विश्वनाथः  अधिकृतः प्राप्तोऽधिकारो येन सः ॥१५॥

ओ)०(ओ

॥ ५.१०.१६ ॥

कस् त्वं निगूढश् चरसि द्विजानां
बिभर्षि सूत्रं कतमोऽवधूतः ।
कस्यासि कुत्रत्य इहापि कस्मात्
क्षेमाय नश् चेद् असि नोत शुक्लः

श्रीधरः  द्विजानां मध्ये कतमः । यतः सूत्रम् उपवीतं बिभर्षि । यद् वा, दत्तात्रेयादीनां मध्ये कतमोऽवधूतः ? इहापि कस्माद् धेतोः प्राप्तः । नोऽस्माकं क्षेमाय चेत् प्राप्तस् तर्हि शुक्लः कपिलो मुनिर् न भवसि किम् । उतेति वितर्के ॥१६॥

क्रमसन्दर्भः  न व्याख्यातम्.

विश्वनाथः  द्विजानां मध्ये त्वम् कतमः ? यतस् त्वं सूत्रम् बिभर्षि । अवधूतः किं दत्तात्रेयोऽसि ? कुत्रत्यः किं देशजन्मासि ? नोऽस्माकं क्षेमाय प्राप्तश् चेत् शुक्लो नारायणो नास्ति, उत तदवतारः कपिलो नासि ? ॥१६॥

ओ)०(ओ

॥ ५.१०.१७ ॥

नाहं विशङ्के सुरराजवज्रान्
न त्र्यक्षशूलान् न यमस्य दण्डात् ।
नाग्न्यर्कसोमानिलवित्तपास्त्राच्
छङ्के भृशं ब्रह्मकुलावमानात् ॥

श्रीधरः  किम् अनया चिन्तया ? शिबिकां तावद् वहामीति चेद् अत आहनाहम् इति । वित्तपः कुबेरः ॥१७॥

क्रमसन्दर्भः  न व्याख्यातम्.

विश्वनाथः  ननु शिविकारूढस्य तव किम् अनेन विचारेण इत्य् उत आहनाहम् इति । सुरराजादयो वज्रादिभिर् युधि मां हन्तुं यदि प्रयतन्ते, तद् अपि स्वस्य वीरत्वस्वभावात् न शङ्के प्रत्युतोत्साहसुखम् एव प्राप्नोमीति भावः । यद् वा, सुरराजादिषु जातापराधोऽहं तेषां कुपितानां वज्रादिप्रहाराद् अपि न शङ्के इत्य् अर्थः ॥१७॥

ओ)०(ओ

॥ ५.१०.१८ ॥

तद् ब्रूह्य् असङ्गो जडवन् निगूढ
विज्ٌआनवीर्यो विचरस्य् अपारः ।
वचांसि योगग्रथितानि साधो
न नः क्षमन्ते मनसापि भेत्तुम् ॥

श्रीधरः  यस्माद् भृशं शङ्के तत् तस्मात् कस् त्वम् ? इत्यादिप्रश्नानाम् उत्तरं ब्रूहि । निगूढं पिहितं विज्ٌआनरूपं वीर्यं प्रभावो येन । अपारोऽनन्तमहिमा । तत्र हेतुः, नो मनसापि भेत्तुं न क्षमं न शक्यम् । किं भेत्तुम् ? इत्य् अपेक्षायाम् आहते वचांसीति । यद् वा, मनसा युक्ताः सूक्ष्मदृष्टयोऽपि भेत्तुं न शक्नुवन्तीत्य् अर्थः ॥१८॥

क्रमसन्दर्भः  नोऽस्माकं मनसा सह योगेन युक्त्या ग्रथितान्य् अपि वचांसि यद् भेत्तुं न क्षमन्ते, तद् ब्रूहिविशदीकुर्व् इति ॥१८॥

विश्वनाथः  तत् तस्माद् ब्रूहि कस् त्वम् ? इत्य् अर्थः । त्वच्छिविकावाहकोऽस्मीति चेद् अलम् अतः परम् अपि मद्विडम्बनैस् त्वाम् अहं कम् अपि महायोगीन्द्रम् अज्ٌआसिषम् एवेत्य् आहवचांसीति । यतो योगप्रथितानि ते वचांसि नोऽस्माकं मनसापि भेत्तुं न क्षमं न क्षमाणि न शक्यानि इत्य् अर्थः ।

यद् वा, वचांसि योगैर् ग्रथितान्य् अपि योगेश्वराणाम् उपदेशवाक्यानि कर्त्ṝणि नोऽस्मान् अतिकठोरान् भेत्तुं छिन्नसंशयीकर्तुं न क्षमन्ते न शक्नुवन्ति । कीदृशान् मनसापि सहितान् अवहितमनसोऽप्य् अवादित्वेन तानि जिघृक्षून् अपीत्य् अर्थः । तव त्व् एतावतापि प्रतिवचनेनैव छिन्नसंशयोऽस्मि संवृत्त इति भावः ॥१८॥

ओ)०(ओ

॥ ५.१०.१९ ॥

अहं च योगेश्वरम् आत्मतत्त्व
विदां मुनीनां परमं गुरुं वै ।
प्रष्टुं प्रवृत्तः किम् इहारणं तत्
साक्षाद् धरिं ज्ٌआनकलावतीर्णम् ॥

श्रीधरः  स्वस्य ज्ٌआनार्थितां दर्शयतिअहं चेति । इह संसारे यद् अरणं शरणं तत् किम् ? इति प्रष्टुं प्रवृत्तोऽस्मि । ज्ٌआनशक्त्यावतीर्णं कपिलम् ॥१९॥

क्रमसन्दर्भः  न व्याख्यातम्.

विश्वनाथः  योगेश्वराणाम् अतिमुख्य एव मत्संशयं छेत्तुं समर्थ इति द्योतयन्न् आहअहं चेति । साक्षाद् धरिं श्रीकपिलदेवं ज्ٌआनस्य कलायै ज्ٌआपनाय अवतीर्णम् ॥१९॥

ओ)०(ओ

॥ ५.१०.२० ॥

स वै भवान् लोकनिरीक्षणार्थम्
अव्यक्तलिङ्गो विचरत्य् अपि स्वित् ।
योगेश्वराणां गतिम् अन्धबुद्धिः
कथं विचक्षीत गृहानुबन्धः ॥

श्रीधरः  स एव भवान् किं स्विद् एवं विचरति ? गृहाविष्टः कथं विचक्षीत पश्येत् ? ॥२०॥

क्रमसन्दर्भः  न व्याख्यातम्.

विश्वनाथः  स एव भवान् किं स्विद् एवं विचरति ? अन्धबुद्धिर् मद्विधः ॥२०॥

ओ)०(ओ

॥ ५.१०.२१ ॥

दृष्टः श्रमः कर्मत आत्मनो वै
भर्तुर् गन्तुर् भवतश् चानुमन्ये
यथासतोदानयनाद्यभावात्
समूल इष्टो व्यवहारमार्गः

श्रीधरः  एवं तत्स्वरूपं पृष्ट्वा तदुक्तोत्तराण्य् आक्षिपति । तत्र यद् उक्तं मम श्रमो नास्तीति तत्राहदृष्ट इति । आत्मनो मे । अनुमन्ये अनुमिमे, अनुमानं चैवम्, भवान् भारवाहनादिना श्रान्तः कर्तृत्वात्, यः कर्ता स श्राम्यति, यथाहं युद्धादिकर्तेति ।

नन्व् इदं व्यवहारमात्रं, न तु सत्यम् । यद् उक्तं व्यवहारतोऽन्यन् न पश्यामीति तत्राहयथेति । व्यवहारमार्गः प्रपञ्चः समूलः सप्रमाणक एव इष्टः । यथा यथावत् । असता घटादिनोदकानयनादेर् अभावात् । एवं प्रयोगः, प्रपञ्चः सत्यः, अर्थक्रियाकारित्वात्, यः पुनर् असत्यः नासाव् अर्थक्रियाकारी, यथा मिथ्या घटादिर् इति ॥२१॥

क्रमसन्दर्भः  न व्याख्यातम्.

विश्वनाथः  कपिलदेवं प्रष्टुं प्रवृत्तोऽहम् अध्वन्य् एव तम् इमं प्राप्तस् तद् एतद् दत्तोत्तराण्य् एव प्रथमम् आक्षिपन् सर्वम् एव स्वजिज्ٌआस्यम् आविष्करिष्यामीति मनसि विचारयन् यद् उक्तं मम श्रमो नास्तीति तत्राहदृष्ट इति । आत्मनो मे अनुमन्ये अनुमिमे, अनुमानं चैवम्, भवान् भारवाहनादिना श्रान्तः कर्तृत्वात्, यः कर्ता स श्राम्यति, यथाहं युद्धादिकर्तेति ।

न चेदं व्यवहारिका एवं जल्पन्ति, न तु पारमर्थिका इति वाच्यं, व्यवहारमार्गस्यापि निर्मूलीकर्तुम् अशक्यत्वाद् इत्य् आहयथेति घटादिकरणकजलादिकम् आहरेत्य् उक्ते असता घटादिना उदकानयनादेर् अदृष्टत्वात् व्यवहारमार्गः प्रपञ्चः समूलः सप्रमाणक एवेष्टः । यथा यथावत् । एवं प्रयोगः, प्रपञ्चः सत्यः, अर्थक्रियाकारित्वात्, यः पुनर् असत्यः नासाव् अर्थक्रियाकारी, यथा मिथ्या घटादिर् इति ॥२१॥

ओ)०(ओ

॥ ५.१०.२२ ॥

स्थाल्यग्नितापात् पयसोऽभितापस्
तत्तापतस् तण्डुलगर्भरन्धिः ।
देहेन्द्रियास्वाशयसन्निकर्षात्
तत्संसृतिः पुरुषस्यानुरोधात् ॥

श्रीधरः  यद् उक्तम् उपाधिधर्माः स्थौल्यादयो मे न वस्तुतः सतीति तत्रौपाधिकत्वेऽ पि सत्यत्वं किं न स्याद् इत्य् आह । स्थाल्या अग्निना तापात् तन्मध्यवर्तिनः क्षीरस्य तापः तस्य तापात् तण्डुलानां बहिर् भागस्य ततस् तद्गर्भस्य च रन्धिः पाकः । न चात्र किٌचिन् मिथ्या । एवं देहादिभिः सन्निकर्षात् सम्बन्धात् तन् निमित्ता संसृतिः पुरुषस्य भवति । असवः प्राणाः । आशयो मनः । अनुरोधाद् उपाधिधर्मानुवृत्तेः । तथा हि निदाघादिना देहे तप्ते इन्द्रियाणां तापस् ततः प्राणस्य ततो मनस इत्य् एवं यथायथम् ऊह्यम् ॥२२॥

क्रमसन्दर्भः  न व्याख्यातम्.

विश्वनाथः  भारोद्वाहनादिना देहेन्द्रियादेः श्रान्त्या आत्मापि श्रान्तो भवतीति । तत्र दृष्टान्तम् आहस्थाल्या अग्निना तापात् तन्मध्यवर्तिनः क्षीरस्य पयसस् तापः, तस्य तापात् तण्डुलानां बहिर्भागस्य तापः, ततस् तद्गर्भस्य च रन्धिः पाको यथा, तथैव देहादिभिः सन्निकर्षात् सम्बन्धात् तत्संसृतिस् तन्निमित्तकः संसारः पुरुषस्य भवति । असवः प्राणाः । आशयो मनः । अनुरोधाद् उपाधिधर्मानुवृत्तेः । यथा निदाघादिना देहे तप्ते इन्द्रियाणां तापः । ततः प्राणस्य ततो मनसस् तत आत्मन इति ॥२२॥

ओ)०(ओ

॥ ५.१०.२३ ॥

शास्ताभिगोप्ता नृपतिः प्रजानां
यः किङ्करो वै न पिनष्टि पिष्टम् ।
स्वधर्मम् आराधनम् अच्युतस्य
यद् ईहमानो विजहात्य् अघौघम् ॥

श्रीधरः  यद् उक्तं स्वस्वाम्यभावो ध्रुव इति तत्राहशास्तेति । अध्रुवत्वेऽपि यदा यो नृपतिः स प्रजानां शास्ता गोप्ता च । यच् चोक्तं स्तब्धादेः शिक्षा पिष्टपेष इति तत्राहयोऽच्युतस्य किङ्करः स पिष्टं न पिनष्टि निष्फलं न करोति । स्तब्धत्वाद्यनपगमेऽपि शास्तुर् ईश्वराज्ٌआसम्पादनेनैव सफलत्वात् तद् आह । स्वधर्मरूपम् अच्युतस्याराधनं कुर्वन् यस्माद् अघौघं विजहाति ॥२३॥

क्रमसन्दर्भः  किङ्करो वेदरूपेश्वराज्ٌआकारी मादृशो जनः ॥२३॥

विश्वनाथः  यद् उक्तं स्वस्वाम्यभावो ध्रुव इति तत्राहशास्तेति । अध्रुवत्वेऽपि यदा यो नृपतिः स प्रजानां शास्ता गोप्ता च भवत्य् एव । यच् चोक्तं स्तब्धादेः शिक्षा पिष्टपेष इति तत्राहयोऽच्युतस्य किङ्करो मद्विधः स पिष्टं न पिनष्टि, यतस्तब्धत्वाद्यनपगमेऽपि शास्तुर् ईश्वरस्याज्ٌआसम्पादनेनैव फलवत्त्वात् तद् आहप्रजाशासनलक्षणं स्वधर्मरूपम् अच्युतस्याराधनं नृप ईहमानः कुर्वन् स्वस्याघौघं प्रत्यावायसमूहं जहाति ॥२३॥

ओ)०(ओ

॥ ५.१०.२४ ॥

तन् मे भवान् नरदेवाभिमान
मदेन तुच्छीकृतसत्तमस्य ।
कृषीष्ट मैत्रीदृशम् आर्तबन्धो
यथा तरे सदवध्यानम् अंहः ॥

श्रीधरः  यस्माद् एवं मम त्वदुक्तं विपरीतं प्रतिभाति तत् तस्मान् नरदेवाभिमानमदेन तुच्छीकृतास् तिरस्कृताः सत्तमा भवादृशा येन तस्य मे मैत्रीदृशं कृषीष्ट करोतु । सताम् अवज्ٌआरूपं पापं यथा तरिष्यामि ॥२४॥

क्रमसन्दर्भः  न व्याख्यातम्.

विश्वनाथः  यस्माद् एवं मम त्वदुक्तं विपरीतं विभाति, तत् तस्मान् नरदेवोऽहम् इत्य् अभिमानेन यो मदो विज्ٌअम्मन्यत्वादि मिथ्यागर्वस् तेन तुच्छीकृतास् इमे किं जानन्तीत्य् अनादृताः सत्तमाः भवादृशा येन तस्य मे दुर्जीवोऽयं नरकेऽपि पतिष्यतीति विभाव्य मैत्रीदृशं स्नेहयुक्तां दृष्टिं कृषीष्ट करोतु । यया सताम् अवज्ٌआरूपम् अङ्घस् तरिष्यामि ॥२४॥

ओ)०(ओ

॥ ५.१०.२५ ॥

न विक्रिया विश्वसुहृत्सखस्य
साम्येन वीताभिमतेस् तवापि ।
महद्विमानात् स्वकृताद् धि मादृङ्
नङ्क्ष्यत्य् अदूराद् अपि शूलपाणिः ॥

मध्वः  स्वतो महद् अवज्ٌआनाद् रुद्रोऽप्य् आत्मानम् आदहेत् इति च ॥२५॥

श्रीधरः  ननु ममावज्ٌआकृतविकाराभावात् कुतः पापम् ? तत्राहनेति । यद्यपि तव विक्रिया नास्ति । विश्वस्य सुहृच् चासौ सखा च तस्य । अतः सर्वत्र साम्येन स्वदेहे विगताभिमानस्य, तथापि महताम् अवमानान् मादृशो विनङ्क्ष्यति । अदूरात् क्षिप्रम् । शूलपाणिर् इवातिसमर्थोऽपीत्य् अर्थः ॥२५॥

क्रमसन्दर्भः  न व्याख्यातम्.

विश्वनाथः  ननु त्वत्कृतेन तिरस्कारेणास्मादृशां दुःखं नोत्पाद्यते कुतस् तवांहस् तत्राहनेति । तथापि तव यद्यपीत्य् अर्थः । तद् अपि मादृक् विनङ्क्ष्यति शूलपाणिसदृशोऽपि । यद् उक्तंसेर्ष्यं महापूरुषपादपांसुभिर् निरस्ततेजःसु [भा.पु. ४.४.१३] इत्यादि ॥२५॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
पञ्चमे दशमोऽध्यायः सङ्गतः सङ्गतः सताम् ॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यां संहितायां वैयासिक्यां पञ्चमस्कन्धे
जडभरतरहूगणसंवादे दशमोऽध्यायः
॥ ५.१० ॥



(५.११)

अथ एकादशोऽध्यायः
ब्राह्मणरहूगणसंवादे

॥ ५.११.१ ॥

ब्राह्मण उवाच
अकोविदः कोविदवादवादान्
वदस्य् अथो नातिविदां वरिष्ठः ।
न सूरयो हि व्यवहारम् एनं
तत्त्वावमर्शेन सहामनन्ति ॥

श्रीधरः
एकादशे तु सम्पृष्टो रहूगणमहीभृता ।
उपादिशत् परं ज्ٌआनं स योगीति निगद्यते ॥

अकोविदोऽविद्वान् अपि त्वं कोविदानां वादा उद्ग्रहणिकास् तत्तुल्यान् वादान् एव वदसि । अथो अतः अत्यन्तं विदुषां मध्ये श्रेष्ठो न भवसि । कुतः ? हि यस्मात्, यं स्वामिभृत्यादिलौकिकव्यवहारं त्वं सत्यम् आत्थ । एनं सूरयस् तत्त्वविचारेण सह न वदन्ति, किं त्व् अविचारसुन्दरं वदन्ति । अतो न सत्यः ॥१॥

क्रमसन्दर्भः  न व्याख्यातम्.

विश्वनाथः
मनसैव हि संसारो यद्वृत्तीनाम् अनन्तता ।
एकादशेऽत्र तेनैव मोक्षो भक्तियुजोदितः ॥

त्वं कोविदो न भवसि, अथ च कोविदानां ये वादा उद्ग्राहास् तत्तुल्यान् एव वादान् वदसि । अथो अत एव अत्यन्तं विदुषां मध्ये श्रेष्ठो न भवसि । यतः सूरयः कोविदा एतं व्यवहारं व्यावहारिकं वस्तु च तत्त्वावमर्शने तत्त्वविचारेण तत्त्ववस्तुना च सह न ताम् आमनन्ति दृष्टान्तादिना नाभ्यस्यन्ति, तयोः परस्परातिवैधर्म्यात् । तथा हि स्थालीतापात् पयसस् तापस् तत्तत्तापात् तण्डुलताप इति तण्डुलस्य जडस्य स्थाल्यादिभिर् जडैर् वह्निनापि जडेन यथा संसर्गस् तथा देहेन्द्रियादिभिर् जडैर् मुक्तजीवस्य चिद्वस्तुनः संसर्गाभावाद् एव देहादिश्रमैर् न श्रमः सिद्ध्यति । बद्धजीवस्य तु जडदेहाध्यासाज् जडत्वेन तैर् भवत्य् एव श्रम इति बद्धजीवैर् युष्माभिर् मुक्तजीवानाम् अस्माकं सादृश्यासम्भवाद् अनुमानं न घटत इति ॥१॥

ओ)०(ओ

॥ ५.११.२ ॥

तथैव राजन्न् उरुगार्हमेध
वितानविद्योरुविजृम्भितेषु ।
न वेदवादेषु हि तत्त्ववादः
प्रायेण शुद्धो नु चकास्ति साधुः ॥

मध्वः  न वेदेष्व् अल्पबुद्धीनां ब्रह्मतत्त्वं समीक्ष्यते ।
महाबुद्धिस् तु वेदेषु पश्येद् ब्रह्मैव केवलम् ॥२॥

श्रीधरः  वैदिकोऽपि कर्मव्यवहारो न सत्य इत्य् आहतथैवेति । उरवो गार्हा गृहसम्बन्धिनो मेधा यज्ٌआः, तेषां वितानो विस्तारः, तद्विषयासु विद्यासु उरु अधिकं विजृम्भितेषु विलसितेषु वेदवादेषु तत्त्ववादो, नु निश्चितं, न चकास्ति न प्रकाशते । तथा च श्रुतिःनेह नानास्ति किٌचन [बृ.आ.उ. ४.४.१९] इत्यादि । शुद्धो हिंसादिशून्यः । साधू रागादिशून्यश् च प्रायेणेतीश्वरार्पितकर्मणां परमार्थफलत्वाभिप्रायेणोक्तम् ॥२॥

क्रमसन्दर्भः  न व्याख्यातम्.

विश्वनाथः  ननु मीमांसकाः कर्मफलात् स्वर्गसुखाद् अतिरिक्तं पुरुषार्थं न मन्यन्त इत्य् अतः किं तत्त्ववादेनेति चेत्, सत्यं, तेष्व् अज्ٌएष्व् अनधिकारिषु तत्त्वोपदेशो नैव समुचित इत्य् आहतथैवेति । यथैव भवद्विधानां दृष्टफलेषु व्यवहारकर्मसु तथैव उरवो गार्हा गृहसम्बन्धिनो मेधा यज्ٌआस् तेषां वितानो विस्तारस् तद्विषयासु विद्यासु उरु अधिकं विजृम्भितेषु विलसितेषु वेदवादेष्व् अदृष्टाफलेष्व् अपि कर्मसु न निश्चितं तत्त्ववादो न चकास्ति न प्रकाशते । कुतः ? शुद्धो हिंसादिशून्यः साधुः रागादिशून्यश् चेति साजात्याभावाद् एवेत्य् अर्थः । प्रायेणेति ईश्वरार्पितनिष्कामकर्मणां ज्ٌआनवैराग्यद्वारा परमार्थफलत्वाभिप्रायेणोक्तम् ॥२॥

ओ)०(ओ


॥ ५.११.३ ॥

न तस्य तत्त्वग्रहणाय साक्षाद्
वरीयसीर् अपि वाचः समासन् ।
स्वप्ने निरुक्त्या गृहमेधिसौख्यं
न यस्य हेयानुमितं स्वयं स्यात् ॥

श्रीधरः  ननु श्रुतवेदान्तस्यापि पुंसः कर्मसु प्रवृत्तेः कथम् असत्यता ? तत्राहनेति । साक्षाद् यथावत् तत्त्वज्ٌआनाय वरीयस्योऽपि वेदान्तवाचस् तस्य न सम्यग् आसन् बभूवुः । स्वप्ने या निरुक्तिस् तस्या स्वप्नदृष्टान्तेन दृश्यत्वादिहेतुना । स्वयम् एव हेयत्वेनानुमितं यस्य न स्यात् ॥३॥

क्रमसन्दर्भः  स्वप्ने निरुक्त्येति । श्रवणात् पूर्वं व्यवहारवैराग्यं तर्कदृष्ट्यापेक्ष्य इत्य् अर्थः ॥३॥

विश्वनाथः  ननु कर्मिणस् तांस् तत्त्त्वं ग्राहयितुं काचिद् वो युक्तिर् अस्ति, किं वा तान् नोपदिशाम इति केवलं प्रौढिवाद एवेतीत्य् आहनेति । तस्य जनस्य साक्षाद् यथावत् तत्त्वग्रहणार्थं वरीयस्योऽपि वेदान्तवाचः न सम्यग् आसन्, न समर्था बभूवुः । स्वप्ने भोगानां स्वल्पकालमात्रस्थायित्वं स्वप्नस्य स्वतो विनाशित्वं मिथ्यात्वं चेति या निरुक्तिः, तया स्वप्नदृष्टान्तेनेत्य् अर्थः । स्वयम् एव हेयत्वेनानुमितं यस्य न स्यात् । कर्मिणां नश्वरम् असार्वकालिकं क्षुद्रं वैषयिकम् एव सुखं, तथा वैषयिकेण सुखेनात्मनो वस्तुतः सम्बन्धाभावात् तत् सुखम् आत्मनः शशस्य शृङ्गम् इव मिथ्याभूतं च । ज्ٌआनिनां त्व् अनश्वरं सर्वकालिकं महद् ब्राह्मसुखम् इति बह्व् एवान्तरम् इत्य् एषैव तत्त्वग्रहणयुक्तिर् इति भावः ॥३॥

ओ)०(ओ

॥ ५.११.४ ॥

यावन् मनो रजसा पूरुषस्य
सत्त्वेन वा तमसा वानुरुद्धम् ।
चेतोभिर् आकूतिभिर् आतनोति
निरङ्कुशं कुशलं चेतरं वा ॥

श्रीधरः  एवं प्रपञ्चस्य सत्यत्वं तद् उक्तं निराकृत्य संसारस्यापि तद् उक्तां सत्यतां निराकर्तुं तस्य मनोनिमित्तताम् आहयावद् इत्यादिना यावत् समाप्ति । मनो यावद् रजआदिभिर् गुणैर् अनुरुद्धं वशीकृतं भवति, तावत् तन् मनो निरङ्कुशं सत् पुरुषस्य कुशलं धर्मम् इतरम् अधर्मं वा आतनोति । कैः ? चेतोभिर् ज्ٌआनेन्द्रियैः । आकूतिभिः कर्मेन्द्रियैश् च ॥४॥

क्रमसन्दर्भः  न व्याख्यातम्.

विश्वनाथः  नन्व् एवं सद्भिः प्रबोधिता अपि प्रायः सर्वे जना वैषयिके सुख एव प्रवर्तमानाः कथं दृश्यन्ते ? तत्राहयावन् मनो रजआदिभिर् अनुरुद्धं सम्बद्धं भवति, तावत् तन् मनो निरङ्कुशमत्तमतङ्गजोपमं सत् पुरुषस्य कुशलं धर्मम् इतरम् अधर्मं वा आतनोति । कैः ? चेतोभिर् ज्ٌआनेन्द्रियैर् आकूतिभिः कर्मेन्द्रियैश् च गुणमयं मन एव बलाद् विवेकादिकम् अपि निगीर्य पुण्यपापकर्मणोः प्रवर्तयति, पुरुषस्य को दोषः ? इति भावः ॥४॥

ओ)०(ओ

॥ ५.११.५ ॥

स वासनात्मा विषयोपरक्तो
गुणप्रवाहो विकृतः षोडशात्मा ।
बिभ्रत् पृथङ् नामभि रूपभेदम्
अन्तर्बहिष्ट्वं च पुरैस् तनोति ॥

श्रीधरः  ततश् च धर्माधर्मवासनायुक्तं तद् एवानेकदेहादिवैचित्र्यं करोतीत्य् आहस इति । पुंस्त्वम् आत्मशब्दविशेषणत्वेन । तन् मन इत्य् अर्थः । वासनायुक्त आत्मोपाधित्वाद् आत्मा । अतो विषयैर् उपरक्तोऽनुविद्धः । अतो गुणप्रवाहो गुणैर् इतस् ततश् चाल्यमानः । अत एव विकृतः कामादिपरिणामवान् । षोडशात्मा षोडशकलासु भूतेन्द्रियरूपासु मूख्यः । पृथङ् नामभिः सह पृथग्रूपभेदं देवतिर्यगादिरूपं बिभ्रत् । अन्तर्बहिष्ट्वम् उत्कृष्टत्वं निकृष्टत्वं च पुरैस् तैर् एव देहैर् हेतुभूतैस् तनोति । नामभिर् इत्य् अत्र रेफलोपे दीर्घाभाव आर्षः ॥५॥

क्रमसन्दर्भः  न व्याख्यातम्.

विश्वनाथः  ततश् च वासनात्मा पुण्यपापवासनायुक्त आत्मा मनो विषयैर् उपरक्तोऽनुविद्धः, अत एव गुणप्रवाहः गुणैर् इतस् ततश् चाल्यमानः, अत एव विकृतः कामादिविकारवान् षोडशेषु भूतेन्द्रियेषु मुख्यः रूपभेदं देवतिर्यगादिशरीरभेदं बिभ्रद् दधत् । पुरैस् तैर् एव शरीरैर् हेतुभिः अन्तर्बहिष्ट्वम् उत्कृष्टत्वं निकृष्टत्वं च तनोति । नामभिर् इति रेफलोपे दीर्घाभाव आर्षः ॥५॥

ओ)०(ओ

॥ ५.११.६ ॥

दुःखं सुखं व्यतिरिक्तं च तीव्रं
कालोपपन्नं फलम् आव्यनक्ति ।
आलिङ्ग्य मायारचितान्तर्आत्मा
स्वदेहिनं संसृतिचक्रकूटः ॥

मध्वः  स मायारचित अन्तरात्मा मनः ॥६॥

श्रीधरः  फलं च तद् अनुरूपं करोतीत्य् आह । दुःखं सुखं व्यतिरिक्तं च मोहं तीव्रं दुर्निवारं कालप्राप्तं फलं सर्वतोऽभिव्यनक्ति सृजति । ननु जडः कथं सृजति ? तत्राहस्वदेहिनम् आलिङ्ग्य । आलिङ्गने कारणम् आहमायया रचितोऽन्तर् आत्मा जीवोपाधिः । उपाधिताम् आहसंसृतिश् चक्रे कूटयति छलयतीति तथा, यथा ग्रामकूटक इति ॥६॥

क्रमसन्दर्भः  मायारचितान्तरात्मेति श्रीवेदव्याससमाधिवाक्यानुसारेण, भयं द्वितीयाभिनिवेशतः स्यात् [भा.पु. ११.२.३७] इत्याद्यनुसारेण, क्षेत्रज्ٌअ एता मनसो विभूतीः [भा.पु. ५.११.१२] इत्य् अस्य वक्ष्यमाणवाक्यानुसारेण व्याख्याय प्रकरणस्यास्य सिद्धान्तक्रमः समाधेयः ॥६॥

विश्वनाथः  फलं च तदनुरूपं सृजतीत्य् आहदुःखं सुखं व्यतिरिक्तं मोहं च तीव्रं दुर्निवारं व्यनक्ति सृजति । ननु जडः कथं सृजति ? तत्राहस्वदेहिनं जीवात्मानम् आलिङ्ग्य । आलिङ्गने कारणम् आहमायया रचितः अन्तरात्मा जीवोपाधिः । उपाधिताम् आह संसृतिचक्रे कूटयति छलयतीति तथा, यथा ग्रामकूटक इति ॥६॥

ओ)०(ओ

॥ ५.११.७ ॥

तावान् अयं व्यवहारः सदाविः
क्षेत्रज्ٌअसाक्ष्यो भवति स्थूलसूक्ष्मः ।
तस्मान् मनो लिङ्गम् अदो वदन्ति
गुणागुणत्वस्य परावरस्य ॥

मध्वः  क्षेत्रवित् तु हरिः, प्राणः साक्षी, ताभ्याम् पुमांश् चरेत् ॥७॥

श्रीधरः  एवम् अयं मनोनिबन्धनः संसारो जीवे फलतीत्य् आहतावान् इति आविः प्रकाशमानः । तदा क्षेत्रज्ٌअस्य साक्ष्यो भवति । स्थूलसूक्ष्मो जाग्रत्स्वप्नस्वरूपः मनसः संसारहेतुत्वम् उपसंहरन् मोक्षस्यापि तद् एव कारणम् इत्य् आहतस्माद् इति । अदो मनः । लिङ्गं कारणम् । गुणत्वं गुणाभिमानित्वम्, अगुणत्वं तद्राहित्यं, तद् एव परम् अवरं च यस्य ॥७॥

क्रमसन्दर्भः  न व्याख्यातम्.

विश्वनाथः  एवम् अयं मनोनिबन्धनः संसार एव व्यवहारपदवाच्य इत्य् आहतावान् इति । आविः प्रकाशमानः । सदा क्षेत्रज्ٌअस्य साक्ष्यो दृश्यः । स्थूलो जागरः सूक्ष्मः स्वप्नश् च तत्त्वपदवाच्यम् आत्ममुखम् अपि मनोनिबन्धनम् एवेत्य् आहतस्माद् अदो मन एव लिङ्गं कारणम् । कस्य गुणस्य संसारस्य अगुणत्वस्य मोक्षस्य च, तौ च संसारमोक्षौ कस्य स्याताम् इत्य् अत आहपरावरस्य उत्कृष्टनिकृष्टजनसङ्घस्य । पाठक्रमो नात्र विवक्षितः । निकृष्टस्य संसारो भवति उत्कृष्टस्य तु मोक्ष इत्य् अर्थः ॥७॥

ओ)०(ओ

॥ ५.११.८ ॥

गुणानुरक्तं व्यसनाय जन्तोः
क्षेमाय नैर्गुण्यम् अथो मनः स्यात् ।
यथा प्रदीपो घृतवर्तिम् अश्नन्
शिखाः सधूमा भजति ह्य् अन्यदा स्वम् ।
पदं तथा गुणकर्मानुबद्धं
वृत्तीर् मनः श्रयतेऽन्यत्र तत्त्वम् ॥

श्रीधरः  कथम् एकम् एव विलक्षणयोः कारणम् अवस्थाभेदात् ? इत्य् आहगुनेति । नैर्गुण्यं निर्गुणम् । अथो इति कार्त्स्न्येन दृष्टान्तेन स्फुटयतियथेति । अन्यदा तु घृतक्षये । स्वं पदं शुक्लभास्वररूपं महाभूतात्मत्वं वा । अन्यत्रान्यदा ॥८॥

क्रमसन्दर्भः  न व्याख्यातम्.

विश्वनाथः  कथम् एकम् एव विलक्षणयोः कारणम् अवस्थाभेदात् ? इत्य् आहगुनेति सार्धेन । नैर्गुण्यं निर्गुणम् । अन्यदा घृतक्षये इति निर्वाणो भूत्वा स्वं पदं महाभूतात्मत्वं भजति । अन्यत्र अन्यदा ।

यद् वा, घृतवर्तिम् अश्नन्न् एवाग्निः सधूमाः शिखा भजति, अन्यदा काٌचनपिण्डम् अश्नंस् तु स्वपदं निर्धूमतेजःस्वरूपं, तथैव मनोऽपि तत्त्वं भगवन्माधुर्यास्वादम् ॥८॥

ओ)०(ओ

॥ ५.११.९ ॥

एकादशासन् मनसो हि वृत्तय
आकूतयः पञ्च धियोऽभिमानः ॥
मात्राणि कर्माणि पुरं च तासां
वदन्ति हैकादश वीर भूमीः ।


मध्वः  एकादशेन्द्रियद्वारा स्युर् एकादशवृत्तयः ।
शब्दाद्यास् तदभिमानास् तदिच्छा सैव पञ्चशः ॥
स्पर्शान्तभावतः कर्म स्वानां नैव पृथग् गतिः ।
एकादशैव चेष्टा स्युर् इन्द्रियाणां पृथक् पृथक् ॥
गोलोकास् तदधिष्ठानं चैकादश निगद्यते ॥९॥

श्रीधरः  वृत्तीर् दर्शयति । एकादशवृत्तय आसन् । आकूतयः क्रियाकाराः पञ्च । धियश् च ज्ٌआनाकाराः पञ्च, अभिमानश् चेति । हे वीर ! भूमीर् विषयान् ॥९॥

क्रमसन्दर्भः  न व्याख्यातम्.

विश्वनाथः  वृत्तीर् दर्शयति । एकादशवृत्तय इन्द्रियरूपाः, तत्र पञ्च आकूतयः कर्माकाराः पञ्च धियो ज्ٌआनाकाराः । एकोऽभिमानोऽहङ्कार इत्य् एवम् एकादश । तासां वृत्तीनां भूमीविषयान् अप्य् एकादशैव चेति । हे वीर ! भूमीर् विषयान् ॥९॥

ओ)०(ओ

॥ ५.११.१० ॥

गन्धाकृतिस्पर्शरसश्रवांसि
विसर्गरत्यर्त्यभिजल्पशिल्पाः ।
एकादशं स्वीकरणं ममेति
शय्याम् अहं द्वादशम् एक आहुः ॥

मध्वः  एष संसृतिसम्भारो द्वादशैवाथवा भवेत् ।
दशकं विषयाणां च ममाहम् इति च द्वयम् ।
द्वयम् एव ममाहं वा संसृतिस् त्व् अहम् एव वा ॥१०॥

श्रीधरः  विषयान् एवाह । गन्धादयः पञ्च ज्ٌआनेन्द्रियद्वारा धीवृत्तीनां व्षयाः । आकृतिः रूपम् । श्रवः शब्दः । विसर्गादयः पञ्च कर्मेन्द्रियद्वारा कर्माकारवृत्तीनां विषयाः । रतिः सम्भोगः । अर्तिर् गतिः । पुरस्याभिमानविषयत्वप्रकारम् आह । एकादशं पुरम् । स्वीक्रियत इति स्वीकरणम् ।

अयम् अर्थःशरीरम् अभिमानस्य न ज्ٌएयतया गन्धादिवद् विषयः । नापि कार्यतया विसर्गादिवत् । किन्तु ममेति भोगायतनत्वेन स्वीकार्यतया विषय इति । एके तु विवेकिनाम् एव पुरां ममत्वाभिमानविषयो नतु मूडानां, अतो मूढदृष्ट्या अहम् अहङ्कारं द्वादशं वृत्त्यन्तरम् आहुः । तस्य च पुरम् एव शय्यासञ्ज्ٌअं द्वादशं विषयम् आहुः । तत्र हि जीवोऽहङ्कारेण सह शेते । यतः पुरि शयनात् पुरुष इत्य् उच्यते ॥१०॥

क्रमसन्दर्भः  मात्राणि विवृणोति गन्धाकृतीति । कर्माणि विवृणोति विसर्गेति ॥१०॥

विश्वनाथः  मात्रादीनि विवृणोति । गन्धेति पञ्च नासिकादीनां ज्ٌआनेन्द्रियाणां विषयाः आकृतिः रूपं, विसर्गादयः पञ्च पाय्वादीनां कर्मेन्द्रियाणाम् एवं दश । अर्तिर् गमनम् । स्वीक्रियते इति स्वीकरणम् । एकादशं पुरम् अभिमानस्य विषयम् आहुः । एके आचार्याः अभिमानस्य द्वैविध्यात् ममेति ममकारस्य शय्यां विषयं गेहादिकम् एकादशं, अहम् इति अहङ्कारस्य शय्यां देहं द्वादशम् आहुः ॥१०॥

ओ)०(ओ

॥ ५.११.११ ॥

द्रव्यस्वभावाशयकर्मकालैर्
एकादशामी मनसो विकाराः ।
सहस्रशः शतशः कोटिशश् च
क्षेत्रज्ٌअतो न मिथो न स्वतः स्युः ॥

मध्वः  द्रव्यं देहादि । स्वभावो योग्यता । जीवस्य क्षेत्रज्ٌअतः स्युः, मिथः स्वतश् च न स्युः ॥११॥

श्रीधरः  तासां वृत्तीनाम् अवान्तरभेदैर् आनन्त्यम् आह । द्रव्याणि विषयाः, स्वभावः परिणमहेतुः, आशयः संस्कारः, कर्म अदृष्टम्, कालः क्षोभकः, तैर् निमित्तभूतैः प्रथमं शतशस् ततः सहस्रशस्ततः कोटिशः स्युः, न तु मिथः स्युः, न च स्वतः, किन्तु क्षेत्रज्ٌअतः परमेश्वरात् । तस्य चानन्तशक्तित्वाद् अनन्ताः स्युर् इत्य् अर्थः ।

यद् वा, तासां मिथ्यात्वम् अनेनोच्यते । कोटिशो भवन्ति, अतस् ताः क्षेत्रज्ٌअत एव स्युः, तत् सत् तयैव सत्तां लभेरन्, न तु मिथो न च स्वत इति ।

यद् वा, क्षेत्रज्ٌओ जीवस् तस्मान् न स्युः, तस्याविकारित्वात् । न मिथः, इतरेतराश्रयत्वापत्तेः । न स्वतः, आत्माश्रयत्वापत्तेः । अतो मिथ्याभूता एव ॥११॥

क्रमसन्दर्भः  न व्याख्यातम्.

विश्वनाथः  तासां वृत्तीनाम् अवान्तरभेदैर् आनन्त्यम् आहद्रव्यादिभिर् भेदैर् अमी विकाराः वृत्तिरूपाः प्रथमं शतशः, ततः सहस्रशः लक्षशः कोटिशश् च स्युः । द्रव्याणां चन्दनकस्तूरीकुङ्कुमादीनां स्वर्णरजतप्रवालादीनां चानन्त्यात् कोऽपि गन्धरूपादिः कस्मैचित् रोचत इति स्वभावानन्त्यात्, आशयोऽन्तःकरणं तस्य शिष्टतादुष्टताभ्याम् कर्म अदृष्टं तद्वशाद् अपि कालो बाल्ययौवनादिस् तद्वशाद् अपि प्रत्येकमनस्ता एव गन्धादयः स्युर् इत्य् अर्थः । न तु मिथः स्युर् नापि स्वतः स्युः, किन्तु क्षेत्रज्ٌअतः परमेश्वरात् तस्य चानन्तशक्तित्वाद् अनन्ताः स्युर् इत्य् अर्थः ॥११॥

ओ)०(ओ

॥ ५.११.१२ ॥

क्षेत्रज्ٌअ एता मनसो विभूतीर्
जीवस्य मायारचितस्य नित्याः ।
आविर्हिताः क्वापि तिरोहिताश् च
शुद्धो विचष्टे ह्य् अविशुद्धकर्तुः ॥

शुद्धः क्षेत्रज्ٌअः मायारचितस्य अविशुद्धकर्तुः जीवस्य [जीवोपाधेः] मनसः एताः नित्याः क्वापि आविर्हिताः क्वापि तिरोहिताश् च विभूतीः विचष्टे [पश्यति] ॥

श्रीधरः  तद् एवं श्लोकत्रयेण गुणकर्मानुबद्धं मनोवृत्तीः श्रयत इति यद् उक्तं, तत् प्रपञ्चितम् । अन्यदा तत्त्वं श्रयत इति यद् उक्तं, तद् एव तत्त्वम् आहक्षेत्रज्ٌअ इति । जीवस्य जीवोपाधेर् अविशुद्धकर्तुर् मनसो नित्याः प्रवाहरूपेणाविच्छिन्ना जाग्रत्स्वप्नयोर् आविर्भूताः पश्यति, क्वापि सुषुप्तौ तिरोभूताः पश्यति । अवस्थात्रयसाक्षी क्षेत्रज्ٌअ आत्मा तत्त्वम् इत्य् अर्थः ॥१२॥

क्रमसन्दर्भः  अथ परमात्मा विव्रियते । यद्यपि परमात्मत्वं वैकुण्ठेऽपि प्रभोर् अस्ति, तद् अपि च भगवत्ताङ्गं तत् स्याद् इतीत्थं जगद्गतं वाच्यम् । तत्र तं जगद्गतजीवनिरूपणपूर्वकं निरूपयतिक्षेत्रज्ٌअ इति द्वाभ्याम् ।

यः शुद्धोऽपि मायातः परोऽपि मायारचितस्य वक्ष्यमाणस्य सर्वक्षेत्रस्य मायया कल्पितस्य मनसोऽन्तःकरणस्यैताः विभूतीर् वृत्तीर् विचष्टे विशेषेण पश्यति, पश्यंस् तत्राविष्टो भवति, स खल्व् असौ जीवनामा स्वशरीरद्वयलक्षणक्षेत्रस्य ज्ٌआतृत्वात् क्षेत्रज्ٌअ उच्यते इत्य् अर्थः ।

तद् उक्तम्

यया सम्मोहितो जीवो आत्मानं त्रिगुणात्मकं
परोऽपि मनुतेऽनर्थं तत्कृतं चाभिपद्यते ॥ [भा.पु. १.७.५] इति ।

तस्य मनसः कीदृशतया मायारचितस्य ? तत्राहजीवस्य जीवोपाधितया जीवतादात्म्येन रचितस्य । ततश् च तत् तयोपचर्यमाणस्येत्य् अर्थः । ततश् च कीदृशस्य, अविशुद्धं भगवद्बहिर्मुखं कर्म करोतीति तादृशस्य । कीदृशीर् विभूतीः ? नित्या अनादित एवानुगताः । अत्र स कदा कीदृशीर् इत्य् अपेक्षायाम् आहजाग्रत्स्वप्नयोर् आविर्भूताः सुषुप्तौ तिरोहिताश् चेति ॥१२॥ [परमात्मसन्दर्भ १]

विश्वनाथः  क्षेत्रज्ٌओ हि द्विविधःपरमात्म जीवात्मा च । तयोः प्रथमः पूर्वश्लोके उद्दिष्टः, उत्तरश्लोके वक्ष्यते च । द्वितीयश् च द्विविधःबद्धो मुक्तश् च । तत्र मनस आलिङ्गितः तदभिमानी बद्धः । तेन अनालिङ्गितो निरभिमानी मुक्तः । तयोः पूर्वो ज्ٌआयत एव, उत्तरः कीदृशः स्यात् ? इत्य् अपेक्षायाम् आहक्षेत्रज्ٌअ एता मनसो विभूतीर् विचष्टे पश्यति जानाति केवलं, न तु तदभिमानी सन् भुङ्क्ते । अत एव शुद्धः संसारान् मुक्तः, अन्यस् त्व् अशुद्धः संसारीत्य् अर्थः । मनसः कीदृशस्य ? जीवस्य जीवोपाधेः यतो मायया रचितस्य, अत एवाविशुद्धं भगवद्बहिर्मुखं कर्म करोतीति । तस्य विभूतीः कीदृशीः ? नित्याः, अनादित एवानुगताः । कथं तर्हि सदा न दृश्यन्ते ? इत्य् अत आहआविर्हिताः क्वापि जाग्रत्स्वप्नयोः, तिरोहिताः क्वापि सुषुप्तिप्रलययोः ॥१२॥

ओ)०(ओ

॥ ५.११.१३ ॥

क्षेत्रज्ٌअ आत्मा पुरुषः पुराणः
साक्षात् स्वयञ्ज्योतिर् अजः परेशः ।
नारायणो भगवान् वासुदेवः
स्वमाययात्मन्य् अवधीयमानः ॥

मध्वः  स्वमायया आत्मनि अवधीयमानः स्वेच्छया ।
स्वस्मिन् तिरोहितत्वेनावस्थितत्वे स्थितः ॥
स्वात्माधारः स्वेच्छयैव जीवदृष्टेस् तिरोहितः ।
क्षेत्रज्ٌएत्य् उच्यते विष्णुजीवस्थः पुरुषोत्तमः ॥१३॥

श्रीधरः  क्षेत्रज्ٌओ द्विविधःत्वम्पदार्थो जीवः, तत्पदार्थ इश्वरश् च । तत्राद्यो निरूपितः । इदानीं तत्प्राप्यम् ईश्वरं निरूपयति । क्षेत्रज्ٌअ आत्मा व्यापी । पुराणो जगत्कारणभूतः । पुरुषः पूर्णः । साक्षाद् अपरोक्षः । स च स्वयञ्ज्योतिः, न तु ज्ٌआनस्य विषयत्वेनाश्रयत्वेन वा परोक्षः । अजो जन्मादिशून्यः । परेषां ब्रह्मादीनाम् अप्ईशः । नारं जीवसमूहः सोऽयनं यस्य नियन्तुः । भगवान् ऐश्वर्यादिषड्गुणवान् । वासुदेवः सर्वभूतानाम् आश्रयः स्वाधीनया माययात्मनि जीवेऽवधीयमानोऽवस्थाप्यमानः । कर्मकर्तरिप्रयोगः, तन्नियन्तृत्वेन वर्तमान इत्य् अर्थः ॥१३॥

क्रमसन्दर्भः  यस् तु पुराणो जगत्कारणभूतः पुरुषः आद्योऽवतारः पुरुषः परस्य [भा.पु. २.६.४१] इत्यादि द्वितीयादौ प्रसिद्धः । साक्षाद् एव स्वयञ्ज्योतिः स्वप्रकाशो न तु जीववद् अन्यापेक्षया । अजो जन्मादिशून्यः । परेषां ब्रह्मादीनाम् अप्ईशः । नारं जीवसमूहः स्वनियम्यत्वेन आयनं यस्य सः । भगवान् ऐश्वर्याद्यंशत्वात् । वासुदेवः सर्वभूतानाम् आश्रयः । स्वमायया स्वस्वरूपशक्त्या आत्मनि स्वस्वरूपे अवधीयमानः अवस्थाप्यमानः । कर्मकर्तृप्रयोगः । मायायां मयिकेऽप्य् अन्तर्यामितया प्रविष्टोऽपि स्वरूपशक्त्या स्वरूपस्य एव, न तु तत्संसक्त इत्य् अर्थः ।

वासुदेवत्वेन सर्वक्षेत्रज्ٌआतृत्वात् सोऽपरः । मायामोहितात् जीवाद् अन्यः मायारहितः शुद्धः । क्षेत्रज्ٌअः आत्मा परमात्मेति ।

तद् एवम् अपि मुख्यं क्षेत्रज्ٌअत्वं परमात्मन्य् एव । तद् उक्तम्

सर्वं पुमान् वेद गुणांश् च तज्ज्ٌओ
न वेद सर्वज्ٌअम् अनन्तम् ईडे [भा.पु. ६.४.२५] इति ।

श्रीगीतोपनिषत्सु

इदं शरीरं कौन्तेय क्षेत्रम् इत्य् अभिधीयते ।
एतद् यो वेत्ति तं प्राहुः क्षेत्रज्ٌअ इति तद्विदः ॥
क्षेत्रज्ٌअं चापि मां विद्धि सर्वक्षेत्रेषु भारत ।
क्षेत्रक्षेत्रज्ٌअयोर् ज्ٌआनं यत् तज् ज्ٌआनं मतं मम ॥ [गीता १३.१२]

अत्र खलु क्षेत्रज्ٌअं चापि मां विद्धीति सर्वेष्व् अपि क्षेत्रेषु मां च क्षेत्रज्ٌअं विद्धि, न तु जीवम् इव स्वक्षेत्र एव इत्य् एवार्थं वहति । न च जीवेशयोः समानाधिकरण्येन निर्विशेषचिद्वस्त्व् एव ज्ٌएयतया निर्दिशति, सर्वक्षेत्रेष्व् इत्य् अस्य वैयर्थ्यापत्तेः, ज्ٌएयं यत् तत् प्रवक्ष्यामि [गीता १३.१२] इत्यादौ, सर्वतः पाणिपादं तद् सर्वतोऽक्षिशिरोमुखम् [गीता १३.१३] इत्यादिना सविशेषस्यैव निर्देक्ष्यमाणत्वात्, अमानित्वम् [गीता १३.७११] इत्यादिना ज्ٌआनस्य च तथौपदेक्ष्यमाणत्वात् ।

किं च, "क्षेत्रज्ٌअं चापि" इत्य् अत्र तत् त्वम् असि [छा.उ. ६.८.७] इतिवत् सामानाधिकरण्येन तन्निर्विशेषज्ٌआने विवक्षिते, "क्षेत्रज्ٌएश्वरयोर् ज्ٌआनम्" इत्य् एवानूद्येत, न तु "क्षेत्रक्षेत्रज्ٌअयोर् ज्ٌआनम्" इति, किन्तु क्षेत्रक्षेत्रज्ٌअयोर् इत्य् अस्यायम् अर्थः । द्विविधयोर् अपि क्षेत्रक्षेत्रज्ٌअयोर् ज्ٌआनं तन् ममैव ज्ٌआनं मतम्, अन्यार्थस् तु परामर्शः [वे.सू. १.३.२०] इति न्यायेन यज्ज्ٌआनैकतात्पर्यकम् इत्य् अर्थः, ज्ٌएयस्यैकत्वेनैव निर्दिष्टत्वात्, योग्यत्वाच् च ।

न च निरीश्वरसाङ्ख्यवत् क्षेत्रक्षेत्रज्ٌअमात्रविभागाद् अत्र ज्ٌआनं मतं, ममेत्य् अनेनेश्वरस्यावेक्षितत्वात् । न च विवर्तवादवद् ईश्वरस्यापि भ्रममात्रप्रतीतपुरुषत्वम्, तद्वचनलक्षणसवेदगीतादिशास्त्राणाम् अप्रामाण्याद् बौद्धवादापत्तेः । तस्यां च सत्यां बौद्धानाम् इव विवर्तवादिनां तद्व्याख्यानायुक्तेः । न च तस्य सत्यपुरुषत्वेऽपि निर्विशेषज्ٌआनम् एव मोक्षसाधनम् इति तदीयशास्त्रान्तरतः समाहार्यम् ।

एवं सततयुक्ता ये [गीता १२.१] इत्य् आदि पूर्वाध्याये निर्विशेषज्ٌआनस्य हेयत्वेन विवक्षितत्वात् । तत्रैव च ये तु सर्वाणि कर्माणीत्य् [गीता १२.६] आदिनानन्यभक्तान् उद्दिश्य तेषाम् अहं समुद्धर्ता मृत्युसंसारसागराद् इत्य् [गीता १२.७] अनेन तज् ज्ٌआनापेक्षापि नादृतेति । तद् उक्तम् एकादशे स्वयं भगवतायत् कर्मभिर् यत् तपस्एत्य् आदि [भा.पु. ११.२०.३२] । मोक्षधर्मे च

या वै साधनसम्पत्तिः पुरुषार्थचतुष्टये ।
तया विना तद् आप्नोति नरो नारायणाश्रयः ॥ इति ।

अत्र तु पूर्वाध्यायविश्लाघितं तद् एवावृथाकर्तुं सविशेषतया निर्दिश्य

इति क्षेत्रं तथा ज्ٌआनं ज्ٌएयं चोक्तं समासतः ।
मद्भक्त एतद् विज्ٌआय मद्भावायोपपद्यते ॥ [गीता १३.१८]

इत्य् अन्तेन भक्तिसंवलिततया सुकरार्थप्रायं कृतम् । अतएवात्र व्यष्टिक्षेत्रज्ٌअ एव भक्तत्वेन निर्दिष्टः समष्टिक्षेत्रज्ٌअस् तु ज्ٌएयत्वेनेति क्षेत्रज्ٌआनाभ्यां सह ज्ٌएयस्य पाठाद् अनुस्मार्य तदनन्तरं च तस्य तस्य च जीवत्वम् ईश्वरत्वं च क्षरं नेति दर्शितम् । यतः

पुरुषः प्रकृतिस्थो हि भुङ्क्ते प्रकृतिजान् गुणान् ।
कारणं गुणसङ्गोऽस्य सदसद्योनिजन्मसु ॥ [गीता १३.२१]

इति जीवस्य प्रकृतिस्थत्वं निर्दिश्य स्वतस् तस्याप्राकृतत्वदर्शनया स्फुटम् एवाक्षरत्वं ज्ٌआपितम् ।

उपद्रष्टानुमन्ता च भर्ता भोक्ता महेश्वरः ।
परमात्मेति चाप्य् उक्तो देहेऽस्मिन् पुरुषः परः ॥ [गीता १३.२२]

इति जीवात् परत्वेन निर्दिष्टस्य परमात्माख्यपुरुषस्य तु कैमुत्येनैव तद् दर्शितम् ।

द्वाव् इमौ पुरुषौ लोके क्षरश् चाक्षर एव च
क्षरः सर्वाणि भूतानि कूटस्थोऽक्षर उच्यते ॥
उत्तमः पुरुषस् त्व् अन्यः परमात्मेत्य् उदाहृतः
यो लोकत्रयम् आविश्य बिभर्त्य् अव्यय ईश्वरः ॥ [गीता १५.१६१७]

इत्य् अत्र जीवस्याप्य् अक्षरत्वं कण्ठोक्तम् एव । तत्रोपद्रष्टा परमसाक्षी, अनुमन्ता तत्तत्कर्मानुरूपः प्रवर्तकः । भर्ता पोषकः । भोक्ता पालयिता । महेश्वरः सर्वाधिकर्ता । परमात्मा सर्वान्तर्यामीति व्याख्येयम् । उत्तरपद्ययोस् तु कूटस्थ एकरूपतया तु यः कालव्यापी स कूटस्थ इत्य् अमरकोषाद् अवगतार्थः । असौ शुद्धजीव एवउत्तमः पुरुषस् त्व् अन्य इत्य् उत्तरात् ।

तद् एवम् अत्रापि क्षेत्रक्षेत्रज्ٌअसर्वक्षेत्रज्ٌआ उक्ताः । अत्र चोत्तरयोर् अन्य इत्य् अनेन भिन्नयोर् एव सतोर् अक्षरयोर्न तत्तद्रूपतापरित्यागः सम्भवेद् इति न कदाचिद् अपि निर्विशेषरूपेनावस्थितिर् इति दर्शितम् । तस्मान् मद्भावायोपपद्यते इति यद् उक्तं तद् अपि तत्सार्ष्टिप्राप्तितात्पर्यकम् । तद् एवं द्वयोर् अक्षरत्वेन साम्येऽपि जीवस्य हीनशक्तित्वात् प्रकृत्याविष्टस्य तन्निवृत्त्यर्थम् ईश्वर एव भजनीयत्वेन ज्ٌएय इति भावः ।

तस्माद् इदं शरीरम् इत्य् आदिकं पुनर् इत्थं विवेचनीयम् । इदं स्वस्वापरोक्षम् इत्य् अर्थः । शरीरक्षेत्रयोर् एकैकत्वेन ग्रहणम् अत्र व्यक्तिपर्यवसानेन जातिपुरस्कारेणैवेति गम्यते । सर्वक्षेत्रेष्व् इति बहुवचनेनानुवादात् । एतद् यो वेत्तीत्य् अत्र देहोऽसवोऽक्षामनव इत्य् आदौ सर्वं पुमान् वेदगुणांश् च तज्ज्ٌअः [भा.पु. ६.४.२५] इत्युक्तदिशा क्षेत्रज्ٌअ एता मनसो विभूतीर् इत्युक्तदिशा च जानातीत्य् अर्थः । क्षेत्रज्ٌअं चापि मां विद्धीति । तद् उक्तम्विष्टभ्याहम् इदं कृत्स्नम् एकांशेन स्थितो जगत् [गीता १०.४२] इति ।

यत्र गत्यन्तरं नास्ति तत्रैव लक्षणामयकष्टम् आश्रीयेत । तथापि तेन सामानाधिकरण्यं यदि विवक्षितं स्यात् तर्हि क्षेत्रज्ٌअं चापि मां विद्धीत्य् एतावद् एव तं च मां विद्धीत्य् एतावद् एव वा प्रोच्येत, न तु सर्वक्स्रेषु भारतेत्य् अधिकम् अपि । किन्तु क्षेत्रज्ٌअ एता मनसो व्भूतीर् इत्य् आदिवत् क्षेत्रज्ٌअद्वयम् अपि वक्तव्यम् एव स्यात् ।

तथा च ब्रह्मसूत्रं गुहां प्रविष्टावात्मानौ हि तद्दर्शनाद् इति [वे.सू. १.२.११] तद्वैध्यम् एव चोपसंहृतम् । पुरुषः प्रकृतिस्थो हीत्य् आदिना । तस्माद् उपक्रमार्थस्य उपसंहाराधीनत्वाद् एष एवार्थः समٌजसः । यथोक्तं ब्रह्मसूत्रकृद्भिःअसद् व्यपदेशान् नेति चेन् न धर्मान्तरेण वाक्यशेषाद् [वे.सू. २.१.१७] इति । अथ क्षेत्रक्षेत्रज्ٌअयोर् ज्ٌआनम् इत्य् अत्र यत् क्षेत्रे ज्ٌआनेन्द्रियगतं चेतनागतं च ज्ٌआनं दर्शयिष्यते यच् च पूर्वक्षेत्रज्ٌए निजनिजक्षेत्रज्ٌआनं दर्शितं तत् तत् मज्ज्ٌआनांशस्य क्षेत्रेषु च्छायारूपत्वात् क्षेत्रज्ٌएषु यत् किٌचिद् अंशांशतया प्रवेशान् ममैव ज्ٌआनं मतम् इति । तस्मात् साधूक्तं मुख्यं क्षेत्रज्ٌअत्वं परमात्मन्य् एवेति ॥१३॥ [परमात्मसन्दर्भ १]

विश्वनाथः  बद्धजीवस्य व्यवहार एव सदैवावधानविषयो यथा, तथा मुक्तजीवस्यावधानविषयः कः ? इत्य् अपेक्षायाम् आहक्षेत्रज्ٌअः क्षेत्रस्य कार्त्स्न्येन ज्ٌआता परमात्म इत्य् अर्थः । आत्मा व्यापकः पुराणो जगत्कारणभूतः पुरुषः पुरुषाकारः स्वयञ्ज्योतिः स्वप्रकाशः, अजो मायिकजन्मादिशून्यः परेषां ब्रह्मादीनाम् अपीशः नारायणः कारणार्णवशायी भगवान् षडैश्वर्यपूर्णो वैकुण्ठनाथः वासुदेवो वसुदेवनन्दनः श्रीमथुराद्यधिपतिः । सुष्ठु अमायया हेतुना आत्मनि अवधीयमानः युक्तजीवेन आत्मनि मनसि अवधानविषयीक्रियमाणः । यद् वा, स्वमायया स्वरूपशक्त्या कृपया वा सहितः ॥१३॥

ओ)०(ओ

॥ ५.११.१४ ॥

यथानिलः स्थावरजङ्गमानाम्
आत्मस्वरूपेण निविष्ट ईशेत् ।
एवं परो भगवान् वासुदेवः
क्षेत्रज्ٌअ आत्मेदम् अनुप्रविष्टः ॥

श्रीधरः  एतत् सदृष्टान्तम् आहयथेति । आत्मस्वरूपेण प्राणरूपेण, ईशेन् नियमयतिइदं विश्वम् ॥१४॥

क्रमसन्दर्भः  यथेति । श्रुतिश् च

वायुर् यथैको भुवनं प्रविष्टो
रूपं रूपं प्रतिरूपो बभूव ।
एकस् तथा सर्वभूतान्तरात्मा
रूपं रूपं प्रतिरूपो बहिश् च ॥ इति काठके [२.२.१०] ॥१४॥ [परमात्मसन्दर्भ ५]

विश्वनाथः  स च भगवान् मुक्तजीवेन सुलभ एवेति सदृष्टान्तम् आहयथेति । आत्मस्वरूपेण प्राणरूपेण ईशेत् ईशीत इदं विश्वम् ॥१४॥

ओ)०(ओ

॥ ५.११.१५ ॥

न यावद् एतां तनुभृन् नरेन्द्र
विधूय मायां वयुनोदयेन ।
विमुक्तसङ्गो जितषट्सपत्नो
वेदात्मतत्त्वं भ्रमतीह तावत् ॥

मध्वः  अभिमानाद् एव संसारोऽन्यथा नेति परिहारः ॥१५॥

श्रीधरः  तद् एवम् आत्मनः शुद्धत्वं संसारस्य च मिथ्यात्वं प्रदर्श्येदानीं तन् निवृत्तिम् आह । तनुभृद् देही वयुनोदयेन ज्ٌआनोत्पत्त्या यावन् मायां विधूयात्मतत्त्वं न वेद तावद् इह भ्रमति ॥१५॥

क्रमसन्दर्भः  न व्याख्यातम्.

विश्वनाथः  एवम् अविद्योत्तीर्णानां भगवदवधानलक्षणं ज्ٌआनं शाश्वतिकम् एवेत्य् उक्तम् । अविद्यापतितानां जीवानाम् अप्य् अविद्योत्तारणे एतद् एव साधनम् इत्य् आहनेति । वयुनोदयेन उक्तलक्षणज्ٌआनोत्पत्त्या विमुक्तसङ्गः सन् यावन्मायां विधूयात्मतत्त्वं न वेद तावद् इह भ्रमति ॥१५॥

ओ)०(ओ

॥ ५.११.१६ ॥

न यावद् एतन् मन आत्मलिङ्गं
संसारतापावपनं जनस्य ।
यच् छोकमोहामयरागलोभ
वैरानुबन्धं ममतां विधत्ते ॥

श्रीधरः  यावच् च विषयानुरक्तं मन एवानर्थहेतुर् इति । न वेद तावन् निर्वेदाभावात् परिभ्रमत्य् एवेत्य् आहनेति । आत्मनो लिङ्गम् उपाधिभूतं मनः संसारतापानाम् आवपनं क्षेत्रं यावन् न वेद, तावद् भ्रमतीत्य् अनुषङ्गः । तापावपनत्वे हेतुःयन्मनः शोकाद्यनुबन्धं ममतां च विधत्ते ॥१६॥

क्रमसन्दर्भः  न व्याख्यातम्.

विश्वनाथः  मायाविधूननं च सम्यक्तया कथं ज्ٌआतव्यम् इति चेत् यावद् विषयानुरक्तं मनस् तावन् मायाविधूननम् आत्मतत्त्वज्ٌआनं च न स्याद् इत्य् आहनेति । आत्मनो लिङ्गम् उपाधिभूतं मनः यावन् ममतां विधत्ते, तावद् आत्मतत्त्वं न वेदेत्य् अनुषङ्गः । कीदृशम् ? संसारतापानाम् आबध्नातीति तत् तद् एवं मनः श्रयते । अन्यत्र तत्त्वं यद् उक्तंं, तत् क्षेत्रज्ٌअ एता इत्य् आदिश्लोकपञ्चकेन प्रपञ्चितम् ॥१६॥

ओ)०(ओ

॥ ५.११.१७ ॥

भ्रातृव्यम् एनं तद् अदभ्रवीर्यम्
उपेक्षयाध्येधितम् अप्रमत्तः ।
गुरोर् हरेश् चरणोपासनास्त्रो
जहि व्यलीकं स्वयम् आत्ममोषम् ॥

श्रीधरः  तत् तस्मात् । भ्रातृव्यं शत्रुम् अध्येधितं सम्प्रवृद्धं स्वयं व्यलीकं मिथ्याभूतं, तथाप्य् आत्मानं मुष्णातीति तथा तम् । गुरुर् एव हरिः, तस्य चरणोपासनम् एवास्त्रं यस्य तथाभूतः सन् जहि घाटय ॥१७॥

क्रमसन्दर्भः  न व्याख्यातम्.

विश्वनाथः  तस्मान् मन एव निगृहीतव्यम् इत्य् आहभ्रातृव्यं शत्रुम् । उपेक्षयैव जहि निगृहाण, तदुपेक्षणम् एव तद्वध इति भावः । न तु तदिष्टविषयभोगप्रदानलक्षणया अपेक्षया अनुगृहानेत्य् अर्थः । सर्वथैव तद्वधस् त्व् अनभिप्रेत एव । तस्मान् मनोलिङ्गम् अदो वदन्ति गुणागुणत्वस्य परावरस्य इति श्रूयते । अन्यत्र तत्त्वम् इत्य् पूर्वोक्तेः । दृष्टान्ते च भ्रातुष्पुत्रस्यावध्यत्वात् । मनः कीदृश्म् अधिकम् एधितं स्ववृत्तीः संश्रित्य संवृद्धम् ।

ननु बलवन्तम् इमं दुर्बलोऽहं कथं निगृह्णामीत्य् अत आहगुरोः सकाशात् प्राप्तस्य मन्त्ररूपस्य हरेश् चरणयोर् उपासना श्रवणादिनवविधभक्तिर् एवास्त्रं यस्य सः । यद् वा,, गुरुर् एव हरिस् तस्य चरणोपासनम् एवास्त्रम् । व्यलीकम् अप्रियं, यतः स्ववृत्तिसन्दर्शनया सम्मोह्य आत्मानं परमात्मरूपं सर्वस्वम् एव मुष्णातीति तं महाचौरम् इत्य् अर्थः ।

भक्त्यस्त्रेण त्याजयित्वा विषयान् स्वमनो यतिः ।
ध्वस्ताविद्योऽवधत्ते यः कृष्णं मुक्तः स उच्यते ॥
भक्त्यभावान् मनोवृत्तीर् आश्रयद् वासनामयम् ।
अविद्यां यस्य पुष्णाति स पुमान् बद्ध उच्यते ॥१७॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
एकादशः पञ्चमस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ब्राह्मणरहूगणसंवादे एकादशोऽध्यायः ।
॥ ५.११ ॥





(५.१२)
अथ द्वादशोऽध्यायः
ब्राह्मणरहूगणसंवादे

॥ ५.१२.१ ॥

रहूगण उवाच
नमो नमः कारणविग्रहाय
स्वरूपतुच्छीकृतविग्रहाय ।
नमोऽवधूत द्विजबन्धुलिङ्ग
निगूढनित्यानुभवाय तुभ्यम् ॥

श्रीधरः
द्वादशे पुनर् आपृष्टः सन्देहेन महीभृता ।
स योगी सर्वसन्देहान् अपानुदद् इतीर्यते ॥

कारणम् ईश्वरस् तस्यैव लोकसंरक्षणार्थो विग्रहो देहो यस्य । स्वरूपेण परमानन्दप्रकाशेन तुच्छीकृतो विग्रहो येन । हे अवधूत योगेश्वर ! द्विजबन्धोर् लिङ्गेन वेषेण निगूढो नित्यानुभवो येन तस्मै नमः ॥१॥

क्रमसन्दर्भः  स्वरूपेण तदनुभवेन तुच्छीकृतो दण्डरूपो विग्रहो येन ॥१॥

विश्वनाथः
मिथ्यात्वेऽप्य् अस्य विश्वस्य सत्याः कृष्णस्य षड्गुणाः ।
द्वादशे कथिताः धाम भक्त्याद्या अपि ते ततः ॥

कारणम् ईश्वरस् तस्येव लोकरक्षणार्थो नित्यो विग्रह्हो देहो यस्य तस्मै । स्वरूपेण स्वानन्दानुभवेन तुच्छीकृतविग्रहाः शास्त्रकृतां विवादा येन तस्मै । हे अवधूत ! ॥१॥

ओ)०(ओ

॥ ५.१२.२ ॥

ज्वरामयार्तस्य यथागदं सत्
निदाघदग्धस्य यथा हिमाम्भः ।
कुदेहमानाहिविदष्टदृष्टेः
ब्रह्मन् वचस् तेऽमृतम् औषधं मे ॥

श्रीधरः  विशेषतः प्रष्टुं तद् वाक्यम् अभिनन्दति । ज्वर एवामयो रोगस् तेनार्तस्य यथा सत् स्वादु अगदम् औषधम् । यथा च निदाघेन दग्धस्य सन्तप्तस्य हिमाम्भः शीतलम् उदकं गङ्गोदकं वा । तथा हे ब्रह्मन् ! कुत्सिते देहे यो मानोऽहङ्कारः, स एवाहिः, तेन विशेषेण दष्टा दृष्टिर् विवेकलक्षणा यस्य, तस्य मे तवेदं वचोऽमृततुल्यम् औषधम् ॥२॥

क्रमसन्दर्भः  हे ब्रह्मन् ते तव वचः कुदेहाभिमानाहिदंशव्याप्तबुद्धिपर्यन्तस्य ममौषधम् । तत्र दृष्टान्तःजरेति । क्वचित् तद्व्यभिचारतर्कात् पुनर् ड्र्ष्टान्तःनिदाघेति । तत्राप्य् अपरितोषात् अमृतम् इति लुप्तोपमेयम् अमृतम् इवेत्य् अर्थः ॥२॥

विश्वनाथः  कुत्सिते देहे अभिमान एवाहिस् तेन विशेषतो दष्टा दृष्टिर् यस्य तस्य मम । हे ब्रह्मन्! ते वचः अगदम् औषधम् । तत्र दृष्टान्तःज्वरेति । क्वचित् तद्व्यभिचारतर्कात् । पुनर् दृष्टान्त निदाघेति । तत्राप्य् अपरितोषात् अमृतम् अमृतम् इवेत्य् अर्थः ॥२॥

ओ)०(ओ

॥ ५.१२.३ ॥

तस्माद् भवन्तं मम संशयार्थं
प्रक्ष्यामि पश्चाद् अधुना सुबोधम् ।
अध्यात्मयोगग्रथितं तवोक्तम्
आख्याहि कौतूहलचेतसो मे ॥

श्रीधरः  मम संशयविषयम् अर्थं पश्चात् प्रक्ष्यामि । अधुना तावत् त्वदुक्तं वचोऽध्यात्मयोगेन ग्रथितं दुर्बोधं सुबोधं यथा भवत्य् एवं व्याख्याहि । कौतूहलयुक्तं चेतो यस्य तस्य मम ॥३॥

क्रमसन्दर्भः  न व्याख्यातम्.

विश्वनाथः  मम संशयविषयम् अर्थं पश्चात् प्रक्ष्यामि । अधुना तावत् तदुक्तं वचोऽध्यात्मयोगेन ग्रथितं दुर्बोधं सुबोधं यथा भवत्य् एवं व्याख्याहि । कौतूहलयुक्तमनसो मम कृते ॥३॥

ओ)०(ओ

॥ ५.१२.४ ॥

यद् आह योगेश्वर दृश्यमानं
क्रियाफलं सद्व्यवहारमूलम्
न ह्य् अٌजसा तत्त्वविमर्शनाय
भवान् अमुष्मिन् भ्रमते मनो मे ॥

श्रीधरः  त्वयोदितं व्यक्तम् अविप्रलब्धम् इत्यादिना भारवहनादिक्रिया तत्फलं च श्रमादिप्रत्यक्षादिभिर् दृश्यमानं सदबाधितम् अपि व्यवहारमात्रमूलम् । यद् वा, सतोऽबाधितव्यवहारस्य मूलं कारणम् अपि, न ह्य् अٌजसा तत्त्वविमर्शनाय क्षमम् इति भवान् यद् आहअमुष्मिन्न् अर्थे मम मनो भ्रमति ॥४॥

क्रमसन्दर्भः  न व्याख्यातम्.

विश्वनाथः  हे योगेश्वर ! यद् भवान् आह, दृष्टः श्रमः कर्मत इत्यादिमदुक्तौ भारवहनादिक्रिया तत्फलं च श्रमादि प्रत्यक्षादिभिर् दृश्यमानं सत् विद्यमानं व्यवहारमात्रमूलं तत्त्वविमर्शनाय दृष्टान्तादिनापि तत्त्वज्ٌआनम् उपकर्तुं न क्षमम् इति । अमुष्मिन् त्वद्वचने भ्रमते स्पष्टस्याभिप्रायस्याप्राप्त्या मनो भ्रमति ॥४॥

ओ)०(ओ

॥ ५.१२.५ ॥

ब्राह्मण उवाच
अयं जनो नाम चलन् पृथिव्यां
यः पार्थिवः पार्थिव कस्य हेतोः
तस्यापि चाङ्घ्र्योर् अधि गुल्फजङ्घा
जानूरुमध्योरशिरोधरांसाः ॥

मध्वः  यस्मान् मूलकारणभूतो विष्णुर् एव । अतो मुख्यं सर्वकारणत्वं तस्यैव । मूलाश्रयविवक्षा यदि न स्यात्, कुतः पृथिव्यां चलतीत् व्यवहारः, यतो वान्तराश्रया बहवः सन्त्य् अन्ध्राद्याः ॥५६॥

श्रीधरः  अबाधितत्वम् असिद्धम् इत्य् आह हे पार्थिव, यः पार्थिवो विकारः स एव कस्य हेतोः कस्माच् चित्कारणात् पृथिव्यां चलन्न् अयं भारवाहकादिर् जनो नाम प्रसिद्धः । यस् तु न चलति स पाषाणादिर् इत्य् एतावान् एव भेदः । तस्य च जडत्वान् न भारः श्रमश् च । किं च, भवेद् एवं यदि श्रमस्याश्रयो निरूप्येत, न त्व् एतद् अस्ति । अवयवव्यतिरेकेण श्रमास्पदस्यावयविनोऽनिरूपणाद् इत्य् आशयेनाह । तस्यापि पृथ्वीविकारस्यापि । अङ्घ्र्योर् अध्य् उपर्य् उपरि गुल्फादयः । उरसः सलोप आर्षः ।

क्रमसन्दर्भः  तत्र श्रीभगवदाख्यं तत्त्वमेव सर्वसाधकं स्वातन्त्र्येण तु किम् अपि रूपयितुं न शक्यमित्याह । अयम् इति सप्तभिः ।

विश्वनाथः  पूर्वं स्वमतेन भङ्ग्या दत्तम् अप्य् उत्तरम् अबुद्ध्वैव पुनः पृच्छन्तं राजानम् अवजानन्न् इव भो राजंस् तव व्यवहारोयतेअम् अप्रमाणे एवेति मतान्तरम् आश्रित्य प्रसिद्धः पार्थिवः पृथिव्या विकारः कस्यापि हेतोश् चलन् भवति, यस् तु न चलति, स तु पाषाणादिर् इत्य् एतावान् एव भेदः । तस्यापि पार्थिवस्य अङ्घ्री पृथिव्याः उपरिस्थौ अङ्घ्र्योर् अधि उपर्य् उपरि गुल्फादयः । उरसः सलोप आर्षः । अंसे स्कन्धे दार्वी दारुविकारः शिविका यस्यां सौवीरराजः इत्य् अपदेशो नाम मात्रं यस्य सः । पार्थिवो विकार आसे यस्मिन् भवान् राजास्मीत्य् अभिमानेनैवास्ते, न तु वस्तुतः । अत्र पृथिव्यादीनां शिविकान्तानां भारवहनात् किं सर्वेषां श्रमः उत कस्यचित् कस्यचित्, न तावत् सर्वेषां पृथिव्याः शिविकायाश् च श्रमादर्शनात् अङ्घ्रादीनां श्रम उपलभ्यते इति चेन् न शिविकाया अभावे गुल्फादिभारवाहिनाम् अपि तेषां श्रमानुपलब्धेः, अङ्घ्र्याद्यवहविनः शिविकावहनात् श्रम इति चेत् अवयवेभ्यः पृथग् अवयविनः श्रमाश्रयस्यानिरूपणात् ॥५॥

ओ)०(ओ

॥ ५.१२.६ ॥

अंसेऽधि दार्वी शिबिका च यस्यां
सौवीरराजेत्य् अपदेश आस्ते
यस्मिन् भवान् रूढनिजाभिमानो
राजास्मि सिन्धुष्व् इति दुर्मदान्धः ॥

श्रीधरः  शिबिकायाम् अप्य् अवयवी नास्ति, त्वय्य् अपि नास्ति तद् आह । सौवीरराजेत्य् अपदेशो नाममात्रं यस्य स पार्थिवो विकार आस्ते । राजेति सन्धिर् आर्षः । यस्मिन् भवान् निरूढात्माभिमानः । सिन्धुषु राजास्मीति दुर्मदेनान्धः सन् ।

क्रमसन्दर्भः  न व्याख्यातम्.

विश्वनाथः  नन्व् अस्तु नास्तु वा अवयवी, भारवाहिनः श्रमदुःखानुभूयत एवेति चेद् एतद् अपि नैकान्तिकम्, अतिसुकुमार्या अपि रत्नालङ्कारान् वहन्त्याः स्वबालकं च वहन्त्याः श्रमदुःखानुपलब्धेस् तस्माद् अभिमानविशेषेणैव दुःखं सुखं च, यथा राजास्मीति दुर्मदेन दुरभिमानमत्ततया अन्धः किम् अपि न पश्यसीत्य् एतद् एव तव सुखं, निरभिमानानां तु न ते दुःखसुखे इति भावः ॥५६॥

ओ)०(ओ

॥ ५.१२.७ ॥

शोच्यान् इमांस् त्वम् अधिकष्टदीनान्
विष्ट्या निगृह्णन् निरनुग्रहोऽसि
जनस्य गोप्तास्मि विकत्थमानो
न शोभसे वृद्धसभासु धृष्टः ॥

मध्वः  एवं मूल गोप्तृत्वं विष्णोर् एव ॥७॥

श्रीधरः  शोच्यान् इमान् विष्ट्या निगृह्णन् निष्कृपो वर्तसे, अतो मिथ्यैव गोप्ताऽस्मीति श्लाघमानो महतां सभासु न शोभसे । यतो धृष्टः ॥७।

क्रमसन्दर्भः  न व्याख्यातम्.

विश्वनाथः  ज्ٌआनाभावेऽपि राज्ٌअः प्रजाशासनं धर्म एवेति यद् उक्तं तत्राहशोच्यान् इति । विष्ट्या निगृह्णन् इति ईदृशम् एव निर्दयस्य तव प्रजाशासनधर्म एव, धृष्ट इति तद् अप्य् अच्युतस्य किङ्करोऽस्मीति जिज्ٌआसुर् अस्मीति कत्थस इति भावः ॥७॥

ओ)०(ओ

॥ ५.१२.८ ॥

यदा क्षिताव् एव चराचरस्य
विदाम निष्ठां प्रभवं च नित्यम्
तन् नामतोऽन्यद् व्यवहारमूलं
निरूप्यतां सत्क्रिययानुमेयम् ॥

श्रीधरः  न चोत्तरोत्तरावयवभारः पूर्वपूर्वावयवानां भवेद् इति वाच्यम्, तेषाम् अप्य् अनिरूपणाद् इत्य् आशयेनाहयदेति । निष्ठां नाशं प्रभवम् उत्पत्तिं विदाम विद्मस् तत् तदा क्षितेर् अन्यस्य विकारस्याभावान् नाममात्राद् अन्यद् व्यवहारस्य मूलं कारणम् अर्थक्रियया सद् इत्य् अनुमेयं निरूप्यताम् । तथा च श्रुतिःवाचारम्भणं विकारो नामधेयं मृत्तिकेत्य् एव सत्यम् इति ॥८॥

क्रमसन्दर्भः  न व्याख्यातम्.

विश्वनाथः  नन्व् अभिमानशून्यस्य मुक्तस्यापि प्रारब्धसुखदुःखभोगचरणारविन्दात् तवापि भारवहनक्रियाफलस्य श्रमस्य प्रत्यक्षादिभिर् दृश्यमानत्वेनाबाधितत्वाद् व्यवहारस्याप्रामाण्यं त्वदुक्तं न घटत इति चेत्, सत्यं, मुक्तानां माद्दृशानां बाधितानुवृत्त्यैव दुःखसुखाभासौ, यथा स्वप्नात् प्रबुद्धस्य जनस्य स्वप्नदृष्टसर्पस्य मिथ्यात्वज्ٌआनेऽपि कियत्क्षणपर्यन्तं भयकम्पाव् अकिٌचित्कराव् एव, अप्रबुद्धस्य स्वाप्निकः सर्पः सत्य एव भाति, यथा युष्माकं व्यवहारस् तद् अपि व्यवहारस्यासत्यत्वं युक्त्या दर्शयामि शृण्व् इत्य् आहयदेति । चराचरस्य जगतः क्षिताव् एव निष्ठां नाशं प्रबवम् उत्पत्तिं च विदाम विद्मस् तत् तस्मात् सर्वेषां विकाराणां क्षितिभिन्नत्वाभावात् नाममात्राद् अन्यद् व्यवहारस्य मूलं कारणम् अर्थक्रियया सदेत्य् अनुमेयं निरूप्यतां यदि ते युक्तिः प्रतिभातीति भावः । तथा च श्रुतिःवाचारम्भणं विकारो नामधेयं मृत्तिकेत्य् एव सत्यम् इति ॥८॥

ओ)०(ओ

॥ ५.१२.९ ॥

एवं निरुक्तं क्षितिशब्दवृत्तम्
असन् निधानात् परमाणवो ये
अविद्यया मनसा कल्पितास् ते
येषां समूहेन कृतो विशेषः ॥

मध्वः  आश्रयत्वात् क्षितिर् इति निर्वचने क्षितिशब्दोऽपि तस्मिन्न् एव । परमाणुमात्रायाः पृथिव्या अयुक्तत्वात् परमाणवोऽपि अस्याविद्ययैवाधारत्वेन कल्पिताः ॥९॥

श्रीधरः  तर्हि क्षितेः सत्यता स्यात् तत्राह । एवं क्षितिशब्दस्यापि वृत्तं वर्तनम् अर्थं विनैव निरुक्तम् । यद् वा, क्षितिशब्दस्य वृत्तं यस्मिंस् तद् अपि मिथ्यात्वेन निरुक्तम् इत्य् अर्थः । कुतः । असत्सु सूक्ष्मेषु परमाणुषु स्वकारणभूतेषु निधानाल् लयात् । अतः परमाणुव्यतिरेकेण क्षितिर् नास्तीत्य् अर्थः । परमाणवस् तर्हि सत्याः स्युस् तत्राह । ते मनसा कार्यानुपपत्त्या वादिभिः कल्पिताः । कल्पनाबीजम् आह । येषां समूहेन विशेषः कृतस् तेषां समूहः पृथ्वीबुद्ध्यालम्बनम् इत्य् अर्थः । अवयविनो निरस्तत्वात् समूहग्रहणम् । तथापि सत्याः स्युः । न । अविद्यया प्रपञ्चस्य भगवन्मायाविलसितत्वाद् अज्ٌआनेन कलिताः ।

क्रमसन्दर्भः  अविद्ययेति । यस्य समूहरूपस्य विशेषस्यान्यथानुपपत्त्यास् तद्धेतवः परमाणवः कल्प्यन्ते । तस्याप्य् अवयविवन् निरूपणाशक्यत्वात् तेऽप्य् अज्ٌआनेनैव कल्पिता इत्य् अर्थः ॥९॥

विश्वनाथः  तर्हि क्षितेः सत्यता स्यात् ? तत्राहएवं क्षितिशब्दस्यापि वृत्तं वर्तनं सत्ता नाममात्रत एवेत्य् अर्थः । कुतः ? असत्सु सूक्ष्मेषु परमाणुषु स्वकारणेषु निधानाद् अन्वयात् । ततः परमाणुव्यतिरेकेण क्षितिर् नास्तीत्य् अर्थः । परमाणवस् तर्हि सत्याः स्युस् तत्राहअविद्यया अज्ٌआनेनैव हेतुना मनसा ते कार्यानुपपत्त्या कल्पिता वादिभिर् अतोऽसत्या एवेत्य् अर्थः । कल्पनाबीजम् आहयेषां समूहेन विशेषः पृथिवीशब्दवाच्योऽर्थः कृतः । अवयविनो निरस्तत्वात् समूहग्रहणम् ॥९॥

ओ)०(ओ

॥ ५.१२.१० ॥

एवं कृशं स्थूलम् अणुर् बृहद् यद्
असच् च सज् जीवम् अजीवम् अन्यत्
द्रव्यस्वभावाशयकालकर्म
नाम्नाजयावेहि कृतं द्वितीयम् ॥

मध्वः  एवं सर्वं तथा प्रकृतत्वयै कल्पितं विष्णोर् अन्यत् । एवं प्रकृत्याधारः स्वयम् अनन्याधारोर् विष्णुर् एव । अतः सर्वशब्दाश् च तस्मिन्न् एव ।

राजा गोप्ताश्रयो भूमिः शरणं चेति लौकिकः ।
व्यवहारो न तत् सत्यं तयोर् ब्रह्माश्रयो विभुः ॥
गोप्त्री च तस्य प्रकृतिस् तस्या विष्णुः स्वयं प्रभुः ।
तव गोप्त्री तु पृथिवी न त्वं गोप्ता क्षितेः स्मृतः ॥
अतः सर्वाश्रयश् चैव गोप्ता च हरिर् ईश्वरः ।
सर्वशब्दाभिधेयश् च शब्दवृत्तेर् हि कारणम् ॥
सर्वान्तरः सर्वबहिर् एक एव जनार्दनः ।
शिरसोधारता यद्वद् ग्रीवायास् तद्वद् एव तु ॥
आश्रयत्वं च गोप्तृत्वम् अन्येषाम् उपचारतः ॥१०॥

श्रीधरः  एवम् अन्यद् अपि कृशत्वादिधर्मकं बुद्ध्या प्रतीतं द्वितीयं द्वैतं द्रव्यादिनाम् नोपलक्षितयाऽजया मायया कृतम् अवेहि । तत्र कृशं ह्रस्वं स्थूलं तत् प्रतियोगि । अणुबृहतोः पृथग् उपादानात् । असत् कारणम् । सत् कार्यम् । जीवं चेतनम्, अजीवं जडम् ॥१०॥

क्रमसन्दर्भः  न व्याख्यातम्.

विश्वनाथः  एवम् अन्यद् अपि कृशत्वादिधर्मकं द्वितीयं द्वैतं द्रव्यादिनाम् उपलक्षितयाजया मायया कृतम् अवेहि । तत्र कृशं सूक्ष्मं, अणुर् अतिसूक्ष्मं, बृहत् अतिस्थूलं, असत् कारणं, सत् कार्यं, जीवं सचेतनं, अजीवम् अचेतनम् ॥१०॥

ओ)०(ओ

॥ ५.१२.११ ॥

ज्ٌआनं विशुद्धं परमार्थम् एकम्
अनन्तरं त्व् अबहिर् ब्रह्म सत्यम् ।
प्रत्यक् प्रशान्तं भगवच्छब्दसञ्ज्ٌअं
यद् वासुदेवं कवयो वदन्ति ॥

श्रीधरः  तर्हि किम् ? तद् आहज्ٌआनं सत्यम् । व्यावहारिकसत्यत्वं व्यावर्तयतिपरमार्थम् । वृत्तिज्ٌआनव्यवच्छेदार्थानि षड्विशेषणानि । विशुद्धम्, तत्त्वाविद्यकम् । एकम्, तत् तु नानारूपम् । अनन्तरं त्व् अबहिर् बाह्याभ्यन्तरशून्यम्, तत् तु विपरीतम् । ब्रह्म परिपूर्णम्, तत् तु परिच्छिन्नम् । प्रत्यक्, तत् तु विषयाकारम् । प्रशान्तं निर्विकारम् । तद् एवं स्वरूपज्ٌआनं सत्यम् इत्य् उक्तम् । कीदृशं तत् ? ऐश्वर्यादिषड्गुणत्वेन भगवच्छब्दः सञ्ज्ٌआ यस्य । यच् च ज्ٌआनं वासुदेवं वदन्ति ॥११॥

क्रमसन्दर्भः  एवं तर्कमयस्वतन्त्रकारणसमूहवादमायावयविखण्डनाय तर्कः प्रयोजितः । अथ शब्दमयस्वमतस्थापनाय सर्वत्र परमात्मैकत्वावयवित्वं वदंस् तत्र तारतम्येन मतद्वय माहज्ٌआनम् इति । यद् एव कवयः पूर्वोक्तनिर्विशेषज्ٌआनवादिभ्योऽपि शब्दप्रमाणे निपूणा भगवच्छब्दसٌज्ٌअम् आहुः श्रुत्या युक्त्या च सशक्तित्वेनैव सिद्धत्वात् । तथैव सर्वाश्रयत्वेन दर्शयतिवषुदेवम् इति ॥११॥

विश्वनाथः  तर्हि किं सत्यम् इति चेत् पूर्वोक्तं तत्त्वम् एव शब्दप्रमाणवेद्यं तच् च तत्त्वं वदन्ति तत्त्वविदस् तत्त्वं यज् ज्ٌआनम् अद्वयम् [भा.पु. १.२.११] इति प्रथमस्कन्धोक्तवद् एवाहज्ٌआनं सत्यम् । कीदृशम् ? विशुद्धं ज्ٌआनातीतं परमोऽर्थो मोक्षादिको यस्मात्, तद् एकम् अद्वयम् अनन्तरम् अबहिर् बाह्यान्तरशून्यं व्यापकम् इत्य् अर्थः । तच् च ज्ٌआनं ब्रह्मेति परमात्मेति भगवान् इति शब्द्यते [भा.पु. १.२.११] इत्य् उक्तवद् एवाह ब्रह्म ब्रह्मशब्दवाच्यं निरिविकल्पकं ज्ٌआनिनाम् उपास्यं प्रत्यक् प्रशान्तं परमात्मशब्दवाच्यं योगिनाम् उपास्यं, प्रशान्तम् इति जीवात्मव्यावृत्तार्थम् । भगवच्छब्दः सञ्ज्ٌआ यस्य तद्भक्तानाम् उपास्यं, यत् त्रिरूपम् इदम् अपि वासुदेवं वसुदेवनन्दनं वदन्ति । पूर्णं ब्रह्म सनातनम् इति कृष्णाय परमात्मने इति ततस् तु भगवान् कृष्ण इत्य् आदिभ्यः । तत्रापि, ब्रह्मणो हि प्रतिष्ठाहम् [गीता १४.२७] इति, विष्टभ्याहम् इदं कृत्स्नम् एकांशेन स्थितो जगत् [गीता ] इति, वासुदेवो भगवताम् इत्य् आदिभ्यो वसुदेवनन्दनस्यैव परमपूर्णत्वम् ।

अत्र भगशब्दस्यैश्वर्यवाचित्वाद् ऐश्वर्यस्य चेशितव्यापेक्षितत्वाद् ईशितव्यानां मायिकानां चोक्तयुक्त्या मिथ्यात्वाद् भक्तास् तद्धामवासिन एव ईशितव्या नित्या अवगतास् तेषां तद्धाम्नश् च नित्यसत्यत्वं भगवत इव शब्दप्रमाणसिद्धम् एव प्रथमस्कन्धादौ प्रपञ्चितम् एव, तथैव मत्सेवायां तु निर्गुणा इति, मन्निकेतं तु निर्गुणम् इत्य् आदिभिर् एकादशे भक्तिसम्बन्धिवस्तुमात्रस्यैव नित्यसत्यत्वं प्रपञ्चयिष्यते च । प्रकरणाभिप्रायश् चायं भो राजन्, युष्माकं प्रत्यक्षादिप्रमाणसिद्धस्यापि व्यवहारस्य मायाजीवस्य मायारचितस्य नित्याः आविर्हिताः क्वापि तिरोहिताश् च इत्य् अनेन स्वमतेन कालदेशादिपरिच्छिन्नत्वान् नश्वरत्वम् अङ्गीकुर्वता कालदेशाद्यपरिच्छिन्ने तत्त्वे चिद्घनवस्तुनि व्यवहारो वैजात्याद् एव नाश्रियते इत्य् उक्तम् । तद् अपि व्यवहारम् एव पुनः पुनर् उत्थापयसि चेद् एनम् अन्ये वादिनो मिथ्यैवाचक्षत इति तन् मतम् उदाहृतम् । शब्दप्रमाणसिद्धे तत्त्वे तु तेऽपि न विप्रतिपद्यन्त इत्य् अन्ते ज्ٌआनं विशुद्धम् इति पद्यम् उक्तम् इति ।

ननु, देहेन्द्रियादिव्यापारः श्रीकृष्णस्यैकनिष्ठो भक्तिर् इति भक्तिर् लक्षिता । तस्याश् च लक्षणं भक्तियोगस्य निर्गुणस्य ह्य् उदाहृतम् [भा.पु. ३.२९.११] इति भगवदुक्तेर् निर्गुणत्वम् अवसीयते तच् च परिणामवादे कार्यस्य सत्त्वात् । प्राकृतदेहेन्द्रियादीनाम् एव भक्तिसंसर्गेणाप्राकृतत्वं स्पर्शमणिन्यायेनैव साधु बुद्ध्यामहे । विवर्तवादे तु कार्यमात्रस्यैवासत्त्वात् देहेन्द्रियादीनां मिथ्याभूतत्वाद् भक्तेः स्थितिर् एव नास्ति कुतस् तस्या निर्गुणत्वं घटतां, तथा हि निर्गुणां भक्तिमयम् उपदेष्टव्य इति गुरूपदेशकाले उपदेष्टव्यजनस्य मिथ्याभूतत्वाद् आकाशक्षेत्रे बीजवपनम् इव गुरूपदेश एव तावन् न भवेत् । कुतः कृष्णभक्तिः, कुतस्तरां तदभ्यासेन प्रेमोदयः, कुतस्तमां तेन भगवद्वशीकार इति । सत्यं महाचिन्त्यशक्तौ भगवति काप्य् असम्भावना न भावनीया । यद् उक्तं स्वयं भगवतैव

	एषा बुद्धिमतां बुद्धिर् मनीषा च मनीषिणाम् ।
	यत् सत्यम् अनृतेनेह मर्त्येनाप्नोति मामृतम् ॥ इति ।

अस्यार्थः । यत् यतः अनृतेन मिथ्याभूतेनापि मर्त्येन मर्त्यशरीरेण माम् ऋतं सत्यं परमसत्यम् एति प्राप्नोति । यद् वा, मा माम् अमृतं परमानन्दस्वरूपं सत्यम् अनृतेनापि मर्त्येन मरणधर्मवता देहेन्द्रियप्राणादिना पत्रपुष्पगन्धदीपविविधनैवेद्यछत्रचामराद्युपचारेण च यद् आप्नोति । एषैव बुद्धिमतां बुद्धिर् एषैव मनीषिणां परमपरामर्शवतां मनीषा विचार इति । प्राप्तिप्रकारश् च स्वयं भगवतैवोक्तो यथा

मर्त्यो यदा त्यक्तसमस्तकर्मा
निवेदितात्मा विचिकीर्षितो मे ।
तदामृतत्वं प्रतिपद्यमानो
मयात्मभूयाय च कल्पते वै ॥ [भा.पु. ११.२९.३४]

अस्यार्थःयदा मर्त्यस् त्यक्तसमस्तकर्मा गुरूपदेशकाले त्यक्तसमस्तवर्णाश्रमधर्मकामनो मयि श्रीगुरुरूपे निवेदितौ आत्मानौ अहन्तास्पदममतास्पदे येन सः । योऽहं ममास्ति यत् किञ्चिद् इहलोके परत्र च, तत् सर्वं भवतो नाथ चरणेषु समर्पितम् इति व्यवसायवान् भवति, तदा स जनो मिथ्याभूतोऽपि मे मया विचिकीषितः स्यात् विशिष्टः कर्तुम् इष्टः स्यात् । निर्गुणो मदपाश्रयः [भा.पु. ११.२५.२६] इति मद्भक्तेर् निस्त्रैगुण्य एव स्याद् इत्य् अर्थः । स हि मायाकार्यत्वान् न नश्वरो सत्यः । नाप्य् अज्ٌआनकार्यत्वान् मिथ्याभूतः ।

किं च, मया विशिष्टः कृतः स्याद् इत्य् अप्रयुज्य विचिकीर्षित इति सन् प्रत्ययप्रयोगान् निर्गुणः स्यात् । ततो मिथ्याभूतवस्तुभिः सह तस्य व्यवहारो न स्यात्, तत्पूर्वं तु यथायोगं व्यवहारस् तैश् च सह लभ्यते । अयम् अर्थःअचिन्त्यशक्त्या भक्त्युपदेशकाल एव तस्य गुणातीतानि देहेन्द्रियमनांसि मया भक्तिमाहात्म्यदर्शनार्थम् अलक्षितम् एव सृज्यन्ते । मिथ्याभूतानि तान्य् अतलक्षितम् एव लयं यान्ति । यथा,

	नैवंविधः पुरुषकार उरुक्रमस्य
	पुंसां तदङ्घ्रिरजसा जितषड्गुणानाम् ।
	चित्रं विदूरविगतः सकृद् आददीत
यन् नामधेयम् अधुना स जहाति तन्वम् ॥ इति ।

अस्यार्थःएवंविधः प्रियव्रतकर्तृकः सप्तसमुद्रनिर्माणप्रपञ्च इव पुरुषकारो न चित्रम् । चित्रं खल्व् एतद् एव यद् विदूरविगतोऽन्त्यजोऽपि यस्योरुक्रमस्य नामधेयं सकृद् अप्य् आददीत, अधुना तत्क्षण एव तन्वं तनुं विजहातीति, तदानीं तनोर् दृश्यमानत्वेऽपि प्रारब्धकर्मसंवलिततनुत्यागो अलक्षित एवेत्य् अर्थः । ततश् च, तदा अमृतत्वं मरणधर्माभावं प्रतिपद्यमानः तदानीम् एव प्राप्नुवन्, मया सह आत्मभूयाय आत्मभावाय आत्मनः स्वस्य स्थित्यै कल्पते । यत्राहं तिष्ठामि, तत्रैव सोऽपि मत्सेवार्थं तिष्ठतीत्य् अर्थः । एवं च जगत्य् अस्मिन् यानि यानि वस्तूनि मिथ्याभूतान्य् उपलभ्यन्ते, तेषाम् एव भक्तिसम्पर्कान् मिथ्याभूतत्वं प्रविलाप्य, भगवता स्वभक्तेच्छानुकूलेन परमसत्यत्वम् एव तत्क्षण एव सृज्यते । किम् अशक्यम् अचिन्त्यशक्तेर् भगवत इति । अत एव मत् सेवायां तु निर्गुणा [भा.पु. ११.२५.२७] इति, मन्निकेतं तु निर्गुणम् [भा.पु. ११.२५.२५] इत्यादिकानि भगवद्वाक्यानि सङ्गच्छन्ते ।

अचिन्त्याः खलु ये भावा न तांस् तर्केण योजयेत् ।
प्रकृतिभ्यः परं यत् तु तद् अचिन्त्यस्य लक्षणम् ॥

इत्य् उद्यमपर्ववचनं भाष्यकारेणापि धृतम् । तत्र भावा इति बहुवचनेनाद्वैतभङ्गो न ध्येयः, तेसाम् ऐक्याद् इति सर्वम् अवदातम् ॥११॥

ओ)०(ओ

॥ ५.१२.१२ ॥

रहूगणैतत् तपसा न याति
न चेज्यया निर्वपणाद् गृहाद् वा ।
न च्छन्दसा नैव जलाग्निसूर्यैर्
विना महत्पादरजोभिषेकम् ॥

श्रीधरः  एतत् प्राप्तिस्तु महत्सेवां विना न भवतीत्य् आह । हे रहूगण, एतज् ज्ٌआनं तपसा पुरुषो न याति । इज्यया वैदिककर्मणा । निर्वपणाद् अन्नादिसंविभागेन गृहाद् वा तन् निमित्तपरोपकारेण । छन्दसा वेदाभ्यासेन । जलाग्न्यादिभिर् उपासितैः ।

कृष्णसन्दर्भः  एतद्भगवत्सٌज्ٌअं तत्त्वं छन्दसा ब्रह्मचर्येण गृहाद्गार्हस्थ्येन तपसा वानप्रस्थेन निर्वपणात् सन्न्यासात् । इज्यया तत्र तत्र तत्तद्देवतोपासनया तस्याम् अपि विशेषः जलाग्निसूर्यैरिति । महत्पादरजोऽभिषेकं विनेति । तस्यैव सर्वशुद्धिहेतुत्वेन योग्यताहेतुत्वात् ।

विश्वनाथः  एतत् प्राप्तिश् च महत्कृपाविर्भूततया भक्त्या विना न भवतीत्य् आह द्वाभ्याम् । हे रहूगण, एतद् उक्तलक्षणं त्रिविधं ज्ٌआनं तपआदिभिर् न प्राप्नोति । तत्र तपश् चित्तैकाग्र्यम् इज्या वैदिकं कर्म निर्वपणम् अन्नादिसंविभागः । गृहं तन्निमित्तपरोपकारादि, छन्दो वेदाभ्यासः । जलाग्निसूर्यास् तत्करणकतपश्चरणानि ॥१२॥

ओ)०(ओ

॥ ५.१२.१३ ॥

यत्रोत्तमश्लोकगुणानुवादः
प्रस्तूयते ग्राम्यकथाविघातः ।
निषेव्यमाणोऽनुदिनं मुमुक्षोर्
मतिं सतीं यच्छति वासुदेवे ॥

श्रीधरः  महत्सेवायास् तत् प्राप्त्युपायताम् आह । यत्र येषु महत्सु । ग्राह्यकथानां विघातो यस्मात् ।

कृष्णसन्दर्भः  तत्र विशेषम् अपि वदंस्तत्तत्त्वप्राप्तिसोपानमाह यत्रेति । मुमुक्षोस्तद्व्यतिरिक्तसर्वपरित्यागेच्छोः ।

विश्वनाथः  ते च महान्तः कृष्णभक्ता एवेत्य् अभिव्यٌजयति । यत्र महत्पादरजोऽभिषेके सति यत्र महत्सु वा गुणानां भक्त्वात्सल्यादीनाम् अनुवादः पुनः पुनः कथनं, मुमुक्षोर् मोक्षकामस्यापि सतीं मोक्षेच्छाराहित्येन शुद्धां मतिं, वासुदेवे वसुदेवनन्दने ॥१३॥

ओ)०(ओ

॥ ५.१२.१४ ॥

अहं पुरा भरतो नाम राजा
विमुक्तदृष्टश्रुतसङ्गबन्धः ।
आराधनं भगवत ईहमानो
मृगोऽभवं मृगसङ्गाद् धतार्थः ॥

श्रीधरः  विषयसङ्गस्तु योगभ्रंशक इति वदन् कस् त्वं निगूढश् चरसीति प्रश्नस्योत्तरम् आहअहम् इति द्वाभ्याम् । विमुक्तो दृष्टश्रुताभ्यां सङ्गनिमित्तो बन्धो येन । हतोऽर्थः प्रयोजनं यस्य ।

कृष्णसन्दर्भः  न व्याख्यातम्.

विश्वनाथः  मह्यं स्वापराधिने महापामरायाप्य् एवं ज्ٌआनम् उपदिशन् परमकृपालुः को भवान् इत्य् अपेक्षायाम् आह अहम् इति । दृष्टे श्रुते च व्यवहारे सङ्गबन्धः आसक्तिलक्षणो बन्धो विमुक्तो येन सः । तद् अपि दैवाद् असावधानोऽभवम् इत्य् आह मृग इति ॥१४॥

ओ)०(ओ

॥ ५.१२.१५ ॥

सा मां स्मृतिर् मृगदेहेऽपि वीर
कृष्णार्चनप्रभवा नो जहाति ।
अथो अहं जनसङ्गाद् असङ्गो
विशङ्कमानोऽविवृतश् चरामि ॥

श्रीधरः  श्रीकृष्णार्चनं भ्रष्टम् अप्य् उद्धरतीत्य् आहसेति । जनसङ्गाद् विशङ्कमानः । अविवृतोऽप्रकटः ।

कृष्णसन्दर्भः  न व्याख्यातम्.

विश्वनाथः  श्रीकृष्णार्चनं भ्रष्टम् अप्य् उद्धरतीत्य् आह सेति । जनसङ्गाद् विशङ्कमानः अविवृतोऽप्रकटः ॥१५॥

ओ)०(ओ

॥ ५.१२.१६ ॥

तस्मान् नरोऽसङ्गसुसङ्गजात
ज्ٌआनासिनेहैव विवृक्णमोहः।
हरिं तदीहाकथनश्रुताभ्यां
लब्धस्मृतिर् यात्य् अतिपारम् अध्वनः ॥

श्रीधरः  असङ्गैर् महद्भिर् यः सुसङ्गस् तेन जातं ज्ٌआनम् एवासिः खङ्गस् तेन च्छिन्नमोहः सन् । अध्वनः संसारमार्गस्यातिशयितं श्रेष्टं पारं हरिं याति । यद् वा, पारमति अतिक्रम्य हरिं याति । “अतिरतिक्रमणे च” इति कर्मप्रवचनीयत्वाद् द्वितीया । तस्य हरेर् ईहानां कथनश्रुतिभ्यां लब्धा स्मृतिर् येन सः ।

कृष्णसन्दर्भः  न व्याख्यातम्.

विश्वनाथः  असङ्गो व्यवहारानासक्तिः सुसङ्गः साधुष्व् आसक्तिस् ताभ्यां जातं ज्ٌआनम् एवासिः तेन छिन्नमोहमतङ्गजः । अध्वनः संसारमार्गस्य अतिपारं हरिम् ॥१६॥

इति सारार्थदर्शिन्यां हर्षिण्यां भक्तचेतसाम् ।
पञ्चमे द्वादशोऽध्यायः सङ्गतः सङ्गतः सताम् ॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ब्राह्मणरहूगणसंवादे द्वादशोऽध्यायः ।
॥ ५.१२ ॥


(५.१३)
अथ त्रयोदशोऽध्यायः
ब्राह्मणरहूगणसंवादे

॥ ५.१३.१ ॥

ब्राह्मण उवाच
दुरत्ययेऽध्वन्य् अजया निवेशितो
रजस्तमःसत्त्वविभक्तकर्मदृक् ।
स एष सार्थोऽर्थपरः परिभ्रमन्
भवाटवीं याति न शर्म विन्दति ॥

श्रीधरः
त्रयोदशे विरक्ताय वृथा तत्त्वनिरूपणम् ।
इति वैराग्यदार्ढ्याय भवाटव्य् उपवर्ण्यते ॥

अध्वनः पारम् इत्य् उक्तम् । तम् एवाध्वानं प्रसिद्धमार्गरूपकेण वैराग्याय प्रपञ्चयतिदुरत्यये दुस्तरेऽध्वनि प्रवृत्तिमार्गे । रजस्तमःसत्त्वैर् विभक्तानि कर्माणि कार्यतया पश्यतीति तथा । स एष प्रसिद्धः सार्थो जीवसमूहोऽर्थपरः सुखार्थः सन् । यथा वणिक् सार्थोऽर्थार्जनाय गच्छन्न् अटवीं याति तद्वत् । अस्याध्यायस्य व्याख्यानरूप उत्तराध्यायोऽस्ति, तथापि सुखप्रतिपत्तये किٌचित् किٌचिद् व्याख्यायते ॥१॥

क्रमसन्दर्भः  न व्याख्यातम्.

विश्वनाथः  
त्रयोदशे भवाटव्याः पारं प्रापयितुम् नृपम् ।
तां वर्ण्ل वैराग्यहयम् आरोहयन् मुनिः ॥

अध्वनः पारम् इत्य् उक्तम् । तम् एवाध्वा अध्वनीनश् च कीदृशः ? इत्य् अपेक्षायाम् आहदुरत्यये दुस्तरेऽध्वनि प्रवृत्तिमार्गे । अजया अविद्यया रजस्तमःसत्त्वैर् विभक्तानु एव कर्माणि कार्यतया पश्यतीति स तथा । एष प्रसिद्धः सार्थःवणिक् सार्थसमूहे स्यात् इति मेदिनी । स इव अर्थपर एष जीवलोक इत्य् अर्थः । एतदादीनां व्याख्या उत्तराध्याय एवास्ति । तद् अपि सुखप्रतिपत्तये किٌचिद् व्याख्यायते ॥१॥

ओ)०(ओ

॥ ५.१३.२ ॥

यस्याम् इमे षण् नरदेव दस्यवः
सार्थं विलुम्पन्ति कुनायकं बलात् ।
गोमायवो यत्र हरन्ति सार्थिकं
प्रमत्तम् आविश्य यथोरणं वृकाः ॥

श्रीधरः  यस्यां भवाटव्याम् इमे इन्द्रियनामानः षड् दस्यवश् चोराः । कुत्सितो नायकः सारथिर् बुद्धिर् यस्य तं सार्थं विलुम्पन्ति । तस्य धर्म्यं धनम् उपभोगेन मुष्णन्तीत्य् अर्थः । गोमायवः शृगालतुल्या दारापत्यादयस् त्वं मे भर्ता पितेत्य् एवं प्रविश्य प्रमत्तं सार्थिकं सार्थे स्थितं हरन्तीतस् तत आकर्षन्ति । उरणं मेषम् ॥२॥

क्रमसन्दर्भः  न व्याख्यातम्.

विश्वनाथः  इमे इन्द्रियनामानः, कुत्सितो नायकः, सारथिर् बुद्धिर् यस्य तं विलुम्पन्ति । भगवत्सेवार्थं विनियुक्तम् अपि धनं स्वस्वविषयभोगार्थं मुष्णन्तीत्य् अर्थः । गोमायवः शृगालतुल्या दारापत्यादयः, “त्वं मे भर्ता पिता” इत्य् एवं सार्थिकं सार्थभवम् अन्नवस्त्रादिसम्पुटं प्रमत्तं परमार्थदृष्टिविमुखम् आविश्य तस्य गृह इवान्तःकरणेऽपि प्रविश्येत्य् अर्थः । उरणं मेषम् ॥२॥

ओ)०(ओ

॥ ५.१३.३ ॥

प्रभूतवीरुत्तृणगुल्मगह्वरे
कठोरदंशैर् मशकैर् उपद्रुतः ।
क्वचित् तु गन्धर्वपुरं प्रपश्यति
क्वचित् क्वचिच् चाशुरयोल्मुकग्रहम् ॥

श्रीधरः  वीरुधो लतास् तृणानि च गुल्माश् च लतादिजालानि प्रभूतैर् एतैर् गह्वरे दुष्प्रवेशे क्षेत्रे कठोरैस् तीव्रैर् दंशैर् मक्षिकाविशेषैश् च यथा कश्चिद् उपद्रुतो भवत्य् एवं कामकर्मादिभिर् गह्वरे गृहाश्रमे वर्तमानो दुर्जनैर् उपद्रुतो भवतीत्य् अर्थः । गन्धर्वपुरवद् अघटमानम् एव देहादिकं प्रकर्षेण सत्यम् एवेदम् इति पश्यति । क्वचित् क्वचित् क्वापि क्वाप्य् आशुरयोऽतिवेगो य उल्मुकाकारो ग्रहः पिशाचस् तत्तुल्यं सुवर्णम् उपादेयत्वेन प्रपश्यतीत्य् अर्थः ॥३॥

क्रमसन्दर्भः  न व्याख्यातम्.

विश्वनाथः  प्रभूतवीरुधादिसदृशैः कामकर्मादिभिर् गह्वरे गृहाश्रमे दंशमशकतुल्यैर् दुर्जनैः । गन्धर्वपुरवद् अघटमानम् देहगेहादिकं प्रकर्षेण सत्यम् स्थिरम् एवेदम् इति पश्यति । क्वापि क्वाप्य् आशुरयोऽतिवेगो य उल्मुकाकारो ग्रहः पिशाचस् तं तत्तुल्यं सुवर्णम् उपादेयत्वेन पश्यति ॥३॥

ओ)०(ओ

॥ ५.१३.४ ॥

निवासतोयद्रविणात्मबुद्धिस्
ततस् ततो धावति भो अटव्याम् ।
क्वचिच् च वात्योत्थितपांसुधूम्रा
दिशो न जानाति रजस्वलाक्षः ॥

श्रीधरः  निवासादिष्व् आत्मा स्वभावो यस्याः सा बुद्धिर् यस्य स ततस् ततो धावतीत्य् उभयत्र तावान् एवार्थः । वात्या चक्रवातस् तस्याम् उत्थितः पांसुस् तेन धूम्रा दिशो रजस्वले रजोव्याप्ते अक्षिणी यस्य स यथा न जानाति । तथा वात्येव भ्रमयन्ती या स्त्री तस्याम् उद्गतै रागादिभिर् अप्रकाशमाना दिग्देवताः कर्मसाक्षिभूता न जानातीत्य् अर्थः ॥४॥

क्रमसन्दर्भः  न व्याख्यातम्.

विश्वनाथः  निवासादिष्व् आत्मनो ममैवेदम् इति बुद्धिर् यस्य, तथाभूतः सन्, ततस् ततस् तत्र तत्र धावतीत्य् उभयत्र पक्षे तावान् एवार्थः । वात्या चक्रवातरूपा या स्त्री, तदुत्थितैः पांसुभिः कन्दर्पवेगैर् धूम्रा आच्छन्नीकृता दिशो दिग्देवताः कर्मसाक्षिभूता न जानाति । रजस्वलाक्षः कामान्धः ॥४॥

ओ)०(ओ

॥ ५.१३.५ ॥

अदृश्यझिल्लीस्वनकर्णशूल
उलूकवाग्भिर् व्यथितान्तरात्मा ।
अपुण्यवृक्षान् श्रयते क्षुधार्दितो
मरीचितोयान्य् अभिधावति क्वचित् ॥

श्रीधरः  अदृश्यानां झिल्लीनां भृङ्गारिकासञ्ज्ٌआनां कीटविशेषाणां स्वनैः कर्णयोः शूलो व्यथा यस्य । उलूको घूकास् तेषां वाग्भिर् व्यथितोऽन्तरात्मा मनो यस्य । अत्र च परोक्षम् अप्रियवक्तारो झिल्लीतुल्याः । प्रत्यक्षम् अप्रियवक्तारो घूकतुल्याः । येषां छायापि पापहेतुस् ते अपुण्यवृक्षास् तत् तुल्यान् अधार्मिकान् सेवते । मरीचितोयानीति निष्फलत्वेन विज्ٌआतान् अपि विषयान् ॥५॥

क्रमसन्दर्भः  न व्याख्यातम्.

विश्वनाथः  अदृश्यानां झिल्लीनां भृङ्गारिकाख्यकीटविशेषाणाम् इव परोक्षम् अप्रियवक्त्ṝणां स्वनैः कटुभाषणैः कर्णयोः शूलो व्यथा यस्य सः । उलूकानाम् इव प्रत्यक्षम् अप्रियवक्त्ṝणां वाग्भिः कटुभाषितैर् व्यथितमनाः । येषां छायापि पापहेतुस् तान् इव अधार्मिकलोकान् भिक्षार्थं सेवते । मरीचितोयतुल्यान् अदातृलोकान् अपि क्वचिद् भिक्षार्थं गच्छति ॥५॥

ओ)०(ओ

॥ ५.१३.६ ॥

क्वचिद् वितोयाः सरितोऽभियाति
परस्परं चालषते निरन्धः ।
आसाद्य दावं क्वचिद् अग्नितप्तो
निर्विद्यते क्व च यक्षैर् हृतासुः ॥

श्रीधरः  वितोयासु सरित्सु पतितस्य गात्रभङ्गात् सद्यो दुःखं भवति, न चोदकलाभस् तद्वद् इह च परत्र च दुःखदान् पाखण्डान् अभियाति । आलषते दायादादिभ्योऽन्नादि वाٌछति । उभयत्रापि स एवार्थः । दावं दावाग्नितुल्यं दुःखदं गृहं प्राप्य शोकाग्निना तप्तो निर्विद्यते विषीदति । तत्र च यक्षराक्षसतुल्यै राजभिर् हृतम् असुवत् प्रेष्ठं धनं यस्य स निर्विद्यते ॥६॥

क्रमसन्दर्भः  न व्याख्यातम्.

विश्वनाथः  वितोयासु सरित्सु पतितस्य गात्रभङ्गात् सद्यो दुःखं भवति, न चोदकलाभः, तद् इह च परत्र च दुःखदान् पाषण्डान् अभियाति । आलषते अभिलषति । निरन्धान् निरन्नश् चेति पाठद्वयम् उभयत्रपक्षे साम्यम् । दावं दावाग्नितुल्यं दुःखदं गृहं प्राप्य शोकाग्निना तप्तो निर्विद्यते विषीदति । यक्षराक्षसतुल्यै राजभिर् हृतम् असुवत् प्रेष्ठं धनं यस्य स “धिग् मां धनरहितम्” इति निर्विद्यते । कदाचित् अन्यैः शूरैः सङ्ग्रामे विजयिभिश् च हृतधनः ॥६॥

ओ)०(ओ

॥ ५.१३.७ ॥

शूरैर् हृतस्वः क्व च निर्विण्णचेताः
शोचन् विमुह्यन्न् उपयाति कश्मलम् ।
क्वचिच् च गन्धर्वपुरं प्रविष्टः
प्रमोदते निर्वृतवन् मुहूर्तम् ॥

श्रीधरः  अन्यैश् च शूरैर् हृतं स्वं वित्तं यस्य । निर्विण्णं विषण्णं चेतो यस्य । कश्मलं मूर्च्छाम् । गन्धर्वपुरम् इव मनोरथोपगतपितृपुत्रादिसमाजं प्रविष्टः ॥७॥

क्रमसन्दर्भः  न व्याख्यातम्.

विश्वनाथः  गन्धर्वपुरम् इव मनोरथोपलब्धं पुत्रकलत्रधनैश्वर्यं प्रविष्टः ॥७॥

ओ)०(ओ

॥ ५.१३.८ ॥

चलन् क्वचित् कण्टकशर्कराङ्घ्रिर्
नगारुरुक्षुर् विमना इवास्ते ।
पदे पदेऽभ्यन्तरवह्निनार्दितः
कौटुम्बिकः क्रुध्यति वै जनाय ॥

श्रीधरः  कण्टकादिविद्धाङ्घ्रिर् इव विघ्नैर् अभिभूतः सन्न् अगतुल्यं महत्कर्मारोढुं कर्तुम् इच्छुर् विमना इव आस्ते । पदे पदे क्षणे क्षणे । अभ्यन्तरेण वह्निना जाठरेण ॥८॥

क्रमसन्दर्भः  न व्याख्यातम्.

विश्वनाथः  नगान् रुरुक्षुः नगं महापर्वतम् इव कन्यापुत्रोद्वाहादिकं यश आरुरुक्षुः प्राप्तुम् इच्छुर् विमना “कथम् एतत् पारं प्राप्स्यामि ?” इति भावयन्न् आस्ते । यतः पादुकासद्यभावात् कण्टकादिविद्धाङ्घ्रिः । पक्षे, सहायाद्यभावात् विघ्नाभिभूतः, अभ्यन्तरेण वह्निना जाठरेण ॥८॥

ओ)०(ओ

॥ ५.१३.९ ॥

क्वचिन् निगीर्णो ٌजगराहिना जनो
नावैति किٌचिद् विपिनेऽपविद्धः ।
दष्टः स्म शेते क्व च दन्दशूकैर्
अन्धोऽन्धकूपे पतितस् तमिस्रे ॥

श्रीधरः  अजगराहिना निद्रारूपेण गिलितो न वेत्ति । विपिने त्यक्तः शव इव दन्दशूकैर् हिंस्रैर् दुर्जनैर् दष्टः पीडितोऽन्धो लुप्तविवेकोऽन्धकुपे मोहे पतितस् तमिस्रे दुःखे शेते लीयते ॥९॥

क्रमसन्दर्भः  न व्याख्यातम्.

विश्वनाथः  अजगराहिना निद्रारूपेण अपविद्धः बन्धुभिर् अप्रबोधितः दन्दशूकैर् इव दुर्जनैः पीडितोऽन्धो विवेकहीनः । अन्धकुपे मोहे तमिस्रे तमोवृते । पक्षे, दुःखमये ॥९॥

ओ)०(ओ

॥ ५.१३.१० ॥

कर्हि स्म चित् क्षुद्ररसान् विचिन्वंस्
तन्मक्षिकाभिर् व्यथितो विमानः ।
तत्रातिकृच्छ्रात् प्रतिलब्धमानो
बलाद् विलुम्पन्त्य् अथ तं ततोऽन्ये ॥

श्रीधरः  क्षुद्ररसान् परयोषादीन् विचिन्वन् गवेषयंस् तन् मक्षिकाभिर् योषादिस्वामिभिर् विमानोऽवज्ٌआतस् ताडितः सन् व्यथितो भवति । यदि कथञ्चित् तत्रातिक्लेशेन प्रतिलब्धमानः प्राप्तयोषादिर् भवति, तदा बलाद् अन्येऽपहरन्ति । तान् यदाभियुङ्क्ते, तदा ततोऽप्य् अन्ये हरन्ति ॥१०॥

क्रमसन्दर्भः  कर्हि स्मेति । तान् उपहरकान् यदाभियुङ्क्ते इति शेषः, तेषाम् आभिमुख्येन युद्धोद्यमं करोतीत्य् अर्थः ॥१०॥

विश्वनाथः  क्षुद्ररसान् परदारान् तन् मक्षिकाभिस् तद्भर्तृश्वश्र्वादिभिर् विमानो विगतमानः कृतो व्यथितो भवति । यदि कथञ्चित् तत्रातिक्लेशेन धनव्ययादिना प्रतिलब्धमानः प्राप्तपरदारसम्भोगः, तदा तान् दारान् अन्ये विलुम्पन्ति, ततोऽप्य् अधिकवित्तव्ययेनान्येऽपीत्य् एवम् ॥१०॥

ओ)०(ओ

॥ ५.१३.११ ॥

क्वचिच् च शीतातपवातवर्ष
प्रतिक्रियां कर्तुम् अनीश आस्ते ।
क्वचिन् मिथो विपणन् यच् च किٌचिद्
विद्वेषम् ऋच्छत्य् उत वित्तशाठ्यात् ॥

श्रीधरः  यत् किٌचिद् अत्यल्पम् अपि मिथो व्यवहरन् क्रियादिना गृह्णन् । वित्तशाठ्याद् धनवञ्चनात् ॥११॥

क्रमसन्दर्भः  न व्याख्यातम्.

विश्वनाथः  मिथो विपणन् विपणयन् क्रयविक्रयादिना व्यवहरन् वित्तशाठ्याद् धनवञ्चनाद् विद्वेषं प्राप्नोति ॥११॥

ओ)०(ओ

॥ ५.१३.१२ ॥

क्वचित् क्वचित् क्षीणधनस् तु तस्मिन्
शय्यासनस्थानविहारहीनः ।
याचन् पराद् अप्रतिलब्धकामः
पारक्यदृष्टिर् लभतेऽवमानम् ॥

श्रीधरः  शय्यादिहीनः । आस्यतेऽस्मिन्न् इत्य् आसनं कम्बलादि । स्थीयतेऽत्रेति स्थानं गृहम् । विहरन्त्य् अनेनेति विहारो यानादि । याचमानोऽपि यदा परस्माद् अप्राप्तकामः, तदा परकीये वस्तुनि दृष्टिर् अभिलाषो यस्य सोऽवमानं प्राप्नोति ॥१२॥

क्रमसन्दर्भः  न व्याख्यातम्.

विश्वनाथः  परात् परस्माद् याच्यमानाद् अपि अप्राप्तधनो भवेत्, तदा पारक्ये परकीये वस्तुनि दृष्टिर् अभिलाषो यस्य सोऽवमानं प्राप्नोति ॥१२॥

ओ)०(ओ

॥ ५.१३.१३ ॥

अन्योन्यवित्तव्यतिषङ्गवृद्ध
वैरानुबन्धो विवहन् मिथश् च ।
अध्वन्य् अमुष्मिन्न् उरुकृच्छ्रवित्त
बाधोपसर्गैर् विहरन् विपन्नः ॥

श्रीधरः  एवम् अन्योन्यं वित्तव्यतिषङ्गेन धनविनिमयेन विवृद्धो वैरानुबन्धो यस्य तथाविधोऽपि परस्परं विवहन् विवाहादिसम्बन्धं कुर्वन्न् उरुभिः कृच्छ्रैः श्रमैर् वित्तबाधैर् उपसर्गैश् च द्वेषादिभिर् विपन्नो मृतप्रायो भवति ॥१३॥

क्रमसन्दर्भः  न व्याख्यातम्.

विश्वनाथः  एवम् अन्योन्यवित्तस्य व्यतिषङ्गेन परस्परासक्त्या परस्परजिघृक्षया विवृद्धो वैरानुबन्धो यस्य तथाविधोऽपि परस्परं विवहन् विवाहादिसम्बन्धं कुर्वन् । अध्वनि विहरन् भ्रमन् उरुभिः कृच्छ्रैर् वित्तबाधैर् उपसर्गै रोगिभिश् च विपन्नो मृतप्रायो भवति ॥१३॥

ओ)०(ओ

॥ ५.१३.१४ ॥

तांस् तान् विपन्नान् स हि तत्र तत्र
विहाय जातं परिगृह्य सार्थः ।
आवर्ततेऽद्यापि न कश्चिद् अत्र
वीराध्वनः पारम् उपैति योगम् ॥

श्रीधरः  दुरत्ययत्वम् अध्वनो दर्शयति । तांस् तान् विपन्नान् मृतान् विहाय जातं जातं परिगृह्य विहरन्यतः प्रस्थितस् तं प्रति नावर्तते । हे वीर, अध्वनः पारं यो योगस् तं च नोपैति । अत्र सार्थे । कश्चिद् अतिसमर्थोऽपि ॥१४॥

क्रमसन्दर्भः  विपन्नः कश्चिन् मृतः ॥१४॥

विश्वनाथः  विपन्नान् मृतान् विहाय जातं जातं परिगृह्य चलन्न् अद्यापि नावर्तते, यतश् चलितस् तं परमेश्वरं प्रतीत्यर्थः । तत्प्राप्तिसाधनयोगम् उपायं भक्तिज्ٌआनादिकं पारं पारप्रापकं न उपैति तत्र सार्थएषु मध्ये कश्चिद् अपि ॥१४॥

ओ)०(ओ

॥ ५.१३.१५ ॥

मनस्विनो निर्जितदिग्गजेन्द्रा
ममेति सर्वे भुवि बद्धवैराः ।
मृधे शयीरन् न तु तद् व्रजन्ति
यन् न्यस्तदण्डो गतवैरोऽभियाति ॥

श्रीधरः  तद् एवाहमनस्विनः शूराः निर्जिता दिग्गजेन्द्रा यैः । ममेयं भूर् ममेयम् एति भुवि निमित्तभूतायां बद्धं वैरं यैः । न्यस्तदण्डः सन्न्यासी यद् विष्णोः पदम् अभियाति तत् तु न व्रजन्ति ॥१५॥

क्रमसन्दर्भः  न व्याख्यातम्.

विश्वनाथः  तद् एवाहमनस्विनः शूराः निर्जितेत्य् अतिदूरवर्तिनो दिग्गजेन्द्रान् अपि निर्जयन्ति स्म, न त्व् अतिनिकटवर्तिनः एकादशेन्द्रियभटान् अपि इति व्यवहार एव, तेषां शौर्यं न तु परमार्थ इति भावः । यैः । ममेयं भूर् ममेयम् एति भुवि निमित्तभूतायां बद्धं वैरं यैः । न्यस्तदण्डः सन्न्यासी यद् विष्णोः पदम् अभियाति तत् तु न व्रजन्ति ॥१५॥

ओ)०(ओ

॥ ५.१३.१६ ॥

प्रसज्जति क्वापि लताभुजाश्रयस्
तदाश्रयाव्यक्तपदद्विजस्पृहः ।
क्वचित् कदाचिद् धरिचक्रतस् त्रसन्
सख्यं विधत्ते बककङ्कगृध्रैः ॥

श्रीधरः  सिंहावलोकनेन पुनर् भवाटवीम् एवानुवर्णयति । प्रसज्जत्य् आसक्तिं करोति । कीदृशः ? लतानां भुजाह् शाखास् तद्वत् सुकुमारा ये स्त्रीणां भुजास् तदाश्रयः सन् । तदाश्रया अव्यक्तपदा अस्फुटाक्षराः कलभाषिनो ये द्विजाः पक्षिणस् तत् तुल्येषु स्त्रीसङ्गप्रसक्तेष्व् अपत्येषु स्पृहा यस्य तादृशो भूत्वा हरिचक्रं सिंहसमूहस् तत्तुल्यात् कालचक्रनिमित्ताज् जन्ममरणादेस् त्रसंस् तत्परिहाराय कैश्चित् प्रलोभितो बकादिवद् वञ्चकैः क्षुद्रैः क्रूरैश् च पाखण्डैः सह सख्यं करोति तेषु प्रविशति ॥१६॥

क्रमसन्दर्भः  न व्याख्यातम्.

विश्वनाथः  सिंहावलोकनेन पुनर् भवाटवीम् एवानुवर्णयतिप्रसज्जतीति । लतानां स्त्रीणां भुजान् स्पर्शसुखान् आश्रयत इति सः । तदाश्रयेषु लतावलम्बिषु सुप्तत्वाद् अव्यक्तपदेषु द्विजेषु पक्षिषु स्पृहा दिदृक्षा यस्य सः ।

पक्षे, भार्योत्सङ्गवर्तिनि अस्फुटाक्षर्भाषिनि द्वाभ्याम् स्त्रीपुंसाभ्याम् जातत्वात् द्विजे बालके दर्शनस्पर्शनादिस्पृहा यस्य तादृशो भूत्वा कदाचित् काले क्वापि देशे स्वयम् एव वा कथम् अरे संसारं तरिष्यसीति दैवात् पाषण्डानां वाक्येन वा हरिचक्रतः सिंहसङ्घतुल्यात् कालचक्रात् त्रसन् त्रस्यन् तत्परिहाराय तैर् एव पाषण्डैर् एवं सुखेन तरिष्यसीति प्रलोभितो बकादिवद् वञ्चकैः कुबुद्धिभिः क्रूरैस् तैर् एव पाखण्डैः सह सख्यं करोति ॥१६॥

ओ)०(ओ

॥ ५.१३.१७ ॥

तैर् वञ्चितो हंसकुलं समाविशन्न्
अरोचयन् शीलम् उपैति वानरान् ।
तज्जातिरासेन सुनिर्वृतेन्द्रियः
परस्परोद्वीक्षणविस्मृतावधिः ॥

श्रीधरः  तैर् वञ्चितस् तत्र फलाभावं ज्ٌआत्वा हंसानां ब्राह्मणानां कुलं पुनः प्रविशंस् तेषां शीलं प्रयश्चित्तपूर्वकं पुनर् उपनयनाद्याचारम् अरोचयन्न् अप्रियं पश्यन् वानरतुल्यान् भ्रष्टाचारान् शूद्रप्रायान् उपैति । तज् जातिरासेन वानरजातिक्रीडया स्त्रिया मिथुनीभूय परस्परमुखोद्वीक्षणेन विस्मृतो जीवितावधिर् मरणकालो येन ॥१७॥

क्रमसन्दर्भः  न व्याख्यातम्.

विश्वनाथः  तैर् वञ्चितस् तत्र फलाभावं ज्ٌआत्वा हंसानां ब्राह्मणानां कुलं प्रविशन्, तेषां शीलं प्रायश्चित्तपूर्वकं पुनर् उपनयनाद्याचारम् अरोचयन् स्वान् अभीप्सितं जानन् वानरतुल्यान् भ्रष्टाचारान् शूद्रप्रायान् लिङ्गिन उपैति तज्जातौ रासेन भोजनपानस्त्रीसङ्गादिस्वाच्छन्द्येन परस्परमुखोद्वीक्षणेन विस्मृतो जीवितावधिर् मरणकालो येन सः ॥१७॥

ओ)०(ओ

॥ ५.१३.१८ ॥

द्रुमेषु रंस्यन् सुतदारवत्सलो
व्यवायदीनो विवशः स्वबन्धने ।
क्वचित् प्रमादाद् गिरिकन्दरे पतन्
वल्लीं गृहीत्वा गजभीत आस्थितः ॥

श्रीधरः  द्रुमवत् केवलदृष्टार्थेषु गृहेषु । व्यवायदीनः सुरतेच्छया कृपणः । एवं स्वस्य यद् बन्धनं प्राप्तं तस्मिन् विवशः परिहर्तुम् अशक्तः । पाठान्तरे तु वने संसारे चरन्न् इत्य् अर्थः । गिरिकन्दरवद् अतिभयानके रोगादिदुःखे पतन् कन्दरस्थगजतुल्यान् मृत्योर् भीतः सन् वल्लीतुल्यं प्राचीनं कर्मावलम्ब्यावस्थितो भवति ॥१८॥

क्रमसन्दर्भः  न व्याख्यातम्.

विश्वनाथः  कश्चिद् अन्यः सार्थो द्रुमतुल्येषु केवलदृष्टार्थेषु गृहेषु व्यवायदीनः सुरतेच्छुत्वात् स्त्रिया पादेन ताड्यमानः, एवं स्वस्य यद् बन्धनं प्राप्तं, तस्मिन् विवशः परिहर्तुम् अशक्तः । चरन् वने इति पाठः । गिरिकन्दरवद् अतिभयानके रोगादिषु दुःखे पतन् कन्दरस्थगजतुल्यान् मृत्योर् भीतः सन् वल्लीतुल्यं प्राचीनकर्मावलम्ब्यावस्थितो भवति ॥१८॥

ओ)०(ओ

॥ ५.१३.१९ ॥

अतः कथञ्चित् स विमुक्त आपदः
पुनश् च सार्थं प्रविशत्य् अरिन्दम ।
अध्वन्य् अमुष्मिन्न् अजया निवेशितो
भ्रमऽ जनोऽद्यापि न वेद कश्चन ॥

श्रीधरः  सार्थं प्रविशति यथापूर्वं प्रवृत्तिमार्गे रमते । न वेद परमपुरुषार्थम् ॥१९॥

क्रमसन्दर्भः  न व्याख्यातम्.

विश्वनाथः  पुनश् चेति यथापूर्वं प्रवृत्तिमार्गे रमते । न वेद न परमेश्वरं जानाति ॥१९॥

ओ)०(ओ

॥ ५.१३.२० ॥

रहूगण त्वम् अपि ह्य् अध्वनोऽस्य
सन्न्यस्तदण्डः कृतभूतमैत्रः ।
असज्जितात्मा हरिसेवया शितं
ज्ٌआनासिम् आदाय तरातिपारम् ॥

श्रीधरः  त्वम् अपि अध्वनि निवेशित इत्य् अनुषङ्गः । अतोऽस्याध्वनः पारम् अतितर । असज्जितात्मा विषयेष्व् अनभिनिवेशितचित्तः सन् । हरिसेवया शितं तीक्ष्णीकृतम् ॥२०॥

क्रमसन्दर्भः  न व्याख्यातम्.

विश्वनाथः  त्वम् अप्य् अध्वनि निवेशित इत्य् अन्वयः । अतोऽस्याध्वनः पारम् अतितर याहि ॥२०॥

ओ)०(ओ

॥ ५.१३.२१ ॥

श्रीराजोवाच
अहो नृजन्माखिलजन्मशोभनं
किं जन्मभिस् त्व् अपरैर् अप्य् अमुष्मिन् ।
न यद् धृषीकेशयशःकृतात्मनां
महात्मनां वः प्रचुरः समागमः ॥

श्रीधरः  अखिलजन्मसु शोभनं नृजन्मैव । न परं श्रेष्ठं येभ्यो देवादिजन्मभ्यस् तैर् अपि किम्, (अमुष्मिन् स्वर्गेऽपि जन्मभिः किम्,) न किٌचित् । यद्येषु जन्मसु यत्र स्वर्गे वा वो महात्मनां समागमः प्रचुरो न भवति । हृषीकेशस्य यशसा कृतः शोधित आत्मा यैस् तेषाम् ॥२१॥

क्रमसन्दर्भः  न व्याख्यातम्.

विश्वनाथः  कथम् अहम् अकस्माद् एवं कृतार्थओऽभूवम् इति स्आश्चर्य्अं सवितर्कम् आहअखिलजन्मसु मध्ये अहोऽद्भुतेऽस्मिन् मर्त्यलोके नृजन्मैव शोभनम् । अमुत्र स्वर्गे न परं श्रेष्ठं येभ्यः, तैर् देवादिजन्मभिः किम् ? यद् येषु वो महात्मनां समागमो न सम्भवेत् । कीदृशानाम् ? हृषीकेशस्य स्वभक्तसर्वेन्द्रियाकर्षकस्य हरेर् यशोभिर् एव कृता निर्मिता आत्मानो देहमनोबुद्धिप्रयत्नजीवात्मानो येषाम् ॥२१॥

ओ)०(ओ

॥ ५.१३.२२ ॥

न ह्य् अद्भुतं त्वच्चरणाब्जरेणुभिर्
हतांहसो भक्तिर् अधोक्षजेऽमला ।
मौहूर्तिकाद् यस्य समागमाच् च मे
दुस्तर्कमूलोऽपहतोऽविवेकः ॥

श्रीधरः  सन्ततम् उपासितैस् त्वत्पदाब्जरेणुभिर् हतम् अंहो यस्य तस्याधोक्षजे निर्मला भक्तिर् भवतीति नैवाद्भुतम् । यस्य तव मुहूर्तमात्रभवात् समागममात्राद् अपि दुस्तर्केण बद्धमूलोऽपि ममाविवेको नष्टः ॥२२॥

क्रमसन्दर्भः  न व्याख्यातम्.

विश्वनाथः  ननु प्रचुर इत्य् उक्त्या किं स्वल्पसङ्गस्यानर्थकत्वं ब्रूषे ? मैवम् अत्यौत्सुक्ययन्त्रित एव तथा ब्रवीमीत्य् आहनहीति । ब्रह्मेन्द्रादिभिर् अपि दुर्लभा भगवत्य् अमला भक्तिर् युष्मच्चरणधूलिप्राप्तिमात्रेणैव भवतीत्य् एतद् अपि न्आश्चर्य्अं, आश्चर्य्अं खल्व् एतादृश् यन् मद्विधानां ज्ٌआनलवदुर्विदग्धानाम् अतिकूटयुक्तिविप्लुतधियां चेतः भक्तियोगान् मुखीकरणं, तच् च मौहूर्तिकाद् एव समागमाद् यद्य् अभूत्, तर्हि प्रचुरस्य समागमस्य माहात्म्यं को वक्तुं क्षमताम् इति तत्र मया स्वौत्सुक्यम् एव व्यٌजितम् इति भावः ॥२२॥

ओ)०(ओ

॥ ५.१३.२३ ॥

नमो महद्भ्योऽस्तु नमः शिशुभ्यो
नमो युवभ्यो नम आ बटुभ्यः ।
ये ब्राह्मणा गाम् अवधूतलिङ्गाश्
चरन्ति तेभ्यः शिवम् अस्तु राज्ٌआम् ॥

श्रीधरः  ब्रह्मविदः केन रूपेण विचरन्तीत्य् अज्ٌआनात् सर्वान् नमस्यतिनम इति । ये बटवः क्रीडारतत्वाद् अश्रद्धेयधौरेयास् तान् अप्य् अभिव्याप्य सर्वेभ्यो नम इत्य् अर्थः । स्वदृष्टान्तेन राज्ٌआं महद् अवज्ٌआं सम्भाव्याहरज्ٌआं शिवम् अस्त्व् इति ॥२३॥

क्रमसन्दर्भः  बटवः क्रीडारतत्वाद् अश्रद्धेयब्रह्मविद इत्य् अर्थः ॥२३॥

विश्वनाथः  हन्त हन्त शिविकां वहंस् तत्र भवान् स्वं यदि नाज्ٌआपयिष्यत् तदा ममापराधिनः का गतिर् अभविष्यद् इति सभयं प्रणमतिनम इति । आबटुभ्यः ये बटवः क्रीडारतत्वाद् अश्रद्धेयमहिमानस् तान् अप्य् अभिव्याप्य, स्वदर्शनेन राज्ٌआं महद् अपराधं सम्भाव्याहराज्ٌआं शिवम् अस्त्व् इति ॥२३॥

ओ)०(ओ

॥ ५.१३.२४ ॥

श्रीशुक उवाच
इत्य् एवम् उत्तरामातः स वै ब्रह्मर्षिसुतः सिन्धुपतय आत्मसतत्त्वं विगणयतः परानुभावः परमकारुणिकतयोपदिश्य रहूगणेन सकरुणम् अभिवन्दितचरण आपूर्णार्णव इव निभृतकरणोर्म्याशयो धरणिम् इमां विचचार.

श्रीधरः  उत्तरा माता यस्य, हे उत्तरामातः ! विगणयतो न गणयतः । अवमन्तर्य् अपि परमकरुणाकरत्वेन सिन्धुपतये आत्मतत्त्वम् उपदिश्य । निभृताः शान्ताः करणानाम् ऊर्मयो यस्मिन् स आशयो यस्य ॥२४॥

क्रमसन्दर्भः  उत्तरामातर् इति विसर्गान्तपाठ आर्षप्रयोगो मन्तव्यः । अर्हत्पुत्रार्थे समासान्तविधौ मातुर् मातजादेशविधानात् ततोऽन्यत्र च कप्प्रत्ययविधानात् ॥२४॥

विश्वनाथः  “हन्त हन्त महाभूरिभाग एव रहूगणः, यत् तादृशब्रह्मतेजसि शिविकावाहनाद् अपराद्धोऽपि तदनुग्रहामृतवृष्ट्यभिषिक्तः कृतार्थीबभूव । अहम् अतिमन्दभाग्यो विप्रगले सर्पार्पणापराधाक्षमापणात् तदभिशापविषदग्धः । न जाने किम् अन्धं तमो यास्यामि” इति विषीदन्तं राजानम् आश्वासयति इत्य् एवम् इति ।

उत्तरा माता यस्येति । भो राजन् ! त्वन्मातृगर्भे प्रविश्य ब्रह्मतेजसः सकाशाद् भगवान् स्वयम् एव त्वां ररक्ष, स्वं दर्शयामास च पुनर् अपि साम्प्रतं ब्रह्मतेजसो रक्षितुं माम् एतांश् च नारदादिमहामुनीन् प्रेर्य त्वदन्तिकम् आनीय एतेषाम् अपारकृपामृतेन त्वाम् अभिषिच्य भागवतामृतं मद्द्वारा पाययन् स एव प्रभुर् ब्रह्मतेजसोऽपि व्यर्थीचकार इति रहूगणात् तस्माद् भरताच् च मत्तश् च एतेभ्यो महामुनिभ्यश् च त्वदीयं सौभाग्यम् अतिमहत्तमं व्यٌजयामास । तद् अपि किं विषीदसीति भावः ।

विगणयतस् तिरस्कुर्वतोऽपि परोऽनुभावो यस्मात् सः । सिन्धुपतये तस्मै आत्मतत्त्वम् उपदिश्य सकरुणं सरोदनं निभृताः शान्ताः करणानाम् ऊर्मयो यस्मिन् स आशयो यस्य सः ॥२४॥

ओ)०(ओ

॥ ५.१३.२५ ॥

सौवीरपतिर् अपि सुजनसमवगतपरमात्मसतत्त्व आत्मन्य् अविद्याध्यारोपितां च देहात्ममतिं विससर्ज
एवं हि नृप भगवदाश्रिताश्रितानुभावः.

श्रीधरः  सुजनात् तस्मात् सम्यग् अवगतं परमात्मसतत्त्वं येन तथाभूतः संस् तदानीम् एव देहे आत्ममतिं च विससर्ज । हे नृप ! भगवदाश्रितो भरतस् तदाश्रितो रहूगणो यस् तस्यानुभावः सद्यो देहाहङ्कारत्यागः ॥२५॥

क्रमसन्दर्भः  न व्याख्यातम्.

विश्वनाथः  सुजनात् श्रीमद्भरतात् आत्मनि स्वस्मिन् या अविद्या अनादित एव प्रवृत्ता, तया अध्यारोपितां देहे आत्ममतिम् आत्मबुद्धिम् । भगवदाश्रितो भरतस् तदाश्रितो रहूगणः ॥२५॥

ओ)०(ओ

॥ ५.१३.२६ ॥

राजोवाच
यो ह वा इह बहुविदा महाभागवत त्वयाभिहितः परोक्षेण वचसा जीवलोकभवाध्वा स ह्य् आर्यमनीषया कल्पितविषयो नाٌजसाव्युत्पन्नलोकसमधिगमः । अथ तद् एवैतद् दुरवगमं समवेतानुकल्पेन निर्दिश्यताम् इति.

श्रीधरः  परोक्षेण वणिक्सार्थरूपकेण । आर्याणां विवेकिनां मनीषयैव दस्युस्थानीयानीन्द्रियाणि गोमायुस्थानीयान्य् अपत्यादीनीत्य् एवं कल्पितविषयः । अव्युत्पन्नस्य तु लोकस्य जनस्य सम्यग् अधिगमो न भवति । अथातस् तद् एतद् एव भवाध्वरूपं समवेतानुकल्पेन प्रस्तुते तत्तदनुरूपार्थोपकल्पनेन ॥२६॥

क्रमसन्दर्भः  इति राजोवाचेत्य् अन्वयः ॥२६॥

विश्वनाथः  आर्यस्यातिविदुष एव मनीषया उत्तमबुद्ध्या कल्पितविषयदस्युस्थानीयेन्द्रियगोमायुस्थानीयापत्यादयो यस्य सः । दुरधिगमं दार्ष्टान्तानाम् अनुक्तत्वात् । समवेतेन समुचितेन अनुकल्पेन दार्ष्टान्तवाचकशब्देन ॥२६॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
त्रयोदश पञ्चमस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ब्राह्मणरहूगणसंवादे
त्रयोदशोऽध्यायः ।
॥ ५.१३ ॥

(५.१४)
अथ चतुर्दशोऽध्यायः
भरतोपाख्यानं नाम

॥ ५.१४.१ ॥

स होवाच
स एष देहात्ममानिनां सत्त्वादिगुणविशेषविकल्पितकुशलाकुशलसमवहारविनिर्मितविविधदेहावलिभिर् वियोगसंयोगाद्यनादिसंसारानुभवस्य द्वारभूतेन षडिन्द्रियवर्गेण तस्मिन् दुर्गाध्ववद् असुगमेऽध्वन्य् आपतित ईश्वरस्य भगवतो विष्णोर् वशवर्तिन्या मायया जीवलोकोऽयं यथा वणिक्सार्थोऽर्थपरः स्वदेहनिष्पादितकर्मानुभवः श्मशानवद् अशिवतमायां संसाराटव्यां गतो नाद्यापि विफलबहुप्रतियोगेहस् तत्तापोपशमनीं हरिगुरुचरणारविन्दमधुकरानुपदवीम् अवरुन्धे.

श्रीधरः  
चतुर्दशे भवारण्य रूपकव्याकृतिः कृता ।
प्रस्तुते तस्य गोमायु मशकाद्यर्थकल्पनम् ॥

यः परीक्षिता पृष्टः स श्रीशुक उवाच हेति सूतोक्तिः । दुरत्ययेऽध्वन्य् अजया निवेशित इति यद् उक्तं तद् एव निवेशनप्रकारकथनेन प्रपञ्चयति । य एष प्रसिद्धो जीवलोकोऽयं विष्णोर् माययाऽसुगमेऽध्वन्य् आपतितो भवाटवीं गतः सन् हरिरूपस्य गुरोश् चरणारविन्दे ये मधुकराः सेवकास् तेषाम् अनुपदवीं तैर् अनुष्ठितं भक्तिमार्गमद्यापि नावरुन्धे न सम्प्राप्नोतीत्य् अन्वयः । मायायाः स्वकार्यद्वारेण संसारमार्गे पातहेतुत्वम् आह । देहात्ममानिनां सत्त्वादिगुणविशेषैर् विकल्पितानि विभक्तानि यानि कुशलाकुशलविमिश्रकर्माणि तैर् विनिर्मिताभिर् विविधदेहावलिभिर् वियोगसंयोगादिर् योऽनदिः संसारस् तद् अनुभवस्य द्वारभूतेन षडिन्द्रियवर्गेण तस्मिन् संसाररूपे दुर्गमार्गवदसुगमेऽध्वन्य् आपतितो यथा वणिजां सार्थः समूहोऽर्थार्जनपरः । स्वदेहनिष्पादितानां कर्मणां फलद्वारेणानुभवो यस्य । विफलाश् च बहुप्रतियोगा बहुविघ्नाश् च ईहाश् चेष्टा यस्य सः, तस्यां संसाराटव्यां ये तापास् तेषाम् उपशमनीं नाशनीम् । यस्याम् इत्यादि व्याचष्टे । यस्यां भवाटव्याम् ॥१॥

क्रमसन्दर्भः  न व्याख्यातम्.

विश्वनाथः
दस्युक्रोष्टृप्रभृतिभिर् उक्तैः सह चतुर्दशे ।
इहेन्द्रियकुटुम्बाद्यास् तद्दार्ष्टान्ता निरूपिताः ॥

स श्रीशुको ह स्पष्टम् उवाचस एष प्रसिद्धो जीवलोकः संसाराटव्यां गतः सन्न् अद्यापि हरिरूपस्य गुरोश् चरणारविन्दे ये मधुकरा गुरुभजनासक्ता इत्य् अर्थः । तेषां अनुकूलां पदवीं नावरुन्धे न प्राप्नोतीत्य् अन्वयः । तेन श्रीगुरुचरणाश्रयं विना संसाराटव्यां भ्रमत्य् एवेति भावः ।

कीदृशः ? देहात्ममानिनां अध्वन्य् आपतितः दुर्गाध्ववत् प्रसिद्धदुर्गमार्गे इव सत्त्वादिगुणविशेषैर् विकल्पितानि विभक्तानि यानि कुशलाकुशलविमिश्रकर्माणि, तैर् विनिर्मिताभिर् विविधदेहावलिभिर् वियोगसंयोगतदुत्थसुखदुःखरूपस्यानादेः संसारस्य योऽनुभवस् तस्य ।

ननु जीवसंसारस्य मायाकृतत्वान् मायादेवीम् एव जीवः प्रपद्यतां, सैव प्रसन्ना तं बन्धान् मोचयिष्यति, किं हरिगुरुचरणप्रपत्त्या ? तत्राहविष्णोर् वशवर्तिन्या माययेति । संसारमोचने न तस्याः स्वातन्त्र्यम् इति भावः । यद् उक्तं

दैवी ह्य् एषा गुणमयी मम माया दुरत्यया ।
माम् एव ये प्रपद्यन्ते मायाम् एतां तरन्ति ते ॥ [गीता ७.१४] इति गीतायां ।

अत्र श्लोके एवकृतेण समुच्चयपक्षोऽपि निरस्तीकृतः । विफलाश् च बहुविप्रतियोगा बहुविघ्नाश् च ईहा चेष्टा यस्य सः ॥१॥

ओ)०(ओ

॥ ५.१४.२ ॥

यस्याम् उ ह वा एते षडिन्द्रियनामानः कर्मणा दस्यव एव ते; तद् यथा पुरुषस्य धनं यत् किٌचिद् धर्मौपयिकं बहुकृच्छ्राधिगतं साक्षात् परमपुरुषाराधनलक्षणो योऽसौ धर्मस् तं तु साम्पराय उदाहरन्ति; तद्धर्म्यं धनं दर्शनस्पर्शनश्रवणास्वादनावघ्राणसङ्कल्पव्यवसायगृहग्राम्योपभोगेन कुनाथस्याजितात्मनो यथा सार्थस्य विलुम्पन्ति.

श्रीधरः  दस्युतुल्यं तेषां कर्म दर्शयतितद् यथेति । धर्मौपयिकं धर्मकारणम् । तम् एव स्वाभिप्रेतं धर्मम् आहसाक्षाद् इति । तं तु साम्पराये परलोकार्थम् उदाहरन्ति । तद् धर्म्यं धर्मार्हं धनम् । दर्शनाद्याः पञ्च ज्ٌआनेन्द्रियाणां वृत्तयः; सङ्कल्पव्यवसायावन्तः करणस्य, एतैर् गृहे यो ग्राम्य उपभोगस् तेन कुनाथस्य कुबुद्धेर् अजितात्मनो विलुम्पन्ति यथा चोराः कुपालकस्यानवहितात्मनः सार्थस्य धनं हरन्ति तद्वत् ॥२॥

क्रमसन्दर्भः  तद् यथेति तद्दस्युत्वं गद्यत्रयेण दर्श्यत इत्य् अर्थः ।  बहुकृच्छ्राधिगतं यत् किٌचित् पुरुषधनं वर्तते, तत्साक्षाद्धर्मौपायिकं भवति । कोऽसौ धर्मः ? तत्राहसाक्षात् परम् एवेति ॥२॥

विश्वनाथः  यस्यां इमे इति व्याचष्टेयस्यां ऊहेति । यथा पुरुषस्य बहुकृच्छ्राधिगतं धर्मोपयोगि धनं दस्यवो विलुम्पन्ति तत् तथा इन्द्रियनामानः षड् एते कर्मणा स्वस्वव्यापारेण दर्शनादिना अजितात्मनो जनस्य धनं विलुम्पन्तीत्य् अन्वयः । तत्पदस्य वैयर्थ्याभावाय व्यवहितान्वयः सोढव्यः । धनम् एव किम् इत्य् अपेक्षायां आहसाक्षाद् इति । साम्पराये परलोकार्थं तद्धर्म्यं भगवत्सेवार्हम् इत्य् अर्थः । सङ्कल्पो मनसः, समवसायो व्यवसायः, स च बुद्धेर् व्यापारः । यथा कुनाथस्य कुनायकस्य अर्जितात्मनः अवशीकृतात्मीयलोकस्य वणिक्सार्थस्य चौरा हरन्ति तथा ॥२॥

ओ)०(ओ

॥ ५.१४.३ ॥

अथ च यत्र कौटुम्बिका दारापत्यादयो नाम्ना कर्मणा वृकसृगाला एवानिच्छतोऽपि कदर्यस्य कुटुम्बिन उरणकवत् संरक्ष्यमाणं मिषतोऽपि हरन्ति.

श्रीधरः  गोमायवो यत्रेत्य् एतद् व्याचष्टे । अथ चेत्य् अर्थान्तरोपन्यासे । कर्मणा ते तु वृकाः सृगालाश् च । कदर्यस्य अतिलुब्धस्य ॥३॥

क्रमसन्दर्भः  न व्याख्यातम्.

विश्वनाथः  गोमायवो यत्रेत्य् एतद् व्याचष्टेअथ चेति । अपहरतश् चेत्य् अर्थः । संरक्ष्यमाणा अन्नवस्त्रादिभिस् त्वया वयम् अवश्यपाल्या एव भवामेति न्यायमिषेण अपहरन्तीत्य् अस्य कर्मपदं पूर्वोक्तं स्वार्थैकम् अन्नगुडघृतादिसम्पुटं ज्ٌएयम् । अत्र दस्यूनां गोमायूनां च च दुर्वारत्वस्याधिक्यन्यूनत्वाभ्याम् भेदो ज्ٌएयः ॥३॥

ओ)०(ओ

॥ ५.१४.४ ॥

यथा ह्य् अनुवत्सरं कृष्यमाणम् अप्य् अदग्धबीजं क्षेत्रं पुनर् एवावपनकाले गुल्मतृणवीरुद्भिर् गह्वरम् इव भवत्य् एवम् एव गृहाश्रमः कर्मक्षेत्रं यस्मिन् न हि कर्माण्य् उत्सीदन्ति यद् अयं कामकरण्ड एष आवसथः.

श्रीधरः  प्रभूतवीरुत् तृणगुल्मगह्वरम् इत्य् एतद् व्याचष्टेयथा हीति । न दग्धानि बीजानि यस्मिन् । यद् यस्माद् योऽयम् आवसथ आश्रम एष कामानां करण्डः । यथा कर्पूरभाजने कर्पूरक्षयेऽपि परिमलो न क्षीयते एवम् अत्र वासनानाम् अक्षीणत्वान् न कर्माण्य् उत्सीदन्तीत्य् अर्थः ॥४॥

क्रमसन्दर्भः  न व्याख्यातम्.

विश्वनाथः  प्रभूतवीरुत् तृणगुल्मगह्वर इत्य् एतद् व्याचष्टेयथा हीति । एष आवसथ आश्रमो यद् यस्माद् कामानां करण्ड इति । यथा हिङ्गुक्षयेऽपि गन्धो न क्षीयते एवम् अत्र वासनानां अक्षीणत्वान् न कर्माण्य् उत्सीदन्तीत्य् अर्थः ॥४॥

ओ)०(ओ

॥ ५.१४.५ ॥

तत्र गतो दंशमशकसमापसदैर् मनुजैः शलभशकुन्ततस्करमूषकादिभिर् उपरुध्यमानबहिःप्राणः क्वचित् परिवर्तमानोऽस्मिन्न् अध्वन्य् अविद्याकामकर्मभिर् उपरक्तमनसानुपपन्नार्थं नरलोकं गन्धर्वनगरम् उपपन्नम् इति मिथ्यादृष्टिर् अनुपश्यति.

श्रीधरः  दंशमशकतुल्यैर् अपसदैर् नीचैः शलभादिभिश् चोपरुध्यमानः पीड्यमानो बहिःप्राणो वित्तं यस्य तथाविधोऽप्य् अस्मिन्न् अध्वनि परिभ्रमन्न् अध्वनि परिभ्रमन्न् अविद्यादिभिर् उपरक्तेन मनसा गन्धर्वपुरतुल्यम् अघटमानं नरलोकं सत्यतया मिथ्यादृष्टिर् अनुपश्यति ॥५॥

क्रमसन्दर्भः  न व्याख्यातम्.

विश्वनाथः  कठोरदंशैर् इत्य् एतद् व्याचष्टेअत्रेति । अपसदैर् नीचैर् उपरुध्यमानः पीड्यमानो बहिःप्राणो वित्तं यस्य सः । क्वचिच् च गन्धर्वपुरं प्रपश्यतीत्य् एतद् व्याचष्टेक्वचिद् इति । परिवर्तमानः परावृत्य परामृशन् उपरक्तं यन् मनस् तेन नोपपनोऽर्थो वित्तं यतस् तं नरलोकं वञ्चकनृपादिकं पश्यति । ततश् च तदुपासनया वाٌछितवित्तादिकं उपपन्नम् इति गन्धर्वनगरं इव तम् अनुपश्यति ॥५॥

ओ)०(ओ

॥ ५.१४.६ ॥

तत्र च क्वचिद् आतपोदकनिभान् विषयान् उपधावति पानभोजनव्यवायादिव्यसनलोलुपः.

श्रीधरः  प्रपश्यतीति प्रशब्दसूचितम् अर्थान्तरं दर्शयति । तत्र च गन्धर्वपुरे क्वचिद् आतपोदकं मृगतृष्णाजलं तत् तुल्यान् विषयान् उपधावतीति ॥६॥

क्रमसन्दर्भः  न व्याख्यातम्.

विश्वनाथः  क्वचिच् च गन्धर्वपुरं प्रपश्यतीत्य् एतद् उपलक्षितम् अर्थान्तरं दर्शयति । आतपोदकं मृगतृष्णा तत्तुल्यान् विषयान् उपधावति ॥६॥

ओ)०(ओ

॥ ५.१४.७ ॥

क्वचिच् चाशेषदोषनिषदनं पुरीषविशेषं तद्वर्णगुणनिर्मितमतिः सुवर्णम् उपादित्सत्य् अग्निकामकातर इवोल्मुकपिशाचम्.

श्रीधरः  क्वचित् क्वचिच् चाशुरयोल्मुकग्रहम् इत्य् एतद् व्याचष्टे । क्वचिच् चाशेषाणां दोषाणां निषदनं स्थानं पुरीषविशेषम् अग्नेर् विष्ठा तस्य पुरीषस्येव लोहितो वर्णो यस्य रजोगुणस्य तेन निर्मिता तद् विषया मतिर् यस्य स सुवर्णम् उपादातुम् इच्छति । अग्निकामेन कातरः परवश उल्मुकसदृशं पिशाचम् इव । शीतातुरो ह्य् अरण्येऽग्निवज् जाज्वल्यमानं ततस् ततो धावन्तम् उल्मुकपिशाचम् अग्निबुद्ध्यानुधावति, न तु तं प्राप्नोति । कथञ्चित् प्राप्तश् चेत्, तर्हि तेन भक्षितः सन् म्रियते । एवं सुवर्णम् अनुधावन् अपीत्य् अर्थः ॥७॥

क्रमसन्दर्भः  पुरीषविशेषं सुवर्णम् उपादित्सतीत्य् अनेनाग्निकाम् एति दृष्टान्तेन च सुवर्णान्तरं याथार्थ्यं दर्शयति । तच् च श्रीभगवद्भूषणादिमयं ज्ٌएयम् । साक्षाद्धर्मौपयिकम् इत्याद्युक्तत्वात् ॥७॥

विश्वनाथः  क्वचित् क्वचिच् चाशुरयोल्मूकग्रहम् इत्य् एतद् व्याचष्टेक्वचिच् चेति । पुरीषविशेषम् अग्नेर् विष्ठां तस्य पूरीषस्येव लोहितो वर्णो यस्य रजोगुणस्य तेन निर्मिता तद्विषया मतिर् यस्य सः । सुवर्णम् इति परकीयद्रव्यमात्रस्योपलक्षणं आदातुम् इच्छति नरके पतितुम् इच्छति इति भावः । शीतादित्राणार्थं अरण्ये भ्रमन्न् अग्निकामेन कातरो यथा उल्मूकतुल्यं पिशाचम् अग्निबुद्ध्या धावति मर्तुम् इति भावः ॥७॥

ओ)०(ओ

॥ ५.१४.८ ॥

अथ कदाचिन् निवासपानीयद्रविणाद्यनेकात्मोपजीवनाभिनिवेश एतस्यां संसाराटव्याम् इतस् ततः परिधावति.

श्रीधरः  निवासतोयद्रविणेत्य् एतद् व्याचष्टेअथेति । निवासादिष्व् अनेकेष्व् आत्मन उपजीव्येष्व् अभिनिवेशो यस्य ॥८॥

क्रमसन्दर्भः  न व्याख्यातम्.

विश्वनाथः  निवासतोयद्रविणबुद्धिर् इत्य् एतद् व्याचष्टेअथेति ॥८॥

ओ)०(ओ

॥ ५.१४.९ ॥

क्वचिच् च वात्यौपम्यया प्रमदयारोहम् आरोपितस् तत्कालरजसा रजनीभूत इवासाधुमर्यादो रजस्वलाक्षोऽपि दिग्देवता अतिरजस्वलमतिर् न विजानाति.

श्रीधरः  क्वचिच् च वात्योत्थितेत्य् एतद् व्याचष्टेक्वचिच् चेति । आरोहम् अङ्कम् । तस्मिन् काले यद् रजो रागस् तेन स्वदृष्ट्यावरकेण रजन्यां रात्रौ भूता इव । ह्रस्वपठे रजनिभूतस् तमोमय इवातीव रजसा छन्नमतिः, अत एव रजोव्याप्तचक्षुर् इव दिक्षु स्थिता मर्यादातिक्रमसाक्षिभुता देवता न जानाति ॥९॥

क्रमसन्दर्भः  प्रथमपाठे रजन्यां ये भूतास् तत्तुल्यक्रिया इत्य् अर्थः, इवेन समासात् ॥९॥

विश्वनाथः  क्वचिच् च वात्योत्थितेत्य् एतद् व्याचष्टेवात्यया सहौपम्यम् उपमा यस्यास् तया आरोहम् अङ्कम् । तस्मिन् काले यद् रजः रजस्तुल्यः कामवेगस् तेन स्वदृष्ट्याच्छदकेन स्पष्टा अपि दिग्देवता वह्निसूर्याद्या रजनीभूता अदृश्या इव रजस्वलाक्षोऽन्ध इव रजस्वलमतिः कामान्धीकृतमतिः पश्यन्तीर् अपि ता न जानाति । रजनिभूत इति पाठे तमोमयः ॥९॥

ओ)०(ओ

॥ ५.१४.१० ॥

क्वचित् सकृद् अवगतविषयवैतथ्यः स्वयं पराभिध्यानेन विभ्रंशितस्मृतिस् तयैव मरीचितोयप्रायांस् तान् एवाभिधावति.

श्रीधरः  अनुपादेयम् एवोपादेयतया गृह्णातीति प्रक्रमसाजात्याद् उत्तरश्लोकचतुर्थपादं प्रथमं व्याचष्टेक्वचित् सकृद् इति । क्वचिद् आतपोदकनिभान् इत्य् अत्र मिथ्याविषयेषु लम्पटत्वम् उक्तम् । निवासतोय [भा.पु. ५.१३.४] इत्य् अत्र तदर्जनप्रयास उक्तः । अत्र तु बाधितेष्व् अपि पुनः प्रवृत्तिर् उच्यत इत्य् अपौनरुक्त्यम् । स्वयम् एव सकृद् अवगतं विषयाणां वैतथ्यं विफलत्वं येन । पराभिध्यानेन देहाभिनिवेशेन विभ्रंशिता स्मृतिर् यस्य । तयैव विभ्रंशितया स्मृत्या स्मृतिभ्रंशाद् एवेत्य् अर्थः ॥१०॥

क्रमसन्दर्भः  न व्याख्यातम्.

विश्वनाथः  अत्र क्वचित् क्रमेण, क्वचित् क्रमोल्लङ्घनेन, क्वचित् पौनरुक्त्येनापि व्याख्यानं नावगमनीयम् । नहि महाटव्याः सर्व एव पन्था ऋजूकर्तुं शक्य इति । अत्र स्वप्रौढिम् अपहाय यथास्थितम् एव व्याख्यायते । मरीचितोयान्य् अभिधावति क्वचिद् इत्य् एतद् व्याचष्टेक्वचिद् इति । सकृद् एकवारम् अवगतं विषयाणां वैतथ्यं नैष्फल्यं येन सः । तद् अपि तान् एव विषयान् मरीचितोयप्रायान् पुनः पुनर् अभिधावति पराभिध्यानेन देहाभिनिवेशेन विभ्रंशिता स्मृतिर् यस्य सः । तयैव विभ्रंशितया स्मृत्या स्मृतिभ्रंशाद् एवेत्य् अर्थः ॥१०॥

ओ)०(ओ

॥ ५.१४.११ ॥

क्वचिद् उलूकझिल्लीस्वनवद् अतिपरुषरभसाटोपं प्रत्यक्षं परोक्षं वा रिपुराजकुलनिर्भर्त्सितेनातिव्यथितकर्णमूलहृदयः.

श्रीधरः  अदृश्यझिल्लीस्वन [भा.पु. ५.१३.५] इत्य् एतद् व्याचष्टेक्वचिद् उलूकेति । अतिपरुषो रभस उत्साहस् तेनाटोपः सम्भ्रमो यथा भवत्य् एवं रिपूणां राजकुलस्य च निर्भर्त्सितेनातिव्यथितं कर्णमूलं हृदयं च यस्य ॥११॥

क्रमसन्दर्भः  न व्याख्यातम्.

विश्वनाथः  अदृश्यझिल्लीस्वन [भा.पु. ५.१३.५] इत्य् एतद् व्याचष्टेक्वचिद् उलूकेति । अतिपरुषो रभस उत्साहस् तेनाटोपः सम्भ्रमो यत्र तद् यथा स्यात् तथा निर्भर्त्सनेन ॥११॥

ओ)०(ओ

॥ ५.१४.१२ ॥

स यदा दुग्धपूर्वसुकृतस् तदा कारस्करकाकतुण्डाद्यपुण्यद्रुमलताविषोदपानवद् उभयार्थशून्यद्रविणान् जीवन्मृतान् स्वयं जीवन्म्रियमाण उपधावति.

श्रीधरः  अपुण्यवृक्षान् [भा.पु. ५.१३.५] इत्य् एतद् व्याचष्टेस यदेति । दुग्धम् उपभुक्तं पूर्वसुकृतं येन । तदा कारस्करो विषतिन्दुस् तत् प्रमुखा येऽपुण्यद्रुमास् तथाविधा लताश् च विषोदपानाश् च विषकूपास् तत्तुल्यान् दृष्टादृष्टप्रयोजनशून्यधनान् ॥१२॥

क्रमसन्दर्भः  न व्याख्यातम्.

विश्वनाथः  अपुण्यवृक्षान् [भा.पु. ५.१३.५] इत्य् एतद् व्याचष्टेस यदेति । दुग्धम् उपभुक्तं पूर्वसुकृतं येन सः । कारस्करो विषतिन्दुकः । तत्प्रमुखा येऽपुण्यद्रुमास् तथाविधा लताश् च विषकूपास् तत्तुल्यान् दृष्टादृष्टप्रयोजनशून्यधनान् ॥१२॥

ओ)०(ओ

॥ ५.१४.१३ ॥

एकदासत्प्रसङ्गान् निकृतमतिर् व्युदकस्रोतःस्खलनवद् उभयतोऽपि दुःखदं पाखण्डम् अभियाति.

श्रीधरः, विश्वनाथः  क्वचिद् वितोयाः सरित [भा.पु. ५.१३.६] इत्य् एतद् व्याचष्टे । एकदा क्वचिद् असतां प्रसङ्गान् निकृता वञ्चिता मतिर् यस्य सः । निरुदकनदीगर्तपाते यथा सद्यः शिरः स्फुटति, पश्चाद् अपि तद् वेदनानुवर्तते, एवम् इह परत्र च दुःखदम् ॥१३॥

क्रमसन्दर्भः  न व्याख्यातम्.

ओ)०(ओ

॥ ५.१४.१४ ॥

यदा तु परबाधयान्ध आत्मने नोपनमति तदा हि पितृपुत्रबर्हिष्मतः पितृपुत्रान् वा स खलु भक्षयति.

श्रीधरः  परस्परं चालषते निरन्नः [भा.पु. ५.१३.६] इत्य् एतद् व्याचष्टेयदा त्व् इति । अन्धोऽन्नं नोपनमति नोपतिष्ठति । पितृपुत्राणां बर्हिः कुशस् तद्वतः । पितुः पुत्राणां वा कुशादितृणमात्रम् अपि येषु पश्यति, तान् भक्षयति बाधत इत्य् अर्थः । पितृपुत्रबर्हिष्ठान् इति तु पाठः सुगमः ॥१४॥

क्रमसन्दर्भः  न व्याख्यातम्.

विश्वनाथः  परस्परं चालषते निरन्नः [भा.पु. ५.१३.६] इत्य् एतद् व्याचष्टेपरबाधया परपीडनप्रदयापि जीविकया अन्धो नोपनमति नोपतिष्ठति । पितुः पुत्राणां वा कुशादितृणमात्रम् अपि येषु पश्यति तान् भक्षयति राजद्वारात् पदातिकान् आनीय पीडयति ॥१४॥

ओ)०(ओ

॥ ५.१४.१५ ॥

क्वचिद् आसाद्य गृहं दाववत् प्रियार्थविधुरम् असुखोदर्कं शोकाग्निना दह्यमानो भृशं निर्वेदम् उपगच्छति.

श्रीधरः, विश्वनाथः  आसाद्य दावम् [भा.पु. ५.१३.६] इत्य् एतद् व्याचष्टेक्वचिद् आसाद्येति ॥१५॥

क्रमसन्दर्भः  न व्याख्यातम्.

ओ)०(ओ

॥ ५.१४.१६ ॥

क्वचित् कालविषमितराजकुलरक्षसापहृतप्रियतमधनासुः प्रमृतक इव विगतजीवलक्षण आस्ते.

श्रीधरः  क्व च, यक्षैर् हृतासुर् [भा.पु. ५.१३.६] इत्य् एतद् व्याचष्टे । क्वचित् कालेन विषमितं प्रतिकूलतां नीतं यद् राजकुलं तद् एव रक्षस् तेनापहृताः प्रियतमधनरूपा असवो यस्य । विगतानि जीवलक्षणनि हर्षादीनि यस्य । शूरैर् हृतस्व इत्य् अप्य् अनेनैव व्याख्यातम् ॥१६॥

क्रमसन्दर्भः  न व्याख्यातम्.

विश्वनाथः  क्व च, यक्षैर् हृतासुर् [भा.पु. ५.१३.६] इत्य् एतद् व्याचष्टेक्वचित् कालेति । विगतानि जीवलक्षणनि हर्षादीनि यस्य सः, शोकमूर्च्छितो वा ॥१६॥

ओ)०(ओ

॥ ५.१४.१७ ॥

कदाचिन् मनोरथोपगतपितृपितामहाद्य् असत् सद् इति स्वप्ननिर्वृतिलक्षणम् अनुभवति.

श्रीधरः  क्वचिच् च गन्धर्वपुरं प्रविष्ट [भा.पु. ५.१३.७] इत्य् एतद् व्याचष्टे । कदाचिन् मनोरथप्राप्तं पित्राद्य् असद् एव सद् इति मत्वा पूर्वं गन्धर्वपुरवद् अघटमानदर्शनम् उक्तम्, इदानीं तन्निमित्तसुखासक्तिर् उच्यत इति भेदः ॥१७॥

क्रमसन्दर्भः  न व्याख्यातम्.

विश्वनाथः  क्वचिच् च गन्धर्वपुरं प्रविष्ट [भा.पु. ५.१३.७] इत्य् एतद् व्याचष्टेकदाचिद् इति । मनोरथप्राप्तं पित्रादिकम् असन् मृतम् अपि सत् पुनः परलोकाद् आगतम् इति मत्वा स्वप्ने इव निर्वृतिम् ॥१७॥

ओ)०(ओ

॥ ५.१४.१८ ॥

क्वचिद् गृहाश्रमकर्मचोदनातिभरगिरिम् आरुरुक्षमाणो लोकव्यसनकर्षितमनाः कण्टकशर्कराक्षेत्रं प्रविशन्न् इव सीदति.

श्रीधरः  चलन् क्वचिद् [भा.पु. ५.१३.८] इत्य् एतद् व्याचष्टे । क्वचिद् गृहाश्रमे याः कर्मचोदनास् तासाम् अतिभरोऽतिविस्तारः स एव गिरिः, तम् आरुरुक्षंस् तदन्तं गन्तुम् इच्छन् ॥१८॥

क्रमसन्दर्भः  न व्याख्यातम्.

विश्वनाथः  चलन् क्वचिद् [भा.पु. ५.१३.८] इत्य् एतद् व्याचष्टेक्वचिद् गृहाश्रमे याः कर्मचोदनास् ताभिः प्राप्तो योऽतिभरोऽश्वमेधादिर् विवाहादिर् वा स एव गिरिः, तम् आरुरुक्षंस् तदन्तं गन्तुम् इच्छन् लोकानां प्रतिवेशिजनानां व्यसनं तादृशबृहत्कर्मासक्तिस् तेन कर्षितमनाः । एते स्वप्रतिष्ठार्थं बृहत्कर्म कुर्वन्ति अहं कथं न करोमीति विक्षुब्धचित्तः ॥१८॥

ओ)०(ओ

॥ ५.१४.१९ ॥

क्वचिच् च दुःसहेन कायाभ्यन्तरवह्निना गृहीतसारः स्वकुटुम्बाय क्रुध्यति.

श्रीधरः  पदे पदेऽभ्यन्तरवह्निना [भा.पु. ५.१३.८] इति व्याचष्टेक्वचिच् च दुःसहेनेति ॥१९॥

क्रमसन्दर्भः  न व्याख्यातम्.

विश्वनाथः  पदे पदेऽभ्यन्तरवह्निना [भा.पु. ५.१३.८] इत्य् एतद् व्याचष्टेक्वचिद् दुःसहेनेति । गृहीतसारः दग्धधैर्यः ॥१९॥

ओ)०(ओ

॥ ५.१४.२० ॥

स एव पुनर् निद्राजगरगृहीतोऽन्धे तमसि मग्नः शून्यारण्य इव शेते नान्यत्किٌचन वेद शव इवापविद्धः.

श्रीधरः  क्वचिन् निगीर्ण [भा.पु. ५.१३.९] इत्य् एतद् व्याचष्टेस एवेति ॥२०॥

क्रमसन्दर्भः  न व्याख्यातम्.

विश्वनाथः  क्वचिन् निगीर्ण [भा.पु. ५.१३.९] इत्य् एतद् व्याचष्टेस एवेति । अपविद्धः स्वजनैस् त्यक्तः ॥२०॥

ओ)०(ओ

॥ ५.१४.२१ ॥

कदाचिद् भग्नमानदंष्ट्रो दुर्जनदन्दशूकैर् अलब्धनिद्राक्षणो व्यथितहृदयेनानुक्षीयमाणविज्ٌआनोऽन्धकूपेऽन्धवत् पतति.

श्रीधरः  दष्टः स्म शेते [भा.पु. ५.१३.९] इति व्याचष्टेकदाचिद् इति । मानो गर्व एव दंष्ट्रा परपीडाकरत्वात्, भग्ना मानदंष्ट्रा यस्य । अत एव न लब्धो निद्रायाः क्षणोऽपि येन ॥२१॥

क्रमसन्दर्भः  न व्याख्यातम्.

विश्वनाथः  दष्टः स्म शेते [भा.पु. ५.१३.९] इति व्याचष्टेकदाचिद् भग्नेति ॥२१॥

ओ)०(ओ

॥ ५.१४.२२ ॥

कर्हि स्म चित् काममधुलवान् विचिन्वन् यदा परदारपरद्रव्याण्य् अवरुन्धानो राज्ٌआ स्वामिभिर् वा निहतः पतत्य् अपारे निरये.

श्रीधरः  कर्हि स्म चित् क्षुद्ररसान् [भा.पु. ५.१३.१०] इत्य् एतद् व्याचष्टेकर्हि स्म चित् काममधुलवान् इति । यदा निहतो भवति, तदा सद्य एव निरये पतति ॥२२॥

क्रमसन्दर्भः  न व्याख्यातम्.

विश्वनाथः  कर्हि स्म चित् क्षुद्ररसान् [भा.पु. ५.१३.१०] इत्य् एतद् व्याचष्टेकर्हि स्म चित् कामेति ॥२२॥

ओ)०(ओ

॥ ५.१४.२३ ॥

अथ च तस्माद् उभयथापि हि कर्मास्मिन्न् आत्मनः संसारावपनम् उदाहरन्ति.

श्रीधरः  प्रसङ्गात् प्रवृत्तस्य कर्मणः संसारहेतुत्वं स्फुटयतिअथ चेति । यस्माद् एवं तस्मात् । अथ अनन्तरम् एव । उभयथा इह च परत्र च । अस्मिन् प्रवृत्तिमार्गे । संसारस्यावपनं जन्मक्षेत्रं कर्मोदाहरन्ति ॥२३॥

क्रमसन्दर्भः  न व्याख्यातम्.

विश्वनाथः  अथ चेति । यस्माद् एवं तस्माद् उभयथापि पापप्रकारेण च कर्म, अस्मिन् जगति ॥२३॥

ओ)०(ओ

॥ ५.१४.२४ ॥

मुक्तस् ततो यदि बन्धाद् देवदत्त उपाच्छिनत्ति तस्माद् अपि विष्णुमित्र इत्य् अनवस्थितिः.

श्रीधरः  तत्रातिकृच्छ्रात् प्रतिलब्धमानः [भा.पु. ५.१३.१०] इत्य् एतद् व्याचष्टेमुक्त इति । यदि बन्धान् मुक्तो भवति, तर्हि ततः सकाशाद् अन्यो हरति, तस्माद् अप्य् अन्यः, न त्व् असौ भोक्तुं लभत इत्य् अर्थः ॥२४॥

क्रमसन्दर्भः  न व्याख्यातम्.

विश्वनाथः  तत्रातिकृच्छ्रात् प्रतिलब्धमानः [भा.पु. ५.१३.१०] इत्य् एतद् व्याचष्टेमुक्त इति । बन्धात् तत्स्वामिदत्तबन्धप्रहारादेर् यदि द्रव्यादिव्ययेन मुक्तः सन् तद्दारान् सम्भोक्तुं प्राप्नोति, तदा देवदत्तोऽन्यः कश्चिल् लम्पटः, तत आच्छिद्य भुङ्क्ते, तस्माद् अप्य् अन्य इति न कोऽपि प्रकामं भोक्तुं लभते ॥२४॥

ओ)०(ओ

॥ ५.१४.२५ ॥

क्वचिच् च शीतवाताद्यनेकाधिदैविकभौतिकात्मीयानां दशानां प्रतिनिवारणेऽकल्पो दुरन्तचिन्तया विषण्ण आस्ते.

श्रीधरः  क्वचिच् च शीतातप [भा.पु. ५.१३.११] इत्य् एतद् व्याचष्टेक्वचिच् चेति । शीतादयोऽनेका आधिदैविकाद्या या दशा दुःखावस्थास् तासाम् ॥२५॥

क्रमसन्दर्भः  न व्याख्यातम्.

विश्वनाथः  क्वचिच् च शीतातप [भा.पु. ५.१३.११] इत्य् एतद् व्याचष्टेक्वचिच् च शीतेति । दशानां दुःखावस्थानां ॥२५॥

ओ)०(ओ

॥ ५.१४.२६ ॥

क्वचिन् मिथो व्यवहरन् यत् किٌचिद् धनम् अन्येभ्यो वा काकिणिकामात्रम् अप्य् अपहरन् यत् किٌचिद् वा विद्वेषम् एति वित्तशाठ्यात्.

श्रीधरः  क्वचिन् मिथः [भा.पु. ५.१३.१२] इत्य् एतद् व्याचष्टे । क्वचिन् मिथो यत् किٌचिद् धनं व्यवहरन् काकिणिकामात्रं, विंशतिकपर्दकमात्रं, ततोऽपि न्यूनं वा यत् किٌचिद् अपहरन् विद्वेषम् एति ॥२६॥

क्रमसन्दर्भः  न व्याख्यातम्.

विश्वनाथः  क्वचिन् मिथः [भा.पु. ५.१३.१२] इत्य् एतद् व्याचष्टेक्वचिन् मिथ इति । यत् किٌचिद् अपि धनं मिथो वाणिज्यादौ व्यवहरन् काकिणिका विंशतिकपर्दकास् तन्मात्रं यत् किٌचित् ततोऽपि न्यूनं च , अन्येभ्योऽपहरन् वा विद्वेषम् एति ॥२६॥

ओ)०(ओ

॥ ५.१४.२७ ॥

अध्वन्य् अमुष्मिन्न् इम उपसर्गास् तथा सुखदुःखरागद्वेषभयाभिमानप्रमादोन्मादशोकमोहलोभमात्सर्येर्ष्यावमानक्षुत्पिपासाधिव्याधिजन्मजरामरणादयः.

श्रीधरः  अध्वन्य् अमुष्मिन्न् उरुकृच्छ्रवित्तबाधोपसर्गैः [भा.पु. ५.१३.१३] इत्य् उक्तान् उपसर्गान् प्रपञ्चयति । अध्वन्य् अमुष्मिन्न् इमे उरुकृच्छ्रवित्तबाधादयस् तथा सुखदुःखादयश् च ।
व्युत्क्रमैः पुनर् उक्तैश् च नानापाठैर् अतः परम् ।
दुर्गमोऽपि भवाध्वायं सम्प्रदायेन तीर्यते ॥२७॥

क्रमसन्दर्भः  न व्याख्यातम्.

विश्वनाथः  अध्वन्य् अमुष्मिन्न् उरुकृच्छ्र [भा.पु. ५.१३.१३] इति व्याचष्टेअध्वन्य् अमुष्मिन्न् इम इति ॥२७॥

ओ)०(ओ

॥ ५.१४.२८ ॥

क्वापि देवमायया स्त्रिया भुजलतोपगूढः प्रस्कन्नविवेकविज्ٌआनो यद्विहारगृहारम्भाकुलहृदयस् तदाश्रयावसक्तसुतदुहितृकलत्रभाषितावलोकविचेष्टितापहृतहृदय आत्मानम् अजितात्मापारेऽन्धे तमसि प्रहिणोति.

श्रीधरः  तत्र प्रसज्जति क्वापीत्यादिना सिंहावलोकनन्यायेनोक्तम् अर्थम् अपकृष्य क्रमेण व्याचष्टेक्वापि देवमाययेति । प्रस्कन्नम् अपगतं विवेकविज्ٌआनं यस्य । यस्या स्त्रिया विहारगृहं क्रीडागृहं तदारम्भे आकुलं हृदयं यस्य । अनेन प्रसज्जतीति व्याख्यातम् । तदाश्रयेत्यादि व्याचष्टे । तस्या आश्रयेऽवसक्ताः संलग्नाः सुता दुहितरश् च कलत्रं च सैव स्त्री तेषां भाषितादिभिर् अपहृतं हृदयं यस्य । प्रहिणोति प्रक्षिपति ॥२८॥

क्रमसन्दर्भः  न व्याख्यातम्.

विश्वनाथः  प्रसज्जति क्वापीति व्याचष्टेक्वापीति । देवमायारूपया स्त्रिया कर्त्र्या भुजलताभ्याम् उपगूढः सन् लुप्तविवेकविज्ٌआनो भवति । यस्या स्त्रिया केलिगृहारम्भे आकुलहृदयो भवेत्, तस्या एव आश्रयेऽवसक्ताः संलग्नाः सुता दुहितरश् च कलत्रं तत्सुतवधूः सा च तेषां भाषितादिभिर् अपहृतं हृदयं यस्य सः ॥२८॥

ओ)०(ओ

॥ ५.१४.२९ ॥

कदाचिद् ईश्वरस्य भगवतो विष्णोश् चक्रात् परमाण्वादिद्विपरार्धापवर्गकालोपलक्षणात् परिवर्तितेन वयसा रंहसा हरत आब्रह्मतृणस्तम्बादीनां भूतानाम् अनिमिषतो मिषतां वित्रस्तहृदयस् तम् एवेश्वरं कालचक्रनिजायुधं साक्षाद् भगवन्तं यज्ٌअपुरुषम् अनादृत्य पाखण्डदेवताः कङ्कगृध्रबकवटप्राया आर्यसमयपरिहृताः साङ्केत्येनाभिधत्ते.

श्रीधरः  क्वचित् कदाचिद् धरिचक्रतस् त्रसन्न् [भा.पु. ५.१३.१६] इत्य् एतद् व्याचष्टेकदाचिद् ईश्वरस्येति । परमाणुर् आदिर् द्विपरार्धोऽपवर्गोऽन्तः तद् एवोपलक्षणं यस्य तस्मात् । कालोपलक्षणाद् इति पृथक् पदत्वेन पाठे कालस्वरूपाद् इत्य् अर्थः । रंहसा शीघ्रेण परिवर्तितेन परिभ्रमणेन वयसा बाल्यादिक्रमेण । ब्रह्माणम् अभिव्याप्य तृणस्तम्बादीनि भूतानि हरतश् चक्रतः सकाशाद् वित्रस्तहृदयः सन् पाखण्डदेवता । आभिमुख्येन धत्त इत्य् अन्वयः । अनिमिषतो निमेषम् अकुर्वतः, अरमत्ताद् इत्य् अर्थः । मिषतां प्रतिकर्तुम् अशक्तानाम् इत्य् अर्थः । कर्मणि षष्ठ्यः । कालचक्रं निजं नित्यम् आयुधं यस्य । साङ्केत्येन मूलप्रमाणशून्येन पाखण्डागमेन ॥२९॥

क्रमसन्दर्भः  न व्याख्यातम्.

विश्वनाथः  क्वचित् कदाचिद् धरिचक्रतस् त्रसन्न् [भा.पु. ५.१३.१६] इत्य् एतद् व्याचष्टेकदाचिद् ईश्वरस्येति । चक्रात् परित्रस्तहृदयः पाषण्डदेवताः साङ्केत्येन कल्पितेन पाषण्डागमेन अभिधत्ते उपास्यतया व्याचष्ट इत्य् अन्वयः । परमाणुर् आदिर् द्विपरार्धोऽपवर्गोऽन्तो यस्य तेन कालेनैव उप आधिक्येन लक्षणं यस्य तस्मात् । “द्विपरार्धापवर्गात् कालोपलक्षणात्” इति पाठे कालस्वरूपाद् इत्य् अर्थः । कीदृशात् ? परिवर्तितेन वयसा बाल्यादिना रंहसा अतिशैघ्र्येण ब्रह्मादीनां अप्य् अनिमिषतां अपश्यतां व्यवहारे प्रमत्तानां भूतानां इति कर्मणि षष्ठ्यः । भूतानि हरत इत्य् अर्थः ।

यद् वा, आयुर् इत्य् अध्याहार्यं तेषां आयुर् हरतोऽनिमिषतो निमेषम् अप्य् अकुर्वतः अप्रमत्ताद् इत्य् अर्थः । आर्यसमयपरिहृताः शिष्टाचाररहिताः ॥२९॥

ओ)०(ओ

॥ ५.१४.३० ॥

यदा तु पाखण्डिभिर् आत्मवञ्चितैस् तैर् उरु वञ्चितो ब्रह्मकुलं समावसंस् तेषां शीलम् उपनयनादिश्रौतस्मार्तकर्मानुष्ठानेन भगवतो यज्ٌअपुरुषस्याराधनम् एव तद् अरोचयन् शूद्रकुलं भजते निगमाचारेऽशुद्धितो यस्य मिथुनीभावः कुटुम्बभरणं यथा वानरजातेः.

श्रीधरः  तैर् वञ्चित [भा.पु. ५.१३.१७] इत्य् एतद् व्याचष्टेयदा त्व् इति । आत्मना वञ्चितैर् उरु अधिकं वञ्चितः सन् । तेषां ब्राह्मणानां यच् छीलम् उपनयनादि तद् अरोचयन् शूद्रवद् वर्तते । निगमोक्ताचारे अशुद्धितः स्वस्य शुद्ध्यभावात् । यस्य शूद्रस्य केवलं मिथुनीभावः कुटुम्बभरणं च व्यापारो नाग्निहोत्रादिः ॥३०॥

क्रमसन्दर्भः  निगमाचारे या शुद्धिस् तत्करणाद् इत्य् अर्थः ।।३०॥

विश्वनाथः  तैर् वञ्चित [भा.पु. ५.१३.१७] इत्य् एतद् व्याचष्टेयदा त्व् इति । आत्मनैव वञ्चितैः स्वकल्पितकुपथगामित्वात् तैर् उरुवञ्चितः । कल्पितकिٌचिन्मात्रापराधमिषेण धनाद्य् अपहृत्य स्वगणान् निःसारितः । निगमोक्ताचारमध्ये या अशुद्धिर् उच्यते तयैव यस्य मिथुनीभावः, विधवायास् त्यक्तधवाया वा मूल्यादिप्रदानेन परिणयः ॥३०॥

ओ)०(ओ

॥ ५.१४.३१ ॥

तत्रापि निरवरोधः स्वैरेण विहरन्न् अतिकृपणबुद्धिर् अन्योन्यमुखनिरीक्षणादिना ग्राम्यकर्मणैव विस्मृतकालावधिः.

श्रीधरः  तज्जातिरासेन [भा.पु. ५.१३.१७] इत्यादि व्याचष्टे । तत्रापि निरवरोधः प्रतिबन्धरहितः । स्वैरेण स्वेच्छया क्रीडन् विस्मृतमृत्युकालः सन् ॥३१॥

क्रमसन्दर्भः  न व्याख्यातम्.

विश्वनाथः  तज्जातिरासेन [भा.पु. ५.१३.१७] इत्यादि व्याचष्टे । तत्रापि निरवरोधो धर्ममर्यादाभिर् अनवरुध्यमानः विस्मृतमृत्युकालः सन् विहरन् भवति ॥३१॥

ओ)०(ओ

॥ ५.१४.३२ ॥

क्वचिद् द्रुमवद् ऐहिकार्थेषु गृहेषु रंस्यन् यथा वानरः सुतदारवत्सलो व्यवायक्षणः.

श्रीधरः  द्रुमेषु रंस्यन्न् [भा.पु. ५.१३.१४] इत्य् एतद् व्याचष्टेक्वचिद् द्रुमवद् इति । व्यवायक्षणो मैथुनोत्सवो भवति ॥३२॥

क्रमसन्दर्भः  न व्याख्यातम्.

विश्वनाथः  द्रुमेषु रंस्यन्न् [भा.पु. ५.१३.१४] इति व्याचष्टेक्वचिद् द्रुमेति । रंस्यन् रममाणः व्यवायक्षणः स्त्रीसङ्गलब्धोत्सवः ॥३२॥

ओ)०(ओ

॥ ५.१४.३३ ॥

एवम् अध्वन्य् अवरुन्धानो मृत्युगजभयात् तमसि गिरिकन्दरप्राये.

श्रीधरः  क्वचित् प्रमादाद् [भा.पु. ५.१३.१८] इत्य् एतद् व्याचष्टे । एवम् अध्वनि सुखदुःखाद्यवरुन्धानो गिरिकन्दरप्राये तमसि रोगाद्यापदि पततीति शेषः ॥३३॥

क्रमसन्दर्भः  गिरिकन्दरप्राये तमसि रोगाद्य् आपद्य पतन् मृत्युगजभयाद् वल्लीतुल्यप्राचीनकर्मावलम्ब्य स्थितो भवतीति शेषः ॥३३॥

विश्वनाथः  क्वचित् प्रमादाद् [भा.पु. ५.१३.१८] इत्य् एतद् व्याचष्टेएवम् अध्वनीति । मृत्युभयात् तमसि महारोगाद्युपशमार्थं कुकर्मणि अवरुन्धानः आत्मानं अवरुणद्धि ॥३३॥

ओ)०(ओ

॥ ५.१४.३४ ॥

क्वचिच् छीतवाताद्यनेकदैविकभौतिकात्मीयानां दुःखानां प्रतिनिवारणेऽकल्पो दुरन्तविषयविषण्ण आस्ते.

श्रीधरः  क्वचिच् छीतवातेत्यादिपूर्वस्माद् अधिकोक्तिः । रोगाद्यापदि पतितः सन् शीतादिभिः क्लिश्यन्न् आस्त इत्य् अर्थः ॥३४॥

क्रमसन्दर्भः  न व्याख्यातम्.

विश्वनाथः  क्वचिच् च शीतातप [भा.पु. ५.१३.११] इत्य् एतद् व्याचष्टेक्वचिच् छीतवातेति ॥३४॥

ओ)०(ओ

॥ ५.१४.३५ ॥

क्वचिन् मिथो व्यवहरन् यत् किٌचिद् धनम् उपयाति वित्तशाठ्येन.

श्रीधरः  तद् एवं सिंहावलोकनन्यायेनोक्तम् अर्थं यथास्थानम् अपकृष्य व्याख्याय क्रमस्थम् अनुवर्तयितुं पुर्वोक्तम् एवानुवदतिक्वचिन् मिथ इति । वित्तशाठ्येन कदाचिद् यत् किٌचिद् धनम् उपयाति ॥३५॥

क्रमसन्दर्भः  न व्याख्यातम्.

विश्वनाथः  क्वचिन् मिथ [भा.पु. ५.१३.११] इति व्याचष्टेक्वचिन् मिथ इति ॥३५॥

ओ)०(ओ

॥ ५.१४.३६ ॥

क्वचित् क्षीणधनः शय्यासनाशनाद्युपभोगविहीनो यावद् अप्रतिलब्धमनोरथोपगतादानेऽवसितमतिस् ततस् ततोऽवमानादीनि जनाद् अभिलभते.

श्रीधरः  क्वचित् क्वचित् क्षीणधनस् तु [भा.पु. ५.१३.१२] इति व्याचष्टे, क्वचित् क्षीणधन इति । अप्रतिलब्धं यन् मनोरथेनोपगतं वाٌछितं तस्यादाने स्वीकारे निश्चितमतिः सन् ॥३६॥

क्रमसन्दर्भः  न व्याख्यातम्.

विश्वनाथः  क्वचित् क्वचित् क्षीणधनः [भा.पु. ५.१३.१२] इत्य् एतद् व्याचष्टेक्वचित् क्वचित् क्षीणधन इति । यन् मनोरथेनोपगतं धनादि वाٌछितं तस्यादाने स्वीकारे निश्चितमतिः सन् ॥३६॥

ओ)०(ओ

॥ ५.१४.३७ ॥

एवं वित्तव्यतिषङ्गविवृद्धवैरानुबन्धोऽपि पूर्ववासनया मिथ उद्वहत्य् अथापवहति.

श्रीधरः  अन्योन्यवित्तव्यतिषङ्गेन [भा.पु. ५.१३.१३] इत्य् एतद् व्याचष्टेएवं वित्तव्यतिषङ्गेति । अपवहति त्यजति ॥३७॥

क्रमसन्दर्भः  न व्याख्यातम्.

विश्वनाथः  अन्योन्यवित्तव्यतिषङ्गेन [भा.पु. ५.१३.१३] इत्य् एतद् व्याचष्टेएवं इति । अथापवहति पुनर् उद्वाहं त्यजति च ॥३७॥

ओ)०(ओ

॥ ५.१४.३८ ॥

एतस्मिन् संसाराध्वनि नानाक्लेशोपसर्गबाधित आपन्नविपन्नो यत्र यस् तम् उ ह वावेतरस् तत्र विसृज्य जातं जातम् उपादाय शोचन् मुह्यन् बिभ्यद्विवदन् क्रन्दन् संहृष्यन् गायन् नह्यमानः साधुवर्जितो नैवावर्ततेऽद्यापि यत आरब्ध एष नरलोकसार्थो यम् अध्वनः पारम् उपदिशन्ति.

श्रीधरः  अध्वन्य् अमुष्मिन्न् [भा.पु. ५.१३.१३, १९] इत्यादि व्याचष्टेएतस्मिन्न् इति । आपन्न आपदं प्राप्तः विपन्नो विनष्टो वा यत्र यस् तम् इतरस् तत्र विसृज्य । न ह्य् अमानो बध्यमानः । साधुवर्जितः साधुव्यतिरिक्तः ॥३८॥

क्रमसन्दर्भः  न व्याख्यातम्.

विश्वनाथः  अध्वन्य् अमुष्मिन्न् [भा.पु. ५.१३.१३, १९] इत्यादि व्याचष्टेएतस्मिन्न् इति । आपन्न आपदं प्राप्तः विपन्नो मृतः । साधुवर्जित इति वैष्णवसङ्गे इति तरतीति भावः । यतः परमेश्वरात्  तम् एव परमेश्वरं पारं पारप्रापकं तत्र साधुसङ्ग एव हेतुर् इत्य् अर्थः ॥३८॥

ओ)०(ओ

॥ ५.१४.३९ ॥

यद् इदं योगानुशासनं न वा एतद् अवरुन्धते यन् न्यस्तदण्डा मुनय उपशमशीला उपरतात्मानः समवगच्छन्ति.

श्रीधरः  अनावृत्तौ हेतुम् आहयद् इदम् इति ॥३९॥

क्रमसन्दर्भः  न व्याख्यातम्.

विश्वनाथः  अनावृत्तौ हेतुम् आहयद् इदम् इति । समवगच्छन्ति प्राप्नुवन्ति ॥३९॥

ओ)०(ओ

॥ ५.१४.४० ॥

यद् अपि दिगिभजयिनो यज्विनो ये वै राजर्षयः किं तु परं मृधे शयीरन्न् अस्याम् एव ममेयम् इति कृतवैरानुबन्धायां विसृज्य स्वयम् उपसंहृताः.

श्रीधरः  मनस्विन [भा.पु. ५.१३.१५] इत्यादि व्याचष्टेयद् अपीति । ये वै राजर्षयः, तेऽपि नावरुन्धते, किन्तु परं केवलं मृधे शयीरन् ॥४०॥

क्रमसन्दर्भः  न व्याख्यातम्.

विश्वनाथः  मनस्विन [भा.पु. ५.१३.१५] इत्य् एतद् व्याचष्टेयद् अपि यद्यपि तद् अपि अस्यां पृथिव्यां शयीरन्, कीदृश्यां ममेयम् इति । कृतो वैरानुबन्धो यस्यां तस्यां, इमां विसृज्य स्वयम् एव संहृताः मृताः ॥४०॥

ओ)०(ओ

॥ ५.१४.४१ ॥

कर्मवल्लीम् अवलम्ब्य तत आपदः कथञ्चिन् नरकाद् विमुक्तः पुनर् अप्य् एवं संसाराध्वनि वर्तमानो नरलोकसार्थम् उपयाति एवम् उपरि गतोऽपि.

श्रीधरः  प्रसज्जति [भा.पु. ५.१३.१६] इत्यादि गिरिकन्दर इत्य् अन्तम् अपकृष्य व्याख्यातं, ग्रन्थम् अतिक्रम्य वल्लीं गृहीत्वेत्यादिग्रन्थं व्याचष्टे, कर्मवल्लीम् इति । एवम् उपरि स्वर्गं गतोऽपि नरलोकसार्थम् एवोपयाति ॥४१॥

क्रमसन्दर्भः  न व्याख्यातम्.

विश्वनाथः  वल्लीं गृहीत्वेत्यादि अवशिष्टं ग्रन्थं व्याचष्टेकर्मवल्लीम् अवलम्ब्येति । एवम् उपरिगतोऽपि स्वर्गी जनोऽपि संसाराध्वनि वर्तमानः ॥४१॥

ओ)०(ओ

॥ ५.१४.४२ ॥

तस्येदम् उपगायन्ति
आर्षभस्येह राजर्षेर् मनसापि महात्मनः ।
नानुवर्त्मार्हति नृपो मक्षिकेव गरुत्मतः ॥

श्रीधरः  तद् एवं भरतोक्तिं व्याख्याय तच् चरितसङ्ग्रहश्लोकान् आह । तस्येदं कर्म श्लोकैर् उपगायन्ति । आर्षभस्य ऋषभपुत्रस्य अन्यो नृपोऽनुवर्त्म नार्हति वर्त्मानुगन्तुं शक्नोति ॥४२॥

क्रमसन्दर्भः  न व्याख्यातम्.

विश्वनाथः  भरतोपाख्यानम् उपसंहृत्य तन्महिमनि प्राचां सम्मतिम् आहतस्य इदं कर्म आर्षभस्य ऋषभपुत्रस्य अनुवर्त्म वर्त्मानुगन्तुं नार्हति योग्यताभावाद् इति भावः । मनसा मनोरथेनापि किम् उत कर्मणा ॥४२॥

ओ)०(ओ

॥ ५.१४.४३ ॥

यो दुस्त्यजान् दारसुतान् सुहृद् राज्यं हृदिस्पृशः ।
जहौ युवैव मलवद् उत्तमश्लोकलालसः ॥

श्रीधरः  तत्र हेतुम् आहय इति । सुहृद्राज्ययोर् द्वन्द्वैक्यम् । यो दुस्त्यजान् दारादीन् विष्ठाम् इव जहौ तस्यार्षभस्येति सम्बन्धः । दुस्त्यजत्वे हेतुः, हृदिस्पृशो मनोज्ٌआन् त्यागे हेतुः, उत्तमश्लोके लालसा लम्पटत्वं यस्य ।

क्रमसन्दर्भः  न व्याख्यातम्.

विश्वनाथः  तस्य प्रेमानुभावम् आहय तिय् अस्योत्तरवाक्यगतत्वान् न तत्पदापेक्षा मीलितं यद् अभिरामताधिक इतिवद् दुस्त्यजत्वे हेतुः । हृदिस्पृशः मनोहरान् सुहृद्राजयोर् द्वन्द्वैक्यं युवैवेति वार्धक्ये त्यागिभ्यः प्रियव्रतादिभ्योऽप्य् उत्कर्षः । मलवद् इति यथा मलस्य त्याग एव निर्वृतिः त्यागाभावे कष्टं त्यक्तस्य तस्य स्मरणेऽपि निष्ठीवनोद्गमस् तथैवेति त्यागेऽप्य् अन्येभ्यो वैलक्षण्याद् उत्कर्षः । तत्र हेतुःउत्तमः सर्वोत्कृष्टः रूपगुणलीलामाधुर्यैश्वर्यसम्बन्धी श्लोका यशो यस्य तस्मिन् लालसः दर्शाद्यौत्सुक्यं यस्य सः । तेन भगवत्सौन्दर्याद्यनाविष्टसर्वेन्द्रियाणां विरक्तानां दारादयो न मलतुल्या भवन्तीति भरतस्योत्तमभक्तत्वं ध्वनितम् ॥४३॥

ओ)०(ओ

॥ ५.१४.४४ ॥

यो दुस्त्यजान् क्षितिसुतस्वजनार्थदारान्
प्रार्थ्यां श्रियं सुरवरैः सदयावलोकाम् ।
नैच्छन् नृपस् तदुचितं महतां मधुद्विट्
सेवानुरक्तमनसाम् अभवोऽपि फल्गुः ॥

मध्वः  ऋते हैहयवैण्यादीन् आर्षभस्येह कः समः ।
यस्योपदेशात् सिन्धीशो ददर्श कपिलं विभुम् ॥ ॥४४॥

श्रीधरः  तस्यैवं विषयत्यागो न चित्रम् इत्य् आह । य एवम्भूतोऽसौ नृपः स क्षित्यादीन् नैच्छद् इति यत् तद् उचितम् । सदयावलोकां भरतस्य दया यथा भवत्य् एवम् अवलोको यस्या इति परिजनावलोकः श्रियाम् उपचर्यते । यतो मधुद्विषः सेवायाम् अनुरक्तं मनो येषां तेषां महताम् अभवो मोक्षोऽपि फल्गुस् तुच्छ एव ॥४४॥

क्रमसन्दर्भः  न व्याख्यातम्.

विश्वनाथः  उक्तम् एवार्थम् उल्लासेन पुनर् अपि स्पष्टीकृत्याहय इति । सदयावलोकां भरतस्य दया यथा भवत्य् एवम् अवलोको यस्या इति परिजनावलोकः श्रियाम् उपचर्यते इति स्वामिचरणैः । यद् वा, भरतो वैराग्योत्थं शारीरकष्टं मास्वीकरोतु , मया लाल्यमानो गृह एव तिष्ठत्व् इति सदयावलोको यस्यास् ताम् । अभवो मोक्षोऽपि फल्गुस् तत्रापि विरज्यन्तीत्य् अर्थः ॥४४॥

ओ)०(ओ

॥ ५.१४.४५ ॥

यज्ٌआय धर्मपतये विधिनैपुणाय
योगाय साङ्ख्यशिरसे प्रकृतीश्वराय ।
नारायणाय हरये नम इत्य् उदारं
हास्यन् मृगत्वम् अपि यः समुदाजहार ॥

मध्वः  युज्यते अनेनेति योगो हरिः । साङ्ख्यशिरसे उत्तमज्ٌआनस्वरूपाय ॥४५॥

श्रीधरः  तस्य सेवानुरागम् एवाहयज्ٌआयेति । यज्ٌअरूपाय धर्मपतये यज्ٌआदिफलदात्रे । विधौ नैपुण्यं यस्य तस्मै धर्मानुष्ठात्रे । योगोऽष्टाङ्गस् तस्मै । साङ्ख्यं ज्ٌआनं तच्छिरः प्रधानं फलं यस्य तस्मै । योगाय प्रकृतीश्वराय मायानियन्त्रे । अत एव नारं जीवसमूहः सोऽयनम् आश्रयो यस्य सर्वजीवनियन्त्रे । एवं कर्मज्ٌआनदेवताकाण्डैः प्रतिपादिताय हरये नम इत्य् उदारम् उच्चैर् यः सम्यग् उच्चारितवान् । मृगत्वं मृगदेहम् अपि हास्यन् त्यक्ष्यन् । य एवम्भूतस् तस्य तद् उचितम् इति वा तस्यानुवर्त्मनार्हतीति वा सम्बन्धः ॥४५॥

क्रमसन्दर्भः  अत एव भक्तेः श्रीभगवत्स्वरूपशक्तिबोधकत्वं स्वयम्प्रकाशत्वम् आहयज्ٌआयेति । य आर्षभेयो भरतो मरणसमये, तत्रापि मृगशरीरे । तद्वचनजन्मात्यन्तासम्भावात् स्वप्रकाशत्वम् एव तस्याः कीर्तनलक्षणाया भक्तेः सिध्यति । यज्ٌआयेति । धर्मरूपाय, तत्पालकाय, तत्प्रवर्तकाय, ज्ٌआनसाधनरूपाय, ज्ٌआनरूपाय, मायानियन्त्रे, सर्वजीवाश्रयाय, ततोऽपि पराय हरये मनोहराय नमः, दास्येनात्मानं समर्पयामीत्य् अर्थः । अत एव यत् तु श्रीभरतस्य मृगशरीरं त्यजतो नामानि गृहीत्वापि शरीरान्तरप्राप्तिस् तत्रापि साक्षाद्भगवत्प्राप्तिर् एव । तादृशानां महाभागवतानां हृदि सदा तदाविर्भावात् । अतो विष्णुपुराणाद् उक्ता ज्ٌआनिभरताद्याः कल्पभेदेनान्ये एव ज्ٌएयाः ॥४५॥ (भक्तिसन्दर्भ १३९)

विश्वनाथः  यज्ٌआयेति त्रिभिः पदैः क्रमेण कर्मज्ٌआनभक्तिमार्गाणां यथोत्तरम् उत्कर्षो व्यٌजितः । विधेर् यज्ٌअविधेर् नैपुण्यं यस्मात् तस्मै । हास्यन् त्यक्षन् तेन मरणकाले न उदाजहार, तथा सति  जहद् इत्य् उच्यते । भगवतैव स्वभक्त्युद्रेकार्थं पुनर् जनयिष्यमाणत्वाद् इति भावः ॥४५॥

ओ)०(ओ

॥ ५.१४.४६ ॥

य इदं भागवतसभाजितावदातगुणकर्मणो राजर्षेर् भरतस्यानुचरितं स्वस्त्ययनम् आयुष्यं धन्यं यशस्यं स्वर्ग्यापवर्ग्यं वानुशृणोत्य् आख्यास्यत्य् अभिनन्दति च सर्वा एवाशिष आत्मन आशास्ते न काٌचन परत इति.

श्रीधरः  भरतचरितश्रवणादिफलम् आहय इदम् इति । भागवतैः सभाजिता अवदाताः शुद्धा गुणाः कर्माणि च यस्य तस्य भरतस्यानुचरितं योऽनुशृणोति स आत्मन एव सकाशात् सर्वा आशिष आशास्ते स्वत एव प्राप्नोति नतु काٌचिद् अपि परस्माद् अपेक्षत इत्य् अर्थः ॥४६॥

क्रमसन्दर्भः  न व्याख्यातम्.

विश्वनाथः  भागवतैः श्रीभागवतेऽस्मिन् शास्त्रे वा सभाजिताः स्तुता अवदाटाः शुद्धा गुणाः कर्माणि यस्य । आत्मन एवेति सर्ववाٌछितानि तसानायासेनैव स्वतः प्राप्तानि भवन्तीत्य् अर्थः ॥४६॥

इति सारार्थदर्शिन्यां हर्षिण्यां भक्तचेतसाम् ।
चतुर्दशः पञ्चमस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
भरतोपाख्यानं नाम
चतुर्दशोऽध्यायः ।
॥५.१४॥

(५.१५)
अथ पञ्चदशोऽध्यायः
प्रियव्रतवंशानुकीर्तनं

॥ ५.१५.१ ॥

श्रीशुक उवाच
भरतस्यात्मजः सुमतिर् नामाभिहितो यम् उ ह वाव केचित् पाखण्डिन ऋषभपदवीम् अनुवर्तमानं चानार्या अवेदसमाम्नातां देवतां स्वमनीषया पापीयस्या कलौ कल्पयिष्यन्ति.

श्रीधरः
एवम् अष्टभिर् अध्यायैर् भरतस्योक्तम् ईहितम् ।
ततः पञ्चदशे तस्य कीर्त्यन्ते वंशजा नृपाः ॥

ऋषभपदवीं जीवन्मुक्तमार्गम् अनुवर्तमानं यं दृष्ट्वेति शेषः । यद् वा, यं सुमतिम् अवेदसमाम्नातां देवतां कल्पयिष्यन्ति । बुद्धोऽयं साक्षाद् अवतीर्ण इति मंस्यन्त इत्य् अर्थः ॥१॥

क्रमसन्दर्भः  कल्पयिष्यन्ति । अत्रामर्ष एव लृट् न भविष्यति । तस्य कलेर् भूतत्वात् । तथा च सूत्रंअनवक्ळ्प्त्यमर्षयोर् अकिंवृत्तेऽपि [पा. ३.३.१४५] इति ।

विश्वनाथः
अथ पञ्चदशे राज्ٌओ गयस्य महिमोच्यते ।
यः प्रियव्रतवंश्यानां अन्त्योऽस्य विरजस्य च ॥

कलौ तस्य चरितं श्रुत्वा तादृशाचारवन्तोऽस्माकं सुमतिर् एव देवता, यथा बुद्ध इति बौद्धसम्प्रदायाद् विच्छिद्य कल्पयिष्यन्ति ॥१॥

ओ)०(ओ

॥ ५.१५.२ ॥

तस्माद् वृद्धसेनायां देवताजिन्नाम पुत्रोऽभवत्.

न केनापि व्याख्यातम्.

ओ)०(ओ

॥ ५.१५.३ ॥

अथासुर्यां तत्तनयो देवद्युम्नस् ततो धेनुमत्यां सुतः परमेष्ठी तस्य सुवर्चलायां प्रतीह उपजातः.

श्रीधरः  तत् तनयो देवताजितः पुत्रः ॥३॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१५.४ ॥

य आत्मविद्याम् आख्याय स्वयं संशुद्धो महापुरुषम् अनुसस्मार.

श्रीधरः  आत्मविद्यां बहुभ्य आख्याय व्याख्यानेनैव स्वयं संशुद्धोऽनुसस्मार अपरोक्षतयानुभूतवान् ॥४॥

क्रमसन्दर्भः  न व्याख्यातम्.

विश्वनाथः  अनुसस्मार अनुबभूव प्राप वा ॥४॥

ओ)०(ओ

॥ ५.१५.५ ॥

प्रतीहात् सुवर्चलायां प्रतिहर्त्रादयस् त्रय आसन्न् इज्याकोविदाः सूनवः प्रतिहर्तुः स्तुत्याम् अजभूमानाव् अजनिषाताम्.

श्रीधरः  प्रतिहर्ता प्रस्तोता उद्गातेति त्रयो यज्ٌअनिपुणाः सूनव आसन् । अजनिषातां जातौ ॥५॥

क्रमसन्दर्भः  न व्याख्यातम्.

विश्वनाथः  प्रतिहर्ता प्रस्तोता उद्गातेति त्रयो यज्ٌअनिपुणाः सूनव आसन् ॥५॥

ओ)०(ओ

॥ ५.१५.६ ॥

भूम्न ऋषिकुल्यायाम् उद्गीथस् ततः प्रस्तावो देवकुल्यायां प्रस्तावान् नियुत्सायां हृदयज आसीद् विभुर् विभो रत्यां च पृथुषेणस् तस्मान् नक्त आकूत्यां जज्ٌए नक्ताद् द्रुतिपुत्रो गयो राजर्षिप्रवर उदारश्रवा अजायत साक्षाद् भगवतो विष्णोर् जगद्रिरक्षिषया गृहीतसत्त्वस्य कलात्मवत्त्वादिलक्षणेन महापुरुषतां प्राप्तः.

श्रीधरः  हृदयजः पुत्रः । जगतो रिरक्षिषया रक्षितुम् इच्छया गृहीतं सत्त्वं येन तस्य विष्णोः कलांशः सन् ॥६॥

क्रमसन्दर्भः  न व्याख्यातम्.

विश्वनाथः  हृदयजः पुत्रः । कला अंशांशः ॥६॥

ओ)०(ओ

॥ ५.१५.७ ॥

स वै स्वधर्मेण प्रजापालनपोषणप्रीणनोपलालनानुशासनलक्षणेनेज्यादिना च भगवति महापुरुषे परावरे ब्रह्मणि सर्वात्मनार्पितपरमार्थलक्षणेन ब्रह्मविच्चरणानुसेवयापादितभगवद्भक्तियोगेन चाभीक्ष्णशः परिभावितातिशुद्धमतिर् उपरतानात्म्य आत्मनि स्वयम् उपलभ्यमानब्रह्मात्मानुभवोऽपि निरभिमान एवावनिम् अजूगुपत्.

मध्वः  प्रियव्रतो गयश् चैव कर्मदेव समो गुणैः इति षाड्गुण्ये ॥७॥

श्रीधरः  महापुरुषत्वम् एवाहस वै इति । धर्मस् तस्य द्विविधः, अभिषक्तित्वात् प्रजापालनादिर् एकः, गृहस्थत्वाद् इज्यादिश् चापरः । द्विविधोऽपि भगवति सर्वात्मनार्पितः सन् परमार्थलक्षणस् तेन परिभाविता संस्कृताऽतिशुद्धा मतिर् यस्य । अत एवोपरतम् अनात्म्यदेहाद्य् अहं भावो यस्मिंस् तस्मिन्न् आत्मनि चित्ते स्वयम् एवोपलभ्यमाने ब्रह्मण्य् आत्मानुभवो यस्य तादृशोऽपि निरभिमान एवावनिम् अजूगुपत् पालयाम् आस ॥७॥

क्रमसन्दर्भः  स वै इति । उपलभ्यमाने ब्रह्मण्य् आत्मानुभवोऽप्य् अजूगुपद् इत्य् अन्वयः । तथापि गोपने हेतुः निरभिमान एव सन्न् इति ॥७॥

विश्वनाथः  पालनं विपक्षविमर्दनादिना पोषणं वृत्तिदानादिना अर्पितः सन् परमार्थलक्षणो भवति यः स्वधर्मस् तेन परि सर्वतोभावेन भाविता भावयुक्तीकृता विशुद्धा मतिर् यस्य सः । उपरतम् अनात्म्यं देहाद्यहम्भावो यस्य सः ॥७॥

ओ)०(ओ

॥ ५.१५.८ ॥

तस्येमां गाथां पाण्डवेय पुराविद उपगायन्ति.

न कतमेनापि व्याख्यातम्.

ओ)०(ओ

॥ ५.१५.९ ॥

गयं नृपः कः प्रतियाति कर्मभिर्
यज्वाभिमानी बहुविद् धर्मगोप्ता ।
समागतश्रीः सदसस्पतिः सतां
सत्सेवकोऽन्यो भगवत्कलाम् ऋते ॥

श्रीधरः  कर्मभिर् गयं कः प्रतियात्य् अनुकरोति न कोऽपि । अत्र हेतुःयज्वादिरूपो भगवत्कलां गयम् ऋतेऽन्यः क इत्य् अनुषङ्गः । अभिमानी सर्वतो मानास्पदं मनस्वीति वा । समागता सम्प्राप्ता श्रीर् येन यम् इति वा । सतां सदसः सभायाः पतिः सतां सदसः सभायाः पतिः सतां सेवकः । यद् वा, यज्वादिरूपोऽपि भगवत्कलामृते गयं कोऽन्यः प्रतियातीत्य् अन्वयः ॥९॥

क्रमसन्दर्भः  न व्याख्यातम्.

विश्वनाथः  प्रतियाति अनुकरोति । अभिमानी सर्वतो मानास्पदं मनस्वीति वा । सतां यत् सदस् तस्य पतिः भगवदंशं विना कोऽन्यः यज्वादिरूपोऽपि गयं प्रतियातीत्य् अन्वयः ॥९॥

ओ)०(ओ

॥ ५.१५.१० ॥

यम् अभ्यषिٌचन् परया मुदा सतीः
सत्याशिषो दक्षकन्याः सरिद्भिः ।
यस्य प्रजानां दुदुहे धराशिषो
निराशिषो गुणवत्सस्नुतोधाः ॥

श्रीधरः  सतीः सत्यः । सत्या आशिषो यासां ताः । दक्षकन्याः श्रद्धामैत्रीदयेत्याद्याः । निराशिषोऽपि यस्य प्रजानाम् आशिषः कामान् धरा दुदुहे । तस्य गुणा एव वत्सस् तेन स्नुतमूधो यस्याः पृथिव्याः । यच् छब्दानां तम् गयं कः प्रतियातीति सम्बन्धः ॥१०॥

क्रमसन्दर्भः  न व्याख्यातम्.

विश्वनाथः  सतीः सत्यः । दक्षकन्याः श्रद्धामैत्रीदयेत्याद्याः सत्याशिषो श्रद्धामैत्रीदयाद्यास् ते सन्त्व् इति सत्या आशिषो यासां ताः । निराशिषो निष्कामस्यापि यस्य प्रजानाम् आशिषो धरा दुदुहे । गुणा एव वत्सस् तेन स्नुतमूधो यस्याः सा ॥१०॥

ओ)०(ओ

॥ ५.१५.११ ॥

छन्दांस्य् अकामस्य च यस्य कामान्
दुदूहुर् आजह्रुर् अथो बलिं नृपाः ।
प्रत्यञ्चिता युधि धर्मेण विप्रा
यदाशिषां षष्ठम् अंशं परेत्य ॥

श्रीधरः  छन्दांसि वेदास् तद् विहितकर्माणि च । दुदूहुर् दुदुहुः । युधि प्रत्यञ्चिता बाणैः प्रतिपूजिता नृपा यस्य बलिम् आजह्रुर् अर्पयाम् आसुः । धर्मेण पालनेन दक्षिणादिभिश् च यदा प्रत्यञ्चिता विप्रास् तदा परेत्य लोकान्तरे आशिषां धर्मफलानाम् षष्ठम् अंशम् आजह्रुः । पुण्यषड्भागम् आदत्ते न्यायेन परिपालयन् इति स्मृतेः ॥११॥

क्रमसन्दर्भः  न व्याख्यातम्.

विश्वनाथः  युधि प्रत्यञ्चिता बाणैः प्रतिपूजिता नृपा बलिम् आजह्रुः । धर्मेण दक्षिणादिभिः प्रत्यञ्चिता विप्रा यद् यस्मै परेत्य लोकान्तरे आशिषां स्वचरितधर्मफलानाम् षष्ठम् अंशम् आजह्रुः । पुण्यं षड् भागम् आदत्ते न्यायेन परिपालयन् इति स्मृतेः ॥११॥

ओ)०(ओ

॥ ५.१५.१२ ॥

यस्याध्वरे भगवान् अध्वरात्मा
मघोनि माद्यत्य् उरुसोमपीथे ।
श्रद्धाविशुद्धाचलभक्तियोग
समर्पितेज्याफलम् आजहार ॥

श्रीधरः  उरुसोमपीथे बहुसोमपानेऽध्वरे मघोनि इन्द्रे माद्यति मदं प्राप्नुवति सति, श्रद्धया विशुद्धो योऽचलो भक्तियोगः, तेन समर्पितम् इज्याफलम् आजहार । अर्हणम् इव प्रत्यक्षतः स्वीकृतवान् इत्य् अर्थः ॥१२॥

क्रमसन्दर्भः  न व्याख्यातम्.

विश्वनाथः  उरुसोमपीथे बहुसोमपानेऽध्वरे मघोनि इन्द्रे माद्यति सति आजहार अर्हणम् इव प्रत्यक्षतः स्वीचकार ॥१२॥

ओ)०(ओ

॥ ५.१५.१३ ॥

यत्प्रीणनाद् बर्हिषि देवतिर्यङ्
मनुष्यवीरुत्तृणम् आविरिٌचात् ।
प्रीयेत सद्यः स ह विश्वजीवः
प्रीतः स्वयं प्रीतिम् अगाद् गयस्य ॥

श्रीधरः  यस्य भगवतः प्रीणनात् । देवादीनां द्वन्द्वैक्यम् । तत् सद्यः प्रीयेत प्रीतिं गच्छेत् । स विश्वजीवः सर्वान्तर्यामी स्वयं प्रीतरूप एव बर्हिषि यज्ٌए गयस्य । ह स्फुटं प्रीतिम् अगात् तृप्तोऽस्मीति प्रत्यक्षं प्रीतिम् आविष्कृतवान् इत्य् अर्थः ॥१३॥

क्रमसन्दर्भः  विश्वजीवः सर्वजीवनहेतुः । स्वयं प्रीतः सुखरूपोऽपि ॥१३॥।

विश्वनाथः  यस्य भगवतः प्रीणनात् देवादिकं प्रीयेत । स विश्वजीवैः सहित एव स्वयं प्रीतिरूपः सन् तृप्तोऽस्मीति प्रीतिम् आविश्चकार ॥१३॥

ओ)०(ओ

॥ ५.१५.१४ ॥

गयाद् गयन्त्यां चित्ररथः सुगतिर् अवरोधन इति त्रयः पुत्रा बभूवुश् चित्ररथाद् ऊर्णायां सम्राड् अजनिष्ट; तत उत्कलायां मरीचिर् मरीचेर् बिन्दुमत्यां बिन्दुम् आनुदपद्यत तस्मात् सरघायां मधुर् नामाभवन् मधोः सुमनसि वीरव्रतस् ततो भोजायां मन्थुप्रमन्थू जज्ٌआते मन्थोः सत्यायां भौवनस् ततो दूषणायां त्वष्टाजनिष्ट त्वष्टुर् विरोचनायां विरजो विरजस्य शतजित्प्रवरं पुत्रशतं कन्या च विषूच्यां किल जातम्.

श्रीधरः  सुमनसि स्त्रियाम् ॥१४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१५.१५ ॥

तत्रायं श्लोकः
प्रैयव्रतं वंशम् इमं विरजश् चरमोद्भवः ।
अकरोद् अत्यलं कीर्त्या विष्णुः सुरगणं यथा ॥

श्रीधरः  कीर्त्या अतिशयेनालम् अकरोद् भूषितवान् ।

क्रमसन्दर्भः, विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
पञ्चमेऽयं पञ्चदशः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
प्रियव्रतवंशानुकीर्तनं नाम
पञ्चदशोऽध्यायः ।
॥ ५.१५ ॥


(५.१६)
षोडशोऽध्यायः
भुवनकोशवर्णने

॥ ५.१६.१ ॥

उक्तस् त्वया भूमण्डलायामविशेषो यावद् आदित्यस् तपति यत्र चासौ ज्योतिषां गणैश् चन्द्रमा वा सह दृश्यते.

श्रीधरः
पूर्वोक्तद्वीपसिन्ध्वादि मानचिह्नस्वरूपतः
स्पष्टं प्रवक्तुम् आरब्धा पञ्चाध्यायी ततः परम्
षोडशेऽधस् तथा चोर्ध्वं परितः सन्निवेशतः
मेतोः स्थितिर् महीकٌजकर्णिका चोपवर्ण्यते
प्रियव्रतचरित्रोक्तौ योक्ता द्वीपादिकल्पना
तद् विशेषविजिज्ٌआसुः कथान्ते परिपृछति

उक्त इति किं पर्यन्तम् उक्तस् तद् आह । यावद् आदित्यस् तपति, यत्र चासौ शुक्लकृष्णपक्षयोर् नक्षत्रगणैः सह चन्द्रमा वा दृश्यते तावत् ॥१॥

क्रमसन्दर्भः  न व्याख्यातम्.

विश्वनाथः  
जम्बूद्वीपस्य वर्षाणां शैलानां मध्यवर्तिनः ।
सुमेरोश् च प्रमाणं यत् षोडशे तन् निगद्यते ॥

प्रियव्रतचरिते श्रुतस्य द्वीपसमुद्रादेः प्रमाणादिकं तत्कथाप्रकरणान्ते पृच्छतिउक्त इति । तपति प्रकाशयति तत्पर्यन्त इत्य् अर्थः । यत्र यत्र चन्द्रमा दृश्यते तावत् पर्यन्तश् च, तत्रापि तन्मध्य इत्य् अर्थः ॥१॥

ओ)०(ओ

॥ ५.१६.२ ॥

तत्रापि प्रियव्रतरथचरणपरिखातैः सप्तभिः सप्त सिन्धव उपक्ळ्प्ता यत एतस्याः सप्तद्वीपविशेषविकल्पस् त्वया भगवन् खलु सूचित एतद् एवाखिलम् अहं मानतो लक्षणतश् च सर्वं विजिज्ٌआसामि.

श्रीधरः  यतो येभ्यः सिन्धुभ्य एतस्या भुवः । सूचितः सङ्क्षेपतो दर्शतः ॥२॥

क्रमसन्दर्भः  न व्याख्यातम्.

विश्वनाथः  यतः सिन्धुभ्यः । एतस्या भुवः सप्तद्वीपानां ये विशेषास् तेषां विकल्पो भेदः प्रभेदः, एतत् सिन्धुद्वीपादिकम् ॥२॥

ओ)०(ओ

॥ ५.१६.३ ॥

भगवतो गुणमये स्थूलरूप आवेशितं मनो ह्य् अगुणेऽपि सूक्ष्मतम आत्मज्योतिषि परे ब्रह्मणि भगवति वासुदेवाख्ये क्षमम् आवेशितुं तद् उ हैतद् गुरोऽर्हस्य् अनुवर्णयितुम् इति.

श्रीधरः  जिज्ٌआसायाः फलम् आहभगवत इति ॥३॥

क्रमसन्दर्भः  भगवतो गुणमयम् इत्य् आदौ । भगवत्त्वं तु गुणातीतम् इत्य् आयातम् ॥३॥

विश्वनाथः  जिज्ٌआसायाः फलम् आहभगवत इति । अत्र मयेति कर्तृपदानुक्त्या तत्रत्यानां भक्तिमिश्रयोगवतां मनोनिधिसानुरोधेनैव मयैतत् पृच्छ्यते । मम तु त्वन्मुखकमलस्यन्दमानभगवत्कथारूपमकरन्दस्य कर्णाभ्याम् पानम् एव भगवत्प्राप्तिसाधनम् इति द्योतितम् । किं च, इह भगवतो गुणमये स्थूलरूप इति भेदबोधिकया षष्ठ्या अगुणे भगवतीत्य् अभेदबोधकेन सामानाधिकरण्येन च भगवत्त्वस्य गुणातीतत्वं बोधितम् । गुरो इति तव सर्वमुनिजनगुरुत्वाद् अवश्यवक्तव्यम् एवैतद् इति भावः ॥३॥

ओ)०(ओ

॥ ५.१६.४ ॥

ऋषिर् उवाच
न वै महाराज भगवतो मायागुणविभूतेः काष्ठां मनसा वचसा वाधिगन्तुम् अलं विबुधायुषापि पुरुषस् तस्मात् प्राधान्येनैव भूगोलकविशेषं नामरूपमानलक्षणतो व्याख्यास्यामः.

श्रीधरः  या मायागुनविभूतिस् तस्याः । काष्ठां अन्तम् । रूपं सन्निवेशः । लक्षणं चिह्नम् ॥४॥

क्रमसन्दर्भः  न व्याख्यातम्.

विश्वनाथः  काष्ठां अन्तम् । रूपं सन्निवेशः । लक्षणं चिह्नम् ॥४॥

ओ)०(ओ

॥ ५.१६.५ ॥

यो वायं द्वीपः कुवलयकमलकोशाभ्यन्तरकोशो नियुतयोजनविशालः समवर्तुलो यथा पुष्करपत्रम्.

श्रीधरः  कुवलयं भूमण्डलं तद् एव कमलं तस्य कोशाः सप्तद्वीपास् तेष्व् अभ्यन्तरकोशः प्रथमो जम्बूद्वीपो नियुतयोजनविशालो लक्षयोजनविस्तीर्णः ॥५॥

क्रमसन्दर्भः  नियुतशब्दोऽत्र दशलक्षवाचकोऽपि कथञ्चिद् एकलक्षं वक्ति, तत्सन्निहितत्वात् ॥५॥

विश्वनाथः  वै निश्चये । कुवलयं भूमण्डलं तद् एव कमलं तस्य कोशा मण्डलतया स्थिताः सप्तद्वीपास् तेष्व् अभ्यन्तरः कोशो योऽयं दृश्यमानो जम्बूद्वीपः स नियुतयोजनविशालः लक्षयोजनविस्तीर्णः ॥५॥

ओ)०(ओ

॥ ५.१६.६ ॥

यस्मिन् नव वर्षाणि नवयोजनसहस्रायामान्य् अष्टभिर् मर्यादागिरिभिः सुविभक्तानि भवन्ति.

श्रीधरः  नवयोजनसहस्रम् आयामो येषाम् । आयामोऽत्र विस्तारः । एतच् च भद्राश्वकेतुमालव्यतिरेकेण रष्टव्यम् । तयोश् चतुस्त्रिंशद्योजनसहस्रायामत्वात् । केचित् तु नीलनिषधयोः संलग्नाग्रयोः समुद्रप्रवेशम् अङ्गीकृत्य तयोर् अपि सङ्कुचितत्वेन नवसहस्रायामत्वं सम्पादयन्ति । सन्निवेशश् च वायुनोक्तः ।

धनुर्वत् संस्थिते ज्ٌएये द्वे वर्से दक्षिणोत्तरे ।
दीर्घाणि तत्र चत्वारि चतुरस्रम् इलावृतम् ॥ इति ॥६॥

क्रमसन्दर्भः  टीकादर्शिता मतभेदाः सृष्टिभेदेन ज्ٌएयाः ॥६॥

विश्वनाथः  नवयोजनसहस्रम् आयामो येषाम् । आयामोऽत्र विस्तारः अष्टभिर् हिमालयादिभिः । सन्निवेशस् तु वायुनोक्तः

धनुर्वत् संस्थिते ज्ٌएये द्वे वर्से दक्षिणोत्तरे ।
दीर्घाणि तत्र चत्वारि चतुरस्रम् इलावृतम् ॥

इति दक्षिणोत्तरे भारतोत्तरकुरुवर्षे चत्वारि किम्पुरुषहरिवर्षरम्यकहिरण्मयानि वर्षाणि नीलनिषधयोस् तिरश्चनीभूय समुद्रप्रविष्टयोः संलग्नत्वम् अङ्गीकृत्य भद्राश्वकेतुमालयोर् अपि धनुराकृतित्वम् । अतस् तयोर् दैर्घ्यत एव मध्ये सङ्कुचितत्वेन नवसहस्रायामत्वं । इलावृतस्य तु मेरोः सकाशात् चतुर्दिक्षु नवसहस्रायामत्वं सम्भवेत्, वस्तुतस् त्व् इलावृतभद्राश्वकेतुमालानां चतुस्त्रिंशसहस्रायामत्वं ज्ٌएयम् ॥६॥

ओ)०(ओ

॥ ५.१६.७ ॥

एषां मध्ये इलावृतं नामाभ्यन्तरवर्षं यस्य नाभ्याम् अवस्थितः सर्वतः सौवर्णः कुलगिरिराजो मेरुर् द्वीपायामसमुन्नाहः कर्णिकाभूतः कुवलयकमलस्य मूर्धनि द्वात्रिंशत् सहस्रयोजनविततो मूले षोडशसहस्रं तावत् आन्तर्भूम्यां प्रविष्टः.

श्रीधरः  नाभ्यां मध्ये । द्वीपस्यायामो लक्षयोजनप्रमानं तावान् समुन्नाह उच्छ्रायो यस्य । मूले षोडशयोजनसहस्रं विततः । तावता षोडशयोजनसहस्रमानेन । चतुरशीतियोजनसहस्रमानेन च बहिर् दृश्यते । एवं लक्षयोजनोन्नाहः ॥७॥

क्रमसन्दर्भः  न व्याख्यातम्.

विश्वनाथः  नाभ्यां मध्ये द्वीपस्यायामो लक्षयोजनप्रमानः । तावान् समुन्नाह उच्छ्रायो यस्य सः । षोडशसहस्रं वितत इति शेषः । तावता षोडशसहस्रमानेन । अतश् चतुरशीतिसहस्रयोजनोच्छ्रितो भूमितो दृश्यते ॥७॥

ओ)०(ओ

॥ ५.१६.८ ॥

उत्तरोत्तरेणेलावृतं नीलः श्वेतः शृङ्गवान् इति त्रयो रम्यकहिरण्मयकुरूणां वर्षाणां मर्यादागिरयः प्रागायता उभयतः क्षारोदावधयो द्विसहस्रपृथव एकैकशः पूर्वस्मात् पूर्वस्माद् उत्तर उत्तरो दशांशाधिकांशेन दैर्घ्य एव ह्रसन्ति.

मध्वः  यथा भागवते तूक्तं भौवनं कोशलक्षणम् ।
तस्याविरोधतो योज्यम् अन्यग्रन्थान्तरे स्थितम् ॥
मण्डोदे पूरणं चैव व्यात्यासं क्षीरसागरे ।
राहुसोमरवीणां च मण्डलोद्द्विगुणोक्तिताम् ।
विनैव सर्वम् उन्नेयं योजनाभेदतोऽत्र तु ॥ इति ब्रह्माण्डे ॥८॥

श्रीधरः  उत्तरोत्तरेणेलावृतम् इलावृतस्योत्तरोत्तरतः क्रमेण नीलादयस् त्रयो मर्यादागिरयः । प्रागायताः पूर्वतो दीर्घाः । क्षारोद एवावधिर् येषाम् । द्विसहस्रयोजनविस्तीर्णाः । दशांशाद् ईषद् अधिको योऽंशस् तेन दैर्ध्य एव ह्रसन्ति न तूच्चत्वे पृथुत्वे वा । यथोक्तं विष्णुपुराणे, लक्षप्रमाणौ द्वौ मध्ये दशहीनास् तथापरे [वि.पु. २.२.१२] इति । एतच् च स्थूलदृष्ट्यैवोक्तम् । तयोर् अपि यथावन् मध्यमत्वाभावेन लक्षप्रमाणत्वाभावात् ॥८॥

क्रमसन्दर्भः  न व्याख्यातम्.

विश्वनाथः  उत्तरोत्तरेण इलावृतम् इलावृतस्योत्तरत्र उभयतः पूर्वपश्चिमदिशोः । पृथुर् विस्तारः एकैकस्माद् इति नीलः किٌचिन् न्यून लक्षयोजनो दैर्घ्येण, तस्मात् श्वेतः शृङ्गवांश् च दशांशाद् ईषद् अधिको योऽंशस् तेन ॥८॥

ओ)०(ओ

॥ ५.१६.९ ॥

एवं दक्षिणेनेलावृतं निषधो हेमकूटो हिमालय इति प्रागायता यथा नीलादयोऽयुतयोजनोत्सेधा हरिवर्षकिम्पुरुषभारतानां यथासङ्ख्यम्.

श्रीधरः  अयुतयोजन उत्सेध उच्छ्रायो येषाम् । अयं चोत्सेधो नीलादीनाम् अपि द्रष्टव्यः । नीलादिपृथुत्वं चैषाम् अपि द्रष्टव्यम् । यथासङ्ख्यं मर्यादागिरय इति शेषः ॥९॥

क्रमसन्दर्भः  न व्याख्यातम्.

विश्वनाथः  अयुतयोजन उत्सेध उच्छ्रायो येषाम् । अयं चोत्सेधो नीलादीनाम् अपि द्रष्टव्यः । नीलादिपृथुत्वं चैषाम् अपि द्रष्टव्यम् । यथासङ्ख्यं मर्यादागिरय इति शेषः ॥९॥

ओ)०(ओ

॥ ५.१६.१० ॥

तथैवेलावृतम् अपरेण पूर्वेण च माल्यवद्गन्धमादनाव् आनीलनिषधायतौ द्विसहस्रं पप्रथतुः केतुमालभद्राश्वयोः सीमानं विदधाते.

श्रीधरः  आनीलनिषधायतौ उत्तरतो नीलपर्यन्तं दक्षिणतो निषधपर्यन्तं च दीर्घौ । पप्रथतुर् विस्तीर्णौ भवतः । ताव् एव केतुमालभद्राश्वयोर् वर्षयोः सीमानं कुर्वाते ।

नन्व् एवं सति पूर्वापररेखायाम् इलावृतवेष्टितो मेरुर् मध्ये, ततः पूर्वापरतो गिरिद्वयं वर्षद्वयं च नातः किٌचिद् अस्ति । दक्षिणोत्तररेखायां तु तथैवेलावृतवेष्टितो मध्ये मेरुः, उभयतस् त्रीणि त्रीणि वर्षाणि गिरयश् च षट् । तत् कथं सर्वतो लक्षप्रमाणत्वं जम्बूद्वीपस्य ? उच्यतेमेरोः षोडश सहस्राणि ।

सर्वतः स्थितत्वाद् इलावृतस्याष्टादश । अन्येषां षण्णां चतुष्पञ्चाशत् । गिरीणां षण्णां द्वादशेत्य् एवम् दक्षिणोत्तररेखायां तावल् लक्षम् । पूर्वापररेखायाम् अपि समेरोर् इलावृतस्य चतुस्त्रिंशत् । गिर्योश् चत्वारि । शेषाणि द्विषष्टिसहस्राणि पूर्वापरवर्षयोर् आसमुद्रं दैर्घ्ये द्रष्टव्यान्यतो न विरोधः ॥१०॥

क्रमसन्दर्भः  न व्याख्यातम्.

विश्वनाथः  अपरेण पश्चिमस्यां दिशि पूर्वेण पूर्वस्यां दिशि आनीलनिषधायतौ उत्तरतो नीलपर्यन्तं दक्षिणतो निषधपर्यन्तं दीर्घौ । चतुस्त्रिंशत् सहस्रायामाव् इत्य् अर्थः । एवं च दक्षिणोत्तररेखायां भारतकिम्पुरुषहरिवर्षाणां त्रयाणां सप्तविंशतिः सहस्राणि हिमालयहेमकूटनिषधानां षट् सहस्राणि सुमेरोर् इलावृतस्य च चतुस्त्रिंशत् रम्यकहिरण्मयकुरूणां सप्तविंशतिः नीलश्वेतशृङ्गवतां गिरीणां षड् इत्य् एवं लक्षयोजनप्रमाणः । पूर्वपश्चिमरेखायां भद्राश्वस्य एकत्रिंशत् सुमेरोर् इलावृतस्य इलावृतस्य चतुस्त्रिंशत् केतुमालस्यैकत्रिंशत् गन्धमादनमाल्यवतोश् चत्वारीत्य् एवं लक्षयोजनप्रमाणो जम्बूद्वीपोऽवगमितः ॥१०॥

ओ)०(ओ

॥ ५.१६.११ ॥

मन्दरो मेरुमन्दरः सुपार्श्वः कुमुद इत्य् अयुतयोजनविस्तारोन्नाहा मेरोश् चतुर्दिशम् अवष्टम्भगिरय उपक्ळ्प्ताः.

श्रीधरः  अयुतयोजनप्रमाणौ विस्तारोन्नाहौ येषाम् । विस्तीर्णमूर्ध्नो मेरोर् अवष्टम्भत्वात् पूर्वपश्चिमौ गिरी दक्षिणोत्तरविस्तारौ, दक्षीणोत्तरौ च पूर्वापरविस्तारौ द्रष्टव्यौ । सर्वतो दशयोजनसहस्रविस्ताराङ्गीकारे त्व् इलावृतलोपात् पूर्वेणेलावृतम् उपप्लावयतीत्यादिविरोधः स्यात् ॥११॥

क्रमसन्दर्भः  न व्याख्यातम्.

विश्वनाथः  अयुतयोजनप्रमाणौ विस्तारोन्नाहौ येषाम् ते । विस्तीर्णमूर्ध्नो मेरोर् अवष्टम्भत्वात् पूर्वपश्चिमौ गिरी दक्षिणोत्तरविस्तारौ, दक्षीणोत्तरौ च पूर्वापरविस्तारौ ज्ٌएयौ । विस्तारोऽत्र दैर्घ्यं सर्वतो दशयोजनसहस्राङ्गीकारे त्व् इलावृतलोपात् पूर्वेणेलावृतम् उपप्लावयतीत्यादिविरोधः स्यात् । चतुर्दिशं चतस्रोदिशोऽभिव्याप्य चतुर्दिक्ष्व् इत्य् अर्थः ॥११॥

ओ)०(ओ

॥ ५.१६.१२ ॥

चतुर्ष्व् एतेषु चूतजम्बूकदम्बन्यग्रोधाश् चत्वारः पादपप्रवराः पर्वतकेतव इवाधिसहस्रयोजनोन्नाहास् तावद् विटपविततयः शतयोजनपरिणाहाः.

श्रीधरः, विश्वनाथः  अधि सहस्रम् एकादशशतानि उन्नाहो येषाम् । तावत्प्रमाणा विटपविततिर् येषाम्, शतयोजनं परिणाहो विस्तारो येषाम् ॥१२॥

क्रमसन्दर्भः  न व्याख्यातम्.

ओ)०(ओ

॥ ५.१६.१३ ॥

ह्रदाश् चत्वारः पयोमध्विक्षुरसमृष्टजला यदुपस्पर्शिन उपदेवगणा योगैश्वर्याणि स्वाभाविकानि भरतर्षभ धारयन्ति

श्रीधरः  यद् उपस्पर्शिनो यत् सेविनः ॥१३॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१६.१४ ॥

देवोद्यानानि च भवन्ति चत्वारि नन्दनं चैत्ररथं वैभ्राजकं सर्वतोभद्रम् इति.

न कतमेनापि व्याख्यातम्.

ओ)०(ओ

॥ ५.१६.१५ ॥

येष्व् अमरपरिवृढाः सह सुरललनाललामयूथपतय उपदेवगणैर् उपगीयमानमहिमानः किल विहरन्ति.

श्रीधरः  ललामो भूषणम् । सुरललनानां भूषणभूताः श्रेष्ठा याः स्त्रियः, तासां यूथस्य पतयः सह सम्भूय येषु विहरन्ति ॥१५॥

क्रमसन्दर्भः  न व्याख्यातम्.

विश्वनाथः  परिवृढाः श्रेष्ठा, ललामो भूषणम् ॥१५॥

ओ)०(ओ

॥ ५.१६.१६ ॥

मन्दरोत्सङ्ग एकादशशतयोजनोत्तुङ्गदेवचूतशिरसो गिरिशिखरस्थूलानि फलान्य् अमृतकल्पानि पतन्ति.

श्रीधरः  एकादशशतयोजनम् उत्तुङ्गो यो देवचूतस् तस्य शिरसः सकाशात् । फलप्रमाणम् उक्तं वायुपुराणे

अरत्नीनां शतान्य् अष्टाव् एकषष्ट्यधिकानि च ।
फलप्रमाणम् आख्यातम् ऋषिभिस् तत्त्वदर्शिभिः ॥ इति ॥१६॥

क्रमसन्दर्भः  न व्याख्यातम्.

विश्वनाथः  फलानीति फलप्रमाणम् उक्तं वायुपुराणे

अरत्नीनां शतान्य् अष्टाव् एकषष्ट्यधिकानि च ।
फलप्रमाणम् आख्यातम् ऋषिभिस् तत्त्वदर्शिभिः ॥ इति ॥१६॥

ओ)०(ओ

॥ ५.१६.१७ ॥

तेषां विशीर्यमाणानाम् अतिमधुरसुरभिसुगन्धिबहुलारुणरसोदेनारुणोदा नाम नदी मन्दरगिरिशिखरान् निपतन्ती पूर्वेणेलावृतम् उपप्लावयति.

श्रीधरः  अतिमधुरश् चासौ स्वतः सुरभिश् च सुगन्धिश् च । न चान्येषां गन्धैर् अधिवासितः बहुलश् चारुणश् च रसः स एव उदम् उदकं तेन ॥१७॥

क्रमसन्दर्भः  न व्याख्यातम्.

विश्वनाथः  स्वतः सुरभिश् चान्येषां गन्धैर् अधिवासितश् च ॥१७॥

ओ)०(ओ

॥ ५.१६.१८ ॥

यदुपजोषणाद् भवान्या अनुचरीणां पुण्यजनवधूनाम् अवयवस्पर्शसुगन्धवातो दशयोजनं समन्ताद् अनुवासयति.

श्रीधरः  यदुपजोषणाद् यस्य रसस्य सेवनात् ॥१८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१६.१९ ॥

एवं जम्बूफलानाम् अत्युच्चनिपातविशीर्णानाम् अनस्थिप्रायाणाम् इभकायनिभानां रसेन जम्बू नाम नदी मेरुमन्दरशिखराद् अयुतयोजनाद् अवनितले निपतन्ती दक्षिणेनात्मानं यावद् इलावृतम् उपस्यन्दयति.

श्रीधरः  अनस्थिप्रायाणाम् अतिसूक्ष्मबीजानाम् । यत्र निपतति ततश् चारभ्यात्मनो दक्षिणतः सर्वम् इलावृतं व्याप्य वहतीत्य् अर्थः ॥१९॥

क्रमसन्दर्भः  न व्याख्यातम्.

विश्वनाथः  अनस्थिप्रायाणाम् अतिसूक्ष्मबीजानाम् । यत्र निपतति ततश् चारभ्यात्मनो दक्षिणतः सर्वम् इलावृतं व्याप्य वहतीत्य् अर्थः ॥१९॥

ओ)०(ओ

॥ ५.१६.२०२१ ॥

तावद् उभयोर् अपि रोधसोर् या मृत्तिका तद्रसेनानुविध्यमाना वाय्वर्कसंयोगविपाकेन सदामरलोकाभरणं जाम्बूनदं नाम सुवर्णं भवति;

यद् उ ह वाव विबुधादयः सह युवतिभिर् मुकुटकटककटिसूत्राद्याभरणरूपेण खलु धारयन्ति.

श्रीधरः  तावत् सर्वतः रोधसोस् तटयोः ॥२०॥ आयामोऽत्र व्यामः । स च, व्यामो बाह्वोः सकरयोस् ततयोस् तिर्यग् अन्तरं इत्य् उक्तलक्षणः । पञ्च व्यामाः परिणाहः स्थौल्यं यासाम् इत्य् अर्थः । केचित् तु पञ्चव्यामपरिणाहा इत्य् एव पठन्ति ॥२१॥

क्रमसन्दर्भः  न व्याख्यातम्.

विश्वनाथः  तावत्पर्यन्तम् एव उभयोर् एव रोधसोस् तटयोर् अनुविध्यमाना युज्यमानाः या मृत्तिकास् ताः सुवर्णं भवति । आयामोऽत्र व्यामः । स च व्यामो बाह्वोः सकरयोस् ततयोस् तिर्यग् अन्तरम् इत्य् उक्तलक्षणः । पञ्चभिर् व्यामैः परिमितः परिणाहः स्थौल्यं यासां ताः । केचित् तु पञ्चव्यामपरिणाहा इति पठन्ति । अनुमोदयन्ति तत्र लोकप्रशंसाभिर् आत्मानं हर्ष्ययन्ति ॥२०॥

ओ)०(ओ

॥ ५.१६.२२ ॥

यस् तु महाकदम्बः सुपार्श्वनिरूढो यास् तस्य कोटरेभ्यो विनिःसृताः पञ्चायामपरिणाहाः पञ्च मधुधाराः सुपार्श्वशिखरात् पतन्त्योऽपरेणात्मानम् इलावृतम् अनुमोदयन्ति.

न कतमेनापि व्याख्यातम्.

ओ)०(ओ

॥ ५.१६.२३ ॥

या ह्य् उपयुٌजानानां मुखनिर्वासितो वायुः समन्ताच् छतयोजनम् अनुवासयति.

न कतमेनापि व्याख्यातम्.

ओ)०(ओ

॥ ५.१६.२४ ॥

एवं कुमुदनिरूढो यः शतवल्शो नाम वटस् तस्य स्कन्धेभ्यो नीचीनाः पयोदधिमधुघृतगुडान्नाद्यम्बरशय्यासनाभरणादयः सर्व एव कामदुघा नदाः कुमुदाग्रात् पतन्तस् तम् उत्तरेणेलावृतम् उपयोजयन्ति.

श्रीधरः  नीचीना अधोमुखाः ॥२४॥

क्रमसन्दर्भः  न व्याख्यातम्.

विश्वनाथः  शतवल्शो शतस्कन्धः, नीचीना अधोमुखाः ॥२४॥

ओ)०(ओ

॥ ५.१६.२५ ॥

यान् उपजुषाणानां न कदाचिद् अपि प्रजानां वलीपलितक्लमस्वेददौर्गन्ध्यजरामयमृत्युशीतोष्णवैवर्ण्योपसर्गादयस् तापविशेषा भवन्ति यावज् जीवं सुखं निरतिशयम् एव.

न कतमेनापि व्याख्यातम्.

ओ)०(ओ

॥ ५.१६.२६ ॥

कुरङ्गकुररकुसुम्भवैकङ्कत्रिकूटशिशिरपतङ्गरुचकनिषधशिनीवासकपिलशङ्खवैदूर्यजारुधिहंसऋषभनागकालٌजरनारदादयो विंशतिगिरयो मेरोः कर्णिकाया इव केसरभूता मूलदेशे परित उपक्ळ्प्ताः.

न कतमेनापि व्याख्यातम्.

ओ)०(ओ

॥ ५.१६.२७ ॥

जठरदेवकूटौ मेरुं पूर्वेणाष्टादशयोजनसहस्रम् उदगायतौ द्विसहस्रं पृथुतुङ्गौ भवतः; एवम् अपरेण पवनपारियात्रौ दक्षिणेन कैलासकरवीरौ प्रागायताव् एवम् उत्तरतस् त्रिशृङ्गमकराव् अष्टभिर् एतैः परिसृतोऽग्निर् इव परितश् चकास्ति काٌचनगिरिः.

श्रीधरः  चतुर्दिक्षु मेरुमूलाद् योजनसहस्रं त्यक्त्वाऽग्नेः परितः परिधय इव जठरदेवकूटादयस् तिष्ठन्ति । अतोऽष्टादशयोजनसहस्रं प्रमाणम् अत्रोक्तम्

वैष्णवादिपुराणेषु परिमाणादि यत् पुनः ।
अन्यथा वर्णितं तत् तु कल्पभेदाद्यपेक्षया ॥

द्विसहस्रं पृथू च तुङ्गौ च ॥२७॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१६.२८ ॥

मेरोर् मूर्धनि भगवत आत्मयोनेर् मध्यत उपक्ळ्प्तां पुरीम् अयुतयोजनसाहस्रीं समचतुरस्रां शातकौम्भीं वदन्ति.

न कतमेनापि व्याख्यातम्.

ओ)०(ओ

॥ ५.१६.२९ ॥

ताम् अनुपरितो लोकपालानाम् अष्टानां यथादिशं यथारूपं तुरीयमानेन पुरोऽष्टाव् उपक्ळ्प्ताः ॥

श्रीधरः, विश्वनाथः  यथादिशं प्राच्यादिदिक्षु । यथारूपम् इन्द्रादिवर्णानतिक्रमेण । तुरीयमानेन सार्धद्विसहस्रप्रमाणेन । नामानि पुराणान्तराज् ज्ٌआतव्यानि, यथोक्तम्

मेरौ नवपुराणि स्युर् मनोवत्य् अमरावती ।
तेजोवती संयमनी तथा कृष्णाङ्गना सरा ॥
श्रद्धावती गन्धवती तथा चान्या महोदया ।
यशोवती च ब्रह्मेन्द्रवह्न्यादीनां यथाक्रमम् ॥ इति ॥२९॥

क्रमसन्दर्भः  न व्याख्यातम्.

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
पञ्चमे षोडशोऽध्याअः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
भुवनकोशवर्णने
षोडशोऽध्यायः ।
॥ ५.१६ ॥




(५.१७)
अथ सप्तदशोऽध्यायः
भुवनकोशः

॥ ५.१७.१ ॥

श्रीशुक उवाच
तत्र ह भगवतः साक्षाद् यज्ٌअलिङ्गस्य विष्णोर् विक्रमतो वामपादाङ्गुष्ठनखनिर्भिन्नोर्ध्वाण्डकटाहविवरेणान्तःप्रविष्टा या बाह्यजलधारा तच्चरणपङ्कजावनेजनारुणकिٌजल्कोपरٌजिताखिलजगदघमलापहोपस्पर्शनामला साक्षाद् भगवत्पदीत्य् अनुपलक्षितवचोऽभिधीयमानातिमहता कालेन युगसहस्रोपलक्षणेन दिवो मूर्धन्य् अवततार यत् तद् विष्णुपदम् आहुः.


श्रीधरः  
ततः सप्तदशे गङ्गा गमनं तच् चतुर्दिशम् ।
इलावते च रुद्रेण सङ्कर्षणनिषेवणम् ॥

भुवं क्रान्त्वा वामपदम् उत्क्षिपतो वामपादाङ्गुष्ठनखेन निर्भिन्नम् ऊर्ध्वम् उपरिभागो यस्याण्डकटाहस्य तस्य विवरेणान्तः प्रविष्टा या बाह्यजलधारा सा दिवो मूर्धन्य् अवततारेत्य् अन्वयः । तस्य यच् चरणपङ्कजं तस्यावनेजनेन क्षालनेनारुणं तद् गतं कुङ्कुमं, तद् एव किٌजल्कास् तैर् उपरٌजिता, अत एवाखिलस्य जगतौघमलापहम् उपस्पर्शनं, यस्यास् तथाप्य् अमला तन्मलसङ्गशून्या साक्षाद् भगवत्पदीति यद् अनुपलक्षितं जाह्नवीभागीरथीत्याद्युपलक्षणान्तररहितं वचो नाम तेनाभिधीयमाना । तस्मिन् समये भगवत्पदी नाम, पश्चान् नामान्तराणि जातानीत्य् अर्थः । कोऽसौ दिवो मूर्धा ? तम् आहयद् इति ॥१॥

क्रमसन्दर्भः  युगसहस्रेत्य् अत्र युगं नाम ज्योतिःशास्त्ररीत्या पञ्चवर्षात्मकं ज्ٌएयम् ॥१॥

विश्वनाथः
गङ्गानामागमं भूमौ भौमस्वर्गसुखं तथा ।
सङ्कर्षणस्य रुद्रेण सेवां सप्तदशेऽब्रवीत् ॥

सुमेरोः परिधिकेशरादिशोभं वर्णयित्वा सर्वशोभाचूडामणिम् अतिदीर्घतरशाखाशिखरहीरकमुकुटविशेषायमानां तन्मूर्ध्नि विराजमानां श्रीगङ्गां वर्णयंस् तत्प्रादुर्भावप्रकारं आहतत्र वामनावतारसमये विक्रमतो दक्षिणेन पदा भुवं क्रान्त्वा, वामपादम् उत्क्षिपतः, त्रिसाम्यसदनाद् उरुकम्पयानम् [भा.पु. २.७.४०] इति ब्रह्मोक्तौ तस्य प्रकृत्यावरणपर्यन्तव्याप्तिचरणारविन्दात् बाह्या पृथिव्याद्यष्टावरणेभ्यो बहिर् भूता कारणार्णवसम्बन्धिनी चिन्मयी या जलधारा सा दिवो मूर्धनि ध्रुवलोकेऽवततारेत्य् अन्वयः । तच्चरणपङ्कजयोर् आवरणेजने क्षालनसमये अरुणश् चरणतलस्यारुणिम्नैव किٌजल्कः, तेनोपरٌजिता, अघमलापहम् उपस्पर्शनं यस्यास् तथाप्य् अमला तन्मलसङ्गशून्या  साक्षाद्भगवत्पदीति यद् अनुपलक्षितं तस्मिन् काले भागीरथीजाह्नवीत्याद्युपलक्षणान्तरहितं वचो नाम, तेनाभिधीयमाना यद् यो दिवो मूर्धा तत् प्रसिद्धम् ॥१॥

ओ)०(ओ

॥ ५.१७.२ ॥

यत्र ह वाव वीरव्रत औत्तानपादिः परमभागवतोऽस्मत्कुलदेवताचरणारविन्दोदकम् इति याम् अनुसवनम् उत्कृष्यमाणभगवद्भक्तियोगेन दृढं क्लिद्यमानान्तर्हृदय औत्कण्ठ्यविवशामीलितलोचनयुगलकुड्मलविगलितामलबाष्पकलयाभिव्यज्यमानरोमपुलककुलकोऽधुनापि परमादरेण शिरसा बिभर्ति.

श्रीधरः  किं तद् विष्णुपदं ? तद् आहयत्रेति । वीरव्रतो दृढसङ्कल्पः, अस्मत्कुलदेवताया हरेश् चरणारविन्दोदकम् इति हेतोः परमादरेण बिभर्तीत्य् अन्वयः । कथम्भूताः सन् ? प्रतिक्षणं वर्धमानेन भगवद्भक्तियोगेन दृढम् अत्यन्तं क्लिद्यमानम् अन्तर्हृदयं यस्य । अत एवौत्कण्ठ्येन विवशम् आमीलितं यल् लोचनयुगलं, तद् एव कुड्मले ताभ्यां विगलितम् अमलं बाष्पं, तस्य कलया सहाभिव्यज्यमानं रोमपुलकानां कुलं यस्य ॥२॥

क्रमसन्दर्भः  न व्याख्यातम्.

विश्वनाथः  यत्र विष्णुपदे वीरव्रतो दृढसङ्कल्पः । उत्कृष्यमाणेन प्रतिक्षणम् उत्कर्षं प्राप्नुवता भक्तियोगेन, अत एवौत्कण्ठ्येन विवशम् आमीलितं यल् लोचनयुगलं, तद् एव कुट्मले ताभ्याम् विगलितम् अमलं बाष्पं, तस्य कलया सह अभिव्यज्यमानं रोमपुलकानां कुलः यस्य सः ॥२॥

ओ)०(ओ

॥ ५.१७.३ ॥

ततः सप्त ऋषयस् तत् प्रभावाभिज्ٌआ यां ननु तपस आत्यन्तिकी सिद्धिर् एतावती भगवति सर्वात्मनि वासुदेवेऽनुपरतभक्तियोगलाभेनैवोपेक्षितान्यार्थात्मगतयो मुक्तिम् इवागतां मुमुक्षव इव सबहुमानम् अद्यापि जटाजूटैर् उद्वहन्ति.

श्रीधरः   ततः सप्तर्षयस् तस्या गङ्गायाः प्रभावाभिज्ٌआः सन्तो यां जटाजूटैर् उद्वहन्तीत्य् अन्वयः । एतावत्य् एव नातोऽधिकास्तीत्य् अभिप्रायवन्तः । तत्र हेतुःभगवति सन्ततं भक्तियोगलाभेनैवोपेक्षिता अन्ये पुरुषार्था आत्मज्ٌआनं च यैह् । काम् इव क इव धारयन्ति । प्रत्यक्षं मुक्तिम् इव ताम् आगताम् । मुमुक्षवो जना इव ते ॥३॥

क्रमसन्दर्भः  अद्यापि अवतारसमयानन्तरं सर्वदापीत्य् अर्थः ॥३॥

विश्वनाथः  एतावतीति । इतोऽधिकपरिमाणासिद्धिः कापि नास्तीत्य् अर्थः । भक्तियोगलाभेनैवोपेक्षिता अन्ये पुरुषार्था आत्मज्ٌआनं च यैर् एव इति श्रीस्वामिचरणैः ॥३॥

ओ)०(ओ

॥ ५.१७.४ ॥

ततोऽनेकसहस्रकोटिविमानानीकसङ्कुलदेवयानेनावतरन्तीन्दुमण्डलम् आवार्य ब्रह्मसदने निपतति.

श्रीधरः   ततोऽनेकसहस्रकोटीनां विमानानाम् अनीकैः सङ्कुलेन देवयानेनाकाशमार्गेणावतरन्ती । सप्तर्षिभ्योऽर्वाग् एव प्रायशः कर्मिणां गतिर् इति ततोऽर्वाग् एव सङ्कुलत्वम् उक्तम् । आवार्य आप्लाव्य । मेरुमूर्धस्थे ब्रह्मसदने निपतति ॥४॥

क्रमसन्दर्भः  न व्याख्यातम्.

विश्वनाथः  देवयानेन आकाशमार्गेण सप्तर्षिभ्योऽर्वाग् एव प्रायशः कर्मिणां गतिः, अत एव ततोऽर्वाग् एव सङ्कुलत्वम् उक्तम् । आवार्य आप्लाव्य । मेरुमूर्धस्थे ब्रह्मसदने ॥४॥

ओ)०(ओ

॥ ५.१७.५ ॥

तत्र चतुर्धा भिद्यमाना चतुर्भिर् नामभिश् चतुर्दिशम् अभिस्पन्दन्ती नदनदीपतिम् एवाभिनिविशति सीतालकनन्दा चक्षुर् भद्रेति.

श्रीधरः  अभिस्पन्दन्ती अभितो गच्छन्ती ॥५॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१७.६ ॥

सीता तु ब्रह्मसदनात् केसराचलादिगिरिशिखरेभ्योऽधोऽधः प्रस्रवन्ती गन्धमादनमूर्धसु पतित्वान्तरेण भद्राश्ववर्षं प्राच्यां दिशि क्षारसमुद्रम् अभिप्रविशति.

श्रीधरः  केसराचलानां मेरुसमानोच्छ्रायत्वात् प्रथमं तेषाम् आदिशिखरेषु मुख्यशृङ्गेषु पतति ततस् तेभ्योऽधोऽधः प्रस्रवन्ती सती ॥६॥

क्रमसन्दर्भः  न व्याख्यातम्.

विश्वनाथः  केशराचलानां मेरुसमानोच्छ्रायत्वात् प्रथमं तेषाम् आदिशिखरेषु मुख्यशृङ्गेषु पतति, ततस् तेभ्योऽधोऽधः प्रस्रवन्ती सती भद्राश्ववर्षस्य मध्ये पतित्वेति इलावृतम् उल्लङ्घ्येत्य् अर्थः ॥६॥

ओ)०(ओ

॥ ५.१७.७ ॥

एवं माल्यवच्छिखरान् निष्पतन्ती ततोऽनुपरतवेगा केतुमालम् अभि चक्षुः प्रतीच्यां दिशि सरित्पतिं प्रविशति.

श्रीधरः  माल्यवच्छिखरात् केतुमालाभिमुखं निष्पतन्ती । चक्षुः सञ्ज्ٌआ ॥७॥

क्रमसन्दर्भः  न व्याख्यातम्.

विश्वनाथः  केतुमालाम् अभिलक्ष्य केशराचलात् तत्र पतित्वेत्य् अर्थः ॥७॥

ओ)०(ओ

॥ ५.१७.८ ॥

भद्रा चोत्तरतो मेरुशिरसो निपतिता गिरिशिखराद् गिरिशिखरम् अतिहाय शृङ्गवतः शृङ्गाद् अवस्यन्दमाना उत्तरांस् तु कुरून् अभित उदीच्यां दिशि जलधिम् अभिप्रविशति.

श्रीधरः  गिरिशिखराद् इति । कुमुदशिखराद् उच्चलिता नीलशिखरं तत उच्चलिता श्वेतशेखरं तद् अप्य् अतिहाय शृङ्गवतः शृङ्गाद् अधः स्रवन्ती ॥८॥

क्रमसन्दर्भः  न व्याख्यातम्.

विश्वनाथः  गिरिशिखराद् इति केशवाचलशिखराद् उच्चलिता नीलशिखरं, ततः श्वेतशिखरं तद् अप्य् अतिक्रम्य शृङ्गवतः शृङ्गाद् अधः स्रवन्तीति इलावृतादि वर्षत्रयम् उल्लङ्घ्येत्य् अर्थः ॥८॥

ओ)०(ओ

॥ ५.१७.९ ॥

तथैवालकनन्दा दक्षिणेन ब्रह्मसदनाद् बहूनि गिरिकूटान्य् अतिक्रम्य हेमकूटाद् धैमकूटान्य् अतिरभसतररंहसा लुठयन्ती भारतम् अभिवर्षं दक्षिणस्यां दिशि जलधिम् अभिप्रविशति यस्यां स्नानार्थं चागच्छतः पुंसः पदे पदेऽश्वमेधराजसूयादीनां फलं न दुर्लभम् इति.

श्रीधरः  अतिरभसतररंहसा अस्खलिततीव्रतरवेगेन ॥९॥

क्रमसन्दर्भः  न व्याख्यातम्.

विश्वनाथः  तथैवेति । वर्षत्रयम् उल्लङ्घ्य गिरिशिखराद् गिरिशिखरे पतन्तीत्य् अर्थः । भारत्म् अभिलक्ष्य पतित्वेति विशेषः । तत्र द्वीपमध्यवर्तीनि बहूनि वर्षाणि उल्लङ्घ्योल्लङ्घ्यापि चलन्ती प्राच्यादिषु चतुर्षु समुद्रसमीपवर्तिष्व् एव वर्षेषु कुलाचलाद् अवरुह्य भूमौ यन् निपतति तत् खलु स्वपतिं समुद्रम् अभिलक्ष्य लज्जानम्रमुखी स्वम् औद्धत्यं परिहरन्ती वेति ज्ٌएयम् ॥९॥

ओ)०(ओ

॥ ५.१७.१० ॥

अन्ये च नदा नद्यश् च वर्षे वर्षे सन्ति बहुशो मेर्वादिगिरिदुहितरः शतशः.

श्रीधरः  बहुशो बहुविधाः । मेर्वादिगिरीणां दुहितरस् तत् प्रसूताः ॥१०॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१७.११ ॥

तत्रापि भारतम् एव वर्षं कर्मक्षेत्रम् अन्यान्य् अष्ट वर्षाणि स्वर्गिणां पुण्यशेषोपभोगस्थानानि भौमानि स्वर्गपदानि व्यपदिशन्ति.

श्रीधरः  दिव्यभौमबिलभेदात् त्रिविधः स्वर्गः । तत्र भौमस्वर्गस्य पदानि स्थानानि व्यपदिशन्ति ॥११॥

क्रमसन्दर्भः  न व्याख्यातम्.

विश्वनाथः  दिव्यभौमबिलभेदात् त्रिविधः स्वर्गः । तत्र भौमस्वर्गस्य पदानि स्थानानि ॥११॥

ओ)०(ओ

॥ ५.१७.१२ ॥

एषु पुरुषाणाम् अयुतपुरुषायुर्वर्षाणां देवकल्पानां नागायुतप्राणानां वज्रसंहननबलवयोमोदप्रमुदितमहासौरतमिथुनव्यवायापवर्गवर्षधृतैकगर्भकलत्राणां तत्र तु त्रेतायुगसमः कालो वर्तते.

श्रीधरः  अयुतं पुरुषमानेन आयुर्वर्षाणि येषाम् । वज्रवद् दृढं संहननं शरीरं तस्मिन् बलवयोमोदास् तैः प्रमुदितानि यानि महासौरतानि मिथुनानि तेषां व्यवायापवर्गे सम्भोगावसाने एकवर्षशेषे आयुषि धृत एको गर्भो यैस् तादृशानि कलत्राणि येषाम् । त्रेतायुगसमः विषयसुखोत्कर्षात् । कृतयुगे हि सर्वे ध्याननिष्ठाः । द्वापरादौ दुःखबहुलाः ॥१२॥

क्रमसन्दर्भः  न व्याख्यातम्.

विश्वनाथः  अयुतं पुरुषस्य मनुष्यस्य मानेन आयुर्वर्षाणि येषां दृढं संहननं शरीरं, तस्मिन् बलवयोमोदाः, तैः प्रमुदितानि यानि महासौरतानि मिथुनानि स्त्रीपुरुषयुगलानि, तेषां व्यवायापवर्गे सम्भोगावसाने एकवर्षशेषे आयुषि धृतैकगर्भाणि कलत्राणि येषाम्, तेषां त्रेतायुगसम इति विषयसुखोत्कर्षात्, यतः कृतयुगे हि सर्वे ध्याननिष्ठाः । द्वापरादौ दुःखबहुलाः ॥१२॥

ओ)०(ओ

॥ ५.१७.१३ ॥

यत्र ह देवपतयः स्वैः स्वैर् गणनायकैर् विहितमहार्हणाः सर्वर्तुकुसुमस्तबकफलकिसलयश्रियानम्यमानविटपलताविटपिभिर् उपशुम्भमानरुचिरकाननाश्रमायतनवर्षगिरिद्रोणीषु तथा चामलजलाशयेषु विकचविविधनववनरुहामोदमुदितराजहंसजलकुक्कुटकारण्डवसारसचक्रवाकादिभिर् मधुकरनिकराकृतिभिर् उपकूजितेषु जलक्रीडादिभिर् विचित्रविनोदैः सुललितसुरसुन्दरीणां कामकलिलविलासहासलीलावलोकाकृष्टमनोदृष्टयः स्वैरं विहरन्ति.

श्रीधरः   यत्र ह येषु हि वर्षेषु देवपतयः स्वैः स्वैः सेवकगणेषु मुख्यैः कृतमहोपचाराः सन्तः स्वैरं विहरन्तीत्य् अन्वयः । केषु स्थानेषु ? सर्वेषु ऋतुषु कुसुमस्तवकादीनां श्रिया समृद्ध्यात्यन्तं नम्यमाना विटपास् तदाश्रिता लताश् च येषु, तैर् विटपभिर् उपशुम्भमानानि शोभमानानि रुचिराणि काननानि येषु, तेष्व् आश्रमायतनेषु वर्षगिरिद्रोणीषु च, तथा अमलेषु जलाशयेषु विकचानि विकासीनि विविधानि नवानि च यानि वनरुहाणि नीरजानि, तेषाम् आमोदेन मुदितैः राजहंसादिभिर् मधुकरनिकराणां चाकृतिभिर् जातिविशेषैर् उपकूजितेषु । कामेन कलिलैः क्षुभितैर् विलासादिभिर् आकृष्टं मनो दृष्टिश् च येषां ते ॥१३॥

क्रमसन्दर्भः  तत्र विशेषम् अपि वदंस् तत्तत्त्वप्राप्तिसोपानम् आहयत्रेति । मुमुक्षोस् तद्व्यतिरिक्तसर्वपरित्यागेच्छोः ॥१३॥

विश्वनाथः  यत्र ह देवपतयः स्वैरं विहरन्तीत्य् अन्वयः । सर्वेष्व् एव ऋतुषु कुसुमादीनां श्रिया समृद्ध्या अत्यन्तं नम्यमाना विटपा येषां तैर् लताविटपिभिर् उपशुम्भमानेषु शोभमानेषु रुचिरकाननादिषु, तत्र वर्षगिरयो वर्षख्यातिकरपर्वता राजहंसादिभिर् मधुकरनिकराणां चाकृतिभिर् जातिविशेषैर् उपकूजितेषु । अधिकरणे निष्ठा, षष्ठ्यभाव आर्षः ॥१३॥

ओ)०(ओ

॥ ५.१७.१४ ॥

नवस्व् अपि वर्षेषु भगवान् नारायणो महापुरुषः पुरुषाणां तदनुग्रहायात्मतत्त्वव्यूहेनात्मनाद्यापि सन्निधीयते.

श्रीधरः  नवस्व् अपि वर्षेषु ये पुरुषास् तेषां तदनुग्रहाय स चासौ वक्ष्यमाणो ‘नुग्रहस् तदर्थम् आत्मतत्त्वव्यूहेन स्वमूर्तिसमूहेन सन्निधीयते सन्निहितो भवति ॥१४॥

क्रमसन्दर्भः  नवस्व् अपीत्यादिना । सर्वेषाम् अवताराणां नित्यप्राकट्यं दर्शितम् । तत्र चात्मनेति । स्वरूपेणैव, न तु प्रतिमारूपेणेत्य् अर्थः । प्रद्युम्नाविर्भावे गतिविलासादेर् अपि वर्णयिष्यमाणत्वात् । अद्यापि सन्निधीयत इति यथावसरं नित्यम् एव ज्ٌएयम् ॥१४॥

विश्वनाथः  पुरुषाणां तदनुग्रहाय स चासौ वक्ष्यमाणोऽनुग्रहश् चेति तस्मै तदर्थम् आत्मतत्त्वव्यूहेन स्वमूर्तिसमूहेन सन्निधीयतः सन्निहितो भवति । अत्र उपास्यदेवतावर्षेषु भगवन्मूर्तयः प्रायः प्रतिमारूपा एव ज्ٌएयाः । आविर् आविर्भवेत् प्रह्लादस्योपरिष्टाद् उक्तेः ॥१४॥

लघुभागवतामृतः

पाद्मे तु परमव्योम्नः पूर्वाद्ये दिक्चतुष्टये ।
वासुदेवादयो व्यूहश् चत्वारः कथिताः क्रमात् ॥१७३॥
तथा पादविभूतौ च निवसन्ति क्रमादि मे ।
जलावृतिस्थवैकुण्ठस्थित वेदवतीपुरे ॥
सत्योर्ध्वे वैष्णवे लोके नित्याख्ये द्वारकापुरे ।
शुद्धोदाद् उत्तरे श्वेतद्वीपे चैरावतीपुरे ।
क्षीराम्बुधिस्थितान्ते क्रोडपर्यङ्कधामनि ॥१७४॥
सात्वतीये क्वचित् तन्त्रे नव व्यूहाः प्रकीर्तिताः ।
चत्वारो वासुदेवाद्या नारायणनृसिंहकौ ॥
हयग्रीवो महाक्रोडो ब्रह्मा चेति नवोदिताः ।
तत्र ब्रह्मा तु विज्ٌएयः पूर्वोक्तविधया हरिः ॥१७५॥


ओ)०(ओ

॥ ५.१७.१५ ॥

इलावृते तु भगवान् भव एक एव पुमान् न ह्य् अन्यस् तत्रापरो निर्विशति भवान्याः शापनिमित्तज्ٌओ यत्प्रवेक्ष्यतः स्त्रीभावस् तत् पश्चाद् वक्ष्यामि.

श्रीधरः  अपरोऽर्वाचीनः । पश्चात् नवमस्कन्धे ॥१५॥

क्रमसन्दर्भः  न व्याख्यातम्.

विश्वनाथः  पश्चात् नवमस्कन्धे ॥१५॥

ओ)०(ओ

॥ ५.१७.१६ ॥

भवानीनाथैः स्त्रीगणार्बुदसहस्रैर् अवरुध्यमानो भगवतश् चतुर्मूर्तेर् महापुरुषस्य तुरीयां तामसीं मूर्तिं प्रकृतिम् आत्मनः सङ्कर्षणसञ्ज्ٌआम् आत्मसमाधिरूपेण सन्निधाप्यैतद् अभिगृणन् भव उपधावति.

श्रीधरः  भवानीनाथः स्वामिनी येषां तैः स्त्रीगणानाम् अर्बुदसहस्रैर् अवरुध्यमानः सर्वतः सेव्यमानः । आत्मनः प्रकृतिं कारणम् । आत्मनि समाधिर् ध्यानं यस्य तेन रूपेण । एतद् वक्ष्यमाणं मन्त्रादिकम् अभिगृणन् जपन् ॥१६॥

क्रमसन्दर्भः  तामसीं तमोगुणप्रेरिकां प्रलयहेतुत्वात् ॥१६॥

विश्वनाथः  भवानीनाथा येषां तैः अवरुध्यमानः सर्वतः सेव्यमानः तामसीं तमःकार्यभूतस्य संहारस्य प्रवर्तयित्रीं, वस्तुतस् तु तुरीयां तमोरजःसत्त्वेभ्योऽपि परां शुद्धचिन्मयीम् इत्य् अर्थः । न यस्य माया इत्यादिना तिर्भिर् विहीनां इत्यादिना च तथा प्रतिपादयिष्यमाणत्वात् । आत्मनः प्रकृतिम् अंशित्वात् कारणम् । आत्मनः समाधिर् ध्यानं यत्र येन रूपेण आकारेण ॥१६॥

ओ)०(ओ

॥ ५.१७.१७ ॥

श्रीभगवान् उवाच
ओं नमो भगवते महापुरुषाय
सर्वगुणसङ्ख्यानायानन्तायाव्यक्ताय नम इति.

मध्वः  अनन्तान्तस्थितो विष्णुर् अनन्तश् च सहामुना । इति च ।

पूज्यते गिरिशेनेश इलावृतगतेन तु ।
जीवव्यपेक्षया चैव तथान्तर्याम्यपेक्षया ।
मिश्रान्तु स्तुतयो ज्ٌएया विष्णोर् अन्यत्र केवलम् ॥ इति च ॥१७॥

श्रीधरः  सर्वेषां गुणानां सङ्ख्यानं प्रकाशो यस्मात् । स्वयं त्व् अव्यक्तायाप्रमेयाय ॥१७॥

क्रमसन्दर्भः  स्त्रीभावोऽयं दास्यभक्त्योपास्त इत्य् आहश्रीभगवान् उवाचेति । सङ्कर्षणस्यैव प्रथमपुरुषत्वात् । तद्रूपेणैव स्तौति । ओं नम इति ॥१७॥

विश्वनाथः  सर्वेषां गुणानां सङ्ख्यानं प्रकाशो यस्मात् तस्मै । स्वयं त्व् अव्यक्ताय अप्रमेयाय ॥१७॥

ओ)०(ओ

॥ ५.१७.१८ ॥

भजे भजन्यारणपादपङ्कजं
भगस्य कृत्स्नस्य परं परायणम् ।
भक्तेष्व् अलं भावितभूतभावनं
भवापहं त्वा भवभावम् ईश्वरम् ॥

श्रीधरः  हे भजन्य भजनीय, त्वा त्वां परमेश्वरं भजे इत्य् अन्वयः । अरणं शरणं पादपङ्कजं यस्य । कृत्स्नस्य भगस्यैश्वर्यादिषाड्गुण्यस्य परम् अयनम् आश्रयम् । भक्तेष्व् अलम् अत्यर्थं भावितं प्रकटितं भूतभावनं स्वरूपं येन । भवापहं संसारहरम् । भक्तेष्व् इत्य् अनुषङ्गः । भवं भावयतीति तथा तम् । अर्थाद् अभक्तेष्व् इति द्रष्टव्यम् ॥१८॥

क्रमसन्दर्भः  भक्तेषु निमित्तेषु अलम् अत्यर्थम् । भावितं कृतं भूतानां भावनं जननं पालनं वा येन तम् ॥१८॥

विश्वनाथः  नितरां आ सम्यग् एव अरणं शरणं पादपङ्कजं । यस्य तं भजे भजे इति हर्षाद् द्वित्वम् । भगस्य षडैश्वर्यस्य । भक्तेषु अलं अलङ्कारवद् वर्तमानम् । भावितः सृष्टः ध्यानं कारितो वा भूतभावनो ब्रह्मा येन तम् । त्वा त्वां भवस्य मल्लक्षणदासस्य भावः प्रेमा यत्र तम् ॥१८॥

ओ)०(ओ

॥ ५.१७.१९ ॥

न यस्य मायागुणचित्तवृत्तिभिर्
निरीक्षतो ह्य् अण्व् अपि दृष्टिर् अज्यते ॥
ईशे यथा नो ٌजितमन्युरंहसां
कस् तं न मन्येत जिगीषुर् आत्मनः ॥

श्रीधरः  ईश्वरत्वम् उपपादयंस् तामसत्वेन प्रसक्तम् अनादरं वारयतिन यस्येति । यस्य निरीक्षमाणस्यापि दृष्टिर् मायागुणैर् विषयैश् चित्तवृत्तिभिः करणैश् चाण्व् अपीषद् अपि नाज्यते न लिप्यते । किमर्थं निरीक्षमाणस्य ? ईशे ईशनाय नियमनाय । ईशनम् ईट् । सम्पदादित्वाद् भावे क्विप् । अत्र वैधर्म्ये दृष्टान्तः । यथा अजितक्रोधवेगानां नोऽस्माकं दृष्टिर् अज्यते न तथेति । अत आत्मन इन्द्रियाणि जिगीषुर् जेतुम् इच्छुर् मुमुक्षुस् तं को न मन्येत नाद्रियेत ? ॥१९॥

क्रमसन्दर्भः  न व्याख्यातम्.

विश्वनाथः  अचिन्त्यम् ऐश्वर्यं विवृणोतिन यस्येति । निरीक्ष्यमाणस्यापि यस्या दृष्टिर् मायागुणवृत्तिभिर् मायागुणरूपाभिर् इन्द्रियवृत्तिभिर् विषयैर् न अज्यते न लिप्यते । किमर्थम् ? निरीक्ष्यमाणस्य ईशे ऐश्वर्याय ईशनम् ईट् सम्पदादित्वात् भावे क्विप्, तस्मै । वैधर्म्ये दृष्टान्तःयथा अजितक्रोधवेगानां नोऽस्माकं दृष्टिर् अज्यते, न तथेति । आत्मनो जिगीषुर् अन्तःकरणानि वशीकर्तुम् इच्छुः कस् तं न मन्येत नाद्रियेत ? ॥१९॥

ओ)०(ओ

॥ ५.१७.२० ॥

असद्दृशो यः प्रतिभाति मायया
क्षीबेव मध्वासवताम्रलोचनः ।
न नागवध्वोऽर्हण ईशिरे ह्रिया
यत्पादयोः स्पर्शनधर्षितेन्द्रियाः ॥

श्रीधरः  ननु सुरामद्याभ्यां मत् तस्य कुतो दृष्टिर् नाज्यते ? तत्राहअसती दृष्टिर् यस्य तस्य स्वमायया क्षीबा मत्त इव यो भयङ्करः प्रतिभाति । मध्वासवाभ्यां ताम्रलोचन इव च । नागवधूविमोहनेन तथा प्रतिभानं युक्तम् इत्य् आहनेति । पादार्चने यस्य पादयोः स्पर्शनेन धर्षितं मोहितम् इन्द्रियं मनो यासां ताः ह्रिया लज्जया भूजाद्यर्हणे न ईशिरे न शेकुः । कस् तं न मन्येतेति पूर्वेणैवान्वयः ॥२०॥

क्रमसन्दर्भः  तत्र पातालस्थसङ्कर्षणे सन्दिह्य सिद्धान्तयतिअसद् इति । वस्तुतस् तु क्षीबत्वादिकं न सुरामद्याभ्याम् । नागपत्नीषु भयङ्करत्वेनास्फुर्तेर् ह्रेपकतया सावधणत्वेन स्फूर्तेश् च । किन्तु विलासविशेषेणैव तासां प्रेममोहाद् इत्य् आहन नागवध्व इति ॥२०॥

विश्वनाथः  ननु मदिरामत्तस्य कुतो दृष्टिर् नाज्यते ? तत्राहअसद्दृशः कुबुद्धी प्रति यो मायया क्षीब् एव मत्त इव भाति । यथान्यः क्षीबो मध्वासवाभ्यां ताम्रलोचनः विवेकहीनो भवति, तथैवेत्य् अर्थः । वस्तुतस् तु भवान् न तथाभूतः, किन्तु नित्यानन्दसद्विवेक इति भावः । सौन्दर्येण नारीगणमोहनताम् आहअर्हणे चरणपूजायां न ईशिरे न शेकुः । स्पर्शक्षुभितेन्द्रियाः ह्रियेति अस्माद्कम् अन्तःक्षोभं सर्वज्ٌअत्वाद् अयं जानातीत्य् अतः सम्प्रति कथं सेवेमहीति भावः ॥२०॥

ओ)०(ओ

॥ ५.१७.२१ ॥

यम् आहुर् अस्य स्थितिजन्मसंयमं
त्रिभिर् विहीनं यम् अनन्तम् ऋषयः ।
न वेद सिद्धार्थम् इव क्वचित् स्थितं
भूमण्डलं मूर्धसहस्रधामसु ॥

श्रीधरः  असु विश्वस्य स्थितिजन्मसंयमहेतुं यम् आहुः । अत एव त्रिभिः स्थित्यादिभिर् विहीनम् अनन्तं च यम् आहुः । ऋषयो मन्त्राः । छन्दोनुरोछेन दीर्घपाठे ऋकारो देवमाता लक्ष्मीः सा च ऋषयश् चेत्य् अर्थः । अनन्तत्वं दर्शयति । मूर्धसहस्रम् एव धामानि स्थानानि तेषु क्वचिद् एकदेशस्थितं भूमण्डलं यो न वेद । सिद्धार्थं सर्षपम् इव तस्मै नम इति चतुर्थेनान्वयः ॥२१॥

क्रमसन्दर्भः  न व्याख्यातम्.

विश्वनाथः  जगत्कारणत्वम् आहयम् इति । स्थित्यादिहेतुम् अथ च त्रिभिर् गुणैर् हीनम् अत एव तत्त्वज्ٌआनाद् अनन्तं न वेदेति य इति शेषः । ऋषयःऋकारो देवमाता स्याद् इत्य् अभिधानात् देवमातरश् च ऋषयश् च ते । सिद्धार्थं सर्षपम् इव क्वचित् कस्यचिन् मूर्ध्नि एकदेशे स्थितम् इति यद्यपि चतुस्त्रिंशल्लक्षणपञ्चाशत्कोटियोजनप्रमाणस्य भूमण्डलस्य अधस्ताद् एव स्थितत्वात् तस्मात् सकाशाट् तन्मूर्ध्न्यां तावद्विस्ताराधिक्यं न युज्यते । तद् अपि अत्र गतैर् जनैस् तदीयाचिन्त्यशक्त्यैव तन्मूर्ध्न्यां प्रमाणापरिच्छेद्यत्वं भूमण्डलस्य च सर्षपायमाणत्वं दृश्यते, तच् च वास्तवम् एव न तु मायिकम् इत्य् एतद् अप्य् एकम् अद्भुतम् अनन्तत्वम् इति तथोक्तम् ॥२१॥

ओ)०(ओ

॥ ५.१७.२२२३ ॥

यस्याद्य आसीद् गुणविग्रहो महान्
विज्ٌआनधिष्ण्यो भगवान् अजः किल ।
यत्सम्भवोऽहं त्रिवृता स्वतेजसा
वैकारिकं तामसम् ऐन्द्रियं सृजे ॥

एते वयं यस्य वशे महात्मनः
स्थिताः शकुन्ता इव सूत्रयन्त्रिताः ।
महान् अहं वैकृततामसेन्द्रियाः
सृजाम सर्वे यदनुग्रहाद् इदम् ॥

श्रीधरः  तत्र जन्महेतुत्वं महदादिद्वारेण प्रपञ्चयति । यस्य गुणनिमित्तो महान् नाम विग्रह आसीत् । विज्ٌआनं तत्त्वं धिष्ण्यम् आश्रयो यस्य सः । तस्य चित्तरूपत्वेन सत्त्वप्रधानत्वात् । स एव किलाधिदैवो वासुदेवाभेदविवक्षया । भगवान् अजो ब्रह्मा यत् सम्भवो यस्माद् ब्रह्मणः सम्भूतोऽहं रुद्रः । त्रिवृता त्रिगुणेन स्वतेजसा स्वविभूतिरूपेणाहङ्कारेण वैकारिकं देवतावर्गं तामसं भूतवर्गम् ऐन्द्रियम् इन्द्रियवर्गं च सृजे सृजामि ॥२२॥

किं च एते वयं महदादयः सर्वे यस्यानुग्रहाद् इदं ब्रह्माण्डं सृजामः । कथम्भूताः ? यस्य महात्मनो वशे स्थिताः सन्तः । यतः सूत्रेण क्रियाशक्त्या यन्त्रिताः प्रोताः शकुन्ताः पक्षिण इव लौकिकेन सूत्रेण वयम् इत्य् उक्तं तान् एवाह । महान् अहङ्कारश् च वैकृतादयः पूर्वोक्ता वर्गाश् च ॥२३॥

क्रमसन्दर्भः  महान् महत्तत्त्वं चित्ताख्यं गुणमयो विग्रहोऽधिष्ठानं स एव विज्ٌआनधिष्ण्यः बुद्धिरूपः स एव किल क्रमेण भेदविवक्षया भगवान् वासुदेवः अजो ब्रह्मा च । सृजे सर्गोपयोगिताः प्राप्नोमीत्य् अर्थः । अग्निर् एवान्नं पचतीतिवन् मत्कर्तृकम् इति भावः ॥२२२३॥

विश्वनाथः  तत्र स्वजन्महेतुत्वं महदादिद्वारेण प्रपञ्चयतियस्याद्यः प्रथमो गुणमयविग्रहो महान् महत्तत्त्वनामा तेन सङ्कर्षणः स्वयं तु गुणातीतविग्रह इत्य् आयातम् । विज्ٌआनं सत्त्वं धिष्ण्यम् आश्रयो यस्य स एव एवाजो ब्रह्मा यत्सम्भवो यद् उत्प्रन्नोऽहङ्कारात्मको द्वितीयो रुद्रः त्रिवृता सत्त्वादिवृत्तित्रयेण स्वतेजसा स्वशक्त्यैवाहं वैकारिकं देवतावर्गं तामसं भूतवर्गम् ऐन्द्रियम् इन्द्रियवर्गं च सृजामि । सर्वनियन्तृत्वम् आहएते इति । सूत्रयन्त्रिताः सुत्तम्त्रप्रोताः शकुन्ताः पक्षिणः शाकुनिकाधीना इवेत्य् अर्थः । वयम् एव के ? तान् आहमहान् इति । वैकृतादयः पूर्वोक्ता वर्गाः ॥२२२३॥

ओ)०(ओ

॥ ५.१७.२४ ॥

यन्निर्मितां कर्ह्य् अपि कर्मपर्वणीं
मायां जनोऽयं गुणसर्गमोहितः ।
न वेद निस्तारणयोगम् अٌजसा
तस्मै नमस् ते विलयोदयात्मने ॥

श्रीधरः  स्थितिलयहेतुत्वं दर्शयन् प्रणमति । येन निर्मिताम् एतां मायाम् एवायं जनोऽٌजसा वेद, न तु तन् निस्तारणयोगम् उपायं कर्हिचिद् अपि वेदेति स्थितिहेतुत्वं दर्शतम् । कीदृशीम् ? कर्माण्य् एव पर्वाणि ग्रन्थयस्तानि नयति प्रापयतीति तथा ताम् । प्रलयहेतुत्वम् आहविलीयतेऽस्मिन्न् इति विलयः । उदेत्य् अस्माद् इत्य् उदयः । विलयश् चोदयश् चात्मा स्वरूपं यस्य, तस्मै नमः ॥२४॥

क्रमसन्दर्भः  न व्याख्यातम्.

विश्वनाथः  दुर्ज्ٌएयत्वं कैमुत्येनाहयेन निर्मितां प्रापितां मायाम् एवायं जनो न वेद, किम् उत त्वां कर्मपर्वणीं कर्मग्रन्थिप्रेणेत्रीं तस्या अٌजसा शैघ्र्येण निस्तारणोपायं भक्तियोगं च न वेद तस्या मायाया विलयो भक्तेषु उद्यस् त्व् अभक्तेषु यतः, तस्मै । आत्मने परमात्मने ॥२४॥

इति सारार्थदर्शिन्यां हर्षिण्यां भक्तचेतसाम् ।
पञ्चमेऽयं सप्तदशः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे भुवनकोशे
सप्तदशोऽध्यायः ।
॥१७॥


(५.१८)
अथाष्टादशोऽध्यायः
भुवनकोशे वर्षदेवस्तुतिर् नाम

॥ ५.१८.१ ॥

श्रीशुक उवाच

तथा च भद्रश्रवा नाम धर्मसुतस् तत्कुलपतयः पुरुषा भद्राश्ववर्षे साक्षाद् भगवतो वासुदेवस्य प्रियां तनुं धर्ममयीं हयशीर्षाभिधानां परमेण समाधिना सन्निधाप्येदम् अभिगृणन्त उपधावन्ति.

श्रीधरः
अष्टादशे ततो मेरोः पूर्वादिक्रमतस् त्रिषु ।
त्रिषु चोत्तरवर्षेषु सेव्यसेवकवर्णनम् ॥

भद्रश्रवा वर्षपतिः तस्य कुलपतयः सेवकमुख्याश् च ॥१॥

क्रमसन्दर्भः  भद्रश्रवसस् तु अद्भुतमयभक्तिरसेनोपासत इत्य् आहभद्रश्रवस इति । समाधिना तदेकावेशेन सन्निधाप्य साक्षात्कृत्य पश्यन्तीति द्रष्टुं प्रवर्तन्त इत्य् अर्थाह् । न चित्रम् इत्य् अचिन्त्यशक्त्येति भावः, श्रीप्रह्लादस् तु वीरकरुणाशान्तादिमयभक्तिरसेनोपास्त इत्य् आहओं नम इत्यादि ॥१॥

विश्वनाथः
अष्टादशे तु भद्राश्वादिषु षट्सु निरूप्यते ।
भद्रश्रवः प्रभृतिभिर् हयशीर्षादिसेवनम् ॥

भद्रश्रवा नाम वर्षपतिस् तस्य कुलपतयः सन्तानमुख्याः ॥१॥

ओ)०(ओ

॥ ५.१८.२ ॥

भद्रश्रवस ऊचुः
ओं नमो भगवते धर्मायात्मविशोधनाय नम इति.

श्रीधरः  भद्रश्रवस ऊचुर् इति । प्राणभृत उपदधाति इतिवद् गणलक्षणया तद् योगाद् गणिषु लिङ्गसमवायन्यायेन बहुवचनम् ॥२॥

क्रमसन्दर्भः  न व्याख्यातम्.

विश्वनाथः  भद्रश्रवःशब्देनाजहत्स्वार्थलक्षणया तद्गुणोऽप्य् उच्यते । अतः प्राणभृत उपधादति इतिवल् लिङ्गसमवायन्यायेन बहुवचनम् । आत्मनो जीवस्याविद्यामालिन्य् अदूरीकरणाद् विशोधनाय ॥२॥

ओ)०(ओ

॥ ५.१८.३ ॥

अहो विचित्रं भगवद्विचेष्टितं
घ्नन्तं जनोऽयं हि मिषन् न पश्यति ।
ध्यायन्न् असद् यर्हि विकर्म सेवितुं
निर्हृत्य पुत्रं पितरं जिजीविषति ॥

श्रीधरः  अयं जनो मिषन्न् अपि पश्यन्न् अपि घ्नन्तं हिंसन्तं न पश्यति नालोचयतीति भगवद्विचेष्टितम् एव । तच् च विचित्रम् । अदर्शने लिङ्गम् । पुत्रं बालं पितरं वृद्धं मृतं निर्हृत्य दग्ध्वा स्वयं तद् उभयधनैर् जिजीविषति जीवितुम् इच्छति । पाठान्तरे तु छन्दःसामٌजस्यम् । किं धर्माद्यर्थम् ? न । यर्हि यतोऽसत् तुच्छं विषयसुखं सेवितुं विकर्म पापम् एव ध्यायन् ॥३॥

क्रमसन्दर्भः  न व्याख्यातम्.

विश्वनाथः  घ्नन्तं हिंसन्तं मृत्युं मिषन् पश्यन्न् अपि न पश्यति । यतः पुत्रं स्वेन जनितं पितरं स्वस्य जनकं च निर्हृत्य मृतं दग्ध्वा तन्मध्यवर्ति जनः स्वजनितश् चापि सन् तदुभयधनैर् जीवितुम् इच्छति । मृत्युर् मां कथं हास्यतीत्य् अपि नानुसन्धत्त इत्य् अतिमौढ्यम् इति भावः ।

ननु पञ्चषान् अपि वासरान् जिजीविषा भगवद्भक्त्यर्थं तादृशापि न विगीतेत्य् अत आहविकर्म सेवितुं स्त्रीसङ्गादिसुखं कर्तुम् असत् स्वविवाहादिकं ध्यायन् यर्हीति, तत्रापि यर्हि पुत्रादिकं निर्हृत्य विश्राम्यति, तर्ह्य् एवेत्य् आश्चर्याधिक्यम् । जिजीविषन्न् इति पाठःछन्दोभङ्गाभावाद् अतिसमٌजसः ।

ननु भद्राश्वादिवर्षाणां भौमसर्गरूपत्वात् तद्वासिनां युगपद् एव पितुः पुत्रस्य च मृत्युदर्शनं न घटते ? सत्यम् । सर्व एव वाचो भारतभूमिवर्तिनो जनान् आलक्ष्यैवोच्यन्ते । वयम् अधन्याः स्वकर्मफलं भुٌजानाः । अत्र भद्राशादिवर्षे पशुवद् वर्तामहे । ये त्व् अतिधन्या अपवर्गसाधने भारतभूमण्डले लब्धजन्मानः श्वपचादिजातयोऽपि यत्रानायासेनैव वैकुण्ठपदम् अपि साधयन्ति । तत्रापि कथम् एवं मुह्यन्तीति रीत्या ॥३॥

ओ)०(ओ

॥ ५.१८.४ ॥

वदन्ति विश्वं कवयः स्म नश्वरं
पश्यन्ति चाध्यात्मविदो विपश्चितः ।
तथापि मुह्यन्ति तवाज मायया
सुविस्मितं कृत्यम् अजं नतोऽस्मि तम् ॥

श्रीधरः  नन्व् अविद्वान् न पश्यति किम् अत्र चित्रं ? तत्राह । नश्वरं वदन्ति स्म शास्त्रतः । पश्यन्ति च समाधौ । हे अज, तथापि मायया मुह्यन्ति । एतच् च तव कृत्यं चेष्टितं सुविस्मितम् अतिचित्रम्, अतः शास्त्रादिश्रमं विहाय तं त्वाम् अजं नतोऽस्मि ॥४॥

क्रमसन्दर्भः  न व्याख्यातम्.

विश्वनाथः  नन्व् अविद्वान् न पश्यति किम् अत्र चित्रं ? तत्राहवदन्तीति । अतस् सुविस्मितम् अत्याश्चर्यम् इत्य् अन्वयः । अतः शास्त्रादिश्रमं विहाय त्वाम् अजं नतोऽस्मि त्वां भजन्त एव विद्वांस इति भावः ॥४॥

ओ)०(ओ

॥ ५.१८.५ ॥

विश्वोद्भवस्थाननिरोधकर्म ते
ह्य् अकर्तुर् अङ्गीकृतम् अप्य् अपावृतः ।
युक्तं न चित्रं त्वयि कार्यकारणे
सर्वात्मनि व्यतिरिक्ते च वस्तुतः ॥

मध्वः  अप्रयासेन कर्तृत्वम् अकरृत्वम् इहोच्यते ।
महाशक्तित्वतस् तच् च युज्यते वरम् अस्य तु ॥ इति तन्त्रसारे ॥५॥

श्रीधरः  इदम् अपरं चित्रवत् प्रतीयमानम् अपि त्वयि न चित्रम् इत्य् आह । विश्वोद्भवादिकर्माकर्तुर् अप्य् अपगता आवृद् आवरणं यस्मात्, तादृशस्यापि तेऽङ्गीकृतं वेदेन । त्वयि तन् न चित्रम् । यतो मायया सर्वात्मनि कार्यस्य कारणे स्रष्टरि कर्म युक्तम् । वस्तुतः सर्वव्यतिरिक्ते निरुपाधाव् अनावृतत्वम् अकर्तृत्वं च युक्तम् ॥५॥

क्रमसन्दर्भः  न व्याख्यातम्.

विश्वनाथः  ननु विद्वांसोऽपि ममैव मायया मुह्यन्ति चेत् तर्हि मय्य् एव दोषं प्रसٌजयसीति तत्र मायायास् तत्कार्यस्य च त्वदीयत्वेऽपि त्वं ततः पृथग् एव वर्तस इत्य् आहविश्वोद्भवेति । अकर्तुर् इति गुणानां एव कर्तृत्वाद् इति भावः । अङ्गीकृतम् उक्तं वेदेनेति त्वय्य् उपचाराद् इति भावः । न च जीववत् कर्तृत्वाभिमानाद् इत्य् आहअपावृतः त्वं गुणैर् आवृतो न भवसीत्य् अर्थः । अपगता आवृद् आवरणं यस्य तस्येति वा एतच् च त्वयि युक्तम् एव, न तु चित्रं मायायास् त्वच्छक्तित्वात् तत् कार्याणां कारणे । अतः सर्वात्मनि सर्वस्वरूपे मायायाः स्वरूपशक्तित्वाभावात् सर्वतो व्यतिरिक्ते चेति ॥५॥

ओ)०(ओ

॥ ५.१८.६ ॥

वेदान् युगान्ते तमसा तिरस्कृतान्
रसातलाद् यो नृतुरङ्गविग्रहः ।
प्रत्याददे वै कवयेऽभियाचते
तस्मै नमस् तेऽवितथेहिताय इति ॥

श्रीधरः  परमेश्वरत्वेन स्तुत्वा प्रस्तुतावतारचरितम् आहवेदान् इति । तमसा दैत्यरूपेण तिरस्कृतान् अपनीतान् । ना च तुरङ्गश् च नृतुरङ्गौ तद्रूपो विग्रहो यस्य । कवये ब्रह्मणे । तदर्थम् अवितथेहिताय सत्यसङ्कल्पाय ॥६॥

क्रमसन्दर्भः  न व्याख्यातम्.

विश्वनाथः  प्रस्तुतावतारचरित्रम् आहवेदान् इति । तमसा दैत्यरूपेणतिरस्कृतान् अपनीतान् । ना च तुरङ्गश् च तद्रूपो विग्रहो यस्य सः कवये ब्रह्मणे तदर्थम् । अवितथेहिताय सत्यसङ्कल्पाय ॥६॥

ओ)०(ओ

॥ ५.१८.७ ॥

हरिवर्षे चापि भगवान् नरहरिरूपेणास्ते; तद्रूपग्रहणनिमित्तम् उत्तरत्राभिधास्ये; तद् दयितं रूपं महापुरुषगुणभाजनो महाभागवतो दैत्यदानवकुलतीर्थीकरणशीलाचरितः प्रह्लादोऽव्यवधानानन्यभक्तियोगेन सह तद्वर्षपुरुषैर् उपास्ते इदं चोदाहरति.

श्रीधरः  उत्तरत्र प्रह्रादचरित्रे । महापुरुषस्य गुणानां भाजन आश्रयः । दैत्यकानवकुलस्य तीर्थीकरणं शीलम् आचरितं च यस्य । फलसङ्कल्पेन व्यवधानशून्यश् चासाव् अनन्यश् चाव्यभिचारी यो भक्तियोगस् तेनोपास्ते सेवते ॥७॥

क्रमसन्दर्भः  न व्याख्यातम्.

विश्वनाथः  उत्तरत्र सप्तमस्कन्धे तीर्थीकरणं पवित्रीकरणं शीलम् आचारश् च यस्य सः  ज्ٌआनकर्माद्यमिश्रत्वाद् अव्यवधानः, अन्यदेवोपासनासाहित्यभावाद् अनन्यश् च यो भक्तियोगः, तेन ॥७॥

ओ)०(ओ

॥ ५.१८.८ ॥

ओं नमो भगवते नरसिंहाय नमस् तेजस्तेजसे आविर्आविर्भव वज्रनख वज्रदंष्ट्र कर्माशयान् रन्धय रन्धय तमो ग्रस ग्रस ओं स्वाहा; अभयम् अभयम् आत्मनि भूयिष्ठा ओं क्ष्रौम्.

श्रीधरः  तेजसाम् अपि तेजसे । आविर्आविः अतिप्रकटो भव । वीप्सा वा । कर्माशयान् कर्मवासनाः । कर्माश्रयान् इति पाठे रागादीन् रन्धय निर्दह । भूयिष्ठाः भूयाः ।

क्रमसन्दर्भः  न व्याख्यातम्.

विश्वनाथः  तेजसाम् अपि तेजसे । कर्माशयान् कर्मवासनाः । कर्माश्रयान् इति पाठेरागादीन् रन्धय निर्दह । अभयं यथा स्यात् तथा आत्मनि मन्मनसि भूयिष्ठा भूयाः ॥८॥

ओ)०(ओ

॥ ५.१८.९ ॥

स्वस्त्य् अस्तु विश्वस्य खलः प्रसीदतां
ध्यायन्तु भूतानि शिवं मिथो धिया ।
मनश् च भद्रं भजताद् अधोक्षजे
आवेश्यतां नो मतिर् अप्य् अहैतुकी ॥

श्रीधरः  विश्वस्य स्वस्तिप्रार्थने खलस्यापि भवेत्, तच् च साधुपीडां विना न स्यात्, अन्योन्यम् अमङ्गलं ध्यायतां च भूतानाम् अन्योन्यधातं विना न भवेद् इत्य् आशङ्क्याह । खलः प्रसीदतां प्रसीदतु क्रौर्यं त्यजतु । भूतानि च मिथः शिवम् एव ध्यायन्तु । तेषां मनश् च भद्रम् उपशमादिकं भजतु । नोऽस्माकम् अपि मतिर् अपि शब्दाद् भूतानां च मतिर् अहैतुकी निष्कामा सती ॥९॥

क्रमसन्दर्भः  न व्याख्यातम्.

विश्वनाथः  मन्त्रं जपित्वा प्रार्थयतेस्वस्तीति । विश्वस्य स्वस्तिप्रार्थने खलस्यापि भवेत् । तच् च साधुपीडां विना न स्याद् इत्य् अत आहखलः प्रसीदतां क्रौर्यं त्यजतु । साधुम् अपीडयताम् अपि परस्परवैराणां भूतानां परस्परघातं विना स्वस्ति न भवेद् इत्य् अत आहध्यायन्त्व् इति । तद् अपि विषयासक्तिमतां विषयभोगं विना स्वस्ति न स्याद् इत्य् अत आहमनश् चेति । भद्रम् अनासक्तिम् । तद् अपि भक्तिं विना भद्रम् अप्य् अभद्रम् एवेत्य् अत आहअधोक्षजे श्रीकृष्णे नो मत्सहितानां विश्वेषां एव मतिर् अहैतुकी निष्कामा सती आवेश्यताम् अधोक्षजेनैवेत्य् अर्थः । तत्र अद्यैवेति युगपद् इति पादोपन्यासाभावात् क्रमेण कालतः प्रह्लादवाٌछितं भगवान् सम्पादयिष्यत्य् एव, न च तर्हि सर्वमुक्तौ ब्रह्माण्डानां शून्यत्वप्रसङ्ग इति वाच्यम् । जीवशक्तिमायाशक्त्योर् नित्यत्वात्, तदा तदैव तासां अनतानां अन्येषां जीवानां प्रसवाद् इति ॥९॥

ओ)०(ओ

॥ ५.१८.१० ॥

मागारदारात्मजवित्तबन्धुषु
सङ्गो यदि स्याद् भगवत्प्रियेषु नः ।
यः प्राणवृत्त्या परितुष्ट आत्मवान्
सिद्ध्यत्य् अदूरान् न तथेन्द्रियप्रियः ॥

श्रीधरः  नः सङ्गः क्वापि मा स्यात् । यदि कथञ्चित् स्यात् तर्ह्य् अगारादिषु मा स्यात् किन्तु भगवत्प्रियेष्व् एव । अगारादिसङ्गे दोषम् आहय इति । इन्द्रियप्रियो गृहाद्यासक्तः ॥१०॥

क्रमसन्दर्भः  मागारेति । तद् एवोपपादयति । यः प्राणेत्यादिलक्षणः स यथा सिध्यति तथेन्द्रियप्रियो न सिध्यति, तद् एवं तारतम्ये सत्य् अपि यदि नः सङ्गः स्यात् तदागारादिष्व् अन्येषु च सर्वथा मा स्यात्, किन्तु भगवत्प्रियेषु स्याद् एवेत्य् अर्थः । प्राणवृत्त्या क्षुट्तृण्मात्रशान्त्येत्यर्थः । आत्मवान् सङ्गरहितः ॥१०॥

विश्वनाथः  अधोक्षजासक्तेश् च यद्यपि सत्सङ्गदुःसङ्गौ साधकबाधकौ, तद् अपि सत्सङ्गस्य प्राबल्यात् तस्मिन् सति दुःसङ्गः स्वत एवापयातीत्य् आहनेति । नोऽस्माकं यदि भगवत्प्रियेषु सङ्गः स्यात् तदा आगारादिषु मैव स्यात्, स्वत एव तेष्व् आसक्तिः शनैर् अपयास्य् अतीत्य् अर्थः ।

नन्व् अगारादिराहित्ये भोगासिद्ध्या क्लिष्टदेहः कथं वर्तेतेत्य् अत आहय इति । प्राणवृत्त्या भिक्षान्नादिभिर् उदरपूर्त्यैव तुष्टः । यत आत्मवान् धृतियुक्तः । अदूराद् इति इन्द्रियप्रियस् तु विलम्बेनैवेत्य् अर्थः ।

यद् वा, यदि भगवत्प्रियेषु सङ्गः स्यात् तदा आगारादिषु सङ्गो मास्तु, यतो युगपद् उभयसङ्गे सति शीघ्रं न भगवन्तं प्राप्नोतीत्य् आहय इति । यद् वा, आगारादिषु सङ्गो मास्तु, यदि भगवत्प्रियेषु सङ्गः स्यात्, तदैव भगवत्प्रियसङ्गाभावे सति भक्त्यसिद्ध्या असङ्गस्य ज्ٌआनजनकस्यापि वैफल्यम् एवेति भावः ।

ननु तर्ह्य् अलम् असङ्गेन केवलसाधुसङ्ग एव प्रार्थ्यताम् ? सत्यम् । तद् अपि असङ्गसहितः साधुसङ्गः शीघ्रफलप्रदो भवतीत्य् आहय इति लब्धभगवत्प्रियसङ्गः । किं च, यदि सङ्गः स्यात् तदा आगारादिषु मा स्यात्, किन्तु भगवत्प्रियेषु स्याद् इति व्याख्याने असङ्गाद् अपि भगवत्प्रियसङ्गस्यापकृष्टत्वे व्यٌजनयावगमिते भक्तिसिद्धान्तापगमे उत्तरश्लोकार्थस्यासङ्गतिः, तुलयाम लवेनापि इत्यादिवचनं च विरुद्ध्यत इत्याद्य् अवधेयम् ॥१०॥

ओ)०(ओ

॥ ५.१८.११ ॥

यत्सङ्गलब्धं निजवीर्यवैभवं
तीर्थं मुहुः संस्पृशतां हि मानसम् ।
हरत्य् अजोऽन्तः श्रुतिभिर् गतोऽङ्गजं
को वै न सेवेत मुकुन्दविक्रमम् ॥

श्रीधरः  भगवत्प्रियसङ्गे गुणम् आह । येषां भगवत्प्रियाणां सङ्गाल् लब्धं मुकुन्दविक्रमं श्रुतिभिः श्रवणादिभिः संस्पृशतां सेवमानानां पुंसाम् अन्तर्गतोऽजो मानसं मलं हरति । कथम्भूतं विक्रमम् ? निजम् असाधारणं वीर्यवैभवं प्रभावातिशयो यस्य । तीर्थं तु गङ्गादि मुहुः संस्पृशताम् अङ्गजं मलं केवलं हरति, न तु वासनाः । तान् को वै न सेवेत ? इत्य् अन्वयः ॥११॥

क्रमसन्दर्भः  यत्सङ्गलब्धं तीर्थभूतं मुकुन्दविक्रमं संस्पृशतां श्रवणेन्द्रियैर् अन्तर्गतोऽजः मानसं मनो हरति । अकिٌचनभक्त्युद्रेकेणाकर्षति । अन्यत् टीकया च समम् अङ्गजं कामं च हरति खण्डयतीत्य् अन्वयः ॥११॥

विश्वनाथः  भगवत्प्रियसङ्गस्य माहात्म्यम् आह । येषां सङ्गाद् एव लब्धं निजवीर्यवैभवं श्रीगोवर्धनधारणादिप्रभावोत्कर्षं सत्त्वशोधकत्वात् तीर्थं श्रुतिभिः संस्पृशतां कर्णैर् आचम्यतां जनानां मानसं अङ्गजं मनःसम्बन्धिनं कामं वासनामयं अजः श्रीकृष्णो हरति दूरीकरोति । श्लेषेण मानसं मनश् चाकर्षति । कीदृशः सन् ? श्रुतिभिः श्रवणेन्द्रियैर् एव अन्तर्गतः । अतः को मुकुन्दस्य विक्रमं गोवर्धनोद्धारणादि वीर्यं न सेवेतेति तस्य च मुकुन्दविक्रमस्य भगवत्प्रियसङ्गं विना दुर्लभत्वात् तस्यैवोत्कर्षः ॥११॥

ओ)०(ओ

॥ ५.१८.१२ ॥

यस्यास्ति भक्तिर् भगवत्य् अकिٌचना
सर्वैर् गुणैस् तत्र समासते सुराः
हराव् अभक्तस्य कुतो महद्गुणा
मनोरथेनासति धावतो बहिः

श्रीधरः  मानसमलापगमफलम् आहयस्येति । अकिٌचना निष्कामा । मनःशुद्धौ हरेर् भक्तिर् भवति, ततश् च तत्प्रसादे सति सर्वे देवाः सर्वैर् गुणैर् धर्मज्ٌआनादिभिः सह तत्र सम्यग् आसते नित्यं वसन्ति, गृहाद्यासक्तस्य तु हरिभक्त्यसम्भवात् । कुतो महतां गुणा ज्ٌआनवैराग्यादयो भवन्ति ? असति विषयसुखे मनोरथेन बहिर् धावतः ॥१२॥

सनातनगोस्वामी  अकिٌचना निष्किٌचना शुद्धा वा । सर्वे देवाः सर्वैर् गुणैर् धर्मज्ٌआनादिभिः सह सम्यग् आसते नित्यं वसन्ति । महतां गुणा ज्ٌआनवैराग्यादयः प्रेमविकारा वा, कुतो भवन्ति ? तत्र हेतुःअसति विषयसुखे तुच्छमोक्षसुखे वा मनोरथेन बहिर् भक्तेर् दूरे धावतः ॥१२॥ (ह.भ.वि. ११.५६१)

क्रमसन्दर्भः  किं च, यस्येति । सुरा भगवदादयः सर्वैर् गुणैर् इति यदृच्छयैवेत्य् अर्थः । समासते वशीभूय तिष्ठन्ति ॥१२॥

विश्वनाथः  मुकुन्दविक्रमसेवनस्य भक्तित्वात् तस्याश् च साधुसङ्गलब्धायाः परमोत्कर्षत्वात् तद्वतो भक्तस्याप्य् उत्कर्षम् आह यस्येति । अकिٌचना निष्कामा सर्वैर् धर्मैर् ज्ٌआनवैराग्यादिभिः सह तत्रैव सम्यक्तया आसते वसन्ति । सर्वदेवमयः स एव स्यात् तत्सेवयैव सर्वसेव्यसेवेति भावः । यद् वा, सुरा इन्द्रियाधिष्ठातारो रुद्रादयः सर्वैर् गुणैर् एव सह, न तु दोषैः सहेत्य् अर्थः । तेन तस्याहङ्कारादीनाम् इन्द्रियाणां दुरभिमानादयो दोषा नैव भवन्तीति भावः । अभक्तस्य तु महद्गुणा महतो भक्तिमतस् तस्य ये निर्दोषा गुणास् ते कुतः ? यदि च शास्त्रज्ٌअतादयो गुणाः स्युस् तदा खल्व् ईर्ष्यामत्सरादिदोषसहिता एव स्युः । असति सद्भिर् निन्द्ये अविद्यमाने वा बहिर्लाभप्रतिष्ठादिसुखे मनोरथेनापि धावतः ।

यद् वा, समासते इति सुरा इन्द्रियाधिष्ठातारोऽन्यत्र सांसारिकलोके संसारप्रवर्तकत्वेन दोषैर् एव सहासते ज्ٌआनिलोके नित्यम् अध्यात्मादिलयभावनावति न सम्यग् आसते । किन्तु अस्मत्त एव ज्ٌआनम् अवाप्य पुनर् अस्मान् एव सٌजिहीर्षाव् अस्मिन् कृतये पुंसि स्थिता वयम् अद्य श्वो वा मरिष्याम एवेति सभयोत्कम्पम् एवासते । भक्तजने तु प्रतिदिनं भगवन्माधुर्ये एवाध्यात्मादिकं सञ्चारयति सति सर्वैर् गुणैर् एव समासते । वयं कृष्णायसजातयः प्राकृता दिव्यज्ٌआतरूपगुणा नित्यम् एव भगवन्माधुर्यामृते विहरन्तोऽत्र पुंसि न्यूनम् अतिमृत्यवो भवामेति सानन्दचमत्कारं निशलीभवन्तीत्य् अर्थः । अन्यत् समानम् ॥१२॥

ओ)०(ओ

॥ ५.१८.१३ ॥

हरिर् हि साक्षाद् भगवान् शरीरिणाम्
आत्मा झषाणाम् इव तोयम् ईप्सितम् ।
हित्वा महांस् तं यदि सज्जते गृहे
तदा महत्त्वं वयसा दम्पतीनाम् ॥

श्रीधरः  ननु हरिविमुखस्य गृहाद्यासक्तस्यापि लोके महत्त्वं दृश्यते, सत्यं दृश्यते, तत् तूपहासास्पदम् इति सहेतुकम् आहहरिर् हीति । यथा झषाणां मीनानाम् ईप्सितं तोयम् एवात्मा, तेन विना जिवनाभावात् महान् अतिप्रसिद्धोऽपि गृहे यदि सज्जते तदा दम्पतीनां मिथुनानां शूद्रादिष्व् अपि प्रसिद्धं वयसैव केवलं यन् महत्त्वं तद् एव तस्य भवति, न तु ज्ٌआनादिना । मिथुनेषु पूज्यमानेषु स्त्रीभ्यः पुंसां महत्त्वं बालमिथुनेभ्यश् च वृद्धमिथुनानां महत्त्वं यथेत्य् अर्थः ॥१३॥

क्रमसन्दर्भः  हित्वेत्य् अयम् अर्थः तं हित्वा यदि गृहे सज्जते तदा यदि महानुच्यते तदा दम्पतीनां कामार्थं युग्मीभूतस्त्रीपुंसानां वयसा यौवनमात्रेणापि महत्त्वम् आदरो दृश्यते । द्वयोर् यूनोः परस्परम् आदरः स्यात् । एकत्र तु एकत्रैवेति अर्थान्तरे तु नृणाम् आदरमात्रेणैव चरितार्थता स्यात् । किं दम्पतीग्रहणेन दम्पत्योः पुरुषमहत्त्वे च वयसेत्य् अनन्वितं स्यात् ॥१३॥

विश्वनाथः  ननु भक्तिराहित्याद् एव गृहे सज्जतां शास्त्रज्ٌअत्वादिगुणवतां लोके महत्त्वं दृश्यते ? सत्यं, तत् तु वस्तुत उपहासास्पदम् एवेति सहेतुकम् आहहरिर् हीति । तोयम् ईप्सितम् इति कश्चित् झषजातिर् यथा तोयम् अपि हित्वा बहिस् तटादिषु सुखार्थं प्रचरन् जीवन्मृतो भवति, तथैव हरिर् विमुखो जीवन्मृत एव सः, न तु महान् इति भावः । तद् अपि यदि लोके महान् स्यात्, तदा वयसा यौवनेनैव  दम्पतीनां यथा महत्त्वं तथा यूनोर् दम्पत्योर् यथा परस्परम् आदरस् तथा न वृद्धयोर् नापि बालयोः दम्पतिपूजायां च यौवनविशिष्टाद् एव दम्पती वस्त्रालङ्कारादिभिर् अधिकं पूज्येते, न तथा वृद्धाव् इति ॥१३॥

ओ)०(ओ

॥ ५.१८.१४ ॥

तस्माद् रजोरागविषादमन्यु
मानस्पृहाभयदैन्याधिमूलम् ।
हित्वा गृहं संसृतिचक्रवालं
नृसिंहपादं भजताकुतोभयम् इति ॥

श्रीधरः  यस्माद् एवं तस्माद् गृहं हित्वा अकुतोभयं नृसिंहपादं भजतेत्य् असुरान् उपदिशति । कीडृशं गृहम् ? रजः तृष्णा, रागोऽभिनिवेशः । रजआदीनां मूलम् कारणम् अत एव संसृतीनां जन्ममरणादीनां चक्रवालं मण्डलम् अविच्छेदो यस्मत् ॥१४॥

क्रमसन्दर्भः  न व्याख्यातम्.

विश्वनाथः  रजस् तृष्णा रागोऽभिनिवेशः । संसृतेश् चक्रवालं मण्डलरूपं गृहमध्य एव संसृतिस् तिष्ठतीति भावः । भजतेत्य् असुरान् प्रत्युपदेशः ॥१४॥

ओ)०(ओ

॥ ५.१८.१५ ॥

केतुमालेऽपि भगवान् कामदेवस्वरूपेण लक्ष्म्याः प्रियचिकीर्षया प्रजापतेर् दुहित्ṝणां पुत्राणां तद्वर्षपतीनां पुरुषायुषाहोरात्रपरिसङ्ख्यानानां यासां गर्भा महापुरुषमहास्त्रतेजसोद्वेजितमनसां विध्वस्ता व्यसवः संवत्सरान्ते निपतन्ति.

मध्वः  कामदेवस्थितं विष्णुम् उपास्ते श्रीरतिस्थित ।
कामदेवं रतिश् चापि विष्णोस् तु प्राकृतां तनुम् ॥ इति ब्रह्माण्डे ॥१५॥

श्रीधरः  केतुमालेऽपि कामदेवस्वरूपेणास्त इति शेषः । किम् अर्थम् आस्ते ? अत आहलक्ष्म्या इति । प्रजापतिः संवत्सरः । संवत्सरो वै प्रजापतिः इति श्रुतेः । तस्य दुहितरो रात्र्यभिमानिन्यो देवताः, पुत्रा दिवसाभिमानिनो देवाः, तेषां च प्रियचिकीर्षया । पुरुषायुषा वर्षशतेन यान्य् अहोरात्राणि, तैः परिसङ्ख्यानं गणना येषाम्, षट्त्रिंशत्सहस्राणाम् इत्य् अर्थः । यासां दुहित्ṝणाम् । महापुरुषस्य महास्त्रं चक्रं तस्य तेजसा ॥१५॥

क्रमसन्दर्भः  लक्ष्मीस् तु स्वसम्वलितशुचिरसेन स्तौतीत्य् आहकेतुमाल इत्यादिना । एवम् अग्रेऽप्य् अनुसन्धेया । तत्र पुरुषायुषेति कथनसमकालकलियुगापेक्षयोक्तम् ॥१५॥

विश्वनाथः  कामेन कन्दर्पविलासेन दीव्यतीति कामदेवः, तत्स्वरूपेण भगवान् आस्त इति शेषः, संवत्सरो वै प्रजापतिः इति श्रुतेः । प्रजापतिः संवत्सरात्मकः कालः, तदभिमानी देव एव तस्य दुहित्ṝणां पुत्राणां च रात्रिदिवसाभिमानिनां देवानां प्रियचिकीर्षया । पुरुषायुषेति कथनसमकालकलियुगापेक्षयोक्तेर् वर्षशतेन यान्य् अहोरात्राणि, तैः परिसङ्ख्या गणना येषाम्, षट्त्रिंशत्सहस्राणाम् इत्य् अर्थः । यासां पतिमतीनां दुहित्ṝणां दिवससहितानां रात्रीणाम् इत्य् अर्थः । महास्त्रतः कालचक्ररूपात् । गर्भाः क्षणलवाद्यात्मकाः कालाः ।

यद् वा, वर्षभोज्यानि लोकानां प्रारब्धकर्मफलान्य् एव ता रात्रीर् निमित्तीकृत्योद्भूतत्वात् तासां एव गर्भा इत्य् उत्प्रेक्षन्ते । तथा तेषां संवत्सरात्मकस्थूलकालान्ते भोगेन क्षय एव गर्भपातत्वेनोत्प्रेक्षितः । अहोरात्राधिष्ठात्र्यो देवतास् ताः प्राकृतलोकवर्तिनो भगवन्तम् उपास्य वैकुण्ठ एव तद्भक्तानां अनश्वरप्रेमसेवासुखनिमित्तरूपा भविष्यन्तीत्य् उपासनाफलं च द्रष्टव्यम् ॥१५॥

ओ)०(ओ

॥ ५.१८.१६ ॥

अतीव सुललितगतिविलासविलसितरुचिरहासलेशावलोकलीलया किٌचिदुत्तम्भितसुन्दरभ्रूमण्डलसुभगवदनारविन्दश्रिया रमां रमयन्न् इन्द्रियाणि रमयते.

श्रीधरः  रमां रमयन् स्वीयानीन्द्रियाणि रमयते । केन साधनेन रमयन् ? तद् आहअतीव सुललितया गत्या यो विलासः, तेन विलसितो रुचिरो हासलेशो मन्दस्मितं, तत्सहितोऽवलोक एव लीला, तया किٌचिद् उत्तम्भितम् उत्तुङ्गितं सुन्दरं यद् भ्रूमण्डलं, तेन सुभगं यद्वद् अनारविन्दं, तस्य श्रिया ॥१६॥

क्रमसन्दर्भः  न व्याख्यातम्.

विश्वनाथः  अतीव सुललितो यो गतिविलासः, विशेषेण ललितोऽतिकमनीयो रुचिरहासलेशयुक्तोऽवलोकश् च ताभ्याम् या लीला तया । कीदृश्या ? किٌचिद् उत्तुङ्गितेन सुन्दरभ्रूमण्डलेन, सुभगं यद्वद् अनारविन्दं, तस्यापि श्रीर् यतः तया स्वीयया, रमां रमयन् रमासम्बन्धिन्या च तया इन्द्रियाणि स्वीयानि रमयते ॥१६॥

ओ)०(ओ

॥ ५.१८.१७ ॥

तद् भगवतो मायामयं रूपं परमसमाधियोगेन रमा देवी संवत्सरस्य रात्रिषु प्रजापतेर् दुहितृभिर् उपेताहःसु च तद्भर्तृभिर् उपास्ते इदं चोदाहरति.

श्रीधरः  तद् भर्तृभिर् दिवसाधिष्ठातृभिर् उपेता ॥१७॥

क्रमसन्दर्भः  मायामयं कृपाप्रचुरम् ॥१७॥

विश्वनाथः  मायामयं कृपामयं मायाया जीवाविद्याया आमयो रोगो यतस् तम् इति वा रात्रिषु प्रजापतेर् दुहितृभिः रात्र्यभिमानिनीभिर् देवताभिः सह अहःसु तासां रात्र्यभिमानिदेवतानां पतिभिर् दिवसाभिमानिभिर् देवैः सहितेत्य् अर्थः ॥१७॥

ओ)०(ओ

॥ ५.१८.१८ ॥

ओं ह्रां ह्रीं ह्रूं ओं नमो भगवते हृषीकेशाय सर्वगुणविशेषैर् विलक्षितात्मने आकूतीनां चित्तीनां चेतसां विशेषाणां चाधिपतये षोडशकलाय च्छन्दोमयायान्नमयायामृतमयाय सर्वमयाय सहसे ओजसे बलाय कान्ताय कामाय नमस् ते उभयत्र भूयात्.

श्रीधरः  सर्वैर् गुणविशेषैः श्रेष्ठवस्तुभिर् विलक्षितो लक्षीकृत आत्मा यस्य । आकूतीनां क्रियाणाम् । चित्तीनां ज्ٌआनानाम् । चेतसां सङ्कल्पाध्यवसायादीनाम् । विशेषाणां तत् तद् विषयाणाम् । षोडशकला अंशा एकादशेन्द्रियपञ्चविषयलक्षणा यस्य । छन्दोमयाय वेदोक्तकर्मप्राप्याय । अन्नमयायान्नोपष्टभ्यत्वात् । अमृतमयायं परमानन्दाविष्कारत्वात् । सर्वमयाय सर्वविषयत्वात् । सहसे ओजसे बलाय तद्धेतुत्वात् ॥१८॥

क्रमसन्दर्भः  षोडशशक्त्यधिष्ठात्रे वेदाधिष्ठात्रे पार्थिवबलदायकभोज्यशक्त्यधिष्ठात्रे दिविजबलदायकभोज्यशक्त्यधिष्ठात्रे, किं बहुना, सर्वशक्त्यधिष्ठात्रे, किं बहुना, सर्वशक्त्यधिष्ठात्रे, अत एव सर्वसहआद्यधिष्ठात्र इति क्रमेण ॥१८॥

विश्वनाथः  कृपामयत्वम् एव विवृण्वती मन्त्रं जपन्ती एतन्मन्त्रोपासकोऽन्योऽप्य् एवं स्वसम्बन्धेन मन्त्रार्थं भावयेद् इति व्यٌजयन्ती प्रणमतिकान्ताय मत्पतये कामाय नम इत्य् अन्वयः । देवपदानुक्तिः पत्युः सम्पूर्णनामोच्चारणानौचित्यात् । अन्यस् तु लक्ष्म्या दासीभावेनैवात्मानं ध्यात्वा मन्त्रम् इमम् उच्चारयेद् इति सम्प्रदायः । हृषीकेशाय स्वसौन्दर्यादिना मन्नेत्रादीन्द्रियाकर्षकाय । मन्नेत्रादीन्द्रियमाधुर्यसम्भोक्रे इति वा स्वस्य, तथा योग्यतायां हेतुःसर्वैर् गुणविशेषैर् अप्राकृतैर् गुणैर् विलक्षिता विलक्षणीकृता आत्मानो देहमनोबुद्ध्यादयो भवन्ति यतस् तस्मै हृषीकेशत्वं विवृणोति । आकूतीनां मम कर्मेन्द्रियाणां चित्तीनां ज्ٌआनेन्द्रियाणां चेतसां चित्ताहङ्कारबुद्धिमनसां विशेषाणां तत्तद्वृत्तीनां तत्तद्विषयाणाम् वा अधिपतये स्वामिने तत्तन्माधुर्यास्वादिने । अन्योपासकपक्षे अधिष्ठात्रे तेषां अप्राकृतीकरणात् स्वयम् एवाधिष्ठाता, न तु दिगादिदेवसमूह इति भावः । षोडशकलाय राकाचन्द्रतुल्यत्वात् पूर्णाय छन्दोमयाय वेदरूपिणे स्वभक्त्युपदेष्ट्रे अन्नमयाय अन्नरूपेण  साधकभक्तप्रतिपालकाय, अमृतमयाय अमृतवद् आस्वाद्यरूपगुणलीलादिकाय मोक्षरूपाय च सर्वमयाय मम सर्वस्वरूपाय सहसे ओजसे बलाय त्वत्सेवायां मच्चित्तेन्द्रियदेहसामर्थ्यप्रदाय उभयत्र इहलोके परलोके ॥१८॥

ओ)०(ओ

॥ ५.१८.१९ ॥

स्त्रियो व्रतैस् त्वा हृषीकेश्वरं स्वतो
ह्य् आराध्य लोके पतिम् आशासतेऽन्यम् ।
तासां न ते वै परिपान्त्य् अपत्यं
प्रियं धनायूंषि यतोऽस्वतन्त्राः ॥

श्रीधरः  तत् कामेनैव त्वत्सेवकत्वाद् अहं कृतार्थोऽस्मि । अन्यकामनया तु त्वाम् अर्चन्त्यो न परिपूर्णमनोरथाः स्युर् इत्य् आहस्त्रिय इति । वत एव हृषीकाणाम् ईश्वरं पतिं सन्तं त्वाम् आराध्य याः स्त्रियोऽन्यं पतिं प्रार्थयन्ते । पतिकामानां हि कामाराधनं व्रतेषु प्रसिद्धम् । तासाम् अपत्यादीनि ते पतयो न पातुं शक्ताः ॥१९॥

क्रमसन्दर्भः  आत्मनस् तस्य स्वरूपस्यैव लाभात् । परम् अन्यत् सेवादिकं नाधिकं मन्यते । यथाह श्रीप्रह्लादः यस् त आशिष आशास्ते न स भृत्यः स वै वणिक् [भा.पु. ७.१०.४] इत्य् आदौ । नान्यथेहावयोर् अर्थो राजसेवकयोर् इव [भा.पु. ७.१०.६] इति ॥१९॥

विश्वनाथः  स्वयं निष्कामा सकामभक्तिमतीर् अन्याः स्त्रीः शोचतिस्त्रिय इति । अत एव हृषीकाणाम् ईश्वरं पतिम् अपि त्वा त्वाम् आराध्य अन्यम् ॥१९॥

ओ)०(ओ

॥ ५.१८.२० ॥

स वै पतिः स्याद् अकुतोभयः स्वयं
समन्ततः पाति भयातुरं जनम् ।
स एक एवेतरथा मिथो भयं
नैवात्मलाभाद् अधि मन्यते परम् ॥

श्रीधरः  अतस् ते पतय एव न भवन्तीत्य् आहस वा इति । स चैवम्भूतः पतिर् भवान् एक एव नान्यः । यो भवान् आत्मलाभात् परम् अन्यद् अधिकं न मन्यते । इतरथान्याधीनसुखस्य न स्वतन्त्रता, स्वतन्त्रनानात्वे च मण्डलेश्वराणाम् इव मिथो भयं स्याद् इत्य् अर्थः ॥२०॥

क्रमसन्दर्भः  न व्याख्यातम्.

विश्वनाथः  पतिशब्दार्थम् एव ता न जानन्तीत्य् आहस वा इति । पातीति पतिर् यश् चात्मानम् अपि पातुं न शक्नोति स कथम् अन्यान् पातीत्य् अतः प्रथमम् अकुतोभयः स्यात् । स च एको भवान् एव । इतरथा प्रकारान्तरेण पतिशब्दस्य व्याख्यायाम् इत्य् अर्थः । यद् वा, सप्तम्यर्थ एव थाल्प्रत्ययः । इतरत्र मण्डलेश्वरानाम् इव स्वप्रजापालकानाम् अपि मिथो भयं, ततश् च प्रजानाम् अपि भयम् इति तदपालनम् एव वस्तुतत् इत्य् अर्थः । अत एवात्मनः परमात्मनस् तव लाभात् अधि अधिकं परं वस्तु न मन्यते शास्त्रज्ٌऐर् इति शेषः । त्वत्प्राप्तेः सकाशात् अन्यप्राप्तिर् नैवाधिकेति त्वम् एव वस्तुतः पतिशब्दवाच्य इत्य् अर्थः ॥२०॥

ओ)०(ओ

॥ ५.१८.२१ ॥

या तस्य ते पादसरोरुहार्हणं
निकामयेत् साखिलकामलम्पटा ।
तद् एव रासीप्सितम् ईप्सितोऽर्चितो
यद्भग्नयाच्ٌआ भगवन् प्रतप्यते ॥

श्रीधरः  किं च, निष्कामभजनेऽप्रार्थिता एव सर्वे कामा भवन्ति । सकामभजने तु कामितमात्रम् अनित्यं चेत्य् आह । या स्त्री तस्योक्तलक्षणस्य तव पादसरोरुहस्यार्हणं पूजाम् एव कामयेत्, न फलान्तरं, साखिलेषु कामेषु लम्पटा सर्वान् कामान् प्राप्नोतीत्य् अर्थः । ईप्सितम् ईप्सितः । फलान्तरम् आप्तुम् अपेक्षितः सन्न् अर्चितश् चेत् तर्हि तद् एवैकं रासि ददासि । किं च, यद् यतः फलभोगानन्तरं भग्ना याच्ٌआ याचितोऽर्थो यस्याः सा प्रतप्यते दुःखं प्राप्नोति, तद् एव रासि न तु नित्यम् ॥२१॥

क्रमसन्दर्भः  अखिलकामलम्पटेति सर्वकामस्यापि कामनीयार्थस्य प्रतिष्ठा हि त्वत्पादसरोरुहम् इति ॥२१॥

विश्वनाथः  किं च, निष्कामभजनेऽप्रार्थिता एव सर्वे कामा भवन्ति । सकामभजने तु कामितमात्रम् अनित्यं चेत्य् आह । या स्त्री तस्य उक्तलक्षणस्य तव पादपद्मपूजाम् एव नितरां कामयेत्, न तु फलान्तरं प्राप्तुम् अपेक्षितः सन् अर्चितो भवसि । तस्यै तद् एवैकं रासि ददासि । यद् यतः फलभोगानन्तरं भग्ना याच्ٌआ याचितोऽर्थो यस्याः सा प्रतप्यते दुःखं प्राप्नोतीत्य् अतः सैव निष्कामापि सकामपदवाच्या भवेद् इत्य् अतो भगवन्तं कामयमाना भक्ता नैव सकामशब्देन वाचनीया इति सिद्धान्तो व्यٌजितः । अत्र  ईप्सितान्तरकामायाः परितापः स्वस्वभावप्रातिकूल्यदृष्ट्यैव लक्ष्म्या ताम् अधिक्षिपन्त्यैवोक्तः । वस्तुतस् तु सकामभजनाद् अपि कृतार्थत्वम् उपरिष्टाद् वक्ष्यते ॥२१॥

ओ)०(ओ

॥ ५.१८.२२ ॥

मत्प्राप्तये ٌजेशसुरासुरादयस्
तप्यन्त उग्रं तप ऐन्द्रिये धियः ।
ऋते भवत्पादपरायणान् न मां
विन्दन्त्य् अहं त्वद्धृदया यतो ٌजित ॥

श्रीधरः  ननु ममार्हणे कुतः सर्वकामप्राप्तिः ? त्वम् एव कामार्थिभिः सेव्यसेऽत आहमत्प्राप्तये ब्रह्मादयस् तपस् तप्यन्ते कुर्वन्ति । कथम्भूताः ? ऐन्द्रियसुखे धीर् येषं । अलुक्समासः । तथापि भगवत्पादपरायणाद् ऋते मां न विन्दन्ति । मत्कटाक्षविलसिता विभूतीर् न लभन्त इत्य् अर्थः । यतस् त्वय्य् एव हृदयं यस्याः साहं त्वत्परतन्त्रत्वात् त्वदनुवर्तिनम् एव विलोकयामि नान्यम् इत्य् अर्थः ॥२२॥

क्रमसन्दर्भः  यद्य् अजादयोऽपि विषयधियो भूत्वा मत्प्राप्तये मदंशभूतप्राकृतसम्पत्तये तप्यन्ते, तदा मां मदंशभूतां सम्पत्तिं न विन्दन्ति, किन्तु प्राकृतीम् एव विन्दन्तु नामेत्य् अर्थः । ऋत इति । यदि तेषु कोऽपि त्वत्पादपरायणो भवति, तदा तु स विन्दत्य् एवेत्य् अर्थः । त्वद्धृदयेति गर्वप्राप्तेः ॥२२॥

विश्वनाथः  केचित् सकामास् तु त्वाम् अप्य् अपहाय माम् एव भजन्ते । तेऽपि धूलिम् एव लभन्त इति तान् निन्दन्त्य्मत्प्राप्तये ब्रह्मादयस् तपस् तप्यन्ते कुर्वन्ति । ऐन्द्रिये विषयसुखे एव धीर् येषं । अलुक्समासः । तद् अपि भगवत्परायणान् ऋते विना मां मत्कटाक्षविलसितां सम्पत्तिरूपां लक्ष्मीं न लभन्ते । भगवत्परायणाः प्रह्लादध्रुवादय एव विन्दन्ति । या तु त्वदभक्तेषु अपि देवासुरादिषु सम्पद् दृश्यते, स तु गुणमयी प्रतिस्वकर्मफलरूपा मायाशक्तेर् दुर्गाया एव प्रसादाद् वा कामादितरङ्गजनिका कादाचित्की, न तु त्वत्स्वरूपभूताया ममेति मम मायात्वाभावात् मत्प्रसादोत्थायाः सम्पत्तेर् ऐ त्वद्वैमुख्यापादकत्वाभावात् तत्र हेतुःत्वद्धृदया त्वन्मनस्कान् एवावलोकयामि नान्यम् इत्य् अर्थः ॥२२॥

ओ)०(ओ

॥ ५.१८.२३ ॥

स त्वं ममाप्य् अच्युत शीर्ष्णि वन्दितं
कराम्बुजं यत् त्वदधायि सात्वताम् ।
बिभर्षि मां लक्ष्म वरेण्य मायया
क ईश्वरस्येहितम् ऊहितुं विभुर् इति ॥

श्रीधरः  इदानीं कृपां प्रार्थयतेस त्वम् इति । यद्भजनं विना न कश्चित् पुरुषार्थः, स त्वम् । त्वद् इति त्वया यत् कराम्बुजं सात्वतां भक्तानां शीर्ष्ण्य् अधायि कृपया न्यस्तं, तन् ममापि शीर्ष्णि निधेहीति शेषः । कथम्भूतः ? वन्दितं सर्वकामवर्षित्वेन सद्भिः स्तुतम् । न च मयि तवान् आदरः । यतो हे वरेण्य, मां वक्षसि लक्ष्म बिभर्षि । अहो चित्रम् एतन् मयि केवलम् आदरमात्रं भक्तेषु तु परमा कृपा । अत ईश्वरस्य तव यन् मायया ईहितं तत् को वितर्कयितुं समर्थः ॥२३॥

क्रमसन्दर्भः  स त्वम् इति । दैन्योक्तिः यत् त्वया यत् कराम्बुजं स्वीकारव्यٌजकं सात्वतानां शीर्ष्णि अधायि तन् ममापि तादृशभक्तिहीनायाः शीर्ष्णि अधायीत्य् एकम् आश्चर्यम् । किं च, स तादृशस् त्वं मायया कृपया मा मां वक्षसि लक्ष्मीरूपत्वेन बिभर्षीति ततोऽपि परम् आश्चर्यम् । तस्मात् क ईश्वरस्येति । मत्स्यत्वेनानुत्कृष्टदृष्टिं प्रत्य् आह प्रियतमम् इति । तद् अपि भगवतः परमस्वरूपम् एव जानीयाद् इत्य् अर्थः । अथाप्य् आत्मना सन्निधीयत इति सामान्योक्तेर् आराधयतीत्य् अत्र सन्निहितं सन्तम् इति ज्ٌएयम् ॥२३॥

विश्वनाथः  तद् एवं ब्रह्मादीनां अराध्यापि तव भार्याप्य् अहं निष्किٌचनो भक्तो यथा त्वत्तः सौभाग्यं लभते, तथा नाहं लभे । एवं मे ललाटम् इत्य् आहस मद्धृदयनित्यविहारोऽपि त्वं ममापि शीर्ष्णि  कराम्बुजं  धेहीति शेषः । त्वत् त्वया यत् सात्वतां शीर्ष्णि अधायि वन्दितं कृपासौभाग्यवर्षित्वेन सद्भिः स्तुतम् । त्वत्सौभाग्यं सर्वतोऽप्य् अधिकं यतस् त्वाम् अहं हृदय एव नित्यं दधामीति तत्र सत्रपं साٌचलमुखाच्छादनं सहुङ्कारं नीचैर् आहविभर्षीति । हे वरेण्य ! मा मां लक्ष्म कनकरेखां चिह्नतया यद् वक्षसि दधासि तन्माययैव मद्भक्तसौभाग्यं दृष्ट्वा निर्बुद्धिर् एषा मय्य् असूयां कामार्षीद् इति कपटेनैव ।

ननु कोऽप्य् एवं न ब्रूते, तत्राहकः खल्व् ईश्वरस्य तव ईहितम् ऊहितं वितर्कितं क्षमः, यतः, न च सङ्कर्षणो न श्रीर् नैवात्मा च यथा भवान् [भा.पु. ११.१४.१५] इति तव भक्तं प्रति निभृतोक्तिम् अहम् अश्रौषम् एवेति ध्वनिः ॥२३॥

ओ)०(ओ

॥ ५.१८.२४ ॥

रम्यके च भगवतः प्रियतमं मात्स्यम् अवताररूपं तद्वर्षपुरुषस्य मनोः प्राक्प्रदर्शितं स इदानीम् अपि महता भक्तियोगेनाराधयतीदं चोदाहरति.

श्रीधरः, क्रमसन्दर्भः  न व्याख्यातम्.

विश्वनाथः  प्राग् इति चाक्षुषमन्वन्तरान्ते प्रलये, स वैवस्वतो मनुः ॥२४॥

ओ)०(ओ

॥ ५.१८.२५ ॥

ओं नमो भगवते मुख्यतमाय नमः; सत्त्वाय प्राणायौजसे सहसे बलाय महामत्स्याय नम इति.

श्रीधरः  सत्त्वाय सत्त्वप्रधानाय । मुख्यतमाय प्राणाय सूत्रात्मने ॥२५॥

क्रमसन्दर्भः  मुख्यतमायेत्य् अपि पूर्ववत् । सत्त्वादिपरमाश्रयत्वात् सत्त्वादिरूपाय ॥२५॥

विश्वनाथः  मुख्यतमाय सत्त्वाय शुद्धसत्त्वस्वरूपायेत्य् अर्थः । प्राणादिनियन्तृत्वात् प्राणादिकाय ॥२५॥

ओ)०(ओ

॥ ५.१८.२६ ॥

अन्तर् बहिश् चाखिललोकपालकैर्
अदृष्टरूपो विचरस्य् उरुस्वनः ।
स ईश्वरस् त्वं य इदं वशेऽनयन्
नाम्ना यथा दारुमयीं नरः स्त्रियम् ॥

श्रीधरः  उरुः स्वनो वेदात्मको नादो यस्य । य इदं विश्वं ब्राह्मणादिनाम्ना विधिनिषेधालम्बनभूतेन वशेऽनयन् नियमितवान् स त्वम् ईश्वरः । तथा च श्रुतिःतस्य वाक्तन्तिर् नामानि दामानि इति ॥२६॥

क्रमसन्दर्भः  न व्याख्यातम्.

विश्वनाथः  सर्वत्रैवान्तर् बहिर् अपि चरसि । अथ च लोकपालैर् अपि अदृष्टरूपः किम् उतान्यैः । ननु तर्हि ममास्तित्वम् एव मास्तु ? तत्राहौरुर् वेदात्मकः स्वनो यस्य सः । वेद एव तवास्तित्वं प्रतिपदम् उच्चैर् ब्रूत इत्य् अर्थः । अत एव य इदं विश्वं ब्राह्मणादि नाम्ना विधिनिषेधाश्रयभूतेन वशे अनयन् नियमितवान् स त्वम् ईश्वरः । तथा च श्रुतिःतस्य वाक्तन्तिर् नामानि दामानि इति । स्त्रियं पाٌचालिकां, अतो विश्वस्य पारतन्त्र्याद् अपि स्वतन्त्र ईश्वरस् त्वम् अनुमानेनापि ज्ٌआप्यस इति भावः ॥२६॥

ओ)०(ओ

॥ ५.१८.२७ ॥

यं लोकपालाः किल मत्सरज्वरा
हित्वा यतन्तोऽपि पृथक् समेत्य च ।
पातुं न शेकुर् द्विपदश् चतुष्पदः
सरीसृपं स्थाणु यद् अत्र दृश्यते ॥

मध्वः  स्पर्धन्त इव देवास् तु हरिणा यत्र कुत्रचित् ।
हरेर् एवाज्ٌअया क्वापि दैत्यावेशात् तथापि वा ॥ इति च ॥२७॥

श्रीधरः  नन्व् इन्द्रादयो वशं नयन्ति लोकपालत्वात् कुतोऽहं ? तत्राहयम् इति । मत्सर एव ज्वरो येषां ते यं हित्वा द्विपदश् चतुष्पदः सरीसृपं जङ्गमं स्थाणु स्थावरं च यद् अत्र दृश्यते तत् किٌचिद् अपि पातुं न शक्ताः । स त्वम् एव प्राणरूपेण पालक ईश्वरश् चेत्य् अर्थः । तथा च श्रुतिःता अहिंसन्ताहम् उकम् अस्म्य् अहम् उकम् अस्मि इत्यादि ॥२७॥

क्रमसन्दर्भः  यम् इत्य् अस्य टीकायां मत्सर एवेत्य् अत्र परस्परम् इति ज्ٌएयम् । ता देवताः अहिंसन्त समत्सरा बभूवुः । तत्र प्रत्येकं साभिमानम् आहुः । कम् आश्रित्याहम् अस्मि, अपि तु न कम् अपीति श्रुतेर् अर्थः ॥२७॥

विश्वनाथः  नन्व् इन्द्रादयो वशं नयन्ति लोकपालकत्वाद् ईश्वराः स्वतन्त्राश् च कुतोऽहं ? तत्र तेषां लोकपालकत्वादिकत्वं सर्वम् औपचारिकम् इत्य् आहयं हित्वा पृथग्भूता वा समेत्य मिलित्वा वा द्विपदश् चतुष्पदः सरीसृपं जङ्गमं स्थाणु स्थावरं च यद् यत्र दृश्यते, तत् पातुं न शक्ताः, यतो मत्सरज्वराः ।

तथा च श्रुतिःता अहिंसन्ताहम् उकम् अस्म्य् अहम् उकम् अस्मि इति । अस्यथार्थःता देवता मत्सरा बभूवुः, अहम् उ भोः काम् आश्रित्य अस्मि वर्ते, अपि तु न कम् अपीत्य् अर्थः । इत्य् एवम् इति स त्वम् एव प्राणरूपेण पालक ईश्वरश् चेत्य् अर्थः ॥२७॥

ओ)०(ओ

॥ ५.१८.२८ ॥

भवान् युगान्तार्णव ऊर्मिमालिनि
क्षोणीम् इमाम् ओषधिवीरुधां निधिम् ।
मया सहोरु क्रमते ٌज ओजसा
तस्मै जगत्प्राणगणात्मने नम इति ॥

श्रीधरः  अवतारचरितम् आह । भवान् इमां क्षेणीं मया मनुना सह मत्सहितां धृत्वेत्य् अध्याहारः । ऊर्मिमालावति प्रलयार्णवे ओजसा क्रमते विचरति । यद् वा, पातुम् इत्य् अस्यानुषङ्गः । क्षोणीं पातुं क्रमते । उत्सहत इत्य् अर्थः । यतोऽजः । कीदृशीम् ? ओषधीनां वीरुधां च निधिम् आश्रयभूताम् । तस्मै नमः । जगतो यः प्राणगणस् तस्यात्मने नियन्त्रे ॥२८॥

क्रमसन्दर्भः  युगान्तोऽत्र मन्वन्तरान्तः क्षोणीम् इति धृतनौकारूपाम् इत्य् अर्थः । नाव्यारोप्य महीमय्याम् इत्य् उक्तेः ॥२८॥

विश्वनाथः  भक्त्या तु त्वं दृष्टरूपं प्रत्यक्षतयाप्य् उपलभ्यसे तत्र भक्ताभासोऽहम् एव प्रमाणम् इत्य् आहभवान् इति । इमां महीं मया सह धृत्वेति शेषः । हे अज, युगान्तार्णवे भवान् क्रमते विहरति । जगतां यः प्राणगणः, तस्यात्मने नियन्त्रे ॥२८॥

ओ)०(ओ

॥ ५.१८.२९ ॥

हिरण्मयेऽपि भगवान् निवसति कूर्मतनुं बिभ्राणस् तस्य तत् प्रियतमां तनुम् अर्यमा सह वर्षपुरुषैः पितृगणाधिपतिर् उपधावति मन्त्रम् इमं चानुजपति.

श्रीधरः  तत् प्रियतमां तां प्रियतमाम् ॥२९॥

क्रमसन्दर्भः  न व्याख्यातम्.

विश्वनाथः  सा चासौ प्रियतमा चेति ताम् ॥२९॥

ओ)०(ओ

॥ ५.१८.३० ॥

ओं नमो भगवते अकूपाराय सर्वसत्त्वगुणविशेषणायानुपलक्षितस्थानाय नमो वर्ष्मणे नमो भूम्ने नमो नमोऽवस्थानाय नमस् ते.

श्रीधरः  अकूपाराय कूर्माय । सर्वः सम्पूर्णः सत्त्वगुणो विशेषणं यस्य । न उपलक्षितं स्थानं यस्य वारिचरत्वात् । वर्ष्मणे वर्षीयसे कालान् अवच्छिन्नाय । भूम्ने सर्वगताय । अवस्थानायाधाराय ॥३०॥

क्रमसन्दर्भः  न व्याख्यातम्.

विश्वनाथः  अकूपाराय कूर्माय । सर्वः सम्पूर्णः सत्त्वगुणो यत्र तथाभूतं विशेषणं आकारो यस्य तस्मै शुद्धसत्त्वमूर्तये इत्य् अर्थः । नोपलक्षितं सर्वैर् अदृष्टं, वैकुण्ठाख्यं स्थानं यस्य तस्मै, वर्ष्मणे महाप्रमाणाय, भूम्ने व्यापकाय । अवस्थानाय आधाराय ॥३०॥

ओ)०(ओ

॥ ५.१८.३१ ॥

यद्रूपम् एतन् निजमाययार्पितम्
अर्थस्वरूपं बहुरूपरूपितम् ।
सङ्ख्या न यस्यास्त्य् अयथोपलम्भनात्
तस्मै नमस् तेऽव्यपदेशरूपिणे ॥

मध्वः  उपलम्भनाद् अयथा यथा दृष्टं तथा न तिष्ठत्य् अन्यथा भवतीत्य् अर्थः ॥३१॥

श्रीधरः  निजमाययार्पितं प्रकाशितम् एतद् अर्थस्वरूपं दृश्यं पृथिव्यादि यस्यैवंरूपं यतः पृथक् नास्ति । कथम्भूतः ? बहुभी रूपै रूपितं निरूपितम् । यस्य च सङ्ख्या नास्ति । कुतः ? अयथा मिथ्यैवोपलम्भनात् । न हि मरीचिजलम् एतावद् इति सङ्ख्यातुं शक्यते । अव्यपदेशरूपिणेऽनिरुक्तप्रपञ्चाकाराय ॥३१॥

क्रमसन्दर्भः  यस्य तवैतत् कूर्माकारं रूपं निजेषु भक्तेषु मायया कृपया अर्पितं प्रकाशितम् अयथोपलम्भनात् यथवद् उपलब्धुम् अशक्यत्वात् वाङ्मनसातीतत्वाद् इत्य् अर्थः । यस्य च तव सङ्ख्या नास्ति अव्यपदेशं वक्तुम् अशक्यं रूपं नित्यम् एव विद्यते यस्य तस्मै ॥३१॥

विश्वनाथः  एतद् विश्वं यस्य तवैव रूपं, किन्तु मायाशक्त्या अर्पितं, न तु स्वरूपभूतम् इत्य् अर्थः । अर्थस्वरूपं वस्तुस्वरूपं, न त्व् अवस्तुभूतं बहुभिर् नरगोपशुपक्षिमत्स्यादिरूपै रूपितं निरूपितम्, किन्तु सङ्ख्या यस्या नास्ति । कुतः ? अयथोपलम्भनात्, यथावद् उपलम्भनाशक्यत्वात् । यैः प्रकारैर् इदं विश्वम् अभूत् तेषां  उपलम्भनाशक्यत्वात् इत्य् अर्थः । तथा ह्य् एकस्य स्थूलस्य नरजातेर् एव प्रतिशरीरं वर्णस्वभावकण्ठस्वरादिभेदाद् अनन्तप्रकारा ज्ٌआतुम् अशक्याः सूक्ष्माणां स्वेदजोद्भिज्जादीनां का वार्तेत्य् अनन्तस्य तव शक्तिकार्यस्याप्य् आनन्त्यम् इति भावः । अतस् तव स्वरूपभूतस्य सर्वागम्यत्वे कैमुत्यम् एवेत्य् आहअव्यपदेशं वक्तुम् अशक्यं नित्यं रूपं यस्य तस्मै ॥३१॥

ओ)०(ओ

॥ ५.१८.३२ ॥

जरायुजं स्वेदजम् अण्डजोद्भिदं
चराचरं देवर्षिपितृभूतम् ऐन्द्रियम् ।
द्यौः खं क्षितिः शैलसरित्समुद्र
द्वीपग्रहर्क्षेत्य् अभिधेय एकः ॥

मध्वः  सर्वान्तर्यामिकत्वात् तु सर्वनामा हरिं स्वयम् ।
न तु सर्वस्वरूपत्वाद् रूपत्वम् उपचारतः ॥ इति च ॥३२॥

श्रीधरः  बहुरूपत्वं दर्शयंस् तस्येश्वराद् अव्यतिरेकम् आहजरायुजम् इति । द्वीपग्रहर्क्षम् इत्य् अभिधेयैस् त्वम् एवैको न त्वद्व्यतिरिक्तोऽस्ति । सर्वं खल्व् इदं ब्रह्म इत्यादिश्रुतेर् इत्य् अर्थः ॥३२॥

क्रमसन्दर्भः  पूर्ववत् बहुरूपत्वं दर्शितम् । तच् च जरायुजेत्यादिना किٌचित् सङ्ख्यातम् । यत् तु न यस्य सङ्ख्यस्तीत्य् उक्त्वा तस्यैकत्वान् नामरूपादीनाम् एवासङ्ख्यत्वम् आनीतं तेषां स्वरूपसिद्धत्वं दर्शयन् सङ्ख्यातानामारोपितत्वम् आह ॥३२॥

विश्वनाथः  तद् एवम् अनन्तभेदस्यापि विश्वस्य त्वदेककारणत्वाद् एकविधत्वम् अपीत्य् आहजरायुजेति । ग्रहर्क्षेत्य् आर्षम् । इत्य् एषां एकस् त्वम् एवाभिधेयः । तथा च श्रुतिःसर्वं खल्व् इदं ब्रह्म इति ॥३२॥

ओ)०(ओ

॥ ५.१८.३३ ॥

यस्मिन्न् असङ्ख्येयविशेषनाम
रूपाकृतौ कविभिः कल्पितेयम् ।
सङ्ख्या यया तत्त्वदृशापनीयते
तस्मै नमः साङ्ख्यनिदर्शनाय ते इति ॥

मध्वः  दशावतार इत्यादि सङ्ख्या विनीयते विशेषेण नीयते तज्ज्ٌआनं तद्रूपम् एव ॥३३॥

श्रीधरः  सरपञ्चताम् अनूद्य तन् निरासेन प्रणमति, यस्मिन्न् इति । असङ्ख्येया अनन्ता विशेषा येषां तानि नामानि रूपाण्य् आकृतयश् च यस्य तादृशे यस्मिंस् त्वयि कविभिः कपिलादिभिर् इयं चतुर्विंशत्यादिसङ्ख्या कल्पिता सती यया तत्त्वदृशा येन तत्त्वज्ٌआनेनापनीयते तस्मै ते साङ्ख्यसिद्धान्तरूपाय नमः । परमार्थज्ٌआनरूपायेति वा ॥३३॥

क्रमसन्दर्भः  यस्मिन्न् इति । इयं सङ्ख्या जरायुजादिरूपा कल्पिता । प्रथमोपासनार्थ त्वद्रूपत्वेनारोप्यैवोपदिष्टा । ययापनीयते तस्मै तदेकगम्यायेत्य् अर्थः । साङ्ख्यानां साङ्ख्यविदां तेषां निदर्शनाय सिद्धान्तरूपाय ॥३३॥

विश्वनाथः  सरपञ्चताम् अनूद्य तन् निरासेन प्रणमतियस्मिन्न् इति । असङ्ख्येया अनन्ता विशेषा येषां तानि नामानि रूपाण्य् आकृतयश् च यस्य तादृशे यस्मिंस् त्वयि कविभिः कपिलादिभिर् इयं चतुर्विंशत्यादिसङ्ख्या कल्पिता सती यया तत्त्वदृशा येन तत्त्वज्ٌआनेनापनीयते तस्मै ते साङ्ख्यसिद्धान्तरूपाय नमः । परमार्थज्ٌआनरूपायेति वा ॥३३॥

ओ)०(ओ

॥ ५.१८.३४ ॥

उत्तरेषु च कुरुषु भगवान् यज्ٌअपुरुषः कृतवराहरूप आस्ते तं तु देवी हैषा भूः सह कुरुभिर् अस्खलितभक्तियोगेनोपधावति इमां च परमाम् उपनिषदम् आवर्तयति.

श्रीधरः  एषा भूर् उपधावति हेत्य् अन्वयः ॥३४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.१८.३५ ॥

ओं नमो भगवते मन्त्रतत्त्वलिङ्गाय यज्ٌअक्रतवे महाध्वरावयवाय महापुरुषाय नमः कर्मशुक्लाय त्रियुगाय नमस् ते.

श्रीधरः  मन्त्रैस् तत्त्वेन लिङ्ग्यत इति तथा तस्मै । यज्ٌआ अयूपाः, क्रतवः सयूपास् तद्रूपाय । अत एव महान्तोऽध्वरा अवयवभूता यस्य । कर्मणा शुक्लाय शुद्धाय यज्ٌआनुष्ठात्रे । त्रियुगाय कृतयुगे यज्ٌआभावात् । यद् वा, कलियुगे छन्नत्वात् ॥३५॥

क्रमसन्दर्भः  न व्याख्यातम्.

विश्वनाथः  मन्त्रैर् एव तत्त्वेन लिङ्ग्यते ज्ٌआयते यस् तस्मै । यज्ٌआ अयूपाः, क्रतवः सयूपास् तद्रूपाय । महान्तोऽध्वरा अवयवभूता यस्य । कर्मभिः स्वीयचरित्रैः सह शुक्लाय शुद्धसत्त्वस्वरूपाय । त्रियुगाय सत्यादियुगत्रय एव प्राकट्यात् कलौ छन्नत्वात् । यद् वा, त्रीणि योगानि युगलानि यस्य तस्मै षडैश्वर्यायेत्य् अर्थः ॥३५॥

ओ)०(ओ

॥ ५.१८.३६ ॥

यस्य स्वरूपं कवयो विपश्चितो
गुणेषु दारुष्व् इव जातवेदसम् ।
मथ्नन्ति मथ्ना मनसा दिदृक्षवो
गूढं क्रियार्थैर् नम ईरितात्मने ॥

मध्वः  क्रियथार्थैर् यज्ٌआद्यर्थैर् इन्द्रादिनामभिर् ईरितात्मने ॥३६॥

श्रीधरः  कवयो विद्वांसो विपश्चितो निपुणा गुणेषु देहेन्द्रियादिषु मथ्नन्ति विचिन्वन्ति । मथ्ना विवेकसाधनेन मनसा । क्रियार्थैः कर्मभिस् तत्फलैश् च गूढं अप्रकाशमानं दिदृक्षवः । एवं मथने ईरितः प्रकटित आत्मा स्वरूपं यस्य तस्मै नमः ॥३६॥

क्रमसन्दर्भः  न व्याख्यातम्.

विश्वनाथः  कवयो विद्वांसो विपश्चितो भक्तिचतुरा यस्य गुणेषु शब्दरूपादिषु कृष्णरामेति नीलोत्पलदूर्वादलश्यामेत्यादिषु मनसा मथ्ना मथनसाधनेन यस्य स्वरूपं दिदृक्षवो मथ्नन्ति दारुष्व् इव जातवेदसम् इति यथा मथनेनिव जातवेदा वह्निः प्रत्यक्षीभवति, तथैवात्रयस्य नामरूपादिषु पुनः पुनर् मनोनिधानम् एव मथनं, तेनैव यत्स्वरूपं प्रत्यक्षीकुर्वन्तीत्य् अर्थः ।

कीदृशं ? क्रियार्थैः कर्मभिस् तत्फलैश् च गूढं भक्त्यैव नैष्कर्म्ये सत्य् एव द्रष्टुं शक्यम् इत्य् अर्थः । एवम् एव ईरितः कथितः आत्मा स्वभावो यस्य यत्नो वा यत्र तस्मै । यद् वा, गुणेषु श्रोत्रवागिन्द्रियेषु यस्य स्वरूपं स्वरूपभूतं नामगुणलीलादिश्रूयमाणकीर्त्यमानादि मनसा मथ्ना मथ्नन्ति । मनःसहितचरणारविन्दकीर्तनादि दृढाभ्यासेनैव यं प्रत्यक्षीकुर्वन्तीत्य् अर्थः । अन्यत् समानम् ॥३६॥

ओ)०(ओ

॥ ५.१८.३७ ॥

द्रव्यक्रियाहेत्वयनेशकर्तृभिर्
मायागुणैर् वस्तुनिरीक्षितात्मने ।
अन्वीक्षयाङ्गातिशयात्मबुद्धिभिर्
निरस्तमायाकृतये नमो नमः ॥

श्रीधरः  मथनम् एव दर्शयन्त्य् आहद्रव्येति । द्रव्यं विषयः । क्रिया इन्द्रियव्यापारः । हेतुर् देवता । अयनं देहः । ईशः कालः । कर्ता अहङ्कारः । एतैर् मायाया गुणैः कार्यैर् उपलक्षणैर् वस्तुत्वेन निरीक्षितो य आत्मा तस्मै । अन्वीक्षया विचारेणाङ्गैर् यमनियमादिभिर् अतिशयात्मा निश्चयवती बुद्धिर् येषां तैर् निरस्ता मायानिमित्ता आकृतिर् यस्मात् तस्मै ॥३७॥

क्रमसन्दर्भः  द्रव्यादिभिर् मायागुणैर् उपलक्षितं यद् वस्तु शुद्धजीवतत्त्वं तत्रापि निरीक्षितो य आत्मा परमात्मा तत्स्वरूपाय । अन्वीक्षादिभिर् निरस्ता प्रत्याख्याता माया यतस् तथभूताकृतिर् यस्य तस्मै ॥३७॥

विश्वनाथः  मथनम् एव दर्शयन्त्य् आहद्रव्येति । द्रव्यं विषयः । क्रिया इन्द्रियव्यापारः । हेतुर् देवता । अयनं देहः । ईशः कालः । कर्ता अहङ्कारः । एतैर् मायाया गुणैः कार्यैर् उपलक्षणैर् वस्तुत्वेन निरीक्षितो य आत्मा तस्मै । अन्वीक्षया विचारेणाङ्गैर् यमनियमादिभिर् अतिशयात्मा निश्चयवती बुद्धिर् येषां तैर् निरस्ता मायानिमित्ता आकृतिर् यस्मात् तस्मै ॥३७॥

ओ)०(ओ

॥ ५.१८.३८ ॥

करोति विश्वस्थितिसंयमोदयं
यस्येप्सितं नेप्सितम् ईक्षितुर् गुणैः ।
माया यथायो भ्रमते तदाश्रयं
ग्राव्णो नमस् ते गुणकर्मसाक्षिणे ॥

श्रीधरः  तद् एवं निर्गुणरूपेण नत्वा परमेश्वररूपेण प्रणमति, करोतीति । यस्येक्षितुर् जीवार्थम् ईप्सितम् । अत्यन्तानिच्छायाम् ईक्षणायोगात् । स्वार्थं तु नेप्सितम् । विश्वस्थित्यादिस्वगुणैर् माया करोति । तस्या जडत्वेपीश्वरसन्निधानात् प्रवृत्तिं दृष्टान्तेनाहयथाऽयो लोहं ग्राव्णोऽयस्कान्तान् निमित्ताद् भ्रमति । तदाश्रयं तदभिमुखं सत् । अतो गुणानां कर्मणां जीवादृष्टानां च साक्षिणे तस्मै ते नमः ॥३८॥

क्रमसन्दर्भः  तत्स्थापनाय वशीभूतमायां स्वरूपशक्तिं योजयतिकरोतीति ॥३८॥ (भगवत्सन्दर्भ १८)

विश्वनाथः  ननु मत्कार्यत्वाद् अचिद् अपि जगन् ममैवाकारो मृद्घटादिवत् तत्र जगद् इदं न वस्तुतस् त्वत्कार्यं, किन्तु मायाकार्यम् इत्य् आहकरोतीति । यस्येक्षितुर् जीवार्थम् ईप्सितं अत्यन्तानिच्छायां ईक्षणयोगात् । स्वार्थं तु नेप्सितं, विश्वस्थित्यादि स्वगुणैर् माययैव करोति । तस्या गडत्वेऽपि ईश्वरसन्निधानात् प्रवृत्तिं दृष्टान्तेनाहयथा लोहः ग्राव्नोऽयस्कान्ताद् धेतोर् भ्रमति तदाश्रयं तदभिमुखं सत्, अतो गुणानां कर्मणां जीवादृष्टानां च साक्षिणे तस्मै तुभ्यं नमः ॥३८॥

ओ)०(ओ

॥ ५.१८.३९ ॥

प्रमथ्य दैत्यं प्रतिवारणं मृधे
यो मां रसाया जगदादिसूकरः ।
कृत्वाग्रदंष्ट्रे निरगाद् उदन्वतः
क्रीडन्न् इवेभः प्रणतास्मि तं विभुम् इति ॥

श्रीधरः  अवतारचरितम् आहप्रमथ्येति । यो जगताम् आदिः कारणभूतः सूकरो मां पृथ्वीम् अग्रदंष्ट्रे दंष्ट्राग्रे कृत्वा रसातलाद् आरभ्योदन्वतः प्रलयार्णवाद् इभो गज इव निरगात् । ततश् च प्रतिगजतुल्यं दैत्यं प्रमथ्य यः क्रीडन् स्थितस् तं विभुं प्रणताऽस्मीत्य् अन्वयः ॥३९॥

क्रमसन्दर्भः  न व्याख्यातम्.

विश्वनाथः  अवतारचरितम् ब्रुवती स्वस्मिन् कृपातिशयं द्योतयतिप्रमथ्येति । प्रतिवारणं प्रतियोद्धारं हस्तिनम् इव इभौ हस्ती रसाया रसातलोपलक्षितां गर्भोदात् जगदादिर् जगत्कारणभूतः शूकरः । उदन्वति प्रलयार्णवे ॥३९॥

इति सारार्थदर्शिन्यां हर्षिण्यां भक्तचेतसाम् ।
पञ्चमेऽष्टादशोऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
भुवनकोशे वर्षदेवस्तुतिर् नाम
अष्टादशोऽध्यायः ।
॥५.१८॥

(५.१९)

एकोनविंशोऽध्यायः
जम्बूद्वीपवर्णनम्

॥ ५.१९.१ ॥

श्रीशुक उवाच
किम्पुरुषे वर्षे भगवन्तम् आदिपुरुषं लक्ष्मणाग्रजं सीताभिरामं रामं तच्चरणसन्निकर्षाभिरतः परमभागवतो हनुमान् सह किम्पुरुषैर् अविरतभक्तिर् उपास्ते ॥


श्रीधरः
ऊनविंशे किम्पुरुषे भारते चोपवर्ण्यते ।
सेव्यसेवकभावश् च भारतश्रैष्ठ्यम् एव च ॥१॥

क्रमसन्दर्भः  न व्याख्यातम्.

विश्वनाथः
रामः किम्पुरुषे नारायणः सेव्यश् च भारते ।
सर्वतो भारतश्रैष्ठ्यम् ऊनविंशे निरूप्यते ॥ओ॥

भर्तुर् एव भगवतः कथम् इत्य् अनेन नारदादिर् इव नावतारान्तरकथायाम् अनुरज्यतीति द्योतितम् ॥१॥

ओ)०(ओ

॥ ५.१९.२ ॥

आर्ष्टिषेणेन सह गन्धर्वैर् अनुगीयमानां परमकल्याणीं भर्तृभगवत्कथां समुपशृणोति स्वयं चेदं गायति ॥

श्रीधरः  भर्ता चासौ भगवांश् च तस्य कथाम् ॥२॥

क्रमसन्दर्भः  भर्तृभगवत्कथाम् इति भर्तृत्वादिमननविशेषेण सुखवैशिष्ट्यं दर्शितम् ॥२॥

विश्वनाथः  न व्य्आख्य्आतम्.

ओ)०(ओ

॥ ५.१९.३ ॥

ओं नमो भगवते उत्तमश्लोकाय नम आर्यलक्षणशीलव्रताय नम उपशिक्षितात्मन उपासितलोकाय नमः साधुवादनिकषणाय नमो ब्रह्मण्यदेवाय महापुरुषाय महाराजाय नम इति ॥

श्रीधरः  आर्याणि लक्षणानि शीलं व्रतं च यस्मिन् । उपशिक्षितात्मने संयतचित्ताय । उपासितोऽनुसृतो लोको येन साधुवादः साधुत्वप्रसिद्धिस् तस्य निकषणाय निकषाश्मवन् निर्धारस्थानाय परमसीम्न इत्य् अर्थः ॥३॥

क्रमसन्दर्भः  एवं श्रीराघवेन्द्रस्य केवलमाधुर्यमयलीलायां हनुमतः केवलतन्मयदासभावोऽपि स्वरूपैश्वर्यादिज्ٌआनमयतद्भावसङ्गतिर् नातियोग्यापि पश्चान् माधुर्यमय एव पर्यवसायिताभङ्ग्या तस्यैवोकर्षाय जातेत् रसोल्लास एव योजनीयः । तत्रैश्वर्यमाधुर्ययोर् महिमज्ٌआनं तस्याहओं नमो भगवते उत्तमश्लोकाय इत्य् आदि । अत्र भगवत इत्य् ऐश्वरम् उत्तमश्लोकायेति माधुर्यं दर्शितम् ॥३॥ [प्रीतिसन्दर्भः १९३]

विश्वनाथः  आर्याणि सर्वैः शिरोधार्याणि लक्षणानि चरणतलध्वजवज्रादीनि आजानुबाहुत्वादीनि च शीलानि धीरोदात्तादीनि व्रतानि धर्मनिष्ठत्वादीनि यस्य तस्मै । उपशिक्षितात्मने गुरुब्राह्मणादिशिक्षाग्राहिणे उपासितलोकायेति स्वस्य ब्रह्माद्युपास्यत्वेऽपि मया स्वाचरणेन रजकपर्यन्ता अपि लोकाः प्रसादनीया इति विचारवत्त्वाल् लोकानां तदुपासितत्वम् । साधुवादानां ब्रह्मण्यत्वसत्यसन्धत्वकृपालुत्वादीनां निकषणाय परमोत्कर्षप्रापकाय लोका हि साधुवादैर् उत्कृष्यन्ते । रामं प्राप्य साधुवादा अप्य् उत्कृष्टा भवन्तीत्य् अर्थः । यथा परमोत्कृष्टस्यापि कनकस्य निकषं प्राप्तस्यैवोत्कर्षो लोके प्रमाणीभवति तद्वद् इत्य् अर्थः ॥३॥

ओ)०(ओ

॥ ५.१९.४ ॥

यत् तद् विशुद्धानुभवमात्रम् एकं
स्वतेजसा ध्वस्तगुणव्यवस्थम् ।
प्रत्यक् प्रशान्तं सुधियोपलम्भनं
ह्य् अनामरूपं निरहं प्रपद्ये ॥

श्रीधरः  श्रीरामं परमार्थरूपेण प्रणमति । यद् एकं वेदान्तेषु प्रसिद्धं तत्त्वं तत् प्रपद्ये । तत् कथम्भूतम् ? विशुद्धश् चासाव् अनुभवश् च स एव मात्रा स्वरूपं यस्य । विशुद्धत्वे हेतुःप्रशान्तम् । तत्रापि हेतुःस्वतेजसा स्वरूपप्रकाशेन ध्वस्ता गुणानां विविधा जाग्रदाद्यवस्था यस्मिन् । अनुभवमात्रत्वे हेतुःप्रत्यग्दृश्याद् अन्यत् । तत् कुतः ? अनामरूपम् । ननु वस्तुत एवम्भूतस्यापि जीवस्योक्तसर्वविपर्ययो दृश्यते तत्राहनिरहम् । अहङ्काराभावान् न तथा वैपरीत्यम् इत्य् अर्थः । ननु श्रीरामस्य स्वरूपं नैवं प्रतीयते तत्राहसुधिया पुंसा उपलभ्यत इत्य् उपलम्भनम् । शुद्धचित्तेन ब्रह्मत्वेनैवोपलभ्यत इत्य् अर्थः ॥४॥

क्रमसन्दर्भः  स्वरूपज्ٌआनम् आहयत् तद् इति । यत् तत् प्रसिद्धं श्रीरामचन्द्रस्य दुर्वादलश्यामलरूपम् । अत्र प्रकाशैकलक्षणवस्तुनः सूर्यादिज्योतिषः प्रकाशकत्वं शौक्लादिमत्त्वम् इत्य् आदि धर्मवद् गुणरूपादिलक्षणतत्स्वरूपधर्मस्यापि तदात्मकत्वदृष्ट्या तन्मात्रत्वम् उक्तम् । य एव धर्मः स्वरूपशक्तिर् इति भगवत्सन्दर्भादौ स्थापितम् । अत एवैकम् अपि । तस्याश् च शक्तेर् मायातिरिक्तत्वम् आहस्वतेजसा ध्वस्तगुणव्यवस्थम् इति । स्वरूपशक्त्या दूरीभूता त्रैगुण्यात्मिका माया शक्तिर्यस्मात् यत् । अतः प्रशान्तं सर्वोपद्रवरहितम् । अनुभावमात्रत्वे हेतुःप्रत्यग्दृश्याद् अन्यत् । न चक्षुषा पश्यन्त रूपम् अस्य [क.उ. २.३९], यम् एवैष वृणुते तेन लभ्यस् तस्यैषा आत्मा विवृणुते तनुं स्वाम् [क.उ. १.२.२३] इति श्रुतेः । तत् कुतः ? अनामरूपं, एतास् तिस्रो देवता अनेन जीवेनात्मनानुप्रविश्य नामरूपे व्याकरवाणी [छा.उ. ६.३.२] इति प्रसिद्धप्राकृतनामरूपरहितम् । तत्र हेतुःनिरीहम् इति । आत्मशब्देन हि श्रुताव् अस्यां परमात्मनो जीवाख्यशक्तिरूपोऽंश उच्यते । अनेनेति पृथक्त्वनिर्देशात् । तद्रूपेण च प्रवेशो नाम देवताशब्दवाच्यतेजोवारिमृल्लक्षणोपाध्यभिनिवेशः । स च तस्य जीवस्य तत्राहन्ताध्यासाद् एव भवति । ततोऽन्तर्यामिरूपेण स्वयं तत्र स्थितस्यापि तदध्यासाभावाद् उपाधिकृतनामरूपराहित्यं युक्तम् एवेत्य् अर्थः । सर्वथाहङ्कारराहित्ये सति व्याकरवाणीतिप्रयोगस्यानर्हत्वाद् इति भावः ।

ननु, श्रीरामरूपं न सर्वैर् एव प्रतीयते तत्राह सुधियोपलम्भनम् । शुद्धचित्तेन स्वरूपतयिवोपलभ्यत इत्य् अर्थः । नातः परं परम यद् भवतः स्वरूपम् [भा.पु. ३.९.३] इत्य् आदि श्रीब्रह्मवाक्यात् ॥४॥ [प्रीतिसन्दर्भ, १९४]

विश्वनाथः  ननु शङ्खचक्रादिमत्त्वगरुडवाहनत्वाद्यैश्वर्यानाविष्काराद् अवतारस्यास्य ब्रह्मत्वे केचित् संशेरते ? तत्र ये संशेरते ते संशेरतां नाम, अहं तु साक्षाद् इमं परब्रह्मरूपम् एवानुभवामीत्य् आहयद् इति । विशुद्धो मायासम्बन्धशून्यो योऽनुभवस् तन्मात्रम् एकं केवलं यत् तद् एवेमं प्रपद्ये ।

ननु शुद्धजीवोऽप्य् एवं भवति ? तत्राहस्वतेजसा स्वरूपशक्त्या दूरीभूता गुणव्यवस्थानरूपा मायाशक्तिर् यस्मात् तत् । अत एव प्रत्यग्दृश्याद् अन्यत् । न चक्षुषा पश्यति रूपम् अस्य [क.उ. २.३९], यम् एवैष वृणुते तेन लभ्यस् तस्यैषा आत्मा विवृणुते तनुं स्वाम् [क.उ. १.२.२३] इति श्रुतेः । यतः प्रशान्तं सर्वोपद्रवरहितम् ।

ननु श्रीरामस्य रूपं नैवं प्रतीयते ? तत्राहसुधियैव पुंसा उपलभ्यत इत्य् उपलम्भनम् । यतोऽनामरूपम्एतास् तिस्रो देवता अनेन जीवेनात्मनानुप्रविश्य नामरूपे व्याकरवाणि [छा.उ. ६.३.२] इति प्रसिद्धं प्राकृतनामरूपरहितम् । श्रुतौ तिस्रः इति तेजोवारिमृदः, निर्निश्चयेनाहं प्रपद्ये । यद् वा, अहङ्काररहितं यथा स्यात् तथा प्रपत्तिर् अपि कृपया तेनैव कारितेति बुद्ध्येत्य् अर्थः ॥४॥

ओ)०(ओ

॥ ५.१९.५ ॥

मर्त्यावतारस् त्व् इह मर्त्यशिक्षणं
रक्षोवधायैव न केवलं विभोः ।
कुतोऽन्यथा स्याद् रमतः स्व आत्मनः
सीताकृतानि व्यसनानीश्वरस्य ॥

श्रीधरः  कथं तर्हि दशरथपुत्रत्वम् ? तत्राहविभोर् मर्त्यावतारस् तु रक्षसो रावणस्य वधाय, तस्य मनुष्याद् अन्य्तोऽवध्यत्वात् । न केवलम् एतावत् किं तु इह संसारे स्त्रीसङ्गादिकृतं दुःखं दुर्वारम् इति मर्त्यानां शिक्षणां च । शिक्षार्थम् अपीत्य् अर्थः । अन्यथा खे स्वरूपे रममाणस्य जगदात्मनः सीताविरहकृतानि व्यसनानीति कुतः स्यात् ॥५॥

क्रमसन्दर्भः  नन्व् एवम्भूतस्य मर्त्येषु प्राकट्ये किं प्रयोजनम् ? उच्यतेगौणे सत्य् अपि प्रयोजनान्तरे मुख्यं तु भक्तेषु लीलामाधुर्याभिव्यٌजनम् एवेत्य् आहमर्त्येति । तुशब्द आशङ्कानिवृत्त्यर्थः । मर्त्यलोके योऽवतार आविर्भावः, स तु साधुजनोद्वेजकरक्षोवधायैव केवलं न भवति किन्तु मर्त्यशिक्षणम् अपि । मर्त्येषु शिक्षणं तदर्थप्रकाशनं यत् तन्मयम् अपि । तत्र बहिर्मुखेषु विषयासङ्गदुःखदुर्वारताप्रकाशनम् आनुषङ्गिकम् । मुख्यम् उद्देश्यं तु स्वभक्तिवासनेषु चित्तार्द्रताकरविरहसंयोगमयनिजलीलाविशेषमाधुर्यप्रकाशनम् । ततस् तदर्थम् एवेत्य् अर्थः । अन्यथा यदि केवलं तद्वधायैव स्यात् तदा आत्मनः परमात्मत्वेन परिपूर्णस्येश्वरस्य सर्वान्तर्यामिणः स्वे स्वस्वरूपे तदेकरूपे वैकुण्ठे च रममाणस्य सीताकृतानि व्यसनानीति कुतः स्यात् ? मनसैव तद्वधे शक्तत्वात् तद्व्यसनासम्भवाच् च । निजमाधुर्यप्रकाशनपक्षे तु तत् तत् सम्भवत्य् एवेति भावः । अत्र कृपारूपं तादृशलीलारूपं च माधुर्यम् अधिकं श्लाघितम् । तत्र श्रीसीतावियोगदुःखं च लीलामाधुर्यान्तर्गतम् एवेति न दोष इत्य् अपि दर्शितम् ॥५॥ [प्रीतिसन्दर्भ, १९५]

विश्वनाथः  ननु तर्हि प्रपञ्चलोके कथं एवं प्रकटीभावीति तत्राहमर्त्यावतारः मर्त्याकारस्य प्रपञ्चलोकप्राकट्यं न केवलं रक्षसो रावणस्यैव वधाय, किन्तु मर्त्यशिक्षणं मर्त्यशिक्षणार्थओऽपीत्य् अर्थः ।

मर्त्या द्विविधाःधर्मवन्तो भक्तिमन्तश् च। तेभ्यः क्रमेण स्वस्य धार्मिकत्वप्रेमवश्यत्वयोः प्रदर्शनाय धर्मशिक्षणार्थं प्रेमशिक्षणार्थं चेत्य् अर्थः । अन्यथा स्वे स्वरूप एव रममाणस्य परमात्मनः सीताविरहकृतानि व्यसनानि दुःखानि कुतः स्यात् स्युः ? किन्तु साध्वी स्वभार्या धार्मिकैः सर्वथैव नोपेक्षतव्या तदर्थं प्राप्तानि दुःखान्य् अपि सहतैवेति शिक्षणार्थं स्वस्मिन्न् असन्त्य् अपि दुःखानि दर्शितानीति प्रथमे पक्षे । द्वितीये तु सीताविरहकृतानि विषादादीनि कुतो दुःखानि, किन्तु प्रेम्नः स्थायिभावस्य विप्रलम्भरसास्वादनजनितानि दुःखत्वेन भासमानानि परमसुखान्य् एव, न तु दुःखानीत्य् अर्थः । आत्मारामत्वदुःखित्वयोर् युगपद् एकत्र विरोधात्, न च सीतायां रममाणस्य कुत आत्मारामत्वम् इति वाच्यम् । सीतायाः स्वरूपशक्तित्वेनात्मभूतत्वात् ।

ननु सीतायाः स्वरूपभूतत्वे कथं तद्विरहः सम्भवेत् ? उच्यतेएकम् एव परमतत्त्वं चिच्छक्तिवृत्तिभेदेन  महासारेण प्रेमाख्येनानादित एव द्विधा विभक्तं तिष्ठतिहलादषडैश्वर्यमयं, केवलं हलादमयं च । प्रथमं परमेश्वराक्यं, द्वितीयं  भक्ताख्यम् । पुनश् च तेनैव प्रेम्ना स्वस्य चतसृभिर् वृत्तिभिर् द्वितीयं तत्त्वं चतुर्धा विभक्तन्दाससखिपित्रादिप्रेयस्याख्यं, प्रथमस्य तद् एव तत्त्वस्य दास्यादिभावभावितत्त्वं व्यवस्थापितम् । प्राकृतेष्व् अपि जीवेषु यदृच्छयैतादृशभक्तिसाधनवत्सु भक्तिपरिपाके स्वयम् आविर्भूयएतच् चतुष्कम् आवेश्य तेऽपि दासादित्वेन यथाकालं नित्यलोकं प्रापय्य चतुष्केण तेन समनुगम्यते, पुनर् अपि तेनैव प्रेम्ना स्थायिभावतां प्राप्तेन स्वशक्त्यैवाविर्भाविताभिर् विभावादिभिः स्वं रसरूपीकृत्य, तद् एव तत्त्वयुगलं स्वस्य विषयाश्रयीभावभावितं कृत्वा  स्वाधीनीकृत्य योगवियोगाभ्याम् सुखदुःखायितं स्वमाधुर्यम् असाधारणम् अपारम् आस्वादयता कोऽप्य् आनन्दचमत्कार एव तद्विदां निष्पाद्यते । अतद्विदां तु केषाञ्चित् रामकृष्णादीनां अप्य् एतावद् दुःखम् अनिर्वाच्यम् इति केषाञ्चिज् जीवप्रदर्शनायै अनुकृतम् इत्य् एवं व्यामोह एव ॥५॥

ओ)०(ओ

॥ ५.१९.६ ॥

न वै स आत्मात्मवतां सुहृत्तमः
सक्तस् त्रिलोक्यां भगवान् वासुदेवः ।
न स्त्रीकृतं कश्मलम् अश्नुवीत
न लक्ष्मणं चापि विहातुम् अर्हति ॥

श्रीधरः  विषयासक्त्यभावेन व्यसनानर्हत्वम् उपपादयति । न वै स भगवांस् त्रिलोक्यां क्वापि सक्तः । यत आत्मवतां धीराणाम् आत्मा सुहृत्तमश् च । अतो न स्त्रीकृतं मोहं प्राप्नुयात् । न लक्ष्मणं चेति । देवदूतेन श्रीरामं सम्मन्त्रयता विज्ٌआपितम् अत्रागतस् त्वया वध्य इति तदैव द्वारि स्थितं लक्ष्मणं दुर्वाससम् आगतं विज्ٌआपयितुं प्रविष्टं हन्तुम् उद्यतो वसिष्ठवाक्यात् तत्याज तच् च न युज्येतेत्य् अर्थः ॥६॥

क्रमसन्दर्भः  तादृशलीला च न प्राकृतवत् कामादिसक्ततया, किन्तु स्वजनविशेषविषयककृपाविशेषेणैवेत्य् आहन वै इति । स वै खलु त्रिलोक्यां न सक्तः । तत्र हेतुःआत्मा परमात्मा भगवान् परिपूर्णैश्वर्यादिः, वासुदेवः सर्वाश्रयश् चेति । किन्तु आत्मवताम् आत्मा स्वयम् एव नाथत्वेन विद्यते येषां, तेषां स्वविषयकममताधारिणां भक्तविशेषाणाम् इत्य् अर्थस् तेषाम् एव सुहृत्तमः । तस्माद् यथान्यो स्त्रीत्वहेतुकं कश्मलम् अश्नुवते तेन, तथा नासाव् अश्नुवीत । अतस् तस्या आत्मवत्त्वेनैव तादृशकश्मलहेतुतत्प्रीतिविषयतापीति भावः । तथा देवदूतसमयातिक्रमेणात्मवतोऽपि लक्ष्मणस्य परित्यागो यः, स खलु नात्यन्तिक इत्य् आहन लक्ष्मणम् इति । विहातुम् अपि नार्हति न शक्नोति । अनन्तरं झटित्य् एव स्वर्गस्थतया स्वागमनं प्रतीक्षमाणैस् तदादिभिः सह स्वधिष्ण्यारोहात् । अधुनापि तेन सीतादिभिश् च सहैवास्मिन् किम्पुरुषवर्षेऽप्य् अस्माभिर् दृश्यमानत्वात् । ततो मर्यादारक्षार्थम् एव किٌचित् तत्तदनुकरणम् इति भावः ॥६॥ [प्रीतिसन्दर्भ, १९६]

विश्वनाथः  तस्य प्रेमवश्यत्वसत्यव्रतत्वब्रह्मण्यत्वादिभिर् अप्राकृतैर् गुणैर् एव एतद् उपपद्यते, नान्यथेत्य् आहनेति । स वै खलु त्रिलोक्यां न सक्तः, यतः आत्मा परमात्मा, तद् अपि आत्मवतां आत्मा, सेव्यत्वेन वर्तते येषां तेषां दासादीनां सुहृत्तमः, यतो भगवान् पूर्णषडैश्वर्यः, अतः प्रेमवश्यत्वानङ्गीकारे प्राकृतानां इव स्वीकृतं कश्मलं मोहं नाश्नुवीत, न प्राप्नुयात् तथैव सत्यव्रतत्वब्रह्मण्यत्वाद्यनङ्गीकारे लक्ष्मणम् अपि त्यक्तुं नार्हेत् । तथा हि देवदूतेन श्रीरामं मन्त्रयता विज्ٌआपितम् । अत्रागतस् त्वया वध्य इति । तदैव द्वारि स्थितं लक्ष्मणं दुर्वाससं विज्ٌआपयितुम् प्रविष्टं हन्तुम् उद्यतो वसिष्ठवाक्यात् तत्याजेति तस्माद् एतादृशस्य लीलया प्रेमाणं धर्मं च शिक्षयामासेति युक्तम् उक्तं मर्त्यशिक्षणम् इति ॥६॥

ओ)०(ओ

॥ ५.१९.७ ॥

न जन्म नूनं महतो न सौभगं
न वाङ् न बुद्धिर् नाकृतिस् तोषहेतुः ।
तैर् यद् विसृष्टान् अपि नो वनौकसश्
चकार सख्ये बत लक्ष्मणाग्रजः ॥

श्रीधरः  अतः श्रीराम एव सर्वैः सेव्य इति वक्तुं न तस्य तोषहेतुः सत्कुलजन्मादि, किन्तु भक्तिर् एवेत्य् आहन जन्मेति । महतः पुरुषाज् जन्म । महतः श्रीरामस्येति वा । सौभगं सौन्दर्यम् । आकृतिर् जातिः । यद् यस्मात् तैर् जन्मादिभिर् विसृष्टांस् त्यक्तान् अपि नो वनचरान् बत अहो लक्ष्मणस्याग्रजेऽपि सखित्वे कृतवान् ॥७॥

क्रमसन्दर्भः  पूर्वार्थम् एव स्थापयितुं भक्त्येककारणकारुण्यप्रमुखपरममाधुर्यं सर्वोर्ध्वम् आह द्वाभ्यान्न जन्म नूनम् इति । महतः पुरुषाज् जन्म । सौभगं सौन्दर्यम् । आकृतिर् जातिः । यद् यस्मात् । तैर् जन्मादिभिर् विसृष्टांस् त्यक्तान् अपि नोऽस्मान् तदीयपरमभक्तश्रीसीतान्वेषणादिभक्तितुष्टत्वेन बताहो ! लक्ष्मणस्य सर्वसद्गुणलक्ष्मलक्षितस्य श्रीसुमित्रानन्दनस्याग्रजोऽपि सखित्वे कृतवान्, दास्यायोग्यान् अपि सहविहारादिना सखीन् इव स्वीकृतवान् इत्य् अर्थः । सुग्रीवादीन् उपलक्ष्य वा तथोक्तम् ॥७॥ [प्रीतिसन्दर्भ, १९७]

विश्वनाथः  तत्तत्सर्वगुणाकारस्य तस्य कृपाया निरुपाधिं विशिष्याहन जन्मेति । महतो वंशाज् जन्म महतः श्रीरामस्येति वा । तैः सज्जन्मादिभिर् लक्ष्मणस्य सर्वसल्लक्षणपरिपूर्णस्य सुमित्रासुनोर् अग्रजत्वेन तम् अपि दास्ये विदधानोऽस्मान् सर्वसल्लक्षणरहितान् अपि सख्ये चकारेति सुग्रीवम् उपलक्ष्योक्तिः  ॥७॥

ओ)०(ओ

॥ ५.१९.८ ॥

सुरोऽसुरो वाप्य् अथ वानरो नरः
सर्वात्मना यः सुकृतज्ٌअम् उत्तमम् ।
भजेत रामं मनुजाकृतिं हरिं
य उत्तरान् अनयत् कोसलान् दिवम् इति ॥

श्रीधरः  तस्मात् सुरो वान्यो वा यः कोऽपि श्रीरामम् एव सर्वप्रकारेण भजेत् । सुकृतज्ٌअम् अल्पीयस्य् अपि भजने बहुमानिनम् । उत्तरान् कोशलान् अयोध्यावासिनः ॥८॥

क्रमसन्दर्भः  तस्मात् सुर इति । पूर्वं स्वरूपज्ٌआनमयभक्त्या मनुजाकृताव् एव परमस्वरूपत्वं दर्शितवान् । सम्प्रति माधुर्यज्ٌआनमयभक्त्यापि विशिष्य तम् एवाराधयति मनुजाकृतिं हरिम् इति । तत्रापि श्रीकपिलादिकं व्यावर्तयति रामम् इति । उत्तमम् असमोर्ध्वगुणंसुकृतज्ٌअं स्वल्पयापि भक्त्या सन्तुष्यन्तम् इति ॥८॥ [प्रीतिसन्दर्भ, १९८]

विश्वनाथः  तस्माद् भजनीयेषु सर्वेष्व् अवतारेषु मध्ये राम एव कृपासिन्धुर् अतिशयेन भजनीयो यद्भजने सर्व एवाविशेषेणाधिकारीत्य् आहसुर इति । यः कोऽपि सर्वात्मना सर्वप्रकारेण, उत्तरान् कोशलान् अयोध्यावासिनः सशरीरान् एव दिवं वैकुण्ठम् ॥८॥

ओ)०(ओ

॥ ५.१९.९ ॥

भारतेऽपि वर्षे भगवान् नरनारायणाख्य आकल्पान्तम् उपचितधर्मज्ٌआनवैराग्यैश्वर्योपशमोपरमात्मोपलम्भनम् अनुग्रहायात्मवताम् अनुकम्पया तपोऽव्यक्तगतिश् चरति ॥

श्रीधरः  उपचितैर् धर्मादिभिर् आत्मोपलभ्यते येन तत् तपश् चरति । तत्रोपशम इन्द्रियाणां संयमः उपरमो निरहङ्कारता । आत्मवताम् अनुग्रहाय न स्वार्थम्, ईश्वरत्वात् ॥९॥

क्रमसन्दर्भः  नरनारायणाख्य इति द्वयोर् अभेदो दर्शितः । आत्मवतांआत्मा स एव भगवान् नाथत्वेन विद्यते येषां तेषां भक्तानाम् अनुकम्पया हेतुना तद्विषयकानुकम्पाधीनः सन् तेषां मङ्गलार्थं स्वयम् एव तपश् चरतीत्य् अर्थः । अहो ! एतावान् अपि तदनुकम्पापरिणाम इति भावः । तद् एव दर्शयतिउपचितेति । स्वयम् एव कृतैस् तैस् तैर् अङ्गैस् तेष्व् आत्मनो भगवत उपलम्भनं स्फूर्तिहेतुकम् इत्य् अर्थः । तर्हि कथं लोकैस् तथा नावगम्यते ? तत्राहअव्यक्तगतिर् इति वा ॥९॥

विश्वनाथः  उपचितैर् धर्मादिभिः सहित आत्मा त्वम्पदार्थ उपलभ्यते येन, तत् तपश् चरति । तत्रोपशम इन्द्रियाणां संयम उपरमो निरहङ्कारिता । आत्मवताम् अनुग्रहाय तपःशिक्षणरूपायेति तपसि प्रयोजनं अनुकम्पयेति तत्र कारणम् इत्य् अपौनरुक्त्यम् ॥९॥

ओ)०(ओ

॥ ५.१९.१० ॥

तं भगवान् नारदो वर्णाश्रमवतीभिर् भारतीभिः प्रजाभिर् भगवत्प्रोक्ताभ्यां साङ्ख्ययोगाभ्यां भगवदनुभावोपवर्णनं सावर्णेर् उपदेक्ष्यमाणः परमभक्तिभावेनोपसरति इदं चाभिगृणाति ॥

श्रीधरः  भगवदनुभाव उपवर्ण्यते येन पञ्चरात्रेण तत् । सावर्णेर् मनोः । उपसरति सेवते ॥१०॥

क्रमसन्दर्भः  प्रजाभिः सह ताश् च निरुपमा एव, न तु सर्वाः । भगवता नरनारायणाख्येन प्रोक्ताभ्यां साङ्ख्ययोगाभ्यां सारासारविवेकभगवन्निष्ठाभ्यां यद् भगवदनुभवोपवर्णनम् । तत् सावर्णिं प्रत्युपदेक्ष्यति यः, स इत्य् अर्थः ॥१०॥

विश्वनाथः  भगवदनुभावो वर्ण्यतेयेन तद्भगवदनुभाववर्णनं पञ्चरात्रशास्त्रं साङ्ख्ययोगाभ्याम् सह । सावर्णेः सावर्णिम् ॥१०॥

ओ)०(ओ

॥ ५.१९.११ ॥

ओं नमो भगवते उपशमशीलायोपरतानात्म्याय नमोऽकिٌचनवित्ताय ऋषिऋषभाय नरनारायणाय परमहंसपरमगुरवे आत्मारामाधिपतये नमो नम इति ॥

श्रीधरः  उपरतानात्म्याय निरहङ्काराय ॥११॥

क्रमसन्दर्भः  न व्याख्यातम्.

विश्वनाथः  उपरतानात्म्याय न विद्यते आत्मा ज्ٌआतव्यत्वेन यस्य सोऽनात्म अनात्मनो भावः अनात्म्यं, उपरतम् अनात्म्यं यस्मात् तस्मै ॥११॥

ओ)०(ओ

॥ ५.१९.१२ ॥

गायति चेदम्
कर्तास्य सर्गादिषु यो न बध्यते
न हन्यते देहगतोऽपि दैहिकैः ।
द्रष्टुर् न दृग् यस्य गुणैर् विदूष्यते
तस्मै नमोऽसक्तविविक्तसाक्षिणे ॥

श्रीधरः  असक्तश् चासौ विविक्तश् च साक्षी च तस्मै नमः । असक्तत्वं दर्शयति । अस्य विश्वस्य सर्गादिषु कर्तापि यो न बध्यतेऽहं कर्तेति न मन्यते । विविक्तत्वम् आह । देहगतोऽपि दैहिकैः क्षुत्पिपासादिभिर् यो न हन्यते नाभिभूयते । साक्षित्वम् आह । यस्य द्रष्टुर् अपि सतो दृष्टिगुणैर् दृश्यैर् न विदूष्यते न विक्रियते ॥१२॥

क्रमसन्दर्भः  तस्य परमहंसत्वं दर्शयन् गुरुत्वं योजयतिकर्तेति । देहगतोऽन्तर्यामिरूपेण । द्रष्टुः परमसाक्षिणः ॥१२॥

विश्वनाथः  आत्मारामचूडामणित्वम् आहकर्तेति । न निबध्यत इत्य् अतस् तस्यष्व् असक्ताय । दैहिकैः क्षुत्पिपासादिभिर् न हन्यते नाभिभूयते । इत्य् अतो देहाद् विविक्ताय, द्रष्टुर् अपि सतो दृग् दृष्टिर् गुणैर् दृश्यैर् न दूष्यते, अत एव असक्तश् चासौ विविक्तसाक्षी अलिप्तसाक्षी चेति तस्मै ॥१२॥

ओ)०(ओ

॥ ५.१९.१३ ॥

इदं हि योगेश्वर योगनैपुणं
हिरण्यगर्भो भगवाٌ जगाद यत् ।
यद् अन्तकाले त्वयि निर्गुणे मनो
भक्त्या दधीतोज्झितदुष्कलेवरः ॥

मध्वः  यस्य सम्यग् भगवति ज्ٌआनं भक्तिस् तथैव च ।
निश्चिन्तस् तस्य मोक्षः स्यात् सर्वपापकृतोऽपि तु ॥१३॥

श्रीधरः  योगकौशलं निरूपयन् योगं प्रार्थयतेइदम् इति त्रिभिः । हे योगेश्वर, हिरण्यगर्भो यद् योगनैपुणं जगाद । इदम् एव तत् । किम् ? जन्मप्रभृति भक्त्यान्तकाले पुमांस् त्वयि मनो धारयेद् इति यत् । कथम्भूतः सन् ? उज्झितं दुष्कलेवरं तद् अभिमानो येन ॥१३॥

क्रमसन्दर्भः  अनासक्तत्वं कैमुत्येन स्थापयन् विशेषतो ज्ٌएयस्य योगस्य सामान्यतो ज्ٌआनं तत्कारणं चाहैदं हीति । उज्झितदुष्कलेवर इति तत्पार्षदकलेवरस्य शोभनत्वम् उपादेयत्वं च बोधयति ॥१३॥

विश्वनाथः  योगाभ्यासिनां रहस्यम् आहैदम् इति । यद् इति शत्र्अन्तम् । अन्तकाले यद् गच्छेत् चपलम् इति यावत् मनस् त्वयि दधीत स्थिरीकुर्याद् इत्य् अर्थः । उज्झितेति वर्तमाने निष्ठा ॥१३॥

ओ)०(ओ

॥ ५.१९.१४ ॥

यथैहिकामुष्मिककामलम्पटः
सुतेषु दारेषु धनेषु चिन्तयन् ।
शङ्केत विद्वान् कुकलेवरात्ययाद्
यस् तस्य यत्नः श्रम एव केवलम् ॥

श्रीधरः  अन्यथा तस्य शास्त्राभ्यासादिश्रमो व्यर्थ इत्य् आहयथैहिकामुष्मिककामेषु लम्पटो मूर्खः सुतादिषु योगक्षेमं चिन्तयन् कुत्सितस्य कलेवरस्यात्ययान् मृत्योः शङ्कते । तथा विद्वान् अपि सन् यः शङ्केत तस्य यत्नः शास्त्रश्रवणादिः श्रम एव ॥१४॥

क्रमसन्दर्भः  तज् ज्ٌआनयोग्यत्वापादकं सारासारविवेकम् अपि सामान्यतो निवेदयतियथेति ॥१४॥

विश्वनाथः  अन्यथा योगाभ्यासो व्यर्थ एवेत्य् आहयथेति । चिन्तयन् कुर्वन् चिन्तां कुकलेवरात्ययात् शङ्केत । मयि मृते सति मत्सुतादयः  कथं वर्तेरन्न् इति भावयेत्, तथैव विद्वान् अपि यः शङ्केत, तस्य यत्नः श्रम एव ॥१४॥

ओ)०(ओ

॥ ५.१९.१५ ॥

तन् नः प्रभो त्वं कुकलेवरार्पितां
त्वन्माययाहम्ममताम् अधोक्षज ।
भिन्द्याम येनाशु वयं सुदुर्भिदां
विधेहि योगं त्वयि नः स्वभावम् इति ॥

मध्वः  यो ममत्वादिना दोषः स त्व् अन्यविषयः स्मृतः । इति च ॥१५॥

श्रीधरः  यस्माद् विदुषोऽपीयम् एव दशा, तत् तस्मात्, हे प्रभो अधोक्षज, त्वम् एव नो योगं विधेहि । कीदृशम् ? त्वयि स्वभावं सहजवासनारूपम् । येन योगेन वयं त्वन्मायया नः कुकलेवरेऽर्पिताम्, अहम्ममताम् शीघ्रम् भिन्द्याम त्यजेम । सुदुर्भिदाम् उपायान्तरैः सर्वथा त्यक्तुम् अशक्याम् ॥१५॥

क्रमसन्दर्भः  अभीष्टम् आहतन् न इति । कुकलेवरेति स्वेतरेषां कलेवरापेक्षया प्रोक्तम् ॥१५॥

विश्वनाथः  तस्माद् अन्यावेशं त्याज्ل त्वयि मनसोऽभिनिवेशं त्वम् एव कृपया देहीत्य् आहतन् न इति । योगं विधेहि । योग एव कः ? तत्राहत्वयि नोऽस्माकं स्वस्यात्मनो भावं रतिम् । यद् वा, यथा विषयेषु स्वभावः, तथैव त्वयि स्वभावो निसर्गोऽस्त्व् इत्य् अर्थः ॥१५॥

ओ)०(ओ

॥ ५.१९.१६ ॥

भारतेऽप्य् अस्मिन् वर्षे सरिच्छैलाः सन्ति बहवो मलयो मङ्गलप्रस्थो मैनाकस् त्रिकूट ऋषभः कूटकः कोल्लकः सह्यो देवगिरिर् ऋष्यमूकः श्रीशैलो वेङ्कटो महेन्द्रो वारिधारो विन्ध्यः शुक्तिमान् ऋक्षगिरिः पारियात्रो द्रोणश् चित्रकूटो गोवर्धनो रैवतकः ककुभो नीलो गोकामुख इन्द्रकीलः कामगिरिर् इति चान्ये च शतसहस्रशः शैलास् तेषां नितम्बप्रभवा नदा नद्यश् च सन्त्य् असङ्ख्याताः ॥

श्रीधरः  इलावृतवद् अस्मिन्न् अपि वर्षे सरितः शैलाश् च सन्ति । नितम्बप्रभवास् तटेभ्यः सम्भूताः ॥१६॥

क्रमसन्दर्भः  कोण्वः कोण्वक इति पाठौ । गोवर्धनोऽयं शास्त्रलोकप्रसिद्धः श्रीवृन्दावनगतः । श्रीकृष्णाक्रीडत्वेन तम् अनु रैवतोऽपि पठ्यते । अधुना तस्य स्वल्पत्वादिदृष्टिः । काले कालेऽन्तर्धानात् ॥१६॥

विश्वनाथः  अपीति यथा इलावृते तथा अस्मिन्न् अपि वर्षे इत्य् अर्थः ॥१६॥

ओ)०(ओ

॥ ५.१९.१७१८ ॥

एतासाम् अपो भारत्यः प्रजा नामभिर् एव पुनन्तीनाम् आत्मना चोपस्पृशन्तिचन्द्रवसा ताम्रपर्णी अवटोदा कृतमाला वैहायसी कावेरी वेणी पयस्विनी शर्करावर्ता तुङ्गभद्रा कृष्णावेण्या भीमरथी गोदावरी निर्विन्ध्या पयोष्णी तापी रेवा सुरसा नर्मदा चर्मण्वती सिन्धुर् अन्धः शोणश् च नदौ महानदी वेदस्मृतिर् ऋषिकुल्या त्रिसामा कौशिकी मन्दाकिनी यमुना सरस्वती दृषद्वती गोमती सरयू रोधस्वती सप्तवती सुषोमा शतद्रूश् चन्द्रभागा मरुद्वृधा वितस्ता असिक्नी विश्वेति महानद्यः ॥

श्रीधरः  आत्मना च देहेनाप्य् उपस्पृशन्ति ॥१७॥

क्रमसन्दर्भः  न व्याख्यातम्.

विश्वनाथः  आत्मना च देहेन च । अन्धो ब्रह्मपुत्रः ॥१७॥

ओ)०(ओ

॥ ५.१९.१९ ॥

अस्मिन्न् एव वर्षे पुरुषैर् लब्धजन्मभिः शुक्ललोहितकृष्णवर्णेन स्वारब्धेन कर्मणा दिव्यमानुषनारकगतयो बह्व्य आत्मन आनुपूर्व्येण सर्वा ह्य् एव सर्वेषां विधीयन्ते यथावर्णविधानम् अपवर्गश् चापि भवति ॥

श्रीधरः  लब्धं जन्म यैस् तैः पुरुषैः सात्त्विकादिना स्वकृतेन कर्मणा दिव्यादिगतय आत्मनो विधीयन्ते साध्यन्ते । हि यस्मात् । सर्वा एव गतयः कर्मानुसारेण सर्वेषां भवन्ति । यस्य वर्णस्य यद् विधानं मोक्षप्रकारः सन्न्यासवनस्थत्वादिः, तद् अनतिक्रमेणास्मिन्न् एव वर्षे नृणाम् अपवर्गश् च भवति । एतच् च कर्मादिबहुसाधनसम्भवाभिप्रायेणोक्तं, न त्व् अन्यत्रापवर्गाभावेन तदुपर्य् अपि बादरायणः सम्भवाद् इति देवानाम् अपि मोक्षस्य सूचितत्वात् ॥१८॥

क्रमसन्दर्भः  न व्याख्यातम्.

विश्वनाथः  अस्मिन्न् एव वर्षे नानात्र, तत्रापि सहस्रयोजनप्रमाणे प्रदेशे एवेति ज्ٌएयम् । यद् उक्तं विष्णुपुराणे

भारतस्यास्य वर्षस्य नव भेदान् निशामय ।
इन्द्रद्वीपः कशेरुमान् ताम्रवर्णो गभस्तिमान् ।
नागद्वीपस् तथा सौम्यो गन्धर्वस् त्व् अथ वारुणः ॥
अयं तु नवमस् तेषां द्वीपः सागरसंवृतः ।
योजनानां सहस्रं तु द्वीपोऽयं दक्षिणोत्तरात् ॥ [वि.पु. २.३.६७]

सागरसम्भृतः इति समुद्रप्रान्तवर्तीति श्रीस्वामिव्याख्या । नवमस्यास्य पृथङ्नामाकथनात् नाम्नोऽपि नवद्वीपोऽयम् इति गम्यते । विशेषश् च तत्रैव

पूर्वे किराता यस्य स्युः पश्चिमे यवनाः स्मृताः । [वि.पु. २.३.८]
पूर्वदेशादिकाश् चैव कामरूपनिवासिनः ।
पुण्ड्राः कलिङ्गा मगधा दाक्षिणात्याश् च सर्वशः ॥ [वि.पु. २.३.१५]

मारुकः मालवाश् च इत्यादि ।

चत्वारि भारते वर्षे युगान्यत्र महामुने ।
कृतं त्रेता द्वापरश् च कलिश् चान्यत्र न क्वचित् ॥ [वि.पु. २.३.१९] इति ।

वायवीये च

भारतस्यास्य वर्षस्य नवभेदान् निबोधत ।
पर्वतान्तरिता ज्ٌएयास् ते त्व् अगम्याः परस्परम् ॥ इति ।

शुक्ललोहितकृष्णवर्णेन सात्त्विकराजसतामसेन कर्मणा क्रमेण दिव्यादिगतयो बह्व्यः आत्मनः स्वस्य विधीयन्ते साध्यन्ते । हि यस्मात् । सर्वा एव गतयः सर्वेषां यथा वर्णविधानम् इति वर्णानां धर्मस्य अधर्मस्य च करणं सम्भवेद् इति, तद् अनतिक्रम्य आनुपूर्व्येण विधीयन्ते वेदेनेति शेषः । तथा अपवर्गश् चेति तस्य विधातुम् अशक्यत्वात् स स्वयम् एव भवतीति चकारेणापवर्गस्य वैकल्यं द्योतितम् ॥१८॥

ओ)०(ओ

॥ ५.१९.२० ॥

योऽसौ भगवति सर्वभूतात्मन्य् अनात्म्येऽनिरुक्तेऽनिलयने परमात्मनि वासुदेवेऽनन्यनिमित्तभक्तियोगलक्षणो नानागतिनिमित्ताविद्याग्रन्थिरन्धनद्वारेण यदा हि महापुरुषपुरुषप्रसङ्गः ॥

श्रीधरः  अपवर्गस्वरूपम् आहयोऽसाव् इति । अनात्म्ये आत्मनि भवम् आत्म्यं रागादि तद् रहिते । अनिरुक्ते वाचाम् अगोचरे अनिलयने अनाधारे । अनन्यनिमित्तोऽहैतुको भक्तियोग एव लक्षणं स्वरूपं यस्य । कथं भवति ? नानागतीनां निमित्तं योऽविद्याग्रन्थिस् तस्य रन्धनं छेदनं तद्द्वारेण । महापुरुषपुरुषा विष्णुभक्ताः, तैः प्रकृष्टः संयोगो यदा भवति, तदा ॥२०॥

क्रमसन्दर्भः  यथावर्णविधानम् इति स्वस्वधर्मार्पणादिक्रमेणेत्य् अर्थः । एतच् च प्रायिकं यदा हि महापुरुषपुरुषप्रसङ्ग इत्य् अस्यैव मुख्यत्वेन वक्ष्यमाणत्वात् श्रीनारदजन्मवत् । प्रथम एव तत्प्रसङ्गेन तत्प्रवृत्तेः भक्तियोगलक्षणोऽप्य् अपवर्गो भवति । किम् उतान्य इत्य् अर्थः ॥२०॥

विश्वनाथः  ननु किं स्वरूपोऽपवर्गः कदा वा भवेत् ? इत्य् अपेक्षायाम् आहयोऽसाव् इति । भगवति परमकल्याणसौन्दर्यादिगुणवति, अत एव सर्वभूतानाम् आत्मा मनो यत्र माधुर्येण सर्वभूतचित्ताकर्षक इत्य् अर्थः । अत एवानात्म्ये आत्मनो भाव आत्म्यं न युज्यत प्राप्यत्वेन आत्म्यम् आत्मत्वं यत्र तस्मिन् । यत्र आत्मसेव्यत्वम् एव युज्यते, न तु आत्मत्वम् आत्मैक्यम् इत्य् अर्थः । यन्माहात्म्यं प्राकृतरागादिभिर् निर्वक्तुम् अशक्यम् इत्य् आहअनिरुक्ते, महाप्रलयेऽपि यद्रूपगुणादेर् नास्त्य् अभाव इत्य् आहअनिलयने न विद्यते प्राकृतानां तत्त्वानाम् इव निलयनं लयो यस्य तस्मिन् । सर्वेषाम् आत्मा ह्य् अतिप्रेमास्पदं ततोऽपि परमत्वात् परमात्मनि, विशेषणैर् एतैर् भजनीयत्वातिशयो व्यٌजितः । वासुदेवे वसुदेवनन्दनेऽनन्यनिमित्तोऽहैतुको भक्तियोग एव लक्षणं स्वरूपं यस्य सः ।

नन्व् अपवर्गशब्देन रूढ्या मोक्ष एवोच्यते ? सत्यं, अविद्याध्वंसरूपस्य मोक्षस्य भक्ताव् अन्तर्भावात् भक्तियोगोऽपि मोक्षादिशब्दवाच्य इत्य् आहनानागतीनां निमित्तं योऽविद्याग्रन्थिस् तस्य रन्धनं ध्वंसस् तद्द्वारेण तद्धेतुनैव अपवर्गसञ्ज्ٌअ इत्य् अर्थः । कदा? महापुरुषस्य विष्णोः पुरुषा भक्तास् तैः प्रकृष्टः सङ्गो यदा तदैव नान्यदा ॥२०॥

ओ)०(ओ

॥ ५.१९.२१ ॥

एतद् एव हि देवा गायन्ति
अहो अमीषां किम् अकारि शोभनं
प्रसन्न एषां स्विद् उत स्वयं हरिः ।
यैर् जन्म लब्धं नृषु भारताजिरे
मुकुन्दसेवौपयिकं स्पृहा हि नः ॥

श्रीधरः  एतद् एव मानुष्यम् एव सर्वपुरुषार्थसाधनं गायन्ति । अमीषाम् एभिः । उत स्विद् अथवा स्वयम् एव साधनं विनैव हरिर् एषां प्रसन्नोऽभूत् । एवम्भूतस्य पुण्यस्य दुष्करत्वात् । भारताजिरे भारताङ्गणे नः केवलं स्पृहैव । यत्र तन् मुकुन्दसेवोपयोगि नृषु जन्म यैर् लब्धम् ॥२१॥

क्रमसन्दर्भः  अहो इति । छत्रिन्यायेन प्राचुर्योक्तिर् इयम् । तज्जन्मत्वेऽपि केषाٌचिद् दुष्कर्मत्वतत्प्रसादाविषयत्वदर्शनात् । किं दुष्करैर् न [भा.पु. ५.१९.२२] इत्यादिवक्ष्यमाणाच् च । स्वयम् इति यदा हि [भा.पु. ५.१९.२०] इति पूर्वोक्तरीत्या स्वपुरुषानुसरणस्वभावेन स्वेनैव साधनेनेत्य् अर्थः ॥२१॥

विश्वनाथः  अमीषाम् अमीभिः शोभनं सुकृतम् उत स्विद् अथवा स्वयम् एव साधनं विनैव हरिर् एषां प्रसन्नोऽभूत्, एतादृशभाग्यस्य पुण्यजन्यत्वासम्भवाद् इति भावः । भारताजिरे भारताङ्गने । ननु दुरात्मनाम् अपि तत्र जन्म दृश्यते इत्य् अतो विशिनष्टिमुकुन्दसेवौपायिकं हि यस्मान् नोऽस्माकं केवलं स्पृहैव यत्र, न तु प्राप्तिः ॥२१॥

ओ)०(ओ

॥ ५.१९.२२ ॥

किं दुष्करैर् नः क्रतुभिस् तपोव्रतैर्
दानादिभिर् वा द्युजयेन फल्गुना ।
न यत्र नारायणपादपङ्कज
स्मृतिः प्रमुष्टातिशयेन्द्रियोत्सवात् ॥

श्रीधरः  स्पृहाम् एवाहुःकिम् इत्यादिसप्तभिः । दुष्करैः क्रत्वादिभिर् नः फल्गुना तुच्छेन द्युजयेन स्वर्गप्राप्त्या किम् ? न किٌचित् फलम् । कुतः ? यत्र नारायणपादपङ्कजस्मृतिर् नास्ति । प्रत्युतातिशयिताद् इन्द्रियाणाम् उत्सवाद् भोगात् प्रमुष्टाभूत् ॥२२॥

क्रमसन्दर्भः  न व्याख्यातम्.

विश्वनाथः  ननु भवद्भिर् अपि भारते जन्म प्राप्यैव सत्कर्मभिर् दिवि सुखम् उपभुज्यते इति चेद्, अस्माकं तज् जन्म धिक्, तानि कर्माण्य् अपि धिक्, तत् प्राप्यं दिवम् अपि धिक्, अत्रत्यं सुखम् अपि धिग् इत्य् अभिव्यٌजयन्त आहुःकिम् इति । द्युजयेन स्वर्गप्राप्त्या किम् ? न किٌचिद् अपि फलम्, कुतः ? यत्र दिवि नारायणपादपङ्कजस्मृतिर् नास्ति । प्रत्युत अतिशयिताद् इन्द्रियाणाम् उत्सवात् भोगात् स्मृतिः प्रमृष्टा ॥२२॥

ओ)०(ओ

॥ ५.१९.२३ ॥

कल्पायुषां स्थानजयात् पुनर्भवात्
क्षणायुषां भारतभूजयो वरम् ।
क्षणेन मर्त्येन कृतं मनस्विनः
सन्न्यस्य संयान्त्य् अभयं पदं हरेः ॥

श्रीधरः  क्षणम् अल्पम् एवायुर् येषाम् । वरत्वे हेतुः, मर्त्येनापि देहेन क्षणेनेव कालेन कृतं कर्म सन्न्यस्य हरेः पदं सम्यग् यान्ति ॥२३॥

क्रमसन्दर्भः  सन्न्यस्य हराव् अर्पयित्वा ॥२३॥

विश्वनाथः  ब्र्ह्मलोकाद् अपि सकाशात् भारतभूमेर् उत्कर्षः खल्व् अपूर्व एवेत्य् आहकल्पायुषाम् इति । ब्रह्मलोके द्विपरार्धपर्यान्तनिवासाद् अपि सकाशाद् भारतभूमौ क्षणमात्रवासोऽपि श्रेष्ठ इत्य् अर्थहेतु । तत्र हेतुःपुनर्भवात् ब्रह्मलोके तावान् वा सोऽपि पुनर्भवप्रद इत्य् अर्थः । भारते तु मर्त्येन मरणधर्मणापि देहे क्षणेन क्षणमात्रकालेनापि मनस्विनो भगवच्चरणदत्तमनसः हरेः पदम् अभ्यं वैकुण्ठं ब्रह्मलोकमूर्ध्न्य् अपि पादौ निधाय यान्ति । कुतः ? शुभाशुभं सर्वम् एव कर्म सन्न्यस्य परित्यज्य ॥२३॥

ओ)०(ओ

॥ ५.१९.२४ ॥

न यत्र वैकुण्ठकथासुधापगा
न साधवो भागवतास् तदाश्रयाः ।
न यत्र यज्ٌएशमखा महोत्सवाः
सुरेशलोकोऽपि न वै स सेव्यताम् ॥

श्रीधरः  अतो यत्र वैकुण्ठकथामृतनद्यो न सन्ति । तदाश्रयाः कथापगाश्रयाः । महान्तो नृत्याद्युत्सवा येषु तादृशा यज्ٌएशस्य मखाश् च पूजाः । स सुरेशस्य ब्रह्मणोऽपि लोको न सेव्यताम् ॥२४॥

क्रमसन्दर्भः  न यत्रेति । भगवद्भक्तौ भारतभूमिनियमोऽपि खण्डितः, तत्सद्भावे सर्वस्यापि लोकस्य स्तुत्यत्वेनाभिप्रेतत्वात् । किन्तु भारतभूमौ तत्प्राचुर्यम् अस्तीति प्रस्तुता स्तुतिर् एव ॥२४॥

विश्वनाथः  तस्माद् विवेकिनाम् अयम् एव विवेक इत्य् आहुःन यत्रेति । वैकुण्ठकथासुधैव सर्वत आधिक्येन स्वाद्वी तदापगेव भूयसी, न तु ज्ٌआनयोगादिकथेव श्रव्या अल्पीयसी च । भागवताभगवदालम्बिनः तदाश्रयाः ताम् एवाश्रयन्तः, न तु परमालम्बिनः ज्ٌआनादिसिद्ध्यर्थं तां किٌचिन् मात्रीम् अपेक्षमाणाः, यज्ٌआनां ब्रह्मयज्ٌआदीनाम् आङ्गिरसबृहस्पतिसवादीनाम् अप्य् अन्येषां चेशस्यापि हरेर् मखायज्ٌऐः सङ्कीर्तनप्रायैर् यजन्ति हि सुमेधसः इति प्रमाणोक्तलक्षणाः सङ्कीर्तनबहुलाः परिचरणादिरूपाः महान्त उत्सवा गीतनृत्यवाद्यभक्ताराधनाद्या येषु ते यत्र न सन्ति स सुरेशस्य ब्रह्मणोऽपि लोकः न सेव्यतां नाश्रीयताम् ॥२४॥

ओ)०(ओ

॥ ५.१९.२५ ॥

प्राप्ता नृजातिं त्व् इह ये च जन्तवो
ज्ٌआनक्रियाद्रव्यकलापसम्भृताम् ।
न वै यतेरन्न् अपुनर्भवाय ते
भूयो वनौका इव यान्ति बन्धनम् ॥

श्रीधरः  अमुमुक्षून् नरान् निन्दति, प्राप्ता इति । ज्ٌआनं च तद् अर्थाः क्रियाश् च तद् अर्थानि द्रव्याणि च तेषां कलापेन सम्भृतां पूर्णाम् । अपुनर्भवाय मोक्षाय वनौका इव । वनौकसः पक्षिणो यथा लुब्धकान् मुक्ता अपि पुनर् यदि तस्मिन्न् एव वृक्षे प्रमत्ता विहरन्ति तर्हि यथा बध्यन्ते तद्वत् ॥२५॥

क्रमसन्दर्भः  न व्याख्यातम्.

विश्वनाथः  तादृशं भारतं प्राप्ता अप्य् अकृतार्था अतिशयेन शोच्या एव, यथा लब्धचिन्तामणयोऽपि पूर्ववत् कृषीबला एवेत्य् आहुःप्राप्ता इति । ज्ٌआनम् अधिदैवं, क्रिया अध्यात्मं, द्रव्यम् अधिभूतं, तेषां समूहैः सम्भृताः पूर्णाः, श्रवणादिसर्वेन्द्रियैः पूर्णाम् इति हरिनामश्रवणकीर्तनादिसम्भवेऽपीति भावः । अपुनर्मृताय भक्तियोगाय वनौका इव वनौकसः पक्षिणो यथा लुब्धकान् मुक्ता अपि पुनर् यदि तस्मिन्न् एव वृक्षे प्रमत्ता विहरन्ति, तर्हि यथा बध्यन्ते, तद्वत् ॥२५॥

ओ)०(ओ

॥ ५.१९.२६ ॥

यैः श्रद्धया बर्हिषि भागशो हविर्
निरुप्तम् इष्टं विधिमन्त्रवस्तुतः ।
एकः पृथङ्नामभिर् आहुतो मुदा
गृह्णाति पूर्णः स्वयम् आशिषां प्रभुः ॥

श्रीधरः  अहो भारतवासिनां भाग्यम् इत्य् आहुःयैर् इति । अग्नये जुष्टं निर्वपामि, इन्द्राय जुष्टं निर्वपामि इत्य् एवं भागशो निरुप्तम् पृथक् कृतम् । कथम् ? विधिना प्रकारेण मन्त्रेण च वस्तुतश् चरुपुरोडाशादिभेदेन चेष्टं देवताम् उद्दिश्य त्यक्तं निरुप्तं च ममेदम् इति स्वीकृत्य त्यागानन्तरम् अश्नातीत्य् अर्थः । पृथग् इन्द्रादिनाम् अभिर् आहुत आहूतः । आशिषां प्रभुः स्वयं पूर्णोऽपि हरिः ॥२६॥

क्रमसन्दर्भः  हर्यर्पणम् एव दर्शयति । यैर् नृभिर् इष्टं देवताम् उद्दिश्य त्यक्तं यत् तद् एव भागशस् तत्तद्देवताम् उद्दिश्य निरुपितं पृथक् कृतं सत् पृथग् इन्द्रादिनामभिर् अप्य् आहूत एक एव मुदा गृह्णाति तम् उद्दिश्यैव तत्तन्नाम्ना त्यक्तत्वाद् इति भावः ॥२६॥

विश्वनाथः  अत्र भारते एकत्वेन पृथक्त्वेन बहुधा विश्वस्तो मुखम् इत्य् आदि श्रीभगवदुक्तां भगवद्विभूतिबुद्ध्या विश्वरूपोपासनाम् अपि कुर्वाणा धन्या एवेत्य् आहुःयैर् इति । बर्हिषि यज्ٌए विधिना प्रकारेण मन्त्रेण वस्तुतश् च हरिर् यज्ٌईयद्रव्यम् इष्टं शुद्धं भागशःइन्द्राय स्वाहा, अग्नये स्वाहा इत्य् आदि पृथक्कृतं निरुप्तं दत्तं स्वयं पूर्णोऽपि आशिषां प्रभुः हरिस् तेषां भक्त्या गृह्णाति एकोऽपि पृथगिन्द्रादिनामभिर् आहुतः आहुतः ॥२६॥

ओ)०(ओ

॥ ५.१९.२७ ॥

सत्यं दिशत्य् अर्थितम् अर्थितो नृणां
नैवार्थदो यत् पुनर् अर्थिता यतः ।
 स्वयं विधत्ते भजताम् अनिच्छताम्
इच्छापिधानं निजपादपल्लवम् ॥

श्रीधरः  तत्रापि निष्कामाः कृतार्था इत्य् आहुःसत्यम् इति । प्रार्थितो ददातीति सत्यं, तथापि परमार्थदो न भवत्य् एव । यद् यस्मात्, यतो दत्ताद् अनन्तरं पुनर् अप्य् अर्थिता भवति । ननु नार्थितश् चेत् किम् अपि न दद्यात् ? इत्य् आशङ्क्याहुःअनिच्छतां निष्कामानां तु इच्छानां पिधानम् आच्छादकं सर्वकामपरिपूरकं निजपादपल्लवं स्वयम् एव सम्पादयति ॥२७॥

क्रमसन्दर्भः  सत्यम् इति । अर्थितः प्रार्थितः सन् नृणाम् अर्थितं सत्यम् एव ददाति, न तत्र कदाचिद् अपि व्यभिचार  इत्य् अर्थः । किन्तु तथापि तन्मात्रेणार्थदो न भवति । तन्मात्रं दत्त्वा निवृत्तो न भवतीत्य् अर्थः । यत उपासकस् तत्रापूर्णत्वाद् भोगक्षये सति यद् एव पुनर् अप्य् अर्थिता भवति, न जातु कामः कामानाम् उपभोगेन शाम्यति इत्यादेः । तद् एवम् अभिप्रेत्य स तु परमकारुणिकस् तत् पादपल्लवमाधुर्यज्ٌआनेन तदनिच्छताम् अपि भजताम् इच्छापिधानं सर्वकामसमापकं निजपादपल्लवम् एव विधत्ते, तेभ्यो ददातीत्य् अर्थः । यथा माता चर्व्यमाणां मृत्तिकां बालकमुखाद् अपसार्य तत्र खण्डं ददाति, तद्वद् इति भावः । एवम् अप्य् उक्तम्अकामः सर्वकामो वा मोक्षकामः [भा.पु. २.३.१०] इत्यादौ तीव्रत्वं भक्तेः । तथोक्तं गारुडे

यद् दुर्लभं यद् अप्राप्यं मनसो यन् न गोचरम् ।
तद् अप्य् अप्रार्थितं ध्यातो ददाति मधुसूदनः ॥ इति ॥२७॥

विश्वनाथः  शुद्धां भक्तिं कुर्वाणास् तु सकामा अपि कृतार्थानिष्कामभक्ततुल्या एव भवन्तीत्य् आहुःसत्यम् इति । नृणां भजताम् अर्थितं कामितं पदार्थं तैर् अर्थितः सन् दिशति ददातीति सत्यम्, किन्तु यत् यथा पुनर् अर्थिता भोगान्ते याचकत्वं स्यात् तथा नैवार्थदः ।

कथम् एवम् अवगतम् ? इत्य् अत आहयतः निजपादपल्लवम् अनिच्छताम् अपि भजतां स्वयम् एव ध्रुवादीनाम् इव इच्छापिधानं सर्वकामाच्छादकं तद् एव निजपादपल्लवं विधत्ते कृपया ददाति, निजपादपल्लवं स्वयम् एव बलाद् दत्त्वा इच्छायाः पिधानम् आच्छादं विधत्ते करोतीति वा । ततश् चानभीप्सिताम् अपि सितशर्करां पितुः सकाशात् प्राप्य शिशवो यथा मृदि स्पृहां त्यजन्ति तथैव कामान् अपीत्य् अर्थः । अत एव अकामः सर्वकामो वा [भा.पु. २.३.१०] इत्यादौ तीव्रेण ज्ٌआनकर्माद्यमिश्रेण भक्तियोगेन यजेतेत्य् उक्तम् । अत्र निष्कामाणात् सकामानां च भक्तानाम् अन्ततः पादपल्लवप्राप्ताव् अपि नैव सर्वथा ऐक्यरूपं भावनीयम् । न हि जात्यैव शुद्धं बलात् शोधितं च वस्तु तुल्यमूल्यं भवति, अतो ध्रुवादिभ्यः सकाशाद् धनूमदादीनाम् उत्कर्षः परम एव दृश्यत इति ॥२७॥

ओ)०(ओ

॥ ५.१९.२८ ॥

यद्य् अत्र नः स्वर्गसुखावशेषितं
स्विष्टस्य सूक्तस्य कृतस्य शोभनम् ।
तेनाजनाभे स्मृतिमज् जन्म नः स्याद्
वर्षे हरिर् यद्भजतां शं तनोति ॥

श्रीधरः  स्विष्टस्य सम्यग् जनस्य । सूक्तस्य प्रवचनस्य कृतस्यान्यस्यापि कर्मणः । स्वर्गसुखाद् उपभुक्ताद् अवशेषितं यदि किٌचिद् अस्ति, तेनाजनाभे वर्षे नोऽस्माकं जन्म स्यात् । कीदृशम् ? स्मृतिमत् हरिर् एव सेव्य इत्य् अनुसन्धानयुक्तम् । यतो हरिर् भजतां शं सुखं तनोति ॥२८॥

क्रमसन्दर्भः  न व्याख्यातम्.

विश्वनाथः  अत एव प्रार्थयन्तेयद्य् अत्रेति । स्विष्टस्येति स्विष्टादिजन्यात् स्वर्गसुखाद् उपभुक्ताद् अवशेषितं शोभनं सुकृतम् अस्ति, तेन हेतुना अजनाभे भारते जन्म स्यात् स्मृतिमत् । एतादृशौत्सूक्यस्मरणयुक्तम् । ततश् च तत्र साधुसङ्गं कृत्वा हरिं भजिष्यामः । यद् यस्मात् भजतां हरिः शं तनोत्य् एव ॥२८॥

ओ)०(ओ

॥ ५.१९.२९ ॥

श्रीशुक उवाच
जम्बूद्वीपस्य च राजन्न् उपद्वीपान्
अष्टौ हैक उपदिशन्ति सगरात्मजैर् अश्वान्वेषण
इमां महीं परितो निखनद्भिर् उपकल्पितान् ॥

मध्वः
अनधिकारिणो देवाः स्वर्गस्था भारतोद्भवम् ।
वाٌछन्त्य् आत्मावमोक्षार्थम् उद्रेकार्थेऽधिकारिणः ॥ इति कौर्मे ॥२९॥

श्रीधरः, क्रमसन्दर्भः, विश्वनाथः न व्याख्यातम्.

ओ)०(ओ

॥ ५.१९.३०३१ ॥

तद् यथा स्वर्णप्रस्थश् चन्द्रशुक्ल आवर्तनो रमणको
मन्दरहरिणः पाٌचजन्यः सिंहलो लङ्केति ॥

एवं तव भारतोत्तम जम्बूद्वीपवर्षविभागो
यथोपदेशम् उपवर्णित इति ॥

न कतमेनापि व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
ऊनविंशः पञ्चमस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
जम्बूद्वीपवर्णनं नाम
एकोनविंशोऽध्यायः ।
॥ ५.१९ ॥

(५.२०)
अथ विंशोऽध्यायः
समुद्रे द्वीपवर्णनम्

॥ ५.२०.१ ॥

श्रीशुक उवाच
अतः परं प्लक्षादीनां प्रमाणलक्षणसंस्थानतो वर्षविभाग उपवर्ण्यते.

श्रीधरः
विंशे प्लक्षादिषड्द्वीपस्थितिम् आह सहार्णवैः ।
लोकालोकस्थितिश् चान्तर्बहिर्भागादिमानतः ॥

क्रमसन्दर्भः  न व्याख्यातम्.

विश्वनाथः
प्लक्षद्वीपादि वर्षाब्धिनदीशैलेज्यदेवताः ।
लोकालोकाचलश् चापि विंशे प्रोक्ता यथास्थितम् ॥

ओ)०(ओ

॥ ५.२०.२ ॥

जम्बूद्वीपोऽयं यावत्प्रमाणविस्तारस् तावता क्षारोदधिना परिवेष्टितो यथा मेरुर् जम्ब्वाख्येन लवणोदधिर् अपि ततो द्विगुणविशालेन प्लक्षाख्येन परिक्षिप्तो यथा परिखा बाह्योपवनेन प्लक्षो जम्बूप्रमाणो द्वीपाख्याकरो हिरण्मय उत्थितो यत्राग्निर् उपास्ते सप्तजिह्वस् तस्याधिपतिः प्रियव्रतात्मज इध्मजिह्वः स्वं द्वीपं सप्तवर्षाणि विभज्य सप्तवर्षनामभ्य आत्मजेभ्य आकलय्य स्वयम् आत्मयोगेनोपरराम ।

श्रीधरः  तावता लक्षविस्तारेण परिक्षिप्तः परिवेष्टितः उपास्ते तिष्ठति । आकलय्य समर्प्य ॥२॥

क्रमसन्दर्भः  न व्याख्यातम्.

विश्वनाथः परिक्षिप्तः परिवेष्टितः । उप आधिक्येनास्ते । आकलय्य दत्त्वा ॥२॥

ओ)०(ओ

॥ ५.२०.३ ॥

शिवं यवसं सुभद्रं शान्तं क्षेमम् अमृतम् अभयम् इति वर्षाणि तेषु गिरयो नद्यश् च सप्तैवाभिज्ٌआताः

श्रीधरः  अभिज्ٌआताः प्रसिद्धाः सप्तैव । अन्ये च पर्वता नद्यश् च सहस्रशः सन्तीत्य् अर्थः । मानसोत्तरस्य मण्डलाकारत्वोक्तेर् एतेषु प्लक्षादिपञ्चद्वीपेषु वर्षाद् रयस् तिर्यग् रेखाकाराः, उभयतोऽब्धिस्पृश इति गम्यते । अन्यथा सप्तभिः सप्तवर्षविभागासम्भवात् । वैष्णवे वर्षाणां पूर्वादिक्रमोक्तेश् च ॥३॥

क्रमसन्दर्भः  न व्याख्यातम्.

विश्वनाथः गिरयो हि वर्षसीमाभिव्यٌजका उभयतोऽब्धिं स्पृशन्तस् तिर्यग् रेखाकाराः । हंसादयो ब्राह्मणादिस्थानीयाः । विबुधोपमसन्दर्शनं रूपं प्रजननम् अपत्योत्पादनं च येषां ते ॥३॥

ओ)०(ओ

॥ ५.२०.४ ॥

मणिकूटो वज्रकूट इन्द्रसेनो ज्योतिष्मान् सुपर्णो हिरण्यष्ठीवो मेघमाल इति सेतुशैलाः अरुणा नृम्णाङ्गिरसी सावित्री सुप्तभाता ऋतम्भरा सत्यम्भरा इति महानद्यः
यासां जलोपस्पर्शनविधूतरजस्तमसो हंसपतङ्गोर्ध्वायनसत्याङ्गसञ्ज्ٌआश् चत्वारो वर्णाः सहस्रायुषो विबुधोपमसन्दर्शनप्रजननाः स्वर्गद्वारं त्रय्या विद्यया भगवन्तं त्रयीमयं सूर्यम् आत्मानं यजन्ते ।

श्रीधरः  जलोपस्पर्शनेन विधूतं रजस् तमश् च येषाम् । हंसादयो ब्राह्मणादिस्थानीयाः । विबुधोपमं सन्दर्शनं क्लमस्वेदादिरहितं रूपं प्रजननम् अपत्योत्पादनं च येषाम् ॥४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२०.५ ॥

प्रत्नस्य विष्णो रूपं यत् सत्यस्यर्तस्य ब्रह्मणः ।
अमृतस्य च मृत्योश् च सूर्यम् आत्मानम् ईमहीति ॥

श्रीधरः  विगीता अपि द्वीपमन्त्रा व्याख्यायन्ते । प्रत्नस्य पुराणपुरुषस्य । विष्णोर् यद् रूपं तं सूर्यम् ईमहि शरणं व्रजेम । कथम्भूतम् ? सत्यादीनाम् आत्मानम् अधिष्ठातारम् । तत्र सत्यम् अनुष्ठीयमानो धर्मः । ऋतं प्रमीयमाणो धर्मः । ब्रह्मणस् तद्बोधकस्य वेदस्य । अमृतस्य शुभफलस्य मृत्योर् अशुभफलस्य ॥५॥

क्रमसन्दर्भः  न व्याख्यातम्.

विश्वनाथः  प्रत्नस्य पुराणपुरुषस्य मद्रूपं तं सूर्यं ईमहि शरणं व्रजेम । कीदृशं ? सत्यादीनां आत्मानं अधिष्ठातारं, सत्यमनुष्ठीयमानो धर्मः । ऋतं प्रतीयमानो धर्मः । ब्रह्मणस् तद्बोधकस्य वेदस्य । अमृतस्य शुभफलस्य मृत्योर् अशुभफलस्य ॥५॥

ओ)०(ओ

॥ ५.२०.६ ॥

प्लक्षादिषु पञ्चसु पुरुषाणाम् आयुर् इन्द्रियम् ओजः सहो बलं बुद्धिर् विक्रम इति च सर्वेषाम् औत्पत्तिकी सिद्धिर् अविशेषेण वर्तते ।

न कतमेनापि व्याख्यातम्.

ओ)०(ओ

॥ ५.२०.७ ॥

प्लक्षः स्वसमानेनेक्षुरसोदेनावृतो यथा तथा द्वीपोऽपि शाल्मलो द्विगुणविशालः समानेन सुरोदेनावृतः परिवृङ्क्ते ।

श्रीधरः, विश्वनाथः  न व्याख्यातम्.

क्रमसन्दर्भः  परिवृङ्क्त इति “वृजी वर्जने” रुधादिर् उदात्तेत आत्मनेपदम् आर्षं, पृथग् वर्तत  इत्य् अर्थः ॥७॥

ओ)०(ओ

॥ ५.२०.८ ॥

यत्र ह वै शाल्मली प्लक्षायामा यस्यां वाव किल निलयम् आहुर् भगवतश् छन्दःस्तुतः पतत्त्रिराजस्य सा द्वीपहूतये उपलक्ष्यते ।

श्रीधरः  सुपर्णोऽसि गरुत्मान् त्रिवृत्ते शिरः इत्यादिश्रुतेश् छन्दोभिः स्वावयवभूतैः श्रीविष्णुं स्तौतीति छन्दः स्तुत् तस्य गरुडस्य निलयनं स्थानम् । सा शाल्मली । द्वीपस्य हूतये व्यपदेशाय ॥८॥

क्रमसन्दर्भः  न व्याख्यातम्.

विश्वनाथः  सुपर्णोऽसि गरुत्मान् त्रिवृत्ते शिरः इत्यादिश्रुतेश् छन्दोभिः स्वावयवभूतैर् विष्णुं स्तौतीति छन्दस् तुत् तस्य । सा शाल्मली द्वीपस्य हूतये नाम्ने ॥८॥

ओ)०(ओ

॥ ५.२०.९ ॥

तद्द्वीपाधिपतिः प्रियव्रतात्मजो यज्ٌअबाहुः स्वसुतेभ्यः सप्तभ्यस् तन्नामानि सप्तवर्षाणि व्यभजत् सुरोचनं सौमनस्यं रमणकं देववर्षं पारिभद्रम् आप्यायनम् अविज्ٌआतम् इति ।

न कतमेनापि व्याख्यातम्.

ओ)०(ओ

॥ ५.२०.१० ॥

तेषु वर्षाद्रयो नद्यश् च सप्तैवाभिज्ٌआताः स्वरसः शतशृङ्गो वामदेवः कुन्दो मुकुन्दः पुष्पवर्षः सहस्रश्रुतिर् इति अनुमतिः सिनीवाली सरस्वती कुहू रजनी नन्दा राकेति ।

न कतमेनापि व्याख्यातम्.

ओ)०(ओ

॥ ५.२०.११ ॥

तद्वर्षपुरुषाः श्रुतधरवीर्यधरवसुन्धरेषन्धरसञ्ज्ٌआ भगवन्तं वेदमयं सोमम् आत्मानं वेदेन यजन्ते.

न कतमेनापि व्याख्यातम्.

ओ)०(ओ

॥ ५.२०.१२ ॥

स्वगोभिः पितृदेवेभ्यो विभजन् कृष्णशुक्लयोः ।
प्रजानां सर्वासां राजान्धः सोमो न आस्त्व् इति ॥

श्रीधरः  स्वगोभिः स्वरश्मिभिः । अन्धोऽन्नम् । सोमो नो राजा आस्तु आभिमुख्येन भवतु । ह्रस्वपाठे त्व् अविवक्षया सन्ध्यभावः ॥१२॥

क्रमसन्दर्भः  न व्याख्यातम्.

विश्वनाथः  स्वगोभिः स्वरश्मिभिः । अन्धोऽन्नम् । सोमो नो राजा आस्तु आभिमुख्येनास्तु । ह्रस्वपाठे त्व् अविवक्षया सन्ध्यभावः ॥१२॥

ओ)०(ओ

॥ ५.२०.१३ ॥

एवं सुरोदाद् बहिस् तद्द्विगुणः समानेनावृतो घृतोदेन यथापूर्वः कुशद्वीपो यस्मिन् कुशस्तम्बो देवकृतस् तद्द्वीपाख्याकरो ज्वलन इवापरः स्वशष्परोचिषा दिशो विराजयति ।

श्रीधरः  एवं सुरोदाद् बहिर्घृतोदेनावृतः कुशद्वीप इत्य् अन्वयः । स्वशष्पाणि स्वकोमलशिखास् तेषां रोचिषा ॥१३॥

क्रमसन्दर्भः  न व्याख्यातम्.

विश्वनाथः  स्वशष्पाणि स्वकोमलशिखास् तेषां रोचिषा ॥१३॥

ओ)०(ओ

॥ ५.२०.१४ ॥

तद्द्वीपपतिः प्रैयव्रतो राजन् हिरण्यरेता नाम स्वं द्वीपं सप्तभ्यः स्वपुत्रेभ्यो यथाभागं विभज्य स्वयं तप आतिष्ठत वसुवसुदानदृढरुचिनाभिगुप्तस्तुत्यव्रतविविक्तवामदेवनामभ्यः ।

न कतमेनापि व्याख्यातम्.

ओ)०(ओ

॥ ५.२०.१५ ॥

तेषां वर्षेषु सीमागिरयो नद्यश् चाभिज्ٌआताः सप्त सप्तैव चक्रश् चतुःशृङ्गः कपिलश् चित्रकूटो देवानीक ऊर्ध्वरोमा द्रविण इति रसकुल्या मधुकुल्या मित्रविन्दा श्रुतविन्दा देवगर्भा घृतच्युता मन्त्रमालेति.

न कतमेनापि व्याख्यातम्.

ओ)०(ओ

॥ ५.२०.१६ ॥

यासां पयोभिः कुशद्वीपौकसः कुशलकोविदाभियुक्तकुलकसञ्ज्ٌआ भगवन्तं जातवेदसरूपिणं कर्मकौशलेन यजन्ते.

न कतमेनापि व्याख्यातम्.

ओ)०(ओ

॥ ५.२०.१७ ॥

परस्य ब्रह्मणः साक्षाज् जातवेदोऽसि हव्यवाट् ।
देवानां पुरुषाङ्गानां यज्ٌएन पुरुषं यजेति ॥

श्रीधरः, विश्वनाथः  हे जातवेदः ! त्वं साक्षात् परस्य ब्रह्मणो हरेर् हव्यवाड् असि । अतो देवानां यज्ٌएन पुरुषं हरिम् एव यज । अङ्गानां नाम्ना दत्तम् अङ्गिने समर्पयेत्य् अर्थः ॥१७॥

क्रमसन्दर्भः  न व्याख्यातम्.

ओ)०(ओ

॥ ५.२०.१८ ॥

तथा घृतोदाद् बहिः क्रौٌचद्वीपो द्विगुणः स्वमानेन क्षीरोदेन परित उपक्ळ्प्तो वृतो यथा कुशद्वीपो घृतोदेन यस्मिन् क्रौٌचो नाम पर्वतराजो द्वीपनामनिर्वर्तक आस्ते ।

श्रीधरः  उपक्ळ्प्तो वेष्टितः । यथा कुशद्वीपो घृतोदेन वृतः ॥१८॥

क्रमसन्दर्भः  न व्याख्यातम्.

विश्वनाथः  उपक्ळ्प्तो वेष्टितः । वृत इति परित्रान्वितम् ॥१८॥

ओ)०(ओ

॥ ५.२०.१९ ॥

योऽसौ गुहप्रहरणोन्मथितनितम्बकुٌजोऽपि क्षीरोदेनासिच्यमानो भगवता वरुणेनाभिगुप्तो विभयो बभूव ।

श्रीधरः  गुहस्य कार्तिकेयस्य प्रहरणेनायुधेनोन्मथिता नितम्बाः कुٌजानि च यस्य ॥१९॥

क्रमसन्दर्भः  न व्याख्यातम्.

विश्वनाथः  गुहः कार्तिकेयो विभयः विगतभयः ॥१९॥

ओ)०(ओ

॥ ५.२०.२० ॥

तस्मिन्न् अपि प्रैयव्रतो घृतपृष्ठो नामाधिपतिः स्वे द्वीपे वर्षाणि सप्त विभज्य तेषु पुत्रनामसु सप्त रिक्थादान् वर्षपान् निवेश्य स्वयं भगवान् भगवतः परमकल्याणयशस आत्मभूतस्य हरेश् चरणारविन्दम् उपजगाम ।

श्रीधरः  स्वयं भगवान् ज्ٌआनी । परमकल्याणं यशो यस्य ॥२०॥

क्रमसन्दर्भः  तस्मिन्न् अपीति । स्वयम् उपजगामेत्य् अन्वयः । स्वयं भगवत इति वा भगवान्, उत्पत्तिं प्रलयं च इत्यादिलक्षणज्ٌआनवान् ॥२०॥

विश्वनाथः  भगवान् उत्पत्त्यादिज्ٌआनवान् ॥२०॥

ओ)०(ओ

॥ ५.२०.२१ ॥

आमो मधुरुहो मेघपृष्ठः सुधामा भ्राजिष्ठो लोहितार्णो वनस्पतिर् इति घृतपृष्ठसुतास् तेषां वर्षगिरयः सप्त सप्तैव नद्यश् चाभिख्याताः शुक्लो वर्धमानो भोजन उपबर्हिणो नन्दो नन्दनः सर्वतोभद्र इति अभया अमृतौघा आर्यका तीर्थवती रूपवती पवित्रवती शुक्लेति ।

न कतमेनापि व्याख्यातम्.

ओ)०(ओ

॥ ५.२०.२२ ॥

यासाम् अम्भः पवित्रम् अमलम् उपयुٌजानाः पुरुषऋषभद्रविणदेवकसञ्ज्ٌआ वर्षपुरुषा आपोमयं देवम् अपां पूर्णेनाٌजलिना यजन्ते ।

श्रीधरः, विश्वनाथः  आपोमयम् अम्मयम् ॥२१॥

क्रमसन्दर्भः  न व्याख्यातम्.

ओ)०(ओ

॥ ५.२०.२३ ॥

आपः पुरुषवीर्याः स्थ पुनन्तीर् भूर्भुवःसुवः
ता नः पुनीतामीवघ्नीः स्पृशताम् आत्मना भुव इति

श्रीधरः  हे आपः ! पुरुषवीर्या ईश्वराल् लब्धसामर्थ्याः स्थ भवथ । अत एव भूर् भुवः स्वस् त्रैलोक्यं पुनन्त्यस् ता भवत्यो नोऽस्माकं स्पृशतां स्पर्शनं कुर्वतां भुवः शरीराणि पुनन्तु । यत आत्मना स्वरूपेणैवामीवघ्नीः पापहन्त्र्यः ॥२३॥

क्रमसन्दर्भः  न व्याख्यातम्.

विश्वनाथः  हे आपः ! पुरुषवीर्या ईश्वराल् लब्धसामर्थ्या भवथ । अत एव भूर् भुवः स्वस् त्रैलोक्यं पुनन्त्यस् ता यूयं नोऽस्माकं स्पृशतां स्पर्शनं कुर्वतां भुवः शरीराणि पुनीत, यत आत्मना स्वरूपेणैवामीवघ्नीः पापहन्त्र्यः ॥२३॥

ओ)०(ओ

॥ ५.२०.२४ ॥

एवं पुरस्तात् क्षीरोदात् परित उपवेशितः शाकद्वीपो द्वात्रिंशल्लक्षयोजनायामः समानेन च दधिमण्डोदेन परीतो यस्मिन् शाको नाम महीरुहः स्वक्षेत्रव्यपदेशको यस्य ह महासुरभिगन्धस् तं द्वीपम् अनुवासयति ।

श्रीधरः  दध्नो मण्डं रसः स एवोदकं यस्य । यस्य पर्णान्य् अन्तः खरस्पर्शानि बहिर् मृदुस्पर्शानि स शाको नाम वृक्षः ॥२४॥

क्रमसन्दर्भः  द्वीपम् अनुवासयति । तद्द्वीपस्थस्वाधारखण्डविशेषम् इत्य् अर्थः । सर्वानुवासने त्व् अत्रापि तत् स्यात् ॥२४॥

विश्वनाथः  दध्नो मण्डं रस एव उदकं यस्य ॥२४॥

ओ)०(ओ

॥ ५.२०.२५ ॥

तस्यापि प्रैयव्रत एवाधिपतिर् नाम्ना मेधातिथिः सोऽपि विभज्य सप्त वर्षाणि पुत्रनामानि तेषु स्वात्मजान् पुरोजवमनोजवपवमानधूम्रानीकचित्ररेफबहुरूपविश्वधारसञ्ज्ٌआन् निधाप्याधिपतीन् स्वयं भगवत्य् अनन्त आवेशितमतिस् तपोवनं प्रविवेश ।

न कतमेनापि व्याख्यातम्.

ओ)०(ओ

॥ ५.२०.२६ ॥

एतेषां वर्षमर्यादागिरयो नद्यश् च सप्त सप्तैव ईशान उरुशृङ्गो बलभद्रः शतकेसरः सहस्रस्रोतो देवपालो महानस इति अनघायुर्दा उभयस्पृष्टिर् अपराजिता पञ्चपदी सहस्रस्रुतिर् निजधृतिर् इति ।

न कतमेनापि व्याख्यातम्.

ओ)०(ओ

॥ ५.२०.२७ ॥

तद्वर्षपुरुषा ऋतव्रतसत्यव्रतदानव्रतानुव्रतनामानो भगवन्तं वाय्वात्मकं प्राणायामविधूतरजस्तमसः परमसमाधिना यजन्ते ।

श्रीधरः  आत्मकेतुभिः प्राणादिवृत्तिभिः ॥२७॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२०.२८ ॥

अन्तःप्रविश्य भूतानि यो बिभर्त्य् आत्मकेतुभिः ।
अन्तर्यामीश्वरः साक्षात् पातु नो यद्वशे स्फुटम् ॥

श्रीधरः  न व्याख्यातम्.

क्रमसन्दर्भः  जम्बूद्वीपदक्षिणदिक्स्थितानाम् एवोद्देशावगमाद् अन्तः प्रविश्येति स्फुटं व्यक्तं जगद् इति यावत् ॥२८॥

विश्वनाथः  आत्मकेतुभिः प्राणादिवृत्तिभिः ॥२८॥

ओ)०(ओ

॥ ५.२०.२९ ॥

एवम् एव दधिमण्डोदात् परतः पुष्करद्वीपस् ततो द्विगुणायामः समन्तत उपकल्पितः समानेन स्वादूदकेन समुद्रेण बहिर् आवृतो यस्मिन् बृहत्पुष्करं ज्वलनशिखामलकनकपत्रायुतायुतं भगवतः कमलासनस्याध्यासनं परिकल्पितम् ।

श्रीधरः  ज्वलनशिखावदमलानां कनकपत्राणाम् अयुतानाम् अयुतानि यस्य तत् ॥२९॥

क्रमसन्दर्भः  न व्याख्यातम्.

विश्वनाथः  ज्वलनस्य तेजसः शिखाभिर् अमलानि यानि कनकवर्णानि पत्राणि तेषां अयुतायुतं यस्य ॥२८॥

ओ)०(ओ

॥ ५.२०.३० ॥

तद्द्वीपमध्ये मानसोत्तरनामैक एवार्वाचीनपराचीनवर्षयोर् मर्यादाचलोऽयुतयोजनोच्छ्रायायामो यत्र तु चतसृषु दिक्षु चत्वारि पुराणि लोकपालानाम् इन्द्रादीनां यदुपरिष्टात् सूर्यरथस्य मेरुं परिभ्रमतः संवत्सरात्मकं चक्रं देवानाम् अहोरात्राभ्यां परिभ्रमति ।

श्रीधरः  देवानाम् अहोरात्राभ्याम् उत्तरदक्षिणायनाभ्याम् इत्य् अर्थः ॥३०॥

क्रमसन्दर्भः  न व्याख्यातम्.

विश्वनाथः  तद्द्वीपमध्य इति मानसोत्तरस्य मण्डलाकारत्वात् तत्पार्श्वद्वयवर्तिनी द्वे वर्से अपि मण्डलाकारे एव ज्ٌएये इत्य् आहअर्वाचीनेति । देवानां अहोरात्राभ्याम् उत्तरदक्षिणायनाभ्याम् इत्य् अर्थः ॥३०॥

ओ)०(ओ

॥ ५.२०.३१ ॥

तद्द्वीपस्याप्य् अधिपतिः प्रैयव्रतो वीतिहोत्रो नामैतस्यात्मजौ रमणकधातकिनामानौ वर्षपती नियुज्य स स्वयं पूर्वजवद्भगवत्कर्मशील एवास्ते ।

न कतमेनापि व्याख्यातम्.

ओ)०(ओ

॥ ५.२०.३२ ॥

तद्वर्षपुरुषा भगवन्तं ब्रह्मरूपिणं सकर्मकेण कर्मणाराधयन्तीदं चोदाहरन्ति ।

श्रीधरः  ब्रह्मरूपिणं कमलासनमूर्तिम् । सकर्मकेन ब्रह्मसालोक्यादिसाधनेन ॥३२॥

क्रमसन्दर्भः  सकर्मकेणेति । क्रियते साध्यते इति कर्मफलं, तेन सह वर्तमानेन ब्रह्मसालोक्यादिसाधनेनेत्य् अर्थः ॥३२॥

विश्वनाथः  सकर्मकेण यतः कर्मणः कर्माण्य् एवोद्भवन्ति, न तु कर्मक्षयः, तेन सकामेनेत्य् अर्थः ॥३२॥

ओ)०(ओ

॥ ५.२०.३३ ॥

यत् तत् कर्ममयं लिङ्गं ब्रह्मलिङ्गं जनोऽर्चयेत् ।
एकान्तम् अद्वयं शान्तं तस्मै भगवते नमः ॥ इति ।

श्रीधरः  कर्ममयं कर्मफलरूपम् । ब्रह्म लिङ्ग्यते यस्मात् । एकस्मिन्न् एव परमेश्वरेऽअन्तो निष्ठा यस्य तत्, अत एव वस्तुतोऽद्वैतम् ॥३३॥

क्रमसन्दर्भः  लिङ्गं मूर्तिस् तस्मै लिङ्गरूपाय ॥३३॥

विश्वनाथः  कर्ममयं स्वधर्मनिष्ठः शतजन्मभिः पुमान् विरिٌचताम् एति [भा.पु. ४.२४.२९] इत्युक्तेः कर्मप्राप्यं लिङ्गं मूर्तिं ब्रह्म लिङ्ग्यते ज्ٌआयते येन तत् । भेदेन सेव्यसेवकभावेन अर्चयेत् । एकस्मिन्न् एव परमेश्वरे अन्तो भक्तिनिष्ठा यस्य तत् । अत एवाद्वैतं, यो यच्छ्रद्धः स एव सः [गीता १७.३] इति न्यायेन परमेश्वराद् अभिन्नम् ॥३३॥

ओ)०(ओ

॥ ५.२०.३४ ॥

ततः परस्ताल् लोकालोकनामाचलो लोकालोकयोर् अन्तराले परित उपक्षिप्तः ।

श्रीधरः  ततः शुद्धोदात् परस्तात् । लोकः सूर्याद्यालोकवान् देशः अलोकस् तद् रहितस् तयोर् अन्तराले मध्ये । तयोर् विभागार्थम् इत्य् अर्थः ॥३४॥

क्रमसन्दर्भः  न व्याख्यातम्.

विश्वनाथः  ततः शुद्धोदात् लोकः सूर्याद्यालोकवान् देशः, अलोकस् तद्रहितः, तयोर् अन्तराले मध्ये । तयोर् विभागार्थम् इत्य् अर्थः । परितोऽष्टदिक्षु मण्डलाकारतयेत्य् अर्थः ॥३४॥

ओ)०(ओ

॥ ५.२०.३५ ॥

यावन् मानसोत्तरमेर्वोर् अन्तरं तावती भूमिः काٌचन्य् अन्यादर्शतलोपमा यस्यां प्रहितः पदार्थो न कथञ्चित् पुनः प्रत्युपलभ्यते तस्मात् सर्वसत्त्वपरिहृतासीत् ।

श्रीधरः  ततः परस्ताद् इत्य् उक्तं तद् एव कियतान्तरेणेत्य् अपेक्षायां तद् अन्तर्वर्तिनीं भूमिम् आहयावन् मानसोत्तरमेर्वोर् अन्तरं सार्धसप्तलक्षोत्तरसार्धकोटिपरिमितं तावती भूः शुद्धोदात् पराऽस्ति । तत्र च प्राणिनोऽपि सन्ति, ततः काٌचनी भूमिर् अन्यास्तीत्य् अर्थः । सा चैकोनचत्वारिंशलक्षोत्तरकोट्यष्टकपरिमिता ज्ٌएया । एवं हि सति मेरुलोकालोकयोर् अन्तरं सार्धद्वादशकोटिपरिमितं वक्ष्यमाणम् उपपन्नं भवति । एतद् एव शैवतन्त्रेषूक्तम्

कोटिद्वयं त्रिपञ्चाशल्लक्षाणि च ततः परम् ।
पञ्चाशच् च सहस्राणि सप्तद्वीपाः ससागराः ।
ततो हेममयी भूमिर् दशकोट्यो वरानने ।
देवानां क्रीडनार्थाय लोकालोकस् ततः परम् ॥ इति ।

अत्र च दशकोटित्वं पूर्वोक्तभूम्या सह द्रष्टव्यम् । सर्वसत्त्वपरिहृतेति देवव्यतिरेकेणेति विज्ٌएयम्, देवानां क्रीडनार्थायेत्य् उक्तत्वात् ॥३५॥

क्रमसन्दर्भः  न व्याख्यातम्.

विश्वनाथः  ततः परस्ताद् इत्य् उक्तं । तद् एव कियद् अन्तरं इत्य् अपेक्षायां आहयावन् मानसोत्तरमेर्वोर् अन्तरं मानसोत्तरमध्यान् मेरुमध्यपर्यन्तं स्थलम् इत्य् अर्थः । सार्धसप्तपञ्चाशल्लक्षोत्तरकोटियोजनपरिमितं, तावती भूमिः शुद्धोदात् काٌचनी, ततः परत्र लोकालोको वर्तत इत्य् अर्थः । सर्वैः सत्त्वैः प्राणिमात्रैर् एव परिहृता त्यक्ता ॥३५॥

ओ)०(ओ

॥ ५.२०.३६ ॥

लोकालोक इति समाख्या यद् अनेनाचलेन लोकालोकस्यान्तर्वर्तिनावस्थाप्यते ।

श्रीधरः  नन्व् अन्तर्यामिणान्तःस्थेनैव सर्वं कर्तुं शक्यं, किं तस्य बहिः समन्ताद् अवस्थानेन ? इत्य् आशङ्क्य तस्यार्थं स्वयम् एव व्याचष्टे । आत्मनो योगमायया विरचिता या विविधलोकयात्रा, तस्या गोपीथाय रक्षणाय एष भगवान् एवम्भूतम् आकल्पं वेषं गतो लीलया प्राप्त इति समन्ताद् आस्त इत्य् अस्यार्थः ॥३६॥

क्रमसन्दर्भः  न व्याख्यातम्.

विश्वनाथः  समाख्या निरुक्तिः । अनेन अन्तर्वर्तिना मध्यवर्तिना सता लोकालोकमयो देशः । अलोक आलोकाभावमयो देशः व्यवस्थाप्यते तुल्यप्रमाणत्वेन ज्ٌआप्यते ॥३६॥

ओ)०(ओ

॥ ५.२०.३७ ॥

स लोकत्रयान्ते परित ईश्वरेण विहितो यस्मात् सूर्यादीनां ध्रुवापवर्गाणां ज्योतिर्गणानां गभस्तयोऽर्वाचीनांस् त्रीन् लोकान् आवितन्वाना न कदाचित् पराचीना भवितुम् उत्सहन्ते तावद् उन्नहनायामः ।

श्रीधरः  लोकत्रयस्यान्ते परितो मर्यादारूपो विहितः । यस्मात् प्रतिबन्धकात् । सूर्य आदिर् येषाम् । ध्रुवोऽपवर्गोऽन्तो येषाम् । आवितन्वानाः समन्तात् प्रकाशयन्तः परतो गन्तुं न शक्नुवन्ति तावद् उन्नहनम् उत्सेधस् तदनुरूप आयामश् च विस्तारो यस्य । ध्रुवाद् अप्य् उच्छ्रितत्वात् त्रिलोकीमर्यादाभूत इत्य् अर्थः ॥३७॥

क्रमसन्दर्भः  न व्याख्यातम्.

विश्वनाथः  लोकत्रयं भूर्भुवःस्वस् तदन्ते परितोऽष्टदिक्षु । तर्हि तस्य कियान् उच्छ्रायो विस्तारश् चेत्य् अपेक्षायां आहयस्मात् प्रतिबन्धकाद् धेतोः सूर्यादीनां ध्रुवान्तानां गभस्तयः किरणास् त्रीन् लोकान् व्याप्य आवितन्वानाः समन्तात् प्रकाशं विस्तारयन्तः परतो गन्तुं न शक्नुवन्ति । तावन्तौ उन्नहनायामौ उच्छ्रायविस्तारौ यस्य सः । ध्रुवाद् अप्य् उच्छ्रितत्वात् त्रिलोकीमर्यादाभूत इत्य् अर्थः ॥३७॥

ओ)०(ओ

॥ ५.२०.३८ ॥

एतावान् लोकविन्यासो मानलक्षणसंस्थाभिर् विचिन्तितः कविभिः स तु पञ्चाशत्कोटिगणितस्य भूगोलस्य तुरीयभागोऽयं लोकालोकाचलः ।

श्रीधरः  सोऽयं तु लोकालोकाचलस् तुरीयभागश् चतुर्थोऽंशः सार्धद्वादशकोट्यः । मेरोर् एकत इति द्रष्टव्यम् ॥३८॥

क्रमसन्दर्भः  न व्याख्यातम्.

विश्वनाथः  स तु लोकालोकस् तु भूगोलकस्य भूसम्बन्धाण्डगोलकस्येत्य् अर्थः । सूर्यस्येव भुवोऽप्य् अण्डगोलकयोर् मध्यवर्तित्वात् । खगोलम् इव भूगोलम् अपि पञ्चाशत्कोटियोजनप्रमाणं तस्य तुरीयभागः सार्धद्वादशकोटियोजनविस्तारोच्छ्राय इत्य् अर्थः । भूस् तु चतुस्त्रिंशल्लक्षोनपञ्चाशत्कोटिप्रमाणा ज्ٌएया । यथा मेरुमध्यान् मानसोत्तरमध्यपर्यन्तं सार्धसप्तपञ्चाशल्लक्षोत्तरकोटियोजनप्रमाणम् । मानसोत्तरमध्यात् स्वादूदकसमुद्रपर्यन्तं षण्णवतिलक्षयोजनप्रमाणम् । ततः काٌचनी भूमिः सार्धसप्तपञ्चाशल्लक्षोत्तरकोटियोजनप्रमाणा । एवम् एकतो मेरुलोकालोकयोर् अन्तरालम् एकादशलक्षाधिकचतुष्कोटिपरिमितम्, अन्यतोऽपि तथेति । अतो लोकालोकाल् लोकपर्यन्तं स्थानं द्वाविंशतिलक्षोत्तराष्टकोटिपरिमितं लोकालोकाद् बहिर् अप्य् एकत एतावद् एव अन्यतोऽप्य् एतावद् एव । यद् वक्ष्यते

योऽन्तर्विस्तार एतेन ह्य् अलोकपरिमाणं च व्याख्यातं यद् बहिर् लोकालोकाचलात् । [भा.पु. ५.२०.४२] इति ।

एकतो लोकालोकः सार्धद्वादशकोटियोजनप्रमाणः, अन्यतोऽपि स तथेत्य् एवं चतुस्त्रिंशोनपञ्चाशत्कोटियोजनप्रमाणा । भूः साब्धिद्वीपपर्वता ज्ٌएया । अत एवाण्डगोलकात् सर्वतो दिक्षु सप्तदशलक्षयोजनावकाशे वर्तमाने सति पृथिव्याः शेषनागेन धारणं दिग्गजैश् च निश्चलीकरणं सार्थकं भवेद् अन्यथा तु व्याख्यान्तरे पञ्चाशत्कोटिप्रमाणत्वाद् अण्डगोलकलग्नत्वे तत्तत्सर्वम् अकिٌचित्करं स्यात्, चाक्षुषे मन्वन्तरे चाकस्मात् मज्जनं श्रीवराहदेवेनोत्थापनं च दुर्घटं स्याद् इत्यादिकं विवेचनीयम् ॥३८॥

ओ)०(ओ

॥ ५.२०.३९ ॥

तदुपरिष्टाच् चतसृष्व् आशास्वात्मयोनिनाखिलजगद्गुरुणाधिनिवेशिता ये द्विरदपतय ऋषभः पुष्करचूडो वामनोऽपराजित इति सकललोकस्थितिहेतवः ।

श्रीधरः  आशासु दिक्षु येऽधिनिवेशितास् ते आसते ॥३९॥

क्रमसन्दर्भः  न व्याख्यातम्.

विश्वनाथः  येऽधिनिवेशितास् ते आसते ॥३९॥

ओ)०(ओ

॥ ५.२०.४० ॥

तेषां स्वविभूतीनां लोकपालानां च विविधवीर्योपबृंहणाय भगवान् परममहापुरुषो महाविभूतिपतिर् अन्तर्याम्य् आत्मनो विशुद्धसत्त्वं धर्मज्ٌआनवैराग्यैश्वर्याद्यष्टमहासिद्ध्युपलक्षणं विष्वक्सेनादिभिः स्वपार्षदप्रवरैः परिवारितो निजवरायुधोपशोभितैर् निजभुजदण्डैः सन्धारयमाणस् तस्मिन् गिरिवरे समन्तात् सकललोकस्वस्तय आस्ते ।

श्रीधरः  तेषां दिग्गजानां स्वविभूतीनां स्वांशभूतानां महेन्द्रादीनां च विविधवीर्योपबृंहणाय सकललोकस्वस्तये च भगवांस् तस्मिन्न् आस्ते इत्य् अन्वयः । किं कुर्वन् ? आत्मनः स्वस्य यद् विशुद्धं सत्त्वं, तत् सन्धारयमाण आविष्कुर्वन् । कीदृशम् ? धर्मज्ٌआनादीन्य् अष्टमहासिद्धयश् चोपलक्षणं यस्य तत् । दोर्दण्डैर् उपलक्षितः सन् महाविभूतेः परमैश्वर्यस्य पतित्वाद् एकयैव मूर्त्या समन्ताद् आस्ते ॥४०॥

क्रमसन्दर्भः  तेषाम् इति धर्माद्यष्टमहासिद्धय उपलक्ष्यन्ते प्रकाश्यन्ते येन तत् ॥४०॥

विश्वनाथः  स्वविभूतीनां स्वांशभूतानां हस्तिनां उपबृंहणं वर्धनं तदर्थं धर्माद्युपलक्षयतीति तादृशं शुद्धसत्त्वं धारयमाणः सकललोकस्वस्तये च ॥४०॥

ओ)०(ओ

॥ ५.२०.४१ ॥

आकल्पम् एवं वेषं गत एष भगवान् आत्मयोगमायया विरचितविविधलोकयात्रागोपीयायेत्य् अर्थः ।

श्रीधरः  नन्व् अन्तर्यामिणान्तःस्थेनैव सर्वं कर्तुं शक्यं किं तस्य बहिः समन्ताद् अवस्थानेन ? इत्य् आशङ्क्य तस्यार्थं स्वयम् एव व्याचष्टे । आत्मनो योगमायया विरचिता या विविधलोकयात्रा तस्या गोपीथाय रक्षणाय एष भगवान् एवम्भूतम् आकल्पं वेषं गतो लीलया प्राप्त इति समन्ताद् आस्त इत्य् अस्यार्थः ॥४१॥

क्रमसन्दर्भः  आकल्पं प्रलयपर्यन्तम् एवं समन्तात् स्थितिप्रकारेण गतस् तत्र प्राप्त  इत्य् अर्थः । इति स एव मदीयपूर्वोक्तस्याभिप्राय  इत्य् अर्थः ॥४१॥

विश्वनाथः ननु किं तस्यैतावता प्रयासेनेत्य् अतः सकललोकस्वस्तय इत्य् एतत् स्वयम् एव व्याचष्टेआकल्पं कल्पपर्यन्तं एवम् अनेन प्रकारेण गतः लोको लोकः प्रान्तः आकल्पं वेशं प्राप्त इति वा । आत्मनो योगमायया विरचिता या विविधलोकयात्रा तस्या गोपीथाय रक्षणाय, तस्यैव शक्त्या रचितं विश्वं स चेन् न पालयेत् तर्हि कः पालयेद् इति भावः ॥४१॥

ओ)०(ओ

॥ ५.२०.४२ ॥

योऽन्तर्विस्तार एतेन ह्य् अलोकपरिमाणं च व्याख्यातं यद् बहिर् लोकालोकाचलात् ततः परस्ताद् योगेश्वरगतिं विशुद्धाम् उदाहरन्ति ।

श्रीधरः  अलोकपरिमाणं च मेरोर् एकतः सार्धद्वादशकोट्यः ततो लोकालोकात् । अलोकाद् वा परस्तात् । विशुद्धां द्विजपुत्रानयनेऽर्जुनस्य श्रीकृष्णेन प्रदर्शिताम् ॥४२॥

क्रमसन्दर्भः  योऽन्तर् इति । लोकालोकस् तु लोकम् अलोकं चार्धेनार्धेन व्याप्य स्थितः, अतः काٌचन्या भूमेः परभागम् आक्रान्तः शिवतन्त्रे चलोकालोकं ततः परम् इत्य् उक्तम् । अन्यथा ब्रह्माण्डगर्भस्य पञ्चाशत्कोट्यतिक्रमः स्याद् इति विषुद्धान्तर्गतम् इति विशुद्धगतिहेतुत्वात् ॥४२॥

विश्वनाथः  अलोकपरिमाणं द्वाविंशतिलक्षोत्तरं कोट्यष्टकं बहिः सर्वदिक्षु योगेश्वराणां आवरणाष्टकं विभिद्य मुमुक्षूणां । यद् वा, नारदादीनां ॥४२॥

ओ)०(ओ

॥ ५.२०.४३ ॥

अण्डमध्यगतः सूर्यो द्यावाभूम्योर् यद् अन्तरम् ।
सूर्याण्डगोलयोर् मध्ये कोट्यः स्युः पञ्चविंशतिः ॥

श्रीधरः  विस्तरेणोक्तं ब्रह्माण्डमानं सर्वतोऽपि निरूपयतिअण्डमध्यगतः । किं तन्मध्यं ? तद् आहद्यावाभूम्योः पूर्वोत्तरकपालयोर् यद् अन्तरं मध्यस्थानम् । सर्वतः पञ्चविंशतिकोट्यः ॥४३॥

क्रमसन्दर्भः  न व्याख्यातम्.

विश्वनाथः  विस्तरेणोक्तं अण्डगोलकमानं ऊर्ध्वाधोऽपि निरूपयतिअण्डमध्यगतः । किं तन्मध्यं ? तद् आहद्यावाभूम्योः भुवर्लोकभूर्लोकयोर् यन् मध्यम् । अतः सूर्यश् च अण्डगोलकं च तयोर् मध्ये सूर्याद् ऊर्ध्वगोलकपर्यन्तं यथा पञ्चविंशतिकोट्यः तथा अधोगोलकपर्यन्तं चेत्य् अर्थः । उपपत्तिस् तूपरिष्टाद् व्याख्येया ॥४३॥

ओ)०(ओ

॥ ५.२०.४४ ॥

मृतेऽण्ड एष एतस्मिन् यद् अभूत् ततो मार्तण्ड इति व्यपदेशः
हिरण्यगर्भ इति यद् धिरण्याण्डसमुद्भवः ।

श्रीधरः  अण्डमध्यावस्थाने कारणं तन्नामनिर्वचनेनाह । मृतेऽचेतने एष सूर्यो वैराजरूपेण यस्मात् प्रविष्टः ॥४४॥

क्रमसन्दर्भः  एष सूर्य इत्य् अन्तर्याम्यभेदविवक्षया ॥४४॥

विश्वनाथः  अण्डमध्यावस्थाने कारणं तन्नामनिर्वचनेनाहमृतेऽचेतने एष सूर्योऽभूत् प्रविष्टः, ततो मार्तण्डः । स एव कः ? इत्य् अत आहहिरण्यगर्भः समष्टिजीवसूक्ष्मोपाधिरूपः । यद् यत एष हिरण्याण्डस्य तदीयस्थूलदेहस्य सम्भवः सम्यग् विद्यमानता ॥४४॥

ओ)०(ओ

॥ ५.२०.४५ ॥

सूर्येण हि विभज्यन्ते दिशः खं द्यौर् मही भिदा ।
स्वर्गापवर्गौ नरका रसौकांसि च सर्वशः ॥

श्रीधरः  किं च, सूर्येणैव विभज्यन्ते दिशः । स्वम् अन्तरिक्षम् । भिदा अन्योऽपि विभागः । स्वर्गापवर्गौ भोगमोक्षदेशौ । रसौकांस्य् अतलादीनि ॥४५॥

क्रमसन्दर्भः  न व्याख्यातम्.

विश्वनाथः  भिदा अन्योऽपि विभागः । स्वर्गापवर्गौ भोगमोक्षदेशौ । रसौकांस्य् अतलादीनि ॥४५॥

ओ)०(ओ

॥ ५.२०.४६ ॥

देवतिर्यङ्मनुष्याणां सरीसृपसवीरुधाम् ।
सर्वजीवनिकायानां सूर्य आत्मा दृगीश्वरः ॥

श्रीधरः  उपासनार्थम् आह । देवादीनां सूर्य आत्मा दृग् ईश्वरो नेत्राधिष्ठाता च ॥४६॥

क्रमसन्दर्भः  न व्याख्यातम्.

विश्वनाथः  सूर्य आत्मा आत्मत्वेनोपास्यः ॥४६॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
विंशोऽध्यायः पञ्चमस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
समुद्रे द्वीपावर्णनं नाम
षड्विंशोऽध्यायः ।
॥ ५.२० ॥



(५.२१)
एकविंशोऽध्यायः
ज्योतिश्चक्रे सूर्यरथवर्णनं

॥ ५.२१.१ ॥

श्रीशुक उवाच
एतावान् एव भूवलयस्य सन्निवेशः प्रमाणलक्षणतो व्याख्यातः.

श्रीधरः
एवम् अध्यायविशत्या भूमर्यादा निरूपिता ।
अतः परं द्युमर्यादा पालनं त्रिभिर् उच्यते ॥
एकविंशे रवेः काल चक्रेण भ्रमतोऽन्व् अहम् ।
स्वगत्या राशिसञ्चारैर् लोकयात्रा निरूप्यते ॥

एतावान् विस्तारेण कोट्यः पञ्चाशत् । उत्सेधेन पञ्चविंशतिः ॥१॥

क्रमसन्दर्भः  भूवलयस्येति भुवः पर्यक् स्थितानां देशानां देशानां ग्रहणम् ॥१॥

विश्वनाथः
एकविंशे वरेर् उक्तं राशिगतायनादिकम् ।
उदयास्तम् अनादीनां व्यवस्था च गतेर् मितिः ॥

एतेन भूगोलकमानेन ॥१॥

ओ)०(ओ

॥ ५.२१.२ ॥

एतेन हि दिवो मण्डलमानं तद्विद उपदिशन्ति यथा द्विदलयोर् निष्पावादीनां ते अन्तरेणान्तरिक्षं तदुभयसन्धितम्.

श्रीधरः  द्विदलयोर् मध्ये यथैकस्य मानेनापरस्य मानम् उपदिश्यते तद्वत् । ते अन्तरेण तयोर् मध्ये तद् उभयसन्धितं ताभ्याम् उभयतः संलग्नम् ॥२॥

क्रमसन्दर्भः  ते अन्तरेणण्तरिक्षम् इति सूर्यमण्डलस्य दलप्रमाण एव देशो ज्ٌएयः ॥२॥

विश्वनाथः  निष्पावः शूकशिम्बी तदादीनां इत्य् अतद्गुणसंविज्ٌआनबहुव्रीहिणा कलायादीनां इत्य् अर्थः । तेषां यथा द्वयोर् दलयोर् मध्ये एकस्य मानेनापरस्य मानम् उपदिश्यते, तथैव भूगोलकखगोलकयोर् विस्तारेण तुल्यम् एव मानम् इत्य् अर्थः । ते अन्तरेण तयोर् मध्ये अन्तरीक्षं लक्षद्वयप्रमाणं तदुभयसन्धितं ताभ्याम् उभयतः संलग्नम् ॥२॥

ओ)०(ओ

॥ ५.२१.३ ॥

यन्मध्यगतो भगवांस् तपतां पतिस् तपन आतपेन त्रिलोकीं प्रतपत्य् अवभासयत्य् आत्मभासा स एष उदगयनदक्षिणायनवैषुवतसञ्ज्ٌआभिर् मान्द्यशैघ्र्यसमानाभिर् गतिभिर् आरोहणावरोहणसमानस्थानेषु यथासवनम् अभिपद्यमानो मकरादिषु राशिष्व् अहोरात्राणि दीर्घह्रस्वसमानानि विधत्ते.

श्रीधरः  उदगयनादिसञ्ज्ٌआभिर् मन्दक्षिप्रसमगतिभिर् यथाकालम् आरोहणादिस्थानेष्व् आरोहणाद्यभिपद्यमानो मकरादिष्व् अहोरात्राणि दीर्घह्रस्वसमानानि विधत्ते ॥३॥

क्रमसन्दर्भः  न व्याख्यातम्.

विश्वनाथः  यस्य अन्तरीक्षस्य मध्यगतः स सूर्यः मान्द्यक्षैप्र्ये स्वार्थष्यٌयन्तः, उदगयननाम्न्या मन्दया गत्या आरोहणस्थाने यथासवनं समयम् अनतिक्रम्य अभिपद्यमानश् चलन् मकरादिषु षट्सु राशिषु अहानि क्रमेण दीर्घाणि रात्रिस् तु ह्रस्वा विधत्ते, दक्षिणायननाम्न्या क्षिप्रगत्या अवरोहणे कर्कटादिषु षट्सु राशिषु अहोरात्रान् ह्रस्वदीर्घान् विधत्ते । वैषुवतसञ्ज्ٌअया उत्तरायणदक्षिणायनमध्यवर्तिन्या समानया गत्या मेषतुलयोः अहोरात्रान् समानान् विधत्ते अभिपद्यमानश् चलन् ॥३॥

ओ)०(ओ

॥ ५.२१.४ ॥

यदा मेषतुलयोर् वर्तते तदाहोरात्राणि समानानि भवन्ति यदा वृषभादिषु पञ्चसु च राशिषु चरति तदाहान्य् एव वर्धन्ते ह्रसति च मासि मास्य् एकैका घटिका रात्रिषु.

श्रीधरः  तत् प्रपञ्चयतियदेति । अत्यन्तवैषम्याभावात् समानानीत्य् उक्तम् । सर्वथा साम्यं त्व् एकस्यैवाहोरात्रस्य । यद्यपि वृषभमिथुनयोर् एवाह्नां वृद्धिः कर्कटादिषु ह्रासस् तथापि रात्र्यपेक्षयाऽधिकत्वाद् वर्धन्त इत्य् उक्तम् । एवं रात्रिवृद्धाव् अपि दिनापेक्षया ह्रसतीत्य् उक्तम् । एकैकेति स्थूलदृष्ट्योक्तम् । वृद्धिह्रासयोः प्रतिमासवैषम्यात् ॥४॥

क्रमसन्दर्भः  न व्याख्यातम्.

विश्वनाथः  एतत् प्रपञ्चयतियदेत्यादिना । अत्यन्तवैषम्याभावात् समानानीत्य् उक्तम् । सर्वथा साम्यं त्व् एकस्यैवाहोरात्रस्य । यद्यपि वृषभमिथुनयोर् एवाह्नां वृद्धिः कर्कटादिषु ह्रासः, तद् अपि रात्र्यपेक्षया अधिकत्वाद् वर्धन्त इत्य् उक्तम् । एवं रात्रिवृद्धाव् अपि दिनापेक्षया ह्रसतीत्य् उक्तम् । एवं रात्रिवृद्धाव् अपि दिनापेक्षया ह्रसतीत्य् उक्तं । वस्तुतस् तु मकरादिषु अह्नां वृद्धिप्रक्रमः कर्कटिषु ह्रासप्रक्रम इत्य् अग्रे स्पष्टं वक्ष्यते । एकैकेति स्थूलदृष्ट्योक्तम् । वृद्धिह्रासयोः प्रतिमासवैषम्यात् ॥४॥

ओ)०(ओ

॥ ५.२१.५ ॥

यदा वृश्चिकादिषु पञ्चसु वर्तते तदाहोरात्राणि विपर्ययाणि भवन्ति.

श्रीधरः  विपर्याणीति । अहानि न्यूनानि रात्रयोऽधिका इत्य् अर्थः ॥५॥

क्रमसन्दर्भः  न व्याख्यातम्.

विश्वनाथः  विपर्याणीति । अहानि न्यूनानि रात्रयोऽधिका इत्य् अर्थः ॥५॥

ओ)०(ओ

॥ ५.२१.६ ॥

यावद् दक्षिणायनम् अहानि वर्धन्ते यावद् उदगयनं रात्रयः.

श्रीधरः  तद् वृधिह्रासकालम् आहयावद् इति ॥६॥

क्रमसन्दर्भः  न व्याख्यातम्.

विश्वनाथः  यावद् दक्षिणायनम् इति उत्तरायणाद् दक्षिणायनपर्यन्तम् इत्य् अर्थः । एवम् अग्रेऽपि ॥६॥

ओ)०(ओ

॥ ५.२१.७ ॥

एवं नव कोटय एकपञ्चाशल्लक्षाणि योजनानां मानसोत्तरगिरिपरिवर्तनस्योपदिशन्ति तस्मिन्न् ऐन्द्रीं पुरीं पूर्वस्मान् मेरोर् देवधानीं नाम दक्षिणतो याम्यां संयमनीं नाम पश्चाद् वारुणीं निम्लोचनीं नाम उत्तरतः सौम्यां विभावरीं नाम तासूदयमध्याह्नास्तमयनिशीथानीति भूतानां प्रवृत्तिनिवृत्तिनिमित्तानि समयविशेषेण मेरोश् चतुर्दिशम्.

श्रीधरः  एवं मन्दादिगतिभिः । नवकोटय इति । मेरोर् उभयतो मानसोत्तरस्यान्तर्विस्तारेण पञ्चदशलक्षाधिककोटित्रयपरिमितेनेदं परिमण्डलमानम् उन्नेयम् । एवं पञ्चदशभिर् घटिकाभिर् इत्यादिष्व् अपि त्रैराशिकगणितेन तत्तन्मानम् उन्नेयम् । अत्रापेक्षितो विशेषः पुराणान्तराद् अवगन्तवयः । तत्रारोहणादिस्थानानि वायुपुराणे दर्शितानि

सर्वग्रहाणां त्रीण्य् एव स्थानानि द्विजसत्तमाः ।
स्थानं जरद्गवं मध्यं तथैरावतम् उत्तरम् ॥
वैश्वानरं दक्षिणतो निर्दिष्टम् इह तत्त्वतः ॥ इति ।

तद् एव मध्यमोत्तरदक्षिणमार्गत्रयं प्रत्येकं वीथीत्रयेण त्रिधा भिद्यते । त्रिभिस् त्रिभिर् अश्विन्यादिनक्षत्रैर् नागवीथी गजवीथी ऐरावती चेत्य् उत्तरमार्गे वीथीत्रयम् । आर्षभी गोवीथी जरद्गवी चेति वैषुवते मध्यममार्गे वीथीत्रयम् । अजवीथी मृगवीथी वैश्वानरी चेति दक्षिणमार्गे वीथीत्रयम् । तद् अप्य् उक्तं तत्रैव

अश्विनी कृत्तिका याम्या नागवीथीति शब्दिता ।
रोहिण्यार्द्रामृगशिरो गजवीथ्यभिधीयते ।
पुष्याश्लेषा तथादित्या वीथी चैरावती स्मृता ।
एतास् तु वीथयस् तिस्र उत्तरो मार्ग उच्यते ।
तथा द्वे चापि फाल्गुन्यौ मघा चैवार्षभी मता ।
हस्तश् चित्रा तथा स्वाती गोवीथीति तु शब्दता ।
ज्येष्ठा विशाखानुराधा वीथी जारद्गवी मता ।
एतास् तु वीथयस् तिस्रो मध्यमो मार्ग उच्यते ।
मूलाषाढोत्तराषाढा अजवीथ्य् अभिशब्दिता ।
श्रवणं च धनिष्ठा च मार्गी शतभिषस् तथा ।
वैश्वानरी भाद्रपदे रेवती चैव कीर्तिता ।
एतास् तु वीथयस् तिस्रो दक्षिणो मार्ग उच्यते ॥ इति ।

याम्या भरणी, आदित्या अदितिदेवताका पुनर् वसुः मार्गी मृगवीथी एवं स्थिते उत्तरायणे ध्रुवेन युगाक्षकोटिनिबद्धवायुपाशद्वयाकर्षणे रथस्यारोहणम् । तदाभ्यन्तरमण्डलप्रवेशो गतिमान्द्यं चेति दिनवृद्धिरात्रिह्रासश् च । दक्षिणायने च पाशप्रेरणाद् अवरोहणे बहिर्मण्डलप्रवेशो गतिशैघ्र्यं चेत्य् अहोरात्रयोर् विपर्ययः । वैषुवते तु पाशसाम्यात् समावस्थाने मध्यमण्डलप्रवेशो गतिसाम्यं चेत्य् अहोरात्रयोः साम्यम् इति । तथा च पुराणान्तरम्

आकृष्येति यदा तौ तु ध्रुवेण समधिष्ठितौ ।
तदाभ्यन्तरतः सूर्यो भ्रमते मन्डलानि तु ।
ध्रुवेण मुच्यमानेन पुना रश्मियुगेन तु ।
तथैव बाह्यतः सूर्यो भ्रमते मण्डलानि च ॥ इति ।

तद् एतद् उक्तम्, यदा मेषतुलयोर् इत्यादिना । उदयास्तादिकं वक्तुम् आह । तस्मिन् मानसोत्तरे मेरोः पूर्वत ऐन्द्रीं पुरीम् उपदिशन्तीत्य् अनुषङ्गः । तासु पुरीषूदयादीन्य् उपदिशन्ति । चतुर्दिशम् इत्य् उक्ते ये मेरोर् दक्षिणे देशे तेषाम् ऐन्द्रीम् आरभ्य पूर्वादयः । ये पश्चिमे तेषां याम्याम् आरभ्य य उत्तरे तेषां वारुणीम् आरभ्य । ये पूर्वे तेषां सौम्याम् आरभ्य ॥७॥

क्रमसन्दर्भः  एकपञ्चाशल्लक्षाणि चेति विचार्यम् । मण्डलत्रैगुण्येन पञ्चचत्वारिंशल्लक्षाधिकत्वम् एव स्यात्, किन्तु मूलमते मानसोत्तरः पुष्करद्वीपार्धम् अतिक्रम्य लक्षद्वययोजनोपरि स्यात् । टीकायां वायुपुराणमतेन वीथीगणना, न तु नक्षत्राणाम् अवस्थितिक्रमेण, तेषाम् अन्यत्रान्यत्र दृश्यमानत्वात् । न च भोगक्रमेण । तथा च सति आरोहावरोहाभ्यां रेवत्यश्विन्योर् अव्यवहितवीथ्योर् व्यवहितवीथ्योश् चित्राश्विन्योश् चैकस्याम् एव वीथ्यां गणना स्यात् । ततस् तेषां नक्षत्राणां तत्र तत्र सम्बन्धः केनचित् प्रकारान्तरेणैव स्यात् । तच् च तासां तत्तद्वीथ्यधिष्ठातृदेवतात्वेनैवेति ज्ٌएयम् ।

तथ टीकायाम् एव तदाभ्यन्तरमण्डलप्रवेशो गतिमान्द्यं चेति । अन्तर्मण्डलस्य स्वल्पभूमित्वात् परिवर्तस्य बह्वंशेऽपि सूर्यादिदृष्टिविषयो भवति । मेढिसन्निकृष्टवृषभवद् गतेश् च मान्द्यं भवतीत्य् अर्थः । मण्डलं चेदम् एतद्वर्षोपर्य् एव गच्छति । उत्तरायणमध्याह्ने मूर्धन्य् एव सूर्यो दृश्यते इति । एवं बहिर्मण्डलस्य बहुभूमित्वाद् अस्तम् आरभ्य परिवर्तस्य स्वल्पांश एव सूर्यादिर् दृश्यते । मेढिविप्रकृष्टवृषभवद्गतेश् च शैघ्र्यं भवतीत्य् अर्थः ॥७॥

विश्वनाथः  नवकोटय इति मेरोर् उभयतो मानसोत्तरस्यान्तर्विस्तारो यस् तस्य परिमाणं पञ्चदशलक्षाधिककोटित्रयं, सूर्यरथवर्त्मनश् च लक्षद्वयम् इत्य् एवं सप्तदशलक्षोत्तरकोटित्रयेण त्रिगुणीकृतेनैतत् परिमण्डलमानम् उन्नेयम् । मेरोः पूर्वस्मात् पूर्वस्यां दिशि यन् मानसोत्तरं तस्मिन्न् ऐन्द्रीं पुरीम् उपदिशन्तीत्य् अनुषङ्गः । तासु पुरीषु उदयादीन्य् उपदिशन्ति । चतुर्दिचाम् इत्य् उक्ते ये मेरोर् दक्षिणे वर्तेरन्, तेषां ऐन्द्रीम् आरभ्य पूर्वादयः, ये पश्चिमे तेषां याम्याम्, ये उत्तरे तेषां वारुणीम् आरभ्य, ये पूर्वे तेषां सौम्याम् आरभ्य, अत एव सर्वेषां द्वीपवर्षाणां मेरुर् उत्तरतः स्थित इति वैष्णवोक्तिः ॥७॥

ओ)०(ओ

॥ ५.२१.८ ॥

तत्रत्यानां दिवसमध्यङ्गत एव सदादित्यस् तपति सव्येनाचलं दक्षिणेन करोति ।

श्रीधरः  तत्रत्यानां मेरुस्थानाम् । सव्येनेति । नक्षत्राभिमुखतया स्वगत्या मेरुं वामतः कुर्वन्न् अपि प्रदक्षिणावर्तप्रवहाख्यवायुभ्राम्यमाणज्योतिश्चक्रवशात् प्रत्य् अहं दक्षिणतः करोति । अतश् चक्रगतिवशाद् अतिदूरतो भूसंलग्नस्येव दर्शनम् उदयः । आकाशम् आरूढस्येव दर्शनं मध्याह्नः । भूमिं प्रविष्टस्येव दर्शनम् अस्तमयः । ततोऽतीव दूरगमने निशीथ इति । समुद्रतीरस्थदृष्ट्या चअद्भ्यो वा एष प्रातर्उदेत्य् अपः सायं प्रविशति इति श्रुतिव्यवहारो । न वस्तुतः । तद् उक्तं वैष्णवे

उदयास्तमये चैव सर्वकालं तु सम्मुखे ।
विदिशासु त्व् अशेषासु तथा ब्रह्मन् दिशासु च ॥
मैत्रेय दृश्यते भास्वान् स तेषाम् उदयः स्मृतः ।
तिरोभावं च यत्रैति तत्रैवास्तमनं रवेः ॥
नैवास्तमनम् अर्कस्य नोदयः सर्वदा सतः ।
उदयास्तमनाख्यं हि दर्शनादर्शनं रवेः ॥
शक्रादीनां पुरे तिष्ठन् स्पृशत्य् एष पुरत्रयम् ।
विकोणौ द्वौ विकोणस्थस् त्रीन् कोणान् द्वे पुरे तथा ॥ [भा.पु. २.८.१३१६] इति ।

अत एव तत्रैवोक्तम्

तस्माद् दिश्य् उत्तरस्यां वै दिवारात्रिः सदैव हि ।
सर्वेषां द्वीपवर्षाणां मेरोर् उत्तरतः स्थितिः ॥ [भा.पु. २.८.२०] इति ।

यतो यत्र यः पश्यति सैव तस्य प्राची । तस्य च वामतो मेरुस् तिष्ठतीति ॥८॥

क्रमसन्दर्भः  न व्याख्यातम्.

विश्वनाथः  तत्रत्यानां मेरुस्थानाम् । सव्येनेति नक्षत्राभिमुखतया स्वगत्या मेरुं वामतः प्रकुर्वन्न् अपि प्रदक्षिणावर्तप्रवर्तकप्रवहाख्यवायुना भ्राम्यमाणज्योतिश्चक्रवशात् प्रत्यहं दक्षिणतः करोति । अतश् चक्रगतिवशाद् अतिदूरतो भूसंलग्नस्येव दर्शनम् उदयतः । आकाशमध्यम् आरूढस्येव दर्शनं मध्याह्नः । भूमिप्रविष्टस्येवादर्शनम् अस्तमयः । ततोऽतिविदूरगमने निशीथ इति । अत एव समुद्रतीरस्थदृष्ट्या चअद्भ्यो वा एष प्रातर्उदेत्य् अपः सायं प्रविशति इति श्रुतिर् अपि व्यवहारतो, न तु वस्तुतः । उदयास्तमयमध्याह्ननिशीथानां वर्षभेदेन व्यवस्थाम् आहयत्रेति । यैर् यत्र दृश्यते भास्वान् स तेषाम् उदयः स्मृतः [भा.पु. २.८.१४] इति वैष्णवोक्तेः सूर्यस्य प्रथमदर्शनम् एवोदयः निम्लोचत्य् अस्तं गच्छति । उदयानन्तरत्रिंशद्घटिकान्ते स्यन्दने आकाशमध्यस्थः सन्, प्रस्वेदोद्गमेन तस्य देशस्य समानसूत्रपातविषयीभूते देशे त्रिंशद्घटिकानन्तरं गतः सन्न् इति शेषः ।

प्रस्वापयति निशीथं करोति, ये अस्तं उदयं च अनुपश्येरन्, ते जनास् तत्र गतं सूर्यं न पश्यन्ति, अत एव स्वपन्ति, तेन च मेरोर् दिक्चतुष्टये स्थितेषु मध्ये यदा यत्र सूर्यस्योदयो दृश्यते, तदैव तस्मात् पूर्वे वर्षे मध्याह्नः, पश्चिमे वर्षे निशीथः । उत्तरे वर्षे निम्लोचो ज्ٌएयः । अस्तदर्शनसमय एव पश्चिमवर्षे मध्याह्नः, उत्तरे वर्षे निम्लोचो ज्ٌएयः । एवं मध्याह्नदर्शनसमय एव पूर्ववर्षे निम्लोचः, पश्चिमवर्षे उदयः,  उत्तरवर्षे निशीथश् च ज्ٌएयः । अस्तदर्शनसमय एव पश्चिमवर्षे मध्याह्नः, पूर्ववर्षे निशीथः, उत्तरवर्षे उदयश् च ज्ٌएयः । तद् एवं सर्ववर्षस्था अपि मेरोर् दक्षिणदेशस्थाने वात्मनो मन्यमानाः स्ववर्षे सूर्यस्योदयमध्याह्ननिम्लोचान् पश्यन्त एवान्येषु वर्षेषु तान् पूर्वोक्तविवेकेन जानन्तीति सङ्क्षेपः । विष्णुपुराणे त्व् इतोऽपि विशिष्योक्तम्

शक्रादीनां पुरे तिष्ठन् स्पृशत्य् एष पुरत्रयम् ।
विकोणौ द्वौ विकोणस्थस् त्रीन् कोणान् द्वे पुरे तथा ॥ [भा.पु. २.८.१६] इति ।

अस्यार्थःशक्राद्यन्यतमस्य पुरे तिष्ठन् पुरत्रयं दिक्त्रयं युगपत् स्पृशति द्वौ विकोणौ कोणौ च । तथा हि शक्रपुरे तिष्ठन् शक्रदिग्वर्षे मध्याह्नं, दक्षिणदिग्वर्षे उदयं, उत्तरदिग्वर्षे अस्तमनं करोतीति पुरत्रयस्पर्शः । अग्निकोणवर्षे प्रथमं यामनीशानकोणवर्षे, तृतीयं यामं करोतीति विकर्णद्वयस्पर्शः । विकर्णस्थः अग्न्याद्यन्यतमकोणस्थः सन् त्रीन् कोणान् द्वे पुरे द्वे दिशौ च स्पृशति । तथा हि, अग्निकोणे तिष्ठन् अग्निकोणवर्षे मध्याह्नं, नैरृतकोणवर्षे उदयम्, ईशानकोणे अस्तमनं करोतीति कोणत्रयस्पर्शः । तथा दक्षिणदिग्वर्षे प्रथमो यामः पूर्वदिग्वर्षे, तृतीयो याम इति पुरद्वयस्पर्शः दिग्द्वयस्पर्शश् च । एवम् अन्येषु कोणेषु पुरेष्व् अपि द्रष्टव्यः ॥८॥

ओ)०(ओ

॥ ५.२१.९ ॥

यत्रोदेति तस्य ह समानसूत्रनिपाते निम्लोचति यत्र क्वचन स्यन्देनाभितपति तस्य हैष समानसूत्रनिपाते प्रस्वापयति तत्र गतं न पश्यन्ति ये तं समनुपश्येरन्.

श्रीधरः  यथोक्तम् उदयास्तम् अनाद्य् अनियमं दर्शयतियत्रोदेतीत्यादिना । स्यन्देन स्वेदोद्गमेन । प्रस्वापयति निशीथं करोति । ये तं समनुपश्येरन् प्रस्वापसमानसूत्रस्थाः ॥९॥

क्रमसन्दर्भः  यत्रेति । यद् वीथ्यधोगतदेश  इत्य् अर्थः ॥९॥

विश्वनाथः  न व्याख्यातम्.

ओ)०(ओ

॥ ५.२१.१० ॥

यदा चैन्द्र्याः पुर्याः प्रचलते पञ्चदशघटिकाभिर् याम्यां सपादकोटिद्वयं योजनानां सार्धद्वादशलक्षाणि साधिकानि चोपयाति.

श्रीधरः, विश्वनाथः  साधिकानि पञ्चविंशतिसहस्राधिकानि ॥९॥

क्रमसन्दर्भः  न व्याख्यातम्.

ओ)०(ओ

॥ ५.२१.११ ॥

एवं ततो वारुणीं सौम्याम् ऐन्द्रीं च पुनस् तथान्ये च ग्रहाः सोमादयो नक्षत्रैः सह ज्योतिश्चक्रे समभ्युद्यन्ति सह वा निम्लोचन्ति.

श्रीधरः  सहवा सहैव । यद्यपि वस्तुतः सूर्यस्यापि नक्षत्रैः सहैवोदयास्तमयौ, तथापि तस्य तत्साहित्यादर्शनात् सोमादीनाम् एव तत्साहित्यम् उक्तम् ॥११॥

क्रमसन्दर्भः  न व्याख्यातम्.

विश्वनाथः  सहवा सहैव ॥११॥

ओ)०(ओ

॥ ५.२१.१२ ॥

एवं मुहूर्तेन चतुस्त्रिंशल्लक्षयोजनान्य् अष्टशताधिकानि सौरो रथस् त्रयीमयोऽसौ चतसृषु परिवर्तते पुरीषु.

श्रीधरः  त्रयीमय इत्याद्युपासनार्थम् ॥१२॥

क्रमसन्दर्भः  मुहूर्तेन चतुस्त्रिंशद् इति मानसोत्तरमानं, न त्व् अन्यत्र । एवं पूर्वत्र । यत् तु ज्योतिःशास्त्ररीत्या तत्तद्देशे रव्यदयक्रमविचारेण रविपरिक्रमणीयं मण्डलम् इदं स्वल्पम् एव प्रतीयते, तत् खलु चलता विदूरस्य स्वल्पस्यापि वृक्षादेः समसूत्रता बहुलदेशेन नैव त्यक्तुं शक्यते तथातिदूरं व्योमगतेनापि रविणा स्वल्पभूमिसमसूत्रतेति रविचलनस्य स्वल्पत्वव्यवहारान् न विरुद्धं, न च दृष्टिभ्रममात्रम् इदं छायापि दृश्यमानतद्गतिमान्द्यम् अनुकरोति इति ॥१२॥

विश्वनाथः  त्रयीमय इत्युपासनार्थम् ॥१२॥

ओ)०(ओ

॥ ५.२१.१३ ॥

यस्यैकं चक्रं द्वादशारं षण्नेमि त्रिणाभि संवत्सरात्मकं समामनन्ति तस्याक्षो मेरोर् मूर्धनि कृतो मानसोत्तरे कृतेतरभागो यत्र प्रोतं रविरथचक्रं तैलयन्त्रचक्रवद् भ्रमन् मानसोत्तरगिरौ परिभ्रमति.

श्रीधरः  द्वादशमासा अरा यस्य । षडृतवो नेमयो यस्य । त्रीणि चातुर्मास्यानि नाभयो यस्य । कृत इतरभागो यस्य । मानसोत्तरगिरौ लक्षार्धाद् उपरि वायुबद्धभूमाव् इति द्रष्टव्यम् । चक्रम् वा तावद् उच्छ्रितम् इति मन्तव्यम् । अन्यथाऽयुतमात्रोछ्रायत्वान् मानसोत्तरस्य मेरोश् चतुर्अशीत्युच्छ्रायत्वदक्षस्य साम्यानुपपत्तेः ॥१३॥

क्रमसन्दर्भः  तस्याक्ष इत्यत्र टीकायां चक्रं वा तावद् उच्छ्रितम् इति पक्षे युगपद् गतिद्वयी न सम्भवति, वैपरीत्येनाकर्षणयोः परस्परस्तम्भभावात् अश्वानां बलवत्त्वेऽपि वायुचक्रस्यैव रथम् अतिक्रम्य किٌचिन् निष्क्रमः स्यात् । न तु रथस्य प्राच्याः ततो रथस्य नक्षत्रान्तरप्राप्तौ सम्भवन्त्याम् अपि देशान्तरप्राप्तिर् न सम्भवति । चन्द्रादौ तु प्रत्यहं देशान्तरप्राप्तिश् च दृश्यते  । कुलालचक्रपिपीलिकादृष्टान्तेन च सा लभ्येत इति विचार्य ततो मानसोत्तरोपरि वायुबद्धभूमित्व एव पर्यवसितेषु मेरोर् उपर्य् अपि तज् ज्ٌएयं किन्तु मानसोत्तरस्योपरि नवतिसहस्रात्मकं मेरोस् तु षोडशसहस्रात्मकम् इति ॥१३॥

विश्वनाथः  यस्य रथस्य द्वादशमासा अरा यस्य षट् ऋतवो नेमयो यस्य, त्रीणि चातुर्मास्यानि नाभयो यस्य मेरोर् मूर्धनि मूर्धाधःप्रदेशे इत्य् अर्थः । तैलयन्त्रीयाक्षस्य दृष्टेः । मानसोत्तरे लक्षार्धाद् उपरि वायुबद्धभूमौ इति स्वामिचरणाः । ततो मानसोत्तरस्यायुतमात्रोच्छ्रायत्वात् षष्टिसहस्रो परिवर्तमानः स च किٌचिन् न्यूनसप्तपञ्चाशल्लक्षाधिककोटिप्रमाणः ॥१३॥

ओ)०(ओ

॥ ५.२१.१४ ॥

तस्मिन्न् अक्षे कृतमूलो द्वितीयोऽक्षस् तुर्यमानेन सम्मितस् तैलयन्त्राक्षवद् ध्रुवे कृतोपरिभागः.

श्रीधरः  तस्मिन्न् अक्षे चक्रप्रान्ते कृतमूलो निबद्धपूर्वभागः प्रथमाक्षो मेरुमानसोत्तरायतः सार्धसतलक्षाधिकसार्धकोटिप्रमाणस् तस्य तुर्यमानेन सार्धसप्तत्रिंशत्सहस्राधिकैकोनचत्वारिंशल्लक्षमानेन । ध्रुवे कृतो वायुपाशेन निबद्ध उपरिभागो यस्य ॥१४॥

क्रमसन्दर्भः  तस्मिन्न् अक्षे रविर् अथस्यैव चक्रप्रान्ते तुर्यमानेन चतुर्थांशेन सम्मितः अधिक  इत्य् अर्थः ॥१४॥

विश्वनाथः  तस्मिन्न् अक्षे चक्रप्रान्तवर्तिनि कृतमूलं निबद्धपूर्वभागो द्वितीयोऽक्षः । तूर्यमाणेन प्रथमाक्षस्य चतुर्थांशप्रमाणेन सप्तत्रिंशत् सहस्राधिकोनचत्वारिंशल्लक्षमानेन सम्मित इत्य् अक्षोऽयं लवणसागरसमानसूत्रपाते प्रथमाक्षप्रदेशे ग्रथित इति ज्ٌएयम् । द्वितीयाक्षस्य प्रथमाक्षाद् अल्पप्रमाणत्वात् ध्रुवे कृतः वायुपाशेन निबद्ध उपरिभागो यस्य सः ॥१४॥

ओ)०(ओ

॥ ५.२१.१५ ॥

रथनीडस् तु षट्त्रिंशल्लक्षयोजनायतस् तत्तुरीयभागविशालस् तावान् रविरथयुगो यत्र हयाश् छन्दोनामानः सप्तारुणयोजिता वहन्ति देवम् आदित्यम्.

श्रीधरः  नीड उपवेशस्थानम् । गायत्र्यादिच्छन्दोनामानः । अरुणेन योजिताः सन्तो देवं वहन्ति ॥१५॥

क्रमसन्दर्भः  रथनीडोऽत्र रथाश्रयो रथानुगतवायुमयभूमिः, न तु सूर्योपवेशरथमध्यपीठं रथस्याल्पप्रमानत्वात् । यथैव वैष्णवेयोजनानां सहस्राणि भास्करस्य रथो नव [वि.पु. २.८.२] इति । एवम् एव हि दशसहस्रयोजनात्मकं वक्ष्यमाणं तन्मण्डलं घटत इति ॥१५॥

विश्वनाथः  रथस्य नीडोऽन्तर्गृहं षट्त्रिंशल्लक्षयोजनोच्छ्रितो नवलक्षयोजनविस्तारः । चक्राच् चत्वारिंशत् सहस्रोपरितने स्थाने नीडमध्ये सूर्य उपविष्टो ज्ٌएयः । गायत्र्यादि छन्दोनामानः अरुणेन सारथिना योजिताः ॥१५॥

ओ)०(ओ

॥ ५.२१.१६ ॥

पुरस्तात् सवितुर् अरुणः पश्चाच् च नियुक्तः सौत्ये कर्मणि किलास्ते.

श्रीधरः  पुरस्तात् स्थितोऽपि पश्चात् प्रत्यङ् मुख आस्ते । यद् वा, यत् सूर्यस्य पुरस्तात् तस्य वै पश्चिमत्वात् पश्चाद् इत्य् उक्तम् । अश्वस्थानं च वायुनोक्तम्

सप्ताश्वरूपश् छन्दांसि वहन्ते वामतो रविम् ।
चक्रपक्षनिबद्धानि चक्रे चाक्षः समाहितः ॥ इति ॥१६॥

क्रमसन्दर्भः  पुरस्तात् पश्चाच् च नियुक्त इति कायव्यूहेनापि घटते ॥१६॥

विश्वनाथः  पुरस्तात् स्थितोऽपि पश्चात् प्रत्यङ् मुख आस्ते । अश्वस्थानं च वायुनोक्तम्

सप्ताश्वरूपश् छन्दांसि वहन्ते वामतो रविम् ।
चक्रपक्षनिबद्धानि चक्रे चाक्षः समाहितः ॥ इति ॥१६॥

ओ)०(ओ

॥ ५.२१.१७ ॥

तथा वालिखिल्या ऋषयोऽङ्गुष्ठपर्वमात्राः षष्टिसहस्राणि पुरतः सूर्यं सूक्तवाकाय नियुक्ताः संस्तुवन्ति.

श्रीधरः, विश्वनाथः  सूक्तवाकाय सुभाषिताय ॥१७॥

क्रमसन्दर्भः  ऋषयश् चतुर्दश गन्धर्वाश् चतुर्दशेत्य् एवम् एकैकशश् चतुर्दश द्वन्द्वशो मिलित्वेत्य् अर्थः । समासवाचिद्वन्द्वशब्दवत्, तथा सप्त गणाः मासि मास्य् उपासत इत्य् अन्वयः ॥१७॥

ओ)०(ओ

॥ ५.२१.१८ ॥

तथान्ये च ऋषयो गन्धर्वाप्सरसो नागा ग्रामण्यो यातुधाना देवा इत्य् एकैकशो गणाः सप्त चतुर्दश मासि मासि भगवन्तं सूर्यम् आत्मानं नानानामानं पृथङ्नानानामानः पृथक्कर्मभिर् द्वन्द्वश उपासते.

श्रीधरः  एकैकशश् चतुर्दशद्वन्द्वशः सप्तगणाः सन्तो मासि मास्य् उपासत इत्य् अन्वयः ॥१८॥

क्रमसन्दर्भः  न व्याख्यातम्.

विश्वनाथः  मासि मासि एकैकस्मिन् मासि द्वाभ्याम् द्वाभ्याम् ऋष्यादिभ्यां सप्तगणा भवन्तः । एकैकश एकेनैकेन ऋष्यादिना तु चतुर्दशगणाः भवन्तो मासि मास्य् उपासत इत्य् अन्वयः ॥१८॥

ओ)०(ओ

॥ ५.२१.१९ ॥

लक्षोत्तरसार्धनवकोटियोजनपरिमण्डलं भूवलयस्य क्षणेन सगव्यूत्युत्तरं द्विसहस्रयोजनानि स भुङ्क्ते.

श्रीधरः  गव्यूतिः क्रोशद्वयम् । सगव्यूत्युत्तरं यथा भवति तथा ॥१९॥

क्रमसन्दर्भः  लक्षेत्यादिभूवलयस्येत्य् अन्तकं गद्यं, स सूर्यः ॥१९॥

विश्वनाथः  गव्यूतिः क्रोशयुगम् । स सूर्यो गव्यूत्युत्तरं यथा स्यात् तथा ॥१९॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
एकविंशः पञ्चमस्य सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ज्योतिश्चक्रे सूर्यरथवर्णनं
एकविंशोऽध्यायः ।
॥ ५.२१ ॥


(५.२२)

अथ द्वाविंशोऽध्यायः
ज्योतिश्चक्रवर्णने

॥ ५.२२.१ ॥

राजोवाच
यद् एतद् भगवत आदित्यस्य मेरुं ध्रुवं च प्रदक्षिणेन परिक्रामतो राशीनाम् अभिमुखं प्रचलितं चाप्रदक्षिणं भगवतोपवर्णितम् अमुष्य वयं कथम् अनुमिमीमहीति.

श्रीधरः
द्वाविंशे सोमशुक्रादेः स्थानमाहोत्तरोत्तरम् ।
तत् तद् गत्यनुसारेण इष्टानिष्टे तथा नृणाम् ॥

राशीनाम् अभिमुखम् अप्रदक्षिणं चोपवर्णितं सव्येन चलन् दक्षिणेन करोतीति वदता । अमुष्य वयं कथम् अनुमिमीमहि एतत् कथं ज्ٌआस्यामो, विरुद्धत्वाद् इत्य् अर्थः ॥१॥

क्रमसन्दर्भः  अभिमुखम् अत्र प्रदक्षिणम् इत्य् अर्थः ॥१॥

विश्वनाथः
द्वाविंशे चक्रसूर्याद्योर् गतिभेदव्यवस्थितिः ।
ग्रहाणां स्थानम् एषां चेष्टत्वानिष्टत्वम् ईर्यते ॥

पूर्वाध्याये सव्येन चलन् दक्षिणेन करोतीत्य् अत्र संशयमानः पृच्छतियद् एतद् इति । प्रदक्षिणेन परिक्रमत इति प्रत्यहं दृश्यमानत्वात् । राशीनाम् अभिमुखम् अप्रदक्षिणं प्रचलनम् अमुष्य त्वया वर्णितं, एतत् कथम् अनुमिमीमहि ज्ٌआस्यामः ? विरुद्धत्वाद् इत्य् अर्थः ॥१॥

ओ)०(ओ

॥ ५.२२.२ ॥

स होवाच
यथा कुलालचक्रेण भ्रमता सह भ्रमतां तदाश्रयाणां पिपीलिकादीनां गतिर् अन्यैव प्रदेशान्तरेष्व् अप्य् उपलभ्यमानत्वाद् एवं नक्षत्रराशिभिर् उपलक्षितेन कालचक्रेण ध्रुवं मेरुं च प्रदक्षिणेन परिधावता सह परिधावमानानां तदाश्रयाणां सूर्यादीनां ग्रहाणां गतिर् अन्यैव नक्षत्रान्तरे राश्यन्तरे चोपलभ्यमानत्वात्.

श्रीधरः  चक्रवशात् स्वतश् च गतिद्वयम् अविरुद्धम् इति परिहारार्थः ॥२॥

क्रमसन्दर्भः  न व्याख्यातम्.

विश्वनाथः  स एकः ह स्पष्टम् उवाचसह भ्रमतां चक्रवैपरीत्येन चलतां चक्रवशात् स्वतश् चेति गतिद्वयम् अविरुद्धम् इति वाक्यथार्थः ॥२॥

ओ)०(ओ

॥ ५.२२.३ ॥

स एष भगवान् आदिपुरुष एव साक्षान् नारायणो लोकानां स्वस्तय आत्मानं त्रयीमयं कर्मविशुद्धिनिमित्तं कविभिर् अपि च वेदेन विजिज्ٌआस्यमानो द्वादशधा विभज्य षट्सु वसन्तादिष्व् ऋतुषु यथोपजोषम् ऋतुगुणान् विदधाति.

श्रीधरः  तत्तत्कालनियमेन कर्मणां विशुद्धेः साद्गुण्यस्य निमित्तभूतम् आत्मानं विभज्य । विजिज्ٌआस्यमानो वितर्क्यमाणः । यथोपजोषं यथाकर्मभोगम् । ऋतुगुणान् शीतोष्णादीन् ॥३॥

क्रमसन्दर्भः  साक्षान् नारायणः सूर्यरूपो विष्णुः ॥३॥

विश्वनाथः  स प्रसिद्धः एष कालरूपी भगवान् कर्मणां विशुद्देर् निमित्तं तेषां तत्तत्कालनियतत्वाद् इत्य् अर्थः । द्वादशधा विभज्य ऋतुरूपेण षोढा च विभज्य यथोपजोषं यथाकर्मभोगं ऋतुगुणान् शीतोष्णादीन् ॥३॥

ओ)०(ओ

॥ ५.२२.४ ॥

तम् एतम् इह पुरुषास् त्रय्या विद्यया वर्णाश्रमाचारानुपथा उच्चावचैः कर्मभिर् आम्नातैर् योगवितानैश् च श्रद्धया यजन्तोऽٌजसा श्रेयः समधिगच्छन्ति.

श्रीधरः  वर्णाश्रमाचारानुवर्तिनः पुरुषास् त्रय्या आम्नातैः कर्मभिर् इन्द्रादिरूपं योगवितानैश् च ध्यानादिभिर् अन्तर्यामिरूपं पूजयन्तः ॥४॥

क्रमसन्दर्भः  न व्याख्यातम्.

विश्वनाथः  अनुपथा अनुवर्तिनः त्रय्या आम्नातैः कर्मभिर् एनं सूर्यम् एव इन्द्रादिरूपं योगवितानैश् चाष्टाङ्गैर् अन्तर्यामिरूपं च यजन्तः ॥४॥

ओ)०(ओ

॥ ५.२२.५ ॥

अथ स एष आत्मा लोकानां द्यावापृथिव्योर् अन्तरेण नभोवलयस्य कालचक्रगतो द्वादश मासान् भुङ्क्ते राशिसञ्ज्ٌआन् संवत्सरावयवान् मासः पक्षद्वयं दिवा नक्तं चेति सपादर्क्षद्वयम् उपदिशन्ति यावता षष्ठम् अंशं भुٌजीत स वै ऋतुर् इत्य् उपदिश्यते संवत्सरावयवः.

श्रीधरः  स एव स्वगत्या मासादिव्यवहारकारणम् इत्य् आह । स एष लोकानाम् आत्मा । द्यावापृथिव्योर् अन्तरेण मध्ये यन् नभोवलयम् अन्तरिक्षं तस्य मध्ये यत् कालचक्रं तद् गतः राशिभिर् मेषादिभिः सञ्ज्ٌआ येषाम् । चैत्रादिसञ्ज्ٌआस् तु चान्द्रमासानाम् । मासम् आहपक्षद्वयं मास इति चान्द्रेण मानेन । सपादं महानक्षत्रद्वयं सौरेण, दिवानक्तं चाहोरात्रम् इति पैत्र्येण । षष्ठम् अंशं राशिद्वयम् ॥५॥

क्रमसन्दर्भः  पक्षद्वयं मास इत्य् उपदिशन्ति । चान्द्रेण मानेन देवा नक्तं चेत्य् उपदिशन्ति पैत्र्येण सपादर्क्षद्वयं च मास इत्य् उपदिशन्ति सौरेण ॥५॥

विश्वनाथः   सूर्यगत्यैव मासादिव्यवहार इत्य् आहअथेति । द्यावापृथिव्योर् मध्ये यन् नभोवलयम् तस्य कालचक्रगतः तत्सम्बन्धिज्योतिश्चक्रस्थितः । मास एव कः ? तत्राहपक्षद्वयं मास इति चान्द्रेण मानेन । दिवानक्तं इति पैत्र्येण सपादनक्षत्रद्वयं सौरेण । स्वगम्यस्य नभोमण्डलस्य यावता द्वादशम् अंशं भुङ्क्ते सूर्यः स कालो मासः, अत्रानुक्तोऽपि ज्ٌएयः । षष्ठम् अंशं मासद्वयम् ॥५॥

ओ)०(ओ

॥ ५.२२.६ ॥

अथ च यावतार्धेन नभोवीथ्यां प्रचरति तं कालम् अयनम् आचक्षते.

श्रीधरः, क्रमसन्दर्भः  न व्याख्यातम्.

विश्वनाथः  अर्धेन अर्धं मासषट्कं भुङ्क्ते इत्य् अर्थः ॥६॥

ओ)०(ओ

॥ ५.२२.७ ॥

अथ च यावन् नभोमण्डलं सह द्यावापृथिव्योर् मण्डलाभ्यां कार्त्स्न्येन स ह भुٌजीत तं कालं संवत्सरं परिवत्सरम् इडावत्सरम् अनुवत्सरं वत्सरम् इति भानोर् मान्द्यशैघ्र्यसमगतिभिः समामनन्ति.

श्रीधरः  मण्डलाभ्यां सह भुٌजीत । स ह स हि सूर्यः । यदा शुक्लप्रतिपदि सङ्क्रान्तिर् भवति तदा सौरचान्द्रयोर् मासयोर् युगपद् उपक्रमो भवति स संवत्सरः । ततः सौरमानेन वर्षे षट् दिनानि वर्धन्ते चान्द्रमाने षट् ह्रसन्तीति द्वादशदिनव्यवधानाद् उभयोर् अग्रपश्चाद् भावो भवति । एवं पञ्चवर्षाणि गच्छन्ति तन् मध्ये द्वौ मलमासौ भवतः । ततः पुनः षष्ठः संवत्सरो भवति तद् एवम् अवान्तरभेदेन संवत्सरादिपञ्चकं समामनन्ति ॥७॥

क्रमसन्दर्भः  न व्याख्यातम्.

विश्वनाथः  द्यावापृथिव्योर् इति द्युमण्डलपृथिवीमण्डलयोर् मध्यवर्तिना नभोमण्डलेन तुल्यत्वं एव ज्ٌआपितम्, न त्व् अन्यथाधिक्यं । संवत्सरादिनामभेदः सौरचान्द्रादिकृत्योपयोगित्वेन तृतीयस्कन्ध एव विवृतः ॥७॥

ओ)०(ओ

॥ ५.२२.८ ॥

एवं चन्द्रमा अर्कगभस्तिभ्य उपरिष्टाल् लक्षयोजनत उपलभ्यमानोऽर्कस्य संवत्सरभुक्तिं पक्षाभ्यां मासभुक्तिं सपादर्क्षाभ्यां दिनेनैव पक्षभुक्तिम् अग्रचारी द्रुततरगमनो भुङ्क्ते.

श्रीधरः  सोमादीनाम् अपि स्थानं कार्यं चाहएवं चन्द्रमा इति । अर्कगभस्तिभ्यो मण्डलरूपेभ्यः । सपादर्क्षाभ्यां सपाददिनद्वयेन ॥८॥

क्रमसन्दर्भः  उग्रचरणशीतलत्वाद् एव द्रुततरगमनः ॥८॥

विश्वनाथः  चन्द्रादीनाम् अपि स्थानं कार्यं चाहअर्कगभस्तयोऽर्कमण्डलं, ततः लक्षेति भूतलाद् द्विलक्ष इत्य् अर्थः । सपादर्क्षाभ्यां सपाददिनद्वयेन, दिनेनैवेति यद्य् उग्रचारी कदाचित् स्यात्, तदा द्रुततरगमनः सन् दिनेनैव पक्षभुक्तिं भुङ्क्ते, अन्यदा तु सार्धसप्तघटिकोत्तरेण दिनेन ॥८॥

ओ)०(ओ

॥ ५.२२.९ ॥

अथ चापूर्यमाणाभिश् च कलाभिर् अमराणां क्षीयमाणाभिश् च कलाभिः पित्णाम् अहोरात्राणि पूर्वपक्षापरपक्षाभ्यां वितन्वानः सर्वजीवनिवहप्राणो जीवश् चैकम् एकं नक्षत्रं त्रिंशता मुहूर्तैर् भुङ्क्ते.

श्रीधरः  सर्वेषां जीवनिवहानां प्राणः अन्नमयत्वाद् अमृतमयत्वाच् च । अत एव जीवनहेतुत्वाज् जीवश् च ॥९॥

क्रमसन्दर्भः  न व्याख्यातम्.

विश्वनाथः  आपूर्यमाणाभिर् इति शुक्लकृष्णपक्षाभ्याम् देवानां अहोरात्रौ । शुक्लकृष्णपक्षाभ्याम् पित्ṝणाम् इति देवपितृपूजार्थं देवपित्रोर् अहोरात्रव्यवस्थेत्य् अर्थः । ओषधीशत्वेनान्नमयत्वात् प्राणः । अन्नं हि प्राणिनां प्राणाः इति श्रुतेः । अत एव जीवनहेतुत्वाद् अमृतमयत्वाच् च जीवः ॥९॥

ओ)०(ओ

॥ ५.२२.१० ॥

य एष षोडशकलः पुरुषो भगवान् मनोमयोऽन्नमयोऽमृतमयो देवपितृमनुष्यभूतपशुपक्षिसरीसृपवीरुधां प्राणाप्य् आयनशीलत्वात् सर्वमय इति वर्णयन्ति.

श्रीधरः  तद् एवाहय एष इति ॥१०॥

क्रमसन्दर्भः  न व्याख्यातम्.

विश्वनाथः  मनसोऽधिष्ठातृत्वान् मनोमयः ॥१०॥

ओ)०(ओ

॥ ५.२२.११ ॥

तत उपरिष्टाद् द्विलक्षयोजनतो नक्षत्राणि मेरुं दक्षिणेनैव कालायन ईश्वरयोजितानि सहाभिजिताष्टाविंशतिः.

श्रीधरः  दक्षिणेनैव न तु तेषां पृथग् अन्या गतिर् अस्तीत्य् अर्थः । कालायने कालचक्रे । उत्तराषाढाश्रवणसन्धाव् अभिजिन्नक्षत्रं फलविशेषेण पृथक् कल्पितं तेन सह । तथा च श्रुतिःअभिजिन्नामनक्षत्रम् उपरिष्टाद् अषाढानाम् अधस्ताच् छ्रोणायाः इति ॥११॥

क्रमसन्दर्भः  न व्याख्यातम्.

विश्वनाथः  द्विलक्षेति भूतलात् तु पञ्चलक्षतः । दक्षिणेनैवेति तेषां पृथग्गत्यभावात् । कालायने कालचक्रे सहाभिजितेति, अभिजिन्नामनक्षत्रम् उपरिष्टाद् अषाढानाम् अधस्ताच् छ्रोणायाः इति श्रुतेः । उत्तराषाढा शेषार्धा चरणारविन्दादौ लिप्तिका चतुष्के च अभिजिद् इति ज्योतिषाच् च । लिप्तिका दण्डः ॥११॥

ओ)०(ओ

॥ ५.२२.१२ ॥

तत उपरिष्टाद् उशना द्विलक्षयोजनत उपलभ्यते पुरतः पश्चात् सहैव वार्कस्य शैघ्र्यमान्द्यसाम्याभिर् गतिभिर् अर्कवच् चरति लोकानां नित्यदानुकूल एव प्रायेण वर्षयंश् चारेणानुमीयते स वृष्टिविष्टम्भग्रहोपशमनः.

श्रीधरः  पुरतः सूर्येण भोक्ष्यमाणे नक्षत्रे । पश्चाद् भुक्ते । सहैव भूज्यमाने चारेण क्रमस्थनक्षत्राद्यतिक्रमेण । वृष्टेर् विष्टम्भः स्तम्भनं यस्माद् ग्रहात् तम् उपशमयतीति तथा ॥१२॥

क्रमसन्दर्भः  न व्याख्यातम्.

विश्वनाथः  द्विलक्षेति भूतलात् तु सप्तलक्षतः । चारेण सञ्चारेण वृष्टेर् विष्टम्भः स्तम्भनं यस्मात् तम् उपशमयतीति सः ॥१२॥

ओ)०(ओ

॥ ५.२२.१३ ॥

उशनसा बुधो व्याख्यातस् तत उपरिष्टाद् द्विलक्षयोजनतो बुधः सोमसुत उपलभ्यमानः प्रायेण शुभकृद् यदार्काद् व्यतिरिच्येत तदातिवाताभ्रप्रायानावृष्ट्यादिभयम् आशंसते.

श्रीधरः  बुधो व्याख्यातः पुरतः पश्चात् सहैव वा चरतीति किٌचिद् विशेषं चाहतत इत्यादिना । आशंसते सूचयति ॥१३॥

क्रमसन्दर्भः  न व्याख्यातम्.

विश्वनाथः  उशनसा बुधो व्याख्यात इति पुरतः पश्चात् सहैव वा चरतीत्य् अंशेन तत्तुल्याः ॥१३॥

ओ)०(ओ

॥ ५.२२.१४ ॥

अत ऊर्ध्वम् अङ्गारकोऽपि योजनलक्षद्वितय उपलभ्यमानस् त्रिभिस् त्रिभिः पक्षैर् एकैकशो राशीन् द्वादशानुभुङ्क्ते यदि न वक्रेणाभिवर्तते प्रायेणाशुभग्रहोऽघशंसः.

श्रीधरः  अघशंसो दुःखसूचकः । यदि न वक्रेणाभिवर्तते तर्हि त्रिभिस् त्रिभिः पक्षैः ॥१४॥

क्रमसन्दर्भः  न व्याख्यातम्.

विश्वनाथः  द्विलक्षेति भूतलात् तु नवलक्ष इत्य् अर्थः । लक्षद्वितीय इति भूतलाद् एकादशलक्षे । यदि न वक्रोणेति पूर्वेणान्वयः । अघशंसो दुःखसूचकः ॥१४॥

ओ)०(ओ

॥ ५.२२.१५ ॥

तत उपरिष्टाद् द्विलक्षयोजनान्तरगता भगवान् बृहस्पतिर् एकैकस्मिन् राशौ परिवत्सरं परिवत्सरं चरति यदि न वक्रः स्यात् प्रायेणानुकूलो ब्राह्मणकुलस्य.

श्रीधरः  यदि न वक्रः स्यात्, तर्हि परिवत्सरम् ॥१५॥

क्रमसन्दर्भः  न व्याख्यातम्.

विश्वनाथः  द्विलक्षेति भूतलात् तु त्रयोदशलक्षे । यदि न वक्र इति पूर्वेणान्वयः ॥१४॥

ओ)०(ओ

॥ ५.२२.१६ ॥

तत उपरिष्टाद् योजनलक्षद्वयात् प्रतीयमानः शनैश्चर एकैकस्मिन् राशौ त्रिंशन् मासान् विलम्बमानः सर्वान् एवानुपर्येति तावद्भिर् अनुवत्सरैः प्रायेण हि सर्वेषाम् अशान्तिकरः.

श्रीधरः, क्रमसन्दर्भः  न व्याख्यातम्.

विश्वनाथः  योजनलक्षद्वयाद् इति भूतलात् तु पञ्चदशलक्षे ॥१६॥

ओ)०(ओ

॥ ५.२२.१७ ॥

तत उत्तरस्माद् ऋषय एकादशलक्षयोजनान्तर उपलभ्यन्ते य एव लोकानां शम् अनुभावयन्तो भगवतो विष्णोर् यत् परमं पदं प्रदक्षिणं प्रक्रमन्ति.

श्रीधरः, क्रमसन्दर्भः  न व्याख्यातम्.

विश्वनाथः  एकादशलक्ष इति भूतलात् तु षड्विंशलक्षः, परमं पदं ध्रुवलोकम् ॥१७॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
द्वाविंशः पञ्चमेऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
ज्योतिश्चक्रवर्णने
द्वाविंशोऽध्यायः
॥ ५.२२ ॥



(५.२३)
त्रयोविंशोऽध्यायः
शिशुमारसंस्थानम्

॥ ५.२३.१ ॥

श्रीशुक उवाच

अथ तस्मात् परतस् त्रयोदशलक्षयोजनान्तरतो यत् तद् विष्णोः परमं पदम् अभिवदन्ति यत्र ह महाभागवतो ध्रुव औत्तानपादिर् अग्निनेन्द्रेण प्रजापतिना कश्यपेन धर्मेण च समकालयुग्भिः सबहुमानं दक्षिणतः क्रियमाण इदानीम् अपि कल्पजीविनाम् आजीव्य उपास्ते तस्येहानुभाव उपवर्णितः.

श्रीधरः  
त्रयोविंशे ध्रुवस्थानं ज्योतिश् चक्राश्रयं ततः ।
शिशुमारस्वरूपेण हरेश् च स्थितिर् उच्यते ॥*॥

यत् तत् प्रसिद्धं विष्णोः पदम् । यत्र ध्रुव उपास्ते तिष्ठतीत्य् अन्वयः । समकालम् एव युज्यन्त इति तथा तैर् नक्षत्ररूपैः ॥१॥

क्रमसन्दर्भः  त्रिभिः सवनैः पूर्वमध्यापराह्णेषु कृषककर्तृकपरिवर्त्तनेनेत्य् अर्थः । प्रकृतिपुरुषसंयोगानुगृहीतः पुरुषाधिष्ठितमायावशीकृताः ।

विश्वनाथः
ध्रुवलोकं त्रयोविंशे प्राह विष्णुपदाभिधम् ।
शिशुमाराकारतया ज्योतिश् चक्रं च दर्शितम् ॥*॥

त्रयोदशेति भूतलाद् एकोनचत्वारिंशल्लक्षे ॥१॥

ओ)०(ओ

॥ ५.२३.२ ॥

स हि सर्वेषां ज्योतिर्गणानां ग्रहनक्षत्रादीनाम् अनिमिषेणाव्यक्तरंहसा भगवता कालेन भ्राम्यमाणानां स्थाणुर् इवावष्टम्भ ईश्वरेण विहितः शश्वद् अवभासते.

श्रीधरः, क्रमसन्दर्भः  न व्याख्यातम्.

विश्वनाथः  समकालम् एव युज्यन्त इति तैर् आग्न्यादिभिर् नक्षत्ररूपैः । स्थाणुर् इवेति श्लेषेण कालचक्रेण चालयितुम् अशक्यत्वात् स एवैकः स्थिर इत्य् अर्थः । प्रत्युत कालचक्रस्यावष्टम्भः । तेन सर्वे कालचक्राधीनाः ध्रुवस् तु कालचक्रम् अप्य् अधीनीकरोतीति ध्वनिः । नन्व् ईदृशी योग्यता तस्य कथम् अभूत् तत्राहईश्वरेण कर्तुम् अकर्तुम् अन्यथा कर्तुम् अपि समर्थेन विहितः स्वभक्तोत्कर्षख्यापनार्थम् इति भावः ॥२॥

ओ)०(ओ

॥ ५.२३.३ ॥

यथा मेढीस्तम्भ आक्रमणपशवः संयोजितास् त्रिभिस् त्रिभिः सवनैर् यथास्थानं मण्डलानि चरन्त्य् एवं भगणा ग्रहादय एतस्मिन्न् अन्तर्बहिर्योगेन कालचक्र आयोजिता ध्रुवम् एवावलम्ब्य वायुनोदीर्यमाणा आकल्पान्तं परिचङ् क्रमन्ति नभसि यथा मेघाः श्येनादयो वायुवशाः कर्मसारथयः परिवर्तन्ते एवं ज्योतिर्गणाः प्रकृतिपुरुषसंयोगानुगृहीताः कर्मनिर्मितगतयो भुवि न पतन्ति.

श्रीधरः  मेढीस्तम्भे बद्धा धान्याक्रमणपशवो बलीवर्दाः । कर्म सारथिः सहायो येषाम् ॥३॥

क्रमसन्दर्भः  न व्याख्यातम्.

विश्वनाथः  धान्याद्याक्रमणपशवो बलीवर्दाः खलमध्यनिखातस्तम्भो मेढी, तत्र संयोजिताः कृषीबलेनेत्य् अर्थः । त्रिभिः सवनैर् मेढीस्तम्भनिकटमध्यदूरवर्तिभिर् विभागैः यथास्थानं स्वस्वस्थानस्थितिम् अनतिक्रम्य चरन्ति, दार्ष्टान्तिके त्रिभिः सवनैर् उत्तरायणवैषुवदक्षिणायनैः समयैः । अन्तर् अधोऽधः स्थलं बहिर् उपर्युपरितनं स्थलं तत्र योगेन स्थित्या कालचक्र एव योजिताः । यथा सप्तर्षीणाम् अधोऽधः स्थित्या आयोजिताः शनैश्चरादयः, तथा सूर्यादीनां उपर्युपरिस्थित्या आयोजिताः सोमादयः, तत्र तत्र आयोजिताः ईश्वरेणैव वायुना तु उदीर्यमाणाश् चाल्यमाणाः । ननु क्थं तेऽन्तरीक्षान् न पतन्ति ? तत्राहनभसीति । कर्मसारथयः कर्मसहायाः ॥३॥

ओ)०(ओ

॥ ५.२३.४ ॥

केचनैतज् ज्योतिर्अनीकं शिशुमारसंस्थानेन भगवतो वासुदेवस्य योगधारणायाम् अनुवर्णयन्ति.

श्रीधरः  ईश्वराधारत्वात् पतनशङ्कैव नास्तीति वक्तुं मतान्तरम् आहकेचनेति । ज्योतिर्अनीकं ज्योतिश्चक्रम् । योगधारणायां स्थितम् इति शेषः ॥४॥

क्रमसन्दर्भः  शिशुमारसंस्थानेनोपलक्षितं योगधारणायां विराड्वद् उपासनावेशार्थे यथेष्टकल्पनामात्रमय्यां तस्याम् इत्य् अर्थः । अत एव मनसि चन्द्र इति वक्ष्यमाणेन मनोऽपि कल्पयिष्यते स्पष्टम् अपि वक्ष्यते एतद् उ हैव [भा.पु. ५.२३.८] इति ॥४॥

विश्वनाथः  ज्योतिर्अनीकं ज्योतिश्चक्रम् ॥४॥

ओ)०(ओ

॥ ५.२३.५ ॥

यस्य पुच्छाग्रेऽवाक्शिरसः कुण्डलीभूतदेहस्य ध्रुव उपकल्पितस् तस्य लाङ्गूले प्रजापतिर् अग्निर् इन्द्रो धर्म इति पुच्छमूले धाता विधाता च कट्यां सप्तर्षयः; तस्य दक्षिणावर्तकुण्डलीभूतशरीरस्य यान्य् उदगयनानि दक्षिणपार्श्वे तु नक्षत्राण्य् उपकल्पयन्ति दक्षिणायनानि तु सव्ये; यथा शिशुमारस्य कुण्डलाभोगसन्निवेशस्य पार्श्वयोर् उभयोर् अप्य् अवयवाः समसङ्ख्या भवन्ति; पृष्ठे त्व् अजवीथी आकाशगङ्गा चोदरतः.

श्रीधरः  लाङ्गूले अग्राद् अधोभागे । उदगयनान्य् अभिजिदादीनि पुनर्वस्वन्तानि चतुर्दश दक्षिणपार्श्वे । दक्षिणायनानि पुष्यादीन्य् उत्तराषाढान्तानि चतुर्दश वामपार्श्वे ॥५॥

क्रमसन्दर्भः  तत्र कुण्डलीभूतत्वं पार्श्वतः, न तु पृष्ठतः क्रोडतो वा । अत एव दक्षिणपार्श्व उदगयनानि मन्तव्यानि । अत्र यद् वैपरीत्यं दृश्यते, तत् तु मण्डलत्वेऽपि तिर्यगूर्ध्वाधो बहुधा वक्रत्वं मन्तव्यम् । अतो नारायणादीनां हृदयादौ स्थितत्वम् इति । अजवीथी दक्षिणमार्गस्य प्रथमो भागः । मूलषाढोत्तराषाढा अजवीथीति शब्दिता इति तत्रोक्तेः । अग्रे तु यद् एषां कर्णादौ स्थितिर् वक्ष्यते, तत्र तत्रापि तत्तदङ्गस्य क्रोडभागो मन्तव्यः । आकाशगङ्गायाश् च क्रोडसंस्थत्वं तत्रागमनात् ।।५॥

विश्वनाथः  लाङ्गुलेऽग्राद् अधोदेशे उदगयनान्य् अभिजिदादीनि पुनर्वस्वन्तानि चतुर्दश दक्षिणपार्श्वे । दक्षिणायनानि पुष्यादीन्य् उत्तराषाढान्तानि चतुर्दश वामपार्श्वे । अजवीथी दक्षिणमार्गस्य प्रथमो भागः ॥५॥

ओ)०(ओ

॥ ५.२३.६ ॥

पुनर्वसुपुष्यौ दक्षिणवामयोः श्रोण्योर् आर्द्राश्लेषे च दक्षिणवामयोः पश्चिमयोः पादयोर् अभिजिदुत्तराषाढे दक्षिणवामयोर् नासिकयोर् यथासङ्ख्यं श्रवणपूर्वाषाढे दक्षिणवामयोर् लोचनयोर् धनिष्ठा मूलं च दक्षिणवामयोः कर्णयोर् मघादीन्य् अष्ट नक्षत्राणि दक्षिणायनानि वामपार्श्ववङ्क्रिषु युٌजीत तथैव मृगशीर्षादीन्य् उदगयनानि दक्षिणपार्श्ववङ्क्रिषु प्रातिलोम्येन प्रयुٌजीत शतभिषाज्येष्ठे स्कन्धयोर् दक्षिणवामयोर् न्यसेत्.

श्रीधरः  तद् एव स्थानविशेषेण विभज्य दर्शयतिपुनर्वसुपुष्याव् इत्यादिना । पुनर्वसुर् उदगयनान्त्यं नक्षत्रम् । पुष्यो दक्षिणायनस्याद्यम् । आर्द्राश्लेषे तयोर् निरन्तरे अभिजिदुत्तराषाढे उत्तरदक्षिणायनयोर् आद्यन्तनक्षत्रे । श्रवणपूर्वाषाढे तयोर् उत्तरपूर्वे । धनिष्ठामूलं च तयोर् अप्य् उत्तरपूर्वे । मघादीनि यान्य् अनुराधान् तानि दक्षिणायनान्य् अष्ट तानि वामपार्श्ववङ्क्रिषु वामपार्श्वास्थिषु । मृगशीर्षादीनि प्रातिलोम्येन पूर्वाभाद्रपदान्तानि यान्य् उदगयननक्षत्राण्य् अष्ट तानि दक्षिणपार्श्ववङ्क्रिषु शतभिषग् ज्येष्ठे उत्तरदक्षिणायनयोर् येऽवशिष्टे ते स्कन्धयोः ॥६॥

क्रमसन्दर्भः  न व्याख्यातम्.

विश्वनाथः  उक्तान्य् एव नक्षत्रस्थानानि विशेषेण विभज्य दर्शयतिपुनर्वसुपुष्याव् इत्यादिना । वामपार्श्वस्य वध्रिषु अस्थिषु प्रातिलोम्येन मृगशिरो रोहिणी कृत्तिकेत्य् एवं व्युत्क्रमेण पूर्वभाद्रपदान्तान्य् अष्ट दक्षिणपार्श्वास्थिषु ॥६॥

ओ)०(ओ

॥ ५.२३.७ ॥

उत्तराहनाव् अगस्तिर् अधराहनौ यमो मुखेषु चाङ्गारकः शनैश्चर उपस्थे बृहस्पतिः ककुदि वक्षस्य् आदित्यो हृदये नारायणो मनसि चन्द्रो नाभ्याम् उशना स्तनयोर् अश्विनौ बुधः प्राणापानयो राहुर् गले केतवः सर्वाङ्गेषु रोमसु सर्वे तारागणाः.

श्रीधरः  यमो नक्षत्ररूपः । तथा नारायणोऽश्विनौ च । ककुदि गलपृष्ठशृङ्गे ॥७॥

क्रमसन्दर्भः  अङ्गारकादीनां राश्यन्तरचलनत्वेऽपि तत्तदङ्गस्थितत्वम् अङ्गानां चलनत्वमननात् ॥७॥

विश्वनाथः  न व्याख्यातम्.

ओ)०(ओ

॥ ५.२३.८ ॥

एतद् उ हैव भगवतो विष्णोः सर्वदेवतामयं रूपम् अहरहः सन्ध्यायां प्रयतो वाग्यतो निरीक्षमाण उपतिष्ठेत नमो ज्योतिर्लोकाय कालायनायानिमिषां पतये महापुरुषायाभिधीमहीति.

श्रीधरः  ज्योतिषो लोकायाश्रयाय । कालायनाय कालचक्ररूपाय । “नमोभि धीमहि” इति मन्त्रेणोपतिष्ठेत ॥८॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२३.९ ॥

ग्रहर्क्षतारामयम् आधिदैविकं
पापापहं मन्त्रकृतां त्रिकालम् ।
नमस्यतः स्मरतो वा त्रिकालं
नश्येत तत्कालजम् आशु पापम् ॥

श्रीधरः  मन्त्रकृतां पूर्वोक्तं मन्त्रं जपताम् ॥९॥

क्रमसन्दर्भः  न व्याख्यातम्.

विश्वनाथः  मन्त्रकृतां पूर्वोक्तमन्त्रं जपतां पापापहम् । आधिदैविकं परमेश्वरस्य रूपम् इदं नमस्यतः स्मरतो वा पुंसः पापं नश्येतेत्य् अन्वयः । अत्र सूर्यमण्डलाद् अष्टत्रिंशल्लक्षे ध्रुवः । ध्रुवात् कोटियोजने महर्लोकः, महर्लोकात् कोटिद्वये जनलोकः, जनलोकात् कोट्यष्टके तपोलोकः, तपोलोकात् द्वादशकोटिषु सत्यलोकः ।

एवं सूर्यात् सत्यलोकपर्यन्तम् अष्टत्रिंशल्लक्षोत्तरत्रयोविंशतिकोट्यः सत्यलोकात् द्विषष्टिलक्षोत्तरायां कोटौ वैकुण्ठस्थतोऽण्डगोलक इति श्रीविष्णुपुराणे दर्शितया दृशा सूर्यात् पञ्चविंशतौ कोटिषु कटाहः । एवं सूर्याल् लक्षे भूतलं, ततः सप्त सप्ततिसहस्रेषु सप्तपातालानि ततस् त्रिंशत्सहस्रेषु शेषः । एवं सूर्लाल् लक्षद्वये गर्भोदः । स च लक्षद्वयन्यूनपञ्चविंशतिकोटिपरिमितः । एवं मिलित्वा ऊर्ध्वाधःपञ्चाशत्कोटिप्रमाणम् अण्डगोलकम् इति  ॥९॥

ओ)०(ओ

इति सारार्थदर्शिन्यां हर्षिण्यां भक्तचेतसाम् ।
तर्योविंशः पञ्चमेऽध्यायः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये
पारमहंस्यं संहितायां वैयासिक्यां पञ्चमस्कन्धे
शिशुमारसंस्थानं नाम
त्रयोविंशोऽध्यायः ।
॥ ५.२३ ॥

(५.२४)
चतुर्विंशोऽध्यायः
विवरतलोपवर्णनं

॥ ५.२४.१ ॥

श्रीशुक उवाच
अधस्तात् सवितुर् योजनायुते स्वर्भानुर् नक्षत्रवच् चरतीत्य् एके योऽसाव् अमरत्वं ग्रहत्वं चालभत भगवदनुकम्पया स्वयम् असुरापसदः सैंहिकेयो ह्य् अतदर्हस् तस्य तात जन्म कर्माणि चोपरिष्टाद् वक्ष्यामः.

श्रीधरः
एवं त्रिभिर् द्युमर्यादा पालनं वर्णितं तथा ।
अधोभुवनमर्यादा पालनं त्रिभिर् उच्यते ॥
चतुर्विंशे रवेर् अर्वाक् स्वर्भान्वादिस्थितिः क्रमात् ।
अतलादिबिलस्वर्गमर्यादाः सप्त वर्णिताः ॥

सूर्यम् आरभ्य ध्रुवान्तं सन्निवेशं निरूप्येदानीं सूर्याद् अधस्तान् निरूपयतिअधस्ताद् इति । स्वर्भानू राहुः । अलभत लेभे सिंहिकायाः पुत्रः ॥१॥

क्रमसन्दर्भः  त्रिभिः सवनैः पूर्वमध्यापराह्णेषु कृषककर्तृकपरिवर्तनेन इत्य् अर्थः । प्रकृतिपुरुषसंयोगानुगृहीतः पुरुषाधिष्ठितमायावशीकृताः ॥१॥

विश्वनाथः  
सूर्याद् अधोऽधः श्रीर् भानुसिद्धादीनां स्थितिं भुवः ।
अतलादीनि सप्तापि चतुर्विंशेऽवदन् मुनिः ॥

न तद् अमरत्वं ग्रहत्वं चार्हतीति सः ॥१॥

ओ)०(ओ

॥ ५.२४.२ ॥

यद् अदस् तरणेर् मण्डलं प्रतपतस् तद् विस्तरतो योजनायुतम् आचक्षते द्वादशसहस्रं सोमस्य त्रयोदशसहस्रं राहोर् यः पर्वणि तद्व्यवधानकृद् वैरानुबन्धः सूर्याचन्द्रमसाव् अभिधावति.

श्रीधरः  ग्रहणं वक्तुम् आहयद् अदः प्रतपतस् तरणेर् मण्डलम् । अमृतपाने मध्यप्रवेशेन तयोर् व्यवधानं करोतीति तथा । अत एवैताभ्यां सूचितत्वाद् वैरम् अनुबध्नातीति तथा ॥२॥

क्रमसन्दर्भः  तरणेर् मण्डलं रथनीडाभ्यन्तरस्थितं तेजश्चक्रम् ॥२॥

विश्वनाथः  ग्रहणं वक्तुम् आहयद् अद इति । पर्वणि अमावस्यापौर्णमास्याः तयोर् भूतलस्थजनचक्षुषां व्यवधानं कर्तुं, अमृतपाने मध्यप्रवेशेन तयोर् व्यवधानं पूर्वं कृतवान् इत्य् अतः ताभ्याम् सूचितत्वाद् वैरम् अनुबध्नातीति ॥२॥

ओ)०(ओ

॥ ५.२४.३ ॥

तन् निशम्योभयत्रापि भगवता रक्षणाय प्रयुक्तं सुदर्शनं नाम भागवतं दयितम् अस्त्रं तत् तेजसा दुर्विषहं मुहुः परिवर्तमानम् अभ्यवस्थितो मुहूर्तम् उद्विजमानश् चकितहृदय आराद् एव निवर्तते तद् उपरागम् इति वदन्ति लोकाः.

श्रीधरः  भागवतं चक्रं परिवर्तमानं परिभ्रमद् अभि अभिमुखं मुहूर्तम् अवस्थितः सन् । इत्य् एवम् अन्तरा तद् अवस्थानम् उपरागं ग्रहणं वदन्ति । तत्र च ऋजुवक्रस्थितिभ्यां सर्वग्रासासर्वग्रासौ, न तु वस्तुतो ग्रासोऽस्ति दूरान्तरत्वात् ।

क्रमसन्दर्भः  न व्याख्यातम्.

विश्वनाथः  उभयत्र सूर्ये चन्द्रोऽपि, तत्प्रसिद्धं चक्रं परिवर्तमानं परिभ्रमत् दृष्ट्वेति शेषः । अभि अभिमुखम् अवस्थितः सन् । तदवस्थानम् एवोपरागं वदति । तत्र च ऋजुवक्रस्थितिभ्यां सर्वग्रासार्धग्रसौ, न तु वस्तुतो ग्रासोऽस्ति अयुतयोजनान्तरत्वात् ॥३॥

ओ)०(ओ

॥ ५.२४.४ ॥

ततोऽधस्तात् सिद्धचारणविद्याधराणां सदनानि तावन् मात्र एव.

श्रीधरः, विश्वनाथः  तावन्मात्रे योजनायुते ॥४॥

क्रमसन्दर्भः  न व्याख्यातम्.

ओ)०(ओ

॥ ५.२४.५ ॥

ततोऽधस्ताद् यक्षरक्षःपिशाचप्रेतभूतगणानां विहाराजिरम् अन्तरिक्षं यावद् वायुः प्रवाति यावन् मेघा उपलभ्यन्ते.

श्रीधरः  अन्तरिक्षं ग्रहहीनम् । तस्यावधिम् आहयावद् वायुः प्रवाति तीव्रो वाति । तस्याप्य् अवधिम् आहयावन् मेघाः ॥५॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२४.६ ॥

ततोऽधस्ताच् छतयोजनान्तर इयं पृथिवी यावद् धंसभासश्येनसुपर्णादयः पतत्त्रिप्रवरा उत्पतन्तीति.

श्रीधरः, विश्वनाथः  पृथिव्या उपरि भूर्लोकावधिम् आहयावद् धंसादयः पार्थिवा विकाराः ॥६॥

क्रमसन्दर्भः  न व्याख्यातम्.

ओ)०(ओ

॥ ५.२४.७ ॥

उपवर्णितं भूमेर् यथासन्निवेशावस्थानम् अवनेर् अप्य् अधस्तात् सप्त भूविवरा एकैकशो योजनायुतान्तरेणायामविस्तारेणोपक्ळ्प्ता अतलं वितलं सुतलं तलातलं महातलं रसातलं पातालम् इति.

श्रीधरः  योजनायुतान्तरेण प्रत्येकम् उच्छ्रिताः । आयामो यः कटाहस्य तावद् विस्तारेण ॥७॥

क्रमसन्दर्भः  न व्याख्यातम्.

विश्वनाथः  अधस्तात् अधोऽधोऽवयवेष्व् इत्य् अर्थः । भूविवरा भुवो विवरभूतान्य् एवातलादीनीत्य् अर्थः । योजनायुतान्तरेण योजनायुतावधाव् इत्य् अर्थः । अन्तरम् अवकाशावधि इत्य् अमरः । भूतलाद् योजनायुतावधौ अतलं तस्माद् योजनायुतावधौ वितलम् इत्य् एवम् आयामविस्तारेणापि योजनायुतावधिना उपक्ळ्प्ता दैर्घ्यविशालताभ्यां समा एवेत्य् अर्थः । उच्छ्रितत्वं तु यथासम्भवं ज्ٌएयम् ॥७॥

ओ)०(ओ

॥ ५.२४.८ ॥

एतेषु हि बिलस्वर्गेषु स्वर्गाद् अप्य् अधिककामभोगैश्वर्यानन्दभूतिविभूतिभिः सुसमृद्धभवनोद्यानाक्रीडविहारेषु दैत्यदानवकाद्रवेया नित्यप्रमुदितानुरक्तकलत्रापत्यबन्धुसुहृदनुचरा गृहपतय ईश्वराद् अप्य् अप्रतिहतकामा मायाविनोदा निवसन्ति.

श्रीधरः  सामान्येन विवराणि वर्णयतिएतेष्व् इत्यादिना । अथातल इत्य् अतः प्राक्तनेन ग्रन्थेन । एतेषु दित्यादयो निवसन्तीत्य् अन्वयः । कथम्भूतेषु ? अधिकः कामभोगश् च ऐश्वर्यानन्दश् च विभूतिश् च सम्पत्तिस् तैः सुसमृद्धा भवनादयो येषु । कथम्भूताः ? नित्यप्रमुदिता अनुरक्ताः कलत्रादयो येषाम् । न प्रतिहतः कामो येषाम् । मायया विनोदो येषाम् ॥८॥

क्रमसन्दर्भः  ईश्वरात् समर्थाद् अपि ॥८॥

विश्वनाथः  सामान्येन विवराणि वर्णयतिएतेष्व् इत्यादिना । भूतिः प्रभावः । विभूतिः सम्पत्तिः । ईश्वराद् इन्द्रादेर् अपि ॥८॥

ओ)०(ओ

॥ ५.२४.९ ॥

येषु महाराज मयेन मायाविना विनिर्मिताः पुरो नानामणिप्रवरप्रवेकविरचितविचित्रभवनप्राकारगोपुरसभाचैत्यचत्वरायतनादिभिर् नागासुरमिथुनपारावतशुकसारिकाकीर्णकृत्रिमभूमिभिर् विवरेश्वरगृहोत्तमैः समलङ्कृताश् चकासति.

श्रीधरः  किं च, हे महाराज ! येषु मयेन निर्मिताः पुरश् च चकासतीत्य् अन्वयः । कथम्भूताः ? नाना ये मणिप्रवरास् तेषां प्रवेका मुख्यास् तैर् विरचितैर् विचित्रैर् भवनादिभिस् तथा विवरेश्वराणां गृहोत्तमैश् च समलङ्कृताः । कीदृशैर् ? नागाश् चासुराश् च मिथुनभूताः पारावतादयश् च तैर् आकीऋणाः कृत्रिमा भूमयो येषु तैः । पाठान्तरे नानास्वनत्वं मिथुनविशेषणम् ॥९॥

क्रमसन्दर्भः  न व्याख्यातम्.

विश्वनाथः  येषु परश् चकासतीत्य् अन्वयः । कीदृश्यः ? नानाभूतेषु मणिप्रवरेषु मणिप्रवरेष्व् अपि ये प्रवेका मुख्याः, तैर् विरचिता विचित्रा ये भवनादयस् तैर् गृहोत्तमैश् चालङ्कृताः । कीदृशैर् गृहोत्तमैः ? नागाश् चासुराश् च मिथुनभूताः पारावतादयश् च तैर् आकीऋणाः कृत्रिमा भूमयो येषु, तैः । नानास्वन इति पाठः सुगमः ॥९॥

ओ)०(ओ

॥ ५.२४.१० ॥

उद्यानानि चातितरां मनैन्द्रियानन्दिभिः कुसुमफलस्तबकसुभगकिसलयावनतरुचिरविटपविटपिनां लताङ्गालिङ्गितानां श्रीभिः समिथुनविविधविहङ्गमजलाशयानाम् अमलजलपूर्णानां झषकुलोल्लङ्घनक्षुभितनीरनीरजकुमुदकुवलयकह्लारनीलोत्पललोहितशतपत्रादिवनेषु कृतनिकेतनानाम् एकविहाराकुलमधुरविविधस्वनादिभिर् इन्द्रियोत्सवैर् अमरलोकश्रियम् अतिशयितानि.

श्रीधरः  उद्यानानि चातितराम् अमरलोकश्रियम् अतिशयितानि येषु चकासतीत्य् अन्वयः । काभिः श्रीभिः ? केषाम् ? कुसुमफलस्तवकाश् च सुभगकिसलयानि च तैर् अवनता रुचिरा विटपा येषां तेषां विटपिनाम् । उतानाम् अङ्गैर् आलिङ्गतानां श्रीबिः । तथा समिथुनाश् चक्रवाकादिमिथुनसहिता ये विविधा विहङ्गास् तद्युक्तानां जलाशयानां च श्रीभिः । कीदृशानाम् ? अमलैर् जलैः पूर्णानाम् । पुनर् अपि कैर् अतिशयितानि ? झषकुलोल्लङ्घनेन क्षुभितं यज् जलाशयानां नीरं तस्मिन् यानि नीरजादीनि तेषां वनेषु कृतं निकेतनं यैस् तेषाम् अर्थात् पक्षिणाम् एकोऽखण्डो यो विहारस् तेनाकुलाश् च ते मधुराश् च विविधाः स्वनादयस् तैर् ये इन्द्रियोत्सवास् तैश् च । यद् वा, समिथुनेत्यादेर् उत्तरेणैव सम्बन्धः । मन इन्द्रियानन्दिभिर् इति स्वनादीनां विशेषणम् । तत्र नीरजं सामान्येन कमलम् । लोहितं शतपत्रं तद्विशेषः ॥१०॥

क्रमसन्दर्भः  न व्याख्यातम्.

विश्वनाथः  यासु उद्यानानि अमरलोकश्रियम् अतिशयितानि अतिक्रान्तानि चकासतीत्य् अन्वयः । काभिः ? कुसुमादिभिर् अवनता रुचिरा विटपा येषां तेषां विटपिनाम् श्रीबिः, मन इन्द्रियानन्दिभिर् इति पुंस्त्वम् आर्षम् । तथा समिथुना सस्त्रीपुंसा विविधा विहङ्गमा येषां तेषां जलाशयानां झषकुलोल्लङ्घनैः क्षुभितेषु नीरेषु यानि नीरजादिवनानि, तेषु कृतनिकेतनानां, अर्थात् पक्षिणाम् एकोऽखण्डो यो विहारस् तेनाकुला मधुरा विविधाः स्वनादयस् तैर् ये इन्द्रियोत्सवास् तैश् च । अत्र लोहितं शतपत्रं च नीरजविशेषौ लौहित्यदलशतकवत् ताभ्याम् ॥१०॥

ओ)०(ओ

॥ ५.२४.११ ॥

यत्र ह वाव न भयम् अहोरात्रादिभिः कालविभागैर् उपलक्ष्यते.

श्रीधरः  अहोरात्रादिभिर् यद् भयं तन् नोपलक्ष्यते । सूर्याद्यभावात् ॥११॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२४.१२ ॥

यत्र हि महाहिप्रवरशिरोमणयः सर्वं तमः प्रबाधन्ते.

न कतमेनापि व्याख्यातम्.

ओ)०(ओ

॥ ५.२४.१३ ॥

न वा एतेषु वसतां दिव्यौषधिरसरसायनान्नपानस्नानादिभिर् आधयो व्याधयो वलीपलितजरादयश् च देहवैवर्ण्यदौर्गन्ध्यस्वेदक्लमग्लानिर् इति वयोऽवस्थाश् च भवन्ति.

श्रीधरः  क्लमः श्रमः । ग्लानिर् अनुत्साहः ॥१३॥

क्रमसन्दर्भः  न व्याख्यातम्.

विश्वनाथः  एतेषु वसतां दिव्यौषधिरसायनयोर् अशनाद् एव हेतोर् अन्नपानादिभिर् अप्य् आधिव्याधयो न भवन्ति । तथा हि विविधा वयोवस्थाश् च न तत्र प्रथमा बलीप्रभृतयश् चरमाः द्वितीया देहवैवर्ण्यादयोऽचरमाः क्लमः श्रमः ग्लानिर् हर्यक्षयः ॥१३॥

ओ)०(ओ

॥ ५.२४.१४ ॥

न हि तेषां कल्याणानां प्रभवति कुतश्चन मृत्युर् विना भगवत्तेजसश् चक्रापदेशात्.

श्रीधरः  कल्याणानां मङ्गलरूपाणाम् ॥१४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२४.१५ ॥

यस्मिन् प्रविष्टेऽसुरवधूनां प्रायः पुंसवनानि भयाद् एव स्रवन्ति पतन्ति च.

श्रीधरः  यस्मिन् भगवत्तेजसि प्रविष्टे । पुंसवनानि गर्भाः, आचतुर्थाद् भवेत् स्रावः पातः पञ्चमषष्ठयोः इति स्रावपातौ ज्ٌएयौ ॥१५॥

क्रमसन्दर्भः  न व्याख्यातम्.

विश्वनाथः  पुंसवनानि गर्भाः, , आचतुर्थाद् भवेत् स्रावः पातः पञ्चमषष्ठयोः इति स्रावपातौ ज्ٌएयौ ॥१५॥

ओ)०(ओ

॥ ५.२४.१६ ॥

अथातले मयपुत्रोऽसुरो बलो निवसति येन ह वा इह सृष्टाः षण्णवतिर् मायाः काश्चनाद्यापि मायाविनो धारयन्ति यस्य च जृम्भमाणस्य मुखतस् त्रयः स्त्रीगणा उदपद्यन्त स्वैरिण्यः कामिन्यः पुंश्चल्य इति या वै बिलायनं प्रविष्टं पुरुषं रसेन हाटकाख्येन साधयित्वा स्वविलासावलोकनानुरागस्मितसंलापोपगूहनादिभिः स्वैरं किल रमयन्ति यस्मिन्न् उपयुक्ते पुरुष ईश्वरोऽहं सिद्धोऽहम् इत्य् अयुतमहागजबलम् आत्मानम् अभिमन्यमानः कत्थते मदान्ध इव.

श्रीधरः  सवर्णे रताः स्वैरिण्यः कामिन्यस् त्व् असवर्णेऽपि । तत्राप्य् अतिचञ्चलाः पुंश्चल्यः । बिलायनं बिलायतनम् । साधयित्वा सम्भोगसमर्थं कृत्वा । स्वे ये असाधारणा विलासास् तत्पूर्वकोऽवलोकः, तेनानुरागयुक्तं स्मितं, तेन संलाप उपगूहनं च, तदादिभिः । यस्मिन् हाटकाख्ये रसे उपयुक्ते सेविते ॥१६॥

क्रमसन्दर्भः  न व्याख्यातम्.

विश्वनाथः  सवर्णे रताः स्वैरिण्यः कामिन्यस् त्व् असवर्णेऽपि, तत्राप्य् अतिचञ्चलाः पुंश्चल्यः । बिलायनं स्वविलयरूपम् आयतनं साधयित्वा स्वसम्भोगसमर्थं कृत्वा । यस्मिन् रसे उपयुक्ते सेविते सति ॥१६॥

ओ)०(ओ

॥ ५.२४.१७ ॥

ततोऽधस्ताद् वितले हरो भगवान् हाटकेश्वरः स्वपार्षदभूतगणावृतः प्रजापतिसर्गोपबृंहणाय भवो भवान्या सह मिथुनीभूत आस्ते यतः प्रवृत्ता सरित्प्रवरा हाटकी नाम भवयोर् वीर्येण यत्र चित्रभानुर् मातरिश्वना समिध्यमान ओजसा पिबति तन् निष्ठ्यूतं हाटकाक्व्ह्यं सुवर्णं भूषणेनासुरेन्द्रावरोधेषु पुरुषाः सह पुरुषीभिर् धारयन्ति.

श्रीधरः  भवयोर् भवस्य भवान्याश् च । चित्रभानुर् अग्निः । तेन निष्ठ्यूतं फूत् कृत्य त्यक्तम् । असुरेन्द्राणाम् अवरोधेष्व् अन्तः पुरेषु । पुरुषीबिः स्त्रीभिः ॥१७॥

क्रमसन्दर्भः  न व्याख्यातम्.

विश्वनाथः  चित्रभानुर् अग्निः पिबति संशोष्य कठिनीकरोति । तेन अग्निना निष्ठ्यूतं दाहोत्तीर्णीकृतम् । यद् वा, ताभ्याम् भवभवानीभ्यां फूत्कृत्य त्यक्तम्, भूषणेन रत्नालङ्कारेण सह अत्यादरात् ॥१७॥

ओ)०(ओ

॥ ५.२४.१८ ॥

ततोऽधस्तात् सुतले उदारश्रवाः पुण्यश्लोको विरोचनात्मजो बलिर् भगवता महेन्द्रस्य प्रियं चिकीर्षमाणेनादितेर् लब्धकायो भूत्वा वटुवामनरूपेण पराक्षिप्तलोकत्रयो भगवदनुकम्पयैव पुनः प्रवेशित इन्द्रादिष्व् अविद्यमानया सुसमृद्धया श्रियाभिजुष्टः स्वधर्मेणाराधयंस् तम् एव भगवन्तम् आराधनीयम् अपगतसाध्वस आस्तेऽधुनापि.

श्रीधरः  सुतले बलिर् अधुनाप्य् आस्त इत्य् अन्वयः । कथम्भूतः ? महेन्द्रस्य प्रियं कर्तुम् इच्छता भगवता प्रथमं पराक्षिप्तम् अपहृतं लोकत्रयं यस्य सः । पुनर् भगवतोऽनुकम्पयैव तत्र प्रवेशितः सन् । कीदृशेन ? योऽदितेः सकाशाद् भूत्वा बटुवामनरूपेण लब्धकायस् तेन ॥१८॥

क्रमसन्दर्भः  न व्याख्यातम्.

विश्वनाथः  श्रवो यशः, अत एव पुण्याच् चारवः श्लोका वर्णनार्थकपद्यानि यस्य सः । प्रवेशित इति सुतलम् एवेति शेषः ॥१८॥

ओ)०(ओ

॥ ५.२४.१९ ॥

नो एवैतत् साक्षात्कारो भूमिदानस्य यत् तद् भगवत्य् अशेषजीवनिकायानां जीवभूतात्मभूते परमात्मनि वासुदेवे तीर्थतमे पात्र उपपन्ने परया श्रद्धया परमादरसमाहितमनसा सम्प्रतिपादितस्य साक्षाद् अपवर्गद्वारस्य यद् बिलनिलयैश्वर्यम्.

श्रीधरः  केचित् तस्य सुतलराज्यं भूमिदानफलं मन्यन्ते तन् निराकरोति, नो एवैतद् इति । यद् बिलनिलये विवरस्थाने ऐश्वर्यम् एतद् भूमिदानस्य साक्षात् कारः फलं न भवत्य् एव । कुतः ? इत्य् अपेक्षायाम् एवम्भूतस्य दानस्य साक्षाद् अपवर्गहेतुत्वाद् इत्य् आह । यत् तत् प्रसिद्धं दानं तस्य । तद् एवाहभगवत्य् अशेषजीवनिकायानां जीवभूतश् चासाव् आत्मभूतश् च सर्वजीवनियन्ता चासाव् आत्मारामश् चेत्य् अर्थः । तस्मिन् सम्प्रतिपादितस्य ॥१९॥

क्रमसन्दर्भः  नो एवैतद् एतावन्मात्रम् इत्य् अर्थः ॥१९॥

विश्वनाथः  कैश्चित् तस्य तादृशबिलस्वर्गभोगप्राप्तिर् भूमिदानफलं मन्यते तन् निराकरोतिनो एवैतद् इति यद् विलनिलयैश्वर्यम् एतद् भूमिदानस्य साक्षात्कारः फलं न भवति, यद् भूमिदानं तदतिप्रसिद्धम् इत्य् अन्वयः । अत्र भूमिपदेन

ओ)०(ओ

॥ ५.२४.२० ॥

यस्य ह वाव क्षुतपतनप्रस्खलनादिषु विवशः सकृन् नामाभिगृणन् पुरुषः कर्मबन्धनम् अٌजसा विधुनोति यस्य हैव प्रतिबाधनं मुमुक्षवोऽन्यथैवोपलभन्ते.


श्रीधरः  किं च, यस्य नाम क्षुदादिषु च विवशोऽपि सकृद् अपि गृणन् कर्मबन्धं विधुनोति । कथम्भूतः ? यस्य प्रतिबाधनं त्व् इह मुमुक्षवोऽन्यथैवोपलभन्ते । यन् निवृत्त्यर्थं योगसाङ्ख्यादिक्लेशान् अनुभवन्तीत्य् अर्थः । तं कर्मबन्धं त्यजति ॥२०॥

क्रमसन्दर्भः  न व्याख्यातम्.

विश्वनाथः  त्रैलोक्यदानस्य का वार्ता भक्त्या पत्रपुष्पाद्यर्पणम् अपि दूरे वर्ततां नामाभासोऽपि सुकृतिभिर् दुर्वारं कर्मबन्धम् अपि अनायासेनैव ध्वंसयतीत्य् आहयस्येति । न च कर्मबन्धोऽपि सुगमप्रतीकार इत्य् आहयस्य कर्मबन्धनस्य प्रतिबाधनं सर्वथा ध्वंसनं मुमुक्षव एव, न तु भूमिदानादिसुकृतकोटिमन्तोऽपि अन्यथैवेति यन् निवृत्त्यर्थम् अष्टाङ्गयोगसाङ्ख्यादिक्लेशान् अनुभवन्तीत्य् अर्थः ॥२०॥

ओ)०(ओ

॥ ५.२४.२१ ॥

तद् भक्तानाम् आत्मवतां सर्वेषाम् आत्मन्य् आत्मद आत्मतयैव.

श्रीधरः  तत् तस्मिन् भगवति भक्तानां ज्ٌआनिनां च यथायथम् आत्मन्य् आत्मदे ज्ٌआनदे चात्मतयैव समर्पितस्य भूमिदानस्य न तत् फलम् इति पूर्वेणैव सम्बन्धः ॥२१॥

क्रमसन्दर्भः  तद् भगवताम् इति । तत् तु तस्य दानं न चान्यस्मिन् फले निमित्ते, तत्र सर्वेषाम् आत्मनि परमात्मनि, तथापि ज्ٌआनिनां विविक्ततया तत्तास्फुरणाद् आत्मतमे भक्तानां त्व् आत्मदे वशवर्तितया स्फुरतीति सर्वथ सर्वेषु परमोपकारकस्वभावत्वं दर्शितम् । ततस् तेनैतादृशतुच्छफलदानं न सस्भवतीत्य् अर्थः । तत्र परमतमनूद्य खण्डयतिन वै इति । यन् मायामयं भोगैश्वर्यम् अतनुतेति नैवामुं बलिं प्रत्यनुजग्राहेति, न किन्तु स्वसान्निध्यदानादिनैवेत्य् अर्थः । तत्र हेतुःआत्मानुस्मृतिमोषणम् इति । यद् वा, तत्रेन्द्रानुग्रहवादं खण्डयतिन वै इति । अमुष्य इन्द्रस्य तं प्रतीत्य् अर्थः ॥२१॥

विश्वनाथः  तत् तस्मात् सर्वेषां आत्मनि परमेश्वरे परम्पर्दार्थितस्य भूमिदानस्य न तत्फलं इति पूर्वेणैवान्वयः । कीर्तन्भावे ? भगवतां नारदादीनां भक्तानां आत्मदे वशीभूयात्मानं अपि दत्तवति आत्मवतां सनकादीनां ज्ٌआनिनां आत्मतमे परमात्मानुभवरूपे इति क्रमेण प्रेमानन्दब्रह्मानन्ददायिनस् तस्य तद्विषयानन्दमात्रफलदायित्वं कथं घटताम् अतो बलिराजाय स्ववशीकारमयप्रेमानन्दं खलु भूमिदानस्य फलं ददौ, यतः स्वभक्तस्य तस्य स्वयं द्वारपालो बभूवेति भावः ॥२१॥

ओ)०(ओ

॥ ५.२४.२२ ॥

न वै भगवान् नूनम् अमुष्यानुजग्राह यद् उत पुनर् आत्मानुस्मृतिमोषणं मायामयभोगैश्वर्यम् एवातनुतेति.

श्रीधरः  किं च, नेदं भगवदनुकम्पाफलम् अपि, किन्त्व् एकान्तभक्तस्य तस्यान्तरायमात्रम् इत्य् आहनेति । भगवान् अमुष्य अमुं नैवानुगृहीतवान् । तत्र हेतुःयद् उतेति । आत्मन ईश्वरस्यानुस्मृतिं मुष्णातीति तथा । तद् उक्तम्

वासुदेवे मनो यस्य जपहोमार्चनादिषु ।
तस्यान्तरायो मैत्रेय देवेन्द्रत्वादिकं फलम् ॥ इति ॥२२॥

क्रमसन्दर्भः  न व्याख्यातम्.

विश्वनाथः  वस्तुतस् तु भोगैश्वर्यम् एकान्तभक्तस्यान्तराय एवेति न तद्भगवदनुकम्पाफलम् अतो भोगैश्वर्यादानाद् एवेन्द्रस्यैकान्तिकभक्त्यभावोऽनुमीयत इत्य् आहनेति । अमुष्यम् अमुम् इन्द्रम् । तद् उक्तम्

वासुदेवे मनो यस्य जपहोमार्चनादिषु ।
तस्यान्तरायो मैत्रेय देवेन्द्रत्वादिकं फलम् ॥ इति ।

अतो वस्तुतस् त्व् एकान्तभक्तं बलिम् एवानुजग्राहेति भावः ॥२२॥

ओ)०(ओ

॥ ५.२४.२३ ॥

यत् तद् भगवतानधिगतान्योपायेन याच्ऽआच्छलेनापहृतस्वशरीरावशेषितलोकत्रयो वरुणपाशैश् च सम्प्रतिमुक्तो गिरिदर्यां चापविद्ध इति होवाच.

श्रीधरः  तस्यैकान्तभक्तिं सप्रपञ्चम् आह इत्य् आदिका । यत् तद् अतिप्रसिद्धम् इति वक्ष्यमाण उवाच हेत्य् अन्वयः । कथम्भूतः ? अनधिगतोऽन्य उपायो येन तेन भगवता याच्ٌआच्छलेनापहृतं स्वशरीरमात्रावशेषितं लोकत्रयं यस्य । सम्यक्प्रतिमुक्तो बद्धः । अपविद्धः प्रक्षिप्तोऽपि सन् ॥२३॥

क्रमसन्दर्भः  न व्याख्यातम्.

विश्वनाथः  तत्रैतच्छ्रीबलिवाक्यम् एव अन्यनिन्दाशुद्धभक्तस्तवाभ्यां द्रढयन् प्रमाणयतियत् तद् इति गद्यपञ्चकेन । यत् तद् अतिप्रसिद्धम् इति एतद् उवाच श्रीबलिः ॥२३॥

 [अत्रानुरूपार्थकं ८.२१.२६ अथ तार्क्षसुतो इत्यादिपद्यं द्रष्टव्यम् ।] ॥२३॥

ओ)०(ओ

॥ ५.२४.२४ ॥

नूनं बतायं भगवान् अर्थेषु न निष्णातो योऽसाव् इन्द्रो यस्य सचिवो मन्त्राय वृत एकान्ततो बृहस्पतिस् तम् अतिहाय स्वयम् उपेन्द्रेणात्मानम् अयाचतात्मनश् चाशिषो नो एव तद्दास्यम् अतिगम्भीरवयसः कालस्य मन्वन्तरपरिवृत्तं कियल् लोकत्रयम् इदम्.

श्रीधरः  बतेति खेदे । भगवान् विद्वान् अपि योऽसाव् इन्द्रो यस्यैकान्तेन बृहस्पतिः सचिवः सहायो यतो मन्त्रार्थं वृतः सोऽपि पुरुषार्थेषु नूनं न निष्णातो न निपुणः । यत उपेन्द्रेण द्वारभूतेन तम् उपेन्द्रं विहायात्मानं मां लोकत्रयम् अयाचत । तं मन्त्रपदं बृहस्पतिम् अतिहायेति वा । तस्मिन् प्रसन्ने स एव वरणीयो न लोकत्रयं यतस् तद् अतितुच्छम् इत्य् आहअतिगम्भीरम् अनन्तं रयो यस्य, तस्य कालस्य यन् मन्वन्तरं तेन परिवृत्तं विपर्यन्तं लोकत्रयम् इदं कियत् ? ॥२४॥

क्रमसन्दर्भः  तम् उपेन्द्रं प्रति । अतिहाय पुरुषार्थत्वेनानभिलष्य । स्वयम् उपेन्द्रेणैव द्वारभूतेनात्मानं मां परमक्षुद्रं प्रति परमक्षुद्रं लोकत्रयम् अयाचत ॥२४॥

विश्वनाथः  भगवान् विद्वान् अपि यस्य सचिवो बृहस्पतिः सोऽपि परमार्थेषु न निष्णातो यस्माद् इन्द्रं प्रतियुक्तं नोपादिदेशेति भावः । यत उपेन्द्रेण द्वारभूतेन आत्मानं मां लोकत्रयम् अयाचत । तं उपेन्द्रम् विहायेति तं एव कथं नायाचत ? यद्य् अयाचिष्यत, तदा किं स दातुं नापारयिष्यत् । स्वप्रभुं तं याचकं कथम् अकरोत् ? इति भावः । तत्राप्य् आत्मान आशिषो विषयसुखानीति परममोहान्ध इव स इति भावः ।

यद् वा, तं बृहस्पतिम् अपहायेति बृहस्पतिम् प्रेष्ل तेनैव कथं मां नायाचत ? यदि बृहस्पतिर् माम् अयाचिष्यत, तदा तस्मै ब्राह्मणाय त्रिलोकीं किं नादास्यं, कथं स्वेष्टदेवं तं याचकम् अकरोत् इति भावः । कामितस्य वस्तुनस् तुच्छत्वम् आहअतिगम्भीरम् अनन्तरयो यस्य, तस्य कालस्य यन् मन्वन्तरं, तेन परिवृतं पर्यन्तं लोकत्रयम् इदं कियत् ? ॥२४॥

ओ)०(ओ

॥ ५.२४.२५ ॥

यस्यानुदास्यम् एवास्मत्पितामहः किल वव्रे न तु स्वपित्र्यं यद् उताकुतोभयं पदं दीयमानं भगवतः परम् इति भगवतोपरते खलु स्वपितरि.

श्रीधरः  प्रह्लादस् त्व् एक एवार्थे निष्णात इत्य् आहयस्यानुदास्यम् इति । स्वपितरि उपरते मृते सति स्वपित्र्यं पदं भगवता दीयमानम् अपि भगवतः खलु परम् अन्यद् इति कृत्वा, न तु जग्राहेत्य् अर्थः ॥२५॥

क्रमसन्दर्भः  अनुदास्यं नय मां निजभृत्यपार्श्वम् [भा.पु. ७.९.२४] इत्य् अनेन तद्दासदास्यम् । स्वपित्र्यं त्रैलोक्यराज्यम् । यद् उताकुतोभयं पदं मोक्षम् । तन् न तु वव्रे । कथं ? भगवतः परम् अन्यद् इदम् इति कृत्वा । तदंशाभासस् तदंशमात्रात्मकत्वात् तयोः । कदैवं व्यवहृतम् ? इत्य् आशङ्क्याह भगवतेति ॥२५॥

विश्वनाथः  किं च, अत्र जगत्य् एकः प्रह्लाद एव परमार्थे निष्णात इत्य् आहयस्येति । उपरते मृते सति ॥२५॥

ओ)०(ओ

॥ ५.२४.२६ ॥

तस्य महानुभावस्यानुपथम् अमृजितकषायः को वास्मद्विधः परिहीणभगवदनुग्रह उपजिगमिषतीति.

श्रीधरः  ननु त्वम् अतिवीरः कुतस् तम् एव बहुमन्यसे ? तत्राहतस्यानुपथम् अनुवर्त्म । अमृत्जिता अक्षीणाः कषाया रागादयो यस्य । परिहीणो भगवदनुग्रहो यस्य । स को वा उपगन्तुम् इच्छतीति ॥२६॥

क्रमसन्दर्भः   परि सर्वतोभावेन हीनस् त्यक्तो नात्यादृतो भगवदनुग्रहो येन सः । अनुग्रहः प्रार्थनादिबन्धनान्तः ॥२६॥

विश्वनाथः  ननु त्वम् अपि प्रह्लादसदृश एवेति तत्र सत्रपं सदैन्यम् आहतस्येति । अनुपथम् अनुरूपं वर्त्म । तस्य बलेः ॥२६॥

ओ)०(ओ

॥ ५.२४.२७ ॥

तस्यानुचरितम् उपरिष्टाद् विस्तरिष्यते यस्य भगवान् स्वयम् अखिलजगद्गुरुर् नारायणो द्वारि गदापाणिर् अवतिष्ठते निजजनानुकम्पितहृदयो येनाङ्गुष्ठेन पदा दशकन्धरो योजनायुतायुतं दिग्विजय उच्चाटितः.

श्रीधरः  अथ शुक्रोक्तिः । नन्व् एवम्भूतश् चेद् बलिस् तर्हि तस्यैव चरितं विस्तरेण कथ्यतां, तत्राह । तस्य बलेर् अनुचरितम् उपरिष्टाद् अष्टमे विस्तरिष्यते । यस्य द्वार्य् अवतिष्ठते निजजनेष्व् अनुकम्पितं कृतानुकम्पं हृदयं यस्य । द्वारपालकर्म दर्शयति । येन श्रीनारायणेन बलेर् द्वारि विशन् दशकन्धर उच्चाटितः । केन पदा ? तत्राप्य् अङ्गुष्ठेनैव ॥२७॥

क्रमसन्दर्भः, विश्वनाथः  न व्याख्यातम्.

[अत्रानुरूपार्थकं ८.२३.१० नित्यं द्रष्टासीत्य् आदि पद्यं द्रष्टव्यम् ।]

ओ)०(ओ

॥ ५.२४.२८ ॥

ततोऽधस्तात् तलातले मयो नाम दानवेन्द्रस् त्रिपुराधिपतिर् भगवता पुरारिणा त्रिलोकीशं चिकीर्षुणा निर्दग्धस्वपुरत्रयस् तत्प्रसादाल् लब्धपदो मायाविनाम् आचार्यो महादेवेन परिरक्षितो विगतसुदर्शनभयो महीयते.


श्रीधरः  यथा हरिणा स्वभक्तो बलिः सुतले निहितः सुखम् आस्ते एवं महादेवभक्तोऽपि मयस् तलातले सुखम् आस्त इत्य् आहतत इति । लब्धं पदं स्थानं येन । महीयते पूज्यते ॥२८॥

क्रमसन्दर्भः  मयस् तु मायावीति महेशप्रसादाभासेन तलातले व्यवहारसुखेन तिष्ठन्न् अपि, न तु श्रीबलिवत् परमार्थसुखसम्पन्न इति दर्शयितुम् आहततोऽधस्ताद् इति । विगतेति । महादेवस्य महाभागवतस्यानुरोधाद् इति भावः ॥२८॥

विश्वनाथः  महीयते पूज्यते ॥२८॥

ओ)०(ओ

॥ ५.२४.२९ ॥

ततोऽधस्तान् महातले काद्रवेयाणां सर्पाणां नैकशिरसां क्रोधवशो नाम गणः कुहकतक्षककालियसुषेणादिप्रधाना महाभोगवन्तः पतत्त्रिराजाधिपतेः पुरुषवाहाद् अनवरतम् उद्विजमानाः स्वकलत्रापत्यसुहृत्कुटुम्बसङ्गेन क्वचित् प्रमत्ता विहरन्ति.

श्रीधरः  नैकशिरसाम् अनेकफणानां गणेऽस्ति । एतत् प्रपञ्चयतिकुहकेति । महाभोगवन्तो महाकायाः । पुरुषवाहात् हरेर् वाहनात् ॥२९॥

क्रमसन्दर्भः  न व्याख्यातम्.

विश्वनाथः  नैकशिरसाम् अनेकफणानाम् । एतत् प्रपञ्चयतिकुहकेति । पुरुषवाहात् हरेर् वाहनात् ॥२९॥

ओ)०(ओ

॥ ५.२४.३० ॥

ततोऽधस्ताद् रसातले दैतेया दानवाः पणयो नाम निवातकवचाः कालेया हिरण्यपुरवासिन इति विबुधप्रत्यनीका उत्पत्त्या महौजसो महासाहसिनो भगवतः सकललोकानुभावस्य हरेर् एव तेजसा प्रतिहतबलावलेपा बिलेशया इव वसन्ति ये वै सरमयेन्द्रदूत्या वाग्भिर् मन्त्रवर्णाभिर् इन्द्राद् बिभ्यति.

श्रीधरः  विबुधप्रत्यनीका देवशत्रवः सकलेष्व् अपि लोकेष्व् अनुभावो यस्य तस्यैव तेजसा सुदर्शनेन प्रतिहतो बलावलेपो वीर्यमदो येषाम् । बिलेशयाः सर्पा इव । इन्द्रदूत्या प्रयुक्ताभिर् मन्त्ररूपाभिर् वाग्भिः । एवं हि वैदिकम् आख्यानम् । पणिभिर् असुरैर् निगूढां गामन्वेष्टुं सरमां देवशुनीम् इन्द्रेण प्रहितां सन्धिम् इच्छन्तः पणयः प्राहुः, किम् इच्छन्ती सरमा इत्यादि । सा च सन्धिम् अनिच्छन्तीन्द्रस्तुतिपूर्वकं तान् प्रति परुषम् आहहता इन्द्रेण पणयः शयध्वम् इत्यादि । ते च तच् छ्रुत्वा बिभ्यतीति ॥३०॥

क्रमसन्दर्भः  न व्याख्यातम्.

विश्वनाथः  दैतेयादयोऽसुरभेदाः प्रत्यनीकाआः शत्रवः । इन्द्रदूत्या प्रयुक्ताभिर् मन्त्ररूपाभिर् वाग्भिः । एवं हि वैदिकम् आख्यानं । पणिभिर् असुरैर् निगूढं गाम् अन्वेष्टुं सरमां देवशुनीम् इन्द्रेण प्रहितां सन्धिम् इच्छन्तः पणयः प्राहुःकिम् इच्छन्ती सरमेत्यादि । सा च सन्धिम् अनिच्छन्ती इन्द्रस्तुतिपूर्वकं तान् प्रति परुषम् आहहता इन्द्रेण पणयः पलायध्वम् इत्यादि । ते च तच् छ्रुत्वा बिभ्यतीति ॥३०॥

ओ)०(ओ

॥ ५.२४.३१ ॥

ततोऽधस्तात् पाताले नागलोकपतयो वासुकिप्रमुखाः शङ्खकुलिकमहाशङ्खश्वेतधनٌजयधृतराष्ट्रशङ्खचूडकम्बलाश्वतरदेवदत्तादयो महाभोगिनो महामर्षा निवसन्ति येषाम् उ ह वै पञ्चसप्तदशशतसहस्रशीर्षाणां फणासु विरचिता महामणयो रोचिष्णवः पातालविवरतिमिरनिकरं स्वरोचिषा विधमन्ति.

श्रीधरः  महाभोगिनो महाफणाः । महान् अमर्षः क्रोधो येषाम् । पञ्चादिसङ्ख्यानि शीर्षाणि येषाम् । शीर्ष्णाम् इति वक्तव्ये शीर्षाणाम् इत्य् आर्षः ॥३१॥

क्रमसन्दर्भः  शीर्षस्य शीर्षंश् छन्दसि [पा. ६.१.६०] इति भगवान् पाणिनिः ॥२९॥

विश्वनाथः  महाभोगिनो महाफणाः ॥३१॥

इति सारार्थदर्शिन्यां हर्षिण्यां भक्तचेतसाम् ।
पञ्चमस्य चतुर्विंशः सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
विवरतलोपवर्णनं नाम
चतुर्विंशोऽध्यायः ।
॥ ५.२४ ॥


(५.२५)
पञ्चविंशोऽध्यायः
सङ्कर्षणमाहात्म्यं

॥ ५.२५.१ ॥

श्रीशुक उवाच
तस्य मूलदेशे त्रिंशद्योजनसहस्रान्तर आस्ते या वै कला भगवतस् तामसी समाख्यातानन्त इति सात्वतीया द्रष्टृदृश्ययोः सङ्कर्षणम् अहम् इत्य् अभिमानलक्षणं यं सङ्कर्षणम् इत्य् आचक्षते ॥

श्रीधरः
पञ्चविंशे ततोऽधस्ताद् आह शेषस्य संस्थितिम् ।
सٌजिहीर्षोर् इदं काले यत्र रुद्रसमुद्भवः ॥

तस्य पातालस्य कोऽसाव् अनन्तः । सात्वतीयाः सात्वततन्त्रनिष्ठाश् चतुर्व्यूहोपासने यं सङ्कर्षणम् इत्य् आचक्षते । तथाख्याने हेतुः, द्रष्टृदृश्ययोः सम्यक् कर्षणम् एकीकरणं येन । तत् कुतः ? अहम् इत्य् अभिमानो लक्षणं चिह्नम् अधिष्ठातुर्यस्य । अहङ्काराधिष्ठानेन द्रष्टृदृश्यसङ्कर्षणात् सङ्कर्षण इत्य् अर्थः ॥१०॥

क्रमसन्दर्भः  तामसीति तमोगुणाधिष्ठातृरुद्रस्यान्तर्यामित्वात् । मूर्तिं नः पुरुकृपया बभार सत्त्वं संशुद्धम् [भा.पु. ५.२५.१०] इत्यादिविरोधात् ॥१॥

विश्वनाथः
पञ्चविंशे तु पातालतले शेषस्य भूभृतः ।
जगत्संहर्तू रुद्रस्याप्य् अंशिनो वर्णिता गुणाः ॥ओ॥

तामसी तमःकार्यसंहारप्रवर्तयित्री, न तु तमोमयी, मूर्तिं नः पुरुकृपया बभार सत्त्वं संशुद्धम् [भा.पु. ५.२५.१०] इत्यादिविरोधात् । सात्वतीयाः सात्वततन्त्रनिष्ठाः द्रष्टृदृश्ययोर् भोक्तृभोग्ययोः सम्यक् कर्षणं यतः सङ्कर्षण इति । तच् च कर्षणं अहम् अस्य भोक्ता इदं मे भोग्यम् इत्य् अभिमानलक्षणम् एव अभिमन्तुर् अहन्ताममतयोः शुद्ध्यर्थं तदधिष्ठातृत्वेन यं ध्यायनीति भावः ॥१॥

ओ)०(ओ

॥ ५.२५.२ ॥

यस्येदं क्षितिमण्डलं भगवतोऽनन्तमूर्तेः सहस्रशिरस एकस्मिन्न् एव शीर्षणि ध्रियमाणं सिद्धार्थ इव लक्ष्यते ।

श्रीधरः  अनन्तत्वम् आहयस्येदम् इति । यच्छब्दानां स एष भगवान् अनन्त इत्य् उत्तरेणान्वयः ॥२।

क्रमसन्दर्भः, विश्वनाथः न व्याख्यातम्.

ओ)०(ओ

॥ ५.२५.३ ॥

यस्य ह वा इदं कालेनोपसٌजिहीर्षतोऽमर्षविरचितरुचिरभ्रमद्भ्रुवोर् अन्तरेण सङ्कर्षणो नाम रुद्र एकादशव्यूहस् त्र्यक्षस् त्रिशिखं शूलम् उत्तम्भयन्न् उदतिष्ठत् ॥

श्रीधरः  तामसत्वम् आहयस्येदं विश्वम् उपसंहर्तुम् इच्छतः । अमर्षेण विरचिते कुटिलीकृते रुचिरीकृते । भ्रमन्त्यौ भ्रुवौ तयोर् मध्ये । उत्तम्भयन् उन्नमयन् ॥३॥

क्रमसन्दर्भः  अमर्षकारणं तु प्रायः सर्वेषां युगपद् भगवद्बहिर्मुखत्वं ज्ٌएयम् ॥३॥

विश्वनाथः उपसञ्जिहीर्षत इति यदैवेदं जगदाधिक्येन संहर्तुम् ऐच्छत् तदैव मायाघ्नास् तदिच्छाधीनत्वात् तदीयतमःकार्यरोषात्मको रुद्रो भ्रूमध्ये प्रादुरभूत् । अमर्षविरचित इति रुद्रस्य विशेषणं, सुलोप आर्षः । यथा सिसृक्षतो द्वितीयपुरुषस्य नाभिमध्ये रजोगुणात्मकं पद्मं प्रादुर्भवति तद्वत् ॥३॥

ओ)०(ओ

॥ ५.२५.४ ॥

यस्याङ्घ्रिकमलयुगलारुणविशदनखमणिषण्डमण्डलेष्व् अहिपतयः सह सात्वतर्षभैर् एकान्तभक्तियोगेनावनमन्तः स्ववदनानि परिस्फुरत्कुण्डलप्रभामण्डितगण्डस्थलान्य् अतिमनोहराणि प्रमुदितमनसः खलु विलोकयन्ति ॥

श्रीधरः  सुभगत्वम् आह । यस्याङ्घ्रिकमलयुगलेऽरुणा विशदा नखा एव मणयस् तेषां षण्डः समूहस् तस्य मण्डलेषु । परिस्फुरतां कुण्डलानां प्रभया मण्डितानि गण्डस्थलानि येषु तानि ॥४॥

क्रमसन्दर्भः  न व्याख्यातम्.

विश्वनाथः लावण्येन मनोहरत्वम् आहयस्येति । मखमनीनां षण्डं समूहस् तस्य मण्डलेषु दर्पणायमाणेष्व् इत्य् अर्थः ॥४॥

ओ)०(ओ

॥ ५.२५.५ ॥

यस्यैव हि नागराजकुमार्य आशिष आशासानाश् चार्वङ्गवलयविलसितविशदविपुलधवलसुभगरुचिरभुजरजतस्तम्भेष्व् अगुरुचन्दनकुङ्कुमपङ्कानुलेपेनावलिम्पमानास् तदभिमर्शनोन्मथितहृदयमकरध्वजावेशरुचिरललितस्मितास् तदनुरागमदमुदितमदविघूर्णितारुणकरुणावलोकनयनवदनारविन्दं सव्रीडं किल विलोकयन्ति ॥

श्रीधरः  चारुण्य् अङ्गवलये विलसिताश् च ते विशदाश् च विपुलाश् च धवलाश् च सुभगाश् च रुचिराश् च भुजा एव रजतस्तम्भास् तेष्व् अगुरुचन्दनकुङ्कुमानां पङ्क एवानुलेपस् तेनावलिम्पमानाः । तेषाम् अभिमर्शनेनोन्मथिते हृदये मकरध्वजस्यावेशेन रुचिरं च ललितं च स्मितं यासां ताः । तस्यानुरागेण मदेन च मुदितं च तन् मदेन विघूर्णिते प्रचलिते च आ ईषदरुणे करुणावलोकयुक्ते नयने यस्मिंस् तद् वदनारविन्दं विलोकयन्ति ॥५॥

क्रमसन्दर्भः  न व्याख्यातम्.

विश्वनाथः चारुण्य् अङ्गवलये विलसिताश् च ते विशदाश् च विपुलाश् च धवलाश् च सुभगाश् च रुचिराश् च भुजा एव रजतस्तम्भास् तेष्व् अगुरुचन्दनकुङ्कुमानां पङ्क एवानुलेपस् तेनावलिम्पमानाः । तेषाम् अभिमर्शनेनोन्मथिते हृदये मकरध्वजस्यावेशेन रुचिरं च ललितं च स्मितं यासां ताः । तस्यानुरागेण मदेन च मुदितं च तन् मदेन विघूर्णिते प्रचलिते च आ ईषदरुणे करुणावलोकयुक्ते नयने यस्मिंस् तद् वदनारविन्दं विलोकयन्ति ॥५॥

ओ)०(ओ

॥ ५.२५.६ ॥

स एव भगवान् अनन्तोऽनन्तगुणार्णव आदिदेव उपसंहृतामर्षरोषवेगो लोकानां स्वस्तय आस्ते ॥

श्रीधरः  अमर्षोऽसहनम् । रोषः क्रोधः । उपसंहृतस् तयोर् वेगो येन ॥६॥

क्रमसन्दर्भः  न व्याख्यातम्.

विश्वनाथः उपसंहृतेति स्थितिनाङ्काले सम्प्रति रोषस्यानौचित्याद् इति भावः । अमर्षोऽसहिष्णुता तदुत्थो रोषः क्रोधः ॥६॥

ओ)०(ओ


॥ ५.२५.७ ॥

ध्यायमानः सुरासुरोरगसिद्धगन्धर्वविद्याधरमुनिगणैर् अनवरतमदमुदितविकृतविह्वललोचनः सुललितमुखरिकामृतेनाप्यायमानः स्वपार्षदविबुधयूथपतीन् अपरिम्लानरागनवतुलसिकामोदमध्वासवेन माद्यन् मधुकरव्रातमधुरगीतश्रियं वैजयन्तीं स्वां वनमालां नीलवासा एककुण्डलो हलककुदि कृतसुभगसुन्दरभुजो भगवान् महेन्द्रो वारणेन्द्र इव काٌचनीं कक्षाम् उदारलीलो बिभर्ति ॥

श्रीधरः  उपासनार्थम् आह । सुरादिभिर् ध्यायमानश् चिन्त्यम् आहः अनवरतं मदेन मुदितश् चासौ विकृतविह्वललोचनश् च । सुललितेन मुखरिकामृतेन वचनामृतेन स्वपार्षदान् विबुधयूथपानां पतींश् चाप्यायमानो हर्षयन् । नीले वाससी यस्य । एकम् एव कुण्डलं यस्य । हलस्य ककुदि पृष्ठे कृतो न्यस्तः सुभगश् च सुन्दरश् च भुजो येन । उदारा लीला यस्य सः । न परिम्लानो रागः कान्तिर् यस्यास् तस्याः नवतुलसिकाया आमोदमध्वासवेन सुरभिमधुरसेन माद्यतां मधुकराणां ये व्रातास् तेषां मधुरगीतेन श्रीर् यस्यास् तां वनमालाम् । कक्षां वरत्राम् ।

क्रमसन्दर्भः  न व्याख्यातम्.

विश्वनाथः सुललितेन मुखरिकामृतेन वचनामृतेन, कक्षां वरत्राम् ॥७॥

ओ)०(ओ

॥ ५.२५.८ ॥

य एष एवम् अनुश्रुतो ध्यायमानो मुमुक्षूणाम् अनादिकालकर्मवासनाग्रथितम् अविद्यामयं हृदयग्रन्थिं सत्त्वरजस्तमोमयम् अन्तर्हृदयं गत आशु निर्भिनत्ति तस्यानुभावान् भगवान् स्वायम्भुवो नारदः सह तुम्बुरुणा सभायां ब्रह्मणः संश्लोकयाम् आस ॥

श्रीधरः  संश्लोकयाम् आस वर्णयाम् आस ।

क्रमसन्दर्भः  न व्याख्यातम्.

विश्वनाथः संश्लोकयामास पुरुषाद्यवतारत्वेन श्लोकैस् तुष्टाव ॥८॥

ओ)०(ओ

॥ ५.२५.९ ॥

उत्पत्तिस्थितिलयहेतवोऽस्य कल्पाः
सत्त्वाद्याः प्रकृतिगुणा यदीक्षयासन् ।
यद्रूपं ध्रुवम् अकृतं यद् एकम् आत्मन्
नानाधात् कथम् उ ह वेद तस्य वर्त्म ॥

श्रीधरः  अस्य जगत उत्पत्त्यादिहेतवो गुणा यस्येक्षया कल्पाः स्वस्वकार्यसमर्था आसन् । यस्य तु रूपं ध्रुवम् अनन्तम् अकृतम् अनादि । तत्र हेतुःयद् एकम् एव सद् आत्मन्न् आत्मनि नानाकार्यप्रपञ्चम् अधात् । तस्य ब्रह्मरूपस्य वर्त्म तत्त्वं जनः कथम् उ ह नैव वेदेत्य् अर्थः ॥९॥

क्रमसन्दर्भः  न व्याख्यातम्.

विश्वनाथः कल्पाः स्वस्वकार्यसमर्थाः यदीक्षयैव आसन्, यावत् पुरुषस्य प्रकृतावीक्षणं नासीत्, तावत् प्रकृतिगुणाः सत्त्वाद्या महत्तत्त्वादीनाम् उत्पत्त्यादिषु न समर्था अभीउवन्न् इत्य् अर्थः ।  यस्य रूपम् आकारः ध्रुवं नित्यं यतोऽकृतम् अकृत्रिमं चिन्मयत्वाद् इत्य् अर्थः ।  किं च, यद् एकम् एव आत्मनि स्वदेहरोमकूपप्रदेशेषु नानाकार्यप्रपञ्चम् अधात् दधार पुपोष, तस्य वर्त्म तत्त्वं तत्प्राप्तिमार्गं वा को वेद ? ॥९॥

ओ)०(ओ

॥ ५.२५.१० ॥

मूर्तिं नः पुरुकृपया बभार सत्त्वं
संशुद्धं सदसद् इदं विभाति तत्र ।
यल्लीलां मृगपतिर् आददेऽनवद्याम्
आदातुं स्वजनमनांस्य् उदारवीर्यः ॥

श्रीधरः  तर्हि कथम् असौ मुमुक्षुभिः सेव्यते ? तत्राहमूर्तिम् इति । यत्रेदं सदसद् विभाति स नोऽस्माकं भक्तानां बहुकृपया संशुद्धं सत्त्वं मूर्तिं बभार । स्वजनानां मनांस्य् आदातुं वशीकर्तुं कृतां यस्य लीलां मृगपतिः सिंह आददे अशिक्षत् । यतः उदाराणि वीर्याणि यस्य तस्माद् अन्यं मुमुक्षुः कम् आश्रयेद् इत्य् उत्तरेणान्वयः । यद् वा, कृपयेत्य् अत्र हेतुः, यद् यस्मात् स्वजनानां मनांस्य् आदातुं लीलाम् आददे । मृगपतिर् इवोदारवीर्यः । यद् वा, मृग्यन्त इति मृगाः कामप्रदाः, तेषां पतिर् मुख्यः ॥१०॥

क्रमसन्दर्भः  मृगपतिः श्रीवराहदेवः जहास चाहो वनगोचरो मृगः [भा.पु. ३.१८.२४] इति । तत्रापि मृगशब्दप्रयोगाद् यस्य लीलां पृथिवीधारणलक्षणाम् आददे स्वीकृतवान् इति परममाहात्म्यं दर्शितम् ॥१०॥

विश्वनाथः रामकृष्णाद्यवतारत्वेन स्तौतिमूर्तिं बभार । ननु किं प्रकृतिम् ? न हि न हि, संशुद्धं सत्त्वम् । अत एव यत्र यस्यां चिन्मय्यां मूर्तौ सद् असद् इदं जगद् विभाति, श्रीव्रजेश्वर्यापि दृष्टत्वाद् इति भावः । यद् यया मूर्त्या मृगपतिः सिंह इव अनवद्यां लीलाम् आददेरुदन्न् इव हसन् मुग्धबालसिंहावलोकनः [भा.पु. ३.२.२८] इत्य् उद्धवोक्तेः । किमर्थम् ? स्वजनानां मनांसि हस्तिन इव आदातुम् आकृष्य ग्रहीतुं य एव उदारवीर्यः गिरिवरधारणादिपराक्रमवान् ॥१०॥

ओ)०(ओ

॥ ५.२५.११ ॥

यन्नाम श्रुतम् अनुकीर्तयेद् अकस्माद्
आर्तो वा यदि पतितः प्रलम्भनाद् वा ।
हन्त्य् अंहः सपदि नृणाम् अशेषम् अन्यं
कं शेषाद् भगवत आश्रयेन् मुमुक्षुः ॥

श्रीधरः  किं च आस्तां तस्य कृपया वपुर् धारणं तद् भजनं वा तन् नामौदार्यम् एवातिचित्रम् इत्य् आह । यस्य नाम यदि पतितो महापातक्य् अप्य् अनुकीर्तयेत् तर्हि स शुद्ध्येद् इति किम् उ वक्तव्यम् । यतोऽसाव् एव नृणाम् अशेषम् अंहः सद्यो हन्ति । कथम् अनुकीर्तयेत् ।  अन्यतः श्रुतं वाऽकस्माद् वा आर्तो वा सन् प्रलम्भनाद् वा परिहासात् । तस्माच् छेषाद् अन्यम् ।

क्रमसन्दर्भः  न व्याख्यातम्.

विश्वनाथः यन्नामापि पतितपावनम् इति किं वक्तव्यं, यतः पतितम् अपि पावनी करोतीति वदन्न् एव शेषरूपत्वेनापि स्तौति द्वाभ्याम् । यस्य नाम सङ्कर्षण इति पतितो महापातक्य् अपि यद् अनुकीर्तयेत्, तर्हि संशुद्ध्येद् इति किं वक्तव्यम्, यतोऽसाव् एव स्वदर्शनदानादिना नृणाम् अशेषम् अंहः सद्यो हन्ति । कथम् अनुकीर्तयेत् ? अन्यतः श्रुतं वा अकस्माद् वा आर्तो वा सन् । प्रलम्भनात् परिहासाद् वा किं पुनः श्रद्धाभक्तिभ्याम् ॥११॥

ओ)०(ओ

॥ ५.२५.१२ ॥

मूर्धन्य् अर्पितम् अणुवत् सहस्रमूर्ध्नो
भूगोलं सगिरिसरित्समुद्रसत्त्वम् ।
आनन्त्याद् अनिमितविक्रमस्य भूम्नः
को वीर्याण्य् अधि गणयेत् सहस्रजिह्वः ॥

श्रीधरः  गिर्यादिसहितं भूगोलम् । सत्त्वानि प्राणिनः । सहस्रजिह्वोऽपि को गणयेत् ।

क्रमसन्दर्भः  भगवद्विग्रहस्य मध्यमपरिमाणायमणत्वेऽपि विभुत्वाद् भूमण्डलस्याणुत्वम् ॥१२॥

विश्वनाथः मूर्धनि एकस्मिन्न् एव भूगोलम् अणुवत् तिष्ठति सत्त्वानि प्राणिनः । सहस्रजिह्वः सन्न् अपि को गणयेत् ? ॥१२॥

ओ)०(ओ

॥ ५.२५.१३ ॥

एवम्प्रभावो भगवान् अनन्तो
दुरन्तवीर्योरुगुणानुभावः ।
मूले रसायाः स्थित आत्मतन्त्रो
यो लीलया क्ष्मां स्थितये बिभर्ति ॥

श्रीधरः  दुरन्तं वीर्यं बलं यस्य । उरवो गुणा अनुभावश् च यस्य स च रसाया भूमेर् मूले स्थितस् तिष्ठति । आत्मतन्त्र आत्माधारः ।

क्रमसन्दर्भः  न व्याख्यातम्.

विश्वनाथः दुःशब्दो नٌअर्थः ॥१३॥

ओ)०(ओ

॥ ५.२५.१४ ॥

एता ह्य् एवेह नृभिर् उपगन्तव्या गतयो यथाकर्मविनिर्मिता यथोपदेशम् अनुवर्णिताः कामान् कामयमानैः ॥

श्रीधरः  उक्तस्य लोकविभागस्योपयोगं वदन्न् उपसंहरति । एता ह्य् एवेह कामान् कामयमानैर् नृभिर् उपगन्तव्या इत्य् अन्वयः ।

क्रमसन्दर्भः  न व्याख्यातम्.

विश्वनाथः कामान् कामयमानैर् नृभिः ॥१४॥

ओ)०(ओ


॥ ५.२५.१५ ॥

एतावतीर् हि राजन् पुंसः प्रवृत्तिलक्षणस्य धर्मस्य विपाकगतय उच्चावचा विसदृशा यथाप्रश्नं व्याचख्ये किम् अन्यत् कथयाम इति ॥

श्रीधरः  तस्य प्रपञ्चः, एतावत्यो विपाकगतयः फलभूता गतयस् ता व्याचख्ये व्याख्यातवान् अस्मि ।

क्रमसन्दर्भः, विश्वनाथः न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
पञ्चमे पञ्चविंशोऽयं सङ्गतः सङ्गतः सताम् ॥*॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे सङ्कर्षणमाहात्म्यं नाम पञ्चविंशोऽध्यायः ।
॥ ५.२५ ॥


(५.२६)
षड्विंशोऽध्यायः
नरकवर्णनं

॥ ५.२६.१ ॥

श्रीराजोवाच
महर्ष एतद् वैचित्र्यं लोकस्य कथम् इति.

श्रीधरः
षड्विंशे तु ततोऽधस्तान् नरकस्थितिर् उच्यते ।
पापिनो यत्र दह्यन्ते यमदूतैर् यथायथम् ॥

पुंसो गतय उच्चावचा विसदृशो इति भोगवैचित्र्यम् उक्तम् । तद् एतत् कुतः ? इति पृच्छतिमहर्ष इति ॥१॥

क्रमसन्दर्भः  असमानत्वे तावत् फलवैचित्र्यं भवत्य् एवं समानत्वेऽपि तद् इत्य् आहत्रिगुणत्वाद् इति ॥१॥

विश्वनाथः
भुवोऽधस्ताज् जलाद् ऊर्ध्वं नरकस्थानम् उच्यते ।
षड्विंशे यत्र दण्ड्यन्ते पापिनो यमकिङ्करैः ॥

पुंसो गतयः उच्चावचा विसदृशा भोगवैचित्र्यम् उक्तम् । तद् एतत् कुतः ? इति पृच्छतिमहर्ष इति ॥१॥

ओ)०(ओ

॥ ५.२६.२ ॥

ऋषिर् उवाच
त्रिगुणत्वात् कर्तुः श्रद्धया कर्मगतयः पृथग्विधाः सर्वा एव सर्वस्य तारतम्येन भवन्ति.

श्रीधरः  कर्मणः समानत्वेऽपि श्रद्धावैचित्र्यात् फलवैचित्र्यम् इति परिहरतित्रिगुणत्वाद् इति । सात्त्विक्या श्रद्धया कर्तुः सुखित्वं, राजस्या सुखित्वं दुःखित्वं च, तामस्या दुःखित्वं मूढत्वं च, तत्रापि तासां श्रद्धानां तारतम्यात् सुखादितारतम्यं सर्वेषाम् इत्य् अर्थः ॥२॥

क्रमसन्दर्भः  न व्याख्यातम्.

विश्वनाथः  श्रद्धावैसादृश्यात् फलवैचित्र्यम् आहत्रिगुणत्वाद् इति । सात्त्विक्या श्रद्धया धर्म एव भवेत्, तस्माच् च कर्तुः सुखम् एव, राजस्या धर्माधर्मौ ताभ्यां सुखदुःखे, तामस्या अधर्म एव तस्माच् दुःखमोहौ । तत्रापि तासां श्रद्धानां तारतम्यं, सर्वस्य सर्वा इति, न हि कश्चित् सर्वदैव सात्त्विकश्रद्धावान् एव वा, अतः कालभेदेन सर्वविधस्यैव जीवस्य सर्वविधा गतयः ॥२॥

ओ)०(ओ

॥ ५.२६.३ ॥

अथेदानीं प्रतिषिद्धलक्षणस्याधर्मस्य तथैव कर्तुः श्रद्धाया वैसादृश्यात् कर्मफलं विसदृशं भवति, या ह्य् अनाद्यविद्यया कृतकामानां तत्परिणामलक्षणाः सृतयः सहस्रशः प्रवृत्ताः, तासां प्राचुर्येणानुवर्णयिष्यामः ।

श्रीधरः  प्रतिषिद्धं प्रतिषेधः स एव लक्षणं प्रमाणं यस्याधर्मस्य कर्तुः श्रद्धावैसादृश्यं तमसस् तारतम्यात् । तत्रापि कारणं दर्शयन्न् आह । अनाद्यविद्याकृतानां कामानां याः सृतयो नरकास् तासां ताः । अथेदानीं ताः प्राचुर्येणानुवर्णयिष्याम इत्य् अन्वयः ॥३॥

क्रमसन्दर्भः  प्रतिषिद्धलक्षणस्याधर्मस्य यः कर्ता, तस्य तथैव पूर्वोक्तप्रकारेणैव श्रद्धावैसादृश्याद् अधर्मलक्षणस्य कर्मणः फलं विसदृशं भवति । तत्र निषेधे प्रतीतावपि सत्यां प्रमादेन तत्करणात् तमसोऽल्पत्वं मोहेन मध्यमत्वं नास्तिकतायां तु पूर्णत्वं ज्ٌएयम् । अथातो हेतोर् यास् तत्परिणामलक्षणसृतयः सहस्रशः प्रवृत्ताः सन्ति, ताः प्राचुर्येण तु वर्णयिष्यामः । केषाम् आदिकारणानां सम्बन्धिन्यस् ता इत्य् अपेक्षायाम् आहअनादीति ॥३॥

विश्वनाथः  तत्र शास्त्रविहितस्य धर्मस्य फलभूतानि भौमदिव्यबिलस्वर्गसुखानि दर्शितान्य् अत एवाधर्मस्यापि फलभूतानि नरकदुःखान्य् अपि विवक्षितव्यानीत्य् अत आहअथेति । प्रतिषिद्धं प्रतिषेधस् तद् एव लक्षणं प्रमाणं यस्य तस्य तथैवेति धर्मस्य कर्तुर् यथा तथैवाधर्मस्यापि कर्तुर् इत्य् अर्थः । श्रद्धाया वैसादृश्याद् इति श्रद्धावैसादृश्यस्यापि तमस्तारतम्यम् एव कारणम् । तथा हिप्रमादेनाधर्मकरणात् तस्मसोऽल्पत्वं, ज्ٌआनेन मध्यमत्वं, तत्रापि नास्तिकत्वेन पूर्णत्वं ज्ٌएयम् । तमस् त्रैविध्यस्यापि कारणं दर्शयन्न् आहअनाद्यविद्यासम्बन्धो जीवस्य कदा कथं वेति वक्तुम् अशक्तेः अनादिर् या तमआदित्रैविध्यमयी अविद्या तया कृतानां जीवसम्बन्धित्वेनोपपादितानां कामानां वासनानां याः सृतयः, कीदृश्यस् तेषां कामानां परिणामलक्षणाः, तासां मध्ये प्राचुर्येण नरकान् इति शेषः ॥३॥

ओ)०(ओ

॥ ५.२६.४ ॥

राजोवाच
नरका नाम भगवन् किं देशविशेषा अथवा बहिस् त्रिलोक्या आहो स्विद् अन्तराल इति.

न कतमेनापि व्याख्यातम्.

ओ)०(ओ

॥ ५.२६.५ ॥

श्रीऋषिर् उवाच
अन्तराल एव त्रिजगत्यास् तु दिशि दक्षिणस्याम् अधस्ताद् भूमेर् उपरिष्टाच् च जलाद् यस्याम् अग्निष्वात्तादयः पितृगणा दिशि स्वानां गोत्राणां परमेण समाधिना सत्या एवाशिष आशासाना निवसन्ति.

श्रीधरः  न व्याख्यातम्.

क्रमसन्दर्भः  स्वानां गोत्राणाम् इति तत् तयाभिमानाद् एव, तत एव यत् किٌचिच् छान्तिर् भवतीति सत्या एवाशिष इत्य् उक्तम् ॥५॥

विश्वनाथः  भूमेः सप्तपातालवत्या अधः, जलाद् गर्भोदात् ॥५॥

ओ)०(ओ

॥ ५.२६.६ ॥

यत्र ह वाव भगवान् पितृराजो वैवस्वतः स्वविषयं प्रापितेषु स्वपुरुषैर् जन्तुषु सम्परेतेषु यथाकर्मावद्यं दोषम् एवानुल्लङ्घितभगवच्छासनः सगणो दमं धारयति.

श्रीधरः  कर्मदोषम् अनतिक्रम्य दोषम् एव दमं पापफलं दण्डं करोति न उल्लङ्घितं भगवच्छासनं येन ॥६॥

क्रमसन्दर्भः  दोषम् एव दमरूपेण परिणमयतीत्य् अर्थः । अनुल्लङ्घितेति । भगवान् अत्र ब्रह्मा तथा शासनं च बिभीषिकयापि जीवान् भगवदन्तर्मुखीकर्तुम् इति ज्ٌएयम् । यद् वा, भगवच्छासनशब्देनात्र वेद एवोच्यते ॥६॥

विश्वनाथः  स्वविषयं स्वदेशं , कर्मावद्यं कर्मदोषम् अनतिक्रम्य दोषं दोषरूपं दमं दण्डं, तादृश्या विभीषिकयापि जीवान् भगवतोऽन्तर्मुखीकर्तुम् इति भावः ॥६॥

ओ)०(ओ

॥ ५.२६.७ ॥

तत्र हैके नरकान् एकविंशतिं गणयन्ति अथ तांस् ते राजन् नामरूपलक्षणतोऽनुक्रमिष्यामस् तामिस्रोऽन्धतामिस्रो रौरवो महारौरवः कुम्भीपाकः कालसूत्रम् असिपत्रवनं सूकरमुखम् अन्धकूपः कृमिभोजनः सन्दंशस् तप्तसूर्मिर् वज्रकण्टकशाल्मली वैतरणी पूयोदः प्राणरोधो विशसनं लालाभक्षः सारमेयादनम् अवीचिर् अयःपानम् इति ।

किं च, क्षारकर्दमो रक्षोगणभोजनः शूलप्रोतो दन्दशूकोऽवटनिरोधनः पर्यावर्तनः सूचीमुखम् इत्य् अष्टाविंशतिर् नरका विविधयातनाभूमयः.

श्रीधरः  मतान्तरेणाष्टाविंशतिम् आहकिं चेति ॥७॥

क्रमसन्दर्भः  न व्याख्यातम्.

विश्वनाथः  तामिस्रादय एकविंशतिर् नरकाः, मतान्तरेण पूर्वे मिल्तानष्टाविंशतिम् आहकिं चेति ॥७॥

ओ)०(ओ

॥ ५.२६.८ ॥

तत्र यस् तु परवित्तापत्यकलत्राण्य् अपहरति स हि कालपाशबद्धो यमपुरुषैर् अतिभयानकैस् तामिस्रे नरके बलान् निपात्यते अनशनानुदपानदण्डताडनसन्तर्जनादिभिर् यातनाभिर् यात्यमानो जन्तुर् यत्र कश्मलम् आसादित एकदैव मूर्च्छाम् उपयाति तामिस्रप्राये.

श्रीधरः  पापभेदेन च तत् तन् नरकयातनाभेदं प्रपञ्चयतितत्र यस् त्व् अत्यादिना । यात्यमानः पीड्यमानः । एकदैव तदैव ॥८॥

क्रमसन्दर्भः  न व्याख्यातम्.

विश्वनाथः  यात्यमानः पीड्यमानः तामिस्रप्रायोऽन्धकारबहुले ॥८॥

ओ)०(ओ

॥ ५.२६.९ ॥

एवम् एवान्धतामिस्रे यस् तु वञ्चयित्वा पुरुषं दारादीन् उपयुङ्क्ते, यत्र शरीरी निपात्यमानो यातनास्थो वेदनया नष्टमतिर् नष्टदृष्टिश् च भवति, यथा वनस्पतिर् वृश्च्यमानमूलः, तस्माद् अन्धतामिस्रं तम् उपदिशन्ति.

श्रीधरः  पुरुषं पतिं वञ्चयित्वा ॥९॥

क्रमसन्दर्भः  एवम् इति ॥९॥

विश्वनाथः  पुरुषं पतिम् ॥९॥

ओ)०(ओ

॥ ५.२६.१० ॥

यस् त्व् इह वा एतद् अहम् इति ममेदम् इति भूतद्रोहेण केवलं स्वकुटुम्बम् एवानुदिनं प्रपुष्णाति, स तद् इह विहाय स्वयम् एव तदशुभेन रौरवे निपतति.

श्रीधरः  एतच् छरीरम् अहम् इति । इदं धनादि ममेति मत्वा, स्वं च कुटुम्बम् एव पुष्णाति । तेनाशुभेन ॥१०॥

क्रमसन्दर्भः  यस् तु तस्यैवम् एव भवतीत्य् अर्थः ॥१०॥

विश्वनाथः  एतच् छरीरम् अहम् इति । इदं धनादिकं ममेति मत्वा भूतद्रोहेणेति भूतद्रोहं विना तु केवलाहम्ममकाराभ्यां न रौरवे निपततीति बुद्ध्यते ॥१०॥

ओ)०(ओ

॥ ५.२६.११ ॥

ये त्व् इह यथैवामुना विहिंसिता जन्तवः परत्र यमयातनाम् उपगतं, त एव रुरवो भूत्वा, तथा तम् एव विहिंसन्ति, तस्माद् रौरवम् इत्य् आहू रुरुर् इति सर्पाद् अतिक्रूरसत्त्वस्यापदेशः.

श्रीधरः  रुरवो भूत्वेति । कर्माण्य् एव तथा परिणामं प्राप्येत्य् अर्थः । अतिक्रूरस्य भारशृङ्गाख्यस्य सत्त्वस्यापदेशः सञ्ज्ٌआ ॥११॥

क्रमसन्दर्भः  ये त्व् इति । त एव तद्धिंसाजातकर्माण्य् एवेत्य् अर्थः । रुरुशब्दस्य स्वयं श्रीशुकेन टीकाविधानाल् लोकेष्व् अप्रसिद्धोऽयं जन्तुविशेष इति सूच्यते ॥११॥

विश्वनाथः  रुरवो भूत्वेति । कर्माण्य् एव तथा परिणामं प्राप्येत्य् अर्थः । अतिक्रूरस्य भारशृङ्गाख्यसत्त्वस्यापदेशः सञ्ज्ٌआ इति स्वामिचरणाः । रुरुशब्दस्य स्वयं मुनिनैव टीकाविधानाल् लोकेष्व् अप्रसिद्ध एवायं जन्तुविशेषः इति सन्दर्भः ॥११॥

ओ)०(ओ

॥ ५.२६.१२ ॥

एवम् एव महारौरवो यत्र निपतितं पुरुषं क्रव्यादा नाम रुरवस् तं क्रव्येण घातयन्ति यः केवलं देहम्भरः.

श्रीधरः  क्रव्येण निमित्तेन मांसार्थम् इत्य् अर्थः ॥१२॥

क्रमसन्दर्भः  न व्याख्यातम्.

विश्वनाथः  क्रव्येण निमित्तेन मांसार्थम् इत्य् अर्थः । केवलम् इति भूतद्रोहेणेति शेषः ॥१२॥

ओ)०(ओ

॥ ५.२६.१३ ॥

यस् त्व् इह वा उग्रः पशून् पक्षिणो वा प्राणत उपरन्धयति तम् अपकरुणं पुरुषादैर् अपि विगर्हितम् अमुत्र यमानुचराः कुम्भीपाके तप्ततैले उपरन्धयन्ति.

श्रीधरः  प्रानतः सजीवान् उपरन्धयति पचति । अपकरुणं निष्कृपम् ॥१३॥

क्रमसन्दर्भः  न व्याख्यातम्.

विश्वनाथः  प्रानत उपरन्धयति सप्राणान् पचतीत्य् अर्थः ॥१३॥

ओ)०(ओ

॥ ५.२६.१४ ॥

यस् त्व् इह ब्रह्मध्रुक् स कालसूत्रसञ्ज्ٌअके नरके अयुतयोजनपरिमण्डले ताम्रमये तप्तखले उपर्यधस्ताद् अग्न्यर्काभ्याम् अतितप्यमानेऽभिनिवेशितः क्षुत्पिपासाभ्यां च दह्यमानान्तर्बहिःशरीर आस्ते शेते चेष्टतेऽवतिष्ठति परिधावति च यावन्ति पशुरोमाणि तावद् वर्षसहस्राणि.

श्रीधरः, विश्वनाथः  खले समे देशे ॥१४॥

क्रमसन्दर्भः  न व्याख्यातम्.

ओ)०(ओ

॥ ५.२६.१५ ॥

यस् त्व् इह वै निजवेदपथाद् अनापद्य् अपगतः पाखण्डं चोपगतस् तम् असिपत्रवनं प्रवेश्य कशया प्रहरन्ति तत्र हासाव् इतस् ततो धावमान उभयतो धारैस् तालवनासिपत्रैश् छिद्यमानसर्वाङ्गो हा हतोऽस्मीति परमया वेदनया मूर्च्छितः पदे पदे निपतति स्वधर्महा पाखण्डानुगतं फलं भुङ्क्ते.

श्रीधरः  स्वधर्महा धर्मत्यागी ॥१५॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२६.१६ ॥

यस् त्व् इह वै राजा राजपुरुषो वा अदण्ड्ये दण्डं प्रणयति ब्राह्मणे वा शरीरदण्डं स पापीयान् नरकेऽमुत्र सूकरमुखे निपतति, तत्रातिबलैर् विनिष्पिष्यमाणावयवो यथैवेहेक्षुखण्ड आर्तस्वरेण स्वनयन्, क्वचिन् मूर्च्छितः कश्मलम् उपगतो यथैवेहादृष्टदोषा उपरुद्धाः.

श्रीधरः  स्वनयन् रुदन् कश्मलं मोहम् उपगतो भवति । अदृष्टदोषास् तेनोपरुद्धाः सन्तो यथा कश्मलम् उपगतास् तद्वत् ॥१६॥

क्रमसन्दर्भः  न व्याख्यातम्.

विश्वनाथः  स्वनयन् रुदन् । अदृष्टदोषा निर्दोषा । उपरुद्धा दण्डिताः ॥१६॥

ओ)०(ओ

॥ ५.२६.१७ ॥

यस् त्व् इह वै भूतानाम् ईश्वरोपकल्पितवृत्तीनाम् अविविक्तपरव्यथानां स्वयं पुरुषोपकल्पितवृत्तिर् विविक्तपरव्यथो व्यथाम् आचरति स परत्रान्धकूपे तदभिद्रोहेण निपतति तत्र हासौ तैर् जन्तुभिः पशुमृगपक्षिसरीसृपैर् मशकयूकामत्कुणमक्षिकादिभिर् ये के चाभिद्रुग्धास् तैः सर्वतोऽभिद्रुह्यमाणस् तमसि विहतनिद्रानिर्वृतिर् अलब्धावस्थानः परिक्रामति यथा कुशरीरे जीवः.

श्रीधरः  ईश्वरेणोपकल्पिता मनुष्यरक्तपानादिलक्षणा वृत्तिर् येषां मत्कुणादीनाम् । न विविक्ता विज्ٌआता परव्यथा यैर् अविवेकिभिस् तेषाम् । पुरुषेण ब्राह्मणादिभावेन विधिनिषेधपूर्वकम् उपकल्पिता वृत्तिर् यस्य । विविक्ता परव्यथा येन विवेकिना । अभिद्रुग्धा हिंसिताः । विहता निद्रारूपा निर्वृतिर् यस्य । न लब्धम् अवस्थानं येन । स तमसि परिक्रामति ॥१७॥

क्रमसन्दर्भः  कुशरीरे तिर्यगादिलक्षणे ॥१७॥

विश्वनाथः  ईश्वरेण कल्पिता मनुष्यरक्तपानादिलक्षणा वृत्तिर् येषां मत्कुणादीनाम्, न विविक्ता विज्ٌआता परेषां व्यथा यैस् तेषाम् । पुरुषोपकल्पितवृत्तिर् ईश्वरेणैव विहिता निषिद्धजीविकः, मनुष्यत्वाद् विज्ٌआतान्य् अव्यथः ॥१७॥

ओ)०(ओ

॥ ५.२६.१८ ॥

यस् त्व् इह वा असंविभज्याश्नाति यत् किٌचनोपनतम् अनिर्मितपञ्चयज्ٌओ वायससंस्तुतः स परत्र कृमिभोजने नरकाधमे निपतति तत्र शतसहस्रयोजने कृमिकुण्डे कृमिभूतः स्वयं कृमिभिर् एव भक्ष्यमाणः कृमिभोजनो यावत् तद् अप्रत्ताप्रहूतादोऽनिर्वेशम् आत्मानं यातयते.

श्रीधरः  यत् किٌचन भक्ष्यादिकम् उपनतं प्राप्तं, तद् असंविभज्य । न निर्मिताः पञ्चयज्ٌआ येन । अत एव वायसैः संस्तुतः समत्वेन वर्णितः । कृमिभोजनः कृमीन् एव भुٌजानः, यावत् तत् यावन्ति योजनानि, तत् कृमिकुण्डं, तावन्ति वर्षाणि यावद् वा तत् पातकम् इत्य् अर्थः । अप्रत्तम् असंविभक्तम् अप्रहुतं चात्तीति तथा सः । अनिर्वेशम् अकृतप्रायश्चित्तम् ॥१८॥

क्रमसन्दर्भः  न व्याख्यातम्.

विश्वनाथः  यत् किٌचन भक्ष्यभोज्यादिकम् उपनतं प्राप्तं, तद् असंविभज्य । वायसैः संस्तुतः समतया वर्णितः । वायसतुल्यैर् वा स्तुतः । कृमिभोजनः कृमीन् एव भुٌजानः । अप्रमत्तम् असंविभक्तम् अप्रहुतं चात्तीति तथा सः । तत् पापं यावत् तावद् इत्य् अर्थः । अनिर्वेशम् अकृतप्रायश्चित्तम् ॥१८॥

ओ)०(ओ

॥ ५.२६.१९ ॥

यस् त्व् इह वै स्तेयेन बलाद् वा हिरण्यरत्नादीनि ब्राह्मणस्य वापहरत्य् अन्यस्य वानापदि पुरुषस् तम् अमुत्र राजन् यमपुरुषा अयस्मयैर् अग्निपिण्डैः सन्दंशैस् त्वचि निष्कुषन्ति.

श्रीधरः, विश्वनाथः  निष्कुषन्ति छिन्दन्ति ॥१९॥

क्रमसन्दर्भः  न व्याख्यातम्.

ओ)०(ओ

॥ ५.२६.२० ॥

यस् त्व् इह वा अगम्यां स्त्रियम् अगम्यं वा पुरुषं योषिद् अभिगच्छति ताव् अमुत्र कशया ताडयन्तस् तिग्मया सूर्म्या लोहमय्या पुरुषम् आलिङ्गयन्ति स्त्रियं च पुरुषरूपया सूर्म्या.

श्रीधरः, विश्वनाथः  तिग्मया तप्तया । सूर्म्या प्रतिमया ॥२०॥

क्रमसन्दर्भः  न व्याख्यातम्.

ओ)०(ओ

॥ ५.२६.२१ ॥

यस् त्व् इह वै सर्वाभिगमस् तम् अमुत्र निरये वर्तमानं वज्रकण्टकशाल्मलीम् आरोप्य निष्कर्षन्ति.

श्रीधरः  सर्वाभिगमः पश्वाद्युपगन्ता ॥२१॥

क्रमसन्दर्भः  न व्याख्यातम्.

विश्वनाथः  सर्वाभिगमः पश्वादीन् अप्य् अभिगच्छति ॥२१॥

ओ)०(ओ

॥ ५.२६.२२ ॥

ये त्व् इह वै राजन्या राजपुरुषा वा अपाखण्डा धर्मसेतून् भिन्दन्ति ते सम्परेत्य वैतरण्यां निपतन्ति भिन्नमर्यादास् तस्यां निरयपरिखाभूतायां नद्यां यादोगणैर् इतस् ततो भक्ष्यमाणा आत्मना न वियुज्यमानाश् चासुभिर् उह्यमानाः स्वाघेन कर्मपाकम् अनुस्मरन्तो विण्मूत्रपूयशोणितकेशनखास्थिमेदोमांसवसावाहिन्याम् उपतप्यन्ते.

श्रीधरः  अपाखण्डाः सत्कुलीनाः सन्तः । द्वितीयान्तपाठे सेतुविशेषणम् । नदीं विशिनष्टिविण्मूत्रेति ॥२२॥

क्रमसन्दर्भः  न व्याख्यातम्.

विश्वनाथः  आत्मना देहेन ॥२२॥

ओ)०(ओ

॥ ५.२६.२३ ॥

ये त्व् इह वै वृषलीपतयो नष्टशौचाचारनियमास् त्यक्तलज्जाः पशुचर्यां चरन्ति ते चापि प्रेत्य पूयविण्मूत्रश्लेष्ममलापूर्णार्णवे निपतन्ति तद् एवातिबीभत्सितम् अश्नन्ति.

श्रीधरः  पशुचर्यां स्वेच्छाचारम् ॥२३॥

क्रमसन्दर्भः  न व्याख्यातम्.

विश्वनाथः  विण्मूत्रेति नदीविशेषणम् ॥२३॥

ओ)०(ओ

॥ ५.२६.२४ ॥

ये त्व् इह वै श्वगर्दभपतयो ब्राह्मणादयो मृगया विहारा अतीर्थे च मृगान् निघ्नन्ति तान् अपि सम्परेतान् लक्ष्यभूतान् यमपुरुषा इषुभिर् विध्यन्ति.

श्रीधरः  अतीर्थे विहिताद् अन्यत्र । विध्यन्तीति प्राणनिरोधो दर्शितः ॥२४॥

क्रमसन्दर्भः  न व्याख्यातम्.

विश्वनाथः  अतीर्थे विहिताद् अन्यत्र ॥२४॥

ओ)०(ओ

॥ ५.२६.२५ ॥

ये त्व् इह वै दाम्भिका दम्भयज्ٌएषु पशून् विशसन्ति तान् अमुष्मिन् लोके वैशसे नरके पतितान् निरयपतयो यातयित्वा विशसन्ति.

श्रीधरः  निरयपतयो यमपुरुषाः ॥२५॥

क्रमसन्दर्भः  न व्याख्यातम्.

विश्वनाथः  विशसन्ति घ्नन्ति ॥२५॥

ओ)०(ओ

॥ ५.२६.२६ ॥

यस् त्व् इह वै सवर्णां भार्यां द्विजो रेतः पाययति काममोहितस् तं पापकृतम् अमुत्र रेतःकुल्यायां पातयित्वा रेतः सम्पाययन्ति.

श्रीधरः  लालाभक्षम् आहयस् त्व् इति । रेतःपानं कारयन्ति ॥२६॥

क्रमसन्दर्भः  न व्याख्यातम्.

विश्वनाथः  रेतः पारयति वशीकरणकामनाविशेषार्थं रेतःपानं कारयन्ति ॥२६॥

ओ)०(ओ

॥ ५.२६.२७ ॥

ये त्व् इह वै दस्यवोऽग्निदा गरदा ग्रामान् सार्थान् वा विलुम्पन्ति राजानो राजभटा वा तांश् चापि हि परेत्य यमदूता वज्रदंष्ट्राः श्वानः सप्तशतानि विंशतिश् च सरभसं खादन्ति.

श्रीधरः  यमदूता ये श्वानः । सरभसं ससम्भ्रमम् ॥२७॥

क्रमसन्दर्भः, विश्वनाथः  न व्याख्यातम्

ओ)०(ओ

॥ ५.२६.२८ ॥

यस् त्व् इह वा अनृतं वदति साक्ष्ये द्रव्यविनिमये दाने वा कथञ्चित् स वै प्रेत्य नरकेऽवीचिमत्य् अधःशिरा निरवकाशे योजनशतोच्छ्रायाद् गिरिमूर्ध्नः सम्पात्यते यत्र जलम् इव स्थलम् अश्मपृष्ठम् अवभासते तद् अवीचिमत् तिलशो विशीर्यमाणशरीरो न म्रियमाणः पुनर् आरोपितो निपतति.

श्रीधरः  द्रव्यविनिमये क्रयविक्रयादौ । निरवकाशे निरालम्बे । अवीचिशब्दार्थम् आहयत्रेति । वीचिस् तरङ्गस् तद्रहितत्वाद् अवीचिः ॥२८॥

क्रमसन्दर्भः  न व्याख्यातम्.

विश्वनाथः  निरवकाशे निरालम्बे । अवीचिशब्दार्थम् आहयत्रेति । अवीचिमत् तरङ्गहीनम् ॥२८॥

ओ)०(ओ

॥ ५.२६.२९ ॥

यस् त्व् इह वै विप्रो राजन्यो वैश्यो वा सोमपीथस् तत्कलत्रं वा सुरां व्रतस्थोऽपि वा पिबति प्रमादतस् तेषां निरयं नीतानाम् उरसि पदाक्रम्यास्ये वह्निना द्रवमाणं कार्ष्णायसं निषिٌचन्ति.

श्रीधरः  यो विप्रस् तत् कलत्रं वा सुरां पिबत्य् अन्योऽपि वा व्रतस्थः सन् राजन्यो वैश्यो वा सोमपीथः कृतसोमपान इत्य् अन्वयः । तयोः सोमस्थाने फलचमसविधानात् सोमपाननिषेधाच् च । तथा च श्रुतिः

न्यग्रोधस् त्रिभिर् आहृत्य ताः सम्पिष्य दधन्य् उपमृज्य तमस्मै भक्षं सम्प्रयच्छेन् न सोमम् इति ॥२९॥

क्रमसन्दर्भः  न व्याख्यातम्.

विश्वनाथः  सोमपीथः कृतसोमपानः, वह्निना द्रवत् कार्ष्णायसं लोहम् ॥२९॥

ओ)०(ओ

॥ ५.२६.३० ॥

अथ च यस् त्व् इह वा आत्मसम्भावनेन स्वयम् अधमो जन्मतपोविद्याचारवर्णाश्रमवतो वरीयसो न बहु मन्येत स मृतक एव मृत्वा क्षारकर्दमे निरयेऽवाक्शिरा निपातितो दुरन्ता यातना ह्य् अश्नुते.

श्रीधरः  स पूर्वम् अपि मृतक एव सन् मृत्वा ॥३०॥

क्रमसन्दर्भः  न व्याख्यातम्.

विश्वनाथः  आत्मसम्भावनेन मिथ्याहङ्कारेण ॥३०॥

ओ)०(ओ

॥ ५.२६.३१ ॥

ये त्व् इह वै पुरुषाः पुरुषमेधेन यजन्ते याश् च स्त्रियो नृपशून् खादन्ति तांश् च ते पशव इव निहता यमसदने यातयन्तो रक्षोगणाः सौनिका इव स्वधितिनावदायासृक् पिबन्ति नृत्यन्ति च गायन्ति च हृष्यमाणा यथेह पुरुषादाः.

श्रीधरः  पुरुषस्य मेधेन हिंसया भैरवादीन् यजन्ते । याश् च स्त्रियो नरमांसं भक्षयन्ति । कामरूपा रक्षोगणा भूत्वा यथेह ते पुरुषादाः सन्तः पूर्वम् अनृत्यन्त तद्वत् ॥३१॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२६.३२ ॥

ये त्व् इह वा अनागसोऽरण्ये ग्रामे वा वैश्रम्भकैर् उपसृतान् उपविश्रम्भय्य जिजीविषून् शूलसूत्रादिषूपप्रोतान् क्रीडनकतया यातयन्ति तेऽपि च प्रेत्य यमयातनासु शूलादिषु प्रोतात्मानः क्षुत्तृड्भ्यां चाभिहताः कङ्कवटादिभिश् चेतस् ततस् तिग्मतुण्डैर् आहन्यमाना आत्मशमलं स्मरन्ति.

श्रीधरः  वैश्रम्भकैर् विश्वासोपायैः । उपविश्रम्भय्य विश्वास्य ॥३२॥

क्रमसन्दर्भः  न व्याख्यातम्.

विश्वनाथः  वैश्रम्भकैर् विश्वासोपायैः ॥३२॥

ओ)०(ओ

॥ ५.२६.३३ ॥

ये त्व् इह वै भूतान्य् उद्वेजयन्ति नरा उल्बणस्वभावा यथा दन्दशूकास् तेऽपि प्रेत्य नरके दन्दशूकाख्ये निपतन्ति यत्र नृप दन्दशूकाः पञ्चमुखाः सप्तमुखा उपसृत्य ग्रसन्ति यथा बिलेशयान्.

श्रीधरः, विश्वनाथः  बिलेशयान् मूषिकान् ॥३३॥

क्रमसन्दर्भः  न व्याख्यातम्.

ओ)०(ओ

॥ ५.२६.३४ ॥

ये त्व् इह वा अन्धावटकुसूलगुहादिषु भूतानि निरुन्धन्ति तथामुत्र तेष्व् एवोपवेश्य सगरेण वह्निना धूमेन निरुन्धन्ति.

श्रीधरः  सगरेण सविषेण ॥३४॥

क्रमसन्दर्भः, विश्वनाथः  न व्याख्यातम्.

ओ)०(ओ

॥ ५.२६.३५ ॥

यस् त्व् इह वा अतिथीन् अभ्यागतान् वा गृहपतिर् असकृद् उपगतमन्युर् दिधक्षुर् इव पापेन चक्षुषा निरीक्षते तस्य चापि निरये पापदृष्टेर् अक्षिणी वज्रतुण्डा गृध्राः कङ्ककाकवटादयः प्रसह्योरुबलाद् उत्पाटयन्ति.

श्रीधरः  अतिथयोऽज्ٌआतपूर्वा अभ्यागता ज्ٌआतपूर्वास् तान् । पापेन वक्रीकृतेन ॥३५॥

क्रमसन्दर्भः  न व्याख्यातम्.

विश्वनाथः  अतिथयोऽज्ٌआतपूर्वा अभ्यागता ज्ٌआतपूर्वाः ॥३५॥

ओ)०(ओ

॥ ५.२६.३६ ॥

यस् त्व् इह वा आढ्याभिमतिर् अहङ्कृतिस् तिर्यक्प्रेक्षणः सर्वतोऽभिविशङ्की अर्थव्ययनाशचिन्तया परिशुष्यमाणहृदयवदनो निर्वृतिम् अनवगतो ग्रह इवार्थम् अभिरक्षति स चापि प्रेत्य तदुत्पादनोत्कर्षणसंरक्षणशमलग्रहः सूचीमुखे नरके निपतति यत्र ह वित्तग्रहं पापपुरुषं धर्मराजपुरुषा वायका इव सर्वतोऽङ्गेषु सूत्रैः परिवयन्ति.

श्रीधरः  आढ्याभिमतिर् धनगर्वितः । अहङ्कृतिः श्रेष्ठोऽहम् इति मानी । तिर्यक् प्रेक्षणं यस्य । सर्वतो गुर्वादेर् अपि धनं चोरयिष्यन्तीति विशङ्कमानः । परिशुष्यमाणं हृदयं वदनं च यस्य । अनवगतोऽप्राप्तः । तस्यार्थस्योत्पादनादिभिः शमलं गृह्णातीति तथा । परिवयन्ति सूत्रप्रोतं कुर्वन्ति ॥३६॥

क्रमसन्दर्भः  न व्याख्यातम्.

विश्वनाथः  आढ्याभिमतिर् धनगर्वितः । अहङ्कृतिर् अहङ्कारी । सर्वतो गुर्वादिभ्योऽपि धनं मे ग्रहीष्यन्तीत्य् अभिशङ्की । परिवयन्ति सूत्रप्रोतं कुर्वन्ति ॥३६॥

ओ)०(ओ

॥ ५.२६.३७ ॥

एवंविधा नरका यमालये सन्ति शतशः सहस्रशस् तेषु सर्वेषु च सर्व एवाधर्मवर्तिनो ये केचिद् इहोदिता अनुदिताश् चावनिपते पर्यायेण विशन्ति तथैव धर्मानुवर्तिन इतरत्र इह तु पुनर्भवे त उभयशेषाभ्यां निविशन्ति.

श्रीधरः  इतरत्र स्वर्गादौ । इह मर्त्यलोके पुनर् भवे पुनर् जन्मनिमित्तम् । उभयोर् धर्माधर्मयोः शेषाभ्याम् ॥३७॥

क्रमसन्दर्भः  न व्याख्यातम्.

विश्वनाथः  इतरत्र स्वर्गे । इह भारतभूमौ पुनर् अपि धर्माधर्मयोर् भव उत्पत्तिर् यतस् तस्मिन् उभययोः धर्माधर्मयोः शेषाभ्याम् ॥३७॥

ओ)०(ओ

॥ ५.२६.३८ ॥

निवृत्तिलक्षणमार्ग आदाव् एव व्याख्यातः । एतावान् एवाण्डकोशो यश् चतुर्दशधा पुराणेषु विकल्पित उपगीयते यत् तद् भगवतो नारायणस्य साक्षान् महापुरुषस्य स्थविष्ठं रूपम् आत्ममायागुणमयम् अनुवर्णितम् आदृतः पठति शृणोति श्रावयति स उपगेयं भगवतः परमात्मनोऽग्राह्यम् अपि श्रद्धाभक्तिविशुद्धबुद्धिर् वेद.

श्रीधरः  आदाव् एव द्वितीयस्कन्धे वैश्वानरं याति [भा.पु. २.२.२४] इत्यादिना । उपगेयम् औपनिषदं रूपम् । श्रद्धभक्तिभ्यां विशुद्ध बुद्धिर् यस्य ॥३८॥

क्रमसन्दर्भः  न व्याख्यातम्.

विश्वनाथः  आदाव् एव द्वितीयतृतीयादिषु वैश्वानरं याति [भा.पु. २.२.२४] इत्यादिभिः । उपगेयम् औपनिषदं रूपं ग्रहीतुम् अशक्यम् ॥३८॥

ओ)०(ओ

॥ ५.२६.३९ ॥

श्रुत्वा स्थूलं तथा सूक्ष्मं रूपं भगवतो यतिः ।
स्थूले निर्जितम् आत्मानं शनैः सूक्ष्मं धिया नयेद् इति ॥

श्रीधरः  यथा यथावच् छ्रुत्वा ॥३९॥

क्रमसन्दर्भः  यथा स्थूलं श्रुत्वा तथा सूक्ष्मं च श्रुत्वा, स्थूले रूपे आत्मानं निर्जितं कृत्वा शनैः क्रमेण सूक्ष्मं प्रति धिया व्यवसायात्मिकया बुद्ध्या नयेद् इत्य् अन्वयः । पाठान्तरं तु सुगमम् । सूक्ष्मम् अत्र भक्तिमात्रगम्यं रूपं

यवन् न जायेत परावरेऽस्मिन्
विश्वेश्वरे द्रष्टरि भक्तियोगः [भा.पु. २.२.१४] इति द्वितीयोक्तेः ॥३९॥

विश्वनाथः  यथा यथावत् स्थूले रूपे निमज्जितं वशीकृतम् आत्मानं मनः ॥३९॥

ओ)०(ओ

॥ ५.२६.४० ॥

भूद्वीपवर्षसरिदद्रिनभःसमुद्र
पातालदिङ्नरकभागणलोकसंस्था ।
गीता मया तव नृपाद्भुतम् ईश्वरस्य
स्थूलं वपुः सकलजीवनिकायधाम ॥

श्रीधरः  कथम्भूता संस्था ? सकलानां जीवनिकायानां धाम आश्रयभूतं वपुः ॥४०॥

क्रमसन्दर्भः, विश्वनाथः  न व्याख्यातम्.

इति सारार्थदर्शिन्यां हर्षिण्यां भक्तचेतसाम् ।
षड्विंशः पञ्चमे स्कन्धे सङ्गतः सङ्गतः सताम् ॥*॥

सहिष्णुतादिव्यसुधाप्रवाहान्
साधून् समाकर्ण्य जिजीविषामि ।
स्वधार्ष्ट्यदुर्वारभुजङ्गदष्ट
स्याहो गतिर् मे कथम् अन्यथा स्यात् ॥

पञ्चमस्कन्धटीका श्रीराधाकृष्णसरस्तटे ।
कृष्णषष्ठ्याम् अपुरीयं फाल्गुनभौमवासरे ॥

ओ)०(ओ

इति श्रीमद्भागवते महापुराणे ब्रह्मसूत्रभाष्ये पारमहंस्यं संहितायां वैयासिक्यां पञ्चमस्कन्धे
नरकवर्णनं नाम षड्विंशोऽध्यायः ।
॥ ५.२६ ॥

इति पञ्चमस्कन्धः समाप्तः
