
पदवाक्यप्रमाणपारावारपारीण-सर्वतन्त्रस्वतन्त्रश्रीव्यासतीर्थविरचितं  श्रीमन्न्यायामृतम्  

##   %प्रथमः परिच्छेदः%  
<1> मङ्गलाचरणम्  
%निखिलगुणनिकायं नित्यनिर्धूतहेयं  
शुभतममतिमेयं शुद्धसौख्याप्त्युपायम्।  
सकलनिगमगेयं सर्वशब्दाभिधेयं  
नवजलधरकायं नौमि लक्ष्मीसहायम्।।1।।  
विघ्नौघवारणं सत्याशेषविश्वस्य कारणम्।  
करुणासिन्धुमानन्दतीर्थबन्धुं हरिं भजे।।2।।  
अभ्रमं भङ्गरहितमजडं विमलं सदा।  
आनन्दतीर्थमतुलं भजे तापत्रयापहम्।।3।।  
चित्रैः पदैश्च गम्भीरैर्वाक्यैर्मानैरखण्डितैः।  
गुरुभावं व्यञ्जयन्ती भाति श्रीजयतीर्थवाक्।।4।।  
समुत्सार्या तमःस्तोमं सन्मार्गं सम्प्रकाश्य च।  
सदा विष्णुपदासक्तं सेवे ब्रह्मण्यभास्करम्।।5।।  
ज्ञानवैराग्यभक्त्यादिकल्याणगुणशालिनः।  
लक्ष्मीनारायणमुनीन् वन्दे विद्यागुरून्मम।।6।।  
श्रीमध्वशास्त्रदुग्धाब्धिं धीमन्दरमहीभृता।  
आमथ्योद्ध्रियते न्यायामृतं विबुधतृप्तये।।7।।  
विक्षिप्तसङ्ग्रहात् क्वापि क्वाप्युक्तस्योपपादनात्।  
अनुक्तकथनात् क्वापि सफलोऽयं श्रमो मम।।8।।%  
<1>  

<2>  विप्रतिपत्तिविचारः%  
	%ननु मिथ्यैव विश्वम्। तथा हि तत्र विप्रतिपत्तिः - ब्रह्मप्रमान्येन वा सप्रकारेण वा अबाध्यत्वे सति असद्विलक्षणत्वे सति ब्रह्मान्यत्   
प्रतिपन्नोपाधौ त्रैकालिक निषेधप्रतियोगि, न वा ? पारमार्थिकत्वाकारेण त्रैकालिकनिषेधप्रतियोगि न वा ?   
अखण्डार्थनिष्ठवेदान्तजन्यनिष्प्रकारकब्रह्मप्रमाबाध्यमपि विश्वं ब्रह्मप्रमान्येन वा सप्रकारेण वा न बाध्यमिति नाश्रयासिद्धिः।   
एवमुत्तरत्रापि पूर्वोत्तरपक्षानुमानप्रतिज्ञे सङ्कलय्य विप्रतिपत्तिरुह्या।%  
	%इदं च विप्रतिपत्तिप्रदर्शनं तार्किकरीत्यैव न तु वस्तुतः। तत्पक्षेऽपि विप्रतिपत्तिवाक्यस्य पक्षपरिग्रहैकफलकत्वात्। तस्य च   
कथाबाह्येन निग्रहानर्हेण लौकिक रीत्यनुसारिणा संस्कृतरूपेण वा, भाषारूपेण वा, `मया प्रपञ्चमिथ्यात्वं साध्यतं' इति वादिवाक्येन   
वा,`त्वया प्रपञ्चमिथ्यात्वं साध्य' मिति मध्यस्थपरि कल्पितविषयस्वीकारेण वा सिद्धौ प्रतिज्ञाव्यतिरिक्तस्य उक्तकुसृष्टियुक्तस्य विप्रति   
पत्तिवाक्यस्य वैयर्थ्यात्। न च साध्योपस्थित्यर्थं तत्। प्रतिज्ञयैव तत्सिद्धेः। न च पक्षत्वप्रयोजकसंशयार्थं तत्। वादिप्रतिवादिनोः   
प्राश्निकानाञ्च निश्चयवत्त्वेन तदयोगात्। आहार्यसंशयस्य चातिप्रसङ्गित्वेन पक्षत्वाप्रयोजकत्वात्,विप्रतिपत्ति वाक्यानपेक्षत्वाञ्च,संशयं   
विनापि सिषाधयिषाविरहसहकृतसाधकमानाभावरूपस्य पक्षत्वस्य सम्भवाञ्च। %  
<2>  
<3>		%मिथ्यात्वे परोक्तानुमानानि%  
	%प्रमाणं चात्रानुमानम्-`विमतं मिथ्या दृश्यत्वात्, जडत्वात्, परिच्छिन्नत्वात्, शुक्तिरूप्यवद्'-इत्यानन्दबोधोक्तेः। `अयं पटः   
एतत्तन्तुनिष्ठात्यन्ताभावप्रतियोगी, पटत्वादंशित्वात् पटान्तरवद्'- इति तत्त्वप्रतीपोक्तेः। यद्यपि विमतिरपि   
नियतविषयत्वायावच्छेदकान्तरसापेक्षा, तथापि सावयवत्वसाधितेन कार्यत्वेन पृथिव्याः सकर्तृकत्वसाधनमिव स्वनियामकनियतया   
लध्व्या विप्रतिपत्त्या पक्षतावच्छेदो न विरुद्धः। %  
	%यद्वा,पृथिवी सत्या मिथ्या वा,जलं सत्यं मिथ्या वेत्यननुगतधर्म्याश्रया अनुगता विप्रतिपत्तिः पक्षतावच्छेदिका। यद्यपि   
विमतिस्समयबन्धादिना व्यवहितत्वान्नानुमानकालेऽस्ति, तथापि सैवोपलक्षणतया तज्ज्ञानं वा विशेषणतया पक्षताऽवच्छेदकमस्तु। अत   
एव विमतमित्येव प्राचां प्रयोगः। न तु वियदादीत्येव पक्षनिर्देशः। अवच्छेदकाभावेऽसङ्कुचितेनादिशब्देन आत्मादेरपि ग्रहणप्रसङ्गात्।   
नापि प्रपञ्च इत्येव पक्षनिर्देशः। प्रपञ्चशब्देन वियदाद्यन्यतमतत्समुदायोक्तौवियदादिमिथ्यात्वासिद्धेः   
वियदादीनामेवोक्ताववच्छेदकाभावेनोक्तदोषात्। नापि वियदित्येव, पक्षनिर्देशः। घटादिस्तु पक्षतुल्य इति वाच्यम्। पक्षादन्यत्र   
निश्चितसाध्याभाववति हेतुसन्देह इव निश्चितदेतुमति साध्यसन्देहेऽपि सन्दिग्धानैका न्त्यात्। प्रतिज्ञां प्रत्यविषये घटे   
स्वार्थानुमानानुगतस्य साधकबाधकप्रमाण विरहरूपपक्षत्वस्य सत्त्वेऽपि एवंविध पक्षनिर्देशस्य घटादिसाधारणविप्रतिपत्त्य   
नानुगुण्याञ्च। विप्रतिपत्तौ तु न विमतिर्धर्मितावच्छेदिका, आत्माश्रयात्।%  
	%नवीनास्तु- एतत्पटात्यन्ताभावः एतत्तन्तुनिष्ठः, एतत्पटानाद्यभावत्वाद्, एतत्पटान्योन्याभाववत्। एतत्तन्तुनाशजन्यस्य एतत्पटनाशस्य   
एतत्तन्त्ववृत्तित्वादना दीति विशेषणम्। विमतं वा ब्रह्मप्रमान्येनेत्यादि विप्रतिपत्तिवाक्योक्तविशेषणत्रयवत्त्वे सति   
अव्याप्यवृत्तित्वानधिकरणं वा स्वसानाधिकरणात्यन्ताभावप्रतियोगि, अनात्मत्वात्‌ संयोगवदिति। अत्र च   
पक्षधर्मताबलान्मिथ्यात्वसिद्धिः। विमतं नित्यद्रव्यान्यत्, केवलान्वय्यत्यन्ता-भावप्रतियोगि, पदार्थत्वात्, नित्यद्रव्यवत्। तार्किकमते   
नित्यद्रव्याणामवृत्तित्वेन तदत्यन्ताभावः केवलान्वयीति न दृष्टान्तः साध्यविकलः। अत एव नात्मनि व्यभिचारः। मिथ्यात्वसिद्धिस्तु   
पक्षधर्मताबलात्। आत्मत्वावच्छिन्नधर्मिताको भेदो न परमार्थसत्प्रतियोगिकः, अनात्ममात्रप्रति योगिकत्वात्, शुक्तिरूप्यप्रतियोगिक-   
भेदवदित्याहुः।%  
<3>  
<4>		%मिथ्यात्वनिर्वचनम्%  
	%मिथ्यात्वं च यद्यपि नात्यन्तासत्त्वम्। अपसिद्धान्तात्।   
नाप्यनिर्वाच्यत्वम्, अप्रसिद्धेः।   
नापि सद्विविक्तत्वम्,सतोऽपि सदन्तरविविक्तत्वात्।   
नापि सत्त्वानधिकरणत्वम्,निर्दर्मके ब्रह्मण्यपि सत्त्वात्। न च निर्धर्मकत्वादेव तत्र सत्त्वानधिकरणत्वमपि नेति वाच्यम्। निर्धर्मकत्वरूपहेतोः   
सत्त्वानधिकरणत्वाभावरूपसाध्यस्य च भावाभावाभ्यां व्याघातेनाभावरूपधर्मनिषेधायोगात्। अन्यथाऽसत्त्वानधिकरणत्वस्यापि तत्राभावेन   
तद्व्यावृत्त्यर्थमनिर्वाच्यलक्षणे सत्त्वानधि करणत्वरूपविशेषणायोगात्।   
न च प्रमित्यविषयत्वं मिथ्यात्वम्, ब्रह्म तु वेदान्तजन्यवृत्तिव्याप्यमिति वाच्यम्। शुक्तिरूप्यादेरपि व्यवसायद्वारा अनुव्यवसायं प्रति साक्षाञ्च   
बाधकज्ञानं प्रति मिथ्यात्वनिषेध्यत्वेन विषयत्वात्। सत्त्वप्रकारकप्रमां प्रति साक्षादविषयत्वं चेद्, आवश्यकत्वात् सत्त्वाभाव एव मिथ्यात्वं स्यात्।   
नापि भ्रान्तिविषयत्वम्। ब्रह्मणोऽप्यधिष्ठानत्वेन तद्विषयत्वात्। भ्रान्तिमात्रविषयत्वस्य चोक्तरीत्या शुक्तिरूप्यादावप्यभावात्। अध्यस्ततया   
भ्रान्तिविषयत्वं चेद्, विशेष्यवैयर्थ्यात्। विशेषणमात्रस्य च निरुच्यमानमिथ्यात्वानतिरेकात्।   
नापि बाध्यत्वम्। तद्धि न तावदन्यथा विज्ञातस्य सम्यग्विज्ञातत्वम्। मिथ्यात्वक्षणिकत्वादिना विज्ञातस्य प्रपञ्चस्य सत्यत्वस्थायित्वादिना   
विज्ञातत्वेन सिद्धसाधनात्।   
नापि बाधकज्ञानविषयत्वम्, ब्रह्मण्यतिव्याप्तेः।   
नापि नास्ति नासीन्न भविष्यतीति बोध्यमानाभावप्रतियोगित्वेन तद्विषयत्वम्। मन्मते ह्यापणस्थरूप्यस्यैव तत्प्रति योगित्वात्।   
नापि ज्ञाननिवर्त्यत्वम्। उत्तरज्ञाननिवर्त्यपूर्वज्ञानादाविव सत्त्वेऽप्युपपत्तेः।   
नापि स्वसमानाधिकरणात्यन्ताभावप्रतियोगित्वं मिथ्यात्वम्। अव्याप्यवृत्तिसंयोगादेरिव सत्त्वेप्युपपत्तेः।   
नाप्यव्याप्यवृत्तित्वानाश्रय-स्वसमानाधिकरणात्यन्ताभावप्रतियोगित्वम्, आरोपितस्य संयोगस्यात्यन्ताभावस्तु अनारोपितस्य   
संयोगस्यात्यन्ताभावादन्य एव व्याप्यवृत्तिरिति वाच्यम्। शुक्तिरूप्यादौ तदभावादित्युक्तत्वाद्।   
नाप्यविद्या तत्कार्ययोरन्यतरत्वम्। अनादौ जीवब्रह्मविभागादावव्याप्तेः। परमतेऽज्ञानस्य तत्कार्य भ्रान्त्यादेश्य सत्यत्वेनार्थान्तरत्वाञ्च।   
शूक्तिरूप्यादावनिर्वाच्याविद्याकार्यत्वस्य प्रतिवाद्यसम्मतेश्च।   
पञ्चविधमिथ्यात्वनिरूपणम्  
	1. तथापि मिथ्याशब्दोऽनिर्वाच्यवचन इति पञ्चपादिकारीत्या सदसत्त्वानधिकरण त्वरूपानिर्वाच्यत्वं मिथ्यात्वम्। तत्प्रसिद्धिश्च   
ख्यातिवादे वक्ष्यते।  
	2. यद्वा बाध्यत्वमनिर्वाच्यत्वम्। तञ्च शुक्तिरूप्यादिरेव पारमार्थिकत्वाकारेण त्रैकालिकनिषेधप्रतियोगीति मते प्रतिपन्नोपाधौ   
त्रैकालिकनिषेधप्रतियोगित्वम्। उक्तं हि विवरणे- ‘प्रतिपन्नोपाधावभावप्रतियोगित्वलक्षणस्य मिथ्यात्वस्य’ इति। उक्तं च वार्तिके-  
तत्त्वमस्यादिवाक्यार्थसम्यग्धीजन्ममात्रतः।  
अविद्या सह कार्येण नासीदस्ति भविष्यति।।इति।  
	प्रतिपन्नत्वं च न प्रमितत्वं,येन विरोधः। नापि भ्रान्तिप्रतिपन्नत्वम्, येन सिद्धसाधनम्। किन्तु प्रतीतत्वमात्रम्। सर्वस्मिंश्च प्रतिपन्नोपाधौ   
त्रैकालिकनिषेधप्रतियोगित्वं विवक्षितम्। सत्त्वपक्षे रजतत्वं प्रतिपन्नोपाधौ शुक्तौ निषिध्यमानमपि रजते न निषिध्यत इति न   
सिद्धसाधनम्।  
	3. मतान्तरे तु बाध्यत्वं ज्ञानत्वेन ज्ञाननिवर्त्यत्वम्। उक्तं हि विवरणे- ‘अज्ञानस्य स्वकार्येण वर्तमानेन प्रविलीनेन वा सह ज्ञानेन   
निवृत्तिर्बाधः’ इति। अनुमितिं प्रति मनसो मनस्त्वेन हेतुत्वेऽपीन्द्रियत्वेनाहेतुत्ववत् पूर्वज्ञानादिकं प्रति उत्तरस्य   
ज्ञानेच्छादेरुत्तरात्मविशेषगुणत्वेन निवर्तकत्वेऽपि ज्ञानत्वेनानिवर्त कत्वात्।  
	4. अथवा चित्सुखरीत्या स्वसमानाधिकरणात्यन्ताभावप्रतियोगित्वं मिथ्यात्वम्। संयोगतदत्यन्ताभावयोरवच्छेदकभेदेन   
भिन्नाश्रितत्वस्यैवानुभवेन सत्त्वपक्षे सामानाधि करण्याभावात्। शुक्तिरूप्यादेरपि पारमार्थिकत्वाकारेण स्वसमानाधिकरणात्यन्ता   
भावप्रतियोगित्वाञ्च। न चाधिकरणशब्देन तात्त्विकाधि- करणोक्तौ समवायिनि संयोगिनि वा तत्त्वतस्तदधिकरणे   
तदत्यन्ताभावायोगेनासम्भवः। अधिकरणत्वेन प्रतीतत्वमात्रोक्तौ चान्यथाख्यातिपक्षे रजतत्वादेः स्वाधिकरणत्वेन प्रतीतशुक्त्या   
दावत्यन्ताभावस्य सत्वात्सिद्धसाधनमिति वाच्यम्,स्वात्यन्ताभावाधिकरण एव प्रतीयमानत्वस्य विवक्षितत्वात्। तत्पक्षे च रजतत्वादिकं   
स्वात्यन्ताभावानधिकरणे रजतेऽपि भाति।  
	5. यद्वाऽऽनन्दबोधोक्तरीत्या सद्विविक्तत्वं मिथ्यात्वम्। तञ्च सद्रूपत्वाभावः। ब्रह्म च सत्तारहितमपि सामान्यमिव सद्रूपम्।  
<4>  
<5>	%दृश्यत्वस्वरूपविचारः%  
	%दृश्यत्वं च न्यायदीपावलीरीत्या दृग्विषयत्वम्। ननु यन्न मिथ्या न तद् दृश्यमिति व्यतिरेकस्याग्रहे सन्दिग्धानैकान्त्यम्। तद्ग्रहश्च न   
तावदसति, तत्र सद्विविक्तत्वरूपमिथ्यात्वस्य व्यतिरेकाभावात्। मिथ्यात्वान्तरव्यतिरेकसद्भावेऽपि तत्र साध्यव्यतिरेकग्रहार्थं तस्यापि   
ज्ञातव्यत्वेन व्यभिचारात्। ब्रह्मणि मिथ्यात्वव्यतिरेकग्रहे च ब्रह्मापि दृश्यमिति चेन्न। आकाशस्य स्वरूपेणापरिच्छेदेऽपि घटावच्छिनस्य   
परिच्छेदवद् ब्रह्मणः स्वरूपेणादृश्यत्वेपि व्यतिरेकावछिन्नस्य दृश्यत्वात्।।1।।  
	यद्वा प्रमाणमालारीत्या स्वव्यवहारे स्वातिरेकिसंविदपेक्षानियतिर्दृश्यत्वम्। तथा चात्मनो ज्ञानविषयत्वेऽपि नोक्तरूपं दृश्यत्वम्।।2।।   
अस्वप्रकाशत्वं वा दृश्यत्वम्। स्वप्रकाशत्वं च फलाव्याप्यत्वे सत्यपरोक्षव्यवहारयोग्यत्वम्। फलं च वृत्तिप्रति फलितचैतन्यम्।   
स्वप्रकाशत्वाभावश्च घटादौ विशेषणाभावेन धर्मादौ विशेष्याभावनेति विशिष्टाभावोऽनुगतः अस्मिंश्च पक्षे   
जडत्वमसंविद्रूपत्वमित्यसङ्करः।%	  
<5>  
<6> %मिथ्यात्वे परोक्तश्रुतिः%  
	%श्रुतिश्चात्र प्रमाणम्। एकमेवाद्वितीयम् ‘ इत्यादौ अद्वितीयमित्यादिशब्दैर्द्वतीयमात्रनिषेधात्। न च प्रत्यक्षबाधादनुमानममानं   
श्रुतिश्चामुख्यार्थेति युक्तम्। प्रत्यक्षेण व्यावहारिकसत्त्वग्रहात्। अनुमानादिभिश्च पारमार्थिकसत्त्वनिषेधात्। न हि वर्तमानमात्रग्राहि प्रत्यक्षं   
त्रिकालाबाध्यत्वग्राहि। बह्निरनुष्ण इत्यत्र तु उष्णत्वस्य प्रत्यक्षसिद्धव्यावहारिकसत्त्वप्रतिषेधाद्बाधः। दृश्यते च   
नभोनैल्यचन्द्रप्रादेशत्वग्राहिप्रत्यक्षयोरनुमानागमाभ्यां बाध इति।%  
<6>  
<7> %प्रथममिथ्यात्वभङ्गः%  

	%उच्यते-मिथ्यात्वं हि त्वयैव पक्षान्तरनिषेधेन पञ्चधा निरुक्तम्। तत्राऽद्ये किं सत्त्वे सत्यसत्त्वरूपविशिष्टस्याभावोऽभिप्रेतः ? किं वा   
सत्त्वात्यन्ताभावासत्त्वात्यन्ताभावरूपधर्मद्वयम् ? यद्वा सत्त्वात्यन्ताभाववत्त्वे सति असत्त्वात्यन्ताभाववत्त्वरूपं विशिष्टम् ?   
नाद्यः। मन्मते सदेकस्वभावे जगति तस्य सिद्धत्वात्।   
न द्वितीयः, व्याहतेः। निर्धर्मकब्रह्मवत्सत्त्वराहित्येऽपि सद्रूपत्वेना मिथ्यात्वोपपत्त्याऽर्थान्तराञ्च। पृथिवी इतर भिन्ना पृथिवीत्वादित्यत्र   
त्रयोदशान्योन्या भावानामिवात्रापि सत्त्वासत्त्वात्यन्ताभावयोः प्रत्येकं प्रसिद्धत्वेन कथञ्चिदप्रसिद्ध विशेषणत्वाभावेऽपि असत्त्वात्यन्ताभावांशे   
सिद्धसाधनाञ्च। न हि सिद्धमसिद्धेन सहोञ्चरित मसिद्धं भवति। पृथिवीतरभिन्नेत्यत्र तु जलाद्येकैकान्योन्याभावोऽपि न पृथिवीत्वोपहिते सिद्धः।   
दृष्टान्तस्य साध्यवैकल्याञ्च। पृथिवीत्वहेतुस्तु केवलव्यतिरेकी। त्रयोदशान्योन्याभावानां समूहालम्बनैकज्ञानोपारूढत्वमात्रेण युक्तम्।   
अत एव न तृतीयः। व्याहतेरर्थान्तरात् (दृष्टान्ते) साध्यवैकल्याञ्च।  
	किं च यथा अनित्ये वाङ्मनसे इत्यत्र पक्षतावच्छेदकनानात्वेनांशे सिद्धसाधनत्वेऽपि पृथिवीतरभिन्नेत्यत्र पक्षतावच्छेदकैक्यान्नांशे   
सिद्धसाधनं तथेहापि यद्यपि कथञ्चित् साध्यतावच्छेदकैक्यात् नांशे सिद्धसाधनत्वम्। नापि व्यर्थविशेष्यत्वम्। विमतम्   
उपादानापरोक्षज्ञप्तिचिकीर्षाकृतिमज्जन्यमित्यत्र कृतिग्रहणेनैवेश्वरसिद्धावपि चिकीर्षादेरिव, गुणादिकं गुण्यादिना भिन्नभिन्नं   
समानाधिकृतत्वाद् इत्यत्र तार्किकाङ्गीकृतभिन्नत्वस्येव च व्यापकविशेषणानामुद्देश्यप्रतीत्यर्थत्वाद्। इह तु सद्विलक्षणत्वे   
सत्यसद्विलक्षणमिति प्रतीतेरुद्देश्यत्वात्। यदि चाभेदे सत्यपि घटः कलशः इति सामानाधिकरण्यादर्शनाद प्रयोजकत्वनिरासाय   
विशिष्टधीस्तत्रोद्देश्या, तर्हि तुच्छे सद्वैलक्षण्ये सत्यपि दृश्यत्वादर्शनादिहापि सोद्देश्येति समम्। तथाप्यप्रसिद्धविशेषणत्वम्। पृथिवी   
इतरभिन्नेत्यत्र त्वनेकधर्मसाधनपक्ष एव प्रत्येकप्रसिद्ध्या साध्यप्रसिद्धिरुक्ता। अन्यथा शशादीनां प्रत्येकं प्रसिद्ध्या   
शशश्रृङ्गोल्लिखितत्वस्यापि सा स्यात्। %  
<7>  
<8>	%द्वितीयमिथ्यात्वभङ्गः%  
	%न द्वितीयः। त्रैकालिकनिषेधस्य तात्त्विकत्वेऽद्वैतहानेः। प्रातिभासिकत्वे सिद्धसाधनात्। व्यावहारिकत्वेऽपि तस्य बाध्यत्वेन   
तात्त्विकसत्त्वाविरोधि त्वेनार्थान्तरात्। अद्वैतश्रुतेरतत्त्वावेदकत्वापाताञ्च। तत्प्रतियोगिनोऽप्रातिभासिकस्यप्रपञ्चस्य   
पारमार्थिकत्वापत्तेश्च।  
	किञ्च निषेधप्रतियोगित्वं किं स्वरूपेण ? किं वा असद्विलक्षणस्वरूपानुपमर्देन पारमार्थिकत्वाकारेण ? नाद्यः।   
श्रुत्यादिसिद्धोत्पत्त्यादिकस्यार्थक्रियासमर्थस्याविद्यो पादानकस्य तत्त्वज्ञाननाश्यस्य च वियदादे रूप्यदेश्च धीकाले विद्यमानेना   
सद्विलक्षणस्वरूपेण त्रैकालिकनिषेधायोगात्। त्रैकालिकनिषेधं प्रति स्वरूपेणा पणस्थरूप्यं पारमार्थिकत्वाकारेण प्रातिभासिकरूप्यं   
वा प्रतियोगीति त्वन्मतहानेश्च। अत्यन्तासत्त्वापाताञ्च।  
	प्रतिपन्नोपाधौ त्रैकालिकनिषेधप्रतियोगित्वमपि ह्यन्यत्रासत्त्वेन सम्मतस्य पटादेः सर्वत्र त्रैकालिकनिषेधप्रतियोगित्वपर्यन्तमिति   
त्वन्मतम्। अन्यथा अन्यत्र तत्सत्त्वापातात्। न हि तेषामन्यत्र सत्ता सम्भविनीति त्वदुक्तेश्च। तथाच कथं नात्यन्तासत्त्वापत्तिः ? न हि   
शशश्रृङ्गादीनामपीतोऽन्यदसत्त्वमस्ति। न च निरुपाख्यत्वमेव तेषामसत्त्वम्। निरुपाख्यपदेनैव ख्यायमानत्वात्। असतोऽप्रतीतावसद्वै   
लक्षण्यज्ञानस्यासत्प्रतीतिनिरासस्य,असत्पदप्रयोगस्य चायोगाञ्च। नाप्यपरोक्षतोऽप्रतीयमानत्वमसत्त्वम्। नित्यातीन्द्रियेऽपि सत्त्वात्।   
नापि क्वचिदप्युपाधौ सत्त्वेनाप्रतीयमानत्वमसत्त्वम्। जगति शुक्तिरूप्यादौ चैवंविधासद्वैलक्षण्यस्य शून्यवादेऽपि सत्त्वात्।   
त्वयाऽप्यसञ्चेन्न प्रतीयेतेति वदतोक्ताप्रतीतिं प्रति प्रयोजकस्यान्यस्यैवासत्त्वस्य वक्तव्यत्वाञ्च। ब्रह्मण्यङ्गीकृतं यत् प्रतिपन्नोपाधौ   
त्रैकालिकनिषेधाप्रतियोगित्वात्मकाबाध्यत्वरूपं सत्त्वं तद्विरूद्धस्यैवासत्त्वरूपत्वाञ्च। अन्यथा प्रतीत्यनुपाधिकासत्त्वाभावे ब्रह्मण्यपि   
सत्त्वेन प्रतीतिरेव सत्त्वं स्यात्। येन पुंसा शशश्रृङ्गाभावो न निश्चितः तस्य गोश्रृङ्गमस्तीति वाक्यादिव शशश्रृङ्गमस्तीति वाक्यादपि   
ज्ञानोत्पत्तेश्च। त्वन्मतेऽपि हि तत्राध्यस्तस्यास्तित्वस्यानि र्वाच्यत्वेऽप्यधिष्ठानमसदेव। वक्ष्यते चैतदनिर्वाच्यत्वभङ्गे। `तद्धैक   
आहुरसदेवेदमग्र आसीद्' इति श्रुत्याऽप्यसतस्सत्त्वेन प्रतीतेश्च।  
	नापि सदनिर्वाच्यभ्यामन्यत्वमसत्त्वम्। अनिर्वाच्यत्वस्यासत्त्वनिरूप्यत्वे नान्योन्याश्रयात्। लाघवेन   
सार्वत्रिकत्रैकालिकनिषेधाप्रतियोगिरूपसदन्यत्वस्यैव तत्त्वाञ्च। अनिर्वाच्यस्यापि स्वरूपेण   
त्रैकालिकनिषेधेऽसतोऽनिर्वाच्यादन्यत्वासिद्धेश्च। अर्थक्रियासामर्थ्याभावादिकमसत्त्वमित्यशक्यशङ्कम्। शुक्तिरूप्यादौ शुद्धब्रह्मणि   
च सत्त्वात्। न च निःस्वरूपत्वमसत्त्वम्। मिथ्याभूतं तु सस्वरूपमिति वाच्यम्। मिथ्याभूतस्यापि स्वरूपेणैव त्रैकालिकनिषेध इति पक्षे   
निःस्वरूपत्वस्य दुर्वारत्वात्। न च मिथ्याभूतं स्वरूपं मिथ्यात्वादेव स्वरूपेण त्रैकालिकनिषेधसामानाधि करण्याविरोधीति वाच्यम्।   
स्वदेशकालयोः तत्स्वरूप सहिष्णोस्तत्स्वरूपप्रतिषेधत्वस्य पारिभाषिकत्वापातात्। अन्यथा तुच्छेऽपि तन्तुष्विवातन्तुष्वपि   
व्यावहारिक पटस्वरूपापातात्। प्रागभावादिसमानकालीनत्वेनाप्यविरोधापाताञ्च। परोक्षप्रतीत्याद्य न्यथानुपपत्त्या   
एतादृशस्वरूपस्यापि सुवचत्वाञ्च। तस्मात्सर्वत्र त्रैकालिकनिषेध प्रतियोगित्वमेवात्यन्तासत्त्वम्। तत्र तदानीमसदित्यनेन तत्र तदा   
निषेधप्रतियोगित्व स्येवात्यन्तासदित्येनेनापि सर्वत्र सदा निषेधप्रतियोगित्वस्यैव प्रतीतेः। न च मिथ्याभूतस्यापि स्वरूपेणैव निषेध इति   
पक्षे तदभावः सप्रतियोगिकः, तुच्छाभावस्तु निष्प्रतियोगिक इति वा, मिथ्याभूतस्य सदा सर्वत्र सद्वैलक्षण्यमात्रं, तुच्छस्य तु स्वरूपेणैव   
प्रतिषेध इति वा वैषम्यं वक्तुं शक्यम्।  
	अत मतम्- असतोऽसत्त्वादेवात्यन्तिकनिषेधप्रतियोगितापि नेति। तन्न। असत्त्वस्योक्तनिषेधप्रतियोगित्वरूपत्वेन हेतोर्विरुद्धत्वात्।   
असतोऽसत्त्ववत् सद्वैल क्षण्यवत् त्वयोच्यमानप्रतियोगित्वाभाववत् परोक्षज्ञानव्यवहारौ प्रति विषयत्व वदसद्वैलक्षण्यं प्रति   
प्रतियोगित्ववञ्च निषेधप्रतियोगित्वस्याप्युपपत्तेश्च। प्रागभावादिदशायामसत एव घटादेस्तत्प्रतियोगित्वदर्शनेन प्रतियोगित्वस्य   
रूपादिवद्धर्मि सत्तानपेक्षत्वाञ्च। कालान्तरे सत्त्वस्येदानीमनुपयोगात्। शिष्टमनिर्वाच्यत्वभङ्गे वक्ष्यते।  
	एतेन यदुक्तं मकरन्दे-असतोऽप्रसक्तेर्निषेधाप्रतियोगित्वमिति, तञ्च निरस्तम्। असतोऽप्रसक्त्या ब्रह्मजगतोरसद्वैलक्षण्यस्य   
नासदासीदिति श्रौतनिषेधस्यासति च सद्वैलक्षण्यस्य प्रतियोगित्वाभावस्य चासिद्ध्यापातात्। तस्यापि प्रतियोगि   
प्रतीत्यधीनसिद्धिकत्वात्। ननु तत्र शब्दाभासादिना बुद्धिपूर्वारोपेण वा प्रसक्तिर्वा, परार्थेन शब्देनाप्रसक्तस्यानिषेधेऽपि   
शब्दाभासादिमूलके प्रतियोगिस्मृत्यादिके सति प्रत्यक्षेणाप्रसक्तस्यैव वा निषेधो युक्तः। अन्यथा अङ्गुल्यग्रे हस्तिशताभावो न   
सिद्ध्येदिति चेत्, समं प्रकृतेऽपि। शशश्रृङ्गं नास्तीत्यबाधितप्रतीतेः। न च तत्रापि बुद्धिपूर्वकमारोपितस्यानिर्वाच्यस्यैव श्रृङ्गस्य   
निषेधः। अनाभासस्यैवारोप्य निषेध इति तार्किकमते, आभासस्यानिर्वाच्यस्य प्रसक्त्यानाभासस्य निषेध इति त्वन्मते चानिर्वाच्यान्यस्यैव   
श्रृङ्गस्य निषेद्धव्यत्वात्। जगदादावनिर्वाच्य भूताभासासद्वैलक्षण्यमेव, न त्वनाभासासद्वैलक्षण्‌यमित्यापाताञ्च।  
	ननु सदा सर्वत्राविद्यमानत्वमसत्त्वं चेदनाश्रितात्मादिविभुद्रव्यात्यन्ताभावोऽपि केवलान्वयीत्यात्मादिरप्यसन् स्यादिति चेत्, तर्हि   
त्वन्मतेऽपि आत्मा मिथ्या स्यात्। तस्यापि ‘स एवाधस्ताद्’ इत्यादिश्रुतिप्रतिपन्नोपाधौ कालत्रयेऽप्यभावात्। अथ   
विभुत्वेनोर्ध्वाधरीभावहीनोऽप्यात्मा सामान्यादिवत्स्वदेशकालयोरप्यस्ति, सदा सर्वत्रात्मेत्यबाधितप्रतीतेरिति न तस्य मिथ्यात्वम्, तर्हि   
तत एव नासत्त्वम्। देशकालावपि सदा सर्वत्र देशकालावित्यबाधितप्रतीत्याप्रमेयत्वाभिधेयत्ववत्तार्किकाभिमत   
दिक्कालात्यन्ताभाववञ्च स्ववृत्ती अन्योन्यवृत्ती च। अन्यथा त्वन्मतेऽपि तयोः प्रातिभासिकसत्त्वं स्यादिति न कश्चिद्दोषः। तस्मात्स्वरूपेण   
त्रैकालिकनिषेध प्रतियोगित्वे अत्यन्तासत्त्वं दुर्वारम्। तदुक्तम्-  
	‘नासीदस्ति भविष्यञ्च तदिति ज्ञानमेयता।  
	यदि बाधस्तदाऽसत्त्वं तेनैवाङ्गीकुतं पुनः।।’  
	नापि पारमार्थिकत्वाकारेण त्रैकालिकनिषेधप्रतियोगित्वमित्यन्त्याः। अबाध्यत्वरूपपारमार्थिकत्वस्य   
बाध्यत्वरूपमिथ्यात्वनिरूप्यत्वेनान्योन्याश्रयात्। रूप्यं नास्ति नासीन्न भविष्यतीति, `नेह नानास्ति किञ्चन' इति च स्वरूपेणैव   
निषेधाञ्च। अन्यथा नृश्रृङ्गादेरपि न स्वरूपेण निषेधः, किन्तु सत्त्वेनेति स्यात्।   
रूप्यवत्तत्पारमार्थिकत्वस्याप्यपरोक्षप्रतित्यन्यथानुपपत्त्या धीकाले वर्तमानतया निषेधायोगाञ्च। पारमार्थिकत्वस्य पारमार्थिकत्वेन   
निषेधे त्वनवस्था। सुखाद्यनुभवरूपस्य ब्रह्मणोऽपि, ‘मयि सुखाद्यनुभवः’ इत्यादिप्रत्यक्षेण	‘स एवाधस्ताद्’ इत्यादिश्रुत्या च   
प्रतिपन्नोपाधौ निर्धर्मकत्वेन पारमार्थिकत्वाकारेण निषेधेनातिव्याप्त्यापत्तेश्च। प्रतिपन्नोपाधिशब्देनाध्यस्ताधिष्ठानविवक्षायां   
चाध्यस्तत्वस्य निरुच्यमानमिथ्यात्वानतिरेकेणात्माश्रयात्। शेषवैयर्थ्याञ्च। ब्रह्मणः प्रतिपन्नोपाध्य भावेऽपि पारमार्थिकत्वरूपधर्माभावस्य   
ब्रह्मण्यपरिच्छिन्नसद्रपत्वाविरोधित्वद् घटादेः प्रतिपन्नोपाधिसद्भावेऽपि पारमार्थिकत्वाभावस्य घटादौ परिच्छिन्नसद्रूपत्वा   
विरोधित्वोपपत्तेश्च। न हि ब्रह्मण्यपि स्वरूपातिरिक्तं पारमार्थिकत्वम् तत्त्वतोऽस्ति, अद्वैतहानेः। न च सोपाधिकबाधाभावगर्भितं   
पारमार्थिकत्वं निरुपाधिकब्रह्ममात्रम्। एवं च ब्रह्म कालत्रयेऽपि सत्, वियदादि रूप्यादि च कदाचिदेवेति नित्यत्वानित्यत्वाभ्यामेव   
वैषम्यम्। न तु सत्यत्वमिथ्यात्वाभ्याम्। तथा च-  
स्वरूपेण त्रिकालस्थनिषेधो नास्ति ते मते।  
रूप्यादेस्तात्त्विकत्वेन निषेधस्त्वात्मनोऽपि च।। %  
<8>  
<9>	%तृतीयमिथ्यात्वभङ्गः%  
	%नापि ज्ञानत्वेन ज्ञाननिवर्त्यत्वमिति तृतीयः। अतीतघटादावव्याप्तेः। शुक्तिज्ञानेन रूप्यं नष्टमिति कदाप्यननुभवेन तत्राप्यव्याप्तेश्च।   
एतावन्तं कालं शुक्त्यज्ञानमासीद्, भ्रमआसीदित्यनुभवेन शुक्तिवत्सत्ये अज्ञानभ्रमादौ शुक्तिज्ञानेन तदज्ञानं नष्टमित्यनुभवेन ज्ञानत्वेन   
ज्ञाननिवर्त्यत्वस्य सत्त्वेनातिव्याप्तेश्च। अपरोक्षाध्यासं प्रति ज्ञानस्यापरोक्षतया निवर्तकत्वेन ज्ञानत्वेनानिवर्तकत्वाञ्च।  
	ज्ञानत्वव्याप्यधर्मेण ज्ञाननिवर्त्यत्वस्य चेच्छाद्यानिवर्त्ये स्मृतित्वेन स्मृतिनिवर्त्ये संस्कारादावतिव्याप्तेः। अनुभवत्वव्याप्यधर्मेण   
तन्निवर्त्यत्वस्य च यथार्थस्मृति निवर्त्यायथार्थस्मृतिविषयेऽव्याप्तेः। भ्रमोत्तरप्रमानिवर्त्यत्वस्य च तत्त्वज्ञानसंस्कार निवर्त्याज्ञानसंस्कारे   
अव्याप्तेः। स्वोपादानाज्ञाननिर्वतकज्ञाननिवर्त्यत्वस्य चानाद्य ध्यासेऽभावात्। लाघवेनाज्ञानोपादानकत्वस्यैव लक्षणत्वापाताञ्च। तथा च-  
विज्ञाननाश्यता मिथ्यारूप्यादौ नानुभूयते।  
किं त्वधिष्ठानवत् सत्ये तदज्ञानेऽनुभूयते।।%  
<9>  
<10> %चतुर्थमिथ्यात्वभङ्ग%  
	%एतेन स्वात्यन्ताभावाधिकरण एव प्रतीयमानत्वं मिथ्यात्वमिति चतुर्थोऽपि निरस्तः। अत्यन्ताभावस्य तात्विकत्वे प्रातिभासिकत्वे   
व्यावहारिकत्वे च दोषस्योक्तत्वाञ्च। अत्यन्ताभावप्रतियोगित्वं स्वरूपेणेति पक्षे पारमार्थिकत्वाकारेणेति च पक्षे दोषस्योक्तत्वाञ्च।   
%	  
<10>  
<11> %पञ्चममिथ्यात्वभङ्ग%  
	%पञ्चमेऽपि सत् किं सत्ताजातिमद्विवक्षितम् ? अबाध्यं वा ? ब्रह्म वा ? नाद्यः। त्वन्मते घटादौ जातेस्सत्त्वात्। द्वितीये बाध्यत्वं   
मिथ्यात्वमिति स्यात्। तञ्च निरस्तम्। न तृतीयः। सिद्धसाधनात्। नृश्रृङ्गादावपि सद्रूपत्वाभावादन्यस्यासत्त्वस्या   
भावेनात्यन्तासत्त्वापाताञ्च। मन्मते अबाध्यत्वादिरूपस्य सत्त्वस्याभिधेयत्वादिवत्स्वाश्रितत्वेन ब्रह्मणि सत्त्वाभावे सद्रूपत्वासिद्धेश्च।   
तस्मात्-  
अनिर्वाच्येऽप्रसिद्ध्यादिः प्रतीते प्रतिषेध्यता।  
स्वाश्रयेऽत्यन्तविरहः सद्विलक्षणता तथा।।  
इति पक्षत्रयेऽत्यन्तासत्त्वं स्यादनिवारितम्।  
धीनाश्यत्वे त्वनित्यत्वमेव स्यान्न मृषात्मता।।  
मम त्वत्यन्तासत्त्वमेव मिथ्यात्वमिति नास्मत्प्रतिबन्दी।  
इति मिथ्यात्वनिरुक्तिभङ्गः।  
<11>  
<12> %अथ सामान्यतो मिथ्यात्वभङ्गः%  
	%अस्तु वा मिथ्यात्वं यत्किञ्चित्, तथापि मिथ्यात्वमबाध्यम् ? बाध्यं वा ? आद्ये अद्वैतहानिः। न हि प्रपञ्चोपाधिकं भ्रमकालानिश्चितं   
तन्मिथ्यात्वं निरुपाधिक भ्रमकालनिश्चिताधिष्ठानब्रह्ममात्रम्। तस्या मां प्रत्यपि सिद्धत्वात्। दृश्यत्वादेर्मिथ्यात्व एव व्यभिचारश्च।   
मिथ्यात्वस्य चादृश्यत्वेऽनुमानवैयर्थ्यम्। तस्य साध्यज्ञप्त्यर्थत्वात्। अन्त्ये सिद्धसाधनम्। अद्वैतश्रुतेरतत्त्वावेदकत्वं च स्यात्। जगञ्च सत्यं   
स्याद् आत्मवत्। न चात्मत्वमुपाधिः, सत्यत्वं विना तद्विरुद्धस्य मिथ्यात्वस्य मिथ्यात्वे व्याघातवदज्ञातृत्वादिरूपानात्मत्वस्यासत्यत्वं   
विना व्याघाताभावेनोपाधेरप्रयोजकत्वात्। न च मिथ्यात्वं न ब्रह्ममात्रं किन्तु द्वितीयाभावोपलक्षितं ब्रह्मेति वाच्यम्। उपलक्षणे   
द्वितीयाभाव एव बाध्याबाध्यविकल्पात्। द्वितीयाभावाधिकरण तयाऽविद्याधिष्ठानतया तत्साक्षितया च   
भासमानचिदन्यस्योपलक्ष्यस्याभावेन द्वितीया भावस्योपलक्षणत्वायोगाञ्च। ननु रूप्यधर्मो मिथ्यात्वमपि मिथ्यैव। न च तथात्वे रूप्यस्य   
सत्यत्वं सत्यं स्यादिति वाच्यम्। धर्मिणो मिथ्यात्वे विरुद्धयोरपि धर्मयोर्मिथ्यात्वात्। परस्परविरुद्धयोरेकस्याभावेऽन्यस्य सत्त्वनियमस्तु   
यत्र धर्मी सत्यः तत्रैव। न हि वन्ध्यासुतस्य श्यामत्वाद्यभावे गौरत्वं सत्यम्। न वा स्वप्ने ज्ञातस्य गजस्य मिथ्यात्वे तत्रैव   
ज्ञातस्तदभावस्सत्य इति चेन्न, प्रतिपन्नोपाधौ त्रैकालिकनिषेधप्रतियोगित्वं हि मिथ्यात्वम्। न च प्रतियोगित्वं धर्मान्तरवद्धर्मि   
सत्त्वापेक्षमित्यनिर्वाच्यत्वभङ्गे वक्ष्यते। धर्म्यसत्त्वे धर्मासत्त्वं तु धर्मिसत्त्वसापेक्ष धर्मविषयम्। मिथ्यात्वं तु तत्प्रतिकूलम्;अन्यथा   
सिद्धसाधनात्।  
	किं च प्रतिपन्नोपाधावनिषिद्धं प्रत्युत बाधकज्ञानेन विहितमपि रुप्यमिथ्यात्वं यदि प्रातिभासिकरूप्यसम्बन्धमात्रेण प्रातिभासिकम्,   
तर्हि सति ब्रह्मणि निषिद्धा अपि धर्मास्थन्तः स्युः। रूप्याधिष्ठानशुक्तिरपि प्रातिभासिकी स्यात्। रूप्ये प्रपञ्चे च सद्वैलक्षण्यं च सत्   
स्यात्। असद्वैलक्षण्यं चासत् स्यात्। असति च सद्वैलक्षण्यमसत् स्यात्। रूप्यतन्मिथ्यात्वयोर्मिथ्यात्वे भ्रान्तिबाधव्यवस्था च न स्यात्।   
त्वदुक्तेन धर्मिणो मिथ्यात्वेन हेतुना साध्यस्य मिथ्यात्वमिथ्यात्वस्यापि प्रातिभासिकत्वापत्त्या हेतोरत्यन्ताप्रामाण्यं च स्यात्। हेतूकृतस्य   
धर्मिमिथ्यात्वस्य मिथ्यात्वे घटरूपादौ व्यभिचारापत्त्या सत्यत्वावश्यम्भावाद्विरोधश्च स्यात्। न च त्वन्मते रूप्यादिकं वियदादिकं वा   
वन्ध्यासुतवन्निः स्वरूपम्। शून्यवादापातात्। स्वाप्नयस्यापि कल्पितत्वेन तद्धंसादेर्मिथ्यात्वेऽपि तन्मिथ्यात्वं स्वप्ने प्रतीतमपि   
आत्मवदबाधात् सत्यमेव। न च मिथ्यात्वं प्रपञ्चसमत्ताकम्,एवं च न तात्त्विकाद्वैतहानिः, नापि सिद्धसाधनम्, त्वन्मते प्रपञ्चे   
स्वसमसत्ताकमिथ्यात्वा सिद्धेरिति वाच्यम्, मिथ्यात्वस्य व्यावहारिकत्वे तद्विरोधिनोऽप्रातिभासिक स्याऽनपोदितस्वतः   
प्रामाण्यप्रत्यक्षादिसिद्धस्य च विश्वसत्यत्वस्य पारमार्थिकत्वा पातात्। द्वैताद्वेतप्रमाणयोव्यार्वहारिकपारमार्थिकविषयत्वेन   
व्यवस्थोक्त्ययोगाञ्च। मिथ्यात्वस्य प्रातिभासिके व्यावहारिकतया व्यावहारिके च प्रातिभासिकतया च दृष्टत्वेन   
तयोस्तुल्यसत्ताकत्वायोगाञ्च। अन्यथा प्रपञ्चे सत्यत्वमिथ्यात्वयोर्विधिसमुञ्चयो वा निषेधसमुञ्चयो वा स्यात्। तथा च-  
मिथ्यात्वं यद्यबाध्यं स्यात् सदद्वैतमतक्षतिः।  
मिथ्यात्वं यदि बाध्यं स्याज्जगत्सत्यत्वमापतेत्।।  
न च मिथ्यात्वस्य सत्यत्वमिथ्यात्वाभ्यां दूषणं नित्यसमा जातिः। स्वव्याघातादेरभावात्। उक्तं हि-  
मिथ्यात्वस्य हि मिथ्यात्वे मिथ्यात्वं बाधितं भवेत्।  
सत्यत्वस्य च सत्यत्वे सत्यत्वं स्थापितं भवेत्।।इति।  
किं च- धर्मस्य तदतद्रूप-विकल्पानुपपत्तितः।  
धर्मिणस्तद्विशिष्टत्वभङ्गो नित्यसमो भवेत्।।इति तल्लक्षणम्।  
	न चात्र मिथ्यात्वस्य सत्यत्वे धर्मिणो मिथ्यात्ववैशिष्ट्यभङ्ग उक्तः। किं तु अद्वैतहानिः। प्रत्युत, भेदः किं भिन्ने ? उताभिन्ने स्यात् ? इति।  
	त्वदुक्तिरेवाभिन्नादिरूपविशिष्टमात्रनिरासकत्वेन स्वव्याघातापाताज्जातिः। उक्तं हि - ‘एतामेव जातिमवष्टभ्य शुष्कतर्कवादिनां   
बौद्धचार्वाकवेदान्तिनां बालव्यामोहहेतवः कण्ठकोलाहलाः’ इति।  
	इति सामान्यतो मिथ्यात्वभङ्गः।%  
<12>  
<13>	%अथ दृश्यत्वहेतुभङ्गः%  
	%दृश्यत्वहेतूक्तिरपि-  
स्तम्भादिप्रत्ययो मिथ्या प्रत्ययत्वात्तथा हि यः।  
प्रत्ययस्स मृषा दृष्टः स्वप्नादिप्रत्ययो यथा।।  
इति बोद्धोक्तयुक्तिच्छर्दिमात्रम्। इयांस्तु विशेषः - बौद्धमते ह्यप्रामाण्यस्य स्वत स्त्वात्तद्युक्तम्। त्वन्मते तु प्रामाण्यस्य स्वतस्त्वात्तदयुक्‌तमिति।  
	किं चेदं दृश्यत्वं वृत्तिव्याप्यत्वम् ? फलव्याप्यत्वं वा ? साधारणं वा ? कदाचित् कथञ्चिञ्चिद्विषयत्वं वा ? स्वव्यवहारे   
स्वातिरेकिसंविदपेक्षानियतिर्वा ? अस्वप्रकाशत्वं वा ? नाद्यः। आत्मनोऽपि वेदान्तजनितवृत्तिव्याप्यत्वात्। अन्यथा ब्रह्मपराणां वेदान्तानां   
ब्रह्मज्ञानार्थं श्रवणादिविधेश्च वैयर्थ्यम्। ब्रह्म विचारयतोर्गुरुशिष्ययोर्मैनं मौढ्यं च स्यात्। किं च ब्रह्मजिज्ञासा ब्रह्मज्ञानमित्यादौ कर्मणि   
षष्ठी, तमेव धीरो विज्ञायेत्यादौ द्वितीया, दृश्यते त्वग्र्‌यया बुद्ध्येत्यादौ तिङ्ग्, आत्मा वा अरे द्रष्टव्य इत्यादौ तव्यादिप्रत्यथश्च न स्यात्।   
दृशोऽज्ञाने दृग्विषयत्वरूपदृश्यत्वज्ञानं च न स्यात्। ‘सर्वप्रत्ययवेद्ये च ब्रह्मरूपे व्यवस्थिते’ इत्यादिस्ववचनविरोधश्च स्यात्। न च   
विपक्षे धर्मिसमसत्त्वस्य हेतोर्वृत्तिर्व्यभिचारः, न त्वारोपितस्य, अतिप्रसङ्गात्। दृश्यत्वं च व्यावहारिके जगतीव पारमार्थिकात्मन्यपि   
व्यावहारिकमेवेति न व्यभिचार इति वाच्यम्। ब्रह्मजगतोः पारमार्थिकत्वव्यावहारिकत्व विभागस्याद्याप्यसिद्धेः। किं च पक्षे   
धर्मिसमसत्त्वस्य साध्यस्याभावो बाधः। पक्षे हेतोर्धर्मिसमसत्ताकस्य सत्त्वं च सिद्धिः, तदभावोऽसिद्धिः। तथा चात्मनि तात्त्विकधर्महीने   
स्वप्रकाशत्वादिरूपसाध्यस्य बाधः। तत्साधकानुभूतित्वादेश्चासिद्धिः। एवं विपक्षे धर्मिसमसत्ताकः साधनस्याभावोऽव्यभिचारित्वम्।   
तथा च दृश्यत्वादीनां आत्मनि व्यभिचार इति च स्यात्। तस्माद्यथाऽऽत्मनः पक्षत्वे तत्र व्यावहारिकस्य हेतोस्सत्त्वान्नासिद्धिः, तथा तस्य   
विपक्षत्वेऽपि व्यावहारिकस्य हेतोस्सत्त्वाद्व्यभिचारः। अथ धर्मिसमसत्त्वं हेतुविशेषणम्, तर्ह्यात्मन्येवंविधधर्मस्य   
कस्याप्यभावाद्विषयत्वादिरेव मिथ्यात्वे हेतुः स्यात्। मम रीत्या आत्मनि व्यभिचारश्च। दृष्टान्तस्य साधनवैकल्यं च।  
	ननु शुद्धं ब्रह्म न दृश्यम्, किं तु विशिष्टमेव। दृश्यत्वश्रुतयोऽपि तद्विषयाः। अन्यथा यत्तदद्रेश्यमित्यादि श्रुतिविरोधादिति चेन्न। स्वतः   
सिद्धेर्निराकरिष्यमाणत्वेन शुद्धासिद्विप्रसङ्गात्। अज्ञाते धर्मिणि कस्यचिद्धर्मस्य विधातुं निषेद्धुं वा अशक्यत्वेन शुद्धे दृश्यत्वं निषेधता   
शुद्धस्य ज्ञेयत्वाञ्च। न च स्वप्रकाशत्वेन स्वतः सिद्धे शुद्धे वृत्त्या दृश्यत्वनिषेधधीः। शुद्धं स्वप्रकाशमिति शब्दजन्यविशिष्टवृत्तौ   
शुद्धाप्रकाशे तस्य स्वप्रकाशत्वासिद्धेः। लाघवेन स्फुरणमात्रमेव मिथ्यात्वे तन्त्रमिति स्वतः स्फुरदपि ब्रह्म मिथ्यैव। तत्सत्यत्वश्रुतिस्तु   
जगत्सत्यत्व श्रुतिवदनुमानादि विरोधेनासद्बैलक्षण्यपरेत्यापाताञ्च। शुद्धं न दृश्यत इत्यत्र शुद्धशब्दस्याभिधया लक्षणया वा   
शुद्धाबोधकत्वे तत्प्रयोगवैयर्थ्याञ्च। विशिष्टे मिथ्यात्वदृश्यत्वयोर्व्यतिरेकासम्भवेन शुद्धनिष्ठव्यतिरेकज्ञानाय शुद्धस्य ज्ञेयत्वाञ्च।   
विशिष्टज्ञाने विशेष्यस्यापि भानेन विशिष्टस्य दृश्यत्वेनैव शुद्धस्यापि दृश्यत्वसिद्धेश्च। न च विष्णवे शिपिविष्टायेत्यादौ देवतात्ववद्   
विषयत्वमपि विशिष्ट एव, न तु विशेष्येऽपीति युक्तम्। देवतात्ववदेव विषयत्वस्यापि विशेषणेऽप्यभावेन भागासिद्धेः। घटविशिष्ट एव   
दृश्यत्वं न तु विशेष्ये घट इत्यापाताञ्च। विशिष्टे ज्ञातेऽपि कदाचिद्विशेष्ये अज्ञानाद्यापाताञ्च। दण्डी चैत्र इति ज्ञानेनैव चैत्रोऽपि ज्ञात   
इत्यनुभवाञ्च। एतेनानुभवविरोधादि नैवाग्नीषोमयोर्देवतात्ववद्विषयत्वमपि व्यासज्यवृत्तीति न विशेष्ये तदिति निरस्तम्। अत   
एवादृश्यत्वश्रुतिस्साकल्येनादृश्यत्वपरा। अन्यथा यत्तदद्रेश्यमित्यादौ यच्छब्दाद्य योगात्।  
	एतेन चरमवृत्त्युपहितस्यैवात्मनस्तद्विषयत्वात्तस्य च मिथ्यात्वान्न व्यभिचार इति निरस्तम्, चरमवृत्तेः स्वविषयान्तर्भावे तस्याः   
स्वप्रकाशत्वस्याप्रमात्वस्य चापातात्। वृत्त्युपरागोऽत्र सत्तयोपयुज्यते न तु प्रतिभास्यतयेति कल्पतरुविरोधाञ्च। बहिर्भावे च विषयस्य   
सत्यत्वेन व्यभिचारानुद्धारात्। न च स्वरूपेण दृश्यत्वं हेतुः। ब्रह्म तु विशिष्टरूपेणैव दृश्यमिति वाच्यम्। निर्विकल्पकाभावपक्षे   
घटादेरपि तत्सद्भावपक्षे नित्यातीन्द्रियस्यापि विशिष्टरूपेणैव दृश्यत्वेनासिद्धेः। न हि लिङ्गादिना निर्विकल्पकधीः। वेदान्तानां   
कल्पितविशिष्टपरत्वे तत्त्वावेदकत्वायोगाञ्च। ‘तरति शोकमात्मविद्’ इत्यादौ मोक्षसाधनशुद्धरूपप्रमोक्तेश्च।  
	किं च शुद्धज्ञानाभावे तदाच्छादकस्य मूलाज्ञानस्य निवृत्तिर्न स्यात्। ज्ञानस्याज्ञाननिवतर्कत्वे हि समानविषयत्वं तन्त्रम्। न च   
घटादिविषयज्ञानेष्वप्य न्याविषयत्वमेव तन्त्रम्, गौरवात्। दीपेच्छादौ समानविषयत्वेनैव विरोधितमोद्वेषादि निवर्तकत्वदर्शनाञ्च।   
घटपटाविति ज्ञानेन घटाज्ञानस्य विशिष्टज्ञानेन च विशेषणाज्ञानस्य च निवृत्तिदर्शनाञ्च। ब्रह्मज्ञानस्य निर्विषयत्वे ज्ञानत्वायोगस्य   
वक्ष्यमाणत्वाञ्च। अथ तदज्ञाननिवर्तकत्वे तदाकारत्वमेव तन्त्रम्। तञ्च तद्विषयत्वाभावेऽपि करणसामर्थ्यादेव   
शशश्रृङ्गादिशब्टजन्यज्ञानस्येव युक्तम्। दृश्यत्वश्रुत्यादिकमपि तद्विषयमिति चेत्, स एवाकारो यस्येति वा, तदाकार एवाकारो यस्येति   
वा, तदाकार इवाकारो यस्येति वा ? नाद्यः। वृत्त्यनाश्रितस्यात्मनो वृत्त्याकारत्वा योगात्। न द्वितीयः। साकारवादापातात्।   
जडाद्याकारवृत्तावात्मीयस्य ज्ञानानन्दाद्य परिच्छेदाकारस्याभावाञ्च। सत्तयैकाकारत्वे च घटज्ञानस्याप्यात्माकारत्वापाताञ्च। आत्मनो   
निराकारत्वाञ्च। अत एव न तृतीयः, ज्ञानानन्दादीना साम्यस्यासम्भवात्। सत्तया साम्यस्य चातिप्रसक्तेः। संस्थान सारूप्य साम्यस्य च   
घटतद्वृत्तयोः कथञ्चित्सम्भवेऽपि अपरिच्छिन्नपरिच्छिन्नयोर्ब्रह्मतद्वृत्त्योरयोगात्। तस्मात्तद्विषयत्वमेव तदाकारत्वमिति वाच्यम्।   
अन्यथा घटादिज्ञाने तद्विषयत्वं तन्त्रम्, आत्मज्ञाने तु तदाकारत्वमित्यननुगमादिति सुस्थ आत्मनि व्यभिचारः। अनिर्वचनीयत्वादिकं   
मिथ्यात्वमिति पक्षे तु तुच्छे व्यभिचारश्च। असद्वैलक्षण्यज्ञानार्थं तस्यापि ज्ञेयत्वात्।  
	अथ प्राचां रीत्या माऽस्तु दृग्विषयत्वं दृश्यत्वम्। किन्त्वाधुनिकरीत्या फलव्याप्यत्वमिति द्वितीयोऽस्त्विति चेत्, फलं हि मद्रीत्या   
व्यवहारो वा ? भट्टरीत्या ज्ञातता वा ? त्वद्रीत्या वृत्तिप्रतिफलितं चैतन्यं वा ? तदभिव्यक्तं विषयाधिष्ठानचैतन्यं वा ? नाद्यः।   
हानादेर्गगनादावभावात्। अभिलापस्य चात्मन्यपि भावात्। न द्वितीयः। ज्ञातताया मम घटादौ परस्याप्यतीतादावभावात्। न   
तृतीयचतुर्थौ। अतीतादावसिद्धेः। तदपि स्वसत्ताकाले फलव्याप्यमिति चेन्न। नित्यातीन्द्रियेऽसिद्धेः। तदपि योगिनं प्रति फलव्याप्यमिति   
चेन्न। चित्सुखेन ‘न च योगिप्रत्यक्षगम्यतयाऽपरोक्षत्वम्, धर्मादीनां चोदनैकप्रमाण योग्यत्वाद्’- इत्युक्तत्वेन तद्विरोधात्। तुच्छमपि   
तुच्छत्वेन योगिनं प्रत्यपरोक्षमिति सुवचत्वाञ्च। पक्षैकदेशे साक्षिवेद्याविद्यान्तः करणतद्धर्मसुखादौ दृष्टान्ते शुक्तिरूप्ये च   
फलव्याप्यत्वाभावाञ्च।  

	नापि साधारणमिति तृतीयः। ब्रह्मणि वृत्तिव्याप्यत्वरूपविशेषस्य सत्त्वेन दृश्यत्वरूपसामान्यस्यापि सत्त्वात्।   
	नन्वस्तु तर्हि चतुर्थः. अतीतादेरपि कदाचित् स्वाकारवृतिप्रतिफलित  
चिद्विषयत्वात्। अविद्यादेरपि साक्षिविषयत्वात्। नित्यातीन्द्रियस्यापि ज्ञातत्वेनाज्ञातत्वेन वा साक्षिविषयत्वात्। दृग्रूपात्मनस्तु तदविषयत्वादिति   
चेन्न। नित्यातीन्द्रियं पूर्वं न ज्ञातम् इदानीं शब्देन ज्ञातमितिवत् शुद्धं ब्रह्म पूर्वं न ज्ञातमिदानीं वेदान्तेन ज्ञातमित्यनुभवेन ब्रह्मणि व्यभिचारात्।   
तद्व्यवहारजनने तद्विषयत्वस्य तन्त्रत्वेन स्वव्यवहारहेतोश्चितोऽप्यभिधानस्याभिधेयत्ववञ्चिद्विषयत्वाञ्च। कल्पितभेदेन   
बिम्बप्रतिबिम्बयोर्लिङ्गलिङ्गिभाववज्जीवब्रह्मणोर्ज्ञातृज्ञेयभाववञ्चात्मनोऽपि स्वाकारवृत्तिप्रतिफलितचिद्विषयत्वसम्भवाञ्च। अन्यथा तथा   
तदज्ञाननिवृत्त्ययोगात्। तदाकारवृत्त्यैव च तन्निवृत्तौ घटादावपि तथात्वापातेनासिद्धेः। अज्ञानाविरोधि स्फुरणरूपत्वस्य चात्मनीव घटादावपि   
सुवचत्वात्। अस्फुरणरूपेष्वतीन्द्रियेष्वि वैन्द्रियकेष्वपि वृत्तिविषयत्वमात्रेण व्यवहारादिसम्भवे तत्प्रतिफलितचैतन्यविषयत्वस्य   
तदभिव्यक्तचैन्यविषयत्वस्य वा कल्पनायोगाञ्च। घटादावन्धकारानिवर्तकप्रभाया इवाज्ञानाविरोधिज्ञानस्याननुभवाञ्च। अन्यथा   
इच्छाद्याकारान्तः करणवृत्तिप्रतिफलितं तद्व्यङ्ग्यं वा इच्छादिकं परोक्षवृत्तिप्रतिफलितं तद्व्यङ्गयं वा परोक्षज्ञानं तमोनिवर्तकप्रभाप्रतिफलितं   
तद्व्यङ्ग्यं वा प्रभान्तरं च कल्प्यं स्यात्। ‘तमेव भान्तम्’ इत्यादि श्रुत्यर्थस्तु प्रतिकर्मव्यवस्थाभङ्गे वक्ष्यते। चैतन्याविषयस्याप्यापरोक्ष्यं च   
चैतन्याभिव्यञ्जकत्वार्थमावश्यकेनेन्द्रियजन्यत्वप्रयुक्तेन वृत्तिगतेन साक्षात्कारत्वरूप विशेषेणैवोपपन्नम्। इच्छादिवृत्त्यनिष्ठेन परोक्षवृत्तिगतेन   
ज्ञानत्वरूपविशेषेण विषयस्य ज्ञातत्ववत् स्मृत्याद्यनिष्ठेनानुभवादिगतेन विशेषेण तद्विषयस्यानुभूतत्वानुमितत्वादिवञ्च। अन्यथा   
परोक्षत्वापरोक्षत्वे एकज्ञानत्वव्याप्ये न स्याताम्।  
	न पञ्चमः। अत्मनोऽपि स्वप्रकाशत्वाद्वितीयत्वादिविशिष्टव्यवहारे    	तदपेक्षा नियमात्। नन्वात्मनि विशिष्टव्यवहारे   
विशेषणोपनायकमानापेक्षानियमेऽपि 	स्वरूपमात्रव्यवहारे तदनपेक्षेति चेन्न। घटादावपि तथेत्यसिद्धेः। ननु घटादौ स्वरूपमात्र   
व्यवहार एव नास्ति, आत्मनि तु सुषुप्तावस्तीति चेन्न। एतावन्तं कालं सुखमहमस्वाप्समिति परामर्शेन तस्य विशिष्टत्वेनैव सिद्धेः।   
नन्वात्मनि विशिष्टव्यवहारे तदपेक्षायामपि न विशेष्यांशे तदपेक्षा, स्वप्रकाशत्वात्। घटादौ तदंशेऽपीति चेन्न। नियतिपदवैयर्थ्यात्।   
आसंसारमज्ञानावृतस्य शुद्धस्य स्वव्यवहारे अनधिगतार्थबोधकवेदान्त जन्याज्ञाननिवर्तकवृत्त्यपेक्षानियमाञ्च। वृत्त्यन्यसंविदपेक्षायाश्च   
तव नित्यातीन्द्रिये, मम घटादावप्यभावादित्युक्तत्वाञ्च। न च घटादावपि वृत्त्याऽज्ञाने निवृत्ते व्यवहारार्थं संविदन्तरापेक्षा अनुभूयते।   
एतेन स्वव्यवहारे स्वातिरिक्त स्वावच्छिन्नसंवित्सापेक्षत्वं दृश्यत्वमिति निरस्तम्।  

	न षष्ठः। घटादौ विशेष्यवत् फलव्याप्यत्वाभावरूपविशेषणस्याप्युक्तन्यायेन सत्त्वेनाविद्यादौ शुक्तिरूप्यादौ च   
विशेषणवद्विशेष्यस्यापि सत्त्वेन विशिष्टरूपस्व प्रकाशत्वव्यतिरेकरूपहेतोः पक्षैकदेशे दृष्टान्ते चाभावात्। अत्रोक्तं चित्सुखेन-   
‘शुक्तिरूप्यादौ विशेषणमस्ति न तु विशेष्यम्, अध्यस्तत्वात्। अपरोक्ष व्यावहारायोग्येऽपि तत्र तद्व्यवहारस्तु   
अधिष्ठानभूतसाक्षिगतापरोक्ष्याध्यासाद्युक्तः। इदमिति व्यवहारायोग्येऽपि तस्मिन्नधिष्ठानगतेदन्त्वारोपादिदमिति व्यवहारवत्। यद्यपि   
घटादिरप्यध्यस्तः, तथापि तत्र सत्त्वमिवाऽपरोक्ष्यं व्यावहारिकं रूप्यादौ तु प्रातिभासिकम्’ इति। तन्न। सर्वव्यावहारिकोपादाने   
ब्रह्मज्ञानात्प्रागबाधिते श्रुत्यादिसिद्धे च व्यावहारिकेऽज्ञाने अन्तः करणदौ च योग्यत्वस्यापि व्यावहारिकत्वात्। न ह्यापरोक्ष्यैकरसेन   
साक्षिणा साक्षाद्वेद्ये अज्ञानादावापरोक्ष्यं प्रातिभासिकम्। वृत्तिद्वारा तद्वेद्ये घटादौ तु व्यावहारिकमिति युक्तम्। शिष्टं स्वप्रकाशत्ववादे   
वक्ष्यते।  
	किं चास्वप्रकाशत्वस्य पञ्चमप्रकाराविद्यानिवृत्तौ व्यभिचारः। यत्तु प्रमाणवस्त्वन्यतराधीनवृत्तिविषयत्वं दृश्यत्वम्। तुच्छस्य घटादिवत्   
प्रमाणाधीन वृत्तिविषयत्वस्य प्रातिभासिकवद्वस्त्वधीनवृत्तिविषयत्वस्य चाभावान्न तत्र व्यभिचार इति। तत्त्वतितुच्छम्।   
प्रमाणाधीनवृत्तिविषयत्वस्यामिथ्यात्वेन व्याप्तेः। प्रमाणशब्देन ज्ञापकोक्तौ तु तुच्छे व्यभिचारः। तज्ज्ञानस्यापि ज्ञापकाधीनत्वात्,   
धीमात्रशरीररूप्यादिवृत्तौ वस्तुपरतन्त्रत्वस्याप्यभावाञ्च। वस्तुपरतन्त्रशब्देनासद विषयकत्वस्या सद्विलक्षणविषयकत्वस्य चोक्तौ   
मद्रीत्या दृष्टान्तस्य साधनवैकल्यात्। ब्रह्मणि व्यभिचारापरिहाराञ्च। एवं च-  
न धर्मादौ फलव्याप्तिर्वृत्तिव्याप्यत्वमात्मनि।  
अज्ञातत्वादिरूपेण चिद्वैद्यत्वं तु चित्यपि।  
अन्यापेक्षाभिलापत्वमस्त्यौपनिषदात्मनि।  
त्वदुक्तास्वप्रभत्वं च रूप्ये नास्त्यस्ति चात्मनि।।  
इति दृश्यत्वहेतुभङ्गः।  		  
<13>  
<14>	%जडत्वहेतुभङ्गः%  
	%जडत्वमप्यज्ञातृत्वं वा ? अज्ञानत्वं वा ? अस्वप्रकाशत्वं वा ? अनात्मत्वं वा ? पराभिप्रेतं वा ? नाद्यः, त्वन्मते पक्षनिक्षिप्तस्याहमर्थस्यैव   
ज्ञातृत्वात्, शुद्धात्मनोऽप्यज्ञातृत्वाञ्च। शुद्धेऽपि कल्पितं ज्ञातृत्वमस्तीति चेन्न। कल्पितेन हेत्वभावेन व्यभिचारापरिहारात्। कल्पितस्य   
ज्ञातृत्वस्याभावो हेतुरिति चेन्न। गौरोऽहं जानामीति कल्पितज्ञातृत्ववति देहादौ तदभावासिद्धेः। धर्मिसमसत्त्वस्य ज्ञातृत्वस्याभावो   
हेतुरिति चेन्न। तादृशज्ञातृत्ववत्यन्तः करणे तदभावासिद्धेः। शुद्धे तादृशज्ञातृत्वाभावाञ्च।   
	न द्वितीयः, वृत्तिज्ञाने भागासिद्धेः। यदि च साङ्ख्यवेदान्तिनां तु `करणव्युत्पत्त्या बुद्धिवृत्तिर्ज्ञानम्' इति विवरणोक्तेर्वृत्तिरज्ञप्तिः, तर्हि   
परोक्षवृत्त्या स्वविषये अज्ञाननिवृत्तिव्यवहारस्मृतयो न स्युः, तासां ज्ञप्तिकार्यत्वात्। धर्माधर्मादिकं च जानामीत्यनुभवश्च न स्यात्। किं   
चात्मनि व्यभिचारः। तथा हि - आत्मरूपं ज्ञानं सविषयं निर्विषयं वा ? अद्येऽपि स्वविषयं परविषयं वा ? नाद्यः। स्ववृत्तिविरोधेन   
परैरस्वीकारात्। ननु स्वकर्मकत्वाभावेऽपि स्वव्यवहारजननयोग्यत्वरूपं स्वविषयत्व मस्ति। `तत्स्वभावस्यापि स्फुरणस्य   
तद्व्यवहारजनकतया तद्विषयत्वमि' ति चित्सुखोक्तेरिति चेन्न। घटादावप्येतदन्यस्य ज्ञप्तिकर्मत्वस्याभावात्। न हि- घटादावपि   
तदाकारवृत्तिः, तत्प्रतिबिम्बितचैतन्यं वा ज्ञप्तिः, तां च प्रतिकर्मत्वं तत्कारकविशेषत्वं वा तज्जन्यावरणाभिभवरूपातिशययोगित्वं वेति-   
युक्तम्। ज्ञातैकसति सुखादौ शुक्तिरूप्यादौ चोक्तरूपज्ञप्ति कर्मत्वाभावापाताञ्च। ब्रह्मणोऽपि चरमवृत्तिविषयस्य उक्तरूपां ज्ञप्तिं   
प्रति उक्तरूपकर्मत्वापाताञ्च किं तु वृत्त्यभिव्यक्तं घटाद्यधिष्ठानचैतन्यं तज्ज्ञप्तिः। न च तस्य घटादावपि व्यवहारादन्यत्कृत्यमस्ति।   
इयांस्तु भेदः- घटादिः स्वान्यज्ञप्तिकर्म, चैतन्यं तु स्वस्वरूपज्ञप्तिकर्मेति। न द्वितीयः, मोक्षे पराभावात्। त्वन्मते च वर्तमानस्यैव   
साक्षात्साक्षिविषयत्वात्। वह्निरासीदित्याद्यनुमिताविव साक्षिज्ञाने मोक्षसुषुप्त्योरतीतविषयोल्लेखरूपोपप्लवापाताञ्च।  
	निर्विषयत्वे तु ज्ञानत्वमेव न स्यात्। तद्धि विषयानुल्लेखित्वम्, न तूल्लिखितस्य विषयस्यावर्तमानत्वम्, अत्यन्तासत्त्वं वा। येनातीतादिज्ञाने   
तुच्छज्ञाने च व्यभिचारः स्यात्। न च कदाचित्सविषयत्वमात्रेण ज्ञानत्वम्। सप्रतियोगिके अभावादौ सप्रतियोगिकत्ववत् सविषयके   
इच्छादौ घटादिज्ञाने च सविषयकत्वादेः स्वभाव त्वदर्शनात्। परमपुरुषार्थे मोक्षे आनन्दाप्रकाशापाताञ्च। अर्थप्रकाशत्वरूपज्ञान   
स्वभावाभावेऽपि ज्ञानत्वे घटादेरपि ज्ञानत्वापाताञ्च। अर्थाप्रकाशात्मकजडव्यावृत्तेरपि अर्थप्रकाशात्मकत्वं विनाऽयोगाञ्च।  
	एवं ज्ञात्रभावादपि न ज्ञानम्। न हि भोज्यभोक्तृरहिता भुक्तिरस्ति। यदि च ज्ञानस्यानादित्वात्तदनपेक्षा, तर्ह्यनादेः प्रागभावादेः   
प्रतियोगिनि, जातिरूपस्य धर्मस्य व्यक्तिरूपे धर्मिणि, जीवब्रह्मविभागस्य च धर्मिप्रतियोगिनोः, वेदरूपस्य शब्दस्य च वक्तृवाच्ययोः,   
अज्ञानस्य चाश्रयविषययोः, ब्रह्मसत्तायाश्च कर्तर्यपेक्षा न स्यात्। तथा चास्ति ब्रह्मेत्यादौ कर्तरि लकारो न स्यात्।   
अतीतादिज्ञानस्येश्वरज्ञानस्य चोत्पत्त्यर्थं विषयाद्यनपेक्षत्वेऽपि तन्निरूप्यत्वदर्शनेन ज्ञानस्य ज्ञातृज्ञेयनिरूप्यत्व स्वभावत्वाञ्च। इदमहं   
जानामीति ह्यनुभवः। उक्तं हि विवरणे- ‘ज्ञातुरर्थप्रकाशस्य ज्ञानत्वा’ दिति। तथा च-  
ज्ञातृज्ञेयविहीनं ते ब्रह्म ज्ञानात्मकं यदि।  
भोक्तृभोज्यविहीनापि भवेत्तर्हि भुजिक्रिया।।  
	किं चात्मा ज्ञानं चेत्, प्रमा ? भ्रमो वा ? नाद्यः। तद्वेद्यस्याविद्या देस्तात्त्विकत्वापातात्। नान्त्यः। दोषाजन्यत्वात्। नन्वन्तः   
करणवृत्तिप्रतिबिम्बितस्स प्रमा, अविद्यावृत्तिप्रतिबिम्बितस्तु भ्रम इति चेन्न। स्वभावप्रश्नं प्रत्यस्यानुत्तरत्वात्। स्वभावतो रूपद्वयहीनश्चेत्,   
स्वभावतो ज्ञानमपि न स्यात्। न तृतीयः, निरस्तत्वात्।  
	चतुर्थेऽपि न तावदात्मत्वं जातिविशेषः. आत्मनः एकत्वात्। विशिष्टात्मनां भेदेऽपि तेषां पक्षनिक्षिप्तत्वात्। नापि ज्ञातृत्वं वा, ज्ञानत्वं वा,   
स्वप्रकाशत्वं वा, निरस्तत्वात्। नाप्यानन्दत्वम्। जन्मादिमत्यनात्मनि वैषयिकानन्देऽनानन्दत्वासिद्धेः। तस्याप्यात्मत्वे   
नीरपानजातात्क्षीरापानजं सुखमधिकमित्यनुभवेन, ‘सैषानन्दस्य मीमांसा भवती’ त्यादिश्रुत्या, साधनतारतम्यादियुक्त्या च   
सिद्धमानन्दतारतम्यं च न स्यात्। अखण्डे स्वरूपानन्दे अभिव्यक्तितार तम्यस्याप्ययोगात्। विरोधिनो दुःखस्य सर्वात्मनाऽभावेऽपि   
सुखे तारतम्यानुभावाञ्च। अन्तः- करणवृत्तिरूपज्ञानवत्तद्वृत्तिरूपसुखाभावे अहं सुखीत्यनुभवायोगाञ्च। अनानन्दत्वस्य मिथ्यात्वं   
प्रत्यप्रयोजकत्वाञ्च। नाप्यहन्त्वम्। तदभावस्याहङ्कारेऽसिद्धेः, आत्मनि व्यभिचाराञ्च। नापि प्रत्यक्त्वम्। उक्तादन्यस्य तस्याभावात्।   
नाप्य परिच्छिन्नत्वम्। निरसिप्यमाणत्वात्। नाप्यबाध्यत्वम्। (हेतोः) साध्यावैशिष्ट्यात्। नाप्यात्मशब्दवाच्यत्वम्, अवाच्ये आत्मनि   
हेतोर्व्यभिचाराद्, आत्मशब्दवाच्ये देहादावसिद्धेश्च। नापि तल्लक्ष्यत्वम्, तत्प्रतिपाद्यत्वामात्रं वा । इन्द्रियादावात्मशब्दलक्ष्ये   
हेतोर्भागासिद्धेः। नापि पराभिप्रेतम्,मया ज्ञातृत्वमात्मत्वमित्यङ्गीकारात्। तस्मान्नचतुर्थः।  
	नापि पञ्चमः, मया अज्ञातृत्वं जडत्वमित्यङ्गीकारात्। एतेन तत्त्वशुद्ध्युक्तोऽचेतनत्वहेतुरपि निरस्त इति। इति जडत्वहेतुभङ्गः। %  
<14>  
<15>	%परिच्छिन्नत्वहेतुभङ्गः%  
	%परिच्छिन्नत्वमपि देशतः ? कालतः ? वस्तुतो वा ? नाद्यद्वितीयौ। देशकालाज्ञानेषु त्वदभिमते वियदादे रूप्यादेश्च   
प्रतिपन्नोपाधिस्थनिषेधे चासिद्धेः। अवकाशरूपदेशस्य कालस्य चाऽपरिच्छिन्न(तयैव)त्वेनैव धर्मिग्राहिणा साक्षिणा `आकाशवत्सर्वगतश्च   
नित्यः' `सदेव सोम्येदमग्रे' `दृष्ट्वै तं मुच्यते' `अथ मर्त्योऽमृतो भवति' `यत्र त्वस्य सर्वमात्मैवाभूद्' -इत्यादिश्रुत्या, सदा सर्वत्र   
कार्यदर्शनादि युक्त्या च सिद्धेः। `आकाशः सम्भूतः' इत्यादिश्रुतेश्च भूताकाशविषयत्वात्। उक्तं चाकाशद्वैतमन्यत्र। अत्र देशो नास्ति,   
इदानीं कालो नास्तीत्यस्य व्याहतत्वाञ्च। ब्रह्म कुत्रचित्कदाचिद् देशं कालं च विनाऽस्तीत्यस्यापि व्याहतत्वाञ्च। देशकालयोः स्वोपाधौ   
निषेधे विरोधेनाविरोधाय निषेधोपाधित यादेशकालान्तरयोरावश्यकत्वाञ्च। देशस्सर्वत्रास्ति कालस्सदास्ति, पूर्वः कालः   
इत्याद्यबाधितप्रतीत्या तयोः स्वनिर्वाहकतया प्रमेयत्वादिवत्स्वसम्बन्धसम्भवाञ्च। अज्ञानस्य च सर्वदेशकालोपादानत्वेन सर्वगतं ब्रह्म   
प्रति विषयसम्बन्ध्यावरणत्वेन च देशादिपरिच्छेदायोगात्। प्रतिपन्नोपाधौ निषेधस्य च कुत्रचित्कदाचिदभावे तत्र तदा प्रतियोगिनः   
सत्त्वापातात्। प्रतिपन्नोपाधौ निषेधस्य च कुत्रचित्कदाचिदभावे तत्र तदा प्रतियोगिनः सत्त्वापातात्। तथा च-  
कालादिर्न परिच्छिन्न अग्र आसीदथामृतः।  
इत्यादिश्रुतिभिर्नो चेद् दुर्वारा व्याहतिर्भवेत्।।  
	किं च कालादिपरिच्छिन्नत्वं न तावदेककालादिमात्रे सत्त्वम्। रूप्यादौ ममासिद्धेः। तेन त्रैकालिकनिषेधसाधने विरोधाञ्च। नापि तथा   
धीमात्रम्। मात्रशब्देनैककालादिमात्रे सत्त्वरूपार्थाभावोक्तौ भ्रमोक्तौ च प्रप़ञ्चे ममासिद्धेः।   
प्रमाभ्रमसाधारणधीत्वसामान्योक्तावात्मन्यपि तादृशभ्रमसम्भवेन व्यभिचारात्। व्यावहारिकप्रमोक्तौ रूप्यादावभावात्। नापि   
कालान्तरादावसत्त्वम्। तेन स्वकालादावप्यसत्त्वसाधने प्रमाणविरोधस्याविशिष्टतया स्वकालादौ सत्त्वेन कालान्तरादौ   
सत्त्वसाधनापातात्। रूपान्तरेणासतो ब्रह्मणः स्वरूपेणाप्यसत्त्वापाताञ्च। रूप्यादेर्वि यदादेश्च   
स्वकालेऽप्यसद्विलक्षणस्वरूपाभावापाताञ्च। एतेन यत्सत्, तत् सदा सर्वत्र सदेव। न हि रूपं कदाचित् कुत्रचिद् गन्धो भवति। तथा   
च यत्कदाचित्कुत्र चिदसत्तत्सदासर्वत्रासदेवेति वाचस्पतीयं शून्यवाद्युक्तयुक्त्युद्गिरणं निरस्तम्। ननु देशपरिच्छिन्नत्वं   
सर्वमूर्तासंयोगित्वं वा, परममहत्परिमाणानधिकरणत्वं वा, महत्त्वानधिकरणपरिमाणाधिकरणत्वं वेति चेन्न। आद्ययोरसङ्गे निर्गुणे च   
ब्रह्मण्यपि भावाद्, अन्त्यस्य गुणादावप्यभावात्। कालपरिच्छिन्नत्वमन्योन्याभावादौ प्रतिवाद्यसिद्धं च। न तृतीयः। तद्धि भिन्नत्वम्। तस्य   
च तात्त्विकस्य प्रपञ्चेऽप्यभावात्। आत्मन्यप्यनृतव्यावृत्तिस्तात्त्विकीति वक्ष्यमाणत्वाञ्च। कल्पितस्य त्वात्मन्यपि भावाद्।   
धर्मिसमसत्त्वस्य रूप्येऽपि ममाभावाद्, भिन्नत्वमात्रस्य चाध्यस्ताद्भेदेन सत्त्वेऽप्युपपत्तेः, सत्याद्भेदस्य चासिद्धेः।  
	एतेन यदुक्तं प्रमाणमालायाम्- `विवादाध्यासिताः स्वानुगतप्रतिभासे वस्तुनिकल्पिताः, विभक्तत्वात्, यथा सर्पमालादिकं स्वानुगते   
रज्ज्वौ इदमंशे, सदर्थे च ब्रह्मण्यनुगच्छति पटादिकं विभज्यते सन् घटः सन् पट इति प्रतीतेः'- इति निरस्तम्। नापि बाधकदशायां   
निषिध्यमानत्वम्, साध्यावैशिष्ट्यात्। नापि कदाचिदेव प्रकाशमानत्वम्, सुखदुःखा दिभागे असिद्धेः अप्रयोजकत्वाञ्च। युक्तो हि   
सतोऽपि प्रकाशसामग्र्याः कादाचित्कत्वेन कदाचिदेवेच्छादि वत्प्रकाशोऽपि। नाप्यननुगतत्वम्, अननुगतानां घटपटादीनां चलनादौ   
रूपादौ द्रव्यत्वादौ ध्वंसादावनात्मत्वादौ च, खपुष्पनृश्रृङ्गादीनां चासति, आत्मनश्च सदर्थेऽनध्यासात्। अस्ति हि घटश्चलति, पटश्चलति,   
घटो रूपी, पटो रूपी, पटो द्रव्यम्, घटो ध्वस्तः, पटो ध्वस्तः, अनात्मा घटः, अनात्मा पटः, खपुष्पमसत्, आत्मा सन्नित्यादिधीः। दृश्यते   
चैकत्रानेकेषामिवैकस्यापि रूप्यस्यानेकेषु शुक्तिवङ्गादिष्वध्यासः। एवं च सदर्थस्यैव घटादिष्वारोपः किं न स्यात् ?  
	एतेन विवादाध्यासितं सद्रूपे कल्पितम्, प्रत्येकं तदनुविद्धतया प्रतीयमानत्वात्, प्रत्येकं चन्द्रानुविद्धजलतरङ्गचन्द्रवदिति   
ब्रह्मसिद्ध्युक्तन्निरस्तम्। खण्डो गौर्मुण्डो गौरिति प्रत्येकं गोत्वानुविद्धस्यापि खण्डादेस्तत्रानध्यासात्।  
	किं च रूपादिहीनमासंसारमज्ञानावृतं शब्दैकगम्यं ब्रह्म सन् घटः सन् शब्द इत्यादिचाक्षुषादिज्ञाने न भाति, किन्त्वनित्यो घट इत्यादौ   
अनित्यत्वादिकमिव सत्त्वमपि घटगतमेव। न च स्वरूपेणाप्रत्यक्षस्यापि राहोः चन्द्रावच्छेदेनेव ब्रह्मणोऽपि घटाद्यवच्छेदेन प्रत्यक्षतेति   
युक्तम्। शब्दाद्यवच्छिन्नस्य गगनादेः श्रावणादित्वापातात्। राहोस्तु दूरदोषेणाज्ञातस्य नीलस्य शुक्लभास्वरचन्द्रसम्बन्धाञ्चाक्षुषता   
युक्तेति।  
	इति परिच्छिन्नत्वहेतुभङ्गः।%  
<15>  
<16>	%अंशित्वादिहेतुभङ्गः%  
	%अंशित्वादिहेतुष्वपि मतद्वयेऽपि कार्यस्य कारणाभेदेन तदनाश्रितत्वात्सिद्ध साधनम्। अनाश्रितत्वेनान्याश्रितत्वेन वोपपत्त्या अर्थान्तरं   
च। यदि च प्रत्यक्षबाधा देतत्तान्त्वारब्धस्य पक्षत्वेन पक्षधर्मताबलाद्वा नानाश्रितत्वादिकम्, तर्हि तत एवैतत्तन्तुष्वपि नासत्त्वम्। अपि   
चात्यन्ताभावः प्रामाणिकः ? अप्रामाणिको वा ? आद्येऽद्वैतहानिः। अन्त्ये सिद्धसाधनम्। एतेनात्यन्ताभावमात्रं साध्यमिति निरस्तम्।   
अत्यन्ताभावो व्यवहारिक इति तु निरस्तम्।  
	नन्वभावरूपा धर्मा नाद्वैतं घ्नन्तीति मण्डनोक्तेरभावद्वैतं स्वीकृतमिति चेन्न। अभावे अभावत्वादेस्तदाश्रये चाभावाश्रयत्वादेः   
भावस्यावश्यकत्वात्। अभावरूपप्रवृत्ति निमित्तसम्भवेन ब्रह्मणोऽद्वितीयादिशब्दवाच्यत्वापातात्। अखण्डार्थेन वेदान्तेन   
ब्रह्माभावयोर्द्वयोरसिद्धेश्च। अन्यस्य च तत्त्वावेदकस्याभावात्। श्रौताद्वितीयपदस्या भावरूपद्वितीयनिषेधे इव भावरूपद्वितीयनिषेधेऽपि   
मानान्तरेणाग्र इति स्वपदेन च विरोधाविशेषे भावरूपद्वितीयनिषेधपरत्वेनैव सङ्कोचः, नत्वभावरूपद्वितीयनिषेध परत्वेनेत्यत्र   
हेत्वभावाञ्च। भावस्यापि स्वाभावाभावत्वाञ्च। अभेदस्याप्यन्योऽन्या भावप्रतियोगित्वेन तत्सत्यत्वासिद्धेश्च। भेदस्याप्यन्योन्याभावत्वेन   
तत्सत्यत्वापत्तेश्च। प्रध्वंसादेः प्रतियोगिना सह विरोधाय स्वतुल्यसत्त्वप्रतियोगिसापक्षेत्वाञ्च। भावत्वानिर्वचने   
भावस्येवाभावत्वानिर्वचनेऽभावस्यापि सत्त्वासिद्धेरभावे सत्त्वार्थं तवाप्यभावत्वादिनिर्वच (ने)नप्रयासापाताञ्च। अभावे   
दृश्यत्वादेर्व्यभिचारस्य (वा) चाभाववद्भावस्यापि सत्यत्वेऽपि दृश्यत्वोपपत्त्या अप्रयोजकत्वस्य (वा) चापाताञ्च। अभावस्य   
प्रतियोगिघटितत्वेन भावादपि विशिष्याद्वैतविरोधित्वाञ्च।  
	किं चात्यन्ताभावप्रतियोगित्वं स्वरूपेण वा ? पारमार्थिकत्वेन वा ? नोभयमपि। निरस्तत्वात्। अन्या (न्यत्रा)   
समवेतस्यांशित्वमेतत्तन्तुसमवेतत्वं विना (ऽनुपपन्नमि) न युक्तमिति विरुद्धश्च। कस्यचित्पटस्य संयोगवृत्त्या एतत्तन्तुषु   
सत्त्वादनैकान्तिकश्च। समवायवृत्त्या एतत्तन्तुष्वसत्त्वं तु विशेषणासत्त्वेनापि युक्तम्। इह तन्तुषु पट इति प्रत्यक्षबाधितश्च। अयं पटः   
एतत्तन्तुनिष्ठात्यन्ताभावप्रतियोगी न,  
एतत्तन्त्वारब्धत्वाद्व्यतिरेकेण पटान्तरवदिति सत्प्रतिपक्षश्च। न चाप्रसिद्धविशेषणता। एतत्तन्तुनिष्ठात्यन्ताभावप्रतियोगित्वं   
किञ्चिन्निष्ठात्यन्ताभावप्रतियोगि, संसर्गाभावप्रतियोगित्वव्याप्यत्वात्, प्रागभावप्रतियोगित्ववदिति सामान्यतस्तत्सिद्धेः।  
	एतत्तन्त्वनारब्धत्वं चोपाधिः। न चैतत्तन्त्वारब्धसंयोगे साध्याव्यापकत्वम्, आवयोः संयोगः स्वात्यन्ताभावासमानाधिकरण इति सम्मते।   
द्रव्यत्वावच्छिन्न साध्यव्यापकत्वोपपत्तेश्च। उपाधिरेव प्रयोजकः साध्यवति ब्रह्मणि उपाधिवद्धेतोरभावात्। अनुकूलतर्काभावे च   
व्यतिरेकहीनस्याप्युपाधित्वाञ्च। न शित्वं साध्यं विना न युक्तम्। उक्तहेतुनैवैतत्पटार्थक्रियाकारित्वाद्यभावस्यापि   
सुसाधत्वादाभाससाम्यं च।  
	यत्तु विमतं ज्ञानव्यतिरेकेणासत्, ज्ञानव्यतिरेकेणानुपालभ्यमानत्वादिति विद्यासागरीयं बौद्धोक्तसहोपलम्भयुक्त्युद्गिरणम्, तत्र   
ज्ञानाद्भेदेनानुपलम्यमानत्वं वा हेतुः ? ज्ञानविरहप्रयुक्तोपलब्धिविरहवत्त्वं वा ? आद्येऽसिद्धिः। घटस्य ज्ञानमिति हि धीः, न तु घटो   
ज्ञानमिति। नान्त्यः। ज्ञानस्योपलब्धित्वेन तद्विरहस्य तद्विरहाप्रयुक्तत्वात्। उपलब्धिसामग्रीविरहप्रयुक्तत्वाञ्च।  
	यत्तु `विमतं मिथ्या, धीकाल एवान्यथाप्रमित्वाञ्चित्रनिम्नोन्नतादिवत्। भारूपवस्तुसंलग्नत्वात्सवितृच्छिद्रवत्। न चासिद्धिः। इदानीमेव   
‘इदं सर्वं यदयमात्मे ‘ तिश्रुत्या अशेषानात्मनः आत्मत्वप्रमितेः। घटादिकं स्फुरतीति भारूपवस्तु संलग्नत्वाञ्चे' ति कौमुद्युक्तम्,   
तत्राद्येऽन्यथेन्यस्य यद्यात्मत्वेनेत्यर्थः तदा सदात्मत्वेन प्रमितत्वस्यामिथ्यात्वव्याप्तत्वाद् विरुद्धो हेतुः। यदि प्रतिपन्नोपाधिस्थनिषेध   
प्रतियोगित्वेनेति, तर्ह्यसिद्धिः। व्यर्थविशेषणता च। द्वितीयस्तु सवित्रादावात्मनि चानैकान्तिकः। तस्यापि सविता प्रकाशते आत्मा   
स्फुरतीति भारूपसंलग्नत्वादिति दिक्। एतेन नवीनानामनुमानानि निरस्तानि। आद्ये सिद्धसाध नदोषात्। द्वितीये   
अव्याप्यवृत्तित्वानधिकरणशब्देनावयवावृत्तित्वोक्ताववयव्यादेरपक्षत्वापातात्। स्वसमाना धिकरणात्यन्ताभावाप्रतियोगित्वोक्तौ च   
तदप्रतियोगिनि तत्प्रतियोगित्वस्य बाधित त्वात्। अनात्मत्वस्य निरस्तत्वाञ्च। तृतीये स्वरूपेणात्यन्ताभावप्रतियोगित्वे साध्ये   
अत्यन्तासत्त्वापातात्। धर्मावच्छेदेन तत्प्रतियोगित्वे साध्ये अर्थान्तरत्वात्। नित्य द्रव्याणामपि काले सत्त्वेन दृष्टान्तस्य साध्यवैकल्याञ्च।   
चतुर्थे न व्यावहारिकप्रति योगिक इत्यपि सुसाधत्वेनाभाससाम्यात्। वक्ष्यमाणदूषणगणग्रासाञ्च। इत्यंशित्वादि हेतुभङ्गः।	%  
<16>  
<17> %दृश्यत्वादेः सोपाधिकत्वम्%  
	%सोपाधिकाश्च दृश्यत्वादयः। स्वबाधकाभिमताबाध्यदोषप्रयुक्तभानत्वस्य तदबाध्यबाधकं प्रति निषेध्यत्वेन विषयत्वस्य वा   
पक्षाद्व्यावृत्तस्य समव्याप्तिमतो व्यतिरेकव्याप्तिमतश्चोपाधित्वात्। न च पर्वतावयववृत्त्यन्यत्वापर्वतीयवह्निसामग्री युक्तत्वादेरिव   
पक्षमात्रव्यावर्तक विशेषणवत्वात्पक्षेतरत्वम्। वह्निना धूमे साध्ये आर्द्रेन्धनप्रभववह्निमत्त्वादेरिव   
वक्ष्यमाणानुकूलतर्कैस्साध्यव्यापकत्वनिश्चियात्। बाधिते पक्षेतरत्वस्याप्युपाधित्वाञ्च। इह च वक्ष्यमाणप्रत्यक्षादिबाधात्। यद्वा   
यथानुकूलतर्का भावान्मित्रातनयत्वेन श्यामत्वे साध्ये शाकपाकजत्वम्, तस्मिन्साध्ये श्यामत्वमुपाधिः, तथेहापि बाध्यत्वादिरूपे   
मिथ्यात्वे साध्ये विपरीतप्रमाविषयत्वदोषप्रयुक्तभानत्वादिकम्, तस्मिन्साध्येमिथ्यात्वमुपाधिरस्तु। युगपदुभयसाधने त्वर्थान्तरम्,   
मिथ्यात्व एव विप्रतिपत्तेः। बाधो भ्रान्तिपूर्वकः विपरीतप्रमा तु नेति तयोर्भेदः।  
	यद्वा अधिष्ठानाभिमतसमसत्ताकदोपवद्धेतुजन्यज्ञानविषयत्वमुपाधिः। ब्रह्मणोऽपि बौद्धकल्पितदोषवद्वेदजन्यज्ञानविषयत्वात्   
समव्याप्त्यर्थमधिष्ठानसमसत्ताकेति विशेषणम्। न तु पक्षव्यावृत्यर्थम्। येन पक्षेतरत्वं स्यात्। यद्वा वेदतात्पर्यविषयाद्धर्मा   
धर्मादिरूपात्साक्षिवेद्यात्सुखदुःखादिरूपाद्वा पक्षैकदेशाद्व्यावृत्तं श्रुतितात्पर्याविषयत्वम्, दोषजन्यधीविषयत्वं वा पक्षमात्राद्व्यावृत्तं   
प्रतिभासमात्रशरीरत्वं वोपाधिः। न च तवापि जगत्प्रतिभासमात्रशरीरं प्रतिकर्मव्यवस्थाद्ययोगादिति दिक्।   
	इति दृश्यत्वादेः सोपाधिकत्वम्।%  
<17>  
<18>	%दृश्यत्वादेः आभाससाम्यम्%  

	%विमतं प्रातिभासिकम्, दृश्यत्वाच्छुक्तिरूप्यवत्। ब्रह्म मिथ्या, व्यवहार विषयत्वादसद्विलक्षणत्वाद्वा शुक्तिरूप्यवदित्याभाससाम्यं   
च। जगतोऽप्रातिभासि कत्वग्राहि प्रत्यक्षम्, ब्रह्मणस्सत्यत्वश्रुतिश्चानुमानविरोधादप्रमाणम्। विपक्षे च गौरवम्। व्यवहृतिव्यवहार्ययोः   
सम्बन्धान्तराभावात्, सर्वव्यवहार्यं व्यवहृतावध्यस्तमित्यादि च बाधकमिति सुवचत्वात्। इति दृश्यत्वादेराभाससाम्यविवरणम्।%  
<18>  
<19>	सत्त्वनिरुक्तिः  
	सन् घट इत्यादिप्रत्यक्षबाधिताश्च दृश्यत्वादयः।   
ननु किमिदं सत्त्वं यत्प्रत्यक्षसिद्धं (1)परजातिर्वा ? (2)असद्वैलक्षण्यं वा ? (3)अर्थक्रियाकारित्वं वा ? (4)प्रमाविषयत्वं वा ? (5)तद्योग्यत्वं वा ?   
(6)भ्रमाऽविषयत्वं वा ? (7)स्वसमानाधिकरणस्वसमानकालीननिषेधाप्रतियोगित्वं वा ? (8)अबाध्यत्वं वा ?   
नाद्याः, सिद्धसाधनात्।   
न चतुर्थः, असति प्रमाणाप्रवृत्त्या तद्विषयत्वात्प्राक् सत्त्वस्य वक्तव्यतया, तस्य सत्त्वादन्यत्वात्। असतोऽपि व्यवसायद्वारा   
साक्षाञ्चासत्त्वप्रकारकप्रमाविषयत्वाञ्च। सत्त्वप्रकारकप्रमाविषयत्वे चात्माश्रयात्। असत्त्वाप्रकारकप्रमाविषयत्वे चासत्त्वस्य   
सत्त्वनिरूप्यत्वेनान्योन्याश्रयात्।   
अत एव न पञ्चमः।   
न षष्ठः, सतोऽप्यसत्त्वप्रकारकभ्रमविषयत्वात्। सत्त्वप्रकारकभ्रमाविषयत्वे चात्माश्रयात्। असत्त्वाप्रकारकभ्रमाविषयत्वे चान्योन्याश्रयात्।   
न सप्तमः, संयोगादावव्याप्तेः। शुक्तिरूप्यादेरधिकरणाद्य भावेनातिव्याप्तेश्च।   
नाप्यष्टमः, बाधस्य प्रतिपन्नोपाधौ त्रैकालिकसत्त्वनिषेधत्वेना न्योन्याश्रयात्।   
उच्यते-तवात्मनि यत्सत्त्वं तदेवेह मम। उक्तं हि - ‘यादृशं ब्रह्मणः सत्त्वं तादृशं स्याज्जगत्यपि’ इति। तत्र तदनिर्वाच्यं चेदिहापि तथाऽस्तु ।   
सत्वानिर्वचनेऽपि तद्वदेव स्वरूपपारमार्थ्योपपत्तेः।   
यदि च तत्रानृतव्यावृत्तिमात्रम् अबाधितस्वरूपं वा सत्त्वम्। बाधश्च प्रतिपन्नोपाधौ त्रैकालिकनिषेधः, ज्ञानेननिवृत्तिर्वेति नान्योन्याश्रयः, तर्हीहापि   
तथाऽस्तु ब्रह्मसाम्यस्यैवापेक्षितत्वात्।   
अपरिच्छिन्नत्वं तत्र सत्त्वमिति चेन्न, शुक्तिरूप्ययोः परिच्छिन्नत्वे ब्रह्मशून्ययोश्चापरिच्छिन्नत्वे तुल्येऽपि सत्त्वासत्त्वयोर्व्यवस्थितत्वेन   
जगत्युक्तपारिभाषिकसत्त्वाभावस्य ब्रह्मणि परिच्छिन्नत्वरूप सत्त्वाभावस्येवेष्टत्वात्।   
सौहार्दे तु-  
त्रिकालसर्वदेशीयनिषेधाप्रतियोगिता।  
सत्तोच्यतेऽध्यस्ततुच्छे तं प्रति प्रतियोगिनी।।  
सर्वदेशकालसम्बन्धनिषेधाप्रतियोगित्वं सत्त्वम्। यदवच्छिन्ने संयोगस्तदवच्छिन्ने तदत्यन्ताभावो नेति न तत्राव्याप्तिः। गगनादेरप्यत्यन्ताभावः   
केवलान्वयी नेत्युक्तत्वान्न गगनादावव्याप्तिः। तुच्छमध्यस्तं च उक्तप्रतिषेधप्रतियोगीत्युक्तत्वान्नातिव्याप्तिरपि। अश्वे गोत्वं कदाचिदपि   
नास्तीत्यादौ तत्संसर्ग एव निषिध्यत इति मते देशपदमनपेक्षितम्।   
केचित्तु (1)पराभिप्रेतमिथ्यात्वाभावो वा, (2) असद्विलक्षणत्वे सत्यनारोपितत्वं वा, (3)अस्तित्वप्रकारकप्रमां प्रति कदाचित्साक्षाद्विषयत्वं वा,   
(4)कालसम्बन्धित्वं वा सत्त्वम्। अस्तित्वं च वर्तमानत्वम्। अतीतादिरपि कदाचिद्वर्तत एव। आरोपितं तु कालत्रयासम्बन्धित्वेन   
बाधबोधितमिति न दोष इत्याहुः। इति सत्त्वनिरुक्तिः।% 	  
<19>  
<20>	%प्रत्यक्षस्य ज्ञात्या उपक्रमादिन्यायैश्च प्राबल्यम्%  
	%नन्विदं रूप्यमित्यत्रेदमितिवत् सन् घट इत्यत्रापि सन्नित्यधिष्ठानब्रह्मानुवेध एवेति चेन्न, चाक्षुषादिज्ञाने   
रूपादिहीनब्रह्मास्फुरणादित्युक्तत्वात्। नीलो घटः, मिथ्या रूप्यम् असन्नृश्रृङ्गमित्यादावपि नील इत्यादिरधिष्ठानानुवेध इत्यापाताञ्च।   
नैल्यादिकं घटेऽस्ति सत्त्वं तु नेति चेन्न, अस्यारोपितत्वसिद्ध्यधीनत्वेनान्योन्याश्रयात्। अन्यथा सत्यं ज्ञानमित्यत्रापि   
सत्यमित्यधिष्ठानानुवेध इति स्यात्। न ह्यद्यापि ब्रह्मैव सद्रूपमन्यन्मिथ्येति सिद्धम्।  
	ननु तथापि कथं प्रत्यक्षमात्यन्तिकाबाध्यत्वग्राहि ? तात्कालिकाबाधस्तु रूप्यादेरिवेष्ट इति चेत्, किं प्रत्यक्षमप्रमाणमेव ? उत   
प्रमाणमपि वर्तमानमात्रग्राहित्वात् त्रिकालाबाधग्रहाक्षमम्। आद्येऽपि स्वतः प्राप्तस्य तत्त्वावेदनरूपप्रामाण्यस्य त्यागः   
किमनुमानविरोधाद् ? आगमविरोधाद्वा ? भाविबाधकशङ्कामात्रेण वा ? नाद्यौ, तयोः प्रामाण्ये तद्विरोधेनाक्षस्याप्रामाण्यम्, सति च   
तस्मिन्मानाविरोधेन तयोः प्रामाण्यमित्यन्योन्याश्रयात्। अक्षस्य तु प्रबलस्य प्रामाण्यमनुमानागमाविरोधापेक्षं नेति नान्योऽन्याश्रयः। न हि   
सिंहः शशशावकाभावमपेक्ष्य वनं गाहते। प्रत्यक्षस्यानुमित्यादितः प्राबल्यं च तदगृहीतरेखोपरेखादिविशेषग्राहित्वादनु   
मित्याद्यनिवर्तितदिङ्मोहादिनिवर्तकत्वाञ्च जात्यैव। दृष्टं हि वह्निशैत्यानुमाने धर्म्यादेश्चक्षुरादिनापि सिद्ध्या अनुपजीव्यत्वेऽपि   
औष्ण्यप्रत्यक्षस्य जात्यैव प्राबल्यम्। ‘प्राबल्यमागमस्यैव जात्या तेषु त्रिषु स्मृतम्’ इति तु वैदिकार्थविषयम्। अत एवोक्तम्- ‘क्व च   
प्रत्यक्षतः प्राप्तमनुमागमबाधितम्’ इति। उपक्रमाधिकरणन्यायेनोपसंहारादुप्रक्रमस्यैवानुपसञ्जातविरोधित्वाञ्च। उक्तं हि-  
असञ्जातविरोधित्वादर्थवादो यथाश्रुतः।  
व्याख्येयस्तद्विरुद्धस्य विध्युद्देशस्य लक्षणा।।इति  
लिङ्गात् श्रुतेरिव शीघ्रगामित्वाञ्च। उक्तं च-  
प्रत्यक्षे चानुमाने च यथा लोके बलाबलम्।  
शीघ्रमन्थरगामित्वात्तथेह श्रुतिलिङ्गयोः।।इति।।  
‘यदाहवनीये जुहोति’ - इत्यस्मात् ‘पदे जुहोति’ इत्यस्येव विशेषविषयत्वाञ्च। प्रत्यक्षं हि विशिष्य घटसत्त्वग्राहि। श्रुतिस्तु सामान्येन   
द्वितीयनिषेधिका। किं च यथा ‘यत्किञ्चित्प्राचीनमग्नीषोमीयात्तेनोपांशु चरति’ इत्यत्रत्यस्य यत्किञ्चिच्छब्दस्य प्रकृतविशेषवाचित्वेन   
सामान्याविषयत्वेऽपि दीक्षणोयाव्यतिरिक्ते सावाकाशत्वाद् ‘यावत्या वाचा कामयीत तावत्या दीक्षणीयायामनुब्रूयाद्’ इत्यनेन निरवकाशेन   
सङ्कोचः, तथा वृत्त्यन्तरेण वा अनेकार्थत्वेन वा विषयान्तरपरत्वेन वा सावकाशायाः श्रुतेर्निरवकाशेनाक्षेण सङ्कोचः किं न स्यात् ?  
	किं च पञ्चदशरात्रे प्रथमेऽहनि अग्निष्टुन्नामके नामातिदेशेन एकाहाग्निष्टुद्धर्मभूता सुब्रह्मण्याग्नेयी प्राप्ता। तस्या   
अल्पविषयायाश्चतुर्दशाहस्तु चोदकेन प्राप्तया ऐन्द्र्या बहुविषयया बाधः, बहुबाधस्यान्याय्यत्वात्। तथाद्वैतग्राहिप्रत्यक्षतदुपजीव्यनुमान   
कर्मकाण्डसृष्ट्यादि वाक्यसगुणोपासनावाक्यादि रूपबहुप्रमाणाबाधायाद्वैतवाक्यस्य प्रतीतार्थबाधः किं न स्यात् ? तदुक्तम्-   
‘बहुप्रमाणविरोधे चैकस्याप्रामाण्यं दृष्टं शुक्तिरजतादौ’ इति। इति प्रत्यक्षस्य जात्योपक्रमादिन्यायैश्च प्राबल्यम्।%  
</1-1-20>  
<1-1-21>	%प्रत्यक्षस्य उपजीव्यत्वेन प्राबल्यम्%  

	%किं चोपजीव्यत्वात्प्राबल्यमक्षस्य श्रुतेः स्मृतित इव। तञ्चाक्षेणानुमितिकारणस्य पक्षसाध्यहेतुव्याप्त्यादेः शाब्दधीहेतोः   
शब्दस्वरूपस्य, तद्धर्मस्य योग्यतादेः, उपक्रमोपसंहारैकरूप्यादेः अनुमितिशाब्दधीस्वरूपतत्प्रामाण्यादेश्च ग्राह्यत्वात्। यदा हि घटो   
व्यापकः सत्त्वादित्यत्राक्षं धर्मिमात्रग्राहित्वेन, शुचि नरशिरः कपालं प्राण्यङ्गत्वादित्यत्र शब्दः साध्यमात्रग्राहित्वेन, मनो विभु   
ज्ञानासमवाय्या धारत्वादित्यत्रानुमानं हेतुमात्रग्राहित्वेनाऽनुमानस्योपजीव्यम्। तदेह प्रत्यक्षं लिङ्गशब्दापेक्षितसर्वग्राहीति कथं   
नोपजीव्यम् ? चक्षुरादेः शब्दतज्जन्यज्ञान प्रामाण्याद्यग्राहित्वेऽपि तद्ग्राहिश्रोत्रसाक्ष्यादिसजातीयत्वात्। रूपादिधर्म्यंशे साक्षादुप   
जीव्यत्वाञ्च प्राबल्यम्। दृष्टं च नरशिरः कपालाशुचित्वागमस्य तच्छुचित्वानुमानात् उपजीव्यशुचित्वग्राहिशब्दसाजात्यमात्रेण   
प्राबल्यम्। यद्यपीन्द्रिमनुमेयम्, तथापि तस्याज्ञातकरणत्वान्नानुमोपजीव्या। अक्षाप्रामाण्ये हि तत्सिद्धस्य व्याप्त्यादेर्योग्यतादेश्च   
बाधेनानुमेयस्य शब्दार्थस्य च बाधः स्यात्। अनुमेयस्य व्याप्त्यादिनानुमिति प्रामाण्यादिना शब्दार्थस्य च योग्यतादिना   
शाब्दधीप्रामाण्यादिना च तुल्ययोगक्षेमत्वाद्, अन्यथा प्रातिभासिकव्याप्त्यादिमता बाष्पाध्यस्तधूमेन तात्त्विको व्यावहारिको वाग्निः   
व्यावहारिकव्याप्त्यादिमता च धूमेन तात्त्विकोऽग्निः व्यावहारिकेणाबाधेन विरुद्धधर्माधिकरणत्वेन च विश्वस्य जीवेशभेदस्य च   
तात्त्विकत्वं सिध्येत्। प्रतिबिम्बस्य मिथ्यात्वेऽपि बिम्बरहितावृत्तिरूपा व्याप्तिरस्त्येव। न च धूमस्य तात्त्विकाग्निना न व्याप्तिः दृश्यत्वस्य   
तु तात्त्विकमिथ्यात्वेन व्याप्तिरित्यस्ति न ह्यद्यापि मिथ्यात्वप्रमाणं तत्त्वावेदकमन्यदतत्वावेदकमिति व्यवस्था सिद्धा, येन   
क्लृप्तनियमत्यागः। अकस्मात् यागे च दृश्यत्वस्य मिथ्यात्वनियमोऽपि त्याज्यः।  
	ननु तथापि कथं प्रामाण्यमिथ्यात्वे विषयमिथ्यात्वम् ? प्रत्यक्षस्याप्रमाणत्वेन तद्विषयस्य श्रौतधीप्रामाण्यस्य मिथ्यात्वेऽपि श्रुतेः   
प्रमाणत्वात्तद्धोध्याद्वैतस्य सत्यत्वोपपत्तेरिति चेन्न, रूप्यादिज्ञानेषु प्रामाण्यमिथ्यात्वे विषयमिथ्यात्वदर्शनात्।   
अर्थाबाधरूपप्रामाण्यस्यातात्त्विकत्वेऽर्थस्य तात्त्विकत्वायोगाञ्च।   
	यत्तूक्तं वाचस्पतिना - ‘उपजीव्यविरोधेन श्रुत्यप्रामाण्ये इदं रूप्यमिति  पूर्वधी विरोधान्नेदं रूप्यमितिधीरप्रमा स्याद्’ - इति। तन्न,   
यत्प्रामाण्यं स्वरूपसिद्ध्यर्थं अपवादनिरासार्थं वा यत्प्रामाण्यायत्तं तत्तस्योपजीव्यम्। इह न च   
व्याप्त्यादिज्ञाताप्रामाण्योऽनुमित्याद्यप्रामाण्यवत्सर्वज्ञ त्वादिरूपब्रह्मबुध्यप्रामाण्ये ब्रह्मात् ऐक्य बुध्यप्रामाण्यवञ्च प्रतिषेध्यज्ञानाप्रामाण्ये   
प्रतिषेधकज्ञानाप्रामाण्यम्, येन तदुपजीव्यं स्यात्। यद्वा येन विना यस्थानुत्थानं तत्तस्योपजीव्यम्। इदं रूप्यमितिधीश्च प्रतिषेध्यार्पकतया   
धर्म्यर्पकतया चोपजीव्यैव। तथापि न दोषः, न ह्युपजीव्यत्वमेव प्राबल्ये तन्त्रम्, किं तु परीक्षीतत्वविशिष्टम्। उक्तं हि-  
‘यावच्छक्तिपरीक्षायामुपजीव्यस्य बाधने।  
दोषो नाशोधिते दोष उपजीव्यत्वमस्त्वलम्।। ‘ इति।  
न हि परत्वं प्राबल्ये तन्त्रमिति त्वन्मतेपि परत्वमात्रं तन्त्रम्। किं तु परीक्षितत्वविशिष्टम्। अन्यथा प्रमानन्तरभ्रमस्य वेदात्परस्य बाह्यागमस्य च   
तत्त्वं स्यात्। परीक्षितत्वं च न तावत्प्रतिषेध्यार्पके शुक्तिरूप्याभेदज्ञानांशेऽस्ति। सजातीयविजातीय संवादविसंवादभावाभावौ हि परीक्षा। न   
चात्र विशेषदर्शनजन्य स्वसमानविषय कज्ञानान्तररूपः सजातीयसंवादो वा रूप्यार्थक्रियादिरूपो विजातीयसंवादो वास्ति, प्रत्युत तद्विसंवाद   
एव। दृश्यते चोत्तरस्यैव संवादादिकमिति पूर्वधीर्बाध्या। जगत्सत्यत्वप्रत्यक्षे तु विशेषदर्शनजन्यं सन्घट इति ज्ञानान्तरं घटार्थक्रिया प्रत्यक्षे   
क्लृप्तदूरादिदोषाभावश्चास्तीति न तद्बाध्यम्। जीवेशाभेदश्रुतौ च निषेध्यार्पिका भेदश्रुतिः। साक्षिप्रत्यक्षं च दोषत्वात् परी न क्षितमिति न तदपि   
बाध्यम्। इत्थमेव च दोषाभावादिज्ञानरूपपरीक्षायामनाश्वासे वेदस्यापौरुषेयत्वेन तज्ज्ञाने त्वदुक्तानुमाने च योग्यानुपलम्भादिना   
हेत्वाभासादिराहि त्यज्ञाने ब्रह्ममीमांसायां च न प्रत्यधीकरणं सिद्धान्त्यभिप्रेतार्थे उपक्रमाधानुगुण्यज्ञाने च अनाश्वासः स्यादिति   
प्रमाणतदाभासादिव्यवस्था न स्यात्। यद्यपि धर्म्यर्पके इदं ज्ञानांशे परीक्षितत्वविशिष्टमुपजीव्यत्वमस्ति, तथापि तन्न बाध्यते। शिष्टमैक्यभङ्गे   
वक्ष्यते। प्रत्यक्षस्योपजीव्यत्वेन प्राबल्यविवरणम्।%   
</1-1-21>  
<1-1-22>	%प्रत्यक्षस्य अनुमानबाध्यत्वे बाधकम्%  
	%यदि तु प्रत्यक्षं लिङ्गबाध्यम्, तर्हि ‘औदुम्बरीं स्पृष्ट्वोद्गायेत्’ ऐद्र्या  गाईपत्यमुपतिष्ठते,’ ‘शरमयं बर्हिर्भवति’ इति   
श्रुतित्रयग्राहिप्रत्यक्षं च यथाक्रम मौदुम्बरी वा सर्वा वेष्टयितव्येतिस्मृतिरूपेण सर्ववेष्टनश्रुत्यनुमानेन ‘नेन्द्र! सश्चसिदाशुष’ इति   
मन्त्रसामर्थ्यरूपेण इन्द्रशेषत्वश्रुत्यनुमानेन चोदनालिङ्गसारूप्येण कुशश्रुत्यनुमानेन बाध्येतेति सर्वैव मीमासोन्मूलिता स्यात्।  
	अग्न्यौष्ण्यप्रत्यक्षं च तच्छैत्यानुमित्या विरणोक्तं आत्मस्थायित्वप्रत्यभिज्ञानं च बौद्धोक्ततत्क्षणिकत्वानुमित्या बाध्येतेति   
कालात्ययापदिष्टोच्छेदः स्यात्। तथा च श्रृङ्गित्वे पशुत्वं तन्त्रम्, न तु तद्विशेषोगोत्वादीत्यादितर्कानुगृहीतेन पशुत्वादिना शशादेस्तात्त्विकं   
व्यावहारिकं वा श्रृङ्गम्। गन्धवद्द्रव्यस्य भूतत्वेनाऽपृथिवीत्वं पदार्थत्वादिनान्नाभिमतस्यानन्नत्वं सुखस्य निरुपाधिकेष्टत्वाभावः दुःखस्य   
निरुपाधिकानिष्टत्वाभावः, असद्वैलक्षण्येन शुक्तिरूप्यस्यापि सत्यत्वम्, अप्रातिभासिकत्वादिना प्रपञ्चस्यादृश्यत्वम्, घटवृत्तित्वादिना   
दृश्यत्वस्य मिथ्यात्वाव्याप्यत्वं च स्यादिति व्यावहारिक्यपि व्यवस्था न स्यात्। न ह्यत्र प्रत्यक्षबाधादन्यो दोषोऽस्ति   
प्रत्यक्षस्यानुमानबाध्यत्वे बाधकम्।%  
</1-1-22>  
<1-1-23>	%प्रत्यक्षस्य शद्बबाध्यत्वे बाधकम्%  
	%यदि चाक्षं शब्दबाध्यं तर्हि जैमिनिना तस्माद्धूम एवाग्नेर्दिवा ददृशे नार्चिरित्याद्यर्थवादस्यादितिर्द्यैरित्यादि मन्त्रस्य च   
दृष्टविरोधेनाप्रामाण्ये प्राप्ते तदविरोधाय ‘गुणवादस्तु गुणादविप्रतिषेध स्याद्’ इत्यादिना गौणार्थता नोच्येत।   
तत्सिद्धिरित्यादितत्सिद्धिपेटिकयां च ‘जयमानः प्रस्तर’ इत्यादेर्गौणार्थता नोच्येत। त्वया च प्रत्यक्षाविरोधाय `तत् त्वम्'   
पदयोर्लक्षणा नोच्येत, श्रुतिविरोधात्प्रत्यक्षस्यैवाप्रामाण्य सम्भवात्। एतेनाद्वैतवाक्यमनन्यपरत्वान्नामुख्यार्थं प्रस्तरवाक्यादिकं तु   
अन्यपरमिति वाचस्पत्युक्तं निरस्तम्। सत्यपि तात्पर्यलिङ्गे मानान्तरविरोधे प्रस्तरादिवाक्यवत् सोमेन   
यजेतेत्यादिवञ्चानन्यपरत्वस्यैवायोगात्। न हि कुरूपाम्,  अशूरम् चोद्दिश्य अहो दर्शनीयेति सिंह इति च शतकृत्वः प्रयुक्तमपि वाक्यं   
वाच्यार्थपरम् भवति। न वा तत्त्वमसि वाक्यम् षड्विधातात्पर्यलिङ्गोपेतमपि मानान्तरविरुद्धं वाच्यर्थपरम्। किं चोपक्रमोपसंहारादिकं   
हि प्रत्येकम् तात्पर्यलिङ्गम्। अस्ति च प्रस्तरादिवाक्येऽपूर्वता। त्वत्पक्षे च प्रत्यक्षसिद्धे भेदे श्रुतिरिवैकलिङ्गसिद्धे तात्पर्ये   
लिङ्गान्तरमनुवादकमेवेति किं तद्बाहुल्येन ? यञ्चोक्तं वाचस्पतिना -’प्रस्तरादिवाक्यमन्यशेषत्वादमुख्यार्थम्’ अद्वैतवाक्यं तु न   
तथा। उक्तम् हि शाबरभाष्ये ‘न विधौ परः शब्दार्थ’इति। तन्न, अन्यशेषेऽपि प्रत्यक्षाबिरुद्धे लोके ‘इयं गौः क्रय्या बहुक्षीरे’ त्यादौ   
‘कामधेनु’ रित्यादाविवाऽमुख्यवृत्तेर्वेदेपि ‘सोऽरोदीदि’ त्यादि प्रस्तरादिवाक्य इवामुख्यवृत्तेरना श्रयणात्। अनन्यशेषेऽपि   
‘सोमेन यजेते’ त्यादौ वैयधिकरण्येनाऽन्वये विरुद्धत्रिकद्वयापातात्। समानधिकरण्येनान्वये प्रत्यक्षाविरोधाय सोमवता यागेनेति   
मत्वर्थलक्षणायाः `विचारविधायके च जिज्ञासासूत्रे तद्विजिज्ञासस्वेत्यादिश्रुतौ च प्रत्यक्षाविरोधाय जिज्ञासाशब्देन विचारलक्षणायाः' सर्वं   
खल्विदम् ब्रह्मेत्यादौ अमुख्यार्थतायाश्च स्वीकृतत्वाञ्च। सर्वस्यापि वाक्यास्या वाच्ये ब्रह्मणि लक्षणाया   
एवेष्टत्वेनामुख्यार्थत्वनिषेधायोगाञ्च। अन्वयानुपपत्तेस्तात्पर्यानुपपत्तेर्वा लक्षणाबीजस्य विध्यविधिसाधारण्याञ्च। शाबरवचनं तु   
अनुवादमुख्यार्थत्वाय विधौ लक्षणा न युक्तैवम्परम् तस्मान्न प्रत्यक्षं शब्दबाध्यम्। तदुक्तम्-  
यजमानप्रस्तरत्वं यथानार्थः श्रुतेर्भवेत्।  
ब्रह्मत्वमपि जीवस्य प्रत्यक्षस्याविशेषतः।।  
इति प्रत्यक्षस्य शब्दबाध्यत्वे बाधकम्।%  
</1-1-23>  
<1-1-24>	%अपच्छेदन्यायवैषम्यम्%  
	%यत्तूक्तं वाचस्पतिना पूर्वस्य प्रत्यक्षस्य परेणागमेनापच्छेदन्यायेन बाध इति तन्न, न ह्यस्माभिः पूर्वत्वमात्रेण प्रत्यक्षबाधकतोक्ता,   
किन्तूपजीव्यत्वेन। न चापच्छेदे पूर्वमुपजीव्यम्। किं च प्रतिहर्त्रुद्गात्रोः क्रमेणापच्छेदे प्रतिहर्त्र पच्छेदनिमित्तसर्ववेदसदानस्य   
परेणोद्गात्रपच्छेदनिमित्तादाक्षिण्येन बाधेऽपि नात्यन्तबाधः प्रतिहर्तृ मात्रापच्छेदे द्वयोरपि युगपदपच्छेदे क्रमेणापच्छेदेऽपि   
प्रतिहर्त्रपच्छेदस्य पश्चात्वे च ‘यदि प्रतिहर्तापच्छिद्यात्तर्हि सर्ववेदसं दद्यादि’ ति शास्त्रप्रामाण्यसम्भवात्। अत एव षष्ठे ‘तत्र   
विप्रतिषेधाद्विकल्पः स्यादि’ त्यदिकरणे द्वयोर्युगपदपच्छेदे विकल्प उक्तः। किं च ‘यद्युद्गाता जघन्यः स्यात्पुनर्यज्ञे सर्ववेदसं   
दद्यादित्यधिकरणे उद्गात्रपच्छेदस्य प्रतिहर्त्रपच्छेदात्परत्वे उद्गात्रपच्छेदनिमित्तके प्रथमप्रयोगं दक्षिणाहीनं समाप्य कर्तव्ये ज्योतिष्टोमस्य   
द्वितीयप्रयोगे ‘तद्दद्याद्यत्पूर्वस्मिन् दास्यन्स्यादि’ ति या श्रुत्युक्ता दक्षिणा सा   
पूर्वभाविप्रतिहर्त्रपच्छेदनिमित्तकपूर्वप्रयोगस्थसर्वस्वदित्साया अबाधेन सर्वस्वरूपैव न तु या ज्योतिष्टोमे नित्या द्वादशशतरूपा सा।   
तस्मान्न प्रतिहर्त्रपच्छेदस्य सर्वथा बाधः किं तु प्रयोगान्तरे निक्षेप इत्युक्तम्। उक्तं हि टुप्टीकायाम् - ‘तस्य प्रयोगान्तरे निक्षेपः क्रियत’   
इति। अपि चैकस्मिन्नपि प्रयोगे क्रमिकाभ्यां निमित्ताभ्यां क्रतौ तत्तन्नैमित्तिककर्तव्यतयोर्बदरफले श्यामरक्तरूपयोरिव क्रमेणोत्पत्ते   
रूपज्ञानद्वयवच्छास्त्रद्वयमपि प्रमाणमेव। उक्तं ह्यपच्छेदाधिकरणे - ‘नैमित्तिकशास्त्रस्य ह्ययमर्थः   
निमित्तोपजननात्प्रागन्यथाकर्तव्योऽपि क्रतुनिमित्ते सत्येवं कर्तव्यं ‘इति। ततश्चार्थस्यैव बदरफलस्यैव श्यामरक्तरूपेण   
प्राक्तथाभूतस्य पश्चादन्यथाभावात् पूर्वशास्त्रस्य प्रामाण्यमेव न पूर्वशास्त्रस्याप्रामाण्यम्। न हि बदरफले श्यामत्वविज्ञानं अनन्तरस्य   
रक्तत्वस्यावगत्या मिथ्या भवतीति। तस्मात्-  
पौवापर्यं विरोधश्च पूर्वाप्रामाण्यमेव च।  
नियमान्नास्ति यत्रासावपच्छेदनयो भवेत्।।  
न चैवं प्रकृते प्रत्यक्षप्रामाण्यस्यावकाशोऽस्तीति नापच्छेदन्यायः। एतेन सगुणसप्रपञ्चश्रुत्योर्निगुणनिष्प्रपञ्चश्रुतिभ्यामपच्छेदन्यायेन बाध इति   
निरस्तम्। एतेनैव   
तत्परत्वात्परत्वाञ्च निर्दोषत्वाञ्च वैदिकम्।  
पूर्वस्य बाधकं नायं सर्प इत्याप्तवाक्यवद्’  
इत्यानन्दबोधोक्तं निरस्तम्, यतः-  
तत्परत्वमसिद्धत्बात्परत्वं व्यभिचारतः।  
निर्दोषताऽन्यथासिद्धेः प्राबल्यं नैव साधयेत्।।  
असिद्धं हि मानान्तरविरोधे श्रुतेः तत्परत्वम्। परत्वं तु प्रमानन्तरभ्रमे व्थभिचारि। दृश्यते च ‘न क्त्वा सेडि’ ति परं प्रति ‘मृडमृदे’   
त्यादिपूर्वं बाधकम्। निर्दोषत्वं तु अर्थान्तरे प्रामाण्येनान्यथासिद्धमिति। अपच्छेदन्यायवैषम्यम्।%	  
</1-1-24>  
<1-1-25>	%मिथ्यात्वानुमितेः अग्निशैत्यानुमितिसाम्यम्%  
	%एवं चाक्षस्य लिङ्गादिबाध्यत्वे कालात्ययापदिष्टादेर्दोषता वा त्याज्या व्यवस्थापकं वा वक्तव्यम्। अत्रोक्तं खण्डने   
तत्राक्षसिद्धस्पर्शनश्रुत्युष्णत्वायजमानत्वादि वल्लिङ्गशब्दग्राह्यसर्व वेष्टनश्रुत्यनुष्णत्वयजमानत्वादिकमपि व्यावहारिकम्। इह   
त्वक्षसिद्धं सत्यत्वं व्यावहारिकम्। लिङ्गशब्दग्राह्यं मिथ्यात्वं तु तात्त्विकम्। एवं च-  
पारमार्थिकमद्वैतं प्रविश्य शरणं श्रुतिः।  
विरोधादुपजीव्येन न बिभेति कदाचन।।(खं.खा.) इति।  
तत्र किं सत्यत्वमिथ्यात्वग्राहिणोर्व्यावहारिकतात्त्विकविषयकत्वाद्बाध्यबाधकतैव नेति भावः।, किं वा   
मिथ्यात्वग्राहितात्त्विकविषयकत्वाद्बाधकमेव न तु बाध्यमिति ? आद्येऽप्यनुमित्यादिकं किमक्षसिद्धव्यावहारिकसत्त्वस्याभावमगृहीत्वैव   
तदसिद्धस्य तात्त्विकसत्यत्वस्यैवाभावं गृह्णाति, किं वा तत्सिद्धस्यैव प्रतिपन्नोपाधौ तात्त्विकमभावम् ? नाद्यः,   
मिथ्यात्वश्रुत्यादेरप्रसक्तप्रतिषेधत्वापातात्। अक्षसिद्धस्य सत्त्वस्य प्रतिपन्नोपाधावक्षावाग्रहणे तस्य तात्त्विकत्वापाताञ्च। न द्वितीयः।   
प्रतिपन्नोपाधौ तात्त्विकतदभावग्राहिण एव तद्बाधकत्वेनाबाधोक्त्ययोगात्। नान्त्यः, उपजीव्यप्रत्यक्षबाधितस्य मिथ्यात्वस्य तात्त्विकत्वायोगात्।   
योगे वाऽनौष्ण्यमपि तात्त्विकं स्यात्। एवं च ‘आदित्यो यूप’ इत्यादावपि-  
तात्त्विकादित्यतां यूपस्याश्रित्य शरणं श्रुतिः।  
विरोधादुपजीव्येन न बिभेति कदाचन।।इति स्यात्।  
नन्विदमनौष्ण्यमतात्त्विकविश्वान्तर्गतेन जलाद्यनौष्ण्येन तुल्यस्वभावं चेन्न तात्त्विकम्। न चेदद्वैतस्यैव नामान्तरं स्यादिति चेत्, न,   
विश्वमिथ्यात्वमपि घटादितुल्यतयाऽक्षसिद्धेनाऽतात्त्विकेन रूप्यादिमिथ्यात्वेन समस्वभावं चेन्न तात्त्विकम्। न चेत् द्वैतस्यैव नामान्तरं   
स्यादिति साम्यात्। ननु तात्त्विकत्वमात्रेण विलक्षणमपि तन्मिथ्यात्वलक्षणयुक्तमिति चेदिदमपि तन्मात्रेण विलक्षणमपि स्पर्शत्वव्याप्य   
जातिविशेषवदाश्रयत्वरूपानौष्ण्यलक्षणयुक्तमिति समम्। ननु प्रातिभासिकस्यैव मिथ्यात्वं   
व्यावहारिकं व्यावहारिकस्य तु तात्त्विकमिति चेन्न, जलादिस्थस्य प्रातिभासिकौष्ण्यस्याभाव एव व्यावहारिकः, अग्न्यादिस्थस्य   
व्यावहारिकौष्ण्यस्य तु तात्त्विक इत्यापातात्। तस्मान्मिथ्यात्वं तात्त्विकं अनौष्ण्यं तु व्यावहारिकमिति व्यवस्था न युक्ता। अस्तु वा सा, तथापि   
तात्त्विकमिथ्यात्वानुमितिबाधेन सत्यत्वस्य व्यावहारिकत्ववत् व्यावहारिकानुष्णत्वानुमितिबाधेनौष्ण्यं नभोनैल्यवत् स्वार्थक्रियया सह स्वप्नवत्   
प्रातिभासिकं स्यात्। तत्त्वप्रदीपिकायां तु औष्ण्यधीप्रामाण्ये उभयसम्मतिः, सत्त्वबुद्धौ तु नेत्युक्तम्,तन्न इहाऽसम्मतौ हेत्वभावात्। तत्त्वशुद्धौ तु   
मिथ्यात्वानुमितिः श्रुत्यनुगृहीतेति नाक्षबाध्या इतरा तु नेति तद्बाध्येत्युक्तम्। तन्न, मिथ्यात्वश्रुतेः (अग्निर्हिमस्य भेषजमिति श्रुतेः)   
अनुमितहिमनिवारणशक्त्यनुवादित्ववत् अनुमितासत्यमिथ्यात्वानुवादित्वोपपत्तेः। मिथ्यात्वानुमितिस्तर्कानुगृहीता इतरा तु नेति चेन्न, तर्काणां   
मिथ्यात्वानुमिति वदक्षबाधेनात्मक्षणिकत्वादितर्काणामिवाभासत्वात्। उक्तं च सुरेश्वरवार्तिके बौद्धम् प्रति-  
प्रत्यभिज्ञायमानेऽर्थे तदेवेदमिति ध्रुवे।  
लिङ्गमाभासतामेति प्रत्यक्षार्थविरुद्धदृग्।।इति।  
नन्वनौष्ण्यस्यौष्ण्यनिरूप्यत्वात्तस्य चाग्न्यादावेव ग्राह्यत्वात्तत्र तदभावानुमा बाधिता, मिथ्यात्वं तु न सत्यत्वाभावः, किं तु भावान्तरम्।   
अभावत्वेऽपि तत्प्रतियोगि सत्त्वं ब्रह्मणि प्रसिद्धमिति चेन्न, औष्ण्यतदभावयोर्व्यवहारिकत्वतात्त्विकत्वाभ्यां प्रातिभासिकत्वव्यावहारिकत्वाभ्यां   
वा व्यवस्थोक्तेः। तत्र प्रतियोगिग्राहिण उपजीव्यत्वे इह च धर्म्यादिग्राहिणस्सुतरामुपजीव्यत्वाञ्च। उष्णमात्रे शैत्यस्य उष्णविशेष वानुष्णत्वस्य   
साधनेऽबाधापाताञ्च। एतेनौष्ण्यात्यन्ताभावात्मकमनौष्ण्यं औष्ण्य मिथ्यात्वरूपमेवेति तस्य तात्त्विकतेष्टेति निरस्तम्, शैत्यस्यातद्रूपत्वात्।   
तस्मात्-  
स्वतः प्रमात्वं प्रत्यक्षे लिङ्गाद्यैः स्वोपजीविभिः।  
स्वविरोधान्मृत्यवस्थामापन्नैर्नैव बाध्यते।।  
मिथ्यात्वानुमितेरग्निशैत्यानमितिसाम्यम्।।%		  
</1-1-25>  
<1-1-26>	%प्रत्यक्षस्य लिङ्गाद्यबाध्यत्वे बाधकोद्धारः%  
	%इदं रूप्यमिति प्रत्यक्षमपि नेदंरूप्यमिति सयुक्तिकबलवत्प्रत्यक्षेण बाध्यम्। न तु युक्त्यैव। गौरोऽहमित्याद्यपि मम शरीरमिति   
बलवत्प्रत्यक्षबाध्यं कर्दमलिप्ते वस्त्रे कृष्णंवस्त्रमितिवद् गौणं वा,उष्णं जलमित्यपि गौणमेव न तु लिङ्गादिबाध्यम् यद्वा   
निश्चितद्रव्यान्तरसमभिव्याहाररूपदोषेण शङ्किताप्रामाण्येन उष्णं जलमित्यनेनावकाशे दत्ते लिङ्गादिकं प्रवर्तते न तु   
तल्लिङ्गादिबाध्यम्। अहमिहैवास्मि सदने जानान इत्यादि तु प्रमाणमेव, जीवस्याणुत्वात्, न तु लिङ्गादिबाध्यम्। ज्वालैक्यप्रत्यक्षमपि   
निर्वापितारोपितदीपे चेद्भेदग्राहिप्रत्यक्षेण वाधितमेव जायते। अन्यत्रापि दीर्घोऽयं दीपो ह्रस्वो नेति प्रत्यक्षेण बाध्यते, न त्वनुमित्या।   
तादृशप्रत्यक्षाभावे तु न दीपभे (दमनुपश्यामः) दः। दूरस्थस्यायं सर्प इत्याद्यपि प्रत्यक्षं न शब्दमात्रेण बाध्यम्, किं तु नायं सर्प   
इत्याप्तवाक्यमूल परीक्षितप्रत्यक्षगौरवादेव। राजगौरवादिव राजभृत्येनामात्यः, श्रुतिगौरवादिव वा श्रुत्यनुसारिप्रकरणादिना   
लिङ्गादिकम्। उक्तं हि-  
दुर्बलस्य प्रमाणस्य बलवानाश्रयो यदा।  
तदापि विपरीतत्वं शिष्टाकोपे यथोदितम्।।इति।  
न हि प्रधानभूताचमनादिपदार्थविषयस्मृत्या पदार्थधर्मभूतक्रमविषया ‘वेदं कृत्वा वेदिं करोति’ इति श्रुतिर्बाधितेत्यन्यत्रापि तया सा   
बाध्यते। अत एव `नायं सर्पः' इत्युक्ते प्रतिवदन्ति - ‘किमेवं वदसि केवलमपि पुनः परामृश्य पश्यसि’ इति। ननु तथापि पीतः शङ्खः नीलं   
नभ इत्यादिप्रत्यक्षम् श्वैत्यनीरूपत्वाद्यनुमित्यैव चन्द्रप्रादेशत्वप्रत्यक्षं चाप्रत्यक्षमूलशब्देनैव बाध्यं दृष्टमिति चेद् उच्यते। द्विविधं हि ज्ञानम् -   
सन्देहरूपमेकाका (रनियतं) रं चेति। द्वितीयमप्यप्रामाण्यधीकलङ्कितं तदकलङ्कितं चेति द्वेधा। (अप्रामाण्यधी) कलङ्कितत्वमपि द्वेधा-   
बाधकाभिमतज्ञानोदयात् प्रागेव दोषज्ञानेन वा। अर्थाभावनिश्चयेन वा। तत्राद्यं यथा चन्द्रप्रादेशत्वग्राहि,शैलाग्रस्थतरुपरिमाणादिज्ञाने   
दूरादेर्दोषत्वनिश्चयात् । द्वितीयं यथा सवितृशङ्खादौ सुषिरपीतत्वादिग्राहि। प्रागेव तत्र परीक्षितप्रत्यक्षेण सुषिराद्यभावनिश्चयात्। एवं च   
चन्द्रप्रादेशत्वादिप्रत्यक्षेण प्रागेव ज्ञातदूरादिदोषेण अप्रमाणत्वेन ज्ञातेन सन्देहवत्स्वार्थपरिच्छेदपराङ्मुखेन निःशङ्कप्रवृत्यजनकेनावकाशे दत्ते   
पश्चाच्छब्दादिः प्रवर्तते, न तु तेन प्रत्यक्षबाधः। यथा प्रबलप्रत्यक्षबाधितस्याक्षस्यानन्तरं प्रवृत्तेन शब्दादिना न बाधस्तद्वत्। येन यस्य भ्रमत्वं   
ज्ञायते तत्तस्य बाधकम्। न च चन्द्रप्रादेशत्वादिप्रत्यक्षस्यागमादिना भ्रमत्वं ज्ञायते। अकलङ्कितं स्वार्थपरिच्छेदेऽभिनिविष्टं   
निःशङ्कप्रवृत्तिजननयोग्यम्। यथा अग्निरुष्ण एव, प्रस्तरो यजमानो नैव,घटस्सन्नेवेत्यादि। न ह्यत्र प्रागेव दूरादिदोषधीर्वाऽर्थाभावनिश्चयो वाऽस्ति।   
यदि च प्रत्यक्षे क्लृप्तदूरादिदोषाभावेऽप्यन्यः कल्प्येत तर्हि श्रुतावपि शब्दे क्लृप्तविप्रलम्भाद्यभावेऽप्यन्यः कल्प्येत। न चाविद्यकतैव दोषः,   
मेयाविद्यकत्वस्याद्याप्यसिद्धेः। मानाविद्यकत्वस्य तु श्रुतावपि सत्त्वात्। नाप्यनादिभेदभ्रमवासना दोषः, श्रौतज्ञानस्यापि   
प्रकृतिप्रत्ययादिभेदवासनाजन्यत्वात्। भेदधियोऽद्यापि भ्रान्तित्वासिद्धेश्च। इदं चाकलङ्कितं प्रत्यक्षं साक्षिरूपं चेन्न केनापि बाध्यं न   
कस्याप्यवकाशदम्। बाह्यं तु प्रबलप्रत्यक्षेण बाध्यम्। न त्वन्येन बाध्यमन्यस्यावकाशदं वा। एवं चाकाशे समीपे नीरूपत्वनिश्चयाद् दूरे   
तद्धीर्दूरदोषजन्येति प्रागेव निश्चिता, न तु नीरूपत्वानुमितिबाध्या।  
	केचित्त्वाकाशो नीलिमोदेतीतिश्रुतेर्नभो नीलमेव। समीपे तु भूसन्निकर्षस्य प्रतिबन्धकत्वान्नैल्यानुपलम्भ इत्याहुः। अन्ये तु नैल्यधीः   
साक्षिप्रत्यक्षबाधिता। अचाक्षुषपिशाचान्योन्याभावस्य स्तम्भः पिशाचो न भवतीति चक्षुषेव साक्ष्ययोग्यरूपाभावस्यापि   
नीरूपत्वविशेषावकाशत्वग्राहिणा साक्षिणा ग्रहणात्। परमतेऽपि ह्याकाशं साक्षिवेद्यं, निमीलितनेत्रस्य नीलं नभ इति धीश्च   
साक्षिरूपेत्याहुः। यद्वा, अश्रावणे आकाशे श्रावणी शब्दाभावधीरिवाचाक्षुषेऽप्याकाशे रूपाभावधीर्वायाविव चाक्षुष्येव। दूरस्थस्य पुंसो   
यत्र नभःप्रदेशे नैल्यधीस्समीपस्थस्य तस्यैव तत्रैव चक्षुषैवानैल्यबुद्धेः। अन्यथाऽऽकाशस्य नीरूपत्वं न सिध्येत्, लिङ्गाभावात्। तत्पक्षे   
महत्त्वद्रव्यानारम्भकत्वादेरसिद्धेः। निस्स्पर्शत्वस्य तमसि व्यभिचारात्। पृथिव्यादित्रयेतरत्वादेश्चाप्रयोजकत्वात्।   
एतैरेवाशब्दत्वास्याप्यापाताञ्च। पञ्चीकरणेन रूपस्यापि सत्त्वेन बाधाञ्च। यद्वा व्याप्तिप्रत्यक्षेण तन्मूलानुमित्या वा तद्बाधः।   
अनौष्ण्यहेतोस्तु न व्याप्तिः, अप्रयोजकत्वात्। मिथ्यात्वहेतौ तु घटधीवद् व्याप्तिधीरपि स्वार्थसत्त्वग्राहितयाऽनुमितिप्रतिकूलैव, न तु   
तस्या मूलम्। अथवा, नीरूपत्वानुमितिरुपजीव्यव्याप्तिप्रत्यक्षाद्यविरुद्धा धर्मिग्राहकाबाधिता च।   
मिथ्यात्वाद्यनुमितिस्तूपजीव्यव्याप्तिप्रत्यक्षादिविरुद्धा धर्मिग्राहकबाधिता चेति वैषम्यम्। तस्मात्-  
स्वार्थनिश्चयरूपेण निश्चला ह्यपरोक्षधीः।  
विजातीयप्रमाणेन केवलेन न बाध्यते।।  
तदुक्तम्- ‘न हि दृष्टस्य वस्तुनो बलवद्दृष्टिं विनाऽन्यद्बाधकम्’ इति। उक्तं च विवरणेऽपि- ‘यत्राविचारपुरस्सरमेव   
प्रत्यक्षावभासमप्यनुमानादिना बाधितमुच्छिन्नव्यवहारं भवति, तत्र तथा भवतु। यत्र पुनर्विचारपदवीमुपा रुढयोर्ज्ञानयोर्बलाबलचिन्तया   
बाधनिश्चयस्तत्र नानुमानादिना प्रत्यक्षस्य मिथ्यात्वसिद्धिः’ इति। इति प्रत्यक्षस्य लिङ्गाद्यबाध्यत्वे बाधकोद्धारः।%  
</1-1-26>  
<1-1-27>	%अथ प्रत्यक्षस्य भाविबाधकशङ्का भङ्गः।%  
	%नापि भाविबाधकशङ्कामात्रेणेति तृतीयः। उक्तरीत्या लिङ्ग शब्दयोरबाधकत्वाद्, अक्षस्याप्रमाणतया शङ्क्यमानत्वात्,   
सर्वविशेषाभावे च सामान्यस्याप्यभावेन बाधकशङ्कायां अनुदयात्। किञ्च त्वन्मते जाग्रदादिज्ञानस्याप्रमाणत्वेन स्वप्नादेर्बाधासिद्धौ कथं   
तद्दृष्टान्तेनान्यत्र तच्छङ्का ? तदुक्तं बार्तिके बौद्धं प्रति  
‘प्रतियोगिनि दृष्टे च जाग्रज्ज्ञाने मृषा भवेत्।  
स्वप्नादिबुद्धिरस्माकं तव भेदोऽपि किङ्कृतः।।’ इति।  
अपि च भ्रमकालीनापरोक्षबुद्ध्यविषयविशेषविषयैव धीर्बाधिका। न च तव विश्वबाधिकाधीस्तद्विषया। किं च सप्रकारैव धीर्बाधिका,   
निर्विकल्पिकायाः सप्रकारकभ्रमाविरोधित्वात्। न च ते (तव) विश्वबाधिका धीः सप्रकारिका। किं च न तावत्सा सप्रकारा,नापि निष्प्रकारा   
शब्दजन्येति वक्ष्यते। न च त्वन्मते सा शब्दान्यजन्या। किं च बाधिका धीर्भ्रमस्य तद्धेतोरज्ञानस्य तद्दोषस्याध्यस्तस्य द्रष्टुश्च न बाधिकेति न   
भ्रमादिबाधो युक्तः। किं च दोषजन्यमेव बाध्यम्। न च साक्षिप्रत्यक्षं तज्जन्यम्। अद्वैतज्ञाने तु श्रुतितात्पर्यभ्रमो दोषः। किं च   
बाधकतुल्यमानसंवादि न बाध्यम्। द्वैतप्रत्यक्षं चाद्वैतश्रुतितुल्यद्वैतश्रुतिसंवादि। किं च बाधकधीबोध्यं न बाध्यम्। भेदश्च बाधकधीबोध्यः। तया च   
स्वविषयस्य भेदाभिन्नतयौदासीन्येन वा ग्रहे बाधकत्वायोगेन भिन्नतयैव ग्राह्यत्वात्। तस्मान्न बाधशङ्का युक्ता।  
	कथं चेयं शङ्का ? रूप्यादिबाधेऽपि बाधकशङ्कापातेनाबाधितबाध रूपकोट्यप्रसिद्धेः,बाधितबाधशङ्कायाश्चाबाध्यत्वाविरोधित्वात्।   
भाविबाधेऽपि बाधशङ्कापातेन स्वव्याघाताञ्च। तदुक्तं वर्तिके बौद्धं प्रति-  
दुष्टज्ञानगृहीतार्थप्रतिषेधोऽपि युज्यते।  
गृहीतमात्रबाधे तु स्वपक्षोऽपि न सिध्यति।।इति।  
न च धीमात्रे न बाधशङ्का, किं तु साक्षात्कार इति युक्तम्। विशेषहेत्वभावात्। वृत्तिरूपाद्वैतसाक्षात्कारे तत्प्रसङ्गाञ्च। नापि   
शब्दाजन्यसाक्षात्कारे तच्छङ्का, मुक्तस्वरूपानन्दसाक्षात्कारे तत्प्रसङ्गात्। वेदान्तजन्यधीप्रामाण्यग्राहिसाक्षिप्रत्यक्षमप्य तत्त्वावेदकमेव   
तत्त्वावेदकत्वेन गृह्णातीति शङ्कया तत्त्वज्ञानाय वेदान्तश्रवणादि स्वक्रियाविरोधाञ्च। शङ्काग्राहि साक्षिप्रत्यक्षमपि अशङ्कामेव शङ्कात्वेन   
गृह्णातीति शङ्कया स्वव्याघाताञ्च।  
	नापि शब्दान्यजन्यसाक्षात्कारे तच्छङ्का। दशमस्त्वमसीति शब्दाभासजन्य साक्षात्कारेऽपि बाधदर्शनेन विशेषहेत्वभावात्।   
विश्वान्यप्रत्यक्ष एव तच्छङ्केति सुवचत्वाञ्च। अद्वैतश्रुत्यनुमानादिग्राहिप्रत्यक्षमपि तात्त्विकीं व्यावहारिकीं वा अनेकमेव सद्वितीयमिति   
श्रुतिमेव व्यावहारिकेण प्रातिभासिकेन वा एकमेवाद्वितीयं ब्रह्मेति श्रुतित्वेन गृह्णातीत्यादिशङ्कया मिथ्यात्वादिश्रुत्यादेरेवासिद्ध्यापत्तेश्च।   
शून्याद्वैतं तत्त्वमिति सद्वैतं तत्त्वमिति च श्रुतेरभावग्राहिप्रत्यक्षमपि तात्त्विक्यां व्यावहारिक्यां वा तस्यां श्रुतौ सत्यामेव व्यावहारिकं   
प्रातिभासिकं वा तदभावं गृह्णातीति शङ्कया शून्याद्वैतादिसिद्ध्यापत्तेश्च। न चात्माद्वैतश्रुतिविरोधादुक्तशङ्कानुदयः। तस्या एव   
सन्दिह्यमानत्वात्। न च तत्त्वतो द्वैतश्रुत्या व्यवहारदशायामद्वैतश्रुतित्वेन गृहीतया मिथ्यात्वसिद्धिः। वह्नित्वेन ज्ञाताद् गुञ्जापुञ्जाद्   
दाहापत्तेः। भेदश्रुतित्वेन पूर्वपक्षिणा ज्ञातेनाद्वैतवाक्येन द्वैतसिद्ध्यापत्तेश्च। न चाद्वैतश्रुतितत्प्रामाण्या   
देरप्यन्यत्रादृष्टस्तात्त्विकसत्त्वविरोधी तत्त्वावेदकेनैव बाधः शङ्क्यः, न तु स्वप्नादौ दृष्टः व्यावहारिकसत्त्वविरोधी अतत्त्वावेदकेन बाध   
इति राजाज्ञाऽस्ति। अप्रातिभासिकत्वधीस्तु तात्त्विकत्वधीरिव युक्ता।  
	न चैवं ब्रह्मतत्त्वज्ञानात्तन्निवृत्तिश्रुतिविरोधः। अत्राप्यनिवृत्तिश्रुतिरेव निवृत्तिश्रुतितया गृहीतेति शङ्कोदयात्। किं चापरीक्षिते   
रूप्यादिप्रत्यक्षे दोषबाधयोर्दर्शनेन परीक्षिते जगत्प्रत्यक्षेऽपि तदाशङ्कायां लिगशब्दाभासयो स्तद्दर्शनेनाद्वैतलिङ्गशब्दयोरपि तच्छङ्का।   
बाधिते अक्षलिङ्गाद्याभासेऽषि भ्रमबाधित प्रमादृष्टान्तेनाबाधशङ्कापि स्यादिति प्रमाणतदाभासव्यवस्था न स्यात्। तदुक्तम्-   
निर्दोषानुमायास्सदोषत्वं सदोषानुमाया निर्दोषत्वमित्यव्यवस्था ‘इति। श्रुतिर्नित्यत्वान्निर्दोषेति चेन्न। त्वन्मते श्रुतिनित्यताया आकल्पं   
स्थितिमात्ररूपत्वेन आकाशादिवत् प्रतिकल्पं तस्या उत्पत्तेः। तस्याः प्रमाकरणत्वेऽपि मम द्वैत इव, ब्रह्ममीमांसायां प्रत्यधिकरणं   
पूर्वपक्ष्यभिमतार्थ इव च तवाद्वैते तात्पर्यधीः भ्रम इति शङ्कया तज्जन्याद्बैतधियः प्रमात्वासिद्धेश्च। उपक्रमोपसंहारतदैक   
रूप्यग्राहिप्रत्यक्षेऽप्युक्तन्यायेन शङ्कोदयेन तदैकरूप्यासिद्धेश्च। किं च-  
प्रत्यक्षे क्लृप्तदोषाणामभावोऽत्र विनिश्चितः।  
अन्वस्य कल्पना नित्ये वेदेऽपि न निवार्यते।  
स्वाप्नप्रत्यक्षेऽपि तदा दूराद्यभावनिश्चयोऽस्तीति चेन्न। स्वाप्ने शून्यमेव तत्त्वमिति, वेदेऽपि तदा भ्रान्त्याद्यभावनिश्चयस्य सत्त्वात्।   
स्वप्नवैषम्यानुभवस्तूभयत्र समः। किं च न तावत्साक्षिणि बाधशङ्का, तस्य नित्यानुभवरूपतया वेद इव तात्पर्यभ्रान्तेरप्ययोगेन   
वेदादप्यनाशङ्कितदोषत्वात्। प्रमाणाजन्यत्वमात्रेण तदप्रामाण्ये गुणाजन्यत्वमात्रेण वेदस्याप्यप्रामाण्यापातात्। नापि बाह्यप्रत्यक्षे। तत्रापि   
निःशङ्कं साक्षिग्राह्यसुखादिपर्यन्तपरीक्षया तन्निरासात्। उक्तं हि - ‘न परीक्षानवस्था स्यात्साक्षिसिद्धे त्वसंशयादि ‘ ति। ‘ न हि बाधः   
क्वचिद् दृष्ठो दुःखाद्यनुभवस्य तु ‘ इति च। ननु स्वाप्नजलप्रत्यक्षेऽपि स्वाप्नावगाहनपानतज्जन्यसुखपर्यन्ता परीक्षास्तीति चेन्न। स्वाप्नस्य   
शून्यमेव तत्त्वमिति वेदस्याप्यपौरुषेय (त्वादिज्ञा) त्वज्ञानषड्विधतात्पर्यलिङ्गज्ञानानुग्राहकतर्कानुसन्धानब्रह्माद्वैत श्रुतिप्रतियोगिकप्राबल्य   
निर्णयस्वाप्नशून्यसाक्षात्कारतज्जन्यशून्यभावापत्तिरूपमोक्ष पर्यन्ता परीक्षास्तीति फलपर्यन्ताद्वैतश्रुतावप्यनाश्वासापातात्। स्वाप्नवैषम्यानु   
भवेनाश्वासस्तूभयत्र सम इत्युक्तम्। अन्यथा परस्यापि प्रातिभासिकवैलक्षण्यं न सिध्येत्। एवं च-  
स्वाप्नाद्विशेषस्यासिद्धौ प्रपञ्चस्याद्वयश्रुतिः।  
स्यात् फलेन सह स्वाप्नी सिद्धौ शङ्काक्षजे कुतः।  
न हि प्रत्यक्षशब्दत्वकृतं वैषम्यमीक्षते।  
बाधाबाधकृतस्त्वेव विशेषः सम्प्रदृश्यते।।  
तस्मात् त्वयाऽप्यौत्सर्गिकस्य प्रामाण्यस्य बलवद्वाधकदर्शनैकापोद्यत्वेन सप्तमरसशङ्कातुल्येन शङ्कामात्रेणानपवादात् स्वव्याघातादिना   
शङ्कानुदयाञ्च श्रुतेः प्रामाण्यनिश्चय इति बाच्यम्। उक्तं हि खण्डने-  
अत्यन्तासत्यपि ज्ञानमर्थे शब्दः करोति हि  
अबाधात्तु प्रमामत्र स्वतः प्रामाण्यनिश्चलाम्।।इति।  
(ए) तत्प्रत्यक्षेऽपि तुल्यम्। उक्तं हि सुरेश्वरेणापि-  
अतोऽवबोधकत्वेन दुष्टकारणवर्जनात्।  
अबाधाञ्च प्रमाणत्वं वस्तुन्यक्षादिवत् श्रुतेः। ‘इति।  
तस्मादहेतुकार्यशङ्केव स्वक्रियादिविरोधतः।  
भाविबाधकशङ्का न युक्ताऽध्यक्षे श्रुताविव।।  
उक्तं ह्युदयनेन- ‘तदेव ह्याशङ्क्येत यस्मिन्नाशङ्क्यमाने स्वक्रियाव्याघातो न भवति’ इति उक्तं च वार्तिके बौद्धं प्रति-  
इह जन्मनि केषाञ्चिन्न तावदुपलभ्यते।  
योग्यवस्थागतानां तु न विद्यः किं भविष्यति।  
इति। न हि सम्भवति शब्दानुमानाभासयोः रूप्यादिधीप्रामाण्यग्राहिप्रत्यक्षस्य च बाधं पदार्थत्वस्य च मिथ्यात्वव्यभिचारं स्वैरिण्याश्चानियमं   
पश्यन्नपि परीक्षितत्वाद्वैदान्ततदनुकूलानुमानयोः वेदान्तधीप्रामाण्यग्राहिप्रत्यक्षस्य चाबाधं दृश्यत्वस्य च मिथ्यात्वाव्यभिचारं स्वमातुश्च नियमं   
निश्चिनोति, जगत्प्रत्यक्षस्य तु परीक्षितस्याप्यपरीक्षित रूप्यादिप्रत्यक्षदृष्टान्तमात्रेणाबाधं न निश्चिनोतीति। परीक्षिप्रत्यक्षेऽप्यनाश्वासे हि नैकापि   
व्यवस्था सिध्येत्, तदवसानत्वात् सर्वस्य। न हि श्रुतेऽनुमिते वा दृष्ट इवाश्वासः। किं चैवं न हिंस्यादित्यस्याग्नीषोमीये व्यभिचारदर्शनेनान्यत्रापि   
तदाशङ्क्येतेत्युत्सर्गापवादन्यायो भज्येत। उक्तं हि-  
उत्सर्गतोऽपि यत्प्राप्तमपवादविवर्जितम्।  
व्यभिचार्यपवादेन मानमेव भविष्यति।।इति।  
एवं च - बाधाभावोऽत्र निर्णीतः शशश्रृङ्गाद्यभाववत्।  
अन्यथा शशश्रृङ्गादिरपि शङ्क्येन बाधवत्।  
तस्मात्प्रामाण्यस्योत्पत्तौ ज्ञप्तौ च स्वतस्त्वादिह चोत्पत्तिस्वतस्त्वापवादस्य दोषस्य, ज्ञाप्तिस्वतस्त्वापवादस्य बाधकस्य चादर्शनात्   
निर्मूलशङ्कायाश्च स्वक्रियाविरोधादि नानुत्थानात् सुस्थं प्रत्यक्षप्रामाण्यम्।  
किं च नेदं रूप्यमिति प्रत्यक्षप्रामाण्यमावश्यकम्। अन्यथा इदं रूप्यमित्यस्याप्रामाण्यं न स्यादिति वृद्धिमिच्छतो मूलहान्यापत्तेः। तथा च   
तत्तुल्ययोगक्षेमं सन् घट इत्यादिप्रत्यक्षं कथं न प्रमाणम् ? किं च सौषुप्तिकानन्दानुभवस्याप्रामाण्ये कथमात्मन आनन्दरूपता तात्त्विकी ?   
आनन्दश्रुतेरनुभूतातात्त्विकानन्दानुवादित्वोपपत्तेः। किं च ‘स्मृतिः प्रत्यक्षं’ इत्यादिश्रुत्या, ‘प्रत्यक्षमनुमानं च शास्त्रं च विविधागमाः ‘ इति   
मनुस्मृत्या च सिद्धं तत्प्रामाण्यम्। न च सकृत्प्रयुक्तस्य प्रमाणशब्दस्य श्रुतौ तत्त्वावेदकत्वमर्थः, प्रत्यक्षेऽतत्त्वावेदकत्वमिति युक्तम्। इति   
प्रत्यक्षस्य भाविबाधकशङ्काभङ्गः। %  
</1-1-27>  
<1-1-28>	%अथ प्रत्यक्षस्य पारमार्थिकसत्त्वग्राहित्वविवरणम्%  
	%नापि प्रत्यक्षं कालत्रयाबाध्यत्वग्रहाक्षममिति द्वितीयः। तद्धि न कालत्रयेऽपि सत्त्वम्। मन्मतेऽप्यनित्यप्रपञ्चे तदभावात्। किं तु   
कालत्रयवृत्ति यदसत्त्वं तदभावः। स च कदाचित्सत्त्वे गृहीतेऽपि गृहीत एवेति प्रतिपन्नोपाधौ सत्त्वग्राहिणा प्रत्यक्षेण तदुपाधौ   
त्रैकालिकनिषेधप्रतियोगित्वरूपमिथ्यात्वाभावसिद्धिः।  
स्वकाले ह्यस्तितां गृह्णन् साक्षात्कारस्त्रिकालगम्।  
प्रतिषेधं निरुन्धानो गृह्णात्येवात्यबाध्यताम्।।  
	वेदेऽपि हि विषयस्याबाध्यत्वे ज्ञानप्रामाण्यमेव तन्त्रं न तु शब्दत्वं वा, वर्तमानकालाद्यनवच्छेदेन स्वविषयसत्त्वग्राहित्वं वा,   
सर्वकालादिसम्बन्धित्वेन स्वविषयसत्त्वग्राहित्वं वा तन्त्रम्। उक्तप्रकारत्रययुक्तानाप्तवाक्यविषयस्यात्यन्ता बाध्यत्वापातात्। तञ्च   
तत्त्वावेदनरूपं प्रामाण्यं श्रौतज्ञानस्येवाक्षजज्ञानस्याऽपि ज्ञानग्राहिणा साक्षिणा गृह्यते। प्रामाण्यस्य स्वतस्त्वात्। न च रूप्यादिज्ञानेष्विव   
बाधो वा, दोषो वा निश्चितः। येन तदपोद्येत। तदुक्तम्-  
यदि स्वतस्त्वं प्रामाण्ये विश्वसत्ता कथं न ते।  
प्रामाण्यस्य च मर्यादा कालतो व्याहता भवेत्।।  
	इयांस्तु भेदः - ‘तत्सत्यम्’ इत्यादिश्रुत्या ब्रह्मणो वर्तमानादिकालाद्यनवच्छेदेन सत्ता गृहीतेति तत्र सा तदनच्छिन्नेति। प्रत्यक्षेण तु   
घटादेस्तदवच्छिन्न सा गृहीतेति तत्र तदवच्छिन्नेति। यद्‌देशकालप्रकारावच्छेदेन तु यस्य येन सत्ता गृहीता तदवच्छेदेन तस्याबाध्यत्वं   
प्रामाण्यप्रयुक्तम् उभयसाधारणमिति प्रमाणेन प्रत्यक्षेण नित्यत्वाद्यसिद्धावपि स्वोपाधौ त्रैकालिकनिषेधाप्रतियोगित्वरूप   
मात्यन्तिकाबाध्यत्वं सिद्ध्यत्येव। कालान्तरादिस्थमपि हि बाधकं किं यत्कालाद्यवच्छेदेनानेन स्वार्थो गृहीतस्तदवच्छेदेनैव तन्निषेधति ?   
अन्यावच्छेदेन वा ? आद्ये कथमस्य प्रामाण्यम् ? अन्त्ये त्वनित्यत्वादिकमेव स्यान्न तु मिथ्यात्वम्। किं चानागतकालग्राही साक्षी   
स्वविषयस्य गगनादेः साक्षात्स्वाविषयस्य घटादेरपि निर्दोषतद्धीप्रामाण्यग्रहणद्वारा भाविबाधाभावं गृह्णात्येव। न हि   
विषयाबाधमनन्तर्भाव्य प्रामाण्यग्रहणं नाम। त्यक्तव्यं च परेणैव प्रत्यक्षस्य वर्तमानमात्रग्राहित्वम्। अन्यथा रूप्यादेः प्रतिपन्नोपाधौ   
त्रैकालिकनिषेधप्रतियोगित्वरूपं मिथ्यात्वं प्रत्यक्षं न स्यात्। किं च-  
प्रातिभासिकवैधर्म्यं तव येन प्रसिध्यति।  
घटादेः परमार्थत्वं मम तेनैव सेत्स्यति।।  
अस्ति हि त्वन्मतेऽपि घटादेर्व्यावहारिकसत्त्वाय तज्ज्ञाने रूप्यादिधीतो विशेषः। तथा च तेनैव विशेषेण तात्त्विकत्वसिद्धिः। किं च-  
यद्यऽक्षसिद्धं विश्वस्य सत्यत्वं नैव तात्त्विकम्।  
तर्ह्यक्षसिद्धं रूप्यादिमिथ्यात्वं तात्त्विकं कथम्।।  
न हि घटस्सन्, रूप्यं मिथ्येति प्रत्यक्षयोर्मात्रयापि विशेषोऽनुभूयते। रूप्यमिथ्यात्वस्य कालान्तरबाध्यत्वे च रूप्यं तात्त्विकं स्यात्। किं च-  
पारमार्थिकसत्यत्वं न चेत् प्रत्यक्षगोचरः।  
तन्निषेधश्रुतीनां स्यादप्रसक्तनिषधता।।  
किं च-  
अतत्त्वतात्त्विकत्वेन प्रपञ्चं नावभासयेत्।  
अक्षं यदि तदा तस्याऽतत्त्वावेदकता कथम्।।  
न हि व्यावहारिकं तथैव गृह्णद् अतत्त्वावेदकं भवति, किं तु पारमार्थिकत्वेन। अनुभूयते च जगति लौकिकानां पारमार्थिकत्वधीः।   
तस्मात्प्रत्यक्षस्य प्रतिपन्नोपाधौ त्रैकालिकनिषेधप्रतियोगित्वरूपमिथ्यात्वाभावग्राहित्वात्तद्बाधिता दृश्यत्वादयः। इति प्रत्यक्षस्य   
पारमार्थिकसत्त्वग्राहित्वम्। %  
</1-1-28>  
<1-1-29>	%अथ विश्वमिथ्यात्वस्यानुमानबाधः%  
	%अनुमानबाधिताश्च दृश्यत्वादयः। तथा हि- ब्रह्मप्रमान्येन वा वेदान्ततात्पर्यप्रमाजन्यज्ञानान्येन वा, मोक्षहेतुज्ञानान्येन वा अबाध्यत्वे   
सति असत्त्वानधिकरणत्वे सति ब्रह्मान्यद्विमतं वा, सद्वा, पारमार्थिकसद्वा, प्रातिभासिकत्वानधिकरणत्वे सत्यसत्त्वानधिकरणत्वाद्,   
अनिषेध्यत्वेन प्रमां प्रति साक्षाद्विषयत्वाद्, अनिषेध्यत्वेनेश्वरं प्रति साक्षादपरोक्षत्वात्, सप्रकारका बाध्यार्थक्रियाकारित्वाद्,   
आरोपितमिथ्यात्वकत्वात्, कल्पकरहितत्वाञ्च, आत्मवत्। प्रातिभासिकस्य रूप्यादेः बाधकं हि ज्ञानं ब्रह्मप्रमान्यद्, वेदान्त   
तात्पर्यप्रमाजन्यज्ञानान्यत्, मोक्षहेतुज्ञानान्यञ्चेति तस्यापक्षत्वाय पक्षे सतीत्यन्तं वैकल्पिकमाद्यं विशेषणत्रयम्। तत्रापि ब्रह्म   
वृत्तिव्याप्यमिति मतेनाऽऽद्यं विशेषणम्। ब्रह्म वृत्तिव्याप्यमपि नेति मतेन तु द्वितीयतृतीये। तत्रापि शाब्दप्रमां प्रति तात्पर्यप्रमाहेतुरिति   
मतेन द्वितीयम्। अन्योन्‌याश्रयान्न हेतुरिति मतेन तृतीयम्।  
	यद्वा एतद्विशेषणस्थाने स्वबाधकाभिमताऽवाध्यदोषजन्यज्ञानाविषयत्वे सतीति वा, स्वबाधकाभिमताबाध्यबाधाविषयत्वे सतीति   
वा,समानाधिकरणकर्म प्रागभावसमानकालीनज्ञानाबाध्यत्वे सतीति वा विशेषणं देयम्। प्रातिभासिक विषयकज्ञानहेतुर्दोषः तद्बाधश्च न   
प्रातिभासिकबाधकबाध्यौ। तथा चरमसाक्षात्कारानन्तरं समानाधिकरणकर्मान्तरानुदय इव शुक्तिसाक्षात्कारानन्तरं तदनुदयाभावात्   
प्रातिभासिकं समानाधिकरणकर्मप्रागभावसमानकालीनज्ञानबाध्यमिति तद्व्यवच्छेदः व्यावहारिकसत्त्वं सत्त्वेन व्यवहारमात्रमिति   
मतानुसारेणाद्यं साध्यम्। अर्थगतं मायिकं सत्त्वमिति मतानुसारेण द्वितीयम्। न च वादिनः पारमार्थिकत्वविशेषणं व्यर्थं,   
व्यावर्त्याप्रसिद्धेरित युक्तम्। सत्त्वेन धीमात्ररूपस्या पारमार्थिकसत्त्वस्य मन्मतेऽपि सत्वाम्। अनिर्वाच्यलक्षणे सदसत्त्वानधिकरणत्वे   
सतीति विशेषणव्यावर्त्यस्य सदसत्त्वस्येव परप्रसिद्धत्वमात्रेण व्यावर्त्यत्वोपपत्तेश्च। परार्थानुमाने परं प्रति सिद्धसाधनोद्धारस्यापि   
मत्प्रयोजनत्वाञ्च। जन्यकृत्यजन्यानीत्यत्र मीमांसकं प्रति जन्यत्वस्येवेहाऽपि मां प्रति परमार्थत्वस्य प्रमेयत्वादिवदुपरञ्जकत्वेन   
विशेषणत्वोपपत्तेश्च। अन्यथा प्रपञ्चः परमार्थसद्विविक्त इति त्वदीयप्रयोगेऽपि परमार्थत्वविशेषणं मां प्रति व्यर्थं स्यात्। न चाऽद्यहेतौ   
वादिनं प्रति प्रातिभासिकत्वाप्रसिद्ध्या तदनधिकरणत्वाप्रसिद्धिः। मतद्वयेऽप्यप्रामाणिकस्यापि निषेधप्रतियोगित्वात्।   
आरोपितत्वेनोभयसम्मतत्वरूपस्य वा,प्रतिभासमात्र शरीरत्वरूपस्य वा तस्य प्रसिद्धेश्च। अन्यथा त्वन्मतेऽपि मिथ्यात्वानुमाने   
प्रातिभासिकान्यस्यैव पक्षीकर्तव्यत्वाद्दोषसाम्यम्। न चाद्यहेतौ प्रातिभासिकत्व विशेषणस्यासिद्धिवारकत्वं दोषः।   
‘शरीराजन्यत्वाद्,’ ‘अनभ्यासदशायां सांशयिकत्वाद्,’ ‘विमतं सौरभविशेषवद्धूमरहितम्, चन्दनप्रभववह्निरहितत्वाद्,’   
‘विमतं निर्धूमम् आर्द्रेन्धनप्रभववह्निरहितत्वाद्’ इत्यादावसिद्धिवारकविशेषणास्यापि स्वीकारात्। किं चानधिकरणत्वस्य   
दृष्टान्तेऽप्यभावेन प्रातिभासिकत्वस्य चक्षुस्तैजसत्वानुमाने ‘रूपादीनां मध्ये’ इत्यस्येव व्याप्तिग्रहौपयिकत्वाद् व्यभिचारवारकेऽपि   
तदौपयिकत्वस्यैव तन्त्रत्वान्न दोषः। यत्किञ्चिदनधिकरणत्वस्य प्रातीतिकेऽपि सत्त्वाद्व्यभिचारवारकमेवेदं विशेषणमिति केचित्। न च   
व्यावहारिकसत्त्वेनाप्याद्यहेतोरुपपत्त्याऽप्रयोजकता। ब्रह्मण्यसत्प्रातिभासिक व्यावृत्तिरूपहेतुं प्रति व्यावर्तकतया प्रयोजकत्वेन   
क्लृप्तपरमार्थसत्त्वत्यागस्य विश्वमिथ्यात्वसिद्धिं विनाऽयोगेनान्योन्याश्रयात्। अन्यथाऽतिप्रसङ्गात्। न च ब्रह्माणि   
ज्ञानत्वानन्दत्वादिरूपब्रह्मत्वमेव तत्प्रयोजकम्। अपृथिवीव्यावृत्तिं प्रति पृथिवीत्वस्येवासद्व्यावृत्तिं प्रति तद्विरुद्धसत्त्वस्यैव प्रयोजकत्वेन    
क्लृप्तत्वात्। अन्यथा सत्यज्ञानादिवाक्ये ज्ञानपदेनैवानृतव्यावृत्तिसिद्धौ सत्यपदवैयर्थ्यं स्यात्। प्रपञ्चेऽसत्प्रातीतिकव्यावृत्तौ सत्यामपि   
ब्रह्मत्वाभावाञ्च। न च द्वितीये तत्त्वावेदकप्रमोक्तावसिद्धिः, अतत्त्वावेदकप्रमोक्तौ त्वप्रयोजकतेति वाच्यम्।   
प्रामाण्यातत्त्वावेदकत्वयोर्व्याहतत्वात्। प्रत्यक्षस्य तत्त्वावेदकतोक्तेश्च। अनुमानादेश्च परेणापि मिथ्यात्वादौ प्रमाणीकरणात्। विपक्षे   
व्याघातात्। विषयबाधे प्रामाण्यायोगात्। नापि तृतीयेऽसिद्धिः। त्वयाऽपीशस्य जगत्कर्तृत्वशास्त्रयोनित्वादिना   
कुलालपाणिन्यादिवदनिषेध्यत्वेन तद्द्रष्ट्टत्वोक्तेः। अन्यथेशस्य तत्पालनादौ प्रवृत्तिर्न स्यात्। विपक्षे चेशस्य भ्रान्तिः स्यात्। सा च   
श्रुत्यादिविरुद्धा। चतुर्थेऽर्थक्रियायाः सत्यायाः पक्षे सपक्षे च परं प्रत्यसिद्ध्या व्याप्तिपक्षधर्मतयोरयोगाद्, असत्यायाश्चैन्द्रजालिकादौ   
व्यभिचारात्सप्रकारकाबाध्यत्वेन सा विशेषिता। व्यभिचारस्त्वस्य निरसिष्यते। सत्यस्य साक्षिणोऽज्ञानादिसाधकत्वान्न दृष्टान्तः   
साधनहीनः। असद्वा व्यतिरेकदृष्टान्तः। असाधारण्यस्यागृह्यमाणविशेषत्वावस्थायामेव दोषत्वात्। विपक्षे व्याघातः। ब्रह्मणि हेतुत्वं   
प्रति अकारणासदादिव्यावृतस्य परमार्थसत्त्वस्यैव प्रयोजकत्वेन क्लृप्तत्वात्। न च पञ्चमेऽसिद्धिः। परमतेऽपि   
जगन्मिथ्यात्वस्यारोपितत्वात्। अत्र च हेत्वन्तर्गतं मिथ्यात्वं सत्त्वाभावोऽभिप्रेत इति नासत्यनैकान्त्यम्। न च षष्ठेऽसिद्धिः।   
चिन्मात्रस्याद्रष्ट्टत्वेनान्यस्य च कल्पितत्वेनाकल्पकत्वात्। अत्र चाकल्पितत्वस्य साध्यत्वान्नासति व्यभिचारः। विपक्षे व्याघातः। कल्पकं   
बिना कल्पनाऽयोगात्।  
	किं च, विमतं न सद्विलक्षणम्, असद्विलक्षणत्वाद्, आत्मवत्। न च शुक्तिरूप्ये व्यभिचारः। तस्यासद्विलक्षणत्वेन   
तद्विरुद्धसद्विलक्षणत्वायोगात्। विमतं न चैतन्याज्ञानकार्यं, न चैतन्याज्ञानकार्यधीविषयो वा,न चैतन्याज्ञानकार्यसत्त्ववद्वा, चैतन्यज्ञानबाध्यं   
वा,चैतन्यज्ञानाबाध्यसत्त्ववद्वा, तस्मिन्नपरोक्षेऽपि अनिषेध्यत्वेन साक्षाद्भासमानात्वाद्, यदेवं तदेवम्, यथा पटेऽपरोक्षेऽप्युक्तभानवान्   
घटो न पटाज्ञानकार्यादिः। चैतन्यं चाधिष्ठानतया सुखादिसाक्षित्वेन चेदानीमप्यपरोक्षमिति नासिद्धिः। शङ्खत्वादावपरोक्षेऽपि   
भासमानं पीतत्वादिकं न तदज्ञानकार्यं, किं तु श्वेतत्वाज्ञानकार्यादिकमिति न व्यभिचारः। अत्राप्यापरोक्ष्यस्याज्ञानविरोधित्वात् सति   
तस्मिन्नज्ञानाङ्गीकारे व्याघातः। एवमुत्तरत्रापि विपक्षे बाधकमुन्नेयम्।  

	विमतं नात्मन्यध्यस्तम्, तत्तत्त्वसाक्षात्कारवत्प्रवृत्तिविषयत्वाद्, यदेवं तदेवं, यथा पटसाक्षात्कारवत्प्रवृत्तिविषयो घटो न तत्राध्यस्तः। न   
चासिद्धिः। ईशजीवन्मुक्तयोरात्मसाक्षात्कारवतोरपि जगद्रक्षणभिक्षाटनशिष्यबोधनादौ प्रवृत्तेः। शङ्खेऽध्यस्तमपि पीतत्वं न   
शङ्खतत्त्वसाक्षात्कारवत्प्रवृत्तिविषय इति न व्यभिचारः। विमतं नेश्वरमायाकल्पितम्, तं प्रत्यपरोक्षत्वात्, यदेवं तदेवं, यथा चैत्रं   
प्रत्यपरोक्षो घटो न चैत्रमायाकल्पितः। विमतं न जीवकल्पितम्, तस्मिन्सुषुप्तेऽप्यवस्थितत्वात्, आत्मवत्। न चाऽसिद्धिः।   
प्रत्यभिज्ञानात्। तस्यात्यन्ताप्रामाण्ये च क्षणिकवादापातात्। बाधकाभावाञ्च। अदृष्टादेरप्यभावेन पुनरुद्बोधायोगाञ्च।  
	सामान्येनात्मसत्यत्वे, मिथ्यात्वं नात्मान्यसर्ववत्ति, मिथ्यामात्रवृत्तित्वात्, शुक्तिरूप्यत्ववत्। आत्मा परमार्थसदन्यः, परमार्थसद्भावान्यो   
वा, पदार्थत्वात्, अनात्मवत्। आत्मा यावत्स्वरूपमनुवर्तमानानात्मवान्, यावत्स्वरूपमनुवर्तमान भावरूपानात्मवान् वा,   
स्वज्ञानाबाध्यानात्मवान्‌, स्वज्ञानाबाध्यभावरूपानात्मवान् वा, पदार्थत्वाद्भावत्वाद्वा घटवत्। विमता बन्धनिवृत्तिः,   
स्वप्रतियोगिविषयविषयक ज्ञानाबाध्यानात्मसमानकालीना,उक्तज्ञानाबाध्यभावरूपानात्मसमानकालीना वा, बन्धनिवृत्तित्वात्,   
निगडबन्धनिवृत्तिवदित्यादीनि द्रष्टव्यानि।  
	विशिष्यानात्मसत्यत्वे तु, आत्मधीः न स्वविषयविषयकधीबाध्या, धीत्वात्, शुक्तिधीवत्। आत्माधिष्ठानकभ्रमहेतुः न   
स्वकार्यभ्रमाधिष्ठानज्ञानबाध्यः, भ्रमक (हेतु) त्वाद्, यदेवं तदेवं, यथा शुक्त्यधिष्ठानकभ्रमहेतुः काचादिः। शुक्त्यज्ञानमपि पक्षतुल्यम्।   
ब्रह्मान्यदनादि परमार्थसद्, अनादित्वाद् ब्रह्मवत्। दोषजन्यज्ञानात्पूर्वं सतोऽप्यनादेरनाद्यध्यस्तत्वे ब्रह्माणि अनाद्यनन्ताध्यस्तं स्यात्।   
ब्रह्म कालाद्यसम्बद्धं नावतिष्ठते, पदार्थत्वाद्, घटवत्। ब्रह्मान्यद्वेदैकगम्यं धर्मादि,परमार्थसत्, श्रुतितात्पर्यविषयत्वाद्, ब्रह्मवत्।   
साक्षिवेद्यं सुखादि परमार्थसद्, अनिषेध्यत्वेन दोषाजन्यज्ञानं प्रति साक्षाद्विषयत्वाद्, आत्मवत्। विमतं परमार्थसत्,   
स्वविषयकसाक्षात्कारात्पूर्वभावित्वाद् आत्मवत्। न चाऽसिद्धिः, त्वन्मतेऽपि प्रतिकर्मव्यवस्थार्थं स्वविषयसाक्षात्कारात्पूर्वं   
घटादेर्भावात्। अन्योऽन्याभा (वातिरि) वव्यतिरिक्तैतद्धटसमानाधिकरणैतद्धटप्रतियोगिकाभावत्वम्, एतद्धटसमानाकालीनावृत्ति,   
अन्योन्याभावव्यतिरिक्तैतद्धटसमानाधिकरणैतद्धटप्रतियोगिकाभावमात्रवृत्तित्वाद्, एतद्धटप्रतियोगिकप्रागभावत्ववदित्याद्यूह्यम्।  
	व्यधिकरणधर्मावच्छिन्नाभावपक्षे व्यधिकरणधर्मानवच्छिन्नेति विशेषणीयम्। अनेन च स्वसमानाधिकरणः स्वसमानकालीनः   
अन्योन्याभावव्यतिरिक्तो योऽभावः तदप्रतियोगित्वरूपसत्त्वसिद्धिः। अत्र चानुकूलतर्का वक्ष्यन्त इति नोपाध्या भाससाम्यादिशङ्का।   
तथा च-  
असत्प्रातीतिकान्यत्वात् प्रमाणविषयत्वतः।  
अर्थक्रियाकारितादेर्विश्वं सत्यमिति स्थितम्।।  
	।।इति विश्वमिथ्यात्वस्यानुमानबाधः।।%   
</1-1-29>  
<1-1-30>	%अथ विश्वामिथ्यात्वस्यागमादिबाधः।।%  
	%किं च ‘विश्वं सत्यं यञ्चिकेत सत्यमित्तन्न मोघम्’, ‘याथातथ्यतोऽर्थान् व्यदधाच्छाश्वतीभ्यः समाभ्यः’ इत्यदिश्रुतिभिः,   
‘असत्यमप्रतिष्ठं ते जगदाहुरनीश्वरम्’ इत्यादिस्मृतिभिः ‘नाभाव उपलब्धेः, वैधर्म्याञ्च न स्वप्नादिवत्’ इत्यादिसूत्रैश्च बाधिता   
दृश्यत्वादयः।  
	न चायं प्रत्यक्षप्राप्तानुवादः। त्वन्मते सन् घट इत्यस्य सदर्थस्य व्यावृत्तघटाद्यन्यानुवृत्तब्रह्मत्वेन घटादिसत्त्वस्याप्राप्तेः।   
यञ्चिकेतेत्यादिवाक्यद्वये ईश्वरस्य मानान्तराप्राप्तसत्यजगत्स्रष्ट्रत्वस्यैवोक्तेश्च। ‘पृथिवी इतरभिन्ना,’ ‘न हंस्यात्सर्वा भूतानि’   
इत्यादाविव एकदेशे विधेयसिद्धावपि विश्वमात्रे तदसिद्ध्याऽननुवादकत्वाञ्च। अनुवादकत्वं हि वाक्यस्य न ज्ञातज्ञापकत्वमात्रम्,   
अतिप्रसङ्गात्। किन्तु ज्ञातमात्रज्ञापकत्वम्। एकशाखास्थविधिवाक्यैकार्थशाखान्तरस्थविधिवाक्यस्य पुरुषान्तरं प्रतीव येन पुंसा   
वादिविप्रतिपत्त्यादिना प्रत्यक्षेण विश्वसत्यता न निर्णीता तं प्रत्यर्थवत्त्वाञ्च। अनुवादकत्वं तु सर्वाविवादस्थले सावकाशम्। अत एव   
त्वयापि बृहदारण्यकभाष्ये देहान्यात्मबोधिकायाः ‘अस्तीत्येवोपलब्धव्यः’ इति श्रुतेः प्रत्यक्षप्राप्तानुवादित्वमाशङ्क्य   
वादिविप्रतिपत्तिदर्शनादित्यादिना तत्परिहृतम्। ‘द्बयोः प्रणयन्ति’ इति वाक्यस्यावैयर्थ्याय चातुर्मास्यमध्यपर्वणोश्चोदका   
प्राप्तप्रणयनान्तरप्रापकत्ववद् इहापि श्रुतेरवैयर्थ्याय ‘तत्सत्यं ‘ इत्यादिश्रुतिवद्   
वर्तमानमात्रग्राहिप्रत्यक्षाप्राप्तकालत्रयाबाध्यत्वरूपसत्यत्वप्रापकत्वाञ्च। अन्यथा आत्मन आनन्दत्वश्रुतिरपि सुखं सुप्तोऽस्मीति   
प्रत्यक्षप्राप्तातात्त्विकानन्दत्वानुवादिनी स्यात्। अनुवादकत्वं तु अप्राप्तविषयान्तराभावे सावकाशम्। निगमनवत्,तत्त्वमसीति   
नवकृत्वोऽभ्यासवत्, पिपासितस्य एकजलविषयकलिङ्गशब्दप्रत्यक्षरूपप्रमाणसम्प्लववत् त्व (न्मते) त्पक्षे प्रत्यक्षसिद्धभावरूपाज्ञाने   
‘तम आसीत्’ इत्यादिश्रुतिवत्, श्रुतेरैक्यतात्पर्ये षड्विधलिङ्गवञ्च प्रत्यक्षानाश्वासनिरासेन दार्ढ्यार्थत्वाञ्च। अनुवादकत्वं तु यत्र दार्ढ्यं   
प्रागेव सिद्धं, तत्रैव। तदुक्तम् - ‘बहुप्रमाणसंवादश्च दार्ढ्यहेतुरेव’ इति।  

	किं च यथा ‘षड्विंशतिरस्य वङ्क्रयः’ इति मन्त्रस्याश्वमेधे चोदकप्राप्तस्य ‘चतुस्त्रिंशद्वाजिनो देवबन्धोः’ इति   
वैशेषिकमन्त्रेणापोदितस्य प्रतिप्रसवार्थं षड्विंशतिरित्येव ब्रूयात्’इति वचनम् तथा प्रत्यक्षप्राप्तस्य   
जगत्सत्त्वस्याऽद्वैतश्रुत्याऽऽपाततोऽपोदितस्य प्रतिप्रसवार्थं सत्त्वश्रुतिः किं न स्यात् ?दृश्यन्ते हि मृडमृदेत्याद्याः प्रतिप्रसवार्थं विधयः।   
तस्मात्-  
धर्मिप्रमातृधर्मादिभेदान्न द्वैतगीर्वृथा।  
अहिंसावाग्भिन्नशाखावाग्द्विप्रणयनादिवत्।।  
	किं च प्रत्यक्षम्, प्रमाणं चेत्तद्बाधो मिथ्यात्वानुमानादेः। न चेत्कथं सत्त्वश्रुतिरनुवादः? श्रुतेः सदर्थत्वायानुवादकत्वाय च प्रत्यक्षाप्राप्त   
तात्त्विकसत्त्वविषयकत्वोपपत्तेः। न हि प्रमाभ्रमयोरेकविषयता। किं च-  
यथा नापहरेद् द्वैताभावश्रुत्यर्थमक्षधीः।  
तथा नोपहरेद् द्वैतश्रुत्यर्थमपि दुर्बला।।  
प्रत्यक्षं प्रमाणत्वेन निश्चितं चेत्ताद्बाधो मिथ्यात्वानुमानादेः। अनिश्चितं चेत्प्रत्यक्षं मिथ्यात्वश्रुतिविषयापहार इव सत्त्वश्रुतिविषयापहारेऽप्यशक्तं,   
स्वप्रामाण्यनिर्णयाय श्रुतिसंवादापेक्षं सन्न श्रुत्यनुवादकत्वापादकम्। अग्न्यौष्ण्यप्रत्यक्षस्य प्रामाण्यानिश्चयेऽग्निर्हिमस्य भेषजमित्यादिरप्यनुवादो न   
स्यादेव। अन्यथा ‘सत्यं ज्ञानम्,’ ‘नेह नाना’ इत्यादिश्रुतिरप्यनुवादिनी स्यात्। ब्रह्मसत्त्वस्य लोकतो भ्रमाधिष्ठानत्वादिलिङ्गेन च   
विश्वमिथ्यात्वस्य च दृश्यत्वाद्यनुमानेना वेदमूलप्रवाहानादिविज्ञानवादादिना च प्राप्तेः। उक्ता हि मन्त्राधिकरणे मन्त्रलिङ्गप्राप्तबोधकस्यापि   
तदर्थशास्त्रस्यानुवादकता। उक्ता च त्वयैवेक्षत्यधिकरणे सदेवेत्यादिवाक्यस्य प्रधानपरत्वे साङ्ख्यास्मृतिप्राप्तानुवादिता। किं च सत्त्वश्रुतेः   
सत्त्वप्रत्यक्षानपेक्षत्वान्न सापेक्षानुवादत्वम्। निरपेक्षानुवादित्वं तु धारावाहिकज्ञान इव नाप्रामाण्यहेतुः। उक्तं हि नयविवेके- ‘सापेक्षानुवादे हि   
न प्रमितिः, न तु दैवादनुवादे धारावाहिकवत्’ इति। उक्तं च वाचस्पत्ये ‘यत्र तु प्रमाणान्तरसंवादः तत्र प्रमाणान्तरादिवार्थवादादपि सोऽर्थः   
प्रसिद्ध्यति। द्वयोः परस्परानपेक्षयोः प्रत्यक्षानुमानयोरिवैकत्रार्थे प्रवृत्तेः। प्रमात्रपेक्षया त्वनुवादत्वं प्रमाता ह्यव्युत्पन्नः प्रथमं यथा   
प्रत्यक्षादिभ्योऽर्थमवगच्छति, न तथाऽऽम्नायतस्तत्र व्युत्पत्त्यपेक्षत्वात् ‘ इति। किं च वादिविप्रतिपत्तिनिरासार्थत्वान्न निष्प्रयोजनानु वादत्वम्।   
सप्रयोजनानुवादत्वं तु विद्बद्वाक्य इव स्वार्थपरत्वाविरोधि। अतएव मीमांसकैर्विद्वद्वाक्यस्य   
समुदायद्वित्वापादनरूपप्रयोजनवत्त्वेनानुवाद्यस्वार्थपरत्वाद्वाक्यैक वाक्यतोक्ता। स्वार्थपरत्वाभावे ह्यर्थवादवत् पदैकवक्यतोच्येत। किं   
चानुवादत्वेऽपि नैष्फल्यमात्रं न त्वप्रामाण्यम्। याथार्थ्यमेव प्रामाण्यं न त्वनधिगतार्थत्व मित्यन्यत्रोक्तत्वात्। किं चायमनुवादो न   
ताबद्वायुक्षेपिष्ठादिवाक्यवत्स्तुत्यर्थः,नापि ‘दध्ना जुहोती’ त्यत्र जुहोतिरिवान्यविधानार्थः। विधानाय प्रमाणानुदिस्य तात्त्विकत्वनियमात्। न हि   
‘व्रीहीन् प्रोक्षति’ इत्यादावारोपितव्रीह्यादेर्धोः।। अनुवाद्यस्यासत्त्वे ह्याश्रयासिद्धौ धर्मिधर्मसंसर्गरूपानुमितिवेद्य इवाऽनुवाद्यविधेयसंसर्ग   
रूपवाक्यार्थो बाधितः स्यात्। नापि नेह नानेति निषेधार्थः। तत्रैव किञ्चनेत्यनुवादकांशस्य सत्त्वात्। न हि ‘न सुरां पिबेत्’ इति निषेधाय सुरां   
पिबेदिति वाक्यान्तरमपेक्षितम्। अत्र चा ‘आपश्चन प्रमिनन्ति’ इत्यलौकिकस्य प्रमाणस्य विधेयस्य सत्त्वाञ्च।   
यत्तन्नेत्यादिनिषेधार्थानुवादलिङ्गाभावाञ्च। तदभावेऽपि निषेधायानुवादे ‘तत्सत्यम्’ इत्याद्यपि ‘न सत्तन्नासदुच्यते,’ ‘असद्वा इदमग्र   
आसीत्’ इति निषेधाय ब्रह्मसत्तानुवादकं स्यात्।    
सर्वप्रत्ययवेद्ये च ब्रह्मरूपे व्यवस्थिते।  
प्रपञ्चस्य प्रविलयः शब्देन प्रतिपाद्यते।।  
इति मण्डनोक्त्या सन् घट इत्यत्रापि ब्रह्मसत्ताप्रतीतेः।  
परागर्थप्रमेयेषु या फलत्वेन सम्मता।  
संवित्सैवेह मेयोऽर्थो वेदान्तोक्तिप्रमाणतः।।  
इति सुरेश्वरोक्त्या सद् घटज्ञानमित्यत्रापि तत्प्रतीतेश्च। सत्सुखस्फुरणं अज्ञोऽस्मीत्यादौ तु तत्प्रतीतौ न विवादः। शुद्धचित एव   
सुखस्फुरणत्वाद्, अज्ञानाद्यध्यासाधिष्ठानत्वाञ्च। अधिकस्फुरणेऽपि चित्स्फुरणाभावात्। ब्रह्मशद्वा नुल्लेखेऽपि अखण्डार्थनिष्ठवाक्यबोध्यं यद्   
ब्रह्म तत्सत्त्वप्रतीतेः। एवमानन्दश्रुतिरपि अदुःखमसुखं सममित्यादिनिषेधाय प्रत्यक्षप्राप्तानन्दानुवादिनी स्यात्। किं चैवं नेह नानेति श्रुतिरेव   
विश्वं सत्यमित्यबाध्यत्वरूपबाधनिषेधाय विज्ञानवादादि प्राप्तविश्वबाधानुवादिनी किं न स्यात् ? किं च धर्माधर्मस्वर्गनरकादेर्न प्रत्यक्षादिना   
प्राप्तिः। शब्दप्राप्तस्य शब्देन निषेधायानुवादे एतच्छाखास्थाग्नीषोमीयवाक्यस्य न हिंस्यादिति निषेधाय शाखान्तरोक्ताग्नीषोमीयहिंसानुवादित्वं   
स्यात्। सत्यं ज्ञानमित्यादेरपि ‘इदं वा अग्रे नैव किं च नासीत्’ इति निषेधाय तत्सत्यमित्यादिवाक्योक्तब्रह्मसत्तानुवादित्वं स्यात्।   
तस्मान्नानुवादिनी श्रुतिः।  
	नापि व्यावहारिकसत्त्वपरा, वैय्यर्थ्यात्‌ । न हि कोऽपि प्रपञ्चे व्यावहारिकसत्यतां नोपैति। अप्राप्ते च शास्त्रमर्थवत्। किं च   
व्यावहारिकशब्देनाबाध्योक्ताविष्टापत्तिः। बाध्योक्तौ श्रुतिश्चिरानुवृत्तदृढभ्रान्तिहेतुत्वेनात्यन्ताप्रमाणं स्यात्। न च मिथ्यात्व   
श्रुतिविरोधात्तदिष्टम्। त्वत्पक्षे तस्या लक्षणया अखण्डचिन्मात्रपरत्वेन जगत्सत्त्वा विरोधित्वात्। असद्वा इत्यादिश्रुतिविरोधेन   
तत्सत्यमित्यादेरपि प्रातिभासिकसत्त्व परत्वापाताञ्च। सत्त्वश्रुतिविरोधेन मिथ्यात्वश्रुतिरेवाप्रमाणमित्यपि सुवचत्वाञ्च। न च   
षड्विधतात्पर्यलिङ्गवत्त्वादद्वैतवाक्यं प्रबलम्। लिङ्गानि हि तात्पर्यज्ञापकानि, न त्वर्थतथात्वस्य। अस्ति चात्रापि वाक्यशेषे आपश्चन   
प्रमिनन्तीति प्रामाणिकत्वरूपा, न मोघमित्यर्थक्रियाकारित्वरूपा चोपपत्तिस्तात्पर्यलिङ्गम्। लिङ्गबहुत्वं तु त्वत्पक्षे   
प्रमाणबाहुल्यवद्व्यर्थमित्युक्तम्। यदि च सत्त्वश्रुतिः प्रत्यक्षप्राप्तार्थत्वान्न स्वार्थपरा, तर्हि मिथ्यात्वश्रुतिरपि तद्विरुद्धार्थत्वात्तथा स्यात्,   
मानान्तरप्राप्ति वत्तद्विरोधस्याप्यतात्पर्यहेतुत्वात्। यदि तु मिथ्यात्वश्रुतिः प्रत्यक्षागृहीतत्रिकालाबाध्यत्व निषेधपरा, तर्हि सत्त्वश्रुतिरपि   
तदगृहीततद्विधिपराऽस्तु। न च सुषुप्तौ निष्प्रप़ञ्चतायाः पुरुषार्थत्वदर्शनात्, फलवत्सन्निधावफलं तदङ्गमिति न्यायेन   
निष्प्रपञ्चवाक्यानुसारेण सप्रपञ्चवाक्यं नेयमिति विवरणोक्तं युक्तम्। तस्या मूर्च्छायामपुरुषार्थत्वस्यापि दर्शनात्। मूर्च्छायां   
प्रपञ्चस्याज्ञानमेव न त्वभाव इति चेत्, समं सुषुप्तावपि। यदि च मूर्च्छा दुःखयोगेनैवापुरुषार्थः, तर्हि सुषुप्तिरपि सुखयोगेनैव पुरुषार्थः।   
अस्ति च ‘द्वितीयाद्वै भयं भवति’ इति श्रुतिरिव ‘तस्मादेकाकी न रमते’ इत्यपि श्रुतिः। सन्ति च भेदज्ञानस्य मोक्षसाधनत्वे   
‘पृथगात्मानं प्रेरितारं च मत्वा तुष्टस्ततस्तेनामृतत्वमेति’ इत्याद्याः श्रुतयः। यदि चाद्वैतवाक्यस्य निषेधवाक्यत्वात्प्राबल्यम्, तर्हि   
‘किति च’ इति वृद्धिसूत्रात् क्ङिति चेति तन्निषेधसूत्रस्याऽग्नीषोमीयवाक्यादहिंसावाक्यस्य षोडशिग्रहणवाक्यादग्रहणवाक्यस्य   
सत्यज्ञानादिवाक्यादसद्वा इत्यादिवाक्यस्य प्राबल्यापातेनाहिंसा पारमार्थिको धर्मः, अग्नीषोमीयहिंसा तु व्यावहारिको धर्म इत्यादि स्यात्।   
प्रत्यक्षप्राबल्यप्रस्तावे उक्तप्रकारेणाऽद्वैतवाक्याद् द्वैतवाक्यस्यानुपसञ्जातविरोधित्वशीघ्रगामित्वविशेषविषयत्व निरवकाशत्वादिना   
प्राबल्याञ्च। न च स्मृतिसूत्रे शून्यवादिनिरासार्थे। तन्मते जगतोत्यन्तासत्त्वात्, मन्मते असद्विलक्षणत्वादिति वाच्यम्।   
अर्थक्रियाकारित्वादिना शशश्रृङ्गादिबैलक्षण्यस्य तन्मतेऽपि सत्वात्। प्रतिपन्नोपाधौ निषेधप्रतियोगित्वेन तद्वैलक्षण्यस्य   
त्वन्मतेऽप्यभावात्। सूत्रे स्वप्नवैलक्षण्योक्त्ययोगाञ्च। व्यावहारिकसत्त्वेन स्वप्नवैलक्षण्यस्य तन्मतेऽपि सत्त्वात्।   
द्वि सत्त्वे समुपाश्रित्य बुद्धानां धर्मदेशना।  
लोके संवृतिसत्यत्वं सत्त्वं च परमार्थतः।।  
सत्त्वं तु द्विविधं प्रोक्तं सांवृतं पारमार्थिकम्।  
सांवृतं व्यावहार्यं स्यान्निवृत्तौ पारमार्थिकम्।।  
इति बौद्धौक्तेः। तस्मात् श्रुत्यादिबाधो दुर्वारः।  
किं च त्वयापि तत्तत्प्रमाणसिद्धा एवार्थाः पक्षीकर्तव्याः। तैश्च ते सत्त्वेनैव सिद्धा इति तत्तन्मानबाधः अग्निरासीद्, वृष्टिर्भविष्यति, रूप्यं   
मिथ्येत्यादिधीरपि स्वविषयसत्त्वं गृह्णाति। अन्यथा तदुचितप्रवृत्त्याद्ययोगादिति। इति विश्वमिथ्यात्वस्यागमादिबाधः। %  
</1-1-30>  
<1-1-31>	%असतः साधकत्वे बाधकविवरणम्%  
	%किं चैतैरेव प्रयोगैः स्वप्रतिज्ञाहेतूदाहरणादिप्रापितानां साध्यसाधनव्याप्त्यादीनां मिथ्यात्वं न बोध्यते चेत्, सर्वमित्यात्वासिद्धिः।   
बोध्यते चेत् परस्परव्याहतिः, बाधस्वरूपासिद्धिव्याप्यत्वासिद्ध्यादिकं च स्यात्। परमार्थसत्त्वस्यैव साधकत्वे तन्त्रत्वात्। तथा हि- न   
तावद्धीमात्रं तत्र तन्त्रम्। तुच्छस्यापि तत्प्रसङ्गात्। नाप्यपरोक्षधीः, अपरोक्षसत्त्वधीर्वा तन्त्रम्। नित्यातीन्द्रिये तदभावात्।ह्रदे प्रपञ्चे   
चापरोक्षभ्रान्तिसिद्धेन धूमेनात्यन्ताबाधेन न वह्नेः पारमार्थिकसत्त्वस्य चासिद्धेश्च। वह्नित्वेनाज्ञातस्यापि वह्ने र्दाहकत्वाञ्च। अमृतत्वेन   
ज्ञातस्यापि विषस्यासञ्जीवकत्वाञ्च। अत एव न त्रिचतुरकक्ष्यास्वबाधिता सत्त्वधीस्तन्त्रम्। गौरोऽहं, नीलं नभ इत्यादि भ्रान्तिसिद्धेन   
गौरत्वनीलत्वादिना आत्माकाशादेरपि अनित्यत्व स्पर्शवत्त्वाद्यापाताञ्च।गौरोऽहमित्यादावपि तत्कक्ष्यासु प्रत्यक्षाबाधात्। यौक्तिकादि   
बाधस्य च त्वन्मते प्रकृतेऽपि भावात्। एतेन लोकप्रसिद्धिस्तन्त्रमितीष्टसिद्ध्युक्तं निरस्तम्। एतेनैव त्रिचतुरकक्ष्यास्वबाधिता   
वादिप्रतिवादिप्राश्निकानां सत्त्वधीस्तन्त्रमिति निरस्तम्। निपुणेन बौद्धेनोक्तधीविषयव्याप्त्यादिमत्त्वेन व्युत्पादितैः शून्याद्वैतादिहेतु   
भिस्तत्सिद्ध्यापातात्। एतेनैव यादृश्या तव सत्त्वसिद्धिस्तादृशी धीर्मम तन्त्रमिति खण्डनोक्तं निरस्तम्। यादृश्या शब्दे   
क्लृप्तदोषहीनया तव ब्रह्मणि सत्त्वसिद्धिस्तादृश्या प्रत्यक्षे क्लृप्तदोषरहितया मम जगति सत्त्वसिद्धेः। अन्यथा   
शुक्तिरूप्यादिप्रत्यक्षदृष्टान्तेन जगत्प्रत्यक्ष इव पूर्वपक्षिप्रतिपन्नश्रुत्यर्थदृष्टान्तेन त्वत्प्रतिपन्नेऽपि श्रुत्यर्थे दोषान्तरशङ्का   
कालान्तरभाविबाधशङ्का च स्यात्। नापि परप्रसिद्धं सत्त्वं तन्त्रम्। तेन स्वार्थानुमानायोगात्। परार्थप्रयोगस्य च तत्पूर्वकत्वात्।   
परप्रसिद्धिमात्रेण हेतुना वास्तवसाध्यासिद्धेश्च। न च मिथ्यात्वमपि पररीत्यैव न तु वास्तवमिति वाच्यम्। बौद्धरीत्या मिथ्याभूतस्यात्मन   
इव जगतो वस्तुतस्सत्त्वापातात्। मिथ्यात्वस्य तत्त्वावेदकश्रुतिवेद्यत्वाञ्च। तदुक्तं वार्तिके बौद्धं प्रति-  
योऽपि तावत्परासिद्धः स्वयं सिद्धोऽभिधीयते।  
भवेत्तत्र प्रतीकारः स्वतोऽसिद्धे तु का क्रिया।।इति।  
नापि व्यावहारिकसत्त्वं तन्त्रम्। प्रपञ्चमिथ्यात्वसिद्धेः प्राक् तदसिद्ध्याऽन्योन्या श्रयापातात्। प्रातिभासिकेन हेतुव्याप्त्यादिना   
व्यावहारिकसाध्यसिद्ध्यदर्शनेन हेतुव्याप्त्यादेरनुमितिविषयसमसत्ताकत्वनियमेन व्यावहारिकेण पारमार्थिकासिद्धेश्च। किं च   
व्यावहारिकसत्त्वस्याबाध्यत्वरूपसत्त्वविशेषत्वेऽस्मदिष्टसिद्धिः। सत्त्वेन व्यवहार मात्रत्वे चोक्तदोषाः।   
भ्रान्तेर्बहुकालानुवृत्तिश्चाप्रयोजिका। तथा च-  
व्यावहार्यं यदा सत्त्वमस्माकं तर्हि का क्षतिः।  
न चेदसत्साधकत्वं नास्तीत्यत्र किमागतम्।।  
तस्माद्यन्नास्ति नास्त्येव यञ्चास्ति परमार्थतः।  
तत्सत्यमन्यन्मिथ्यैव न सत्यद्वयकल्पना।।  
तुल्यार्थत्वेऽपि तेनैव मिथ्यासंवृतिशब्दयोः।  
वञ्चनार्थमुपन्यासो लालावक्त्रासवादिवत्।।इति।  
अज्ञानादेः सिद्धिपर्यन्तसाधके स्वरूपेण परमार्थसति साक्षिणि व्यावहारिकसत्त्वाभावाञ्च। न च साक्ष्यप्यविद्यावृत्तिप्रतिबिम्बित   
एवाज्ञानादिसाधकः। त्वयैव  
‘चैत्ररागः स्वविषयानित्यज्ञानातिरेकिणा।  
तदध्यक्षेण संवेद्यः प्रत्यक्षत्वाद् घटादिवद्।।’  
इति सुखादेर्नित्यधीवेद्यत्वोक्तेः। अज्ञानसुखादेर्ज्ञातैकसत्त्वाभावापाताञ्च। अविद्यावृत्तिं प्रति तदप्रतिबिम्बितस्यैव साधकत्वाञ्च।   
साक्षिगतसाधकताया अज्ञानधीनत्वेऽपारमार्थिकतया प्रातीतिकस्याज्ञानसत्त्वस्य साक्षिणा सिद्धिं विनाऽयोगेनाऽन्योऽन्याश्रयाञ्च। एतेन तवासत   
इव मम सतोऽपि साधकत्वे विमतिरित्यानन्दबोधाद्युक्तं निरस्तम्। नापि सत्तात्रयं द्वयं वा तन्त्रम्। अननुगमात्। प्रयोज्यवैजात्याभावेन   
तृणारणिमणिन्यायासम्भवाञ्च। नापि सत्तयानुगतं सद्द्वयानुगतं वा सत्त्वसामान्यं तन्त्रम्। अपरमार्थसतोऽसत्त्वेन तत्र सत्त्वस्य विरुद्धत्वात्।   
तदुक्तं वार्तिके बौद्धं प्रति-  
सत्यत्वं न च सामान्यं मृषार्थपरमार्थयोः।  
विरोधान्न हि सिंहत्वं सामान्य वृक्षसिंहयोः।।  
अपरमार्थसतः अबाध्यत्वरूपसद्विशेषत्वे च शाबलेयस्य गोविशेषत्ववत् प्रपञ्चस्यापि ब्रह्मवत् सद्विशेषत्वात् सद्वैलक्षण्यं न स्यात्। किं च   
यद्यारोपितानारोपितानुगतं सामान्यं स्यात्तर्हि ब्राह्मणो यजेतेत्यादिसामान्यविधिं प्रति ब्राह्मण्यामब्राह्मणाज्जात आरोपितब्राह्मण्यादिरपि नियोज्यः   
स्यात्। निषेधस्य तु आरोपितेनापि ब्राह्मण्येन हीनो विषयः स्यात्। अस्तु वा तदनुगतं सामान्यं तथापि तस्य तन्त्रत्वे   
स्वाप्नेनाद्वैतसाक्षात्कारेणाश्वमेधादिना च तत्फलस्य द्वैतश्रुत्यादिना न द्वैतस्य धूमाभासेन च वह्नेर्व्यावहारिकेण च विरुद्धधर्मेण पारमार्थिकस्य   
जीवेश्वरभेदस्य सिद्धिः स्यात्। अत एव धर्मितुल्यसत्त्वं वा असद्विलक्षणत्वं वा न तन्त्रम्। गौरवाञ्च।  
	ननु धूमाभासस्यासाधकत्वं नासत्त्वात्, किं तु व्याप्त्यभावाद्। बहुलोर्ध्वतादिवदाभासविवेकस्यापि व्याप्त्यर्थत्वादिति चेन्न। अस्याः   
कल्पनाया असतः साधकत्वसिद्धिसापेक्षत्वेनान्योऽन्याश्रयात्। अभासेऽप्यारोपितव्याप्तेरारोपिता भासविवेकस्य च सत्त्वाञ्च।   
प्रकृतेऽपि दृश्यत्वस्यारोपि तस्य ब्रह्मण्यपि सत्त्वेन व्याप्त्यर्थमेव हेत्वादिसत्त्वस्यापेक्षितत्वाञ्च। हेत्वाद्यारोपस्य सर्वत्र   
सौलभ्येनासिद्ध्यादेरदोषतापाताञ्च। आश्रयादेरसत्त्वनियमाभावेऽपि व्याप्त्या देस्तन्नियमाञ्च। नाप्यप्रातिभासिकत्वं तन्त्रम्।   
तुच्छेऽतिप्रसक्तेः। नाप्यप्रातिभासिकसत्त्वं तन्त्रम्। गौरवात्। व्याहारिकतात्त्विकानुगतसत्त्वसामान्यस्याभावाञ्च। नाप्यसद्विलक्षणत्वे   
सति प्रातिभासिकवैलक्षण्यं तन्त्रम्। अतिगौरवात्। अन्यथा प्रकृत्तौ न संसर्गग्रहो हेतुः, किं तूपस्थितासंसर्गाग्रह इति भ्रान्तिर्न सिद्ध्येत्।   
किं चासतः साधकत्वं विप्रतिपन्नत्वात्साध्यम्। तत्साधकं च न तावत् त्वन्मते सद्, अपसिद्धान्तात्। नाप्यसत्, प्रतिवादिनस्तत्साधकत्वे   
विप्रतिपत्त्याऽनवस्थानात्,। न च सतः साधकत्वेऽप्ययं दोषः। त्वन्मते सतः साक्षिणः साधकत्वाद्। उक्तं हि-  
‘साधकत्वं सतस्तेन साक्षिणा सिद्धिमिच्छता।  
स्वीकृतं ह्यविशेषस्य साध्यासाधकता पुनः।।’  
इति। औत्सर्गिकप्रामाण्येन सिद्धत्वाञ्च। तवापि व्यवहारे उपायान्तराभावेन स्वच्छायाबद्दुर्लङ्ध्यलोकमर्यादासिद्धत्वाञ्च। न च   
सिद्धिरप्यसतीत्युक्ते निस्तारः, अन्योऽन्याश्रयात्। अन्यथा प्रतीतिरप्यत्यन्तासतीति सुवचत्वेन प्रतीत्या असद्वैलक्षण्यं न सिद्येत्। एतेन   
सल्लक्षणयोगित्वायोगित्वे एव साधकत्वासाधकत्वयोस्तन्त्रे, न तु सत्त्वासत्त्वे इति खण्डनोक्तं निरस्तम्। हेतुव्याप्त्यादेरसत्त्वेऽसिद्ध्य   
व्याप्त्याद्यसल्लक्षणापाताञ्च। एतेन मिथ्यात्वाविशेषेऽपि स्वप्नवद्धेतुतदाभासव्यवस्थेति निरस्तम्। तदुक्तं वार्तिके बौद्धं प्रति-  
साधकं चेदवश्यं च परमार्थास्तिता भवेत्।  
सिद्धिर्नापरमार्थेन परमार्थस्य युज्यते।।  
उक्तं च बौद्धधिक्कारे- ‘लोकस्यापि व्यतिक्रमे विचारस्य यादृच्छिकवाङ्मात्रत्वापत्तेः ‘ इति। असतः साधकत्वे बाधकविवरणम्।%  
</1-1-31>  
<1-1-32>	%असतः साधकत्वाभावे बाधकोद्धारः%  
	%नन्वसत्यमपि प्रतिबिम्बं बिम्बस्य, स्वाप्नार्थश्च शुभाशुभयोः, स्फटिकलौहित्यं चोपाधिसन्निधानस्य, रेखारोपितवर्णश्चार्थस्य,   
वर्णदैर्घ्यादिकं च नगो नाग इत्यादावर्थभेदस्य, शङ्काविषं च मरणस्य, सवितृसुषिरादि चारिष्टादेः साधकं दृष्टमिति चेन्न।   
प्रतिबिम्बस्वरूपस्य त्वन्मतेऽपि सत्यत्वात्। स्वाप्नस्य च मन्मते सत्यत्वात्। त्वन्मतेऽपि पुरुषं कृष्णं कृष्णदन्ते पश्यतीत्यादिश्रुत्या   
ज्ञानमेव सूचकम्। अन्वयव्यतिरेकाभ्यां च स्वाप्नकामित्यादिज्ञानमेवार्थक्रियाकारीत्युपपत्तेः। स्फटिकलोहि त्यस्यापि प्रतिबिम्बत्वात्।   
रेखायाश्च वर्णे पदस्यार्थ इव सङ्केतितत्वेन रेखास्मारितवर्णस्यैवार्थबोधकत्वात्। अत एव रेखां दृष्ट्वां वर्णमुच्छारयन्ति। नगो नाग   
इत्यादौ दीर्घत्वादिकं स्वरूपसदेवार्थविशेषधीहेतुश्चेद्दीर्घध्वनिसाहित्यरूपं वा तद्व्यक्तत्वरूपं वा दीर्घत्वं वर्णगतं सत्यमेव हेतुः, न   
ध्वनिगतं वर्णेष्वारोपितं हेतुः। ज्ञातं सद्धेतुश्चेद्वक्ष्यमाणरीत्या सवितृसुषिरादिज्ञानमिवार्थावच्छिन्नं सत्यं ज्ञानमेव हेतुः। एतेन ‘यथा   
सत्यत्वाविशेषेऽपि चक्षुषा रूपज्ञानमेव जायते, न तु रसज्ञानं, तथैवासत्त्वाविशेषेऽपि वर्णदैर्घ्यादिना सत्यं ज्ञायते, न तु   
धूमाभासादिना’ इति वाचस्पत्युक्तं निरस्तम्। शङ्काविषेऽपि शङ्कानिमित्तभयजन्या धातुव्याकुलतैव मरणहेतुः, न च विषम्।   
स्वाप्नमन्त्रोऽपि फलसंवादी चेत् स्वप्नप्रतीतत्वेऽप्यात्मवत्सत्य एव स्वयम्प्रतिभातवेदवददृष्टाद्भासते। भारतयुद्धादौ घटोत्कचादिभिः   
शक्तिविशेषात्सृष्टमर्थ क्रिया कारिगजादिकं सत्यमेव। सवितृसुषिररज्जुसर्पादिज्ञानमेव चारिष्टभयादिहेतुर्न त्वर्थः, सत्यप्यर्थे तदज्ञाने   
भयाद्यभावात्। न चैवमनुमितिं प्रत्यपि हेतुव्याप्त्यादिज्ञानमेव कारणं न तु हेत्वादीति वाच्यम्। तज्ज्ञानमात्रस्य हेत्वाभासेऽपि सत्त्वात्।   
त्वन्मते वृत्तिरूपस्य तत्प्रतिबिम्बतचैतन्यरूपस्य वा ज्ञानस्यापि मिथ्यात्वाञ्च। सत्यसर्पादेस्त्वभिसर्पणदंशनादिरेवार्थक्रिया न तु भयादिः।  
	नन्वर्थानवच्छिन्नस्य ज्ञानस्य हेतुत्वेऽतिप्रसङ्गः, अवच्छिन्नस्य हेतुत्वेऽर्थोऽपि हेतुः स्यादिति चेन्न। घटावच्छिन्नस्य   
घटात्यन्ताभावध्वंसादेर्घटदेशकालभिन्न देशकालादित्वेऽपि अवच्छेदकस्य घटस्य तदभाववद्, घटेच्छाब्रह्मज्ञानयोर्घट   
ज्ञानवेदान्तसाध्यत्वेऽपि घटब्रह्मणोस्तदभाववद्, घटप्रागभावस्य घटं प्रति, विशेषदर्शनाभावस्य च भ्रमं प्रति,   
विहितनिषिद्धकरणाभावयोः प्रत्यवायादिं प्रति, स्वर्गकामनायाश्च यागं प्रति, अतीतादिस्मृत्यादेर्दुःखादिकं प्रति,   
असद्विषयकपरोक्षज्ञानस्य च तद्व्यवहारं प्रति हेतुत्वेऽपि अवच्छेदकस्य घटस्य, विशेषदर्शनस्य, विहितनिषिद्धकरणयोः   
स्वर्गस्यातीतादेरत्यन्तासतश्च तदभाववत्, चिकीर्षितघटबुद्धेर्घटहेतुत्वेऽपि घटस्य तदभाववत्, ब्रह्मज्ञानस्य तदज्ञाननिवतर्कत्वेऽप्यु   
दासीनस्वभावस्य ब्रह्मणस्तदभाववत्, ब्रह्माज्ञानस्य जगत्प्रति परिणामिकारणत्वेऽपि ब्रह्मणस्तदभाववञ्चार्थावच्छिन्नस्य हेतुत्वेऽपि   
अवच्छेदकार्थस्य कुरूपणां क्षेत्रे वसतीत्यत्र कुरूणामिव ताटस्थ्येनाहेतुत्वोपपत्तेः। तथा च- रज्जुसर्पादिधीसाध्यभयादौ सर्पपूर्वकम्।   
फलेच्छासाध्ययागादौ फलवन्नैव कारणम्।। नन्वथापि मिथ्यार्थे ज्ञानं प्रति व्यावृत्तिधीहेतुत्वरूपव्यावतर्कत्वमस्तीत्यसतोऽपि हेतुतेति   
चेन्न। यतो व्यावृत्तिधीहेतुधीविषयत्वमेव व्यावर्तकत्वम्। सत्यपि दण्डे तदज्ञाने व्यावृत्त्यज्ञानात्।  
	नन्वथाप्यवच्छेदकस्य मिथ्यात्वेऽवच्छिन्नस्यापि तन्नियमादसत्यस्य हेतुतेति चेन्न। तुच्छस्य ज्ञाने तुच्छाद्वैलक्षण्ये च तुच्छत्वस्य,   
प्रातिभासिकाद्वैलक्षण्ये च प्रातिभासिकत्वस्य, पञ्चमप्रकारायामात्मस्वरूपभूतायं वाऽनिर्वचनीयाज्ञाननिवृत्तौ च   
चतुर्थप्रकाररूपानिर्वचनीयत्वस्य, पारमार्थिकात्मस्वरूपे तद्भिन्ने वाऽनृतद्वैतस्याभावे ततो व्यावृत्तौ चानृतत्वस्यादर्शनात्।   
तत्रावच्छेदकानामसदादीनां ताटस्थ्येऽत्रापि विषयस्तथास्तु। वास्तुतस्त्वर्थानबच्छिन्नमेव ज्ञानं हेतुः। न चातिप्रसङ्गः।   
विषयावच्छेदमनपेक्ष्य स्वत एव सर्पज्ञानस्यासर्पज्ञानाद्व्यावृत्तेः। तथा हि सर्पज्ञानमसर्पज्ञानात्तावद्व्यावृत्तम्। व्यावृत्तिश्च व्यावर्तकाधीना।   
न च विषयस्तत्सम्बन्धो वा व्यावर्तकः। स्वरूपातिरिक्तद्विष्ठसम्बन्धाभावात्। असम्बद्धस्य चाव्यावर्तकत्वात्।  
	अथ सम्बन्धान्तरमन्तरेण विशिष्टव्यवहारजननयोग्यं स्वरूपमेव वा ज्ञानमात्रनिष्ठधर्मो वा सम्बन्धस्तर्हि विषयमनन्तर्भाव्य ज्ञान एव   
विशेषः। सिद्धः। किं च सर्पज्ञानमसर्पज्ञानाद्धर्म्यन्तरसम्बन्धमनपेक्ष्य विलक्षणम्। तज्जनकविलक्षण जन्यत्वाद्,   
यवाङ्कुरात्कलमाङ्कुरवत्। तज्जन्यविलक्षणजनकत्वाद्, यवबीजात्कलम बीजवत्। न च विलक्षणविषयसम्बन्धेनैव   
हेत्वोरुपपत्तेरप्रयोजकत्वम्। तथात्वे हि यवबीजतदङ्कुरविलक्षणजन्यजनके कलमाङ्कुरतद्बीजे अपि कदाचिद्यवाङ्कुरतद्बीजाभ्यां   
कलमाङ्कुरत्वतद्बीजत्वरूपस्वाभाविकवैलक्षण्यं बिनोपलक्षणभूतचैत्रादिसम्बन्धित्वमात्रेण विलक्षणे स्याताम्। साक्षात्कारोऽपि   
परोक्षज्ञानादन्यसम्बन्धित्वमात्रेण विलक्षणः स्यात्। गृहमपि संस्थानविशेषं विना विचित्रकाकहंसोपलक्षणत्वमात्रेण विचित्रकारणजं   
विचित्रकार्यकारि च स्यात्। अपि च ज्ञानस्य स्वकारणादुत्पत्तौ स्वकार्यकरणे च विषयः अभावस्य प्रतियोगीवोपलक्षणम्।   
अतीतादिज्ञानेऽसद्विषयकपरोक्षज्ञाने च तथा दर्शनात्। न हि तत्रार्थः अनिर्वाच्योऽप्यस्ति। उपलक्षणेन चान्यो व्यावर्तक उपस्थाप्यः,   
काकेन संस्थानविशेष इवेति स्वतो विशेषसिद्धिः। एवं च यथा प्रतियोगिनमनन्तर्भाव्यैव घटस्याभावः अभावान्तराद्, यथा च विषय   
मनन्तर्भाव्यैव शिलोद्धरणकृतिर्माषोद्धरणकृतितः यथा चातीतादिज्ञानमसद्विषयक परोक्षज्ञानव्यवहारौ च ज्ञानान्तरादितः, यथा च   
घटस्मृतिर्घटानुभवात्, यथा च घटस्य परोक्षज्ञानं तदपरोक्षज्ञानाद्विलक्षणम्, अन्यथा तत्तत्कार्यसङ्करः स्यात्। न   
चाभावाद्यवच्छेदकप्रतियोग्यादिविशेषादसङ्करः। ध्वंसादेः कृतेरतीतादिज्ञानस्य च काले प्रतियोगिविषययोरसत्त्वात्। पूर्वक्षणेऽसतश्च   
नियतपूर्ववृत्तित्वरूपकारणत्व व्याघातात्। उपलक्षणभेदमात्रेण च विलक्षणकार्याद्ययोगात्। अत्यन्तासतश्च कदाऽप्यभावात्।   
शिलोद्धरणार्थं माषोद्धारप्रयत्ने कृतेऽपि तदनिष्पत्तेश्च। तथा सर्पज्ञानमपि विषयमनन्तर्भाव्यैव असर्पज्ञानाद्विलक्षणम्।   
उक्तप्रमाणैरनुभवेन च सिद्धस्य तस्य जातिरूपस्य विशेषस्याऽख्यातुमशक्यत्वात्। घटज्ञानमिति व्यवहारः क्षीरमाधुर्यं,   
चाक्षुषज्ञानमितिवद्युक्तः। किं च त्वन्मते तत्तद्वृत्तेस्तत्तदाकारत्वेन चैतन्यस्य च तत्तत्प्रतिबिम्बितत्वेन वा तदभिव्यक्तत्वेन वा, मम तु   
तत्तज्ज्ञानस्य तत्तदीयस्वभावत्वेन वा तत्तद्ब्यवहारजननशक्तत्वेन वा स्वत एव वैलक्षण्यम्। न हि गवयाकाररेरवाया घटीयस्वभावस्य   
तदभावस्य वा दाहशक्तेर्वा यत्कार्यं तद्धेतुकोटौ गवयादेर्निवेशः। तस्माद्रज्जौ सर्पज्ञानस्य भ्रमत्वेनाधिकजन्यत्वेऽपि सर्पज्ञानत्वेन   
तद्धेतुजन्यत्वात् स्वत एवासर्पज्ञानाद् वैलक्षण्यमिति न कोऽपि दोषः। तदुक्तम्-  
सर्पभ्रमादावपि हि ज्ञानमस्त्येव तादृशम्।  
तदेवार्थक्रियाकारि तत्सदेवार्थकारकम्।।इति।  
अन्तर्भावितसत्त्वं चेत्कारणं तदसत्ततः।  
नान्तर्भावितसत्त्वं चेत्कारणं तदसत्ततः।।  
इत्यादिखण्डनोक्ताऽसत्कारणता, अस्यैव श्लोकस्याकारप्रश्लेषेण पठितुं शक्यत्वात्,   
आन्तर्भावितसत्त्वं चेदधिष्ठानमसत्ततः।  
नान्तर्भावितसत्त्वं चेदधिष्ठानमसत्ततः।।  
इत्यपि पठितुं शक्यत्वाञ्च स्वव्याहता। ‘कथमसतः सज्जायेत’ इत्यादिश्रुत्या ‘नासतोऽदृष्टत्वाद्’ इत्यादिसूत्रेण, ‘असद्भ्यः   
शशविषाणादिभ्य सदुत्पत्त्य दर्शनाद्’ इत्यादिस्वीयभाषेण च विरुद्धाऽन्यत्रनिरस्ता च। तस्माद्धेतुव्याप्त्यादीना मसत्त्वेऽसिद्ध्यादि   
दुर्वारमिति। असतः साधकत्वाभावे बाधकोद्धारः।%  
</1-1-32>  
<1-1-33>	% दृग्दृश्यसम्बन्धानुपपत्तिभङ्गः%  
	%अनुकूलतर्कहीनाश्च मिथ्यात्वहेतवः। अत्र केचिन्मायिभिक्षवः-  
अन्यञ्चेत्संविदो नीलं तद् भासेत संविदि।  
भासते चेत्कुतः सर्वो न भासेतैकसंविदि।।  
नियामकं न सम्बन्धं पश्यामो नीलतद्धियोः।  
इत्यादिवदद्भिरात्मख्यातिवादिभिरुक्तं ग्राह्यलक्षणाभावाख्यं तर्कं भिक्षित्वाऽऽहुः। दृश्यस्य सत्यत्वे न तावज्ज्ञानं तदसम्बद्धं प्रकाशकम्,   
अतिप्रसङ्गात्। नापि सम्बद्धम्। आत्मगुणस्य ज्ञानस्य ज्ञेयेन संयोगसमवाययोरयोगात्। अन्यस्य च सम्बन्धस्याऽभावाद्। विषयविषयिभावस्य   
चाद्विष्ठत्वेनासम्बन्धत्वाद् दुर्निरूपत्वाञ्च। तथा हि- विषयत्वं किं ज्ञानजन्यफलाधारत्वम् ? ज्ञानजन्यहानादिबुद्धिगोचरत्वं वा ? ज्ञानकर्मत्वं वा ?   
ज्ञानाकारार्पकत्वं वा ? दृश्यमानत्वे सति तत्त्वं वा ? ज्ञानजन्यव्यवहारयोग्यत्वं वा ? यत्सन्निकृष्टकरणेन यज्ज्ञानमुत्पद्यते, स तस्य विषय इति वा   
? यस्यां संविदि योऽर्थोऽवभासते त तस्या विषय इति वा ? आद्येऽपि फलं न तावज्ज्ञातता, अनङ्गीकाराद्। अतीतादावसम्भवाञ्च। नापि   
हानादिः, गगनादौ तदयोगात्। कलधौतमलादेरपि तज्ज्ञानविषयत्वापाताञ्च। नाप्यभिज्ञाभिलपने, तयोर्ज्ञेयानिष्ठत्वात्। न द्वितीयः। हानादिबुद्धीनां   
तदजन्यत्वाद्। गोचरताया एवाद्याप्यनिरूपणाञ्च। न तृतीयः। ईश्वरज्ञानस्यातीतादिज्ञानस्य च कर्मकारकाजन्यत्वात्। न चतुर्थः,   
ज्ञानतदाकारयोरभेदेन सर्वेषां ज्ञानहेतूनां विषयत्वापातात्। न पञ्चमः। दृश्यमानताया एवाद्याप्यनिरूपणात्। न षष्ठः। योग्यतायां   
योग्यतान्तराभावात्। न सप्तमः। नित्येश्वरज्ञानस्य निर्विषयत्वापातात्। अष्टमेऽपि संविदीति न तावदधिकरणसप्तमी। ज्ञानस्य ज्ञेयं   
प्रत्यनधिकरणत्वात्। नापि विषयसप्तमी। तस्यैव निरुच्यमानत्वात्। संविदो विषयित्वमर्थस्य विषययित्वमिति वैपरीत्यापाताञ्च। नापि सति   
सप्तमी। भासमानताया एवाद्याप्यनिरूपणात्। न नवमः। यत्समवेतं रूपज्ञानमित्यत्र रूपज्ञानात्मसमवायस्य सम्बन्धान्तरं विनैव   
रूपज्ञानावच्छेदकस्य तद्विषयत्वापातात्। तस्मात्सत्यत्वे दृश्यत्वानुपपत्तेर्दृग्दृश्ययोराध्यासिक एव सम्बन्ध इति।  
	अत्रोच्यते- सर्वस्यापि दृश्यस्य ब्रह्मात्मैकदृगध्यस्तत्वेऽपि कस्यचित्कदाचित्कञ्चित् प्रति प्रकाशाय त्वयापि   
तत्तत्सन्निकृष्टेन्द्रियजन्यतत्तदाकारवृत्तिद्वारक एवाऽनावृत दृक्सम्बन्धः स्वीकृतः। तथा च सत्यत्वेऽपि तद्द्वारक एव सम्बन्धोऽस्तु,   
किमाध्यासिकसम्बन्धदुर्व्यसनेन ? न हि त्वन्मते विज्ञानवादिमत इव तत्तदर्था स्तत्तज्ज्ञानेऽध्यस्ताः। सत्यायाः शुद्धदृशः स्वतो   
भेदाभावादुपाधिविशिष्टाया भेदेऽपि घटादिवन्मिथ्यात्वेन तदधिष्ठानत्वायोगात्। उपाध्युपलक्षितायास्सत्यत्वेऽप्यभेदात्। कथञ्चिद्भेदेऽपि   
वृत्तिद्वारकसम्बन्धात्प्रागध्यस्तत्वरूपे सम्बन्धे सत्यपि दृश्याप्रतीतेः। किं च किं घटाकारवृत्तिप्रतिबिम्बितं चैतन्यं घटप्रकाशकम् ? किं   
वा तदभिव्यक्तं घटाधिष्ठानचैतन्यम् ? नाद्यः, आद्यासिकसम्बन्धस्याऽतन्त्रत्वापातात्। नान्त्यः, आवश्यकेन वृत्तिप्रतिबिम्बितेनैव   
प्रकाशोपपत्तौ तेनाधिष्ठानचिदभिव्यक्त्यादि कल्पनायोगात्। किं च घटाधिष्ठानस्य सत्यस्य चिन्मात्रस्य चरमसाक्षात्कारात्पूर्वं   
नाभिव्यक्तिः। अभिव्यक्तस्य तु घटाधिष्ठानचैतन्यस्य न तदधिष्ठानत्वम्, आत्माश्रयात्। किं च घटप्रकाशिकाया दृशो घटवन्मिथ्यात्वे न   
तदधिष्ठानत्वं सत्यत्वे दोषाजन्यत्वेन प्रमात्वात् सत्यं स्वविषयं प्रति नाधिष्ठानत्वमित्युभयतः पाशारज्जुः। यत्तूक्तं ज्ञानज्ञेयर्यार्न सन्बन्ध   
इति तन्न, गुणगुण्यादेस्संयोगासम्भवे समवायवत् ज्ञानज्ञेययोरुभयासम्भवेऽन्यस्य सम्भवात्। अभाववद् भूतलं, ज्ञातो घटः, इष्टो घटः,   
घटस्याभाव इत्यादिका परस्परासंयुक्तसमवेतविशेषणविशेष्यविषयकविशिष्टधीः, विशेषणविशेष्यतत्सम्बन्ध विषयिका,   
विशिष्टधीत्वात्, दण्डीतिविशिष्टधीवत्। उक्ता जन्यप्रमा विशेषणविशेष्यसम्बन्धनिमित्तिका, अबाधितविशिष्टजन्यधीत्वात्, सम्मतवत्।   
विमता धीः, अबाधितविशेषणविशेष्यसम्बन्धविषयिका, अबाधितविशिष्टधीत्वाद्, दण्डीति प्रमावदित्यनुमानात्तत्सिद्धेः। गोमांश्चैत्र   
इत्यादिधीरपि पक्ष एव। उक्तं हि - ‘षष्ठी स्थाने योगे’ त्यत्र महाभाष्ये - ‘एकशतं षष्ठ्यर्था’ इति। ते च स्वस्वामिभावादयः   
सम्बन्धाः षष्ठीदण्डके पठिता इत्युक्तं कैयटे। प्रमितवस्त्वनुसारेण हि प्रक्रिया कल्प्या, न तु स्वकल्पितप्रक्रियानुरोधेन प्रमितित्यागः। न   
च सम्बन्धद्वित्वमेव बाधकम्, अन्योन्याश्रयात्। अन्यथा सम्बन्धैक्यं समवायबाधकं स्यात्। नाप्यतीतादौ सम्बन्ध्यभावो वा   
ज्ञानज्ञेययोर्विप्रकर्षो वा बाधकः, अस्य सम्बन्धस्य समवायवत् सम्बन्ध्यभावविप्रकर्षाद्यविरुद्धत्वेनैव धर्मिग्राहकेण सिद्धेः। अन्यथा हि   
पृथक्सिद्धयोरेव संयोगसम्बन्धदर्शनाद् अपृथक्सिद्धिः। समवायसम्बन्धस्य बाधिकास्यात्। ध्वंसादेश्चातीतादिना   
मिथ्यात्वलक्षणान्‌तर्गतस्यात्यन्ताभावस्य च प्रतियोगिना वेदान्तनिष्ठशक्तितात्पर्ययोश्च ब्रह्मणा जीवाश्रिताज्ञानस्य चाऽज्ञेयेन ब्रह्मणा   
व्यवहारस्य च व्यवहर्तव्येन ब्रह्मणा मुमुक्षायाश्च मोक्षेण त्वदुक्तदूषणस्य च दूष्येण त्वद्वाक्यस्य चाऽर्थेन ज्ञानस्य ज्ञेयेन सम्बन्धो नेति   
त्वद्वाक्योक्तसम्बन्धाभावस्य स्वज्ञानेनाऽसम्बन्धात्स्वन्यायस्वक्रियास्ववचनविरोधाःस्युः। न हि ज्ञेयं ज्ञान इव   
प्रतियोगिशक्याज्ञेयेष्यमाणव्यवहर्तव्यादयः अभावशक्त्यज्ञानेच्छाव्यवहारादावध्यस्ताः। एतेन  
न्यायेऽदृढेऽन्यसाम्यात्किं दृढेऽन्यदपि बाध्यताम्।  
न ममत्वं मुमुक्षूणामनिर्वचनवादिनाम्।।  
इति निरस्तम्, स्वव्याहतस्य न्यायाभासतया दार्ढ्याभावात्। अन्यथा जातिवाद्यपीत्थं वदेत्। न चेच्छायास्तज्ज्ञानजन्यत्वादन्यस्तत्सम्बन्धो नेति   
युक्तम्, ज्ञाने सन्निकर्षाधीनस्येव स्मृतावनुभवाधीनस्येव चेच्छायां ज्ञानाधीनस्य विषयसम्बन्धस्यानु भवात्। अन्यथा घटपटावितिज्ञानजन्यायाः   
पटेच्छाया घटीयत्वापातात्। नित्येश्वरेच्छाया विषयाऽऽसम्बन्धापाताञ्च, पुत्रादिधीजन्यसुखादेस्तद्विषयत्वापाताञ्च। अज्ञानस्य च   
तज्ज्ञाननिवर्त्यत्वातिरिक्ततद्विषयत्वाभावे तन्निवर्त्यत्वमेव न स्यात्, तस्य समानविषयकज्ञाननिवर्त्यत्वात्। अज्ञानस्यान्धकारवद्   
आश्रयाच्छादकत्वेऽपि सविषयत्वस्य स्वीकृतत्वाञ्च। यदि च भावाभावादेः सम्बन्धान्तरमन्तरेण तद्विशिष्टव्यवहारजननयोग्यस्वरूपात्मकः   
स्वभावसम्बन्धो वा असम्बन्धरूपं प्रतियोगित्वादिकं वा नियामकं सत्यसम्बन्धकार्यकारि, तर्हीहापि विषयत्वं तथैवास्तु। भावाभावादेरपि   
सम्बन्धो मिथ्यैवेति चेन्न। प्रपञ्चमिथ्यात्वसिद्धेः प्राक् तदसिद्ध्याऽन्योन्याश्रयात्। घटस्याभावमित्यादावभावसमसत्ताकसम्बन्धवद् घटस्य   
ज्ञानमित्यत्रापि ज्ञानसमसत्ताकसम्बन्धस्य स्वीकार्यत्वसिद्धिः। ज्ञानस्यैव ज्ञेयस्य सत्यत्वेऽपि तत्सम्बन्धमिथ्यात्वोपपत्तेः। न च संयोगादिरपि   
त्वन्मते तात्त्विकाः। न च तावता दण्डे चैत्रोऽध्यस्तः। न चाध्यासिकसम्बन्धोऽपि तात्त्विकः। येनेच्छादौ क्लृप्तसम्बन्धत्यागेन ज्ञाने स आश्रीयेत ।   
न चाभावादेः प्रतियोग्यादिना सम्बन्धोऽस्ति न तु ज्ञानस्य ज्ञेयेनेति युक्तं नियामकाभावात्। दृग्दृश्ययोः सम्बन्धोनेत्ये तद्वाक्यजज्ञानस्य स्वज्ञेयेन,   
श्वणमननादीनां च श्रोतव्यादिरूपेण ब्रह्मणा, चरमसाक्षात्कारस्य च साक्षात्कर्तव्येन ब्रह्मणा, असम्बन्धेन स्वक्रियादिविरोधापाताञ्च। न हि   
दृग्दृश्ययोस्सम्बन्धोनेति वाक्यजज्ञाने दृग्दृश्यसम्बन्धाभावश्चरमसाक्षात्कारादौ च ब्रह्माध्यस्तम्। ब्रह्मणि अध्यस्तस्य तत्साक्षात्कारत्वे   
घटटसाक्षात्कारस्यापि तत्वापातात्। धर्मादौ तत्तात्पर्यादेरनध्यासाञ्च। इहापि ज्ञेये ज्ञानाध्यासापाताञ्च। एवं च-  
दृग्दृश्ययोर्न सम्बन्ध इति वाक्योत्थसंविदि।  
अनध्यासात्तदर्थस्य सम्बन्धोऽन्यस्तयोर्मतः।  
यद्यपि ज्ञानं प्रकाशस्तथापीच्छादिवदान्तरत्वेन प्रतीपवैलक्षण्यात्, परोक्षवृत्तौ दर्शनाञ्च विप्रकृष्टेनापि प्रकाश्येन सम्बन्धो युक्तः, अन्यथा   
दीपवदेवाध्यासिकसबन्धो न स्यात्।  
	 किं च तवापि मते ज्ञेयस्य न स्वज्ञानेऽध्यस्तत्वनियमः, अनध्यस्तस्य तुच्छस्याविद्यनिवृत्तिः प़ञ्चमप्रकारेति मतेऽविद्यावृत्तेर्भावाद्वैतमते   
अभावस्य चादृग्रूपत्वेऽपि स्वज्ञानेऽननध्यासात्। अपरोक्षानुभवैकरसे ब्रह्मण्यध्यस्तस्य व्यावहारिकस्यातीतादेर्नित्यातीन्द्रियस्य च   
परोक्षानुभवरूपे स्वज्ञानेऽनध्यासात्। स्मर्यमाणस्य च स्मृतिरूपे वृत्त्यात्मके स्वज्ञानेऽनध्यासात्। प्रातिभासिकस्य च प्रातिभासिके   
स्वज्ञाने व्यावहारिकस्य च वर्तमानघटादेर्व्यावहारिके स्वज्ञानेऽनध्यासात्। त्वन्मते।़र्थवद् भ्रमरूपज्ञानस्यापि कल्पितत्वात्।   
अध्यस्ततुल्यत्वेन कल्पितस्य चानधिष्ठानत्वात्, प्रातिभासिकात् पूर्वमसत्यास्तत्प्रतीतेरधिष्ठानत्वायोगाञ्च। त्वयापि   
रूप्यादिकमिदमंशावच्छिन्नचैतन्येऽध्यस्तम्, रूप्याकाराविद्यावृत्तिप्रतिबिम्बितेन तु चैतन्येन प्रकाशत इत्यङ्गीकाराञ्च। रूप्यादेः   
स्वज्ञानेऽध्यस्तत्वेऽधिष्ठाना ज्ञानज्ञानाभ्यामध्यासजन्मनिवृत्योर्नियतत्वाद्रूप्य ज्ञानस्याज्ञानज्ञानाभ्यां रूप्यभ्रम जन्मनिवृत्त्योः प्रसङ्गाञ्च।   
ज्ञानं रूप्यमिति धीप्रसङ्गाञ्च। घटादेः स्वसन्निकृष्टेन्द्रियजन्यात् पूर्वं सत्वेन स्वज्ञानेऽध्यासायोगाञ्च। ननु या घटसन्निकर्षजा वृत्तिर्न तया   
घटः प्रकाश्यः, येन च प्रकाश्यः घटाधिष्ठानचैतन्येन न तद् घटसन्निकर्षजन्यमिति चेन्न, त्वन्मतेऽपि वृत्तेरेवाज्ञानविरोधित्वात्।   
अज्ञाननिवर्तकादन्यस्य च ज्ञानस्यानुपलम्भात्, त्वयापि-  
घटोऽयमित्यसावुक्तिराभासस्य प्रसादतः।  
विज्ञातो घट इत्युक्तिर्ब्रह्मानुभवतो भवेत्।।  
इति वदता वृत्तिप्रतिबिम्बितस्य घटानधिष्ठानस्य चैतन्यस्यैव घटानुभवत्वोक्तेश्च।  
	किं च दृश्यत्वान्यथानुपपत्त्या मिथ्यात्वमित्यर्थापत्तिर्विवक्षिता ? किं वा सत्यत्वे दृश्यत्वं न स्यादित्यनुकूलतर्कमात्रम् ? नाद्यः,   
तत्सामग्र्यभावात्। आक्षेप्यस्योप पादकत्वं प्रमाणाविरुद्धत्वं चाक्षेपकस्यानुपपद्यमानत्वं प्रमितत्वं चेति ह्यर्थापत्तिसामग्री। न चाक्षेप्यं   
सम्बन्धि मिथ्यात्वमाक्षेपकस्य सम्बन्धस्योपपादकम्, किन्तु प्रतिकूलमेव। न चाध्यस्तत्वरूपसम्बन्धस्य न तत्प्रतिकूलम्,   
तस्याद्याप्यसिद्ध्याऽनाक्षेपकत्वात्। न च मिथ्याभूतसम्बन्धस्य न तत्प्रतिकूलम्, स्वतः प्रमाणप्रत्यक्षसिद्धसम्बन्धस्य विनैव बाधकं   
मिथ्यात्वायोगात्। न च दृश्यमिथ्यात्वमेव बाधकम्, अन्योन्याश्रयात्। प्रत्यक्षादिविरुद्धं चाक्षेप्यं मिथ्यात्वम्। न च   
प्रत्यक्षाद्यविरुद्धसम्बन्धान्तरकल्पनेनैव दृश्यत्वोपपत्तौ प्रत्यक्षस्य स्वतःप्राप्ततत्त्वावेदकत्वत्यागो युक्तः। नाप्योकस्य दृश्यत्वस्योपपत्तये   
प्रमितानेकवस्तुत्यागो युक्तः। आक्षेपकं च न तावद् दृगध्यस्तत्वम्, तस्याक्षेप्याभिन्नत्वेन मां प्रत्यसिद्धेः। नापि दृग्विषयत्वरूपो   
दृक्सम्बन्धः। तवासिद्धेः। सिद्धौ वा तेनैव सम्बन्धेन प्रकाशोपपत्त्याध्यस्तत्वं विनानुपपत्त्यभावात्। नापि दृगधीनसिद्धिकत्वम्,   
दृग्विषयत्वातिरिक्तसिद्ध्यसम्मतेः। नच दृक्सम्बन्धसामान्य माक्षेपकम्, तञ्च प्रसक्तविशेषप्रतिषेधेऽध्यस्तत्वरूपविशेषे पर्यवस्यतीति   
युक्तम्, तस्य घटस्य ज्ञानमिति धीसिद्धसम्बन्धसामान्यं प्रत्यविशेषत्वात्। न हि रूप्यस्य शुक्तिरित्यस्ति। नान्त्यः, सत्त्वेऽप्युक्तरीत्या   
सम्बन्धान्तरेणैव दृश्यत्वोपपत्याऽप्रयोजकत्वात्। किं च न तावदनिर्वाच्यत्वभाव आपादकः, तद्वतोऽपि तुच्छस्य परोक्षधीवेद्यत्वेन   
दृश्यत्वात्। नापि सत्त्वम्, सत्त्वेऽपि ब्रह्मणस्स्वव्यवहृत्येव घटस्यापि स्वज्ञानेन सन्बन्धोपपत्तेः।  
	किं चाध्यासिकसम्बन्ध इति कोऽर्थः ? किं यः कश्चित्सम्बन्ध एवाध्यस्त इति ? किं वा तदध्यस्तत्वमेव सम्बन्ध इति ? आद्ये न   
दृश्यमिथ्यात्वसिद्धिरित्युक्तम्। नान्त्यः, त्वन्मते ज्ञेयवत्तज्ज्ञानस्याप्यध्यस्तत्वेन तत्र तस्यानध्यासादित्युक्तत्वात्।  एवं च-  
शाब्दवृत्तेर्हि विषयो ब्रह्म तत्र न कल्पितम्।  
यथा तथा दृग्विषयो दृश्यं न दृशि कल्पितम्।।  
अविद्याविषयो ब्रह्म ह्यविद्यायां न कल्पितम्।  
यथा तथा दृशा ग्राह्यं न विश्वं दृशि कल्पितम्।।  
तस्माद् दृग्दृश्येच्छेष्यमाणादेर्नाध्यासिकस्सम्बन्धः, किन्त्वन्य एव। कोऽसाविति चेत्, न। सम्बन्धेनैवातिप्रसङ्गे निरस्ते विशेषजिज्ञासाया   
विशेषगतविशेषजिज्ञासाया इवानर्थकत्वात्। प्रमाणस्य चोक्तत्वात्। संयोगसमवायान्तर्भावे च तल्लक्षणस्यैव बहिर्भावे तु तदितरत्वे सति   
सम्बन्धत्वादेर्लक्षणत्वाद्, विशेषसञ्ज्ञायाश्च यथारुचि कल्प्यत्वात्।  
	यत्तु सम्बन्धस्य सम्बन्धिभिन्नत्वेऽनवस्था, न चेत्सम्बन्धासिद्धिरिति सम्बन्धसामान्यखण्डनम्, तदुक्तरीत्या स्वव्याहतम्। युक्तं च   
दृश्यत्वाद्यन्तरहीनस्यापिदृश्यत्वादेरिवसम्बन्धस्यापि क्वचित् स्वनिर्वाहकत्वम्। यदपि ज्ञानविषयत्व निरुक्तिखण्डनम्,   
तत्प्रकृतानुपयुक्तम्। अनतिप्रसङ्गाय हि दृग्दृश्ययोस्सम्बन्धो वाच्यः। न तु ज्ञानविषयत्वं निर्वक्तव्यम्। न च विषयत्वस्यानिरुक्तिमात्रेण   
विषयस्य मिथ्यात्वम्, विषयित्वस्यानिरुक्तावपि विषयीभूतदृग्वत् सत्त्वोपपत्तेः, स्वव्याहतं च। त्वयैव प्रमाणज्ञानं   
स्वविषयावरणेत्याद्युक्तेः, दृग्विषयत्वस्य हेतूकृतत्वाञ्च। न च प्रमाणज्ञाने विषयोऽध्यस्तः तदज्ञानजन्यं तज्ज्ञाननिवर्त्यं वाऽध्यासं प्रति   
विषयत्वाद्वा तदनुविद्धतया प्रतीयमानत्वविशेषाद्वान्यस्य तत्राध्यस्तत्वस्याभावाञ्च। न ह्यनिर्वा च्यत्वादिरूपं साधारणमध्यस्तत्वं   
दृश्यविशेषस्य दृग्विशेषप्रकाश्यत्वे तन्त्रम्। किं च-  
यादृशं विषयत्वं ते वृत्तिं प्रति चिदात्मनः।  
तादृशं विषयत्वं मे दृश्यस्यापि दृशं प्रति।।  
	नन्वनिर्वाच्यमेव विषयत्वं मया व्यवहृतमिति चेन्न, विषयत्वस्यानिर्वाच्यत्वेऽपि तव ब्रह्मवन्ममापि जगतस्सत्त्वोपपत्तेः। त्वयापि   
व्यावहारिकसत्त्वस्यासङ्कीर्णव्यवहारस्य च सिद्ध्यर्थं व्यवहाराविसंवादिनो लक्षणस्यापि प्रमाणवदविद्यादाविव वक्तव्यत्वाञ्च। कथं च   
त्वया साध्यं मिथ्यात्वं निर्ब्रुवता साधनं दृग्विषयत्वं न निर्वक्तव्यम् ? न च तवापि घटादौ   
पटाद्यसङ्कीर्णव्यावहारिकपृथुबुध्नोदराद्याकाराद्यज्ञाने असङ्कीर्ण घटादिव्यवहारः। नन्वसङ्कीर्णाकारज्ञानमात्रेण तदुपपत्तौ किं   
तन्निर्वचनेनेति चेत्, समम्ममापि। इयांस्तु विशेषः तव स आकारः सद्विलक्षणः, मम तु सन्नितीति। अनिरुच्यमानोऽपि स तव येन   
मानेनाप्रातिभासिकः, तेनैव मम तात्त्विकोऽस्तु। न च लक्षणोक्त्यनुक्तिभ्यां सदसद्वैलक्षण्यरूपानिर्वचनीयत्वहानिलाभौ,ब्रह्मण्यपि   
श्रौतस्यापि जगत्कारणत्वादिलक्षणस्य कारणत्वादिखण्डनरीत्या असम्भवात्। त्वयैव-  
कीदृक्तत्प्रत्यगिति चेत्तादृगीदृगितिद्वयम्।  
यत्र न प्रसरत्येतत्प्रत्यगित्यवधारय।।  
इति ब्रह्मण्यपि दुर्निरूपत्वस्योक्तत्वाञ्च। प्रपञ्चादावपि त्वदुक्तानिर्वाच्य त्वादिलक्षणसम्भवाञ्च। ‘यत्कठिनं सा पृथिवी’ त्यादिश्रुत्या   
पृथिव्यादीनामपि   
लक्षणोक्तेश्च। तस्मात्प्रमितस्येत्थमिति निर्वक्तुमशक्यत्वं प्रतिपुरुषमुखं स्मण्टबाधित दृष्टिदृष्टविलक्षणसंस्थानविशेषस्येव   
सत्त्वेऽप्यद्भुतत्वादेव युक्तम्। उक्तम् हि- ‘अद्भुतत्वादनिर्वाव्यम्’- इति। न हि शुक्तिरूप्यस्येतरभेदकं रूप्यत्वं   
प्रातीतिकजातिरूपतया सुवचमिति तद्व्यावहाकिम्। न वा मुखसंस्थानविशेषो दुर्वच इति स प्रातिभासिकः, न वा ब्रह्मण   
आनन्दत्वज्ञानत्वसत्यत्वस्वप्रकाशत्वादिकं खण्डनोक्तरीत्या दुर्वचमिति ब्रह्म तत्त्वतोऽनानन्दाद्यात्मकम्। तस्मान्निर्वचनायोग्यस्यापि   
विश्वस्येक्षुक्षीरादिमाधुर्यवद् ब्रह्मवञ्च प्रामाणिकत्वादेव सत्त्वसिद्धेः सदसद्वैलक्षण्य रूपानिर्वाच्यत्वाय निरुक्तिखण्डनं शब्दसाम्याद्   
भ्रान्तिमूलम्। न च केषाञ्चिन्निर्वचनाशक्तिमात्रेण वस्तूनां तदयोग्यत्वम्। उक्तं हि बौद्धधिक्कारे- ‘न हि जात्यन्धेन नीलं द्रष्टुं वक्तुं न शक्यत   
इति अज्ञयेमनिर्वाच्यमेव तत्, दुरवगाहत्वेनापि तदुपपत्तेः’ इति।  
	`न च तदनिर्वचनं यथा मन्त्रस्य ` मन्त्र' इत्यभियुक्तप्रयोग एव लक्षणं तथा ज्ञानविषयस्यापि ज्ञानविषय इत्यभियुक्तप्रयोग एव लक्षणम्।   
न चान्योन्याश्रयः, पूर्वपूर्वप्रयोगस्य ज्ञानेनोत्तरोत्तरप्रयोगोपपत्तेः। अथवा यज्ज्ञानं यदभिलपन रूपव्यवहारकारणं स तस्य विषयः।   
करणपाटवाद्यभावेन व्यवहारानुदयेऽपि सहकारिवैकल्यप्रयुक्तकार्याभाववत्त्वरूपं कारणत्वमस्त्येव। कदापि व्यवहाराजनकं तु   
निर्विकल्पकं नोपेयत इति नाव्याप्तिः। न च यत्त्वतत्त्वजात्योरभावेनाननुगमः, कस्य को विषय इत्यननुगतप्रश्ने अस्यायं विषय   
इत्यननुगतस्यैव वक्तव्यत्वात्। घटज्ञानानन्तरं प्रामादिके पट इति व्यवहारे न घटज्ञानं हेतुरिति नातिव्याप्तिः। अत एव ज्ञानकर्मत्वं   
विषयत्वमित्यत्रापि न दोषः, ज्ञानकर्मशब्देन ज्ञानाधीनव्यवहारयोग्यत्वरूपातिशयवत्त्वस्य विवक्षितत्वात्। न हि क्रियाजन कत्वविशेषः   
कर्मत्वम्, घटं करोतीत्यादावभावात्। न ह्यसिद्धं जनकम्, नापि सिद्धं कृतिकर्म। अत एव यस्यां संविदीत्यादिलक्षणेऽपि न दोषः।   
यतस्संविदीति सतिसप्तमी। भासमानत्वं च व्यवहारयोग्यत्वम् योग्यत्वं च सति कारणान्तरे व्यवहारावश्यम्भावः। योग्यत्वे च दृश्यत्वे   
दृश्यत्ववदाध्यासिकसम्बन्धे आध्यासिक सम्बन्धवञ्च तदेव वान्यद्वा योग्यत्वमस्ति। आत्माश्रयादिकं तु तद्वदेवोत्पत्त्याद्य   
प्रतिबन्धकत्वाददोष इति नाव्याप्तिः।  
	अन्ये तु यस्सम्बन्धान्तरमनपेक्ष्य यज्ज्ञानावच्छेदको यज्ज्ञानानवच्छिन्नस्वभावश्च, स तस्य विषयः। यद्यप्यात्मा स्वविषयकज्ञानेन   
समवायवान्, तथापि न तस्य तदवच्छेदे तदपेक्षा, स्वज्ञानासमवायिनोऽपि घटादेः स्वज्ञानावच्छेदकत्वदर्शनात्। यथात्मनः   
स्वानुमितिविषयत्वेऽपि विषयत्वेन तत्र हेतुता, तद्वत्। यद्यपि च रूपज्ञानं मत्समवेतम्, रूपज्ञानमिष्टम्, रूपज्ञानं ध्वस्तमित्यादौ   
रूपज्ञानाविषया अप्यात्मसमवायेच्छाध्वंसादयस्सम्बन्धान्तरमनपेक्ष्य रूपज्ञानावच्छेदकाः, तथापि ते   
समवेतेष्यमाणाद्यात्मकरूपज्ञानावच्छिन्नस्वभावाः, सम्बन्धेच्छादीनां सम्बन्धीष्यमाणाद्य वच्छिन्नस्वभावत्वादिति नातिव्याप्तिः।।   
ज्ञानविषयस्तु न ज्ञानावच्छिन्नस्वभावः, ज्ञानस्य घटावच्छिन्नस्वभावत्ववद् घटादेर्ज्ञानावच्छिन्नस्वभावत्वस्यादर्शनात्। यद्यपि   
स्वग्राहकज्ञानविषयभूतं ज्ञानविषयकानुमित्यनुव्यवसायादिकं ज्ञानावच्छिन्नस्वभावम्, तथापि स्वयं यज्ज्ञानं प्रति विषयः,   
तदवच्छिन्नस्वभावं नेति नाव्याप्तिः। अथवा यज्ज्ञानं यदीयस्वभावं स तस्य विषयः। मत्समवेतं रूपज्ञानमित्यत्र तु समवाय एव   
रूपज्ञानावच्छिन्नस्वभावः, न तु रूपज्ञानं तदवच्छिन्नस्वभावम्। प्रकृतस्य ज्ञानविषयत्वस्यैवेयं निरुक्तिर्नत्विच्छादिविषयत्वस्यापीति न   
तत्राव्याप्तिर्दोष इत्याहुः।  
	अथवा यत्सन्निकृष्टकरणेन यज्ज्ञानमुत्पद्यते, स तस्य विषयः। न चैवमाकाशसन्निकृष्टेन चक्षुरादिना शब्देन च जन्यं रूपादिज्ञानं प्रति   
आकाशस्य विषयतापत्तिः सन्निकर्षस्यापि हेतुत्वेन विवक्षितत्वात्। न च चक्षुरादिनाकाशास्य सन्निकर्षो रूपादिज्ञानहेतुः। ननु तथापि   
पक्षसन्निकृष्टलिङ्गजानुमितिं प्रति पक्षः, श्रोत्रसन्निकृष्टवाक्यजशाब्दज्ञानं च प्रति श्रोत्रं विषयः स्यादिति चेन्न,   
अतीतादिलिङ्गादेर्ज्ञानेनानुमित्यादिदर्शनेन लिङ्गज्ञानवाक्यज्ञानयोरेव करणत्वात्। लिङ्गादिज्ञानस्य चात्मसन्निकर्षो नानुमित्यादिहेतुः, किं   
त्ववर्जनीयसन्निधिः।  
	ननु तथापि रूपादिज्ञानस्यात्मा विषयः स्यात्। तत्र मनसः करणत्वादात्ममनस्सन्निकर्षस्य च रूपादिधी हेतुत्वादिति चेत्, न,   
असाधारणकरणत्वस्य विवक्षितत्वात्, मनसश्च साधारण्यात्। तर्हि मनस्सन्निकृष्ट चक्षुर्जन्यं रूपज्ञानं मनोविषयं स्यादिति चेन्न,   
सन्निकर्षस्याप्यसाधारणहेतुत्वेन विवक्षितत्वात्। चक्षुर्मनस्सन्निकर्षस्य च द्रव्यादिज्ञानसाधारणत्वात्। प्रत्यभिज्ञाया मिन्द्रियस्य तत्तया   
संस्कारः लिङ्गज्ञानस्य च लिङ्गिना तद्व्याप्तलिङ्गसम्बन्धः, वाक्यज्ञानस्य च तत्परवाक्यसन्निकर्षः। एवमन्यत्रापि सन्निकर्षः ऊह्यः। न हि   
संयोगादिरेव सन्निकर्षः, किं तु प्रत्यासत्तिमात्रम्। तञ्चानतिप्रसङ्गाय तत्तादिना सह वक्तव्यमिति नाव्याप्तिः। यद्यपि लिङ्गज्ञानादेः   
लिङ्गादिना विषयित्वमेव सम्बन्धः, तथापि स इदानीमुभयसम्मतेन सम्बन्धत्वेनैव ज्ञेयः, न तु विषयित्वेनेति नात्माश्रयः। इदं च   
नियतविषयकजन्यज्ञानविषयलक्षणम्। अथवा यथा पाकजरूपवती पृथिवीत्यत्र पाकजरूपसमानाधिकरणद्रव्यत्व व्याप्यजातिमत्त्वं   
विवक्षितम्, तथा ज्ञानकरणसन्निकर्षसमानाधिकरणः ज्ञानावच्छेदकत्वसाक्षाद्व्याप्यधर्मो विषयत्वमिति नाव्याप्तिरिति।   
दृग्दृश्यसम्बन्धानुपपत्तिभङ्गः।  
</1-1-33>  
प्रथमपरिच्छेदे द्वितीयो भागः  
<1-2-1>  
		1.प्रतिकर्मव्यवस्थाभङ्गः  
	यच्चोक्तम्--यथा तटाकोदकं छिद्रान्निर्गत्य कुल्यात्मना केदारान् प्रविश्य तद्वदेव चतुष्कोणाद्याकारं भवति, तथा   
विषयेन्द्रियसम्प्रयोगादिके सति सावयवं तैजसमन्तःकरणं चक्षुरादिद्वारेण निर्गत्य ध्रुवादिविषयपर्यन्तं चक्षुर्वत् शीघ्रं दीर्घप्रभाकारेण   
परिणम्य विषयं व्याप्य तदाकारं भवति, सेयं वृत्तिरित्युच्यते। तत्र जीवचैतन्यमविद्योपाधिकं सत् सर्वगतमन्तःकरणोपाधिकं सत्   
परिच्छिन्नं चेति मतद्वयम्। तत्राऽद्ये विषयप्रकाशकं जीवचैतन्यं द्वितीये ब्रह्मचैतन्यम्। सर्वगतत्वपक्षेऽपि जीवचैतन्यमविद्यानावृतमावृतं   
चेति मतद्वयम्। तत्राऽद्ये वृत्तिर्जीवचैतन्यस्य विषयोपरागार्था, द्वितीये त्वावरणाभिभवार्था। परिच्छिन्नत्वपक्षे तु जीवचैतन्यस्य   
विषयप्रकाशकब्रह्मचैतन्याभेदाभिव्यक्त्यर्था। न तु विषयैः, असङ्गत्वात्। यथा गोत्वादिकं सर्वगतमपि सास्नादिमद्व्यक्त्यैवोपरज्यते, न तु   
केसरादिमद्व्यक्त्या, यथा वा प्रदीपप्रभा आकाशगन्धरसादिप्रदेशव्यापिन्यपि तान्न प्रकाशयति, रूपिसंसर्गितया तदेव प्रकाशयति, तद्वत्   
केवलाग्न्यदाह्यस्यापि अयः पिण्डसमारूढाग्निदाह्यत्ववच्च केवलचैतन्याप्रकाश्यस्यापि घटोदेस्तदाकारवृत्त्युपारूढचैतन्यप्रकाश्यत्वं   
युक्तम्। एवं चानावृतत्वपक्षे तत्तदाकारवृत्तिद्वारा चैतन्ये च तत्तदुपरागे तत्तत्प्रकाशः। आवृतत्वपक्षेऽपि तत्तदाकारवृत्त्या   
तत्तदवच्छिन्नचैतन्यावरणाभिभवे तत्तत्प्रकाशः। परिच्छिन्नत्वपक्षेऽपि तत्तज्जीवावच्छेदकान्तःकरणीयतत्तद्विषयाकारवृत्त्या   
तत्तद्विषयावच्छिन्नब्रह्मचैतन्याभिव्यक्तौ तत्तत्प्रकाश इति नातिप्रसङ्गः। विषयानुभवस्य ब्रह्मचित्त्वेऽपि वृत्त्या   
जीवचैतन्याभेदेनाभिव्यक्तत्वात्, जीवचित्त्वमविरुद्धमिति प्रतिकर्मव्यवस्था युक्तेति।  
	तन्न। स्वसन्निकृष्टेन्द्रियजन्यस्वज्ञानात्पूर्वं घटादेस्सत्त्वे प्रतीतिमात्रशरीरत्वव्याप्यकल्पितत्वायोगात्। न च कल्पितत्वविशेषः   
प्रातिभासिकत्वमेव तद्व्याप्यम्। गौरवात्। वह्निं प्रत्यपर्वतीयधूमस्य, अप्रामाणिकत्वादिकं च प्रति प्रातिभासिकत्वस्यैव   
व्याप्यत्वापाताच्च। न च प्रतीतिमात्रशंरीरत्वाभावेऽपि ज्ञाननिवर्त्यत्वादिना कल्पितत्वोपपत्तिः। प्रतीतिमात्रशरीरत्वाभावेनैव   
ज्ञाननिवर्त्यत्वाद्यभावस्याप्यापादनात्। प्रतीतेश्च विश्वस्य सत्यत्वेन वा, मिथ्यात्वेऽपि स्वप्नवदिन्द्रियसन्निकर्षानपेक्षतयैवोपपत्तेश्च।   
व्यावहारिकत्वस्य च भ्रान्तिदैर्ध्यमात्रेणोपपत्तेश्च। तत्तदाकारपरोक्षवृत्तेरिवापरोक्षवृत्तेरेव   
तत्तत्प्रकाशकत्वोपपत्तावपरोक्षवृत्त्त्युपरागादिमतश्चैतन्यस्य तत्तत्प्रकाशत्वकल्पनायोगाच्च। विषयापरोक्ष्यं त्वावश्यकेन   
वृत्तिगतविशेषेणैवेत्युक्तम्। न च परोक्षवृत्तिविषयस्यापि चैतन्योपरागाद्यस्ति। अभिव्यक्तापरोक्षैकरसचिदुपरागेण   
विषयस्याप्यापरोक्ष्यापातात्। वृत्तेरेवापरोक्षानुभवत्वे तत्प्रयुक्तं स्वप्रकाशत्वमपीच्छात्वज्ञानत्वादिकमिवान्तःकरणानिष्ठमपि   
तदुपादेयवृत्तिनिष्ठमस्तु। अन्यथा अपरोक्षानुभवस्यापि तन्न स्यात्। न च घटं जानामीति सकर्मकज्ञानरूपवृत्त्यन्या घटः प्रकाशत   
इत्यकर्मकप्रकाशरूपा चिदनुभवसिद्धेति वाच्यम्। क्रियैक्येऽपि करोति प्रयतते गच्छति चलतीत्यादविव धात्वोः   
कर्मोपरागवाचित्वतदभावस्वभावत्वोपपत्तेः। अन्यथा त्वत्पक्षेऽपि परिणतेरकर्मकत्वात्, परिणतिविशेषस्य वृत्तेस्सकर्मकज्ञानत्वं न   
स्यात्। अतीतं प्रकाशत इति धीश्च न स्यात्। एवं चेष्यमाणे इच्छादेरिवानुभाव्ये स्वतःप्रवणस्यानुभवस्यान्यद्वारा तदुपरक्तत्वं,   
घटाज्ञानविरोधिन्या वृत्तेर्न घटानुभवत्वं, तदविरोधिचैतन्यस्य तु तदित्यादिकं दृष्टविरुद्धं न कल्प्यम्। अन्यथा द्वेषविरोधिन्या   
वृत्तेर्नेच्छात्वं, किन्त्वन्यस्यैवेत्यादि स्यात्। ‘तमेव भान्तमनुभाति सर्वं तस्य भासा सर्वमिदं विभाति’--इति श्रुतिस्तु   
सूर्यादिप्रकाशस्येशाधीनत्वमेवाह, न त्वस्मदादिगतघटादिज्ञानस्य ब्रह्मत्वम्। सर्वशब्दस्य ‘सर्वेभ्यः कामेभ्यो दर्शपूर्णमासौ’   
इत्यादाविव ‘न तत्र सूर्यो भाति न चन्द्रतारकम्’ इति प्रकृतसूर्यादिपरत्वात्। त्वन्मतेऽपि नित्यातीन्द्रियस्य चित्प्रकाश्यत्वाभावेन   
सर्वशब्दसङ्कोचाच्च। प्रकृतपरेदंशब्दसमभिव्याहाराच्च। एतद्वाक्यनिर्णायके ‘अपि स्मर्यते’ इति सूत्रे त्वद्भाष्येऽपि ‘यदादित्यगतं   
तेजः’ इत्यादिस्मृतेरेवोदाहृतत्वाच्च। त्वन्मते ब्रह्मणो भानमात्रत्वेन भान्तमिति शतृप्रत्ययस्य तस्य भासेति षष्ठ्याः, प्रपञ्चे   
ब्रह्मभानान्यभानाभावेनानुशब्दस्य चायोगाच्च। गच्छन्तमनुगच्छतीत्यादौ गमनादिभेदे सत्येवानुशब्दो दृष्टः।  

	अस्तु वा चैतन्यस्य विषयप्रकाशत्वम्, तथापि अन्तःकरणस्य न देहान्निर्गतिः कल्प्या। परो(क्षधीवैलक्षण्या)क्षाद्धि वैलक्षण्याय   
विषयस्याभिव्यक्तापरोक्षचिदुपराग एव वक्तव्यः। चिदुपरागादौ चापरोक्षवृत्तेस्तदाकारत्वमेव तन्त्रं, न तु प्रभाया इव   
वृत्तेस्तदावरणनिवर्तकत्वादौ तत्सम्श्लेषस्तन्त्रम्। नेत्रान्निर्गच्छद्ध्रुवाद्याकारवृत्त्यैव स्वसम्श्लिष्टनेत्रस्थकज्जलादेर्देहध्रुवमध्यवर्तिनः   
परमाण्वाकाशादेर्ब्रह्मणस्चापरोक्ष्यापातात्। द्वयोस्तन्त्रत्वे च गौरवात्। तदाकारत्वस्य च तत्सम्श्लेषं विनाऽपि परोक्षवृत्ताविव   
तत्सन्निकृष्टकरणजन्यत्वेनैवोपपत्तेः। न च स्वेतरहेतुसाकल्ये सत्यपि घटचक्षुत्ताविव तत्सन्निकृष्टकरमजन्यत्वेनैवोपपत्तेः। न च   
स्वेतरहेतुसाकल्ये सत्यपि घटचक्षुस्सन्निकर्षाभावेनेव घटमनस्सन्निकर्षाभावेन घटानुभवाभावो दृष्टः। एवं च स्पार्शनज्ञानमप्यनुकूलितं   
स्यात्। चक्षुरादेरिव स्पर्शनस्य नियतगोलकद्वाराभावेनान्तःकरणनिर्गत्ययोगात्। अन्यथेच्छाद्वेषादिरूपवृत्तयोऽपि देहान्निर्गत्य विषयान्   
गच्छेयुः। अस्तु वा देहान्निर्गतिस्तथापि विषयप्रकाशकं चैतन्यं किं  
		‘घटैकाकारधीस्था चिद् घटमेवावभासयेत्।  
		 घटस्य ज्ञातता ब्रह्मचैतन्येनावभासते।।’  
	इत्युपदेशसाहस्र्यनुसारिभारतीतीर्थादिरीत्या वृत्तिप्रतिबिम्बितचैतन्यम्? किं वा  
		‘परागर्थप्रमेयेषु या फलत्वेन सम्मता।  
		संवित्सैवेह मेयोऽर्थो वेदान्तोक्तिप्रमाणतः।।’  
इति सुरेश्वररीत्या वृत्तिप्रतिबिम्बितचैतन्याभिव्यक्तं विषयविवर्ताधिष्ठानं चैतन्यम्? नाद्यः, आध्यासिकसम्बन्धस्यातन्त्रत्वापातात्। नान्त्यः,   
आवश्यकेन विषयसंश्लिष्टवृत्तिप्रतिबिम्बितचैतन्येनैव तदज्ञाननिवृत्तिवत्तत्प्रकाशस्याप्युपपत्तौ   
तदधिष्ठानचैतन्याभिव्यक्त्यादिकल्पनायोगादित्युक्तत्वात्।  
	किञ्च, वृत्तेस्तदाकारत्वं न तावत्तद्विषयत्वम्। त्वयैव निरासात्। नापि तस्मिन् चैतन्योपरागयोग्यतापादकत्वं वा, तदज्ञानाभिभावकत्वं   
वा। तयोस्तदाकारत्वप्रयोज्यत्वेन तत्त्वायोगात्। नापि घटादिवत् पृथुबुध्नोदराद्याकारत्वम्। साकारवादापातात्।   
संस्थानहीनगुणकर्मजात्यभावादिवृत्तेस्तदाकारत्वायोगाच्च। घटपटौ, पटतद्रूपे,   
घटतदभावावित्यादिसमूहालम्बनवृत्तेस्सर्वविषयकयोगिनिष्ठवृत्तेश्च युगपद्विरुद्धनानाकारत्वायोगाच्च। चरमसाक्षात्कारस्य   
निराकारब्रह्माकारत्वायोगाच्च। तस्मात्पक्षत्रयमप्ययुक्तम्।  
	किञ्च न तावद् विषयदृग् जीवचैतन्यमिति पक्षो युक्तः। तथा हि- तत्र विषयाध्यासो न तावद्विशिष्टे ब्रह्मणि, चिन्मात्रे वा। दृग्   
दृश्ययोराध्यासिकसम्बन्धासिद्धेः। नापि जीवे, तस्यावच्छिन्नस्य स्वयं कल्पितत्वात्। अत एव विषयदृग् ब्रह्मचैतन्यमिति पक्षो न युक्तः।   
सविशेषस्य ब्रह्मणोऽपि कल्पितत्वात्। शुद्धस्य चाऽसंसारमावृतत्वेन जगदान्ध्यापातात्। अनवच्छिन्नस्याऽवृतत्वेऽपि घटाद्यवच्छिन्नं वृत्त्या   
प्रकाश्यत इति चेन्न। अवच्छिन्नस्य कल्पितत्वेनात्माश्रयापातेन च घटाद्यनधिष्ठानत्वेनाध्यासिकसम्बन्धस्यातन्त्रत्वात्।   
विशिष्टज्ञानेऽधिकप्रकाशेऽपि चरमवृत्तिविषयस्य विशेष्यस्य प्रकाशेन तद्वैयर्थ्याच्च। न ह्यखण्डार्थपरवेदान्तजन्यायां तस्यां भावोऽभावो   
वा विशेषणमुपलक्षणं वा प्रकारः प्रकाशते। अन्तःकरणावच्छिन्नस्य जीवत्वे त्वन्मते तस्य सुषुप्त्यादावभावेन कृतहान्याद्यापाताच्च।  
	किञ्चोपरागार्थत्वपक्षेऽपि चितः स्वतो वृत्तिमात्रोपरक्तत्वं न तावद्दर्पणेमुखस्येव प्रतिबिम्बितत्वम्। अनुद्भूतरूपान्तःकरणे   
शब्दान्यप्रतिबिम्बनोपाधिताया अचाक्षुषे च चैतन्ये प्रतिबिम्बनस्य चायोगात्। नापि मूषास्थद्रुतसुवर्णादिवत् तदात्मना विकृतत्वम्, चितो   
निर्विकारत्वात्। नापि गोत्वादिवत् तदाश्रितत्वं तत्राभिव्यक्तत्वं वा। चित आकाशवत् अनाश्रितत्वात्। उपरागार्थत्वपक्षे   
चितोऽनावृतत्वेन सर्वत्राभिव्यक्तत्वाच्च। नापि घटाकाशादिवत् तदन्तःस्थत्वम्। आकाशादिवत् सर्वगता चित् स्वतो वृत्त्यन्तःस्था न तु   
घटाद्यन्तःस्थेत्यस्यायोगात्। नापि प्रभाया रूपं प्रतीव प्रकाशकत्वम्। प्रभायास्तमोविरोधित्वस्य रूपं प्रतीव गन्धादीन् प्रत्यपि सत्त्वात्। न   
हि सा गन्धदेशस्थन्तमो न निवर्तयति। प्रभायामज्ञानविरोधित्वस्य रूपं प्रत्यप्यभावात्। प्रभाया रूपग्राहिचक्षुस्सहकारित्ववद्   
गन्धादिग्राहिघ्राणादिसहकारित्वस्याभावेऽपि चितो ग्राहकान्तरासहकारित्वेन दार्ष्टान्तिकानानुगुण्यात्। तस्माच्चितस्सर्वगतत्वेन   
सर्वसम्बन्धाद्रूपादेरिव गुरुत्वादेरप्याश्रयद्वारा साक्षाद्वा चित्सम्बन्धित्वात्, चित्सम्बन्धित्वस्यैव च प्रकाशकत्वात् सर्वप्रकाशो दुर्वारः।   
‘असङ्गो ह्ययम्’ इति श्रुतिरीश्वरस्य तत्तत्कृतलेपाभावपरा, ‘स यत्तत्र किञ्चित्पश्यति अनन्वागतस्तेन भवति’ इतिपूर्ववाक्यात्।   
‘यथाकाशस्थितो नित्यं वायुस्सर्वत्रगो महान्’ इत्यादिस्मृतेश्च।  
	अपि च वृत्तितः पूर्वमाध्यासिकसम्बन्धोऽस्त्येव, अन्यस्तूपरागो न दृश्यत्वे तन्त्रमिति किं तदर्थया वृत्त्या? किं च जीवचैतन्यमसङ्गं चेद्,   
ब्रह्मचैतन्यं सुतरां तथेति मानोपाधिकविषयोपरागत्वात् स्वतस्सार्वज्ञ्यं न स्यात्। ननु ब्रह्म सर्वोपादानत्वादुपाधिं विनैव स्वस्वरूपवत्   
स्वाभिन्नं जगद्भासयतीति चेत्, उपादानत्वं हि न तावद्विशिष्टनिष्ठं परिणामित्वम्। आध्यासिकसम्बन्धस्यातन्त्रत्वापातात्। अनाद्यविद्यादिकं   
प्रति तदभावाच्च। नापि शुद्धनिष्ठमधिष्ठानत्वम्। सार्वज्ञ्यादेर्विशिष्टनिष्ठत्वात्।  
	आवरणाभिभवार्थत्वपक्षोऽप्ययुक्तः। विवर्ताधिष्ठानचिन्मात्रस्याज्ञानादिसाक्षित्वेन सदा प्रकाशनाद्, अन्यस्य चाज्ञानकल्पितस्याभावात्।   
किं चाज्ञानस्य नयनपटलवत्पुङ्गतत्वे, चैत्रस्याज्ञाननाशेऽपि मैत्रस्य तदनाशादप्रकाशो युक्तः। विषयगतत्वे तु चैत्रगतया वृत्त्या अज्ञाने   
दीपेन तमसीव नाशिते मैत्रस्यापि प्रकाशः स्यात्।  
	अपि च किं ‘आत्माश्रयमात्मविषयं चाज्ञानमन्तरेणानात्मसु प्रतिविषयं भावरूपाज्ञानसद्भावे मानाभावादिति’   
विवरणोक्तरीत्याऽज्ञानमेकम्? किं वा ‘अनन्तान्येव शुक्त्यज्ञानानि। यद्यनन्तानि शुक्तिज्ञानानि’ इति इष्टसिद्धिरीत्या   
प्रतिविषयमनेकानि? नाद्यः, शुक्तिज्ञानेनाज्ञाननिवृत्तौ सद्य एव मोक्षापातात्। अनिवृत्तौ रूप्यादेस्सविलासाविद्यानिवृत्तिरूपबाधायोगात्।   
नन्वस्मिन्पक्षे शुक्तिज्ञानेन रूप्यादेः स्वकारणे प्रविलयमात्रं क्रियते मुद्गरप्रहारेणेव घटस्य, न त्वज्ञानं निवर्तते, ब्रह्मज्ञानेन तु   
विरोधित्वादज्ञानमेव निवर्तत इति चेन्न। ज्ञानस्याज्ञानद्वारैवान्यविरोधित्वेनाज्ञानमनिवर्त्य रूप्यादिनिवर्तकत्वायोगात्।   
शुक्तिज्ञानेनाज्ञानानिवृत्तावभिव्यक्तचैतन्यासम्बन्धेन भ्रान्ताविव बाधेऽपि शुक्तेरप्रकाशापाताच्च। न च   
खद्योतादिप्रकाशैर्महान्धकारस्येवाज्ञानस्यैकदेशेन नाशाद्वा, भीरुभटवदपसरणाद्वा, कटवत्सन्वेष्टनाद्वा चैतन्यस्याप्येकदेशेन प्रकाश इति   
युक्तम्। अनाद्यज्ञानचैतन्ययोर्निरवयवत्वात्। न च मण्यादिना वह्न्यादिगतदाहादिशक्तेरिव   
शुक्त्यादिज्ञानेनोविद्यागतावरणशक्तेरभिभवात् तत्तत्प्रकाशः। वृत्त्या च स्वोपादानभूताया अप्यविद्याया अभिभवो वृश्चिकवृक्षादिना   
गोमयमृदादेरिव युक्त इति वाच्यम्। चक्षुरादिजन्यशुक्तिवृत्ते रूपादिहीनशब्दैकगम्यशुद्धात्माविषयतया तदावरण   
शक्त्यप्रतिबन्धकत्वात्। शुक्तिवृत्तेस्तदवच्छिन्नचिद्विषयत्वेन तत्प्रतिबन्धकत्वे च तयैव तदा शुद्धात्मप्रकाशापातात्।   
अविद्याकल्पितमप्रसक्तप्रकाशं च जडं प्रति चाविद्याया इवाविद्यागतावरणशक्तेरप्ययोगाद्, अस्वीकाराच्च। जडविशिष्टात्मानं प्रति   
तत्स्वीकारे च विशेषणानावरकविशिष्टावरकशक्त्यभिभवस्य विशेष्यावरकशक्त्यभिभवं विनाऽयोगेन शुक्तिवृत्त्यैव तदा   
शुद्धात्मप्रकाशापातात्। प्रत्युतगोमयत्वाद्यवस्था एव पार्थिवावयवा वृश्चिकाद्युपादानानीति न वृश्चिकादिनोपादानस्वभावाभिभवः।   
शिष्टमविद्यानिवर्तकभङ्गे वक्ष्यते।  
	न च मूलाज्ञानस्यैवावस्थाविशेषा रजताद्युपादानानि शुक्तिज्ञानेन साध्यासं निवर्तन्त इति वाच्यम्,   
तेषामज्ञानविशेषत्वेऽनेकाज्ञानवादापातात्। न चेत्साक्षाज्ज्ञानेन निवृत्तेर्भ्रमोपादानतायाश्चायोगात्। तेषामिव रूप्यस्यैवोपादाननिवृत्तिं   
विना  निवृत्तिप्रसङ्गाच्च। शुक्त्यज्ञानं नष्टमित्यनुभवविरोधाच्च। द्वितोयेऽप्येकया वृत्त्या किं सर्वतदज्ञानानां निवृत्तिः? उतैकतदज्ञानस्य?   
आद्ये शुक्तेः पुनः कदाऽप्यप्रकाशो न स्यात्। अन्त्ये तदाऽपि प्रकाशो न स्याद्, एकस्यावरणस्य निवृत्तावपि अन्यस्य सत्त्वात्। अयं च   
दोषः अवस्थाविशेषपक्षेऽपि योज्यः। कथं च सादिशुक्त्यादेस्तदवच्छिन्नचैतन्यस्य वाऽनाद्यज्ञानविषयत्वम्?   
निर्विषयस्यावरणस्यानवस्थानात्। न च पूर्वमनवच्छिन्नावरणमिदानीमवच्छिन्नावरणं जातम्। शुक्तिज्ञानेनैव मोक्षापातात्। एतेन   
व्यक्तितः पूर्वं जातिरिव विषयात् पूर्वमज्ञानमस्तीति निरस्तम्। प्रतिविषयमनेकाज्ञानाङ्गीकारायोगात्।  
	यत्तूक्तं कौमुद्यां ज्ञानेन- तत्प्रागभावनिवृत्तावप्ययं विकल्पः समः। ततश्च सत्स्वप्यनन्तेष्वज्ञानेषु बहुजनसङ्कीर्णदेशे वैद्युतनिपातवत्,   
त्रिदोषहरौषधवच्च ज्ञानमितराज्ञानापसारणेनैकमज्ञानं नाशयतीति, तन्न, न हि मन्मते ज्ञानप्रागभावाः आवरणानि, किन्तु दण्डप्रागभाववद्   
हेत्वभावरूपाः। नापि ज्ञानं तन्निवर्तकत्वेन हेतुः, किं तु दण्डादिवत् स्वरूपेणैव। एवं च एको दण्ड इवैकं ज्ञानं   
स्वसजातीयान्तरप्रागभावे सत्यपि स्वकार्यं जनयेदेव। कार्योत्पत्तौ हि कारणसत्ता तन्त्रम्, न तु कारणजातीयसर्वप्रागभावनिवृत्तिः,   
असम्भवात्। त्वन्मते तु वृत्तेरावरणनिवर्तकत्वादेकस्मिन्नज्ञाने निवृत्तेऽप्यन्यस्य यवनिकान्तरवत् सत्त्वात् कालान्तर इव   
वृत्तिकालेऽप्यप्रकाशः स्यात्। न चाऽलोकाभावस्तम इति मते तमः कुड्यादिवदावरणम्, हेत्वभावरूपत्वात्।   
नाप्यालोकस्तन्निवर्तकत्वेन ज्ञानहेतुः, किन्तु स्वरूपेणैव। नाप्येकैकालोकाभावस्तमः किन्त्वालोकत्वावच्छिन्नतदभावः। न   
चैकस्मिन्नप्यालोके सति सोऽस्ति। भाविज्ञाननिवर्त्यमज्ञानं त्वेतज्ज्ञानकालेऽप्यस्तीति वैषम्यम्। न चेहाप्यज्ञानसमुदाय एवावरणम्,   
एकेन च ज्ञानेनैकस्मिन्नज्ञाने निवृत्ते स नास्तीति प्रकाशोपपत्तिरिति वाच्यम्। वृत्तिनाशेऽपि समुदायाभावस्य सत्त्वेन सदा   
प्रकाशापातात्। अयुक्तं चामूर्तानामज्ञानानामपसारणम्। तस्मादनुकूलतर्कहीना मिथ्यात्वहेतवः। इति प्रतिकर्मव्यवस्थाभङ्गः।  
</1-2-1>  
<1-2-2>  
		2.मिथ्यात्वहेतूनां प्रतिकूलतर्काः  
	प्रतिकूलतर्कहताश्चैते। तथा हि- यदि विश्वं कल्पितं स्यात्, तदा साधिष्ठानदिकं स्यात्। भ्रान्तेस्सदृशं सत्यं चाधिष्ठानं प्रधानं दोषमज्ञानं   
बाधकज्ञानं द्रष्टांरं देहेन्द्रियादिकं च विनाऽयोगात्। निस्सामान्ये निर्विशेषे चात्मनि अधिष्ठानत्वे तन्त्रस्य सामान्यतो ज्ञातत्वे   
सत्यज्ञातविशेषवत्त्वस्याभावात्। उक्तं हि-  
		अधिष्ठानस्य कार्त्स्येन ज्ञानेऽज्ञाने च न भ्रमः।  
		ज्ञाताज्ञातविभागस्तु निर्विशेषे न युज्यते ।। इति ।  
ननु न सामान्यज्ञानं सद्विशेषाज्ञानं च तत्र तन्त्रम्, गौरवात्। किन्तु स्वरूपज्ञानं विशेषाज्ञानं च, लाघवात्। तच्च स्वप्रकाशे निर्विशेषे चात्मन्यस्तीति   
चेन्न। त्वन्मतेऽपि भ्रान्तेस्सङ्कारादित्रयजन्यत्वात्। सामान्याकारज्ञाने च संस्कारानुद्बोधात्। असद्बिशेषाज्ञानस्य च बाधकालेऽपि सत्त्वात्।   
वल्मीके स्थाणुत्वभ्रमनिवर्तकस्यापि पुंस्त्वभ्रमस्य वल्मीकत्वप्रमानिवर्त्यत्वेनान्ततो भ्रमकालाज्ञाताधिष्ठानविशेषप्रमां विना भ्रमानिवृत्तेश्च। ननु अथ   
भ्रमविरोधिज्ञानाभावस्तत्र तन्त्रं, न तु विशेषाज्ञानम्। विश्वभ्रमोपादानाज्ञानस्य च श्रवणादिजन्यमात्ममात्रविषयं वृत्तिज्ञानं न तु चिद्रूपज्ञानमिति   
चेन्न। तस्यादिद्याविषयभङ्गे निरसिष्यमाणत्वात्।  
	किं चात्मानात्मनोर्दृग्दृश्यत्वात्मत्वानात्मत्वादिना भेदज्ञानान्न तदधिष्ठानाध्यस्तभावः। उक्तं हि त्वयैव--  
		तत्तेदन्ते स्वतान्यत्वे त्वत्ताहन्ते परस्परम्।  
		प्रतिद्वन्द्वितया लोके प्रसिद्धे नास्ति संशयः।। इति।  
‘स्वयमात्मेति पर्ययौ’ -इति च। अपि चाधिष्ठानतिरोधानं विनाऽध्यासासम्भवस्य तवापि सम्मतत्वात् प्रकाशमात्रस्वभावस्य चात्मनः तिरोधाने   
प्रकाशनिह्नवत्वेन कथं तदधीनप्रकाशस्याविद्यदेरध्यस्तस्य प्रकाशः? किं च घटाद्यनुविद्धत्वेनाप्रतीतस्यात्मनः कथं तदधिष्ठानत्वम्? न च सन्   
घट इति, स्फुरति घट इति चात्मा तदनुविद्धतया भातीति युक्तम्। चाक्षुषादिज्ञाने रूपादिहीनात्माप्रतीतेरित्युक्तत्वात्। न च   
स्वप्रकाशसदर्थभूतं घठादिष्ठानं चैतन्यं स्वत एव भातीति युक्तम्। घटस्यापि तत्सम्बन्धेन स्फुरणसम्भवे वृत्तिवैयर्थ्यात्। घटः स्फुरतीत्यस्य च   
स्फुरणानुभवत्वेन घटानुभवत्वायोगात्।  
	नन्वथापि न प्रधानं भ्रमहेतुः, किन्तु तत्संस्कारः। स च तत्प्रमयेव तद्भ्रमेणापि। अत्र च पूर्वपूर्वप्रपञ्चभ्रम अनादिः। न च प्रमाजन्य एव   
संस्कारो भ्रमहेतुः। सत्यपि संस्कारे प्रमाजन्यत्वाभावेन भ्रमाभावादर्शनात्। न च तार्किकस्येवाध्यस्तमेव देशान्तरादौ   
सदित्यावयोर्मतम्। मैवम्। एवं सत्यधिष्ठानधीरेव भ्रमहेतुः, तद्धीश्च भ्रमरूपाऽनादीरिति   
शून्यवादिरीत्याऽधिष्ठानस्याप्यसत्त्वापातेनाधिष्ठानत्वेन ब्रह्म सदिति त्वदुक्त्ययोगात्। अधिष्ठानवत्प्रधानस्याप्यबाधात्। तथा च-  
		प्रधानमिव धीमात्रादधिष्ठानमपि भ्रमे।  
		हेतुस्सुगतरीत्या स्यादबाधस्तु द्वयोस्समः।।  
एतत्प्रपञ्चासाध्यार्थक्रियाकरिणश्च तात्त्विकप्रपञ्चान्तरस्याभावे स्वोचितार्थक्रियाकारिणः श्रुत्यादिसिद्धोत्पत्त्यादिकस्यास्यैवात्मन इव   
स्वोपाधौ निषेधायोगेन तत्र तात्त्विकत्वापाताच्च। त्वन्मते प्रातिभासिकरूप्ये त्रैकालिकनिषेधस्य व्यावहारिकरूप्यविषयत्ववद्   
व्यावहारिकप्रपञ्चेऽपि नेह नानेति त्रैकालिकनिषेधस्य पारमार्थिकप्रपञ्चान्तरविषयत्वावश्यम्भावाच्च। प्रातिभासिकस्यैव पारमार्थिकत्वाकारेण   
त्रैकालिकनिषेध इति तु निरस्तम्। कल्पाद्यभ्रमायोगाच्च। कल्पान्तरीयसंस्काराद् भ्रमोत्पत्तौ च नारिकेळद्वीपवासिनो गुञ्जापुञ्जादावग्न्यारोपः   
स्यात्। एतज्जन्मन्यननुभूततिक्तरसस्यापि बालस्य गुडादावास्यगतपित्तद्रव्यनिष्ठतिक्तत्वारोपस्तु अनन्यगतिकत्वाज्जन्मान्तरीयसंस्कारजन्यः।   
यद्वा माषराशिस्थमष्यां माषाभेदारोप इव गृह्यमाणारोपोऽयं न तु संस्कारजन्यः। किं च चैत्रेण मैत्रे संस्काराध्यासेऽपि मैत्रस्य भ्रमादर्शनाद्   
जगद्भ्रमहेतुसंस्कारस्य सत्त्वं दुर्वारम्। न च स्वेनाध्यस्तसंस्कारादेव भ्रमः। भ्रमात्पूर्वं स्वस्य कार्यानुमेयसंस्काराध्यासनियमाभावात्।  
	यत्तूक्तं विवरणे- गुणादिहीने ब्रह्मणि गुणादिकृतसादृश्याभावेऽपि केतकीगन्धसदृशस्सर्पगन्ध इति धीबलात् गन्ध इवेहापि सादृश्यान्तरं   
वा, रक्तः स्फटिक इत्यादिवत् सादृश्यं विनैवाध्यासोऽस्त्विति। तन्न। इह कल्पितस्यसादृश्य   
स्याप्यविद्याध्यासाधीनत्वेनान्योन्याश्रयात्। रक्तः स्फटिक इत्यस्य सोपाधिकभ्रमत्वेन निरुपाधिके सादृश्यनियमाच्च।   
रक्तद्रव्यस्फटिकयोरपि द्रव्यत्वादिना सदृशत्वाच्च।  
	न च दोषादिकं विना भ्रमश्शङ्क्यः। अप्रामाण्यस्य स्वतस्त्वाद्यापातात्। एवं द्रष्टभावेऽपि न भ्रमश्शङ्क्यः। भ्रमस्य   
समानाश्रयप्रमानिवर्त्यत्वेन, ज्ञानस्य ज्ञातृसापेक्षत्वेन च द्रष्टुरवश्यम्भावात्। एवं देहेन्द्रियाद्यभावेऽपि न भ्रमश्शङ्क्यः। प्रलये   
सत्यप्यज्ञानादौ देहादेरभावेन प्रमाया इव करणजन्यभ्रमस्याप्यदर्शनात्। न च रूप्याद्यध्यासे दोषादीनां देहेन्द्रियान्तानां व्यावहारिकं   
वा करणादिसमं वा सत्त्वं तन्त्रमिति जगदध्यासेऽपि तथेति वाच्यम्। दोषादीनां व्यावहारिकसत्त्वस्याद्याप्यसिद्ध्यान्योन्याश्रयात्।   
परमार्थसत्त्वस्य त्वौत्सर्गिकप्रामाण्येन सिद्धत्वात्। इह साक्षिरूपाज्ञानादिप्रतीतौ करणाभावाच्च। रूपाद्यध्यासे   
करणादेरप्यधिष्ठानसमस(त्ताकत्वे)त्त्वेनेहापि तथात्वापाताच्च। दोषादेरध्यस्तत्वे तदभावस्य तात्त्विकत्वापातेनातात्त्विकेन च   
तात्त्विककार्यप्रतिबन्धायोगेन दुष्टतया बौद्धकल्पितवेदजन्यज्ञानस्येव जगज्ज्ञानस्य प्रामाण्यापाताच्च। दोषाद्यध्यासस्यापि   
दोषान्तरापेक्षत्वेनानवस्थाद्यापाताच्च। कस्यचिद्दोषाभावेऽप्यारोपे अप्रामाण्यस्य स्वतस्त्वं स्यात्। न चानादित्वेन वा, भेदवत्   
स्वनिर्वाहकत्वेन वाऽविद्याख्यदोषस्य तदनपेक्षा। तत एवाधिष्ठानानपेक्षापातात्। विषयस्यानादित्वेऽपि प्रतीतेर्दोषाजन्यत्वे   
अप्रामाण्यायोगाच्च। अविद्यारोपे तस्या एव दोषत्वे लाघवेन जगदारोपेऽपरि तस्या एव दोषत्वापाताच्च। स्वनिर्वाहकत्वे भेदो भिन्न इति   
वदज्ञानमज्ञातमिति व्यवहारसम्भवेऽपि प्रतीतिमात्रशरीरस्वविषयधीहेतुत्वेन स्वस्य स्वस्मात्पूर्वभावित्वायोगाच्च।  
	बाधकज्ञानस्यापि बाध्यत्वे बाधपरम्परयानर्वस्थाक्ष्यमाणत्वाच्च। रूप्याद्यध्यासेऽधिष्ठानस्यापि तदेव सत्त्वं तन्त्रमितीहाप्यधिष्ठानस्यापि   
तथात्वापत्तेश्च। न च तत्राधिष्ठानज्ञानाबाध्यं सत्त्वं तन्त्रं, दोषादीनां तु व्यावहारिकं तन्त्रमिति वैरूप्यकल्पनमसति बाधके युक्तम्। न चेह   
दोषादीनां मिथ्यात्वमेव बाधकम्, अन्योऽन्याश्रयात्। न च कतिपयाध्यासे, प्रातिभासिकाध्यासे, साद्यध्यासे वा दोषादिसत्त्वं तन्त्रं, न   
त्वधिष्ठानेतरसर्वाध्यासे, व्यावहारिकाध्यासे वा, अनाद्यध्यासे वेति युक्तम्। अधिष्ठानेतरसर्वाध्यास एवायुक्त इत्युच्यमानत्वात्। लाघवेन   
प्रथमोपस्थितत्वेन च प्रवृत्तिमात्रधूममात्रे प्रति संसर्गधीवह्न्योरिवाध्यासमात्रं प्रति तस्य तन्त्रत्वाच्च। अन्यथा संसर्गधीवह्नी अपि   
संवादिप्रवृत्त्यपर्वतीयधूमौ प्रति हेतू स्यातामित्यनुमानमात्रोच्छेदः। एवं साधिष्ठानेऽध्यासे, प्रातिभासिकाध्यासे वा, साद्यध्यासे,   
वाऽधिष्ठानसत्त्वं तन्त्रं, न तु सर्वाध्यासे व्यावहारिकाध्यासे वा, अनाद्यध्यासे वेति च स्यात्। तस्मादध्यासमात्रेऽधिष्ठानस्य दोषादीनां   
चाधिष्ठानज्ञानाबाध्यं सत्त्वं तन्त्रमिति जगदध्यासहेतुदोषादयो ब्रह्मज्ञानाबाध्याः स्युः। एवं च-  
		लोकेऽधिष्ठानवत्सत्यो दोषादिर्भ्रमकारणम्।  
		दृष्टोऽतो ब्रह्मवत्सत्यो दोषादिस्स्याज्जगद्भ्रमे।।  
	किं चार्थस्यासत्यत्वेऽपि ज्ञानं सदेवेति वक्ष्यमाणत्वाद्वित्तिरूपं तद्विशिष्टचिद्रूपं वा घटादिज्ञां सत्यं स्यात्। किं च   
बन्धस्यात्यन्ताभावप्रतियोगित्वरूपमिथ्यात्ववत्त्वे तदभावार्थं यत्नो न स्यात्। अत्यन्ताभावस्यासाध्यत्वात्। न च   
पारमार्थिकत्वाकारेणात्यन्ताभावः, स्वरूपेण तु निवृत्तिरिति युक्तम्। तस्य निराकारे ब्रह्मणीव स्वरूपाबाधेनाप्युपपत्तेः।   
गौरनाद्यन्तवतीत्यादिश्रुत्यनुसरणाय पारमार्थिकत्वाकारेण निवृत्तिः, स्वरूपेण त्वनुवृत्तिरित्यापाताच्च। न च तत्प्रतीत्युच्छेदार्थं यत्नः।   
तस्या अपि मिथ्यात्वात्। अन्यथा मोक्षेऽपि बन्धप्रतीत्यापत्त्या प्रातीतिकबन्धापातात्।  
	किं च बन्धस्य ब्रह्मण्यध्यस्तत्वे तन्निदिध्यासनसाध्यतत्साक्षात्कारनिवर्त्यत्वं, श्रवणादिनियमादृष्टसापेक्षब्रह्मज्ञाननिवर्त्यत्वं च न   
स्यात्। न हि देवतानिदिध्यासनसाध्यतत्साक्षात्कारनिवर्त्यं दुरितं तत्राध्यस्तम्। न वा दूरगमनादिनियमादृष्टसापेक्षसेतुदर्शननिवर्त्यं   
दुरितं तत्राध्यस्तम्। न च नियमादृष्टं न बन्धनिवृत्तौ हेतुः, किं तु ब्रह्मापरोक्ष एवेति युक्तम्। अवघातसाध्यवैतुष्यान्यापूर्वस्येव   
श्रवणसाध्यापरोक्षान्यमुक्तेरेव तत्साध्यत्वात्। अन्यथा श्रवणनियमादृष्टसाध्ये साक्षात्कारे श्रवणनिरपेक्षस्योपायान्तरस्याप्रसक्त्या   
तत्प्रसक्त्यधीननियमविध्ययोगात्। न च परोक्षज्ञानमेव श्रवणादपरोक्षज्ञानं तु नियमादृष्टादिति युक्तम्। श्रवणविधौ   
परोक्षज्ञानप्रवाहरूपनिदिध्यासनसाध्यापरोक्षज्ञानस्यैव दृशिनोद्देशात्। साक्षात्कर्तव्य इति श्रुत्यन्तराच्च। त्वन्मते परोक्षज्ञाने   
कामनायोगेन तस्योद्देश्यत्वायोगाच्च। आपरोक्ष्यस्यैव नियमादृष्टसाध्यत्वेऽपि तत्साध्यदेवतापरोक्ष्यनिवर्त्यदुरितवदध्यस्तत्वायोगाच्च।   
किं च कल्पितत्वे स्वधीहेत्विन्द्रियासन्निकर्षात् प्रतिकर्मव्यवस्था न युक्ता स्यात्।  
	किं च यदि जगत्कल्पितं स्यात्तदा त्वन्मतेऽपि ‘जन्माद्यस्य यतः’ इति सूत्रे, ‘यतो वा’ इत्यादिश्रुतौ च जन्माद्युक्तिः,   
‘ईक्षतेर्नाशब्दम्’ इति सूत्रे, ‘तदैक्षत’ इत्यादिश्रूतौ च ईश्वरस्योक्षापूर्वककर्तृत्वोक्तिः, ‘लोकवत्तु लीलाकैवल्यं’ इति सूत्रे,   
‘आप्तकामस्य का स्पृहे’ति श्रुतौ च प्रयोजनाभावेऽपि लीलया सृष्ट्याद्युक्तिः, ‘वैषम्यनैर्घृण्ये न सापेक्षत्वाद्’ इति सूत्रे, ‘पुण्येन   
पुण्यं लोकं नयति’ इत्यादिश्रुतौ च कर्मसापेक्षत्वेनावैषम्योक्तिः, ‘तेजोऽतस्तथा ह्याह’ इति सूत्रे, ‘वायोरग्निः’ इत्यादिश्रुतौ च   
तेजआदेर्वाय्वादिजन्यत्वोक्तिः, ‘विपर्ययेम तु क्रमः’ इति सूत्रे, ‘पृथिव्यप्सु प्रलीयत’ इति श्रुतौ च पृथिव्यादीनामबादौ   
लयोक्तिरित्याद्ययुक्तं स्यात्। न हि कल्पितस्य रूप्यादेर्जन्मादिकमीक्षापूर्वं सृष्टत्वं वा, तद्भ्रान्तेः प्रयोजनापेक्षा वा, जीवस्य   
सुखदुःखेश्वरादिविषयभ्रान्त्येश्वरस्य वैषम्यादिप्रसक्तिर्वा, एकस्य कल्पितस्य कल्पितान्तरादुत्पत्तिर्वा, तत्र लयो वा, दृष्टः युक्तो वा।   
रूप्यादौ च जन्मेक्षापूर्वसृष्टत्वाभावेऽध्यस्तत्वमेव तन्त्रम्। न तु तद्विशेषः प्रातिभासिकत्वं तन्त्रम्।  
	न चेश्वरस्य मायाविवद् भ्रामयितृत्वात्प्रयोजनादिप्रसक्तिः। भ्रामयितुरीश्वरस्यापि सपरिकरस्य जीवैरध्यस्तत्वात्। न हीश्वरः स्वेन वा   
चिन्मात्रेण बाऽध्यस्तः। न च कल्पकं बिना कल्पना। न च जीवानां वाय्वादिभ्योऽग्न्याद्युत्पत्तिभ्रमो वाऽस्ति, यः श्रुतेरालम्बनं स्यात्। न च   
भ्रान्तिं विना कल्पितमस्ति। न चैतद्वाक्यजभ्रान्तिसिद्धालम्बनेनैव एतद्वाक्यस्य प्रामाण्यम्। बौद्धागमस्यापि तत्प्रसङ्गात्। त्वन्मते   
भ्रान्तिहेतूनां देहेन्द्रियादीनां पृथिव्यादिकार्यत्वात्। ईश्वरस्य चाभ्रान्तत्वात्। भ्रान्तत्वे वा तद्भ्रन्तेरपि देहादिकार्यत्वादिति दिक्।   
तस्मान्नानुमानं विश्वमिथ्यात्वे मानम्।  
		इति मिथ्यात्वहेतूनां प्रतिकूलतर्काः।  
</1-2-2>  
<1-2-3>  
		3.सामान्येन मिथ्यात्वे श्रुतिनिरासः  
	नापि श्रुतिः। श्रुत्या स्वस्वरूपस्वप्रामाण्यतद्धेतुयोग्यतादेर्मिथ्यात्वाबोधने प्रत्यक्षादिसिद्धतत्सत्यत्वोपजीवने   
ब्रह्मेतरसर्वमिथ्यात्वासिद्धेः। सन्निपातलक्षणो विधिरनिमित्तं तद्विघातस्येति महाभाष्योक्तन्यायेन   
प्रत्यक्षादिसिद्धघटादिमिथ्यात्वासिद्धेश्च। बोधने श्रुतिबोध्यार्थस्य तात्त्विकत्वासिद्धेः। शब्दबोध्यस्य शब्दतत्प्रामाण्ययोग्यतादिना   
समसत्ताकत्वनियमादित्युक्तत्वात्। सदर्थे स्वाप्नदेवतादिवाक्येऽपि योग्यताप्रामाण्ये अपि सती एव। शब्दस्वरूपमपि मम सत्यम्, तब   
तु न तच्छब्दत्वेन मानम्, आप्त्यपौरुषेयत्वयोरभावात्। किं तु यादृच्छिकसंवादि वा उपश्रुतिवत्तादृशशब्दज्ञानं लिङ्गत्वेन प्रमाणं वा। न च   
तात्त्विकसर्वमिथ्यात्वपरश्रुतिबलादिह समसत्ताकत्वनियमभङ्गः। ‘स्वर्गकामो यजेते’ त्यादि विधेरुपजीव्याग्निविद्यावद्विषयकत्वेनेव   
द्वैतनिषेधस्यापि स्वोपजीव्ययोग्यतादीतरविषयकत्वेन सङ्कोचस्य वा सृष्ट्यादिश्रुतेरिव कल्पितविषयत्वस्य वोपपत्तौ   
श्रुतेस्तात्त्विकसर्वमिथ्यात्वपरत्वकल्पनेऽन्योन्याश्रयात्। तस्मात्-  
		शब्दार्थतद्योग्यतयोस्तुल्यत्वाद्योग्यता सती।  
		न चेद्वेदोऽप्रमाणं स्याद् वृषलोद्वाहमन्त्रवत्।।  
एवं श्रुतिः स्वबोध्यं द्वितीयाभावमपि निषेधति चेत् स्वव्याघातः। न चेत्सर्वमिथ्यात्वासिद्धिरिति।  
	किं चोक्तरीत्या श्रुत्याप्यविद्याकार्यस्य विश्वस्य न स्वरूपेण त्रैकालिकनिषेधः। पारमार्थिकत्वेन निषेधस्तु निर्धर्मकस्यात्मनोऽपि। अपि   
च ‘तत्त्वमसी’त्यनेन प्रत्यक्षाविरोधाय तत्वम्पदलक्षितयोरैक्यमिव मिथ्यात्वश्रुत्यापि तदविरोधाय प्रत्यक्षादिसिद्धादन्यस्यैव मिथ्यात्वं   
बोध्यमिति न तत्सिद्धविश्वमिथ्यात्वसिद्धिः। अन्यथा ‘नेह नाने’ तिनिषेधाद्विश्वस्यात्यन्तासत्त्वं तात्त्विकं   
ख्यात्यन्यथानुपपत्तिसिद्धमसद्वैलक्षण्यं त्वतात्त्विकं स्यात्। किं च श्रुतेस्तात्पर्यं चैतन्यमात्रे वा? द्वितीयाभावविशिष्टे वा? तदुपलक्षिते   
वा? नाद्यः, विश्वमिथ्यात्वासिद्ध्या इष्टापत्तेः। तस्य स्वप्रकाशस्य नित्यसिद्धत्वेन श्रुतेर्वैयर्थ्याच्च। न द्वितीयः श्रुतेरखण्डार्थत्वहानेः। अत एव   
न तृतीयः काकवदितिवद् द्वितीयाभाववदिति सप्रकारज्ञानहेतुत्वे अखण्डार्थत्वायोगात्। चिन्मात्रस्य नित्यसिद्धत्वेनान्यस्य च   
मुमुक्ष्वज्ञेयत्वेन काकेन संस्थानविशेषस्येव द्वितीयाभावेनोपलक्ष्यस्यान्यस्याभावेन तस्योपलणत्वायोगाच्च। किं च श्रुतिबोध्यस्य   
विशेषणस्य वा उपलक्षणस्य वा द्वितीयाभावस्य सत्त्वे अद्वैतहानिः। मिथ्यात्वे च दण्डहीने दण्डीति वाक्यवत् काकहीने   
काकवदित्यादिवाक्यवच्चाद्वैतवाक्यस्यातत्त्वावेदकता स्यात्। न च तत्रातात्पर्यान्नातत्त्वावेदकता, आद्यपक्षान्तर्भावापाताच्च।  
	किं चातात्पर्यं हि मानान्तरप्राप्त्या वा, यथा वायुक्षेपिष्ठत्वादौ तद्विरोधाद्वा, यथा आत्मवपोत्खननादौ, उद्देश्यविशेषणत्वादिना वा यथा   
ग्रहैकत्वादौ नाद्यः, त्वयैवद्वितीयाभावस्य मानान्तराप्राप्त्युपगमात्। द्वितीयेऽपि विरोधिमानं न तावद् द्वैतग्राहिप्रत्यक्षादि तस्यैव त्वन्मते   
श्रुतिबाध्यत्वात्। नाप्यद्वैतवाक्यान्तरम् तस्याप्याप्यात्ममात्रपरत्वे द्वितीयाभत्वाविरोधित्वात्। न हि विशेष्यविषयं ‘अग्निहोत्रं जुहोती’ति   
वाक्यं विशिष्टविषयेण ‘दघ्ना जुहोती’ति वाक्येन विरुद्धम्। द्वितीयाभावपरत्वे त्वेकविषयत्वेन सुतरामविरोधित्वात्।  
	ननु स्वयमेव स्वविहितमपि द्वितीयाभावं द्वितीयत्वान्निषेधतीति स्वविरोधादेवातात्पर्यमिति चेन्न, निषेधस्य   
स्वविहितनिषेधेतरद्वितीयविषयत्वावश्यम्भावात्। अन्यथा ‘क्ङिति चे'ति किन्निमित्तकवृद्धिप्रतिषेधोऽपि किन्निमित्तकत्वात्’ किति   
चेति सूत्रविहितकिद्विशेषनिमित्तकवृद्धिं ‘न हिंस्यादि’त्येतदपि हिंसात्वादग्नीषोमीयहिंसां ‘इदं वा अग्रे नैव किञ्चनासीदि’त्येतदपि   
‘सदेवे’त्यादिवाक्योक्तं ब्रह्मापि प्रतिषेधेत्। स्वविरोधो हि वाक्यान्तरविरोधादपि यत्नेन परिहार्यः। अद्वैतवाक्यस्य द्वितीयाभावे   
अतात्पर्यादविरोध इति चेन्न द्वितीयाभावस्य स्वेन निषेधे सति स्वविरोधादेव तत्रातात्पर्यमतात्पर्ये च सति स्ववचनविरोधाभावान्निषेध   
इत्यन्योऽन्याश्रयात्। अपि चैवं मम माता वन्ध्या मूकोऽहमित्यादावपि विरोधो न स्यात्। सुवचं हि तत्रापि   
मात्रादिशब्दप्रापितमातृत्वादिकं वन्ध्यादिपदेनैव निषिध्यत इति। षोडशिग्रहणादावष्टदोषदुष्टोऽपि विकल्पश्च न स्याद् अग्रहणवाक्येन   
ग्रहणनिषेधापातात्। प्रतियोगिनो द्वितीयस्य मिथ्यात्वात्तदभावोऽपि मिथ्येति तु निरस्तम्।  
	किं च स्वेनैव निषिद्धस्य द्वितीयाभावस्य द्वितीयस्येव विशेषणत्वेन उपलक्षमत्वेन वा पुनरुपादानमयुक्तम्। न तृतीयः, ग्रहं सम्मार्ष्टीत्यत्र   
सम्मार्गस्येवेहाखण्डार्थपरे विधेयान्तरस्याभावेन विशेष्यस्य शास्त्रगम्यस्य चिन्मात्रस्याप्राप्ततयोद्‌देश्यत्वायोगेन च   
द्वितीयाभावस्योद्देश्यविशेषणत्वाभावादविवक्षाहेतोर्निर्ज्ञातविशेषणत्वस्याभावाच्च। कर्मकाण्डादापातप्रतीतधर्मेण पुंसा   
तत्प्रकारविशेषस्येव वेदान्तादापातप्रतीतब्रह्मणा मुमुक्षणाप्यद्वितीयत्वादितत्प्रकारस्यैव जिज्ञासितत्वाच्च। शब्दाद्धीस्थस्यापि   
द्वितीयाभावस्य तात्पर्याविषयत्वेन द्वैतमानविरोधेन चात्मवपोत्खननादेरिव व्यावहारिकसत्त्वासिद्धेश्च।   
अवान्तरतात्पर्यविषयत्वात्तत्सिद्धिरितिचेन्न, द्वितीयाभावस्योपक्रमे उपसंहारे च प्रतीतस्य प्रकारणिकत्वेन सुषुप्तौ फलवत्त्वदर्शनेन   
चान्यशेषत्वायोगेनावान्तरतात्पर्याविषयत्वात्। स्वप्रकाशचैतन्यस्य चोक्तरीत्या प्राप्ततया महातात्पर्याविषयत्वाच्च।   
प्रमाणावान्तरतात्पर्यविषयस्यान्यशेषत्वेऽपि महातात्पर्यविषयसमसत्ताकत्वनियमाच्च। अवान्तरतात्पर्यविषयस्य द्वितीयाभावस्य   
द्वितीयवद् व्यावहारिकत्वे श्रुत्या प्रत्यक्षादिबाधायोगाच्च। न हि कदापि तदभावे तत्राप्रमिते तत्तत्रारोपितं तस्माद् द्वितीयाभावस्य मिथ्यात्वे   
श्रुतेरतत्त्वावेदकत्वप्रसङ्गो दुर्वारः। तस्मान्न मिथ्यात्वे श्रुतिर्मानम्।  
		सामान्येन मिथ्यात्वश्रुतिनिरासः।  
</1-2-3>  
p.128  
<1-2-4>  
		4. द्वैतप्रत्यक्षस्य अद्वैतश्रुतिबाधकत्वखण्डनभङ्गः  

	किं च तावदेकमेवाद्वितीयमित्यादिश्रुतिस्तत्र मानम्, शब्दस्य हि नापातप्रतीत एवार्थः, ‘आज्यैः स्तुवते’, ‘आकाशादेव   
समुत्पद्यन्त’ इत्यादेरपि चित्राज्याधिकरणाकाशाधिकरणपूर्वपक्षरीत्या घृतगगनाद्यर्थत्वस्य ‘अन्धो मणिमविन्दत्’   
‘मृदब्रवीदि’त्यादेरपि प्रतीतार्थपरत्वस्य च प्रसङ्गेन मीमांसावेयर्थ्यात्। ‘बिभेत्यल्पश्रुताद्वेद’ इति स्मृतेश्च ‘कश्छन्दसां योगमावेद   
धीर’ इति श्रुत्या च स्वार्थस्य गहनत्वोक्तेश्च। किं तु मानान्तेरण पूर्वोत्तरेण चाऽविरुद्धः। उक्तं हि ‘शास्त्रं हि   
शब्दविज्ञानादसन्निकृष्टेऽर्थे विज्ञानम्’- इत्यत्र वार्तिके-  
		असन्निकृष्टवाचा च द्वयमत्र जिहासितम्।  
		ताद्रूप्येण परिच्छेदस्तद्विपर्ययतोऽपि च।। इति।  
		विषयाविषयौ ज्ञात्वा तेनोत्सर्गापवादयोः।  
		बाधाबाधौ विवेक्तव्यौ न तु सामान्यदर्शनात्।।  
		अन्य एवेकदेशेन शास्त्रस्याऽर्थः प्रतीयते।  
		अन्यश्च परिपूर्णेन समस्ताङ्गोपसंहृतौ।। इति च  
उक्तं च-  
		विरुद्धवत्प्रतीयन्ते आगमा यत्र ये मिथः।  
		तत्र दृष्टानुसारेण तेषामर्थोऽन्ववेक्ष्यते।। इति।  
		अत्र च प्रत्यक्षादिविरोधः स्पष्टः।  
	अत्रोक्तं खण्डने- प्रत्यक्षं नियतविषयं तथा च घटपटौ भिन्नाविति प्रत्यक्षज्ञानेन बाधकत्वेनाभिमतात् स्वस्माद् बाध्यत्वेनाभिमतं   
श्रौतमैक्यज्ञानं भिन्नमित्यग्रहणात्तत्र लब्धपदा ‘सर्वं खल्विदं ब्रह्मे’ त्यात्मैक्यश्रुतिस्तयोस्तावदैक्यं गृह्णाति। तथा च प्रत्यक्षधीः   
स्वाभिन्नमैक्यज्ञानं न बाधते। एवं च निर्बाधा श्रुतिः। सर्वाद्वैते पर्यवश्यति। न च बाध्यबाधकधियोर्ज्ञानान्तरेण भेदग्रहः, अनवस्थाभयाद्यत्र   
बुद्धिपरम्पराविच्छेदस्तत्रैव चरमज्ञाने श्रुतेरवकाशात्। तदुक्तम्-  
		सुदूरधावनश्रान्ता बाधबुद्धिपरम्परा।  
		निवृत्तावद्वयाम्नायैः पार्ष्णिग्राहैर्विजीयते।। इति।  

	तन्न, प्रत्यक्षादिप्रसक्तो हि भेदः `नेह नानेत्यादिश्रुत्या' निषेध्यः, अप्रसक्तप्रतिषेधायोगात्। तथा च यत्र यत्राद्वैतश्रुतिः स्थिष्ठासति तत्र-तत्र   
प्रागेव प्रत्यक्षादिना भेदो ग्राह्य इति कथं यामिकगृहे चोर इव श्रुतिस्तत्र तिष्ठेत्? एवं च-  
		प्रत्यक्षाप्रसक्तं चेदप्रसक्तनिषेधता।  
		श्रुतेः स्यात्तत्प्रवृत्तं चेत्तद्‌बाधः सुस्थिरः श्रुतेः।।  
	किं च चरमधीः प्रत्यक्षाद्यसिद्धा चेत् तदभेदः श्रुतेरपि दुर्ग्रहः। न हि श्रुतेर्घटादौ तदभेदे च तात्पर्यं घटादेः प्राप्तत्वात्, श्रौतस्य   
किञ्चनादिशब्दस्य घटादावनुवादकता, चरमबुद्ध्यादौ तु विधायकतेत्युक्तौ च वैरूप्यापातात्। अथ चरमधीः प्रत्यक्षादिसिद्धा तर्हि   
तद्भेदोऽपि तेनैव सिद्ध इति नाद्वैतश्रुतेरवकाशः। श्रुत्यापि हि बाध्यबाधकत्वेनाभिमतयोरितरभिन्नत्वेन बुद्धिस्थयोरेवाभेदो बोध्यः।   
यस्य कस्यचिद्येन केनचिदभेदबोधने बाधकस्य बाध्याभेदासिद्धेः। एवं चोभयतःपाशा रज्जुः।  
	किं चाऽद्वैतश्रुतेः किं सर्वमिथ्यात्वे तात्पर्यम्? अभेदे वा? भेदनिषेधे वा? नाद्यः, चरमज्ञानस्य वास्तवे मिथ्यात्वे   
प्रमितेऽप्यद्वैतज्ञानवद्व्यावहारिकसतः प्रमात्वसम्भवेन श्रुत्या तद्विषयापहारायोगात्। अन्यथा इदं वा अग्रे नैव किं चनासीदिति श्रुतिर्वा   
विमतमसत् प्रतीतत्वादित्याद्यनुमानं वा आदौ स्वबोधकस्य सत्यज्ञानादिवाक्यस्यासत्त्वं गृहीत्वा निर्बाधं सत् सर्वासत्त्वं बोधयेत्।   
नान्त्यौ, अन्ततो द्वैतप्रत्यक्षबाधकस्याद्वैतज्ञानस्य बाध्येन द्वैतज्ञानेन ऐक्यवाक्यस्य भेदवाक्येन ऐक्यस्य च भेदेन परमार्थतः अभेदेऽपि   
भेदाभावेऽपि वा व्यावहारिकभेदमात्रेण द्वैतज्ञानबाधकत्ववद् बाधकस्य प्रत्यक्षज्ञानस्यापि बाध्येन श्रौतज्ञानेन परमार्थतः अभेदेऽपि   
भेदाभावेऽपि वा व्यावहारिकभेदमात्रेणाद्वैतधीबाधकत्वोपपत्तेः। अन्यथा ‘आपो वा इदं सर्व’मिति श्रुतिर्वा विमतं जलाभिन्नं   
प्रतीतत्वाज्जलवदित्यनुमानं वा आदौ स्वबाधकस्य जलाभेदं गृहीत्वा निर्बाधं सत् प्रसिद्धजलाभेदं बोधयेत्। एवं च यत्र भेदः   
प्रत्यक्षसिद्धः, न तत्राऽभेदः कदापि श्रुतितस्सुग्रहः, अन्यत्र कामं गृह्यतां न नो हानिः। अपि चाद्ये सर्वं खल्विन्दं ब्रह्मेति   
सामानाधिकरण्यमयुक्तम्। अन्त्ययोरिदं रूप्यं गौरोऽहमितिभ्रमाणां प्रमात्वं स्यात्। घटज्ञानेनैव तदभिन्नस्य ब्रह्मतदभेदादेस्सर्वस्यापि   
वस्तुतो ज्ञातत्वेन सार्वज्ञ्यं वेदान्तानां वैयर्थ्यं सद्यो मोक्षश्च स्यात्। सुखदुःखबन्धमोक्षभेदाभेददूषणभूषणजयपराजयभ्रान्तिप्रमादेरपि   
वस्तुतोऽभिन्नत्वेन सर्वसङ्करापत्या स्वक्रियास्वन्यायस्ववचनविरोधाश्च स्युः। आविद्यकभेदेन सर्वस्यापि व्यवस्थेति चेन्न,   
तस्याप्यनाविद्यकब्रह्माभिन्नत्वेनाविद्यकत्वायोगात्। काल्पनिकभेदेन वास्तवाभेदेन वास्तवाभेदकार्यप्रतिबन्धायोगाच्च। मोक्षे   
आविद्यकभेदाभावेनानन्दस्य दुःखात्मकत्वेनापुमर्थत्वापाताच्च। सुखादौ निरुपाधिकप्रतिकूलादिरूपदुःखाद्यसाधारणस्वभावाभावेऽपि   
तदभेदे पारिभाषिकोऽयमभेदो भेदे पर्यवस्येत्। आसाधारणरूपभेदमुपेत्य सद्रूपमात्रभेदनिषेधेत्विष्टापत्तिरप्रसक्तप्रतिषेधश्च। किं च   
घटपटौ भिन्नावितिज्ञानं स्वस्याद्वैतज्ञानादिना भेदं विनानुपपत्तेस्तमाक्षिपतीति नाद्वयश्रुतेरवकाशः।  

	यच्चोक्तं इयमर्थापत्तिर्न स्वविषयेति सैव द्वारमद्वयश्रुतेः। तदुक्तम्-  
		आद्यधीवेद्यभेदीयाप्यन्यथानुपपन्नता।  
		स्वज्ञानापेक्षणादन्ते बाधते नाद्वयश्रुतिम् ।। इति।  
तन्न, अर्थापत्तेरितरस्माद् भेदाभावे त्वदुक्तरीत्या घटपटभेदासिद्धया तद्भेदस्यापि घटपटभेदोपपादकत्वेनाऽर्थापत्तिविषयत्वात्। उपपादकत्वं   
ह्यर्थापत्तिविषयत्वे तन्त्रम्, न त्वर्थापत्यसम्बन्धित्वम्। अन्यथा दृग्दृश्यसम्बन्धान्यथानुपपत्तिर्ज्ञाननिवर्त्यत्वान्यथानुपपत्तिश्च   
स्वमिथ्यात्वविषया न स्यात्। नेह नानेति ब्रह्मणि भेदमात्रनिषेधान्यथानुपपत्तिश्च स्वाभेदविषया न स्यात्। न हि सर्वं सर्वस्मादभिन्नमिति   
काचिच्छुतिरस्ति। अस्ति चेत् सापि स्वाभेदविषया न स्यात्। तथा च तत्रार्थापत्त्यन्न्तरं श्रुत्यन्तरं च वाच्यमिति तवाप्यनवस्था स्यात्। एवं च-  
		अर्थापत्तिस्स्वकीयं च भेदं गृह्णति तं विना।  
		अयुक्तेस्तव दृग्दृश्यसम्बन्धानुपपत्तिवत्।।  
कथं च मत्पक्षेऽनवस्था? घटतद्धीभेदग्राहिणा स्वप्रकाशेन साक्षिणा स्वस्मिन्नितरभेदस्यापि प्रकाशात्। अन्यथा स्वस्य घटादिभ्यो भेदसंशयादिः   
स्यात्। तस्मात्सामान्यविषयश्रुतेर्विशेषविषयेण प्रत्येक्षेणाहवनीयशास्त्रस्य पदशास्त्रेणेव सङ्कोच एव न्याय्यः, न तु प्रत्यक्षबाधकता। अन्यथा नेति   
नेतीत्यनियतविषयभेदश्रुतिः। सर्वं सर्वस्माद्भिन्नमिति मद्वाक्यं वा अद्वैतवाक्यवत् तज्ज्ञानतद्विषयाणां तेभ्यो भेदमादौ गृहीत्वा निर्बाधं सत्   
सर्वभेदे पर्यवस्यतीति स्यात्।  
	किं च शब्दबुद्ध्योर्विरम्य व्यापारायोगान्न क्रमेणाभेदग्रहो युक्तः। ननु युगपदेव श्रुत्या सर्वाद्वैतविषयतया जातायां बुद्धावस्माकं तत्तद्विषयेषु   
प्रामाण्यबुद्धय एव क्रमिका इति चेन्मैवम्, ब्रह्मणि सर्वाभेदस्यैव श्रुतत्वात्तदन्यथानुपपत्त्या च घटपटाद्यभेदस्य कल्प्यत्वात्।   
प्रथमोपस्थिते भेदप्रसक्तिमति च कल्पकाभेद एव प्रथमं प्रामाण्यधीर्न्याय्या। स एव च प्रत्यक्षबाधित इति कथं   
चरमबुद्धितद्विषयाद्यभेदकल्पना। येन तद्‌द्वारा सर्वाभेदः सिद्ध्येदिति दुर्वारः प्रत्यक्षबाधः। विस्तरस्तु खण्डनखण्डने द्रष्टव्यः।   
तस्मात्प्रत्यक्षबाधात् श्रुतयोऽन्यपरा इति। द्वैतप्रत्यक्षस्याद्वैतश्रुतिबाधकत्वखण्डनभङ्गः।  
</1-2-4>  
<1-2-5>  
		5.एकमेवाद्वितीयमिति श्रुत्यर्थविवरणम्  
	किं च ‘सलिल एको द्रष्टाऽद्वैतौ भवती’त्यत्र सलिलादिपदेन ‘सदेव सोम्येदमग्र आसीदि’त्यत्र कालप्रापकेण पूर्वेणाग्रपदेन   
‘तदैक्षत नामरूपे व्याकरोदि’ तीक्षणनामरूपात्मकप्रपञ्चप्रापकेणोत्तरेण च द्वैतवाक्येन विरोधः, प्रमाण्यस्य   
स्वतस्त्वेनाद्वैतवाक्येनाद्वैतस्येव द्वैतवाक्येनैव द्वैतस्य (सत्य) त्वसिद्धेः। यदि चाविरोधाय द्वैतवाक्यस्य लक्षणादिनाऽद्वैतपरत्वं   
वाऽतात्त्विकविषयत्वेन व्यवस्था वा तद्विरोधेनाप्रामाण्ये वा, तदा विपरीतं किं न स्यात्? अपच्छेदन्यायादेर्निरासात्। तेन पूर्वस्य   
द्वैतवाक्यस्य बाधेऽपि परस्याबाधाच्च। पूर्वस्याप्यनुपसञ्जातविरोधित्वादिना प्राबल्यस्योक्तत्वाच्च। न च   
सलिलसृष्टिकालेक्षणनामरूपव्याकर्तृत्वादिकं मानान्तरप्राप्तं येन तद्वाक्यमनुवादकं स्यात्। तस्माद्   
द्वैतवाक्यमध्यस्थमद्वैतवाक्यमुपांशुयाजवाक्यमध्यस्थविष्ण्वादिवाक्यवत् पूर्वोत्तरद्वैतवाक्यानुसारेण नेयम्।  
किं च त्वया-  
		यावत् किञ्चित् भवेदेतदिदंशब्दोदितं जगत्।  
		इदं सर्वं पुरा सृष्टेरेकमेवाद्वितीयकम्।।  
सदेवासीदिति व्याख्यातत्वात् सदभेदेन सत्त्वमुक्त्वा पुनरद्वितीयपदेन तन्निषेधे व्याघातः। न हि सदेवासीदित्यस्यासदासीदित्यर्थः।   
सद्‌व्यतिरेकेण नासीदित्यर्थोक्तौ तु सविशेषणे हीतिन्यायेन सदात्मकत्वं स्यात्। किं च न तावदेकशब्देन मिथ्यात्वसिद्धिः, तस्य   
मानान्तराविरुद्धानेकार्थत्वात् ‘एके मुख्यान्यकेवला’ इत्यमरोक्तेः। ‘एको गोत्रे’   
इत्यत्रैकशब्दोऽयमन्यप्रधानासहायसङ्ख्याप्राथम्यसमानवाचीति कैयटोक्तेश्च। ‘ष्णान्ता षडि’ति सूत्रे महाभाष्ये- ‘एकशब्दोऽयं बह्वर्थः,   
सङ्ख्यायाम्- एको द्वौ बहव इति अस्त्यसहायवाची-  एकाग्नय एकहलानीति, अस्त्यन्यार्थे। प्रजामेकारक्षत्यूर्जमेका’- इत्याद्युक्तेश्च। ‘एको   
बहूनां यो विदधाति कामनि’ त्यादौ सङ्ख्यादौ प्रयोगाच्च। भवन्ति च ब्रह्मणि जीवादितोऽन्यत्वप्राधान्यप्राथम्यानि। सृष्ट्यादौ सहायानपेक्षत्वं   
कुसमयप्राप्तनिर्गुणत्वनिषेधायैकत्वसङ्ख्याविधिः। नानारूपेषु निर्दोषत्वेन समानत्वं च। मन्मते एकं रूपमेको भाव इत्यादावपि सङ्ख्यार्थ एव।   
अत एवोत्तरत्र जीवादिष्वसम्भावितजगत्स्रष्टृत्वादिनान्यत्वादिसमर्थनम्। किं च त्वयापि--  
		वृक्षस्य स्वगतो भेदः पत्रपुष्पफलादिभिः।  
		वृक्षान्तरात्सजातीयो विजातीयश्शिलादितः।।  
		तथा सद्वस्तुनो भेदत्रयं प्राप्तं निवार्यते।  
		ऐक्यावधारणद्वैतप्रतिषेधैस्त्रिभिः क्रमात्।।  
इति वदतैकशब्दस्य स्वगतभेदनिषेधकत्वेन व्याख्यातत्वान्न तेन मिथ्यात्वसिद्धिः।  
	अद्वितीयशब्दोऽपि कर्मधारयो बहुव्रीहिर्वा? आद्ये ब्रह्म द्वितीयं न चेत्, तृतीयं प्रथमं वा स्यात्। नान्त्यः, प्राथम्येन कर्मधारये सम्भवति   
जघन्यस्य बहुव्रीहेरयोगात्। द्वितीयादन्यदद्वितीयमिति ‘अनपुम्सकस्ये’ त्यादाविव ‘नार्षेयं वृणीत’ इत्यादाविव च   
पर्युदासार्थत्वेनैकवाक्यत्वसम्भवे प्रसज्यप्रतिषेधार्थत्वेनैकवाक्यभेदायोगाच्च। अघटं भूतलमितिवद् द्वितीयाभावेनैव   
सद्वितीयत्वापाताच्च। तस्यापि निषेधे व्याघातात्। ‘आत्मा वा इदमेक एवाग्र आसीन्नान्यत्किञ्चन मिषदि’ति श्रुत्यन्तरेऽन्यस्य    
सविशेषणे हीति न्यायेन निमिषत्वेनैव निषिद्धत्वे ‘छागो वा मन्त्रवर्णादि’ति न्यायेनेहापि मिषत्वेनैव निषेध्धव्यतया स्वरूपेणैव   
निषेधासिद्धेश्च। किं च नञा द्वितीयात्यन्ताभावोक्तौ अग्र इति व्यर्थं। नापि प्रागभावोक्तिः, मिथ्यात्वासिद्धेः।   
त्वन्मतेऽप्याविद्याकर्मादेस्तदा सत्त्वाच्च। किं च द्वितीयशब्दस्सहायवाची, ‘असिद्वितीयोऽनुससार पाण्डव’ मितिप्रयोगात्,   
‘असिद्वितीयः असिसहाय इति गम्यत’ इति महाभाष्योक्तेश्च। तथा चाद्वितीयमसहायमित्यर्थोऽस्तु। यद्वा द्वितीयशब्दः प्रकृतसमान   
एव द्वितीये व्युत्पन्नः, न तु तत्र तस्य सङ्कोचः। लोके ‘अस्मिन्ग्रामेऽयमेक एवाद्वितीय’ इति। स्मृतौ च-  
		एक एवाद्वितीयोऽसावश्वमेधः क्रतुष्वपि।  
		एक एवाद्वितीयोऽसौ प्रणवो मन्त्र उच्यते।। इति प्रयोगात्।  
महाभाष्ये च ‘अस्य गोर्द्वितीयोन्वेष्टव्य इत्युक्ते सदृशो गौरेवोपादीयते नाश्वो न गर्दभ इत्युक्तेश्च। शाङ्करभाष्ये च अस्य गोर्द्वितीयोऽन्वेष्टव्य   
इत्युक्ते गौरेवद्वितीयोऽन्विष्यतेऽनाश्वः पुरुषो वे’त्युक्तेश्च। ‘समे द्वितीयशब्दः स्यादि’ति स्मृतेश्च। द्वितीयशब्देन द्वितीयमात्रोक्तौ   
अद्वितीयशब्देनैव स्वेतरसर्वनिषेधसम्भवेन सजातीयनिषेधकैवशब्दादिवैयर्थ्याच्च। तदवैयर्थ्याय द्वितीयशब्दस्य विजातीयपरत्वेन सङ्कोचे च   
अग्र इत्यनेनाविरोधाय समद्वितीयपरत्वेन सङ्कोचः स्यात्। तथा च समाभ्यधिकराहित्यमेवाद्वितीयशब्दार्थः। ‘न तत्समश्चाभ्यधिकश्च   
दृश्यत’ इति श्रुतेः ‘न त्वत्समोऽस्त्यभ्यधिक’ इति स्मृतेश्च। एक एवाद्वितीयो भगवाम्स्तत्सदृशः परो नास्ती’ति श्रुतौ-  
		ज्ञानानन्दाद्यभिन्नत्वादेकः सर्वोत्तमत्वतः।  
		अद्वितीयो महाविष्णुः पूर्णत्वात्पुरुषः स्मृतः।।  
		भेदाभेदनिवृत्यर्थमेवशब्दोऽवधारकः।  

इति स्मृतौ च व्याख्यातत्वाच्च। द्वितीयाभावस्य भावाभावाभ्यां व्याघातेनाद्वितीयशब्दस्य तत्परत्वासम्मवाच्च। उक्तं च-  
		यथा चोलनृपस्सम्राडद्वितीयोऽस्ति भूपतिः।  
		इति तत्तुल्यनृपतिनिवारणपरं वचः।  
		न तु तद्‌भ्रातृतत्पुत्रकलत्रादिनिवारकम्।। इति।  
तस्मात्-  
		एक एवाद्वितीयोऽसावाकाशे सवितेति वत्।  
		एकमेवाद्वितीयं सदग्र इत्यपि योज्यताम्।।  
किं च-  
		अधिकं हि विजातीयं सजातीयं समं भवेत्।  
		गुणादिकं तु स्वगतं तदभेदोऽत्र निषिध्यते।। एकमेवेति श्रुत्यर्थः।  
</1-2-5>  
<1-2-6>  
		6. नेह नानेति श्रुत्यर्थविवरणम्  
	नापि ‘नेह नानास्ति किञ्चन’ इति श्रुतिस्तत्र मानम्, अत्र स्वगतभेदनिषेधात्, नानाशब्दो हि नानात्वार्थः   
द्व्येकयोरित्यादिवद्भावप्रधानत्वात्, लोके च नानाशब्दस्य पृथग्भाववाचित्वादिति कैयटोक्तेश्च। ‘यदेवेह तदमुत्र यदमुत्र तदनु इह’   
इति पूर्ववाक्ये इदमाद्यर्थाङ्गीकारेण तन्निष्ठब्रह्माभेदस्यैव उक्तेश्च। अन्यथा इदं चादश्च नेति श्रूयते। न च स्वगतभेदस्याप्रसक्तिः।   
जगज्जन्मादिकारणे ब्रह्माणि गुरुतरविचित्रकार्यभेदेन अन्तर्यामिणि च नियम्यानन्त्येन स्थानभेदेन च ‘यदेकमव्यक्तमनन्तरूप’   
मिति अनेकत्वश्रुत्या च अवतारेषु प्रतिविग्रहं प्रत्यक्षादिना गुणगुण्यादौ च तार्किकभाट्टरीत्या गुणगुणित्वेन ज्ञानानन्दादौ   
चापर्यायशब्दवाच्यत्वैकतरपरिशेषाभावादिना सर्वत्र च ‘अन्योऽन्तर आत्मा प्राणमय’ इत्यादिश्रुतितात्पर्याज्ञानेन च तत्प्रसक्तेः। किं   
च नेहेति वाक्यात् पूर्वं बृहदारण्यके ‘तस्मिन्च्छुक्लमुत नीलमाहुः पिङ्गलं हरितं लोहितं चे’ त्यादिना भगवतोऽनेकरूपाणि   
‘यस्यानुवित्तः प्रतिबुद्ध आत्मे’ त्यादिना ज्ञानादिधर्माः काठके च ‘गुहां प्रविश्य तिष्ठन्तं यो भूतेभिर्व्यजायत’ इत्यनेकावताराः   
‘महान्तं विभुमात्मान’ मित्यादिना चानेकधर्माश्चोक्ता इति कथं तदप्रसक्तिः? दृष्टश्चैकस्मिन्नेव वृक्षे पत्रशाखादिवत्प्रसक्तस्य   
स्वगतभेदस्य एको देवस्सर्वभूतेष्वि’त्यादि श्रुतौ-  
		ब्रह्मदयो हि भूतानि तेषामन्तर्गतो हरिः।  
		समस्य सर्वभूतेषु य एवं वेद तत्त्ववित्।।  
इति महाभारते च निषेधः। अन्यथा परपक्षेऽप्यखण्डवादानारम्भः स्यात्। अनुभूतिः न नाना,   
अनुभूतित्वादुपाधिभेदमन्तरेणाविभाव्यमानभेदत्वादित्याद्यनुमानैः स्वगतभेदनिषेधश्च न स्यात्। ‘एकमेवाद्वितीय’ मित्यादावेकपदेन   
स्वगतभेदनिषेधोक्तिश्च न स्यात्, प्रत्युत परमत एव धर्माधर्मस्वर्गनरकाद्यंशे अप्रसक्तप्रतिषेधः। इहेति च विशेषणान्न नानात्वमात्रनिषेधः। इमौ   
स्निग्धावस्मिन् ग्रामे न विरोध इत्यादाविवेदं शब्दोपात्तस्य ब्रह्मण एव धर्मित्वेन प्रतियोगित्वेन च सम्बन्धसम्भवे तदनुपात्तस्य धर्मित्वेन वा   
प्रतियोगित्वेन वा सम्बन्धायोगात्। विधेयोद्देश्ययोर्नानात्वनिषेधतदाधारब्रह्मणो निषेध्यनिषेधयोर्नानात्वतदभावयोश्च भेदावश्यम्भावाच्च।   
काठके ‘तं देवाः सर्वे अर्पितास्तुदु नात्येति कश्चने’ति पूर्वत्र ‘मध्य आत्मनि तिष्ठती’ति ‘यथोदकं शुद्धे शुद्धमासिक्तं तादृगेव भवति। एवं   
मुनेर्विजानत आत्मा भवति।’ इति उत्तरत्र च भेदप्रमितेश्च। किञ्चन शब्दस्तु गुणगुण्यवयवावयवित्वादिप्रयुक्तानेकनानात्वाभिप्रायः, अन्यथा   
उक्तदोषात्। भवितृप्राधान्येऽपि नानाशब्दस्य किञ्चनशब्दप्रकृतधर्मादिपर एव सर्वनामत्वात्। सर्वेभ्य इत्यत्र सर्वशब्दवदुद्देश्यसमर्पकत्वाच्च।   
व्रीहीनवहन्तीत्यत्र व्रीहिशब्दवद् व्यक्तिवाचित्वाच्च। आग्नेय्याऽऽग्नीध्रमुपतिष्ठत’ इत्यत्राग्नेयीशब्दवत्। एवं धर्मान्पृथगिति   
विशेषशब्दसन्निहितसामान्यशब्दत्वाच्च। घृतशब्दसन्निहिताक्तशब्दवत्। एवं च-  
		वाक्यशेषस्थधर्माख्यविशेषे पर्यस्यति।  
		किञ्चनेति हि शब्दोऽयमक्ताशब्दो घृते यथा।।  
यथा चेह ब्रह्मणि किञ्चन धर्मादिकं नाना नास्तीत्युक्ते धर्माणां नानात्वमेव निषिद्धं स्यात्, सविशेषणे हीति न्यायात्, ‘लोहितोष्णीषा ऋत्विजः   
प्रचरन्ति न जीर्णमलवद्वासाः स्नातकः स्यादि’त्यादौ दर्शनाच्च। अत एवोक्तं ‘विशेष्यं नाभिधा गच्छेत्क्षीणशक्तिर्विशेषण’ इति।  
		एकदेशापवादेन कल्प्यमाने च बाधके।  
		न सर्वबाधनं युक्तमितिन्यायविदः स्थिता।। इति च।  
धर्माणां स्वरूपेण निषेधे हि नानेति पृथगिति च व्यर्थं स्यात्। तथा चात्र ब्रह्मणो निर्धर्मकत्वपक्षः धर्मधर्मिणोरत्यन्तभेदपक्षः भेदाभेदपक्षश्च   
निरस्तः। किं च त्वद्रीत्या किञ्चन विश्वं नाना नास्तीत्युक्तेऽप्यविनाभूतमस्तीत्येवार्थः। नानाशब्दो हि विनेत्यर्थे वर्तते ‘विनञ्भ्यां नानाञौ न   
सहे’तिसूत्रे ‘असहार्थे पृथग्भावे वर्तमानाभ्यां विनञ्भ्यां स्वार्थे नानाञौ प्रत्ययौ भवत’ इति वृत्तौ ‘न सहेति प्रकृत्यर्थविशेषणमेतत्। विनञ्   
इत्येताभ्यां न सहार्थवाचिभ्यां नानाञौ भवतः कस्मिन्नर्थे? स्वार्थ’ इति महाभाष्ये च विनानानाशब्दयोरेकार्थत्वोक्तेः। पृथग्विनान्तरेणर्ते हिरुङ्   
नाना च वर्जने’ इत्यमरोक्तेश्च। नाना विष्णुं मोक्षदो नास्ति देवः’ इत्यमरव्याख्यायां नानाशब्दस्य विनार्थत्वेनोदाहृतत्वाच्च। ‘न तदस्ति   
विना यत्स्यान्मया भूतं चराचर’मिति स्मृतेश्च। विनार्थस्य च नानाशब्दस्य सम्बन्धिशब्दतया ब्रह्मण एव प्रति सम्बन्धित्वेनान्वयोपपत्तेश्च। न च   
धूर्मोऽग्निं विना नेत्युक्ते मिथ्येति सिद्ध्यति। एवं च-  
		नानेत्यस्य विनार्थत्वाद्विनाभूतं निषिध्यते।  
		अविनाभूतमस्तीति सत्तैवार्थात्तु लभ्यते।।  
	किं च विश्वं ब्रह्मणि नास्तीत्युक्तेऽपि न मिथ्यात्वसिद्धिः, ब्रह्मणोऽन्यत्र स्वोपादने प्रकृत्यादौ सत्त्वसम्भवात्। ब्रह्म च नोपादानमिति   
वक्ष्यते, अन्यथेहेति व्यर्थम्। अथ ‘यस्मिन्द्यौः पृथिवी चे’त्यादिश्रुतेर्ब्रह्मण्यप्यस्ति विश्वम्, तर्हि तद्विरोधादेव न तत्र तन्निषेधः।   
एतद्वाक्यस्य मिथ्यात्वाभिप्रायत्वे च बृहदारण्यके ‘यस्मिन् पञ्च पञ्चजना आकाशश्च प्रतिष्ठित’ इति पूर्वेण ‘य एषोंऽतर्हृदय   
आकाशस्तस्मिन् शेते सर्वस्येशानः सर्वस्याधिपतिः एष सर्वेश्वरः एष भूताधिपरिरेष भूतपाल एष सेतुर्विधरण एषां लोकानां   
सम्भेदाये’त्युत्तरेण काठके च ‘ईशानं भूतभव्यस्ये’तिपूर्वेण ‘ईशानो भूतभव्यस्ये’त्युत्तरेण च वाक्येन विरोधः स्यात्। एवं च-  
		अनन्या राघवेणाहं भास्करेण प्रभा यथा।  
		व्याख्यात्रयादृशी तादृक् नेह नानेति च श्रुतेः।।  
एतेन ‘मृत्योस्स मृत्युमाप्नोति य इह नानेव पश्यती’तिपूर्ववाक्यमपि व्याख्यातम्, तत्र चेवशब्दो भेदाभेदपरः-  
		भवेदेकत्र संयोग इव शब्दो विरुद्धयोः।  
		धर्मयोरुपमायां वा स्वल्पत्वे वा विवक्षिते।।  
इति वचनात्। अन्यथा यो नानेव पश्यति न तु वस्तुतो नानेतिपरानिष्टार्थः स्यात्।  
	केचित्तु सर्वस्यापि जडाजडस्य ब्रह्मशरीरत्वेन तद्विशेषणत्वाद्विशिष्टं ब्रह्मद्वितीयरहितमिति ‘एकमेवाद्वितीयं नेह नाने’त्यादिश्रुतेरर्थ   
इत्याहुः। अन्ये तु परमते ‘सर्वगन्धस्सर्वरस’ इत्यादिश्रुतिरिवाद्वितीयमित्यादिकमपि नाम्नि ब्रह्मत्वस्येवाविद्यमानस्योपासनार्थं, न   
त्वर्थतत्त्वनिष्ठमित्याहुः। इतरे तु प्रपञ्चेऽभिनिवेशनिषेधपरतन्मिथ्यात्वश्रुतिरित्याहुः।  

			।। नेह नानेतिश्रुत्यर्थः ।।  
</1-2-6>  
<1-2-7>  
		7. यत्र त्वस्येति श्रुत्यर्थविवरणम्  
	नापि ‘यत्र त्वस्य सर्वमात्मैवाभूत्तत्केन कं पश्येत्’ इति श्रुतिस्तत्र मानम्। अत्र हि पूर्वत्र ‘ स यथा सैन्धवखिल्य’ इत्यादिना   
सैन्धवखिल्यस्य समुद्र इव विज्ञानघनजीवस्य ब्रह्मणि सिथितिर्मोक्षे इति स्वमतमुक्तम्। न ह्यत्रोदकराशिस्समुद्रः, किं तु   
तटाकादिवत्तदाश्रयः खातो वरुणो वा, पूर्वत्र ‘स यथा सर्वासामपां समुद्र एकायनम्’ इत्युक्तेः। न चाऽऽप एवाऽपामयनम्। न   
चेश्वरस्थानीयाभ्यां खातवरुणाभ्यां सैन्धवखिल्यस्याभेदः। नापि पूर्वमुक्तस्थानीयाभिरद्भिः। एतच्च जीवेशभेदवादे वक्ष्यते। उक्तं च-   
‘समुद्रजलस्थानीया मुक्ता बहवः एकस्वभावा वरुणवदपां खातवद्वा अन्ततो पारो भगवानि’ति। एवं श्रुतिः स्वमतमुक्त्वा ‘अविनाशी   
वा अरे अयमात्मानुच्छित्तिधर्मे’ति वाक्ये अविनाशीत्यनेनात्मनाशो मोक्ष इति बौद्धमतमनुच्छित्तिधर्मेत्यनेनाशेषविशेषगुणोच्छेदो मोक्ष   
इति वैशेषिकमतं च निरस्याद्वितीयचिन्मात्रावशेषो मोक्ष इति मतेऽनिष्ठं प्रसञ्जयितुं ‘यत्र हि द्वैतमिव भवति तदितर इतरं पश्यती’-   
त्यादिना पसङ्गाङ्गव्यतिरेकव्याप्तिमुक्त्वा ‘यत्र त्वस्ये’त्यादिना यत्र येषां मते त्वात्ममात्रावशेषः, तत् तर्हि केन कं पश्येत् न केनापि   
किञ्चित्। तथा चेष्टस्य रूपादेरीश्वरस्य स्वस्य चाज्ञानादन्धादेरिवातिदुःखं मोक्षे स्यादित्यनिष्टप्रसङ्गोऽत्राभिप्रेतः।  
	उक्तं हि महाभारते- ‘मग्नस्य हि परेऽज्ञाने किं न दुःखतरं भवेदि'ति। अन्यथा न विद्यते उच्छित्तिर्येषां ते अनुच्छित्तयः, अनुच्छित्तयो   
धर्मा यस्यासावनुच्छित्तिधर्मेति धर्मानुच्छित्त्युक्तिविरोधः स्यात्, अनुच्छित्तिधर्मो यस्येति विग्रहे च अविनाशीत्यनेन पुनरुक्तिः।   
अनुच्छित्तिरित्येतावतैव पूर्णत्वेन धर्मशब्दवैयर्थ्यं च। यत्र हि द्वैतमिवेत्यत्र इवशब्दस्तु द्वैतस्य परमते मिथ्यात्वात् पररीत्या   
चापादनीयत्वादल्पत्वाद्वा पुराणे ‘दशरात्रैर्भुक्तमिव न सम्यक्स्वल्पभोजना’ दिति। लोके च अल्पज्ञे अयं विद्वानिवेति प्रयोगाच्च।   
‘इवोपमायां स्वल्पार्थ’ इत्यमरोक्तेः, ‘उपमार्थे तथाल्पत्वे इव शब्दः प्रयुज्यत इति वचनाच्च। अन्यथा वाक्यशेषे सर्वं तं   
परादाद्योऽन्यत्रात्मनस्सर्वं वेदेति सर्वाधारत्वोक्ति स यथा दुन्दुभेर्हन्यमानस्य न बाह्यान् शब्दानिति स यथार्द्रेन्धनाग्नेरभ्याहितस्य   
पृथग्धूमा इति च भिन्नानां समसत्ताकानां च दुन्दुभितच्छब्दाग्निधूमादीनां दृष्टान्तानामुक्तिश्चायुक्ता स्यात्। न हि दुन्दुभ्यादौ   
तच्छब्धादिरध्यस्तः, किं तु तदधीनः। अन्ये तु मोक्षे देहेन्द्रियादिहीनस्य केवलस्यात्मन एव भावात् सर्वविषयज्ञाननिषेधकमिदं वाक्यं न तु   
प्रपञ्चमिथ्यात्वपरमित्याहुः।  
			यत्र त्वस्येति श्रुत्यर्थः।  
</1-2-7>  
<1-2-8>  
		8. न तु तद्‌द्वितीयमिति श्रुत्यर्थविवरणम्  
	नापि ‘यद्‌द्वैतं पश्यति पश्यन्वै तन्न पश्यति न हि द्रष्टुर्दृष्टेविपरिलोपो विद्यते अविनाशित्वात् न तु तद्‌द्वितीयमस्ति ततोऽन्यद्विभक्तं   
यत्पश्येत्’ इति श्रुतिस्तत्र मानम्। पूर्वत्र हि ‘शुक्लस्य नीलस्य पिङ्गलस्य हरितस्य लोहितस्य पूर्णा’ इति नाडीस्थभगवन्मूर्तीनां   
विलक्षणरूपत्वमुक्तन्तेन तद्रूपाणामभेदः प्राप्तः तथा तद्वा अस्यैतदाप्तकाममात्मकाममकाममरूपमितिषष्ठ्या रूपरूपिभेदश्च   
तन्निरासार्थं भगवत् रूपादीनामभेदोऽत्रोच्यते। ‘हृदयं ब्रह्मे’ति श्रुत्या तस्यैतदेव निरुक्तं हृदय’ मित्यादिश्रुत्या च ब्रह्मणि प्रसिद्धेन   
हृदयनिमित्तकेन ‘हृदयस्य भवतीति’ति पूर्वत्र हृदयशब्देन निर्दिष्टं ब्रह्म यत्स्वगुणादिकं द्वैतं स्वस्माद् भिन्नं न पश्यति, तद्‌द्वितीयं नास्ति   
द्वितीयत्वेन नास्ति, कुतः? पश्यन्सर्वज्ञ एव सन्नीश्वरो न पश्यति। न हि द्रष्टुरीश्वरस्य दृष्टेःविपरिलोपो बाधो विद्यते नित्यत्वात्। यत्तु   
जीवजडादिकं स्वस्माद्विभक्तं पश्येत्तत्ततोऽन्यदिति श्रुत्यर्थप्रतीतेः पश्यतीति दर्शनकर्तुरेव पदिन्यायेन यद्‌द्वैतमित्यत्र   
प्रतियोगित्वेनान्वयात् तद्‌द्वैतमिति यच्छब्दस्य न तु तदिति व्यवहिततच्छब्दान्वयस्तु ‘यत्तदोस्साकाङ्क्षत्वादाकाङ्क्षायाश्च   
सन्निधानाद्बलीयस्त्वाद्युक्तः। उक्तं हि जैमिनिसूत्रे ‘आनन्तर्यमचोदने’ति वार्तिके च-  
		यस्य येनार्थसम्बन्धो दूरस्थेनापि तेन सः।  
		अर्थतो ह्यसमर्थानामानन्तर्यमकारणम्।। इति।  
	अन्यथा यद्‌विभक्तं तन्नास्तीत्येतावता पूर्णत्वेन शेषवैयथ्यम्। कथं च त्वत्पक्षे चैतन्यमात्रे ‘न हि द्रष्टुर्दृष्टेर्विपरिलोपः, न हि   
घ्रातुर्घ्रातेर्विपरिलोपः, न हि स्प्रष्टुः स्पृष्टेर्विपरिलोपः’ इत्यादिनोक्तं दृष्टित्वघ्रातित्वस्पृष्टित्वादिकं द्रष्टृत्वादिसम्बन्धश्च। किं च पूर्वत्र   
‘यथास्मिन्नाकाशे श्येनो वा सुपर्णो वा विपरिपत्य श्रान्तस्सम्हत्य पक्षौ सल्लयायैव ध्रियते एवमेवायं पुरुष’ इति। ‘तद्यथा प्रियया   
स्त्रिया सम्परिष्वक्तो न बाह्यं किञ्चन वेद नान्तरम्, एवमेवायं पुरुष’ इति भिन्नस्य नीडश्येनस्त्रीपुरुषादिदृष्टान्तोक्तिः   
‘प्राज्ञेनात्मना सम्परिष्वक्त’ इति जीवेशभेदोक्तिश्चायुक्ता स्यादिति।  
		न तु द्वितीयमस्तीतिश्रुत्यर्थः।  
</1-2-8>  
<1-2-9>  
		9.वाचारम्भणश्रुत्यर्थविवरणम्  

	नापि ‘वाचारम्भणं विकारो नामधेयम्’ इति श्रुतिस्तत्र मानम्। वाचारम्भणशब्दस्य मिथ्यात्वे रूढेरभावात्। आरभ्यत   
इत्यारम्भणमिति योगेऽपि कृद्योगे तृतीयायाः अयोगात्, वाचारब्धकाव्यादेरिव मिथ्यात्वालाभाच्च। वागालम्बनमात्रमिति व्याख्याने   
अश्रुतकल्पनाद् अक्षरसाम्येन निर्वचनेऽपि मात्रशब्दाश्रवणात्। त्वया नामधेयमित्यस्यापि नाममात्रं ह्येतदिति व्याख्यातत्वेन   
पौनरुक्त्याच्च। मृत्तिकेत्यत्रार्थविवक्षायामितिशब्दवैयर्थ्याच्च। पदार्थविपर्यासे खल्वत्रेतिशब्दः। स च शब्दप्रकरणे प्रसक्तं   
शब्दपदार्थकत्वं निवार्यार्थपदार्थकत्वं व्यवस्थापयति यथा ‘न वेति विभाषे’ति। अर्थप्रकरणे तु शब्दपदार्थकत्वं यथा   
गौरित्ययमाहेति। उक्तं हि महाभाष्ये- ‘न वेति विभाषेत्यत्र इति करणः क्रियते सोऽर्थनिर्देशार्थो भविष्यति तद्यथागौरित्ययमाहेति   
गोशब्दादितिकरणः प्रयुज्यमानः गोशब्दं स्वस्मात्पदार्थात्प्रच्यावयति सोऽस्मात्प्रच्युतश्शब्दपदार्थकस्सम्पद्यत’ इति अत्र च   
अर्थप्रकरणादेवार्थपदार्थकत्वे सिदधे किमितिशब्देन? न चात्रेति शब्दः प्रकारार्थः। प्रकारस्यानुपादानत्वात्। तदुक्तम्-  
		वाचारम्भणमित्युक्ते मिथ्येत्यश्रुतकल्पनम्।  
		पुनरुक्तिर्नामधेयमितीत्यस्य निरर्थता।।  
तस्माद्वाचया वागिन्द्रियेणारम्भणम् उत्पादनं यस्य साङ्केतिकस्य भाषाशब्दस्य तन्नामधेयं विकारः ‘कर्मणि घञ् विकृतं संस्कृतापभ्रंशरूपेण   
विक्रियमाणत्वात्। मृत्तिकेत्यादिसंस्कृतं नामधेयं तु सत्यं नित्यं ‘नास्य जरयैतज्जीर्यते न वधेनास्य हन्यते एतत्सत्यं ब्रह्मपुरमिति एतत्   
श्रुतावेवोत्तरत्र सत्यशब्दस्य नित्ये प्रयोगात्। सदाशब्दाद् `अव्यया तत्त्यप्' इति त्यबन्तस्य सत्यशब्दस्य नित्ये प्रयोगसम्भवाच्च। सनातनं   
सत्यमिति नित्यमेवोच्यते बुधैरिति वचनाच्च। इह विकृतत्वप्रतियोगिन एव सत्यशब्देन विवक्षणीयत्वाच्च। ‘टापं चापि हलन्तानां यथा वाचा   
निशा दिशे’ति वचनाद्वाचारम्भणमितिसमासस्साधुः। तस्मात्तत्सादृश्यादेकविज्ञानेन सर्वविज्ञाने मृत्पिण्डमृण्मयादिदृष्टान्ताः   
प्रधानज्ञानादप्रधानज्ञाने संस्कृतापभ्रंशदृष्टान्तः भाषाशब्दज्ञानाद्धि यत्फलं तच्चाधिकं च सार्वत्रिकव्यवहारादिकं संस्कृतज्ञानाद् भवतीति तज्ज्ञो   
विद्वानित्युच्यते तदर्थं ‘यथा सोम्ये’त्यादिकं ‘तनूर्वर्षिष्ठे’त्यादिवदनुषञ्जनीयम्।  
	कथं च विवर्तपक्षे मृत्पिण्डमृण्मयादिदृष्टान्ताः? ब्रह्माविद्याविशिष्टं सदुपादानमपीति चेत् न। मुमुक्षुज्ञेयशुद्धब्रह्मज्ञानेव   
सर्वविज्ञानप्रतिज्ञानात्। अन्यथा अविद्याया अपि ‘येनाश्रुत’मित्यादिप्रतिज्ञावाक्योक्तज्ञेयकोटित्वापातात्। अनाद्यविद्यादीन्   
प्रत्युपादानत्वायोगाच्च। उपादानत्वाभिप्रायत्वे मृदा ज्ञातया मृण्मयं विज्ञातं स्यादित्येतावतैव पूर्णत्वेन मृत्पिण्डादिवाक्यत्रये प्रत्येकं   
श्रुतानामेकशब्दसर्वशब्दानां वैयर्थ्याच्च। न हि सर्वमृण्मयादिकमेकमृत्पिण्डविकारः।   
नखनिकृन्तनस्यान्त्यावयवित्वेनोपादानत्वस्यैवसम्भवाच्च। मृत्त्वे निश्चितेऽपि घटादौ संशयादिदर्शनाच्च। न च घटादेरपि   
मृद्यध्यस्तत्वाद्विवर्तपक्षेऽपि तद्‌दृष्टान्तो युक्तः। मृत्वज्ञानेऽपि घटाद्यनिवृत्तेः व्यवहाररूपस्य घटादेरपि सत्त्वात्। तात्त्विकविवक्षायां तु   
मृदोऽपि सत्त्वोक्त्ययोगाच्च। रूप्यं तत्त्वतो ज्ञातं भवति। सा हि तस्य तत्त्वम्। एवं ब्रह्मज्ञानात्सर्वं तत्त्वतो ज्ञातं सर्वसाधारण्यात्। स्वस्य   
स्वहेतुत्वयोगाच्च। येनाश्रुतं श्रुतं भवत्यमतं मतमविज्ञातं विज्ञातमिति श्रुतिगताश्रुतादिपदायोगाच्च। किं चासाधरणं   
स्वरूपमसाधारणधर्मो वा तत्त्वम्, न तु भ्रमाधिष्ठानम्। तथात्वे हि ब्रह्माद्यनधिष्ठानमानन्दः शुक्तित्वादिकं ब्रह्म शुक्त्यादितत्त्वं न स्यात्।   
न च शुक्तिः शुक्तिज्ञाननिवर्त्यस्य रूप्यस्य स्वरूपं धर्मो वा। न चानेकारोप्यानुगतमधिष्ठानमेकैकस्यारोपितस्यासाधारणम्। किं चैवं   
शुक्तौ रूप्यन्धीरानन्दादौ ब्रह्म धीरिव प्रमा स्यात्। तत्तत्वे तद्धीत्वात्। तस्मात् परमते एकविज्ञानेन सर्वविज्ञानमयुक्तम्। अस्मत्पक्षे तु   
प्रधानपुरुषज्ञानाह्वानपूजनादौ लोके जनपदस्सर्वोऽपि ज्ञात आहुत इत्यादेः पुराणादौ च-  
		शशास पृथिवीं सर्वां सशैलवनकाननाम्।  
		नाशिता पृथिवी सर्वा धार्तराष्ट्रेण दुर्नयैः।।  
इत्यादेश्च व्यवहारास्य दर्शनात्प्रधानभूतब्रह्मज्ञानादप्रधानभूतदेवतादिज्ञानफलसिद्धेस्तद्युक्तम्, ‘ज्ञानादेव सर्वे कामाः सम्पद्यन्ते’ इति   
श्रुतेः। ‘तावान् सर्वेषु वेदेषु ब्राह्मणस्य विजानत’ इति स्मृतेश्च--  
		यथा मृत्पिण्डविज्ञानात्सादृश्यादेव मृण्मयाः।  
		विज्ञायन्ते तथा विष्णोस्सादृश्याज्जगदेव च।।  
		अनन्याधीनविज्ञानादन्याधीनं तथैव च।  
		मृदयोलोहनाम्नां हि ज्ञानात्साङ्केतिकं यथा।।  
इत्यादिस्मृतेश्च। एतेनैकविज्ञाने सर्वविज्ञानान्यथानुपपत्तिर्मिथ्यात्वे प्रमाणमिति निरस्तम्। केचित्तु सूक्ष्माव्यक्तादिविशिष्टब्रह्मणो   
महदादिविशिष्टात्मना परिणामात् कार्यकारणयोस्चाभेदात् कार्यस्य कारणातिरेकेणासत्त्वपरेयं श्रुतिर्न तु मिथ्यात्वपरेत्याहुः।  
			वाचारम्भणश्रुत्यर्थः।  
</1-2-9>  
<1-2-10>  
		10. इदं सर्वं यदयमात्मेति क्षुत्यर्थविवरणम्  
	नापि ‘इदं सर्वं यदयमात्मा’ इत्यादि श्रुतिस्तत्र मानम्। जडाजडयोरैक्यासम्भवेन ब्रह्मव्यतिरेकेणासत्त्वस्यात्राभिप्रेतत्वादिति   
युक्तम्,’सर्वेषु भूतेष्वेत’ मितिश्रुतेः सर्वं जलं लवणमितिवत् सर्वव्याप्त्या वा, स हि सर्वस्य कर्तेति श्रुतेः ‘आयुर्वैधृतं ब्राह्मणोऽस्य   
मुख’मितिवत् निमित्तत्वेन वा, ‘यस्मिन्द्यौः पृथिवी चे’त्यादिश्रुतेः ‘राजा राष्ट्रं ब्राह्मणो वै सर्वादेवता’ इतिवत् सर्वाधारत्वेन वा, ‘न   
ऋते त्वत्क्रियते किञ्चने’ त्यादिश्रुते ‘र्यजमानः प्रस्तर’ इतिवत् ‘तत्सिद्ध्या वा,’ ‘आदित्यो यूप’ इतिवत् सारूप्येण वा,   
सामानाधिकरण्योपपत्तौ सर्वप्रमाणबाधितायाः यः पुरुषः सः स्थाणुरितिवत् यत् सर्वत्वेन प्रतीतं तदात्मन्यध्यस्तमिति तदद्वयलक्षणायाः   
अयोगात्। उक्तं हि महाभाष्ये-’अन्तरेणापि निमित्तं निमित्तार्थोऽवगम्यते तद्यथा आयुर्वैघृतं दधित्रपुसं प्रत्यक्षो ज्वर इति। अन्तरेणापि   
वतिमति देशोऽवगम्यते। अब्रह्मदत्तं ब्रह्मदत्त इत्याह ब्रह्मदत्तवदिति गम्यते’ इति। ‘पुरुष एवेदं सर्वं पुरुषेणैवेदं सर्वं   
व्याप्तमातृणादाकरीषा’दिति श्रुतौ।  
		असतश्च सतश्चैव सर्वस्य प्रभवो व्ययः।  
		सर्वस्य च सदा ज्ञानात्सर्वमेनं प्रचक्षते।।  
		पुरुष एवेदं सर्वं भूतं भव्यं भवच्च यत्।  
		इत्युच्यते तदीयत्वान्न तु सर्वस्वरूपतः।।  
इति भारते, ‘सर्वं समाप्नोषि ततोऽसि सर्व’ इति गीतायां चान्यथाव्याख्यातत्वाच्च। अन्यथा ‘इदं सर्वं’मित्यस्य ‘सर्वं तं   
परदाद्योऽन्यत्रात्मनस्सर्वं वेदेति पूर्वेण ‘ स यथा दुन्दुभे’रित्यादिनोत्तरेण, ‘पुरुष एवेदं सर्व’मित्यस्य स भूमिं विश्वतो वृत्वे’तिपूर्वेण   
‘उतामृत्वस्येशान’ इत्युत्तरेण, ‘ब्रह्मैवेदं सर्व’मित्यस्य ‘अस्यां पृथिव्यां तेजोमयोऽमृतमयस्स यश्चायमप्सु तेजोमयोऽमृतमय’ इत्यादिना   
पूर्वेण, ‘सर्वं खल्विदं ब्रह्मे’त्यस्य ‘ज्यायान्पृथिव्या ज्यायानन्तरिक्षा’दित्यादिनोत्तरेण, ‘सर्वाणि भूतान्यात्मैवे’त्यस्य ‘सर्वभूतेषु   
चात्मान’मित्यादिना पूर्वेण, ‘यथातथ्यतोऽर्थान् व्यदघाच्छाश्वतीश्यः’ इत्युत्तरेण च विरोधः।  

		इदं सर्वं यदयमात्मेत्यादिश्रुत्यर्थः।  
</1-2-10>  
<1-2-11>  
		11. यस्मात् परं नेति श्रुत्यर्थविवरणम्  
	‘यस्मात्परं नापरमस्ति’ इतिश्रुतेरपि यस्मान्परं न अपरं त्वस्ति तच्च किञ्चिदल्पमित्यर्थः। ‘पुरुषान्न परं किञ्चित्’, ‘पादोऽस्य   
विश्वा भूतानी’त्यादिश्रुतेः, ‘वासुदेवात्परं नास्ती’त्यादिस्मृतेश्च। नञोऽनुषङ्गस्याकल्प्यत्वाच्च। ‘तेनेदं पूर्णं पुरुषेण सर्वं ततो   
तदुत्तरतर’मितिवाक्यशेपाच्च। विश्वस्यैवाभावे हि किं तेन पूर्णं कस्माच्च तदुत्तरतरं स्यात्। यस्मान्नाणीयो न ज्यायेऽस्ती’त्यत्र   
‘अणोरणीयान् महतो महीयानि’ त्यादिश्रुत्यन्तराद्वाक्यशेषाविरोधादुभयत्रापि नञः श्रवणाच्चोभयनिषेधः।  
			यस्मात्परं नेति श्रुत्यर्थः।  
</1-2-11>  
<1-2-12>  
		12.मायामात्रिमदमितिश्रुत्यर्थविचारः  
		प्रपञ्चो यदि विद्येत निवर्तेत न संशयः।  
		मायामात्रमिदं द्वैतमद्वैतं परमार्थतः।।  
		विकल्पो विनिवर्तेत कल्पितो यदि केनचित्।  
		उपदेशादयं वादो ज्ञाते द्वैतं न विद्यते।।  
	इत्यत्राप्याद्यश्लोके भेदस्य भास्करादिमतप्राप्तसत्योपाधिकृतत्वं निरस्य द्वितीये मायावादप्राप्तमारोपितत्वं   
निरस्यानादिसत्यत्वमेवोच्यते। यथा ‘तद्धैक आहुरि’ति श्रुतौ बौद्धमतप्राप्तमसत्कारणत्वं निरस्य ‘सदेवे’त्यत्र सत्कारणत्वम्। तथा   
हि भेदप्रपञ्चो यदि विद्येत उत्पद्येत, तर्हि निवर्तेत न च निवर्तते, मोक्षेऽपि भेदश्रुतेः। तस्मादनादिरित्यर्थः। विद सत्तायामिति हि धातुः।   
उत्पत्तिरपि च सत्तायोग एव। अस्ति च सत्तार्थस्यापि भवतेः-  

		तेन भूतिषु कर्तृत्वं प्रतिपन्नस्य वस्तुनः।  
		प्रयोजकक्रियामाहुर्भावनां भावनाविदः।।  
इत्यादावुत्पत्तौ प्रयोगः। विद्‌लृलाभ इति वा धातुः। तथा च विद्येत लम्येत उत्पद्येतेत्यर्थः उत्पत्तिरपि हि स्वात्मनो लाभ एव। अस्तित्वार्थत्वे तु   
यद्यदस्ति तत्तन्निवर्तत इति व्याप्त्यभावात् श्रौतस्तर्क आभासः स्यात्। अत एव न ह्यत्रानूयाजा’ इति श्रौतहेतौ राणके व्याप्तिरुक्ता।   
ननूपाधिकृतं न चेत् किं तर्हि स्वतन्त्रम्, नेत्याह- मायामात्रमीश्वरेच्छाधीनं मायेतीश्वरेच्छोच्यत इति वक्ष्यमाणत्वात्।   
विष्णोरिच्छावशत्वात्तुमायामात्र’मित्यादिस्मृतेश्च। पूर्वत्र ``स्वप्नमायासरूपेति `सृष्टिरन्यैर्विकल्पिते'' त्यैन्द्रजालिकत्वं मतान्तरत्वेनोक्त्वा   
‘इच्छामात्रं प्रभोस्सृष्टि’ रितीश्वरच्छाधीनत्वस्य स्वमतत्वेनोक्तेश्च। ‘प्रभवस्सर्वभावानां सतामिति विनिश्चयः’ इति पूर्वत्र ‘कल्पितौ यदि   
केनचि’दित्युत्तरत्र च सत्त्वोक्तेश्च। निवर्तेति तर्कस्य विपर्ययपर्यवसानलब्धानिवर्त्यत्वाविरुद्धार्थस्यैवेह वक्तव्यत्वाच्च। तर्ह्यद्वैतस्सर्वभावानाम्   
इतिश्रुतमद्वैतं कथमित्यत आह-- अद्वैतं परमार्थत इति ल्यब्लोपनिमित्ता पञ्चमी। परमं स्वतन्त्रमर्थमपेक्ष्य तत्। ‘स्वतन्त्रम् परमार्थाख्य’मिति   
स्मृतेः। परिभाषायाश्च कार्यार्थत्वेन ‘आण्णद्या’ इत्यादाविवासति बाधे ‘कृत्रिमाकृत्रिमयोः कृत्रिमे कार्यसम्प्रत्यय’ इति न्यायेन   
पारिभाषिकस्यैव ग्राह्यत्वात्। यववराहाद्यधिकरणन्यायेन शास्त्रे शास्त्रीयार्थस्यैव ग्राह्यत्वाच्च। किं चास्ति स्वतन्त्रेऽर्थेपि परमत्वम्। न च   
तात्त्विकेऽपि क्लृप्तावयवशक्त्यैव काल्पनिकादुत्तमार्थत्वेनैव परमार्थशब्दसम्भवे समुदायशक्तिकल्पना युक्ता। अत एव प्रोक्षण्यधिकरणे   
प्रोक्षणीशब्दस्य जले योग एव न तु रूढिरित्युक्तम्। उक्तं च वार्तिक-  
		भवेतां यदि वृक्षस्य वाजिकर्णौ कथञ्चन।  
		अदृष्टां समुदायस्य कश्शक्तिं जातु कल्पयेत्।। इति।  
स्वतन्त्र एव च परमत्वं मुख्यम्। न च मुख्ये सम्भवत्यमुख्यं युक्तम्। परमार्थशब्दस्य तात्त्विके योगरूढ्यङ्गीरेऽपि मानान्तरैः   
पूर्वोत्तरवाक्यैश्चाविरोधाय योगेन स्वतन्त्रपरत्वमेव युक्तम्। तथा च सर्वभावानां मध्येऽयमद्वितीय इत्युक्ते स्वातन्त्र्यमेव सिद्ध्यति न तु   
सर्वभावासत्त्वमित्यर्थः।  
	केचित्तु ‘अनाशी परमार्थः स्यादि’तिवचनादद्वैतं परमार्थत इत्यस्याद्वितीयं ब्रह्माविनाशीत्यर्थ इत्याहुः। एवं भेदस्योपाधिकृतत्वं निरस्य   
कल्पितत्वं निरस्यति। विकल्प इति। तर्कत्वान्न च निवर्तते तस्मान्न कल्पित इति विपर्यये पर्यवसातव्यम्। तत्त्वे आज्ञाते तु द्वैतं न विद्यत   
इत्यर्थः। श्लोकयोरतर्करूपत्वे यदि शब्दद्वयं लिङ्प्रत्ययचतुष्टयं च व्यर्थं स्यात्। तदुक्तम्-  

		इत्यत्र यदि शब्दौ च निवर्तेतेति च द्वयम्।  
		विश्वस्य सत्यतामाहुः विद्येतोत्पत्तिमेव च ।। इति।  
स्पष्टीकृतश्चायमर्थः श्रुत्यन्तरे-  
		सोऽयं सत्यो ह्यनादिश्च सादिश्चेन्नाशमाप्नुयात्।  
		न च नाशं प्रयात्येषः न चासौ भ्रान्तिकल्पितः।।  
		कल्पितश्चेन्निवर्तेत न चासौ विनिवर्तते।  
		द्वैतं न विद्यत इति तस्मादज्ञानिनां मतम्।। इति।  
केचित्वेकस्मिन्नेवात्मनि देहभेदेन देवमनुष्यत्वादिरूपप्रपञ्चमिथ्यात्वपरेयं श्रुतिरित्याहुः। मायामात्रमिति श्रुत्यर्थः।  
</1-2-12>  
<1-2-13>  
		13. अनन्तमिति श्रुत्यर्थविचारः  
	यत्तु तत्त्वप्रदीपिकायाम् ‘सत्यं ज्ञानमनन्त’ मित्यनन्तशब्दस्तत्र मानामित्युक्तम्। तन्न, अन्तशब्दो हि परिच्छेदे व्युत्पन्नः, न तु   
परिच्छिन्ने। तथा चाभेदस्यापरिच्छेदरूपत्वेऽपि यथा देशाद्यपरिच्छेदाभिप्रायेणाकाशोऽनन्त इत्युक्ते देशादेराकाशतुल्यतया सत्त्वे   
सत्येव तदपरिच्छेदमात्रं सिध्यति, न तु देशादेर्मिथ्यात्वं तथेहापि वस्तुनो घटादेर्जीवचैतन्यवद् ब्रह्मतुल्यतया सत्त्वे सत्येव   
(प्रतीयमानभेदत्यागेन) ‘विरुद्धांशत्यागेन’ ब्रह्मण्यभेदरूपं वस्त्वपरिच्छेदमात्रं सिध्येत्। न तु वस्तुनो मिथ्यात्वम्। जीवस्वरूपं सत्यं   
विश्वं तु मिथ्येति विभागस्त्वद्याप्यसिद्धः। वस्तुतस्त्वभेदो नापरिच्छेदः, परिच्छन्नाद्भेदाभावे अपरिच्छिन्नत्वायोगात्। कालापरिच्छिन्नेऽपि   
परमाण्वादौ देशपरिच्छेदेन परिच्छिन्नत्वबुद्धिवद् उभयापरिच्छिन्ने गगनादौ भेदमात्रेण परिच्छिन्नत्वबुद्धेरभावाच्च। अनन्तपदेनैव   
परिच्छिन्नाद् व्यावृत्तेस्त्वयैवोक्तत्वाच्च। भिन्न इत्यर्थे परिच्छिन्न इत्यप्रयोगाच्च। तस्माद् देशकालगुणापरिच्छेद एवानन्तशब्दार्थः।  
		अनन्तमिति श्रुत्यर्थः।  
</1-2-13>  
<1-2-14>  
		14. इन्द्रो मायाभिरिति श्रुत्यर्थविचारः  
	‘इन्द्रो मायभिः पुरुरूप ईयत’ इत्यत्रापीश्वरस्य विचित्रशक्तिभिर्मत्स्याद्यनेकरूपत्वमेवोच्यते। न त्वज्ञानेन घटादिरूपत्वम्। रूपं   
रूपं प्रतिरूपो बभूव इति पूर्वोक्तानां जीवाख्यप्रतिबिम्बानि प्रतिबिम्बभूतभगवद्रूपाणामेवेह रूपशब्देन प्रत्यभिज्ञानात्, उत्तरत्र च   
‘अयं वै हरयोऽवं वै दश च सहस्राणि च बहूनि चानन्तानि चेति हरिशब्दवाच्यविष्णुरूपाणां दशत्वादिना बहुत्वोक्तेः। ‘तदेतद्   
ब्रह्मापूर्वमनपर’मित्यादिना तेषां रूपाणां ब्रह्मत्वोक्तेश्च। चिन्मात्रस्यैव नानारूपप्रपञ्चाधिष्ठानत्वेन परमैश्वर्यवाचीन्द्रशब्दास्वारस्याच्च।   
‘मायां तु प्रकृतिं विद्यादि’ त्यस्यापि मायया सन्निरूद्ध इति पूर्वोक्ता या माया सा प्रकृतिः त्रिगुणात्मकं प्रधानमित्यर्थः। न तु या   
प्रकृतिर्जगदुपादानं सा माया मिथ्येति पूर्वनिर्दिष्टस्य मायाशब्दार्थस्य बुभुत्सितत्वात् प्राथम्येन मायाया एवोद्देश्यत्वाच्च। प्रकृतिशब्दस्य   
श्रुतिषु प्रधाने प्रसिद्धत्वाच्च। मायाशब्दस्य सत्येऽपि प्रयोगाच्च।  
		इन्द्रो मायाभिरित्यादिश्रुत्यर्थः।  
</1-2-14>  
<1-2-15>  
		15. अतोऽन्यदार्तमिति श्रुत्यर्थविचारः  
	यत्तु कौमुद्याम् ‘अतोऽन्यदार्तम्’ इति वाक्यं तत्र मानमित्युक्तं, तत्त्वतितुच्छम्। अज्ञान्तर्यामिणः प्रकृतत्वादेतच्छब्दस्य   
प्रकृतपरत्वात्। अन्यशब्दस्य च ‘एतद् ब्राह्मणादन्यमानय’ ‘समानमितरच्छ्येनेन’ इत्यादाविव प्रकृतसमानजातीयान्यपरत्वात्।   
ब्रह्मणोऽन्यज्जीवजातमार्तं दुःखीति जीवभेदस्यैवोक्तेः। न हि जीवादन्यस्यार्तिः।  
		अतोऽन्यदार्तमिति श्रुत्यर्थः।  
</1-2-15>  
<1-2-16>  
		16. जगदसत्त्ववाचिपुराणवचनार्थः।  
	पुराणादिषु क्वचित् जगतोऽसत्त्वोक्तिरसाधुत्वात्, ‘नाऽसत्पुरुषमाश्रयेत्’ इत्यादिवत्। ‘सद्भावे साधुभावे च सदित्येतत्प्रयुज्यत’   
इति, ‘अश्रद्धया हुतं दत्तं तपस्तप्तं कृतं च यत्। असदित्युच्यते पार्थ न च तत्प्रेत्य नो इह’ इति च गीतोक्तेः। ‘सच्छब्दः   
साधुवाचकः’ इति विष्णुपुराणोक्तेश्च। अस्वातन्त्र्याद्वा-  
		सत्त्वं स्वातन्त्र्यमुद्दिष्टं न च कृष्णे न चापरे।  
		अस्वातन्त्र्यात् तदन्येषामसत्त्वं विद्धि भारत।।  
इति भारतोक्तेः। अन्यथा अत्यन्तासत्त्वापातात्। अवस्तुत्वोक्तिपारमार्थिकत्वोक्तिश्च परिणामित्वाद्विनाशित्वाच्च।  
		यत्तु कालान्तरेणापि नान्यसञ्ज्ञामुपैति वै।  
		परिणामादिसम्भूतां तद्वस्तु नृप तच्च किम्।।  
		अनाशी परमार्थश्च प्राज्ञैरभ्युपगम्यते।  
इति विष्णुपुराणोक्तेः। मिथ्यात्वोक्तिस्तु वृथात्वात्, ‘मिथ्यैष व्यवसायस्ते’ इत्यादिवत्। सदोषत्वाद्वा। मिथ्योपपदात्कृञोऽभ्यास इति सूत्रे   
वृत्तौ ‘पदं मिथ्याऽकारयते’ इत्युदाहृत्य स्वरादिदुष्टमसकृदुच्चारयतीत्यर्थ इत्युक्तत्वात्। न्यासे पदमञ्जर्यां च ‘एतेन   
मिथ्याशब्दस्यार्थमाचष्टे’ इत्युक्तत्वात्। अतात्त्विकत्वोक्तिस्तु विकारित्वात्। ‘तद्वदेव स्थितं यत्तु तात्त्विकं तत्प्रचक्षते’ इति कौर्मोक्तेः।   
अविद्यमानत्वोक्तिस्तु जीवसम्बन्धित्वेनाविद्यमानत्वात्। ‘अविद्यमानं जीवस्य प्रतिभाति तदीयवत्’ इति स्कान्दोक्तेः।   
स्वप्नदिसाम्योक्तिस्त्वनित्यत्वादेः।  

		अनित्यत्वविकारित्वपारतन्त्र्यादिरूपतः।  
		स्वप्नादिसाम्यं जगतो न तु बोधान्निवर्त्यते।।  
मायामयत्वोक्तिस्तु प्राकृतत्वात्, ‘मायां तु प्रकृतिं विद्याद्’ इति श्रुतेः।  
		त्रिगुणा प्रकृतिर्माया तज्जत्वाद्विश्वमीदृशम्।  
		अनाद्यनन्तकालेषु। मायेत्याहुर्विपश्चितः।। इति स्मृतेश्च।  
अन्यथा ‘स्वप्नमायासरूपेति सृष्टिन्यैर्विकल्पिता’ इत्यादिश्रुतिभिः ‘न मायेत्यवधार्यताम्’ इति स्मृतिभिः ‘वैधर्म्याच्च न स्वप्नादिवत्’ इति   
सूत्रैस्तत्रैव पूर्वोत्तरवाक्यैश्च विरोधात्।  
			जगदसत्त्वादिवाविपुराणार्थः।  
</1-2-16>  
<1-2-17>  
		17. ज्ञाननिवर्त्यत्वान्यथोपपत्तिविचारः  
	नापि ज्ञाननिवर्त्यत्वान्यथानुपपत्तिस्तत्र मानम्। न हि ज्ञानमज्ञानस्यैव मिथ्याभूतस्यैव वा निवर्तकमिति नियमः। ज्ञानमात्रेण   
ज्ञानसमानविषयकाज्ञानानुपादानकस्य सत्यस्य तत्प्रागभावस्येश्वरज्ञानेन घटादेरुत्तरज्ञानेन पूर्वज्ञानस्य, प्रत्यभिज्ञानादिना संस्कारस्य,   
विषये दोषदर्शनेन रागादेः, सुहृद्दर्शनेन दुःखादेर्गरुडध्यानादिना विषादेः, अग्निचित्कपिलादिदर्शनेन दुरितादेः, सेत्वादिदर्शनेन   
ब्रह्महत्यादेश्च निवृत्तेः। ननु सेत्वादिदर्शनमज्ञाननिवृत्तिद्वारेणादृष्टद्वारेण वा तन्निवर्तकम्। साक्षान्निवर्तकत्वेऽपि न ज्ञानत्वेन। किं तु   
विहितक्रियात्वेनेति चेत्, समं प्रकृतेऽपि। श्रुतदर्शनत्यागेन तत्प्राप्तिस्तज्जन्यादृष्टं वा निवर्तकं चेदिहापि ब्रह्मध्यानं तज्जन्यादृष्टं वा   
निवर्तकमस्तु। ‘तस्याभिध्यानात्’ इत्यादिश्रुतेः। ननु सेतुदर्शनमात्रं न निवर्तकम्। किं तु दूरागमनादिविशिष्टमिति चेदिहापि   
ब्रह्मज्ञानमात्रं न निवर्तकम्, किन्तु नियमाधीतवेदान्तश्रवणादिविशिष्टम्। भाषाप्रबन्धजन्येनानधीतवेदान्तजन्येन,   
अधीतवेदान्तजन्येनाप्यसम्भावनाविपरीतभावनाप्रबलारब्धकर्मादिना प्रतिबद्धेन तेन तदनिवृत्तेः। अन्यथा   
वेदान्ताध्ययनश्रवणादिनियमस्यासम्भावनादिनिवर्तकमननादेश्च वैयर्थ्यं स्यात्। प्रारब्धकर्मवशाज्जीवन्मुक्तस्य संसारानुवृत्तिश्च न स्यात्।  
	किं च, लोके अदृष्टत्वेऽपि विपक्षे बाधकाभावात् श्रुतिबलात् सत्यस्यापि बन्धस्य निवृत्तिः किं न स्यात्? अन्यथा लोके अधिष्ठानतत्त्वे   
साक्षात्कृते कर्मवशादपि निरुपाधिकभ्रमाननुवृत्तेर्जीवन्मुक्तिदशायां कर्मवशादनुवृत्तस्य जगतः सत्यतैव स्यात्। अपि च लोके   
कल्पितस्य नित्यनैमित्तिककर्मसाध्यान्तःकरणशुद्ध्यजन्यज्ञाननिवर्त्यत्वनियमात्तज्जन्यज्ञाननिवर्त्यस्य प्रपञ्चस्य   
तज्जन्यदेवतादर्शननिवर्त्यदुरितवत् सत्यतैव स्यात्। अपि च कल्पिते संस्कारनिरपेक्षज्ञाननिवर्त्यतायाः   
संस्कारसापेक्षगरुडभ्रमरादिज्ञानसन्ताननिवर्त्ये विषकीटत्वादौ च सत्यताया दर्शनेन, श्रवणादिजनितसंस्कारसापेक्षज्ञाननिवर्त्यस्य   
प्रपञ्चस्य सत्यतैव स्यात्। किं च लोके निवृत्तिनिवर्त्ययोः समानसत्ताकत्वनियमादज्ञाननिवृत्तिवदज्ञानमपि तात्त्विकं स्यात्।   
प्रातिभासिकस्य रूप्यस्य प्रध्वंसो व्यावहारिकश्चेत्तयोर्विरोधो न स्याद्, व्यावहारिकप्रातिभासिकयोः शुक्तिरूप्यभेदाभेदयोरिवेत्युक्तम्।   
किं चाज्ञानाज्ञेययोर्दोषाधिष्ठानयोश्च समानसत्ताकत्वनियमाद् ब्रह्मवदज्ञानमपि सत्यं स्यात्। किं च यथाऽनादिभावरूपस्यान्यत्रादृष्टाऽपि   
निवृत्तिः श्रुतिबलात्तथा सत्यस्यापि किं न स्यात्।  
	किं च ज्ञानमज्ञानस्यैव निवर्तकमित्यत्र ज्ञानं नाम यदि ज्ञप्तिस्तदा असिद्धिः। त्वन्मते ज्ञप्तिरूपस्य चैतन्यस्य बन्धानिवर्तकत्वाद्।   
बन्धनिवर्तिकायाश्च वृत्तेरज्ञप्तित्वात्। वृत्तिप्रतिबिम्बितचैतन्यं ज्ञप्तिः, सा च तन्निवर्तिकेति चेत्, न। मुक्तावानन्दज्ञप्त्यभावापातात्।   
साक्षिविषयसुखादावज्ञानापाताच्च। एतेन येन यत् प्रकाशते तत्र सा ज्ञप्तिः। एवं च घटादौ वृत्तिप्रतिबिम्बितचैतन्यं ज्ञप्तिः। सुखादौ तु   
चैतन्यमात्रमिति निरस्तम्। मोक्षे आनन्दप्रकाशस्य स्वरूपचैतन्यस्य तज्ज्ञप्तिरूपत्वेन तेनैवाज्ञानस्य नित्यनिवृत्त्यापातात्। ज्ञानकरणं   
चेन्न व्याप्तिः। शुक्त्यज्ञानस्य रूप्यस्य वा ज्ञानकरणेन निवृत्तेरसम्मतेः। न जानामीत्यज्ञानस्य ज्ञप्तिविरोधित्वेनैव प्रतीतेश्च।  
	एवमज्ञानं नाम यदि ज्ञानविरोधि भावरूपं सत्यं, न तर्हि विश्वमिथ्यात्वसिद्धिः। यदि तु मिथ्या, तर्हि न व्याप्तिः।   
शुक्तिज्ञाननिवर्त्यस्याज्ञानस्य शुक्तिवत् सत्यत्वात्। न हि बाधज्ञाने रूप्यमिथ्यात्ववत् शुक्त्यज्ञानमिथ्यात्वं भाति। प्रत्युतैतावन्तं कालं   
शुक्त्यज्ञानमासीदिति सत्त्वमेव। एवं यदि निवृत्तिर्नाम विनाशः। तदा विरोधः, लोके ज्ञाननाश्ये अज्ञानादौ सत्यताया एव, मिथ्याभूते   
रूप्यादौ च ज्ञाननाश्यत्वाभावस्यैवानुभवात्। न हि रूप्यं ज्ञानेन नष्टमिति बाधोऽस्ति। यदि तु निवृत्तिर्नामप्रतिपन्नोपाधौ   
निषेधस्तदाऽसिद्धिः। ‘क्षीयन्ते चाऽस्य कर्माणि तस्मिन् दृष्टे’ इत्यादिश्रुत्या ‘ज्ञानाग्निः सर्वकर्माणि भस्मसात्कुरुते तथा’   
इत्यादिस्मृत्या ‘तदधिगम उत्तरपूर्वोघयोरश्लेषविनाशौ तद्व्यपदेशात्’ इत्यादिसूत्रैश्च बन्धनाशस्यैवोक्तेः।  
	अत्र यदुक्तं विवरणे `ज्ञानेन सत्यस्य निवृत्तिश्चेत् किं विषयेण सम्बन्धस्य निवृत्तिः? किं वाश्रयेण? यद्वोभाभ्याम्। नाद्यः। चित्रावयविनि   
नीलविशिष्टद्रव्यज्ञानेन तद्गतपीतिमादेरनिवृत्तेः। न द्वितीयः। आत्मज्ञानेन तद्गतधर्माद्यनिवृत्तेः।  न तृतीयः। शरीरज्ञानेन   
देहात्मसम्बन्धानिवृत्रेः' इति। तत्र ब्रूमः- ज्ञानेनाज्ञानस्यारोपितस्य वा कस्य निवृत्तिः? न तावद्विषयेण सम्बन्धस्य।   
चैत्रनिष्ठमैत्रविषयकज्ञानेन मैत्रनिष्ठघटविषयकाज्ञानस्य, इदमंशज्ञानेन तत्रारोपितरूप्यस्य चाप्यनिवृत्तेः। नाप्याश्रयेण सम्बन्धस्य। चैत्रस्य   
घटज्ञानेन तदीयपटाज्ञानस्यात्मन्यारोपितदेहतादात्म्यस्य चानिवृत्तेः। नाप्युभाभ्यां सम्बन्धस्य। चैत्रनिष्ठमैत्रविषयकज्ञानेन   
मैत्रनिष्ठचैत्रविषयकज्ञानस्य आत्मनिष्ठदेहविषयकज्ञानेन देहात्मतादात्म्यादेश्चानिवृत्तेः।  
	ननु ज्ञानेन समानाश्रयविषयकस्याज्ञानस्य निवृत्तिः। निवृत्ते चाज्ञाने तत्कार्यं स्वयमेव निवर्तत इति चेन्न। चैत्रस्य शङ्खे श्वेतत्वानुमित्या   
तदीयश्वेतत्वविषयकाज्ञानस्यारोपितपीतत्वस्य वा, त्वन्मतेऽपि बिम्बप्रतिबिम्बयोरैक्यसाक्षात्कारेणैक्याज्ञानस्यारोपितभेदस्य वा   
अनिवृत्तेः। श्वेतत्वानुमित्यादिना तदज्ञाननिवृत्तौ अज्ञानकार्यस्यारोपितपीतत्वादेरनुवृत्तिर्न स्यात्। भ्रमस्य सोपाधिकत्वेऽपि   
उपादाननिवृत्तौ कार्यानुवृत्त्ययोगात्। किं च चैत्रस्येदानीन्तनेन घटसाक्षात्कारेण भविष्यद्धटसाक्षात्कारनिवर्त्याविद्यानिवृत्त्यापत्त्या   
सकृत्साक्षात्कृतस्य घटादेः सदा आपरोक्ष्यं स्यात्। नन्वज्ञानस्यैकत्वात् जडानावरकत्वाच्च घटादिज्ञानमज्ञाननिवर्तकमेव नेति चेत्,तर्हि   
बन्धस्य ज्ञाननिवर्त्यत्वेन दृष्टानुसारादज्ञानमयत्वमिति न स्यात्। ननु ज्ञाननिवर्त्यस्य भ्रान्त्यादेर्ज्ञानविरोधित्वं दृष्टमितिचेत्, तर्हि बन्धस्य   
दृष्टानुसारात् ज्ञानविरोधित्वं कल्प्यताम्। न भावरूपाज्ञानत्वं न वा मिथ्यात्वम्। न हि भ्रान्तिः स्वरूपेण मिथ्येत्यविद्यावादे वक्ष्यते।   
मिथ्याभूतस्य च रूप्यस्य ज्ञाननिवर्त्यत्वमसम्मतमित्युक्तम्। अपि च चरमसाक्षात्कारेण जीवन्मुक्तिदशानुवृत्तस्याप्यविद्यालेशस्य   
वाऽज्ञानसंस्कारस्य वाऽऽरब्धकर्मादेर्वा निवृत्तिः किं न स्यात्? ज्ञानस्य प्रागभावनिवर्तन इवाज्ञाननिवर्तनेऽप्यन्यानपक्षेत्वात्। तस्मात्   
त्वयाऽप्यज्ञानस्यारोपितस्य वा ज्ञानविरोधिन एव ज्ञानेन निवृत्तिर्विरोधश्च कार्योन्नेय इति वाच्यम्। सममेतन्ममापि।  

	वस्तुतस्त्वीश्वरप्रसादादेव बन्धनिवृत्तिः। ‘यस्य प्रसादात् परमार्तिरूपादस्मात् संसारान्मुच्यते नापरेण’ इत्यादिश्रुतेः, ‘मत्प्रसादात्   
तरिष्यसि’ इत्यादिस्मृतेश्च। ज्ञानं तु प्रसादहेतुः। तदुक्तम्-  
		यथा दृष्ट्या प्रसन्नः सन् राजा बन्धापनोदकृत्।  
		एवं दृष्टः स भगवान् कुर्याद् बन्धविभेदनम्।। इति।  
‘दृष्टैव तं मुच्यते’ इत्यवधारणमयोगव्यवच्छेदपरम्। मोक्षहेतुप्रसादेऽन्ययोगव्यच्छेदपरं वा। उक्तं हि विष्णुपुराणे-  

		‘एवं ज्ञाते तु भगवाननादिः पुरुषोत्तमः।  
		प्रसीदति ततस्तस्मिन् प्रसन्ने क्लेशसङ्क्षयः।।’ इति।  
		ज्ञाननिवर्त्यत्वान्यथानुपपत्तिभङ्गः।  
</1-2-17>  
<1-2-18>  
		18. सत्यस्य इति श्रुत्यर्थापत्तिप्रमाणभङ्गः  
	नापि ‘प्राणा वै सत्यं तेषामेष सत्यः’ इति श्रुतार्थापत्तिस्तत्र मानम्। राजराजः, देवदेवः, मन्मथमन्मथः, ‘प्रवित्राणां पवित्रं यो   
मङ्गलानां च मङ्गलम्’ इत्यादौ राजत्वदेवत्वादीनामिव प्राणादिसत्यत्वस्य ज्ञानाबाध्यत्वे सत्येवापकृष्टत्वमात्रेण तदुपपत्तेः। नापि   
‘सत्यं ज्ञानम्’ इत्यादौ ब्रह्मणः सत्यत्वलक्षणोक्त्यन्यथानुपपत्तिर्मानम्। छान्दोग्ये (8।3।5) ‘तस्य ह वा एतस्य ब्रह्मणो नाम   
सत्यमिति तान्येतानि त्रीण्यक्षराणि सतीयमिति तद्यत् सत् तदमृतम्, अथ यत्ति तन्मर्त्यम्, अथ यद्यं तेनोभे यच्छति’ इति   
मुक्तमुक्तनियन्तृत्वं सत्यत्वमित्युक्तेः।  
		सत्ये प्रतिष्ठितः कृष्णः सत्यमस्मिन् प्रतिष्ठितम्।  
		सत्तासत्ते च गोविन्दस्तस्मात् सत्यः सतां मतः।।  
इति भारतोक्तेश्च। न च रूढ्यर्थं श्रौतयोगत्यागः। ‘यदाजिमीयुस्तदाज्यानामाज्यत्वम्’ इत्यादाविव निरवकाशश्रौतयोगबाधायोगात्। शास्त्रस्था   
वेति न्यायेनासति बाधके वेदे वैदिकार्थस्यैव ग्राह्यत्वाच्च। उक्तं च वार्तिके  
		‘गौणं लाक्षणिकं वाऽपि वाक्यभेदेन वा स्वयम्।  
		वेदोऽयमाश्रयत्यर्थं को नु तं प्रतिकूलयेत्।।’ इति।  
किं च ‘विज्ञानमानन्दं ब्रह्म’ इत्यत्र ‘सैषानन्दस्य’ इत्यादिश्रुत्युक्तमानुषाद्यानन्दव्यावृत्तापरिच्छिन्नानन्दत्ववदिहापि   
अन्यव्यावृत्तमनन्याधीनसत्यत्वं लक्षणमस्तु। नापि ‘विमुक्तश्च विमुच्यते’ इति श्रुतार्थापत्तिर्मानम्। सज्जनस्यासत्सङ्गाद्दौर्जन्यस्य   
ताम्रद्रवत्वादिवत् सत्यत्वेऽपि ‘सज्जनः सज्जनो जातः’ इतिवत् संसारस्य सत्यत्वेऽपि अस्वाभाविकत्वेन तदुपपत्तेः। भारते-  
		‘उभे सत्ये क्षत्रियाद्यप्रवृत्ते मोहो मृत्युः सम्मतोऽयं कवीनाम्।  
		प्रमादं वै मृत्युमहं ब्रवीमि तथाऽप्रमादादमृतत्वं ब्रवीमि।।’ इति।  
संसारः सत्योऽप्यज्ञानाधीन इत्युक्तेः। एवमन्यदपि योज्यमिति सत्यमेव जगत्।  
		इति सत्यस्थ सत्य इत्यादिश्रुतार्थापत्तिभङ्गः।  
</1-2-18>   
<1-2-19>  
		19. दृष्टिसृष्टिभङ्गः  
		यच्च बौद्धाभिमतक्षणिकत्वसिद्ध्यर्थमुक्तं विश्वस्य दृष्टिसृष्टिः- चैत्रे सुप्ते तद्‌देहादिकं तं प्रति नास्त्येव। जाग्रतो मैत्रस्य तु   
तद्भ्रान्त्या भाति। प्रत्यभिज्ञा तु सोऽयं दीप इत्यादिवत् भ्रान्तिरिति, तन्न। ‘षडस्माकमनादयः’ इति स्ववचनेन, बौद्धं प्रति   
प्रत्यभिज्ञादिना विश्वस्य स्थायित्वप्रतिपादकविवरणेन च विरोधात्। दृगन्यस्य सर्वस्य दृष्टिसृष्टित्वे तत्तत्कार्यस्य   
प्रतीतिमात्रशरीरत्वेन नियततत्तत्कारणाजन्यत्वे श्रुतिषु स्वर्गाद्यर्थं ज्योतिष्टोमादिविधेर्ब्रह्मसाक्षात्कारार्थं   
श्रवणादिविधेराकाशादेर्वाय्वादिहेतुत्वोक्तेश्चायोगात्। तवापि तृप्त्यर्थं भोजने, परप्रत्यायनाद्यर्थं शब्दोच्चारणादौ च प्रवृत्त्ययोगेन   
स्वक्रियादिविरोधाच्च। यदि तूक्तश्रुत्यादिकमपि स्वाप्नश्रुत्यादितुल्यमिति न पर्यनुयोज्यं, तर्ह्यद्वैतश्रुतितन्मीमांसादिकमपि तथेति न   
तेनाद्वैतसिद्धिः। दृष्टिसृष्टिपक्षे घटादेः ज्ञानात्पूर्वमसत्त्वेन प्रतिकर्मव्यवस्थानुपपत्तेश्च। शुक्तीदमंशस्यापि रूप्यवदिदं रूप्यमिति   
ज्ञानात्प्रागसत्त्वेन सम्प्रयोगादिहेतुत्रयजन्यत्वरूपस्याध्यासतटस्थलक्षणस्य, सत्यस्य   
मिथ्यावस्तुसम्भेदावभासत्वरूपस्वरूपलक्षणस्य चायोगाच्च। इदं रूप्यमिति ज्ञानकाले शुक्तित्वादेरभावेनाध्यासस्य   
तदज्ञानकार्यत्वादिप्रक्रियाविरोधाच्च। इदं रूप्यमिति ज्ञानयोर्भिन्नविषयत्वेन बाध्यबाधकभावानुपपत्तेश्च। रूप्यादिबाधस्यापि   
दृष्टिसृष्टित्वेन तेन रूप्यादेर्मिथ्यात्वासिद्धेश्च। सुषुप्तिप्रलयादौ जीवब्रह्मविभागस्याप्रतीतत्वेनाविद्यमानतया प्रत्यहं प्रतिप्रलयं च   
मुक्तस्य पुनरावृत्त्यापाताच्च। सुप्तं प्रति संस्कारादेरप्यभावेन तस्य पुनरुद्बोधायोगाच्च। मोक्षस्यापि दृगन्यत्वेन स्वाप्नमोक्षवद्   
दृष्टिसृष्टिमात्रत्वापाताच्च। चिन्मात्रस्यैव घटादिदृष्टित्वे तस्य सदा प्रतीत्यापत्त्या विशिष्टस्य तत्त्वे वाच्ये तस्यापि विशिष्टस्य   
दृष्टिसृष्टित्वेऽनवस्थादिप्रसङ्गाच्च। उक्तन्यायेन दोषाज्ञानद्रष्टृदेहेन्द्रियादीनामभावे भ्रान्त्ययोगेन तेषामपि   
दृष्टिसृष्टित्वेऽनवस्थापाताच्च। घटादेर्दृष्टिसृष्टिरित्यस्यापि दृष्टिसृष्टित्वेन घटादेरदृष्टिसृष्ट्यापाताच्च। प्रत्यभिज्ञाविरोधाच्च।   
दीपादौ परिमाणादिभेदकस्येवेह बाधकस्याभावात्, तदभावेऽपि भ्रान्तित्वे च घटादेरप्येकस्मिन्नपि क्षणे भेदस्याऽत्मनोऽपि   
प्रतिक्षणं भेदस्य च प्रसङ्गात्। सोऽयं वेददत्त इत्यादिदृष्टान्तेन तत्त्वमस्यादौ जहदहजल्लक्षणयैक्यपरत्वोक्त्ययोगाच्च। अत्र   
भेदस्यापि दृष्टिसृष्टित्वेन तज्ज्ञानस्य बाधकत्वायोगाच्च। ‘ध्रुवा द्यौर्ध्रुवा पृथिवी ध्रुवासः पर्वता इमे ध्रुवं विश्वमिदं जगत्’   
इत्यादिश्रुतिविरोधाच्च। भिन्नत्वेन प्रतीतस्य घटपटादेरभेदः, अभिन्नत्वेन प्रतीतस्य घटस्य प्रतिक्षणं भेद इति   
दृष्टहानादृष्टकल्पनापाताच्च। तस्मात्-  
		निर्बाधप्रत्यभिज्ञानाद् ध्रुवं विश्वमिति श्रुतेः।  
		स्वक्रियादिविरोधाच्च दृष्टिसृष्टिर्न युज्यते।।  
	‘अस्मादात्मनः सर्वे प्राणाः सर्वे लोकाः सर्वे वेदाः सर्वाणि भूतानि व्युच्चरन्ति’ इति श्रुतावपि पूर्ववाक्ये ‘यत्रैष एतत्सुप्तोऽभूत्’ इति   
सुप्ताधारत्वेनोक्तस्य ब्रह्मणः सर्वस्रष्टृतोच्यते। न तु सुप्तोत्थिताज्जीवात्प्राणदिसृष्टिः, येनेयं दृष्टिसृष्टौ मानं स्यात्। अन्यथा वाक्यशेषे   
‘नाड्यो द्वासप्ततिसहस्राणि हृऽदयात्पुरीततम्’ इत्यादिना सुषुप्तौ नाड्याद्युक्तिः, ‘यथोर्णनाभिः’ ‘यथाऽग्नेः क्षुद्रा   
विष्फुलिङ्गा’ इत्याद्युक्तिः, अत्रापि वाक्ये ‘सर्वे लोका इत्याद्युक्तिश्चायुक्ता स्यात्। न हि दृष्टिसृष्टिपक्षे सुषुप्तौ   
नाड्यादिकमूर्णनाभ्यग्न्यादितः तन्तुविष्फुलिङ्गजन्म वा सुप्तोत्थितस्य सर्वलोकादिदृष्टिर्वाऽस्ति। न   
चोर्णनाभितन्त्वग्निविष्फुलिङ्गदृष्टान्तो दृष्टिसृष्ट्यनुगुण इति न कल्पितं जगत्।’  

			इति दृष्टिसृष्टिभङ्गः।  
</1-2-19>  

<1-2-20>  
		20. एकजीवाज्ञानकल्पितत्वभङ्गः  
	यच्चेदमुच्यते- ‘एकमेव च शरीरं सजीवमन्यानि तु स्वाप्नशरीरवन्निर्जीवानि। कृत्स्नं च जगत्तदज्ञानकल्पितम्। बद्धमुक्तव्यवस्था तु   
नास्त्येव। जीवस्यैकत्वात्। गुरुशिष्यादिव्यवस्था तु यावदविद्यं स्वप्नवद्युक्ता। निवृत्तायां तु तस्यां नास्त्येव’ इति। तन्न। तस्मिन्नेकस्मिन्   
जीवे सुप्ते जगदप्रतीत्यापातात्। दृष्टिसृष्टिपक्षे तस्य सुषुप्तावुद्बोधकस्य संस्कारदेरप्यभावेन षुनरुद्‌बोधायोगाच्च। मम कल्पकत्वे तव   
मोक्षार्थं प्रवृत्त्ययोगेन तवैव कल्पकत्वे वाच्येऽस्मदादिबोधार्थं तव शब्दप्रयोगरूपस्वक्रियाविरोधाच्च। परमार्थतो मया नोच्यत इति चेन्न।   
व्यवहारत उक्तावपि मूकोऽहमित्यादाविव स्वक्रियाविरोधात्। न च स्वाप्नपुरुषवत् त्वत्कल्पितत्वादहं न पर्यनुयोज्य इति वाच्यम्।   
अपर्यनुयोज्यत्वे निर्मर्यादतया कथानधिकारापातात्। सजीवशरीर इवान्यत्रापि प्रतिशरीरमहं दुःखी अहं संसारी अहमस्वाप्समिति   
संसाराद्याधारजीवात्मानुभवाच्च। न चेयं धीभ्रान्तित्वादेव निर्जिवेष्वेव शरीरेषु युक्ता। तेषामयं दुःखीत्यादिभ्रान्तिविषयत्वेऽप्यहं   
दुःखीत्यादिभ्रान्त्याधारत्वायोगात्। न हि स्वाप्नादिशरीराणि तथा भ्राम्यन्ति। न चेयं धीः सर्वदेहानुगतचिन्मात्रस्यैव न तु जीवस्येति   
युक्तम्। प्रतिबिम्बरूपे जीवे एव तदौचित्यात्।  
	ननु जीवो न ब्रह्मप्रतिबिम्बादिः, किं तु कौन्तेयस्यैव राधेयत्ववत् ब्रह्मण एव जीवत्वं तच्च सर्वदेहगतमिति चेत्, कथं तर्हि शरीरान्तराणां   
निर्जीवत्वम्। वक्ष्यते च कल्पितेनापि संसारेण कदाऽप्यस्पृष्टचैतन्याभावे नित्यमुक्तत्वश्रुतिविरोधः। नापीयं धीः   
कल्पकजीवकल्पितजीवान्तरस्य। कल्पितस्य भ्रान्त्याधारत्वायोगात्। अन्यथा अज्ञानभ्रान्तिसम्यग्ज्ञानमोक्षाणामैकाधिकरण्यनियमेन   
बहुजीववादः स्यात्। कल्पितस्य जीवस्य कल्पकं प्रति प्रत्यक्त्वायोगाच्च। अप्रत्यक्त्वेन भासमाने च प्रत्यक्त्वारोपायोगात्। अन्यस्य च   
प्रत्यक्त्वेनानुभवितुश्चेतनस्याभावात्। तथानुभवापलापे च तस्याप्येकस्य जीवस्याद्वैतश्रुतेश्चासिद्धेः। ननु चोक्ता दोषा   
एकशरीरकैकजीववादे, न त्वनेकशरीरकैकजीववादे, तस्य सर्वत्रापि सत्त्वादिति चेन्न। तथात्वेऽननुसन्धाने तन्त्रस्य   
व्यावहारिकजीवभेदस्याप्यभावेन योगिनोऽनेकशरीरेष्विव तस्य सर्वशरीरगतदुःखाद्यनुसन्धानापातात्। तस्य शुकादिदेहस्थस्य   
तत्त्वज्ञानमोक्षावन्यदेहस्थस्य तु न ताविति बन्धमोक्षादिसङ्करापाताच्च। तस्यैव तमेव प्रति प्रत्यक्त्वपराक्त्वयोरयोगेन मैत्रं प्रति त्वमिति   
धीविषयस्य चैत्रस्य तमेव प्रत्यहमिति धीविषयत्वायोगाच्च।  
	किं च श्रुतिषु ‘अविद्यायामन्तरे वर्तमाना’ इत्यादावविद्या ‘रमणीयचरणा’ इत्यादौ कर्मबन्धः ‘सति सम्पद्य न विदु’रित्यादौ   
सुषुप्तिः, ‘वेदान्तविज्ञानसुनिश्चितार्था’ इत्यादौ तत्त्वज्ञानं ‘परामृतात्परिमुच्यन्ति सर्वे’ इत्यादौ मुक्तिश्च चेतनधर्मः   
कथमनेकेषूच्येत। न ह्यस्मिन्मते चेतनबहुत्वं व्यावहारिकमप्यस्ति। न च मुक्तादिबहुत्वं प्राप्तम्। येन श्रुतिरतत्परा स्यात्। किं चैकस्यैव   
जीवस्येश्वरादिसर्वकल्पकत्वे जीवस्य कारणत्वं निषिध्येश्वरस्य कारणत्वविधायकैरविद्यायाश्चिन्मात्राश्रितत्वभङ्गे वक्ष्यमाणैः   
श्रुतिस्मृतिसूत्रैर्विरोधः। किं चैवं सर्वज्ञत्वसर्वकर्तृत्वादिश्रुतीनां निर्विषयत्वं स्यात्। चिन्मात्रे ज्ञत्वस्यैवाभावाद्। ईश्वरस्य च अयं सर्वज्ञ   
इति जीवेन कल्पित्वेऽप्यहं सर्वज्ञ इति ज्ञातृत्वाभावेन, ‘तान्यहं वेद सर्वाणि’ इत्याद्ययोगात्। जीवस्य चासार्वज्ञ्यादिनैवानुभवात्।   
अपि च यः कल्पको जीवस्तस्यापि भावितत्त्वज्ञानमुपदेशसाध्यम्। ‘आचार्यवान् पुरुषो वेद’ इतिश्रुतेः। न चान्यस्तत्त्वविद् गुरुरस्ति।   
ननु स्वप्नवत्तत्त्ववित्त्वेनैवान्यो गुरुः कल्पित इति चेन्न। तत्त्वाविद् गुरुः शिष्यायाद्वैतमुपदिशतीति भ्रान्तेः कल्पके जीवे प्रागेव   
जातत्वेनाद्वैतस्य ज्ञाततया पुनरुपदेशवैयर्थ्याच्च। गुरोः कल्पितत्वस्यापि तत्त्वान्तर्गतत्वेन कल्पनाकाल एव गुरोः कल्पितत्वस्य   
निश्चिततया तत् श्रवणे प्रवृत्त्ययोगाच्च। स्वप्ने तु शब्दविशेषवक्तृत्वेनैव गुरुकल्पना न तूपदेशसाध्यज्ञानविषयतत्त्वविशेषवित्त्वेन। न च   
प्रकृतेऽपि तथा ‘यदेव भगवान् वेद तदेव मे ब्रूहि’ इत्यादिश्रुतेः ‘उपदेक्ष्यन्ति ते ज्ञानं ज्ञानिनस्तत्त्वदर्शिनः’ इत्यादिस्मृतेश्चायोगात्।   
	किं च ‘स्वाध्यायप्रवचनाभ्यां न प्रमदितव्यम्’ इत्यादिविधिरपि भावितत्त्वज्ञानं कल्पकं चेतनं प्रत्येव। न च तस्य शिष्यः   
स्वाज्ञानकल्पित इति जानतस्तन्मोक्षार्थं प्रवचने प्रवृत्तिर्युक्ता। स्वप्ने तु कल्पितत्वाज्ञानात्प्रवृत्तिः। न चापरोक्षज्ञानाभावात्प्रवृत्तिः।   
दिङ्मोहादौ परोक्षज्ञानेनापि तत्प्रतिबन्धात्। न च संस्कारवशात् प्रवृत्तिः। न ह्यम्यं वेगादिवद् बलात्प्रवर्तते। किं तु   
तत्त्वनिश्चयप्रतिबन्धद्वारा। ततश्च भिक्षाटनादौ कथञ्चित् प्रवर्ततां नाम। अद्वैतं बोधयंस्तु कथं तदनुसन्धानहीनः स्यात्? न चायं   
स्वाप्नगुरुवत् कल्पितत्वादपर्यनुयोज्यः। कल्पकस्यैव गुरुत्वोक्तेः। कल्पितत्वेऽपि तत्त्वज्ञानहेतुत्वेन वेदस्य मीमांस्यत्ववद् गुरोरपि   
पर्यनुयोज्यत्वाच्च। अन्यथा कथासु सदुत्तराप्रतीतावहं त्वत्कल्पितो न पर्यनुयोज्य इत्येवोत्तरं स्यात्।  
	एतेन यावदविद्यं स्वप्नवद् व्यवस्थेति निरस्तम्। इह कल्पक एव शिष्यत्वगुरुत्वयोरुक्तत्वेन स्वाप्नवैषम्यात्। किं च स कल्पकजीव   
इदानीं निश्चिताद्वैतो न वा? आद्ये इदानीं संशयाद्यभावेनाद्वैतशास्त्रप्रणयनादिव्यर्थं स्यात्। अन्त्ये त्वद्वैतशास्त्रं प्रमामूलं न स्यात्। अपि च   
सोऽमुक इत्यनिश्चितो, निश्चितो वा? नाद्यः। वह्वायाससाध्यमोक्षार्थं प्रवृत्त्ययोगात्। न चाभिसन्धिपूर्विकाऽपीयं प्रवृत्तिः   
कल्पितत्वादपर्यनुयोज्या। कथासु स्वकीयविरोधादेरप्यनुद्भाव्यतापातात्। न द्वितीयः। त्वया जीवन्मुक्तत्वेन निश्चितेष्वद्वैतिषु मृतेष्वपि   
विश्वभ्रमानुवृत्तिदर्शनेन स गुरुश्शिष्यो वा, गुरुत्वेऽपि चैत्रो मैत्रो वेति निश्चेतुमशक्यत्वात्। ननु गुरुशिष्यादिशब्दैः केनचित्क्रोडीकृतं   
चैतन्यमुच्यते निरस्तसमस्तभेदं वा? नाद्यः। तस्य मिथ्यात्वेनाकल्पकत्वात्। अन्त्ये कथमनिश्चयः।? तस्यैकत्वादिति चेन्मैवम्।   
भ्रमाधिष्ठानस्य चिन्मात्रस्यैकत्वेऽपि तस्य मुखमात्रस्थानीयस्यासंसारित्वेनाकल्पकत्वात्। तस्य मोक्षार्थं प्रवृत्त्ययोगाच्च। कल्पकानां च   
संसारिणामनेकेषामुपलम्भेनायं सत्यः संसारीत्यनिश्चयेन मुमुक्षुप्रवृत्त्ययोगात्।  
		अपि चानादौ संसारे कस्यचित्तत्त्वज्ञानं मुक्तिश्चाभून्न वा? आद्ये इदानीं संसारोपलब्धिर्न स्यात्। जीवान्तराभावात्। नान्त्यः,   
सम्प्रदायाभावेनोत्तरत्रापि तत्त्वज्ञानासम्भवात्। तत्त्ववित्त्वेन कल्पितगुरुसम्प्रदायस्य च निरासात्। तत्त्ववित्त्वेन श्रुत्यादिसिद्धानां   
शुकादीनां त्वदभिमतानां गौडपादादीनां चाभूता मुक्तिरन्यस्य भविष्यतीत्याशायोगाच्च। मोक्षशास्त्रप्रामाण्यात् सा युक्तेति   
चेदेवं यदि शास्त्रे श्रद्धा तर्हि ‘तद्यो यो देवानां प्रत्यबुध्यत स एव तदभवत्तथर्षीणां तथा मनुष्याणाम्’ ‘अजो ह्योको   
जुषमाणोऽनुशेते जहात्येनां भुक्तभोगामजोऽन्यः’ ‘बहवो ज्ञानतपसा पूता मद्भावमागताः’ इत्यादिश्रुतिस्मृतिप्रामाण्यात्   
पूर्वमपि केषाञ्चिन्मुक्तिः किं न स्यात्? न हि प्रत्यक्षेण, सुखदुःखाद्यनुसन्धानाननुसन्धानादिलिङ्गेन, ‘चेतनश्चेतनानाम्’   
इत्यादिश्रुत्या, ‘इदं ज्ञानमुपाश्रित्य मम साधर्म्यमागताः’ इत्यादिस्मृत्या च सिद्धे जीवभेदे बाधकमस्ति। ‘अनादिमायया   
सुप्तो यदा जीवः’ इत्यादिश्रुतावेकवचनं तु ‘यथा नीतिपरो राजा’ इत्यादिवत्, ‘स्वर्गकामो यजेत’ इत्यादिवच्च युक्तम्।   
अन्यथा ‘इति सृष्टौ विनिश्चिताः’ इति पूर्वेण, ‘स पूज्यः सर्वभूतानाम्’ इत्युत्तरेण च जीवभेदवाक्येन विरोधात्। न   
चाविद्यैक्येन तदुपहितजीवस्यैकत्वेऽप्यन्तःकरणोपहितानामनेकत्वाद् बद्धमुक्तव्यवस्थेति वाच्यम्।   
जीवभावेऽन्तःकरणोपाधेरपि तन्त्रत्वे बहुजीववादापाताद्। अननुगमाच्च। अतन्त्रत्वे देहादिनिवृत्तिवदन्तः   
करणनिवृत्तेरप्यमुक्तित्वेनोक्तव्यवस्थायोगात्।  
	एतेनैव हिरण्यगर्भ एव ब्रह्मप्रतिबिम्बो मुख्यो जीवः। अन्ये तु तत्प्रतिबिम्बभूता जीवाभासाः संसारादिभाज इति निरस्तम्।   
हिरण्यगर्भमुक्तितः प्राक्कस्याप्यमुक्त्यापातात्। अतीतहिरण्यगर्भमुक्तेः श्रुत्यादिसिद्धत्वेनेदानीं संसार्युपलम्भायोगाच्च।   
सादिहिरण्यगर्भप्रतिबिम्बस्थस्य संसारस्य सादित्वापाताच्च। न चातीतकल्पानामानन्त्येनैकैकस्मिन् कल्पे एकैकस्य मुक्तावपि   
एकैकमाषापचये माषराश्यपचयवत् क्रमेण सर्वजीवमुक्तेरिदानीं संसारोपलम्भो न स्यादिति बाधकं कल्पानन्त्यात्क्षणानन्त्य इव   
क्षणानन्त्याज्जीवानन्त्येऽतिशयस्य  
		अतीतानागताश्चैव यावन्तः सहिताः क्षणाः।  
		अतोऽप्यनन्तगुणिता जीवानां राशयः पृथक्।।  
इत्यादिस्मृतिसिद्धत्वेन प्रतिक्षणमेकैकमुक्तावपीदानीं संसारोपलम्भसम्भवात्। तस्मात्  
		एकजीवमतं शब्दयुक्तिप्रत्यक्षबाधितम्।  
		तदप्रमाणतायां तु सोऽपि जीवो न सिद्ध्यति।।  
	तस्माज्जगन्नाविद्यकम्। इति एकजीवाज्ञानकल्पितत्वभङ्गः।  
</1-2-20>  
<1-2-21>  
		यच्चोक्तम्-(1) अनादिभावरूपत्वे सति ज्ञाननिवर्त्यत्वं, (2) भ्रमोपादानत्वं वाऽविद्यालक्षणम्। प्रमाणं त्वहमज्ञः, मामन्यं च न   
जानामि, त्वदुक्तमर्थं न जानामीत्यादिप्रत्यक्षं, तथा एतावन्तं कालं न किञ्चिदहमवेदिषमिति परामर्शसिद्धसौषुप्तिकानुभवः।   
तथा `प्रमाणज्ञानं स्वप्रागभावव्यतिरिक्तस्वविषयावरणस्वनिवर्त्यस्वदेशगतवस्त्वन्तरपूर्वकम्, अप्रकाशितार्थप्रकाशकत्वाद्,   
अन्धकारे प्रथमोत्पन्नप्रदीपप्रभावद्' इति विवरणोक्तमनुमानम्। स्वप्रागभावं, स्वोत्पादकादृष्टं, स्वप्रतिबन्धकादृष्टं,   
विषयगतमज्ञातत्वं च व्युदसितुं साध्यविशेषणानि। तथा `चैत्रप्रमाचैत्रगतप्रमाप्रागभावातिरिक्तानादिनिवर्तिका, प्रमात्वात्,   
मैत्रप्रमावत्, `विगीतो विभ्रमः एतज्जनकाबाध्यातिरिक्तोपादानकः, विभ्रमत्वात्, सम्मतवद्' इति तत्त्वप्रदीपिकोक्तानुमानम्।   
तथा ‘तम आसीत्’ इत्यादिश्रुतिः। तथा मिथ्याभूतस्यार्थज्ञानात्मकस्य भ्रमस्य कादाचित्कत्वेन  सोपादानत्वाद् भावरूपं   
कार्यानुगुणं मिथ्याभूतमुपादानमनवस्थापरिहारार्थमनाद्यङ्गीकार्यमित्याद्यर्थापत्तिश्च। न च न जानामीति प्रत्यक्षं   
ज्ञानाभावविषयम्। धर्मिण्यात्मनि प्रतियोगिनि च ज्ञाने ज्ञाते तस्य विषयनिरूप्यत्वेन विषयस्यापि ज्ञाततया तज्ज्ञानाभावायोगात्।   
अज्ञाते तु हेत्वभावेन ज्ञानाभावज्ञानायोगात्। न च विषयोऽपि सामान्यतो ज्ञायत इति युक्तम्। सामान्यस्य ज्ञातत्वादेव   
तज्ज्ञानाभावायोगात्। विशेषज्ञानाभावे सत्यपि निरूपकविशेषज्ञानाभावेन तन्निरूपितविशेषज्ञानाभावज्ञानायोगादिति।  
	तत्र ब्रूमः- आद्यलक्षणे अव्याप्तिः। सादिशुक्त्याद्यवच्छिन्नचैतन्यावरकाज्ञानानामनादित्वायोगस्योक्तत्वाद्।   
आरोपिताभावोपादानाज्ञाने भावत्वाभावाच्च। अभावस्य भावोपादानकत्वे असत्यस्य सत्योपादानकत्वापातात्। तस्याज्ञानानुपादानकत्वे   
ज्ञानान्निवृत्तिर्न स्यात्। शुद्धं ब्रह्म वृत्तिव्याप्यमपि नेति मते तदज्ञाने, चरमसाक्षात्कारानन्तरभाविजीवन्मुक्त्यनुवृत्ते अज्ञाने,   
ऊर्ध्वाग्रत्वाद्यधिष्ठानतत्त्वसाक्षात्कारानिवर्तितजलस्थवृक्षाधोग्रत्वादिसोपाधिकभ्रमोपादानाज्ञाने च ज्ञाननिवर्त्यत्वाभावाच्च। न हि   
अब्रह्मज्ञानेन ब्रह्माज्ञाननिवृत्तिः। जीवन्मुक्त्यनुवृत्ताज्ञानस्य ज्ञाननिवर्त्यत्वे च स्वकार्यैरारब्धकर्मभिः सह पूर्वेणैव साक्षात्कारेण निवृत्तिः   
स्यात्। न च सोपाधिकभ्रमोपादानमज्ञानमुपाधिनिवृत्तिसचिवतत्त्वज्ञाननिवर्त्यम्। तस्य स्वप्रागभावं प्रतीवाज्ञानं प्रत्यप्यन्यनिरपेक्षस्यैव   
निवर्तकत्वात्। न हि ज्ञाते क्वचिदपि न जानामीति धीरस्ति। चैतन्याविद्यासम्बधेऽतिव्याप्तिश्च। साक्षाज्ज्ञाननिवर्त्यत्वविवक्षायां   
चानादिपदवैयर्थ्यम्। असम्भवश्च। कल्पितत्वेन दोषजन्यधीमात्रशरीरस्याज्ञानस्यानादित्वायोगस्योक्तत्वात्।   
ज्ञाननिवर्त्यस्याभावविलक्षणस्य रूप्यवदनादित्वायोगाच्च। अज्ञानसम्बन्धोऽपि पक्षतुल्यः। न चाज्ञानत्वानधिकरणत्वमुपाधिः,   
पक्षेतरत्वात्। अवच्छिन्नाज्ञाने साध्याव्याप्तेश्च। व्यतिरेकासिद्धेश्च। त्वन्मते अज्ञानस्य भावाभावविलक्षणत्वेन भावत्वाभावाच्च।   
भावविलक्षणस्याभावत्वनियमेन भावविलक्षणे अभाववैलक्षण्यस्याप्ययोगाच्च। अपि चानादेरभावविलक्षणस्यात्मवदनिवर्त्यत्वम्। न च   
भावत्वमात्मत्वं वोपाधिः। अत्यन्ताभावे असति च साध्याव्याप्तेः। त्वन्मते आत्मन्यप्यभाववैलक्षण्यातिरेकेण भावत्वाभावाच्च।  

	यदत्रोक्तं विवरणे- ‘न सादित्वमनादित्वं वा विनाशाविनाशयोर्निमित्तम्। किं तु विरोधिसन्निपातासन्निपातौ। किं चानादिभावो न   
निवर्तत इति सामान्यव्याप्तेरज्ञानं ज्ञाननिवर्त्यमिति विशेषव्याप्तिर्बलीयसी। अपि चाभाववैलक्षण्यादात्मवदनिवृत्तौ   
भाववैलक्षण्यात्प्रागभाववन्निवृत्तिः किं न स्याद्’ इति तन्न। अनादिभावत्वेनैव विरोध्यसन्निपातस्याप्यनुमानात्। यः पर्वतः   
सोऽनग्निकः इति विशेषव्याप्तिरित्यतिप्रसङ्गाच्च। त्वदभिमतानाद्यज्ञानस्य ज्ञाननिवर्त्यत्वे दृष्टान्ताभावेनाज्ञानशब्देन   
सादिभ्रान्त्यादिसाधारणज्ञानविरोधिमात्रस्य विवक्षणीयत्वेन विशेषव्याप्तित्वायोगाच्च। भाववैलक्षण्येन निवृत्तावत्यन्ताभावस्य ध्वंसस्य च   
निवृत्त्यापाताच्च। अविद्यानिवृत्तिरूपमोक्षाभावोऽपि मयैवापाद्यते। प्रतीतिमात्रशरीरस्याज्ञानस्य   
यावत्स्वविषयधीरूपसाक्षिसत्त्वमनुवृत्तिनियमेन निवृत्त्ययोगाच्च। अज्ञानस्यात्यन्ताभावप्रतियोगित्वरूपमिथ्यात्ववतो   
निवृत्त्ययोगस्योक्तत्वाच्च।  
	द्वितीयलक्षणेऽपि, यावन्ति ज्ञानानि तावन्त्यज्ञानानीति मते अभ्रमपूर्वकप्रमानिवर्त्याज्ञाने, अभावारोपनिवर्तकप्रमानिवर्त्याज्ञाने   
चाव्याप्तिः। अभावस्य निरुपादानकत्वात्। सोपादनकत्वेऽपि भावरूपाज्ञानोपादानकत्वायोगात्। किं च, ब्रह्म   
जगदुपादानमायाधिष्ठानमिति पक्षे दोषाभावेऽपि मायावच्छिन्नं ब्रह्मोपादानमिति पक्षे असम्भवः। रज्ज्वाः सूत्रद्वयमिव मायाब्रह्मणी   
उपादाने इति पक्षे अतिव्याप्तिः। अपि चार्थज्ञानरूपस्य भ्रमस्य भावविलक्षणत्वेन निरुपादानत्वादसम्भवः। न च   
भावविलक्षणाज्ञानोपादेयस्य भ्रमस्य भावत्वं युक्तम्। कार्यकारणयोरभेदात्। सोपादानत्वे च भावत्वमेव तन्त्रम्। न   
त्वभावविलक्षणत्वम्। गौरवात्। अपि चार्थस्य मन्मते असत्त्वेन त्वन्मते च सद्विलक्षणत्वेन निरुपादानत्वात्, ज्ञानस्य तु त्वन्मते   
सद्विलक्षणत्वेन निरुपादानत्वात्, मन्मते तु सत्त्वेन तत्प्रत्यात्मनोऽन्तःकरणस्य वोपादानत्वात् नाज्ञानमुपादानम्। सोपादानत्वे   
कदाचित्सत्त्वमेव तन्त्रम्। न त्वसद्विलक्षणत्वम्। कदाचिदेव सत्त्वेन प्रतीयमानत्वं वा, गौरवात्। तुच्छस्यापि शब्दाभासादिना सत्त्वेन   
प्रतीतिसम्भवाच्च। न च ज्ञानस्य सत्त्वेऽर्थस्यापि सत्त्वप्रसङ्गः। मिथ्याभूतमज्ञानं वेदान्ततात्पर्यं चरमसाक्षात्कारं च प्रति विषयस्य ब्रह्मणः   
सत्त्ववत्, सन्तं व्यवहारं परोक्षज्ञानं च प्रति विषयस्य रवपुष्पादेरसत्त्ववत्, सत्यसाक्षिवेद्याज्ञानादेर्मिथ्यात्ववच्चोपपत्तेः। एतावन्तं   
कालं रजतज्ञानमासीदिति ज्ञानस्य सत्त्वानुसन्धानाच्च। असद्वैलक्षण्यमात्रेण सत्त्वानुसन्धाने च सद्वैलक्षण्येन   
नासीदित्यनुसन्धानापाताद्। अर्थेऽप्यासीदित्यनुसन्धानापाताच्च। एतावन्तं कालमिहादर्शे मुखमासीदित्यनुसन्धानं तु प्रतिबिम्बस्य   
छायादिवत्सत्यत्वात्। किं च अज्ञानस्य भावविलक्षणत्वात् सद्विलक्षणत्वाच्च नोपादानत्वम्। अन्यथा तत्त्वज्ञानप्रागभाव एव भ्रमोपादानं   
स्यात्। उपादानत्वे च भावत्वं सत्त्वं च तन्त्रम्। न त्वाभावविलक्षणत्वमसद्विलक्षणत्वं वा। गौरवात्। किं च यद् यदनुविद्धतया भाति   
तत्तदुपादानकम्। न च रूप्यं तज्ज्ञानं वा अज्ञानमिति भाति।  
	यत्तु ज्ञाननिवर्त्यत्वमज्ञानलक्षणम्, न च प्रपञ्चेऽतिव्याप्तिः, तस्याज्ञानपरिणामत्वात्। न हि पृथिवीलक्षणस्य घटादावतिव्याप्तिरिति, तन्न।   
जीवन्मुक्त्यनुवृत्ताज्ञानादावव्याप्त्यादेरुक्तत्वात्। यद्भावरूपाज्ञानं विप्रतिपन्नं तस्य शुक्तिरूप्यादिव्यावृत्तस्य कारणावस्थानाद्यज्ञानस्यैव   
लक्षणीयत्वेन, रूपित्वस्य तेजोलक्षणत्वे तत्परिणामेऽप्यबदाविवास्यापि प्रपञ्चेऽतिव्याप्तेश्च, पृथिवीलक्षणेऽपि कारणावस्थस्यैव   
लिलक्षयिषितत्वे घटादावतिव्याप्तिरेव। साक्षात्पदप्रक्षेपेणोपादाननिवृत्तिद्वारेण ज्ञानेन निवर्त्ये प्रपञ्चेऽतिव्याप्तिपरिहारेऽपि   
‘अभावाभावो भावव्याप्यः’ इति मते ज्ञानप्रागभावस्यापि साक्षात्तन्निवर्त्यत्वाच्च। अन्यथा विवरणाविद्यानुमाने आद्यविशेषणवैयर्थ्यम्।  

			इति अविद्यालक्षणभङ्गः।  
</1-2-21>  
<1-2-22>  
		22. भावरूपाज्ञानप्रत्यक्षभङ्गः  

	यच्चाज्ञाने प्रत्यक्षं मानमित्युक्तम्। तन्न। त्वन्मतेऽप्यहमर्थस्य भावरूपाज्ञानानाश्रयत्वेनाहमज्ञोऽहं न जानामीत्यादेः प्रामाण्याय   
ज्ञानाभावविषयत्वावश्यम्भावात्। साक्षिवेद्यसुखदुःखाज्ञानादौ, प्रातिभासिके च भावरूपाज्ञानाभावेन सुखं न जानामि, शुक्तिरूप्यं न   
जानामीत्यादेः ज्ञानाभावविषयत्वे वक्तव्ये त्वदुक्तमर्थं न जानामीत्यादेरपि तथात्वाच्च। त्वन्मते   
परोक्षवृत्तेर्विषयावरकाज्ञानानिवर्तकत्वेन परोक्षतो ज्ञातेऽपि न जानामीत्यनुभवापाताच्च। त्वन्मते जडावरकाज्ञानाभावेन त्वदुक्तमर्थं   
न जानामीत्यादेरपि प्रामाण्याय ज्ञानाभावविषयत्वाच्च। न च जडे आवरणरूपातिशयाभावेऽपि विक्षेपरूपातिशयस्य   
सत्त्वादज्ञानविषयताऽस्तीति न जानामीत्यनुभव इति वाच्यम्। अपरोक्षतो घटत्वेन ज्ञातेऽपि घटेऽयं पट इति   
वाक्याभासाद्विक्षेपसद्भावेऽपि घटं न जानामीत्यनुभवाभावात्।  
	ननु जडे न जानामीत्यनुभवस्य जडावच्छिन्नं चैतन्यं विषय इति चेन्न। निरसिष्यमाणत्वाद्। वृत्तिः चिदुपरागार्थेति मते   
जडावच्छिन्नचैतन्यावरकाज्ञानस्याप्यभावाच्च। भावरूपाज्ञानविषयत्वेनाभिमतस्याहमज्ञ इति ज्ञानस्य   
ज्ञानाभावविषयत्वेनाभिमतात् मयि ज्ञानं नास्तीति ज्ञानादघटं भूतलमिति ज्ञानस्य भूतले घटो नास्तीति   
ज्ञानादिवद्विशेषणविशेष्यभावव्यत्यासं विना इच्छाद्वेषाभावज्ञानयोरिव विषयभेदाप्रतीतेश्च। प्रतियोगिज्ञानाज्ञानाभ्यां ज्ञानाभावज्ञानदूषणं   
तु स्वव्याहतम्। भावरूपाज्ञानवादेऽपि इदानीं वेदान्तश्रवणादिसाध्यमोक्षहेतुब्रह्मज्ञानप्रागभावस्य सत्त्वेन तज्ज्ञानस्य त्वयाऽपि   
वक्तव्यत्वात्। न च भावरूपाज्ञानेन लिङ्गेन ज्ञानाभावानुमेति वाच्यम्। वृत्तिज्ञानस्य साक्षिवेद्यत्वेन तदभावस्यापि दुःखाद्यभाववत्   
साक्षिणा अनुपलब्ध्या वा झटिति प्रतीतेः। त्वन्मते जडे भावरूपाज्ञानरूपलिङ्गाभावाच्च। अपरोक्षतो ज्ञाते भावरूपाज्ञानाभावेन तत्र   
परोक्षज्ञानाभावसिद्ध्यापाताच्च। दुःखादौ प्रातिभासिके च भावरूपाज्ञानाभावेन दुःखादिज्ञानाभावप्रतीत्ययोगाच्च।   
प्रतियोग्यादिज्ञानाज्ञानाभ्यामनुमित्याऽपि ज्ञानाभावस्य दुर्ग्रहत्वाच्च।  
	अपि च भावरूपाज्ञानमपि न जानामीति ज्ञानविरोधित्वेनैव भाति। मुग्धोऽस्मीत्यादौ तु प्रलयादिशब्देष्विव नञनुल्लेखमात्रम्। अत एव   
ज्ञानाभावाभिप्रायेणापि मुग्धोऽस्मीत्युच्यते। उक्तं च विवरणे- ‘अज्ञानमिति द्वयसापेक्षज्ञानपर्युदासेनाभिधानाद्’ इति। अन्यथा   
ह्यज्ञानस्य ज्ञानविरोधोऽप्रामाणिकः स्यात्। तथा च विरोधनिरूपकभूतज्ञानस्य ज्ञानाज्ञानाभ्यामज्ञानस्यापि ज्ञानं दुर्घटं स्यात्।   
ज्ञानाभावोऽपि हि प्रमेयत्वादिना ज्ञाने प्रतियोग्यादिज्ञानानपेक्षः। एतेन निपुणे कुशलादिशब्दवद् भावरूपज्ञाने अज्ञानशब्दो रूढ इति   
निरस्तम्। वृत्तिज्ञाननिवर्त्यस्याज्ञानस्य तद्विरुद्वत्वेन क्लृप्तावयवशक्त्यैवोपपत्तौ समुदायशक्तिकल्पकाभावात्। शब्दाप्रयोगेऽपि   
नजानामीति प्रत्यक्षेण ज्ञानविरोधप्रतीतेश्च। एवं च-  

		अभाव इव भावेऽपि ज्ञानाज्ञानविरोधिता।  
		न जानामीत्यतश्चोद्यपरिहारौ समौ तयोः।।  
	अपि च भावरूपाज्ञानावच्छेदकविषयस्याज्ञाने अज्ञानज्ञानायोगात् ज्ञाने चाज्ञानस्यैवाभावात् कथं भावरूपाज्ञानज्ञानम्? ननु   
विरोधनिरूपकज्ञानावच्छेदकस्य च विषयस्य ज्ञानं साक्षिरूपमिति न तद्भावरूपाज्ञानविरोधि, वृत्तेरेव तद्विरोधित्वादिति चेत्। समं   
भावपक्षेऽपि। अवच्छेदकस्य विषयस्य ज्ञानं साक्षिरूपम्। न जानामीति धीस्तु वृत्तिज्ञानाभावविषयेति सुवचत्वात्। तस्मात्   
त्वयाऽप्यवच्छेदकस्य विषयस्य सामान्यतो ज्ञानेऽपि विशेषे भावरूपाज्ञानमिति वाच्यम्। तत्समं ज्ञानाभावेऽपि। तद्विशेषज्ञानाभावज्ञानं   
प्रति च तत्सामान्यज्ञानमेवान्वयव्यतिरेकाभ्यां हेतुः, न तु तद्विशेषज्ञानमित्यविद्याविषयभङ्गे वक्ष्यते।  
	अपरे तु विशेषस्य स्वरूपेण ज्ञानेऽपि विशेषप्रकारकज्ञानं निषिध्यते। तस्यैव संशयादिविरोधित्वात्। सम्भवति हि सर्वत्र   
प्रमेयत्वाद्याकारेण विशेषज्ञानमित्याहुः। केचित्तु करतलामलकादिज्ञाने   
स्वविषयेतरप्रतियोगिकव्यावृत्त्यधिकरणतावच्छेदकधर्मविषयत्वादिकं प्रसिद्धमिह ज्ञाने निषिध्यत इत्याहुः। अन्ये तु साक्षात्   
त्वदुक्तार्थविषयकं प्रमाणज्ञानं मयि नास्तीत्यर्थः। न चास्यैव विशिष्टविषयज्ञानस्य प्रमाणत्वात् तद्विशेषणतयाऽर्थस्यापि प्रमाणेनाधिगमात्   
स्ववचनव्याघात इति वाच्यम्। अस्य साक्षात्तद्विषयत्वाभावात्। साक्षात्प्रमाणविषयत्वस्यैव स सत्त्वप्रयोजकत्वादित्याहुः।  
	किं चाज्ञानं वृत्त्यग्राह्यं चेत्, तत्रानुमानाद्युक्तिरयुक्ता स्यात्। रहस्यं न जानासीत्यादिपरवाक्यात् स्वनिष्ठाज्ञानधीश्च न स्यात्। वृत्तिग्राह्यं   
चेत्,  तदवच्छेदको विषयोऽपि तथैव गृह्यते न वा? आद्ये कथं तत्राज्ञानम्? त्वन्मतेऽपि वृत्तेरज्ञानविरोधित्वात्। न च   
परोक्षवृत्तिरज्ञानविरोधिनी नेति युक्तम्। परोक्षतोऽपि ज्ञाते कदाऽपि न जानामीत्यननुभवात्। अज्ञानानिवृत्तौ परोक्षे   
व्यवहाराद्ययोगाच्च। यदि च तत्राज्ञाननिवृत्तिं विना वृत्त्यैव व्यवहारसंस्कारादि, तस्य परोक्षेऽपि तां विना वृत्त्यैव तत्स्यात्।   
विषयस्यापरोक्ष्यं त्वावश्यकाद् वृत्तिगतविशेषादेवेत्युक्तम्। परोक्षवृत्त्या परोक्षभ्रमानिवृत्तिप्रसङ्गाच्च। अनुमित्या वह्न्यज्ञानं   
शास्त्रश्रवणेन च धर्माद्यज्ञानं निवृत्तमित्यनुभवाच्च। तस्य ज्ञानाभावविषयत्वे च भावरूपाज्ञानं न सिद्ध्येत्। परोक्षतो   
ज्ञातेऽप्यपरोक्षभ्रमोऽस्मन्मते उपाध्यादिदोषाद् युक्तः। त्वन्मते तु भ्रमस्याज्ञानोपादानकत्वात् स न स्यादेव। अन्त्ये तद्वदेव   
विषयाग्रहणेऽपि ज्ञानाभावावच्छेदकस्य ज्ञानस्य ग्रहणसिद्धिः। न किञ्चिदहमवेदिषमिति परामर्शोऽपि एतावन्तं कालं दुःखं नावेदिषं,   
शुक्तिरूप्यं नावेदिषमित्यादिवत् ज्ञानाभावविषयः। न च तदा धर्म्यादिज्ञानाभावादभावज्ञानायोगः। भावरूपाज्ञानस्याप्यज्ञानत्वेन प्रतीतौ   
तदपेक्षणात्। यदि च विषयसामान्यविशेषितमेव ज्ञानं सुषुप्तावज्ञाननिरूपकं तर्हि तदेव तदा ज्ञानाभावनिरूपकमस्तु। ननु तदा   
स्वरूपेणानुभूतमज्ञानमिदानीं प्रतियोगिविशेषावच्छेदेनानुभूयत इति चेत्, समं ज्ञानाभावेऽपि अभावस्यापि प्रमेयत्वादिना ज्ञाने   
तदनपेक्षणात्। यद्वा, नायं परामर्शः। किन्त्वानुमानिको ज्ञानाभावानुभवः. अवस्थाविशेषस्य वा, इन्द्रियसम्प्रसादेन तदुपरमानुमाने   
सामग्रभावस्य वा, प्रातर्गजाद्यभाव इव तत्तुल्ययोगक्षेमे आत्मादौ स्मर्यमाणेऽपि नियमेनास्मर्यमाणत्वस्य लिङ्गत्वात्।   
त्वन्मतेऽप्यहमर्थांशे परामर्शत्वाभावात्। सुषुप्तावहमर्थाभावेनान्यानुभूते अज्ञानांशेऽप्यहमर्थस्य परामष्टृत्वायोगाच्च।   
सुषुप्तावज्ञानस्याविद्यावृत्तिप्रतिबिम्बितसाक्षिवेद्यत्वे जागरणादावपि तद्वेद्यत्वापातेन वृत्त्यभावदशायामज्ञाने सन्देहाद्यापत्त्या   
केवलसाक्षिवेद्यत्वे वक्तव्ये त्वन्मते नित्यज्ञानस्य संस्काराजनकत्वेनाज्ञानपरामर्शायोगाच्च। अन्यथा तवापि सुषुप्तौ ज्ञानाभावो न   
सिद्ध्येत्। भावरूपाज्ञानेन लिङ्गेन सोऽनुमीयत इति चेन्न। त्वन्मते जडे भावरूपाज्ञानाभावादित्युक्तत्वात्। साक्षिवेद्य इच्छादौ तदा   
ज्ञानाभावासिद्ध्यापाताच्च। किं चैवं सुषुप्तिकालीनो रागाद्यभावो न सिद्ध्येत्। न हि तदा रागादिविरोधी द्वेषोऽस्ति, येनाज्ञानेन ज्ञानाभाव   
इव द्वेषेण रागाभावोऽनुमीयेत। न च ज्ञानाभावादेव रागाद्यभावसिद्धिः। प्रकाशमान आत्मादौ तदभावासिद्धेः। तस्मान्न प्रत्यक्षं   
भावरूपाज्ञाने मानम्।  
		इति भावरूपज्ञानप्रत्यक्षभङ्गः  
</1-2-22>  
<1-2-23>  
		23. अविद्यानुमानभङ्गः  
	यच्चाद्यानुमानं, तत्र सुखादिप्रमायां बाधः। तस्याः साक्षिरूपत्वेनाज्ञानानिवर्तकत्वात्। वृत्तेः पक्षत्वेऽपि परोक्षवृत्तौ बाधः। तस्याः   
स्वविषये अज्ञाननिवर्तकत्वे तद्विषयस्याभिव्यक्तापरोक्षैकरस चैतन्यसम्भेदेनापरोक्षत्वापाताच्च। उक्तं च विवरणे `विषयत्वं नानुमेयादौ   
सुषुप्तिव्यावृत्तिः' इति। अपरोक्षवृत्तेः पक्षत्वेऽपि परोक्षवृत्तौ व्यभिचारः। तद्व्यावृत्त्यर्थे हेतुविशेषणे अप्रयोजकत्वम्।   
सर्वभ्रमेष्वधिष्ठानत्वेनानुगतसदर्थविषयापरोक्षवृत्तौ बाधश्च। तन्निवर्त्याज्ञानसद्भावे भ्रमोपादानत्वलक्षणस्य तत्राव्याप्तिः स्यात्। न हि   
सदर्थरूपाधिष्ठानाज्ञाने क्वचिद् भ्रमः। तदन्यस्य पक्षत्वे धारावाहिकद्वितीयादिप्रमायां बाधोऽसिद्धिश्च।   
स्वनिवर्त्यप्रथमप्रमाव्यवहितायास्तस्याः द्वितीयादिप्रमायाः तमः प्रतीवाज्ञानं प्रत्यनिवर्तकत्वात्। सूक्ष्मतत्तत्क्षणानामप्रत्यक्षत्वेन   
प्रकाशितप्रकाशकत्वाच्च। तदन्यस्य पक्षत्वेऽपि अनात्मविषयापरोक्षवृत्तौ बाधः। त्वन्मते जडावरकाज्ञानाभावात्। ननु   
घटोऽयमित्यादिवृत्तिरपि तदवच्छिन्नचैतन्यविषया, अज्ञानमपि तथेति न बाध इति चेन्न। एकाज्ञानपक्षे तदभावाद्।   
अवच्छिन्नस्याप्यस्वप्रकाशत्वेनाप्रसक्त प्रकाशतयाऽऽवरणायोगाच्च। रूपादिहीनस्याऽत्मन आकाशादिवद् घटाद्यावच्छिन्नस्यापि   
चाक्षुषत्वाद्ययोगस्योक्तत्वाच्च। अयं घट इति शब्दजन्येन घटमात्रविषयकज्ञानेनायं घट इत्यपरोक्षवृत्तेः विषयभेदाप्रतीतेश्च।   
आत्मविषयापरोक्षवृत्तेः पक्षत्वेऽप्यनात्मज्ञाने व्यभिचारः। आत्मविषयत्वेन हेतुविशेषणे दृष्टान्तस्य साधनवैकल्यमिति दिक्।  
	साध्येऽप्याद्यं विशेषणं व्यर्थम्। यतो ज्ञानमज्ञानस्यैव निवर्तकमिति त्वन्मते, अभावनिवृत्तिरेव भाव इति मन्मते च स्वनिवर्त्यविशेषणेनैव   
प्रागभावव्यावृत्तिसिद्धेरभावव्यतिरिक्तपदेनैव तद्‌व्यावृत्तिसिद्ध्या शेषवैर्थ्याच्च। द्वितीयं चायुक्तम्। जडे अज्ञानस्यानङ्गीकृतत्वात्।   
निर्विशेषचितश्चाज्ञानादिसाक्षितया प्रकाशमानत्वेनाज्ञानस्यावरणत्वायोगात्। स्वोत्पादकादृष्टव्यावृत्तेरावरणपदेनैव सिद्ध्या   
शेषवैयर्थ्याच्च। ज्ञानमज्ञानस्यैव निवर्तकमिति त्वन्मते स्वोत्पादकादृष्टस्य स्वनिवर्त्यपदेनैव व्यावृत्तिसिद्धेः। तृतीयं चायुक्तम्।   
वृत्तिश्चिदुपरागार्थेति मते, घटाकारवृत्त्या तत्प्रतिबिम्बितचैतन्येन वाऽभिव्यक्तं घटाधिष्ठानचैतन्यं घटप्रकाशकमिति मते च   
घटप्रकाशकज्ञानस्य घटाज्ञानानिवर्तकत्वाद्। घटाकारवृत्तिः तत्प्रतिबिम्बितचैतन्यं वा घटप्रकाशकमिति मतस्य   
चाऽध्यासिकसम्बन्धस्यातन्त्रत्वापातेनायोगात्। चरमसाक्षात् कारोत्पत्ति प्रतिबन्धकादृष्टस्य तदनिवर्त्यत्वे मिथ्यात्वासिद्ध्या   
स्वनिवर्त्यपदेन तद्व्यावृत्यसिद्धेश्च। चतुर्थं चायुक्तम्। अज्ञानस्य चिन्मात्राश्रितत्वाद्। वृत्तेः, तत्प्रतिबिम्बितचैतन्यस्य वा,   
तदभिव्यक्ताधिष्ठानचैतन्यस्य वा प्रमाणज्ञानस्य तदनाश्रितत्वात्। त्वन्मतेऽपि विषयस्थाज्ञानस्यैवावरणत्वाच्च। अज्ञातत्वस्य   
तद्विषयकज्ञानाभावरूपत्वे आद्यविशेषणेनैव व्यावृत्तिसिद्धेः अविद्याविषयत्वरूपत्वे चाविद्यासिद्ध्या चतुर्थवैयर्थ्याच्च। किं च   
स्वविषयावरणपूर्वकमित्येतावतैवालम्। अन्यद् व्यर्थम्। न हि प्रमाप्रागभावः, प्रमोत्पत्तिप्रतिबन्धकादृष्टं वा,   
अज्ञानातिरिक्तमन्यत्किञ्चिद्वा आवरणम्। तथात्वे तेनैव स्वप्रकाशब्रह्मावरणसम्भवेन हेतोरप्रयोजकत्वापातात्। न च तमोव्युदासाय   
तृतीयम्। तस्य प्रमामात्रविषयावरणत्वाभावात्। न च व्यापकविशेषणानामुद्देश्यप्रतीत्यर्थत्वादवैयर्थ्यमिति वाच्यम्। यत्राविशेषितं   
साध्यं प्रति हेतोरप्रयोजकता विमतं भिन्नाभिन्नं, समानाधिकृतत्वादित्यादौ तत्रैव विशिष्टप्रतीतेरुद्देष्टव्यत्वात्। अन्यथा अतिप्रसङ्गात्।   
नीलधूमकरणिका वह्निप्रमोद्देश्येत्यपि सुवचत्वेन हेतावपि व्यर्थविशेषणत्वस्यादोषत्वापाताच्च।  
	हेतौ च प्रकाशकत्वं ज्ञानत्वं वा? ज्ञानहेतुत्वं वा? साक्षात् परम्परया व्यवहारहेतुत्वमात्रं वा? तमोनिवर्तकत्वं वा? आवरणनिवर्तकत्वं   
वा? अज्ञानान्धकारान्यतरनिवर्तकत्वं वा? प्रकाशकशब्दवाच्यत्वमात्रं वा? नाद्यः, दृष्टान्ते अभावात्। न द्वितीयः, असिद्धेः इन्द्रियादौ   
व्यभिचाराच्च। अत एव न तृतीयः। न चतुर्थः। अज्ञानान्धकारानुगततमस्त्वाभावात्। साध्यावैशिष्ट्याच्च। अत एव न पञ्चमः। कुलालादौ   
व्यभिचाराच्च। न षष्ठः। साध्यावैशिष्ट्यादेव। न सप्तमः। शब्दसाम्येनैकसाध्यसाधने पृथिव्यादेरपि गोत्वेन शृङ्गित्वसाधनापातात्।   
उक्तं च विवरणेज्ञानप्रकाश्यत्वादज्ञानविरोधिनोऽन्यदेवालोकप्रकाश्यत्वं तमोविरोधित्वं नामेति। एवं च-  
		पक्षदृष्टान्तानुगतं प्रकाशत्वं न विद्यते।  
		शब्दसाम्येन चेत्पृथ्व्या गोत्वाच्छृङ्गं समापतेत्।।  
	किं च प्रमाणस्य च ब्रह्मज्ञानस्य चिदन्याप्रकाशकत्वात् स्वप्रकाशचितश्चाध्यासाधिष्ठानत्वादिना सदा   
प्रकाशमानत्वेनाप्रकाशितत्वाभावात् तत्र हेतोरसिद्धिः। किं चास्या अनुमितेरप्रकाशितप्रकाशित्वाभावे प्रकाशितप्रकाशकत्वं वा,   
अप्रकाशकत्वं वा स्यादुभयथाप्यनुमितिर्व्यर्था। तत्प्रकाशकत्वे चात्रैव बाधो व्यभिजारो वा। अस्याः स्वविषयावरणानिवतर्कत्वात्। न   
ह्यज्ञानावरणमज्ञानमस्ति। दृष्टान्तेऽपि द्वितीयादिप्रभायाः अन्धकारानुत्पन्नत्वेन प्रथमपदं व्यर्थम्। दृष्टिसृष्टिपक्षे दृष्टान्ते उभयवैकल्यं च।   
अनादित्वे सति भावत्वमभावविलक्षणत्वं वा न निवर्त्यनिष्ठमनादिमात्रवृत्तित्वात्। अनाद्यभावविलक्षणमात्रवृत्तित्वाद्वा, आत्मत्ववत्।   
निवर्त्यत्वं वा नानादिभावनिष्ठं नानाद्यभावविलक्षणनिष्ठं वा, निवर्त्यमात्रवृत्तित्वात्, प्रागभावत्ववत्। प्रमाणज्ञानं वा   
अभावान्यानाद्यनिवर्तकम्, ज्ञानत्वाद् भ्रमवदित्यादिना सत्प्रतिपक्षता च। पूर्वं कृत्यभावमात्रेणाकृतस्य कृतिवत्   
स्मृत्यभावमात्रेणास्मृतस्य स्मृतिवच्च पूर्वं प्रकाशाभावमात्रेणाप्रकाशितस्य प्रकाशोपपपत्तेरप्रयोजकत्वं च। किं च घटादिविषय   
आलोकप्रकाशस्तमोविरोधीति तन्निवर्तकोऽस्तु। ज्ञानप्रकाशस्तु नाज्ञानविरोधी, घटाद्यधिष्ठानचैतन्यस्याज्ञानाविरोधित्वाद्,   
वृत्तेस्त्वनधिष्ठानत्वेन तज्ज्ञानत्वाभावात्। त्वन्मते हि ज्ञानज्ञेययोराध्यासिकस्सम्बन्धः।  
	द्वितीयानुमानेऽप्युक्तरीत्या सुखादिप्रमासु बाधः। किं च साध्ये चैत्रगतत्वं किं प्रमातत्प्रागभावयोरन्यतरविशेषणम्? तदतिरिक्तानादेर्वा?   
नाद्यः। वृत्तेस्तत्प्रतिबिम्बितचैतन्यस्य वाऽधिष्ठानचैतन्यस्य वा, प्रमाया आत्मगतत्वाभावात्। प्रमाप्रागभावस्य च   
प्रतियोगिसामानाधिकरण्यात्। न द्वितीयः। दृष्टान्ते साध्याभावात्। मैत्रप्रमायाः स्वसमानाधिकरणं स्वप्रागभावमज्ञानं च प्रति   
निवर्तकत्वेऽपि चैत्रगतानाद्यनिवर्तकत्वात्। साध्ये प्रमापदवैयर्थ्यं च। चैत्रप्रमा चैत्रगतस्याभावातिरिक्तस्यानादेः निवर्तिका न,   
प्रमात्वान्मैत्रप्रमावदिति प्रकरणसमता च। न चात्रोपाध्याभाससाम्ये शङ्क्ये। उक्तसाध्यानङ्गीकारे गौरवेण   
लाघवतर्कानुग्रहाच्चैत्रगतप्रमाभावातिरिक्तभावनिवर्तकत्वं समव्याप्तोपाधिश्च। व्यतिरेकोपसंहारस्थलं च प्रागभावः। चैत्रप्रमा   
स्वप्रागभावातिरिक्ताभावनिवर्तिका, प्रमात्वान्मैत्रप्रमावत्। घटः, चैत्रेच्छा वा, चैत्रप्रमा वा स्वप्रागभावातिरिक्तानादिनिवर्तिका, घटत्वाद्   
इच्छात्वाद्वा, अप्रमात्वाद्वा, घटान्तरवत्, मैत्रेच्छावद्वा, मैत्रप्रमावद्वेत्याद्याभाससाम्यं च।  
	किं चैवं विशिष्टव्यतिरेकिणः चैत्रप्रमा चैत्रनिष्ठत्वे सति चैत्रप्रमाभावातिरिक्तानादिनिवर्तकत्वानधिकरणम्, प्रमात्वान्मैत्रप्रमावदिति   
साध्याभावेऽपि सुवचत्वात् स्वव्याघातः न चात्रोपाधिः शङ्क्यः। अयमुपाधिः एतदुपाधित्वे सति साध्याव्यापकत्वानधिकरणं,   
धर्मत्वादित्यादिना विशिष्टव्यतिरेकिणैव साध्याव्यापकत्वादेः सुसाधत्वात्। अत एव तृतीयानुमानं निरस्तम्। किं च भ्रान्तेस्तद्विषयस्य वा   
पक्षत्वे द्वितीयलक्षणभङ्गरीत्या बाधः। विगीतो भ्रमः, एतज्जनकबाध्यातिरिक्तोपादानकः, विभ्रमत्वात् सम्मतवदिति प्रकरणसमता च।   
एतेन विमता अनित्यप्रमा स्वाभावातिरिक्तस्वविरोधिनिवर्तिका, प्रमात्वाद् भ्रमोत्तरप्रमावत्। ज्ञानत्वं स्वविषयावरणनिवर्तकनिष्ठं,   
प्रकाशवृत्तित्वादालोकत्ववत्। अनित्यज्ञानमभावत्वानधिकरणस्वविरोधिसमानाधिकरणं प्रयत्नान्यत्वे सत्यनित्यत्वे सति   
सविषयकत्वादनित्येच्छावत्। इच्छा हि स्वविरोधिद्वेषसमानाधिकरणाज्ञानविरोधी, एवं चाज्ञानमित्यादिनवीनानुमानं निरस्तम्।   
अप्रयोजकत्वाद्यनिस्तारात्।  
			अविद्यानुमानभङ्गः  
</1-2-23>  
<1-2-24>  
		24. श्रूतेरनिर्वाच्याविद्यापरत्वभङ्गः  
	‘अनृतेन हि प्रत्यूढा’ इत्यत्रानृतशब्दो दुष्कर्मपरः। परिणामिप्रधानपरो वा। ‘ऋतं पिबन्ता’ वित्यादौ सत्कर्मणि   
ऋतशब्ददर्शनात्। ‘ऋतं सत्यं तथा धर्म’ इति स्मृतेश्च। ‘अनृतं परिणामत’ इति स्मृतेश्च। अज्ञानाविद्यानीहारादिशब्दा अपि   
प्रकृतिपराः। न च सा मिथ्या। ‘तम आसीत्’, ‘गौरनाद्यन्तवती नित्या सततविक्रिये’त्यादि श्रुतिभिः सत्यत्वान्नित्यत्वाच्च। न चास्याः   
श्रुतेः अपूर्वपारमार्थिकसत्त्वपरत्वसम्भवे व्यावहारिकसत्त्वपरत्वं वा असद्वैलक्षण्यपरत्वं वा युक्तम्। मायाशब्दोऽपि क्वचित्प्रकृतिपरः।   
क्वचिच्च विचित्रेश्वरशक्त्यादिपरः, ‘त्रिगुणात्मके’ त्यादिस्मृतेः। ‘विश्वमायानिवृत्ति’रित्यादौ निवृत्तिस्तरणमेव। ‘मायामेतां तरन्ति   
ते’ इति स्मृतेः। न ह्यज्ञानं मायाशब्दार्थः। मायिनो ब्रह्मणोऽज्ञानित्वे सर्वज्ञत्वनिरवद्यत्वादिश्रुतिविरोधात्। मायाशब्दस्य `मय ज्ञान' इति   
धातुजत्वाच्च। वेदनिघण्टौ `माया वयुनं ज्ञानम्' इति पाठाच्च। मायाविशब्दस्य विचित्रशक्तियुक्त इवाज्ञानिन्यप्रयोगाच्च। ‘योगमायां   
समादिशद्’ इति भागवते, ‘ऋते मायां विशालाक्षीम्’ इति रामायणे च चेतने, `जलं संस्तभ्य मायया' इति भारते   
जलस्तम्भनशक्तौ च प्रयोगाच्च। हरिवंशे-  
		मयश्च शम्बरश्चैव महामायाधरौ तथा।  
		पार्जन्यवारुणी माये व्यधत्तां वारिविक्षरे ।। इति।  
	पार्जन्यवरुणास्त्रयोर्मायाशब्दप्रयोगाच्च। तत्रैव `मायामास्थाय युध्यस्वे'ति प्रकृतमायायाम्, `आस्थाय तामसीं विद्याम्' इति   
विद्याशब्दप्रयोगाच्च। `एकस्त्वमेव भगवानिदमात्मशक्त्या मायाख्यया' इति भागवते शक्तिर्मायेति व्याख्यातत्वाच्च। अत एव न   
मिथ्याभूतं मायाशब्दार्थः, शुक्तिरूप्यादौ तदप्रयोगात्। सत्यमन्त्रौषधादिमत्येव मायाविशब्दप्रयोगाच्च। मायामृगस्यापि मारीचस्य   
कामरूपित्वेन रामशरवेध्यत्वेन च सत्यत्वात्। देवासुसङ्ग्रामादौ च मायाशस्त्रादेः छेदाद्यर्थक्रियाकारित्वेन सत्यत्वात्। मिथ्याभूते   
ऐन्द्रजालिकादौ मायाधीनप्रतीतिकत्वेन मायाशब्दस्यामुख्यत्वात्। न च मायायाः सत्यत्वे ज्ञाननिवर्त्यत्वोक्तिविरोधः। सत्यस्यैव   
तन्निवर्त्यत्वात्। अत एव नाविद्यात्वोक्तिविरोधः, विद्यानिवर्त्यत्वात्। `दैवी ह्येषा गुणमयी मम माये'त्यादौ गुणमयत्वाद्यक्तिरपि   
सत्यत्वानुगुणैव। शुक्त्याद्यज्ञाने रूप्यादौ त्रिगुणत्वादर्शनात्। तस्मान्न श्रुतिः सत्यप्रकृतीश्वरशक्त्याद्यतिरिक्तपराभिप्रेतानिर्वाच्याविद्यापरा।  
		श्रुतेरनिर्वाच्याविद्यापरत्वभङ्गः।  
</1-2-24>  
<1-2-25>  
		25. अविद्यार्थापत्तिभङ्गः  
	भ्रमोपादानत्वेनाविद्याकल्पनं तु द्वितीयलक्षणनिरासेनैव निरस्तम्। किं च शुत्तिरूप्यमुपादानसहितं चेत्, सकर्तृकं भवेत्। न चेशो जीवो   
वा तस्य कर्तेति युज्यते। नापि निर्विकारस्य ब्रह्मणः श्रौतजगदुपादानत्वनिर्वाहाय तत्कल्पनम्, सत्यस्य त्रिगुणस्य प्रधानस्यैव   
तदुपादानत्वेन श्रुत्यादिसिद्धत्वाद्, अविद्याया अपि अनादित्वेन निरवयवतया ब्रह्मवदेव विकारायोगाच्च। किं च ब्रह्मण उपादानत्वेऽपि   
नाविद्या कल्प्या, त्वद्रीत्या ब्रह्मण एव तात्त्विकविकारविरुद्धेनातात्त्विकविकारेण शुक्त्यादिवद्   
वितर्ताधिष्ठानत्वरूपोपादानत्वोपपत्तेः। अन्यथा अविद्यादेराश्रयसापेक्षस्य तत्त्वतोऽद्वितीयाद् ब्रह्मणोन्यदधिकरणं कल्प्यं स्यात्। न च   
परिणामित्वेनाविद्याकल्पनम्, असत्यस्य सत्यरूपान्तरापत्तिरूपपरिणाम्यनपेक्षत्वात्। न च   
कार्यापेक्षितस्वसत्तासमानसत्ताकोपादानत्वेन तत्कल्पनम्, विवर्ताधिष्ठानरूपोपादानेन निवृत्तोपादानाकाङ्क्षस्यापि   
घटादिदृष्टान्तेनोक्तोपादानकल्पने घटादेः कार्यस्य स्वासमानसत्ताकोपादानानपेक्षत्वेनासमानसत्ताकस्य ब्रह्मणो   
वियदादावनुपादानत्वापातात्। रूप्ये स्वसमानसत्ताकनिमित्तस्यापि कल्पनापाताच्च। न च जीवस्यानवच्छिन्नब्रह्मानन्दाप्रकाशाय   
तत्कल्पना, भेदेनैव तदुपपत्तेः। अनवच्छिन्नानन्दस्यापि प्रकाशमानप्रत्यङ्मात्रत्वेनाप्रकाशानुपपत्तेश्च। अविद्यार्थापत्तिभङ्गः।  
</1-2-25>  
<1-2-26>  
		26. सामान्येनाविद्याप्रमाणभङ्गः  
	किं च त्वन्मते अज्ञानस्याप्रामाणिकत्वात्कथं तत्र प्रमाणोक्तिः?  
		अविद्याया अविद्यात्व इदमेव तु लक्षणम्।  
		मानाघातासहिष्णुत्वमसाधारणमिष्यते।।  
इति सुरेश्वरोक्तेः। न चाज्ञानस्य व्यावहारिकत्वात्तत्र तत्प्रमाणोक्तिः, प्रतिभासिकोपादाने प्रातिभासिके अज्ञाने तदुक्त्ययुक्तेः। न हि व्यावहारिकं   
प्रातिभासिकं प्रत्युपादानम्। न च प्रातिभासिके मानमस्ति। न च साक्षिसिद्धे अज्ञाने प्रमाणैः असद्व्यावृत्तिमात्रं बोध्यत इति वाच्यम्।   
नित्यनिर्दोषसाक्षिवेद्यत्वे सुतरां प्रामाणिकत्वापातात्। तम आसीदित्यादौ सत्त्वस्यैव बोधनाच्च। उक्तानुमानेषु तदप्रतीतेश्च। न ह्यनुमानं   
विवक्षापरतन्त्रम्। प्रमाणैरज्ञानस्वरूपाग्रहे तत्रासद्‌व्यावृत्तेर्दुर्बोधत्वाच्च। न च प्रमाणानि साक्षिवेद्यत्वेनाविद्यां बोधयन्ति, येन   
भ्रमविषयत्वेनानुव्यवसायबोध्यस्य रूप्यादेरिव प्रामाणिकत्वं न स्यात्। न च प्रमाणानि प्रतिपन्नोपाधौ निषेधप्रतियोगित्वेनाविद्यां बोधयन्ति, येन   
तथा बाधगोचरस्य रूप्यादेरिव प्रामाणिकत्वं न स्यात्। ज्ञाननिवर्त्यत्वेन प्रकाशनिवर्त्यान्धकारवदनित्यत्वस्यैव बोधनात्।   
सामान्येनाविद्याप्रमाणभङ्गः।  
</1-2-26>  
<1-2-27>  
		27. अविद्याप्रतीतिभङ्गः  
	किं चाविद्या किं शुद्धसाक्षिचैतन्येनैव भाति? किं वृत्तिप्रतिबिम्बितेन तेन? नाद्यः, निर्दोषचित्प्रकाश्यत्वेनाज्ञानस्य पारमार्थिकत्वापातात्।   
मोक्षेऽपि तत्प्रतीत्यापत्तेश्च। तदा सा निवृत्तत्वान्न भातीति चेन्न, प्रतीतिमात्रशरीरस्य प्रतीत्यनुवृत्तौ निवृत्त्ययोगात्। एतेनाज्ञानस्य राहुवत्   
स्वावृतप्रकाशेनैव स्फुरणमिति निरस्तम्। नान्त्यः, अज्ञानस्य कदाचिदप्रतीत्यापातात्। अन्तःकरणाविद्यावृत्त्योः प्रमाणदोषाभ्यां   
जन्यतयेहोभयाभावेन वृत्त्ययोगाच्च। वृत्तेरपि वृत्त्यन्तरप्रतिबिम्बितसाक्षिवेद्यत्वेऽनवस्थापातेन तदप्रतिबिम्बिततद्वेद्यत्वे मोक्षेऽपि   
वृत्तिप्रतीत्यापाताच्च। प्रतिबिम्बनोपाधित्वप्रयोजकस्य सत्त्वस्य पारमार्थिकत्वेन प्रातीतिक्या वृत्तेः प्रतीत्यधीनत्वेनान्योन्याश्रयाच्च।  
		अविद्याप्रतीतिभङ्गः।  
</1-2-27>  
<1-2-28>  
		28. अज्ञानस्य विवरणोक्तचिन्मात्राश्रितत्वभङ्गः  
	अविद्याश्रयश्च दुर्वचः। यदत्रोक्तं विवरणे- चिन्मात्रमेवाज्ञानाश्रयः, तदन्यस्याज्ञानकल्पितत्वेन तदाश्रयत्वायोगात्। तदुक्तम्-  
		आश्रयत्वविषयत्वभागिनी निर्विशेषचितिरेव केवला।  
		पूर्वसिद्धतमसो हि पश्चिमो नाश्रयो भवति नापि गोचरः।। इति  
दर्पणस्य मुखमात्रसम्बन्धेऽपि प्रतिमुखे मालिन्यवत् प्रतिबिम्बे जीवे संसारो न तु बिम्बे ब्रह्मणि, उपाधेः प्रतिबिम्बपक्षपातित्वादिति।  
अत्र ब्रमः-  
		विरोधाद् धर्मिमानेन बाधात् श्रुतिविरोधतः।  
		भ्रान्त्यैकाधिकरण्याच्च नाज्ञानं शुद्धचिद्‌गतम्।।  
	तथा हि- एकविषयज्ञानभावरूपाज्ञानयोः तमः प्रकाशयोरिव विरुद्धत्वात्, नाश्रयाश्रयित्वम्। न हि ज्ञानानिवर्त्यमज्ञानं भवति। न च   
वृत्तिज्ञाननिवर्त्यं तद्, विवरणेऽन्तःकरणपरिणामे ज्ञानत्वोपचारादित्युक्तत्वेनौपचारिकज्ञानविरोधिनो मुख्याज्ञानत्वायोगाद्   
अज्ञानाविरोधित्वे चैतन्यस्य घटादिवज्ज्ञानत्वायोगाच्च। ज्ञानाज्ञाने हि ज्ञातुरर्थप्रकाशाप्रकाशौ। न च तदविरोधित्वेऽपि   
व्यवहारादिहेतुत्वात् ज्ञानत्वम्। अज्ञाननिवर्तकस्यैव तद्धेतुत्वानुभवात्। न च विवरणे करणव्युत्पत्त्या बुद्धिवृत्तिर्ज्ञानमित्युक्तत्वेनाज्ञानं   
ज्ञानकरणविरोध्येव, न तु ज्ञप्तिविरोधीति वाच्यम्, न जानामीति ज्ञप्तिविरोधित्वेनानुभूयमानस्याज्ञानान्तरत्वापातात्। साक्षिवेद्ये   
सुखादावज्ञानादर्शनाच्च। न च चैतन्याज्ञानयोः सौरप्रकाशदिवाभीतान्धकारयोरिव तत्सत्यत्वमिथ्यात्वाभ्यामविरोधाश्रयाश्रयितेति   
वाच्यम्, सौरप्रकाशविरुद्धतत्समसत्ताकतमोऽन्तरस्येव   
चैतन्यप्रकाशविरुद्धतत्समसत्ताकाज्ञानान्तरस्याभावेनातात्तिवकाज्ञानविरोधस्यैव वाच्यत्वात्। अन्यथा तात्त्विकसुखरूपस्यात्मनो   
व्यावहारिकदुःखरूपता स्यात्।  
	किं चाहमज्ञ इति धर्मिग्राहकसाक्षिबाधः। न चात्मनि स्थौल्याश्रयदेहैक्याध्यासादहं स्थूल इति वदहङ्कारे अज्ञानाश्रयचिदैक्याध्यासाद्वा   
दग्धृत्वायसोरेकाग्निसम्बन्धाद् अयो दहतीतिवदज्ञानाहङ्कारयोरेकचि दध्यासाद्वाहमज्ञ इति धीर्भ्रान्तिरिति वाच्यम्, अद्यापि   
चितोऽज्ञानाश्रयत्वासिद्ध्याऽन्योऽन्याश्रयात्। दोषाजन्यस्याहमज्ञ इति साक्षिज्ञानस्य भ्रान्तित्वायोगाच्च। बाधकाभिमतस्यैव   
धर्मिग्राहकैतद्वाधितत्वेनैतद्‌बाधकाभावाच्च। मिथ्यारूप्येदमंशसम्बन्धतदध्यस्ताज्ञानसम्बन्धस्यापि तद्‌ग्राहकेणैव ग्राह्यत्वाच्च।   
अज्ञानाश्रयत्वधीबलादेवाहमर्थोऽकल्पितो वाऽविद्यायामनुपपत्तिरलङ्कारो वाऽस्तु।  
	किं च ‘निरनिष्टो निरवद्यः शोकं मोहमत्येति नित्यमुक्तः’- इत्यादिश्रुतिविरोधः। न हि मौढ्यं न दोषः। नापि बन्धकाज्ञानाश्रयो   
मुक्तः। न च तात्त्विकाविद्यादेरेव निषेधः, त्वन्मते तस्याप्रसक्तेः। जीवेऽपि तदभावेन जीवब्रह्मणोः   
सावद्यत्वनिरवद्यत्वादिव्यवस्थाश्रुतिविरोधाच्च। मुक्त्यन्वयिनि चिन्मात्रे जीव इव शोकस्य तात्त्विकस्याभावेऽपि मोहवद्   
व्यावहारिकत्वापाताच्च। न च श्रुतौ मोहशब्दस्तत्कार्यपरः, मुख्यार्थहानेः, तत्कार्यशोकादेः पृथगुक्तेश्च। न चैवं श्रुतिः   
बिम्बस्थानीयब्रह्मपरा। जीवेऽप्यज्ञानाभावेन ज्ञाज्ञावीशानीशावित्यादिश्रुतिषु जीवे अज्ञत्वोक्त्य योगात्। यद्भावो मुक्तिस्तच्चिन्मात्रं   
सावद्यमन्यन्निरवद्यमित्यस्य विरोधाच्च। न च जीवस्येव शुद्धस्याज्ञत्वे श्रुत्याद्यस्ति।  
	किं च शुक्त्याद्यज्ञानवत् ज्ञातुरर्थाप्रकाशरूपमिदमप्यज्ञानं स्वकार्येण भ्रान्तिसंसारादिना स्वनिवर्तकेन तत्त्वज्ञानेन स्वसमानयोगक्षेमेण   
ज्ञानप्रागभावेन च सामानाधिकरण्याय ज्ञात्रात्मनिष्ठम्, न तु ज्ञानमात्राश्रितम्। उक्तं हि विवरणेऽपिजडस्य चाज्ञानाश्रयत्वे   
भ्रान्तिसम्यग्ज्ञानयोरपि तदाश्रयत्वप्रसङ्गादिति। चिन्मात्रेऽपि ज्ञातृत्वाध्यासोऽस्तीति चेन्न, तस्याविद्याधीनत्वेनान्योऽन्याश्रयात्। चैतन्ये   
बुद्धिस्थकर्तृत्वाध्यासेन तत्स्थभोक्तृत्वाध्यासवद् बुद्धिस्थज्ञातृत्वाध्यासेनेतत्स्थाज्ञत्वाध्यासापत्त्या बुद्धेरेवा ज्ञानाश्रयत्वापाताच्च,   
देहादावपि ज्ञातृत्वाध्याससद्भावाच्च। बुद्ध्यवच्छिन्न एव तद्धर्माणां ज्ञातृत्वकर्तृत्वभोक्तृत्वादीनामध्यासेन चिन्मात्रे तदभावाच्च। तेषां   
चिन्मात्र एवाध्यासे तु ज्ञातृत्वादिमत्येवाज्ञानाङ्गीकारेण जीवाज्ञानमतं स्यात्। न च शुक्त्यज्ञानमपि शुक्त्यवच्छिन्नचैतन्यस्थमेव, अहं   
जानामीतिवदहं न जानामीति ज्ञातृस्थत्वानुभवात्। न च विशेष्यविशिष्टभावस्यैव तन्त्रत्वाद्विशेष्यस्थमज्ञानं विशिष्टे जीवे   
संसारहेतुर्विशिष्टस्थ तत्त्वधीविरुद्धं चेति वाच्यम्, विशिष्टे ब्रह्मण्यपि संसारापातात्। देहं प्रति विशेष्याहङ्कारस्थकर्तृत्वेन देहविशिष्टे   
भोक्तृत्वापाताच्च। विशेष्यस्थमुक्तेर्विशिष्टस्थसंसारविरोधापाताच्च। एतेन विशेष्यविशिष्टयोरध्यस्तमैक्यं तन्त्रमिति निरस्तम्। न चोपाधेः   
प्रतिबिम्बपक्षपातित्वस्वाभाव्यात् जीवे संसार इति वाच्यम्, श्रुत्यादिविरोधसाम्ये अर्धजरतीयायोगेन चिन्मात्र एवाज्ञानस्येव   
संसारस्याप्यङ्गीकार्यत्वात्, प्रतिबिम्बस्य च्छायादिवद्वस्त्वन्तरत्वाच्च। अचाक्षुषस्य चैतन्यस्य गन्धरसादिवत्प्रतिबिम्बनानर्हत्वाच्च।   
प्रतिबिम्बत्वे जीवस्य सादित्वाद्यापाताच्च। सूर्यस्य जल इव मरीचिकाजलेष्वप्रतिफलनेन चिदसमसत्ताकस्याज्ञानस्य चितं   
प्रत्युपाधित्वायोगाच्च। अस्वच्छद्रव्यस्याज्ञानस्य प्रतिबिम्बनोपाधित्वायोगाच्च। अविद्यायाश्चिन्मात्राभिमुख्याभावाच्च।   
उपाधेरज्ञानस्याकाशाद्यात्मना परिणामे प्रतिबिम्बापायापाताच्च। मुखप्रतिमुखानुगतमुखत्वातिरिक्तमुखमात्रत्वरूपव्यक्त्यन्तरस्यैव   
जीवब्रह्मानुगतचित्त्वातिरिक्तचिन्मात्ररूपस्याज्ञानाश्रयत्वयोग्यव्यक्त्यन्तरस्य चाभावाच्च। अनादिभावो न निवर्तत इति   
सामान्यव्याप्तेरज्ञानं ज्ञाननिवर्त्यमिति विशेषव्याप्त्यैवोपाधिः प्रतिबिम्बक्षपातीति सामान्यव्याप्तेरज्ञानं स्वाश्रय एव भ्रान्त्यादिहेतुरिति   
विशेषव्याप्त्या बाधाच्च। बन्धस्य चिन्मात्राश्रितमोक्षासामानाधिकरण्याच्च। न च व्यक्त्यन्तराभावेऽपि जीवाश्रितमेवाज्ञानम्,   
चिदाश्रयत्वोक्तिस्तु चित्त्वस्याधिकरणतावच्छेदकत्वादिति युक्तम्, अन्योऽन्याश्रयादेर्वक्ष्यमाणत्वात्। ब्रह्मण्यतिप्रसक्तस्य   
चित्त्वस्याधिकरणतानवच्छेदकत्वाच्च। चिन्मात्ररूपविशेष्यस्थाज्ञानेन विशिष्टे संसार इति च निरस्तम्।  
	किं चोपाधेः प्रतिबिम्बपक्षपातित्वं किं तत्र स्वधर्मप्रतिभासकत्वम्? स्वकार्यप्रतिभासकत्वं वा? स्वकार्यनिष्ठधर्मप्रतिभासकत्वं वा?   
प्रतिबिम्बं प्रति स्वविषयाच्छादकत्वं वा? नाद्यः, मालिन्यादेर्दर्पणादिनिष्ठत्ववत् सुषुप्त्याद्यनुवृत्तस्याविद्यारूपस्य   
वाऽविद्यावच्छिन्नत्वरूपस्य वा तत्प्रतिबिम्बितत्वरूपस्य वा सुषुप्त्याद्यननुवृत्तस्य कर्तृत्वप्रमातृत्वादिरूपस्य वा   
संसारस्याज्ञाननिष्ठत्वाभावात्। ज्ञानक्रियासंस्काराणां च त्वन्मते अज्ञानस्थत्वेऽपि नित्यातीन्द्रियाणां तेषामात्मनि कदाप्यप्रतीतेः।   
‘अविद्यास्तमयो मोक्ष, सा संसार उदाहृत’ इति त्वन्मतेऽपि अविद्या बन्धिका बन्धो वा, न तु बद्धा। न द्वितीयः,   
विच्छेदादेरुपाधिकार्यस्य बिम्बे महाकाशे च दर्शनान्मुखस्थबिम्बत्वादेः ब्रह्मस्थसार्वज्ञ्यादेश्चानौपाधिकत्वापाताच्च।    
प्रतिमुखगतस्थौल्यादेरुपाधिकार्यत्वेऽपीह जीवगतस्य संसारस्यानादित्वेनाकार्यत्वाच्च। न तृतीयचतुर्थौ दर्पणघटादावदृष्टेः। एवं   
बुद्धिरूपोपाधेरपि न प्रतिबिम्बपक्षपातित्वम्, तस्या प्रतिबिम्बपक्षपातिजपाकुसुमस्थानीयत्वेन तत्पक्षपात्यादर्शस्थानीयत्वाभावात्।  
	नन्वस्तु तर्हि चिन्मात्रस्यैवाऽज्ञानं संसारश्च, तदन्यस्य मिथ्यात्वेन मोक्षसमानाधिकरणबन्धायोगात् नित्यमुक्तत्वश्रुतिस्तु   
बिम्बस्थानीयब्रह्मपरेति चेन्न, घटदर्पणोपाधिकयोः परिच्छिन्नत्वमालिन्ययोरवच्छिन्नाकाशप्रतिबिम्बयोरिवाकाश   
मात्रमुखमात्रयोरदर्शनेनावच्छेदपक्षे प्रतिबिम्बपक्षे चास्यायोगात्। बिम्बे ब्रह्मणीव प्रतिबिम्बे जीवेऽपि संसाराभावेन जीवब्रह्मणोः   
संसारासंसारव्यवस्थाश्रुत्ययोगाच्च। न च तार्किकमते आत्मनि दुःखाश्रयता देहादिनेवेहापि चिन्मात्रे संसाराश्रयता जीवत्वेनावच्छिन्ना   
तदभिप्राया च श्रुतिरिति वाच्यम्, त्वन्मते आत्मन इवात्रापि चित एवानर्थान्वयेन तद्भावरूपमुक्तेरपुमर्थत्वापातात्।   
नित्यमुक्तत्वश्रुतेर्निर्विषयत्वापाताच्च, न हि सा कल्पितविशिष्टविषया।  
	अथ नावच्छेदो नापि प्रतिबिम्बनम्, किं त्वविद्यया ब्रह्मण एव जीवत्वम्।  
		राजसूनोः स्मृतिप्राप्तौ व्याधभावो निवर्तते।  
		यथैवमात्मनोऽज्ञस्य तत्त्वमस्यादिवाक्यतः।।  
इति वार्तिके। कश्चित्तु किल राजपुत्रो व्याधगृहे संवर्धित’ इत्यादिबृहदारण्यकभाष्ये च व्याधवर्धितराजपुत्रदृष्टान्तोक्त्या ब्रह्मैव स्वाविद्यया   
संसरति स्वविद्यया च मुच्यत इति स्वीकारात्। नित्यमुक्तत्वश्रुतिस्तु तत्रैव तत्त्वतः कदापि संसाराभावामिप्रायेति चेन्न यादृशः   
कल्पितोऽप्यनर्थरूपः ज्ञानेनोच्छेत्तव्यो बन्धः सदा तदभावस्यैव तत् श्रुत्यर्थत्वेन कल्पितेनापि संसारेणास्पृष्टचैतन्याभावे   
नित्यमुक्तत्वश्रुतेर्निर्विषयत्वापातात्। अन्यथा मुक्तौ शोकाभावश्रुतिरपि शोकस्य तात्त्विकनिषेधपरा स्याद्, असर्वज्ञत्वेनानुभवसिद्धात्   
जीवादन्यस्य चेतनस्याभावेन सार्वज्ञ्यादिश्रुतेर्निर्विषयत्वापाताच्च। बहुजीववादे ब्रह्मभावरूपमुक्तेरपुमर्थत्वापाताच्च। एकजीववादेऽपि   
जीवब्रह्मणोः संसारासंसारादिव्यवस्था श्रुतिविरोधाच्च। तयोर्व्यावहारिकमेदस्याप्यभावेन त्वन्मतेऽपि तत्पराभिः द्वा सुपर्णा, ‘य आत्मनि   
तिष्ठन्ति’ त्यादिश्रुतिभिः।  
		अन्यश्च परमो राजन् तथान्यः पञ्चविंशकः।  
		तान्यहं वेद सर्वाणि न त्वं वेत्थ परन्तप।।  
इत्यादिस्मृतिभिः ‘शारीरश्चोभयेऽपि हि भेदेनैनमधीयते भेदव्यपदेशाच्चान्य’ इत्यादिसूत्रैः। ‘तस्माच्छारीरादन्य एवेश्वरः, आत्मानौ हि ताबुभौ   
चेतनौ। एकः कर्ता भोक्ता अन्यस्तद्विपरीतोऽपहतपाप्मत्वादिगुण’ इत्यादि त्वद्भाष्यैस्तत्त्वज्ञानसंसरणे चावदातत्वश्यामत्वादिवत्   
नेतरेतरत्रावतिष्ठेते इत्यादिविवरणादिग्रन्थैश्च विरोधाच्च।  
	किं च चिन्मात्रस्याज्ञानं स्वाभाविकं चेदानन्दादिवन्न निवर्तते। औपाधिकत्वे उपाधिः स एव चेदात्माश्रयः,   
अन्यश्चेदन्योन्याश्रयश्चक्रकमनवस्था वेति।  
		अज्ञानस्य विवरणोक्तचिन्मात्राश्रितत्वभङ्गः।।  
<1/1-2-28>  
<1-2-29>  
		29. सर्वज्ञस्याज्ञानाश्रयत्वाभङ्गः  
	किं च त्वन्मते शुद्धब्रह्मणश्चिन्मात्रत्वेऽपि श्रुत्यादौ तस्य सर्वज्ञत्वात् कथमज्ञानम्।  
		सर्वं हि यो विजानीते तस्य कुत्रापि नाज्ञता।  
		न हि यो यद्विजानीते स तत्राज्ञानवान् भवेत्।।  
सविशेषमेव ब्रह्म सर्वज्ञमिति चेन्न, तुरीयं तत्सर्वदृक्सदे'ति शुद्धे तत् श्रुतेः। एतेन सर्वज्ञत्वं भ्रान्त्या प्रमाणतो वा स्वरूपज्ञप्त्या वा   
त्रेधाप्यविद्यासिद्धिः, भ्रान्तेः प्रमातृत्वादेश्चाविद्यामूलत्वात्। असङ्गस्वरूपज्ञप्तेश्चाविद्यां विना विषयासङ्गतेः। उक्तं हि-  
		स्वरूपतः प्रमाणैर्वा सर्वज्ञत्वं द्विधा स्थितम्।  
		तच्चोभयं विना विद्यासम्बन्धं नैव सिद्ध्यति।।  
इति निरस्तम्, अविद्यारहिते तुरीयेऽपि सार्वज्ञ्यश्रुतेः। एकाश्रयैकविषयकज्ञानाज्ञानयोर्विरोधस्यानुद्धाराच्च। स्वरूपज्ञप्तेः स्वतः   
सर्वकालाद्यसम्बन्धे असत्त्वापातेन स्वतः सर्वसम्बन्धाभावे असर्वगतत्वापातेन चाविद्ययेव स्वत एवान्येनापि सम्बन्धोपपत्तेश्च। असङ्गश्रुतेस्तु   
गतिरुक्ता। एतेन ब्रह्मणो ज्ञातृत्वमुपेत्याज्ञानं वदन्तो निरस्ताः। तदुक्तम्- अज्ञताऽखिलसंवेत्तुर्घटते न कुतश्चनेति।।  
		सर्वज्ञस्याज्ञानाश्रयत्वभङ्गः।  
</1-2-29>  
<1-2-30>  
		30.परोक्तब्रह्ममायावित्वभङ्गः  
	एतेन मा भूद् ब्रह्मण्यविद्या, माया तु स्यात्। तस्या लीलोपकरणत्वेनादोषत्वादिति निरस्तम्। तथा हि- सा किमज्ञानविशेषः? किं वा   
देवासुरसङ्ग्रामादौ देवादेःबाह्यसाधनमनपेक्ष्यैव वन्हिजलादिविचित्रसत्यवस्तुसर्जनशक्तिवच्छक्तिविशेषः? यद्वा   
ऐन्द्रजालिकस्येवाविद्यमानप्रदर्शनशक्तिः? नाद्यः उक्तरीत्या सामान्याभावे विशेषायोगात्। अज्ञानस्य लीलोपकरणत्वादर्शनाच्च,   
तस्मिन्मायाशब्दाप्रयोगाच्च। न ह्यैन्द्रजालिकोऽपि कस्यचिदज्ञानेनेन्द्रजालं दर्शयति, किं तु मणिमन्त्रादिनैव। न द्वितीयः, इष्टापत्तेः। न   
तृतीयः, व्यामोहनीयजीवादर्शने व्यामोहनायोगात्। कल्पिततद्दर्शनस्य च भ्रान्तिं विनाऽयोगात्। कल्पितत्वेन तद्‌दर्शने च   
तद्‌व्यामोहनायोगात्। तस्यापि द्वितीयचन्द्रदर्शनस्येवाविद्यां विनायोगाच्च। किं च तस्याः शक्तेः सत्त्वे अद्वैतहानिः, जीवकल्पितत्वे   
तद्‌व्यामोहकत्वायोगः, ब्रह्मकल्पितत्वे तस्याज्ञानावश्यम्भावः। परोक्तब्रह्ममायित्वभङ्गः।  
</1-2-30>  
<1-2-31>  
		31. अज्ञानस्य वाचस्पत्युक्तजीवाश्रितत्वभङ्गः  
	यच्चोक्तं वाचस्पतिना जीवाश्रिताविद्येति। तन्न, जीवशब्देन चिन्मात्रलक्षणायामुक्तदोषात्। अविद्यया वा आविद्यकबुद्ध्यादिना   
वाऽवच्छिन्नस्य तत्प्रतिबिम्बितस्य वा कल्पितभेदस्योक्तावन्योन्याश्रयात्। न च बीजाङ्कुरन्यायेनासौ न दोषः, तद्वदिह   
व्यक्तिभेदाभावात्। सन्तानिव्यतिरेकेण च तत्र सन्तानयोरन्योन्यापेक्षाभावात्। न च यथा निरंशेऽप्याकाशे घटस्तटस्थ एव   
तदुपलक्ष्यैकदेशं सम्पाद्य तेन सम्बध्यते, तद्वदविद्यापि तटस्थैव चिन्मात्रमुपलक्ष्यैकदेशरूपजीवं सम्पाद्यत त्रावतिष्ठत इति नेतरेतराश्रयः।  
		स्वेनैव कल्पिते देशे व्योम्नि यद्वद् घटादिकम्।  
		तथा जीवाश्रयाविद्यां मन्यन्ते ज्ञानकोविदाः।।  
इत्युक्तेरिति वाच्यम्। निराश्रयाविद्यायोगेन जीवसिद्धिस्तत्सिद्धौ तदुपलक्षितजीवसिद्धिरित्यन्योन्याश्रयात्। त्वन्मते गगनस्याप्यनित्यद्रव्यत्वेन   
स्वत एवांशसम्भवाच्च। न च जीवाविद्ययोरनादित्वेनोत्पत्तिज्ञप्तिप्रतिबन्धादयमदोषः, यतः  
		अविद्याजीवयोर्यत्र व्यपेक्षा तन्निरोधकः।  
		अन्योन्यसंश्रयो नो चेदन्योन्याधीनताहतिः।।  
अज्ञानजीवयोर्हि कुत्रापि विषयेऽन्योन्यापेक्षा न चेदन्योन्याधीनताव्याहतिः। न हि सर्वथा तदनपेक्षं तदधीनम्। अथानादित्वेऽपि   
द्रव्यत्वगुणत्वादिजातिव्यञ्जकयोरिव प्रयुक्त्यादावपेक्षा, तर्ह्यन्योन्याश्रंयस्तस्यैव प्रतिबन्धकः। द्रव्यत्वादौ व्यङ्ग्यमेव व्यञ्जकप्रयुक्तं न तु व्यञ्जकं   
व्यङ्ग्यप्रयुक्तम्। इह तु जीवब्रह्मविभागस्याविद्यकत्वादविद्यायाश्च जीवाश्रितत्वात् जीवत्वाज्ञाने अन्योन्यप्रयुक्ते इति प्रयुक्तेरेव प्रतिबन्धः। एवं च-  
		यद्युत्पत्तिज्ञप्तिमात्रप्रतिबन्धेन दोषता।  
		तर्हि स्याच्चैत्रमैत्रादेरन्योन्यारोहणादिकम्।।  
न च प्रमेयत्वाभिधेयत्वादावन्योन्यवृत्तिवदिहान्योन्यापेक्षा प्रमिता। अन्यथाऽन्योन्याश्रयादिः क्वापि दोषो न स्यात्। जीवत्वप्रयोजकमज्ञानान्तरं   
चेत्, चक्रकमनवस्थावा। न चेयं परम्परा सिद्धविषया, अहमज्ञ इति प्रतीतेः सत्यभेदेनैवोपपत्तेः। किं च जीवेश्वरयोर्जीवेश्वराभ्यां कल्पितत्वे   
आत्माश्रयात्। ईश्वर (ब्रह्म) जीवकल्पितत्वेऽन्योन्याश्रयात्। तत्कल्पकस्य शुद्धस्य ब्रह्मणो ज्ञानमावश्यकम्। न चाबिद्याया दौर्घट्यं भूषणम्, तत्र   
लक्षणप्रमाणाद्युक्त्ययोगात्। अविद्याया निराश्रयत्वनिर्विषयत्वात्मस्वरूपत्वाद्यापाताच्च। प्रतीत्यनुसारेणाश्रयाद्यङ्गीकारे च घटमहं न   
जनामीति प्रतीत्याहमर्थाश्रितत्वजडविषयत्वादिप्रसङ्गाच्च। अनादित्वादिनाऽनुपपत्तिपरिहारायोगाच्च। उत्तरास्फुरणे प्रकृतिसंवृत्यादेदौर्घट्यं   
भूषणमिति सुवचत्वेन साङ्ख्यबौद्धादिमतनिरासायोगाच्च। उक्तं च-  
		दुर्घटत्वे भूषणं चेत्स्यादविद्यात्वमात्मनः।  
		अन्धन्तमोऽप्ललङ्कारो नित्यदुःखं शिरोमणिः।। इति।  
एतेन  
		प्रश्नविश्रान्ति (हेतु) भूमित्वाच्चोद्यन्तमसि नोचितम्।  
		न बुद्धिमन्तः पृच्छन्ति न जानामीति वादिनम्।।  
इति निरस्तम्। न ह्यज्ञं प्रत्यप्रश्नोऽज्ञानस्य दौर्घट्यात्, ज्ञानमेवाज्ञानमित्याद्युक्तावपि विरोधाद्यनुद्भावनापातात्। किं तु ज्ञातुरेव वक्तृत्वात्।  

		अज्ञानस्य वाचस्पत्युक्तजीवाश्रितत्वभङ्गः।  
</1-2-31>  
<1-2-32>  
		32. अविद्याविषयभङ्गः  
	अविद्याविषयोऽपि दुर्वचः यदत्रोक्तं विवरणे- अज्ञानस्य चिन्मात्रमेव विषयः। तस्याकल्पितत्वेनान्योऽन्याश्रयादिदोषाभावात्।   
स्वप्रकाशत्वेन प्रसक्तप्रकाशे तस्मिन्नावरणकृत्यसम्भवाच्च। न त्वन्यत्, तस्याज्ञानकल्पितत्वात्। जडत्वेन स्वयमेव प्रकाशहीने   
आवरणकृत्याभावाच्चेति। अत्र ब्रूमः- चिन्मात्रेऽप्यावरणकृत्यं न तावत्सिद्धप्रकाशलोपोऽसिद्धप्रकाशानुत्पत्तिर्वा, स्वरूपप्रकाशस्य   
नित्यसिद्धत्वात्। तदन्यस्य च स्वप्रकाशे तस्मिन्ननपेक्षितत्वात्। नापि सतोऽपि प्रकाशस्य विषयासम्बन्धः, ज्ञानस्य   
विषयसम्बन्धस्वभावत्वात्। स्वयं ज्ञानरूपत्वेन त्वन्मते सम्बन्धानपेक्षणाच्च। नापि प्राकट्याख्यकार्यप्रतिबन्धः, त्वन्मतेऽपि   
चैतन्यातिरिक्तस्य तस्याभावात्। नापि नास्ति न प्रकाशत इत्यादिव्यवहारः, व्यवहारो ह्यभिज्ञा? अभिलपनं वा? नाद्यः   
नास्तीत्यादिभ्रान्तेरावरणसाध्यत्वेनावरणत्वायोगात्। अत एव नान्त्यः, तस्योक्तभ्रान्तिसाध्यत्वेन भ्रान्तिहेत्वावरणत्वायोगात्। सुषुप्तौ   
व्यवहाराभावेनानावरणापाताच्च। नाप्यस्ति प्रकाशत इत्यादिव्यवहाराभावः, व्यवहारस्याभिज्ञात्वे स्वरूपाभिज्ञाया इदानीम् अपि   
सत्त्वाद् वृत्तेश्च मोक्षेप्यसत्त्वात्। अभिलपनत्वे मोक्षेऽप्यावरणापातात्, नापि नास्तीत्यादिव्यवहारयोग्यत्वमस्तीत्यादिव्यवहारायोग्यत्वं   
वा, तयोरप्यारोपितत्वेनावरणं विनाऽयोगात्। अद्वितीयत्वादिविशिष्टे तथा व्यवहारेऽपि अवस्थात्रयेप्वसन्दिग्धाविपर्यस्तत्वेन   
प्रकाशमानात्मरूपे अध्यासाधिष्ठाने सुखादिज्ञानरूपे च चिन्मात्रे तदभावेन तत्कल्प्ययोर्योग्यत्वायोग्यत्वयोरभावाच्च। तयोरप्यवेद्यत्वे   
सत्यपरोक्षव्यवहारयोग्यत्वरूपस्वप्रकाशत्वविरुद्धत्वेनेदानीमप्यभावाच्च। न चाज्ञानावच्छिन्नत्वेनापरोक्षव्यवहारयोग्यत्वं   
स्वरूपेण तु तदयोग्यत्वमित्यविरोधः, स्वरूपस्यास्वप्रकाशत्वापातात्। नित्यातीन्द्रियस्याप्यज्ञानावच्छेदेनापरोक्षव्यवहारयोग्यत्वेन   
स्वप्रकाशत्वापातात्। इच्छाद्यवच्छिन्नप्रकाश इवाज्ञानावच्छिन्नप्रकाशेऽपि विशेष्यस्यापि   
प्रकाशेनेच्छादिवदेवाज्ञानस्याप्यावरणत्वायोगाच्च। सुखादेरज्ञानावच्छिन्नचित्प्रकाश्यत्वे सुखादिकं न प्रकाशत इत्यनुभवापातेन   
सुखादिकं प्रकाशत इत्यनुभवार्थं चितोऽज्ञानानवच्छेदेन प्रकाशस्याङ्गीकार्यत्वाच्च।  
	एतेनाज्ञानाविशेषितापरोक्षव्यवहारायोग्यत्वमावरणकृत्यमित्यपि निरस्तम्। न चोक्तयोग्यत्वायोग्यत्वरूपयोः प्रकाशाप्रकाशयोः   
सत्यत्वमिथ्यात्वाभ्यां विरोध इति वाच्यम्, सुखादिस्फुरणं न प्रकाशत इत्यननुभवेन सुखादिसाक्षिणि चैतन्ये   
आरोपितस्याप्यप्रकाशस्याभावात्। वह्नाववह्नित्वारोपेऽपि वह्निकार्यस्येवाप्रकाशारोपेऽपि प्रकाशकार्यभ्रान्त्याद्यभावस्यापाताच्च। सतः   
शुक्तित्वस्यारोपितेनाशुक्तित्वेनाविरोधेऽपि सतः अधिष्ठानप्रकाशस्यारोपान्तरेणेवाप्रकाशारोपेणापि विरोधाच्च। अन्यथा तन्नि वृत्तिर्न   
स्यात्। न चावेद्यत्वे सत्यपरोक्षव्यवहारयोग्यतात्यन्ताभावानधिकरणत्वं स्वप्रकाशत्वमुक्तयोग्यताप्रागभावश्चावरणमित्यविरोधः,   
स्वरूपप्रकाशप्रयुक्तयोग्यताया अनादित्वात्। इदानीं योग्यतारूपप्रकाशस्य प्रागभावः मोक्षे तु ध्वंस इति मोक्षेऽप्यप्रकाशापाताच्च।   
भवति हि दीपात्पूर्वमिव पश्चादप्यप्रकाशः। एवं च-  
		स्वप्रभत्वेनापरोक्षव्यवहारार्ह आत्मनि।  
		तद्योग्यत्वाभावरूपमविद्यावरणं कथम्।।  
	किं च दीपावरकघटादिवच्चैतन्यावरकाविद्या चैतन्यस्यान्यसम्बन्धं प्रतिबध्नातु, अन्यं च प्रति चैतन्यमाच्छादयतु, न तु चैतन्यं प्रत्येव,   
चैतन्ये उक्तयोग्यतारूपप्रकाशविरोधिनी। न हि दीपो घटावृतोऽपि स्वयं न प्रकाशते, तमःसम्बन्धापातात्। ननु कल्पितभेदं जीवचैतन्यं   
प्रति शुद्धचैतन्यमाच्छादयतीति चेन्न, आवरणं विना भेदकल्पनायोगात्। यो मोक्षे भावी चिन्मात्रस्यैव चिन्मात्रं प्रति प्रकाशः,   
तदभावस्यैवेदानीमज्ञानेन साधनीयत्वाच्च। न च दीपप्रकाशः आवृतोऽपि स्वविषयत्वात् प्रकाशते, ब्रह्मप्रकाशस्तु न तथेति न प्रकाशत   
इति वाच्यम्, मोक्षेऽप्यप्रकाशापातात्। अज्ञानवैयर्थ्याच्च। अथ मतं साक्षिणि प्रकाशमानेऽप्यज्ञानं युक्तम्। तस्य तत्स्फोरकत्वेन   
तदविरोधित्वाद्। दृश्यते हि त्वदुक्तमर्थं न जानामीति प्रकाशमान एवाज्ञानम्। अज्ञानावच्छेदकस्य विषयस्याज्ञाने   
तदवच्छिन्नाज्ञानज्ञानायोगात्। न च सामान्येन ज्ञातेऽपि विशेषेणाज्ञानमिति वाच्यम्, सामान्यस्य ज्ञातत्वादेवाज्ञानानवच्छेदकतया   
तदवच्छेदकस्य विशेषस्यैव ज्ञातव्यत्वात्। अविद्यानिवृत्तिस्त्वात्ममात्रविषयकाद् वृत्तिविशेषादेव। एकविषयत्वेऽपि   
वृत्तिचितोरज्ञानविरोधित्वाविरोधित्वे घटविषयकयोः सौरालोकज्ञानयोः सौरचाक्षुषप्रकाशयोर्वा तमोविरोधित्वाविरोधित्ववत् शङ्खे   
श्वैत्यप्रत्यक्षानुमित्योः पीतत्वभ्रमविरोधित्वाविरोधित्ववच्च युक्ते। एवं च प्रकाशमाने आवरणकृत्याभावेऽप्यज्ञानमविरुद्धमिति मम   
सिद्धान्तरहस्यमिति।  
	अत्रोच्यते त्वयाप्यनवच्छिन्नब्रह्मानन्दाप्रकाशार्थमेवाज्ञानस्य कल्पितत्वेन कथं प्रकाशमाने अज्ञानम्? अपि च त्वदुक्तोऽर्थो न प्रकाशत   
इत्यनुभवादस्तु तत्र भासमाने अज्ञानम्। न चेह सुखादिस्फुरणं न प्रकाशत इत्यनुभवोऽस्ति, येन भासमाने तत्स्यात्। किं च न तत्रापि   
भासमाने अज्ञानं गुहास्थं तमश्छन्नमितिवत् त्वदुक्तं न जानामीत्यनावृतसामान्यावच्छेदेनैवाज्ञानानुभवात्। न हि परचित्तस्थमज्ञानं   
त्वयापि बुभुक्षापिपासादिप्रातिस्विकरूपेणानूद्यते। एवं च तद्विशेषसंशयं प्रति तत्सामान्यनिश्चय इव तद्विशेषावच्छिन्नाज्ञानं प्रति   
तत्सामान्यज्ञानमेव हेतुः, तथा दर्शनात्। न हि विशेषे ज्ञाते तदज्ञानधीर्दृष्टा। अवच्छेदकज्ञानस्यावच्छिन्नज्ञानहेतुतापि हि दर्शनादेव   
कल्प्या। सामान्यविशेषभाव एव च नियामक इति नातिप्रसङ्गः। युक्तं च द्वेषस्येष्टत्वेऽपि द्विष्टस्येष्टत्वाभाववद्   
ईश्वरस्यास्मदादिभ्रान्तिविषयविषयकज्ञानाभावेऽपि भ्रान्तेर्ज्ञानवद् (भ्रान्तिविषयकज्ञानव) दस्मदादीनां सर्वाज्ञानेऽपि   
ईश्वरसार्वज्ञ्यज्ञानवच्चाज्ञातज्ञानाभावेऽप्यज्ञानज्ञानम्। अन्यथा  
		मोहभानार्थमज्ञानभानं यदि च कल्प्यते।  
		अज्ञाते मोहहानिश्च तदर्थं किं न कल्प्यते।।  
तथा हि- संयोगाद्यवच्छेदकस्य घटादेरज्ञानावच्छदेकतया ज्ञानेऽपि घटाद्यज्ञाननिवृत्तिं विनाऽवच्छिन्नसंयोगादिज्ञानादर्शनेन प्रकृतेऽपि   
विषयावच्छिन्नाज्ञानज्ञानार्थं तदवच्छेदकविषयावरकाज्ञाननिवृत्तेरपि वक्तव्यत्वेनाज्ञानाविरोधिज्ञानवदज्ञानाविरोधिन्यज्ञाननिवृत्तिरपि   
स्वीकार्या स्यात्। अथ यथाऽन्यत्रावच्छिन्नसत्त्वस्यावच्छेदकसत्त्वसापेक्षत्वेऽप्यारोपितावच्छिन्नाभावसत्त्वस्य नारोपितसत्त्वसापेक्षत्वं   
विरोधात्। तथा विषयावच्छिन्नाज्ञानज्ञानस्य न विषयाज्ञाननिवृत्तिसापेक्षत्वं विरोधादिति चेत्, तर्हि तत एव तस्य न विषयज्ञानसापेक्षत्वमपि। किं   
चाज्ञानस्य ज्ञानान्तरविरोधित्वेपि साक्ष्यविरोधवत् (धित्ववत्) अन्यत्रावच्छेदकज्ञानाभावस्यावच्छिन्नज्ञानविरोधित्वेऽपि   
अज्ञानावच्छेदकज्ञानाभावस्यावच्छिन्नज्ञानाविरोधः किं न स्यात्? अज्ञानस्य विषयविशेषावच्छेदसिद्धिस्तु तमस इव   
विशेषज्ञानानन्तरमेतावन्तं कालममुमर्थमित्थं नाज्ञासिषमित्यनुभवान्तरादिति ज्ञेयम्।  

	यच्चोक्तं साक्षी अज्ञानस्फोरकत्वात्तदविरोधी, वृत्तिरेव तु विरोधिनीति। तन्न, वृत्तिश्चैतन्यस्य विषयोपरागार्थेति मते तस्या   
अज्ञानानिवर्तकत्वाद् अज्ञानस्यस्वविरोधिज्ञानाभावव्यापकत्वेन मोक्षेऽप्यज्ञानापाताच्च। न जानामीत्यज्ञानस्य   
ज्ञानसामान्यविरोधित्वानुभवाच्च। न जानामीति ज्ञप्तिविरोधित्वस्यैवानुभवाच्च। त्वत्पक्षे च चैतन्यस्यैव ज्ञप्तित्वात्।   
चैतन्याज्ञानयोरविरोधे ज्ञानत्वाज्ञानत्वायोगस्योक्तत्वाच्च। वृत्तेरप्यर्थप्रकाशकत्वं विना जातिविशेषेणैवाज्ञानतत्कार्यनिवर्तकत्वे   
इच्छादिनिवर्त्यद्वेषादिवत् सत्त्वापत्त्या शुक्त्यादिज्ञानवदर्थप्रकाशत्वेन तन्निवर्तके वक्तव्ये चैतन्यस्यापि तत्त्वेन तन्निवर्तकत्वावश्यम्भावाच्च।   
त्वन्मते नित्यातीन्द्रिये परोक्षवृत्तौ सत्यामपि अज्ञानानिवृत्त्या सुखादावपरोक्षवृत्त्यभावेऽपि स्फुरणमात्रे ज्ञानादर्शनेन चान्वयव्यतिरेकाभ्यां   
स्फुरणस्यैवाज्ञानविरोधित्वाच्च। स्वसत्तायामप्रकाशविरोधित्वेनात्मनः स्वप्रकाशत्वसाधनायोगाच्च। वृत्तिचितोर्वैषम्योक्तिश्चायुक्ता।   
वृत्तिवत्साक्षिणोऽपि समानविषयकाज्ञानविरोधित्वानुभवात्। अनुभूयते ह्यज्ञानविषयकानुमित्यादिरूपवृत्तिवदज्ञान विषयक   
साक्षिणोप्यज्ञानविषयकाज्ञानविरोधित्वम् साक्षिवच्चाज्ञानविषयकवृत्तेरप्यज्ञान विषयविषयकाज्ञानाविरोधित्वं च। अन्यथा साक्षिवेद्ये   
चैत्रेच्छासुखदुःखादौ मैत्रस्येव चैत्रस्याप्यज्ञानं स्यात्। एवं च-  
		साक्षी स्वविषयेऽज्ञानविरोधी न भवेद्यदि।  
		तद्वेद्ये सुखदुःखादावज्ञानं केन वार्यते।।  
इच्छादौ सदा प्रकाशादज्ञानप्रसक्तिरेव नेति चेत्, तर्ह्यात्मन्यपि तत एव तदप्रसक्तिः स्यात्। न च साक्षिवेद्यत्वं तदप्रसक्तौ तन्त्रम्, आत्मा तु न   
तद्वेद्यः किन्तु चिद्रूपत्वात्प्रकाशत एवेति युक्तम्। प्रकाशरूपे दीपे अन्धकारस्येवात्मन्यप्यज्ञानाप्रसक्तेर्न्याय्यत्वात्। अन्यथा   
घटादिरालोकमिवात्मापि स्वव्यवहारे ज्ञानान्तरमपेक्षेत। न च सुखाद्यपि वृत्तिप्रतिबिम्बितसाक्षिणैव वेद्यम्, न तु केवलेनेति केवलो   
नाज्ञानविरोधीति वाच्यम्। असतः साधकत्वभङ्गे केवलसाक्षिवेद्यत्वोपपादनात्। अन्तःकरणवृत्तेरिन्द्रियादिव्यापारमविद्यावृत्तेश्च दोषं   
विनायोगाच्च। अन्यथाऽऽत्मापि वृत्तिप्रतिबिम्बतेनैव स्वेन (तेन) सदा प्रकाशते, न तु केवलेनेति स्यात्। एतेन सौरालोकज्ञानादिप्रतिबन्दी निरस्ता।  
	एतेनैव सर्वं ज्ञाततयाऽज्ञाततया वा साक्षिविषय इति निरस्तम्। अन्धकारावृतवद्   
ज्ञानाभावावच्छेदकविषयवच्चाज्ञानावच्छेदकस्याप्यप्रकाशेन साक्षिवेद्यतायोगात्। अस्तु वा वृत्तिरेवाज्ञानविरोधिनी, तथाप्यात्मविषया   
सेदानीमप्यस्तीति कथं तत्राज्ञानम्? विवरणे जीवाकाराहंवृत्तिपरिणतान्तःकरणेन च जीवोऽभिव्यज्यते, अन्यथा सुषुप्तेरित्युक्तेः। अयं   
घट इत्याद्यपरोक्षवृत्तेरपि त्वन्मते घटावच्छिन्नचिद्विषयत्वाच्च। अन्यथा घटावरकाज्ञानाभावेनायं घट इति वृत्तेरज्ञानाभिभावकत्वं न   
स्यात्। न च विशिष्टचैतन्यरूपजीवविषया वा घटावच्छिन्नचैतन्यविषया वा वृत्तिरज्ञानविषयी भूतचिदविषया वा, तदज्ञानाविरोधिनी वेति   
युक्तम्। दण्डी चैत्र इति वृत्त्या चैत्राज्ञानानभिभवापातात्। आकाशस्यैव च घटावच्छिन्नस्य घटाकाशत्वे घटाकाशे दृष्टे   
आकाशगतमहत्त्वाद्यदर्शनेऽपि आकाशमात्रं दृष्टमेव। आकाशांशस्य घटाकाशत्वे तु घटाकाशदर्शनेऽपि महाकाशादर्शनं युक्तम्। न च   
श्रवणादिजन्या वृत्तिरज्ञानविरोधिनीति युक्तम्। भ्रमकालीनापरोक्षज्ञानानधिकविषयज्ञानेन   
कारणान्तरजन्येनाप्यविद्यानिवृत्तावतिप्रसङ्गात्। अनधिकविषयत्वे श्रवणादिवैयर्थ्याच्च। सत्यत्वापाताच्च। तस्मान्नात्ममात्रमज्ञानस्य   
विषयः।  
	नापि देहादिभेदो वा भोक्तृत्वाद्यभावो वा ब्रह्माभेदो वा द्वितीयमात्राभावो वा तद्विशिष्टात्मा वा तद्विषयः, तेषामात्ममात्रत्वे उक्तदोषात्।   
भिन्नत्वे सत्वेऽद्वैतहानेः। आविद्यकत्वेऽन्योन्याश्रयादेः। न च ब्रह्माभेदादेः प्रकाशमानात्ममात्रत्वेऽपि कल्पितेन भेदेनाज्ञातत्वम्।   
अधिष्ठानावरणं विना भेदकल्पनायोगादित्युक्तत्वात्। न च मिथ्याभूतेनापि भेदाभावेन द्वितीयाभावेन वोपलक्षित आत्मा अज्ञानविषयः,   
तस्य समानविषयज्ञाननिवर्त्यत्वेन वेदान्तानामप्युपलक्षणरूपप्रकारयुक्तात्मपरत्वेनाखण्डार्थत्वहानेः। अकाके   
काकवदितिवाक्यवदप्रामाण्यापाताच्च। प्रकाशमानस्यात्मनोऽज्ञानविषयत्वे अप्रकाशमानस्य द्वितीयाद्यभावस्योपलक्षणत्वेन   
तदविषयत्वे च दृष्टहाना (दृष्टक) दिकल्पनापाताच्च। तस्मादात्मनः प्रकाशमानत्वादन्यस्य चाविद्यकत्वान्नाविद्याविषयत्वम्। तदुक्तम्-  
		निर्विशेषे स्वयम्भाते किमज्ञानावृतं भवेत्।  
		मिथ्याविशेषोऽप्यज्ञानसिद्धिमेव ह्यपेक्षते ।। इति।  
किं च न्यूनयाऽविद्ययाऽविषयसम्बन्धिन्या कथमधिकब्रह्मावरणम्? न्यूनाप्यङ्गुलिरविषयसम्बन्धित्वादधिकसूर्याच्छादिका।   
तस्मादनिर्वाच्याविद्याया दुर्निरूपत्वादहङ्कारादिकं न तत्कार्यम्।  
			अविद्याविषयभङ्गः।  
</1-2-32>  
<1-2-33>  
		33. अहमर्थस्यानात्मत्वभङ्गः  
	यदप्युच्यते अहमर्थो नात्मा पश्चात्परामर्शान्यथानुपपत्त्या सुषुप्तौ स्वतः प्रकाशमानस्यात्मनः सद्भावेऽप्यनेवंविधस्याहमर्थस्याभावाद्,   
‘अथातोऽहङ्कारादेशः अथात आत्मादेश’ इति श्रुतौ पृथगुपदेशाच्च, ‘महाभूतान्यहङ्कार’ इति स्मृतावहङ्कारस्य क्षेत्रज्ञात्पार्थक्येन   
क्षेत्रत्वोक्तेश्च। तस्मादहमनुभवामीत्यात्मानुबन्ध्यनुभवस्याहं कर्तेत्यनात्मानुबन्धिकर्तृत्वादेश्चाश्रयोऽहङ्कारः   
चिदचित्सम्बलनात्मकत्वादध्यस्तः। यदि च सुषुप्तावहमर्थः प्रकाशेत तर्हि स्मर्येत ह्यस्तन इवाहङ्कारः, अनुभूते स्मरणनियमाभावेऽपि   
स्मर्यमाणात्ममात्रत्वादिति।  
	तत्र न तावत् स्वप्रकाशत्वास्वप्रकाशत्वाभ्यां सुषुप्तावात्माहमर्थयोः प्रकाशाप्रकाशौ। अहमर्थः स्वप्रकाशात्मान्य   
इत्यस्याद्याप्यसिद्ध्याऽन्योन्याश्रयात्। नापि परामार्शापरामर्शाभ्याम्, अहमस्वाप्सं न किञ्चिदहमवेदिषमित्यहमर्थस्यैव परामर्शात्।  
		अहमर्थे परामर्शो न चेत् स कथमात्मनि।  
		अहञ्ज्ञानान्नान्य आत्मपरामर्शो हि दृश्यते।।  
	अस्वाप्समित्यत्रापि उत्तमपुरुषप्रयोगयोग्याहमर्थस्यैव स्फुरणात्। उक्तं च विवरणेऽपि ‘अन्तःकरणाविशिष्ट एवात्मनि प्रत्यभिज्ञानं   
ब्रूमो, न निष्कलङ्के,तस्य मोक्षावस्थायिनः शास्त्रैकसमाधिगम्यत्वा’दिति। यदि चेदमर्थव्यावृत्तोऽहमर्थो न परामृश्येत, तर्ह्येतावन्तं कालं   
सुप्तोऽहं वाऽन्यो वेति संशयादि स्यात्, न त्वहमेवेति निश्चयः। ननु परामृश्यमानात्मन एवं प्रत्यक्त्वात्तथा निश्चय इति चेत्, प्रत्यक्त्वं न   
तावत् चिन्निर्भास्यप्रतिद्वन्द्वि चित्त्वं अन्यत्वप्रतिद्वन्द्वि स्वत्वं वा चिदस्वपीदिति वा स्वयमस्वपीदिति वा परामर्शापातेनाहमिति   
परामर्शायोगात्। घटादिः स्वस्माद् भिन्नो नेत्यादिप्रतीत्यात्मनीव घटादावपि स्वत्त्वस्य सत्त्वाच्च। नापि युष्मदर्थरूपपराग्व्यावृत्तत्वम्,   
अहमर्थस्यैव तद्‌व्यावृत्तेः। न हि त्वन्मते आत्मनः पराग्व्यावृत्तिः। विवरणे ‘आत्मनः सर्वात्मकत्वान्न पराग्व्यावृत्तिरहमुपरागादेव   
व्यावृत्यवभास’ इत्युक्तेः। तस्मादहमर्थत्वमेव प्रत्यक्त्वं वाच्यमिति घट्टकुटीप्रभातवृत्तान्तः। ननु नाहमंशे परामर्शः किं तु   
परामृश्यमान आत्मा इदानीं जातेन्तःकरणेनावच्छेदादहन्त्वं प्राप्तस्तथानुभूयत इति चेन्न, न   
किञ्चिदहमवेदिषमित्यादावज्ञानाद्यंशेऽप्यपरामर्शत्वापातात्। न ह्यज्ञानादिकं निराश्रयमन्याश्रयं वा परामृश्यते, किं त्वहमर्थाश्रयमेव।   
एतावन्तं कालमहं स्वप्नं पश्यन्नासं जाग्रदासमित्यत्रेवाहमस्वाप्समित्यत्राप्यहमंशे परामर्शत्वानुभवाच्च। अन्यथा यः पूर्वं दुःखी सोऽधुना   
सुखी जात इतिवद् यः पूर्वं मदन्यः सुप्तः सोऽधुनाऽहं जात इति धीः स्यात्।  
	नन्वहङ्कारे परामृश्यमानात्मैक्यारोपात्तज्ज्ञाने परामर्शत्वाभिमान इति चेन्न, अपरामर्शे परामर्शत्वारोपादर्शनात्।   
सिद्धेऽहमर्थस्यात्मान्यत्वे परामृश्यमानात्मैक्यारोपः, सिद्धे च तस्मिन्सुषुप्तावप्रकाशेनाहमर्थस्यात्मान्यत्वमितीतरेतराश्रयाच्च।   
अहमित्यतोऽन्य आत्मपरामर्शो नेत्युक्तत्वेन दृष्टहानादृष्टकल्पनापाताच्च। एतेन सुषुप्तावहमर्थप्रकाशे स्मर्येत ह्यस्तन इवाहङ्कार इति   
निरस्तम्। अहंशब्दोल्लेखिपरामर्शापादने सुषुप्तौ तदुल्लेख्यनुभवाभावादेव तदभावोपपत्तेः। तावन्मात्रेण च ह्यस्तनवैषम्यात्।   
अहमर्थविशेष्यकस्याहन्त्वप्रकारकस्य वा परामर्शस्यापादने इष्टापत्तेः। स्मर्यते हि एतावन्तं कालं सुखमहमस्वाप्समिति   
सुषुप्तिकालीनसुखावच्छिन्नोऽहमर्थः। अन्यथा स्यर्येत ह्यस्तन इवात्मेति चोद्यं निरुत्तरं स्यात्। ननु तथाप्येतावन्तं   
कालमहमित्यभिमन्यमान आसमिति परामर्शः स्यादिति चेत्, कर्णे स्पृष्टः कटिं चालयसि। अहमर्थप्रकाशेन तदभिमानपरार्शापादनस्य   
व्यधिकरणत्वात्। अन्यथा तवाप्यात्मेत्यभिमन्यमान तदभिमानपरार्शापादनस्य व्यधिकरणत्वात्। अन्यथा तवाप्यात्मेत्यभिमन्यमान   
आसमिति परामर्शः। स्यात्। तस्मात्सुषुप्तावहमर्थः प्रकाशत एव। न किञ्चिदवेदिषमित्यज्ञानपरामर्शस्य   
त्वात्माद्यज्ञानादन्यदिवाहमर्थाज्ञानादन्यदेवाज्ञानं विषयः, अन्यथा विरोधात्। या तु न विजानात्ययमहमस्मीति सुषुप्तिविषया श्रुतिः,   
सापि नात्मानं न परांश्चेति सुषुप्तावात्माज्ञानश्रुतिवद्विशेषाज्ञानपरा।  
	किं च सौषुप्तिकाज्ञानादिस्मर्तृत्वं किमनहमर्थस्य अविद्यावच्छिन्नचैतन्यास्य? अन्तःकरणावच्छिन्नस्याहमर्थस्य वा? नाद्यः, योऽहमकार्षं   
सोऽहं सौषुप्तिकाज्ञानादि स्मरामीत्यबाधितानुभवात्। अन्त्ये त्वहमर्थस्यैव तदनुभवितृत्वं वाच्यम्।   
स्मृतिसंस्कारानुभवानामेकाधिकरणानामेव कार्यकारणाभावात्। योऽहमन्वभूवं सोऽहं स्मरामीति प्रत्यभिज्ञानाच्चेति   
सुषुप्तावप्यहमर्थसिद्धिः। यद्यपि चैत्रमैत्रादिसाधारणं चैतन्यमेकं जीवत्वोपाध्यविद्यैक्यात् जीवश्चैकः, तथापि तयोरस्मर्तृत्वात्   
स्मर्तुश्चाहमर्थस्याविद्यावच्छिन्नानुभवितृचैतन्यादन्यत्वेन नानुभवितृस्मतोरैक्यम्। यद्यप्यविद्या चैतन्यं प्रत्यवच्छेदिका, अन्तःकरणं तु   
अविद्यावच्छिन्नचतन्यं प्रत्येवावच्छेदकं, न तु स्वातन्त्र्येण। तथाप्यविद्यान्तःकरणरूपोपाधिभेदे   
शुद्धचैतन्याविद्यावच्छिन्नचैतन्यरूपोपधेयभेदे च सति मठाकाशतत्स्थघटाकाशयोरिव सुतरामुपहितभेदेन प्रत्यभिज्ञानविरोधो दुस्तरः।   
किं च सुषुप्तावहमर्थाभावेऽहं निर्दुःखः स्यामितीच्छया सुषुप्तौ प्रवृत्त्ययोगः। योऽहं सुषुप्तः सोऽहं जागर्मीतिप्रत्यभिज्ञाबाधश्च। योऽहं   
पूर्वेद्युरकार्षं सोहमद्य करोमीति प्रत्यभिज्ञानानुपपत्तिश्च, अहङ्कारव्यक्तिभेदात्। कृतहानाकृताभ्यागमप्रसङ्गश्च, कर्तुर्भोक्तुश्चाहमर्थस्य   
भिन्नत्वाद्, अभिन्ने चैतन्ये कर्तत्वाद्यभावात्। कर्तृत्वाद्यारोपस्य च देहादावपि सत्त्वात्। अहं करोमीत्येव प्रतीत्याहमर्थान्यात्मनि   
कर्तृत्वारोपस्याप्यभावाच्च। किं च अहङ्कार एव क्रियाशक्त्या प्राणः। विज्ञानशक्त्या मन इति गीयत इति त्वन्मतम्। तथा च   
सुषुप्तावहङ्कारविलये प्राणकार्यश्वासादि न स्यात्। ननु- प्राणस्याहङ्काराद् भेदपक्षेऽहङ्कारस्य लयो युक्तः। अभेदपक्षेऽपि प्राणांशं   
विहायाविशिष्टांशस्यैव लयः कल्प्यत इति चेत्, न, प्राणस्याहमर्थत्वाभावे कर्तृत्वस्य प्राणोपाधिकत्वेनाहं कर्तेति बुद्ध्ययोगात्। अहमर्थत्वे   
सुषुप्तावहमुल्लेखापातात्। किं च न सुषुप्तावन्तःकरणस्य लयः ‘अथ हैतत्पुरुषः स्वपिती’त्यारभ्य ‘गृहीतं चक्षुर्गृहीतं क्षोत्रं गृहीतं   
मन’ इत्यादिश्रुतौ मनआदीनामुपरमस्यैवोक्तेः। ‘अथात आत्मादेश’ इति श्रुतौ चात्मनस्त्वन्मते स एवाधस्तादि’ त्युपदिष्टेन   
भूम्नेवाहङ्कारेणाप्यैक्येऽपि पृथगुपदेशो युक्तः।  
	ननु- भूमात्मनोर्भिन्नत्वेन प्रत्यक्षसिद्धयोः पृथगुपदेशे ऐक्यार्थः, द्वयोः सार्वात्म्यायोगात्। अहङ्कारस्य त्वात्मैकत्वेन प्रत्यक्षसिद्धस्य   
पृथगुपदेशो भेदार्थ इति चेन्न, अहमर्थादन्यस्यात्मनः भूमाख्यब्रह्मभिन्नत्वेन प्रत्यक्षासिद्धत्वात्तयोरुपदेशो भेदार्थः। अहमर्थस्य तु   
ब्रह्मभिन्नत्वेन प्रत्यक्षसिद्धत्वात्तयोरुपदेश ऐक्यार्थ इति वैपरीत्यापत्तेः। त्वत्पक्षे श्रुत्युक्तानां भूमाहङ्कारात्मनां   
बिम्बप्रतिबिम्बमुखस्थानीयाविद्योपाधिकब्रह्मजीवचिन्मात्रत्वसम्भवेनाहङ्कारस्य जीवात्पार्थक्यासिद्धेश्च। ‘स एवेदं सर्वम्’ आत्मैवेदं   
सर्व ‘मित्युपसंहाराणां स एवाधस्तादहमेवाधस्तादात्मैवाधस्ता’ दित्युपक्रमैः सर्वं समाप्नोषि ततोऽसि सर्व इत्यादिस्मृतिभिश्च   
सर्वगतत्वपरत्वेन सार्वात्म्योपदेशाभावाच्च। सर्वगतत्वस्य चानेकेषु सम्भवात्। भूमात्मोपदेशाभ्यामेव ब्रह्मात्मैक्यसिद्ध्या   
मध्येऽहङ्कारोपदेशवैयर्थ्याच्च। ननु परोक्षस्य ब्रह्मण आपरोक्ष्या स्थूलारुन्धतीन्यायेनाहङ्कारैक्योक्तिरिति चेन्न, त्वत्पक्षे   
प्रत्यगर्थरूपस्यात्मन एवापरोक्षैकरसत्वेन तदैक्योक्त्यैवापरोक्षसिद्ध्या अहङ्कारे अविद्यमान- सार्वात्म्योक्त्ययोगात्। आत्मन   
आपरोक्ष्याभावे चात्मब्रह्मभेदस्य प्रत्यक्षत्वोक्त्ययोगात्। अपरोक्षाहङ्कारैक्योपदेशलब्धापरोक्ष्यस्य परोक्षात्मैक्योपदेशेन हान्यापाताच्च।   
श्रुत्यर्थस्तु-  

		भूमा नारायणाख्यः स्यात्स एवाहङ्कृतिः स्मृतः।  
		जीवस्थस्त्वनिरुद्धो यः सोऽहङ्कार इतीरितः।।  
		अणुरूपोऽपि भगवान्वासुदेवः परो बिभुः।  
		आत्मेत्युक्तः स च व्यापी  
इत्यादि छान्दोग्यभाष्योदाहृतस्मृत्याऽवगन्तव्यः। मोक्षधर्मे च-  
		अनिरुद्धो हि लोकेषु महानात्मा परात्परः।  
		योऽसौ व्यक्तत्वमापन्नो निर्ममे च पितामहम्।।  
		सोऽहङ्कार इति प्रोक्तः सर्वतेजोमयो हि सः।। इति।  
	सूत्रं च- सैव हि सत्यादय इति। अन्यथाऽहङ्कारस्य व्याप्त्युक्त्ययोगात्। अहङ्कारश्चाहङ्कर्तव्यं चेति श्रुतौ महाभूतान्यहङ्कार इति स्मृतौ च   
महत्तत्वकार्यं मनआदिकारणं वैकारिकादिभेदेन त्रिविधं च तत्त्वमुच्यते, न त्वहमर्थः,  
		महत्तत्वाद्विकुर्वाणाद्भगवद्वीर्यचोदितात्।  
		क्रियाशक्तिरहङ्कारस्त्रिविधः समपद्यत ।।  
		वैकारिकस्तैजसश्च तामसश्चेत्यतो भवः।  
		मनसश्चेन्द्रियाणां च भूतानां महतामपि ।।  
इत्यादिस्मृतेः। अन्यथा संविद्वाचिनो बुद्धिशब्दस्य बुद्धिरव्यक्तमेव चेति क्षेत्रे प्रयोगात् संविदपि क्षेत्रं स्यात्। अहङ्कारशब्दस्य   
दम्भाहङ्कारसंयुक्ता इत्यादौ देहेऽहम्बुद्धौ गर्वे च प्रयोगेण गर्वोऽभिमानोऽहङ्कार इत्यभिधानेन चाहमर्थवाचित्वनियमाभावाच्च।   
अहमर्थेऽहंशब्दप्रयोगेऽप्यहङ्कारशब्दाप्रयोगाच्च। आत्मवाचिनोऽहंशब्दस्य दकारान्तास्मच्छब्दजत्वेनाहङ्कारतत्त्ववाचिनश्च   
मकारान्ताव्ययत्वेन भेदस्य स्पष्टत्वाच्च। अहमर्थे आत्मानात्मधर्मदर्शनं त्वसिद्धं कर्तृत्वादेरात्मधर्मत्वस्य वक्ष्यमाणत्वात्।   
अन्तःकरणधर्मत्वेऽपि गौरोऽहमित्यादौ देहस्येवाहं कर्तेत्यत्राप्यन्तःकरणस्याहमर्थानन्तर्भावेऽपि धर्ममात्रारोपसम्भवाच्च। या तु परकीयाहमर्थे   
अयमितिधीः सा अहमर्थस्यैव, प्रतिसम्बन्धिभेदेनेदमर्थत्वात्, न त्वहमर्थे, अनात्मांशसद्भावात्। अन्यथा परात्मन्ययमितिधीर्न स्यात्। न च   
ज्ञानानन्दरूप आत्माहं जानाम्यहं सुखीत्यहमर्थाद् भेदेन भातीति युक्तम्, अहमर्थाश्रितत्वेन प्रतीयमानयोरनयोरात्मत्वायोगात्। अस्याः   
प्रतीतेर्भ्रान्तित्वे च विरोधात्। न चात्मा सर्वात्मकः, अहमर्थस्त्विदमर्थव्यावृत्त इति वाच्यम्, सर्वात्मकेऽहमर्थे आत्मनीवेदमर्थव्यावृत्तिधियो   
भ्रान्तित्वोपपत्तेः। यत्त्वहमर्थोऽनात्मा, अहम्प्रत्ययविषयत्वाच्छरीरवदिति। तन्न, त्वन्मतेऽअहमर्थान्तर्गताधिष्ठानभूतचितोऽपि तत्प्रत्ययविषयत्वात्।  
	किं च त्वयाऽऽत्मनो गौरोहमित्यनात्मारोपाधिष्ठानत्वं, मा न भूवं भूयासमित्यादिना परमप्रेमास्पदत्वमहमर्थस्य स्वसत्तायां   
प्रकाशव्यतिरेकवैधुर्येणात्मनः स्वप्रकाशत्वं चोक्तम्, तत्सर्वमहमर्थस्यानात्मत्वे न युक्तम्। न च प्रेमास्पदात्मैक्यारोपादहमर्थे तद्धीः,   
अन्योन्याश्रयात्। अहमर्थप्रेम्णोऽन्यस्यात्मप्रेम्णोऽननुभावाच्च। अहिते हितबुद्ध्या प्रेमोत्पत्तावपि अप्रेमास्पदे   
तदास्पदतारोपस्यादर्शनाच्च। वाचस्पतिना-  
		समारोप्यस्य रूपेण विषयो रूपवान् भवेत्।  
		विषयस्य तु रूपेण समारोप्यं न रूपवत्।।  
	इत्युक्तत्वेनाध्यस्तान्तःकरणगताप्रेमास्पदत्वस्यैवात्मनि प्रतीत्यापत्तेश्च। त्वद्रीत्या सुखानुभवरूपस्यात्मनः अहं   
सुखमनुभवामीत्यहमर्थाद् भेदेनैव प्रतीतेश्च। किं च मोक्षे अहमर्थाभावे आत्मनाशो मोक्ष इति बाह्यमतापत्तिः, प्रेमास्पदस्याहमर्थस्य च   
त्वन्मतेऽपि नाशात्। तदन्यस्य शून्यादेस्तन्मतेऽप्यनाशात्। अपि चैवहं मुक्तः स्यामितीच्छा न स्यात्।  
	नन्वात्मन एव मुक्तिरिष्यते अहङ्कारे तु तदभेदारोपान्मुक्तः स्यामितीच्छा यथा शरीरस्यैव पुष्टीच्छायामप्यात्मनि तदैक्यारोपादहं पुष्टः   
स्यामितीच्छा यथा आत्मन एव सुखेच्छायामपि तदैक्यारोपाच्छरीरं सुखि स्यादितीच्छेति चेन्न, अन्योऽन्योश्रयस्योक्तेः। तत्र माममृतं कृधि   
‘ज्योतिरहं विरजा विपाप्मा भूयास’ मित्यादिश्रुतिविरोधाच्च। तत्र शरीरं पुष्टं स्यादित्यपीच्छावद् अहं सुखी स्यामित्यपीच्छावच्चेह   
चिन्मात्रं मुक्तं स्यादितीच्छायाः कदाप्यदर्शनेन मुक्तेरनिष्टत्वापाताच्च। यः कश्चिदात्मा मुक्तः स्यादितीच्छया च न मुमुक्षुप्रवृत्तिः। ममात्मा   
मुक्तः स्यादितीच्छा त्वहमर्थस्यैव मुक्तीच्छा। न च स्वतः पुरुषार्थ इच्छा नियन्तुं शक्या बौद्धतार्किकादिनियमितेच्छया   
आत्मनाशसुखनाशादेरपि पुमर्थत्वापातात्। किं चाहमर्थोऽन्तःकरणगर्भितश्चेन्मम मन इति धीर्न स्यात् तदवच्छिन्नस्य पुनः तदनन्वयात्।   
किं चैवं मनः स्फुरति मनोऽस्तीति ज्ञानादहमिति ज्ञानस्य वैषम्यानुभवो न स्यात् चिदचित्संवलनविषयत्वाविशेषात्। किं च सर्वाऽपि   
भ्रान्तिर्द्व्यंशविषया अन्यथा निरधिष्ठानभ्रमापातात्। न चाहमिति बुद्धेर्द्व्यंशत्वमनुभूयते। यदि कल्प्यते तदाऽऽत्मेति बुद्धेरपि द्व्यंशत्वं   
कल्प्यताम्। ननु रूप्यं स्फुरति रूप्यमस्तीत्यत्रेवाहं स्फुराम्यहमस्मीति द्व्यंशता भाति। रूप्यभ्रमे त्विदमंशावच्छिन्नं   
स्फुरणमधिष्ठानमितीदं रूप्यमितिधीः, इह तु स्फुरणमात्रमधिष्ठानमिति स्फुरामीत्येव धीरिति चेन्न। त्वन्मते   
भ्रमज्ञानस्याप्यध्यस्तत्वेनाधिष्ठानत्वायोगात्। अहमिच्छामीतिवदहं स्फुरामीत्यहमर्थाद् भिन्नत्वेन भासमानस्य स्फुरणस्य   
तदैक्यारोपाधिष्ठानत्वायोगाच्च। बाधकेन बाधिष्यमाणस्याध्यस्तधर्मत्वेन भासमानस्य चास्तित्वस्याधिष्ठानत्वायोगाच्च।   
त्वदभिप्रेतस्याहमित्यत्रैवांशद्वयमित्यस्यासिद्धेश्च। तस्मान्नाहमर्थस्यानात्मत्वे मानम्। आत्मत्वे तु प्रत्यक्षं तावत्।  
	अनुमानानि च- अहमर्थः मोक्षान्वयी, तत्साधनकृत्याश्रयत्वात्, सम्मतवत्। `अहमर्थोऽनर्थनिवृत्याश्रयः, अनर्थाश्रयत्वात्, सम्मतवत्।'न   
चासिद्धिः, अहमज्ञः अहं दुःखमनुभवामीत्यबाधितानुभवात्। अनात्मत्वं नाहमर्थनिष्ठं, अनात्ममात्रवृत्तित्वात् घटत्ववदित्यादीनि।   
श्रुतयश्च- कस्मिन्वहमुत्क्रान्त उत्क्रान्तो भविष्यामि कस्मिन्वा प्रतिष्ठिते प्रतिष्ठास्यामिति, स प्राणमसृजत हन्ताहमिमास्तिस्रो देवता   
इत्यादौ जगत्कारणे सति प्राणमनस्सृष्टेः प्रागेवाहन्त्वोक्तेः। तदात्मानमेवावेदहं ब्रह्मास्मीत्यत्र चावधारणेन शुद्धात्मनोऽहन्त्वोक्तेः।   
अनवद्यस्य ब्रह्मणोऽहमुल्लेखोक्तेः।  
		अहमित्येव यो वेद्यः स जीव इति कीर्तितः।  
		स दुःखी स सुखी चैव स पात्रं बन्धमोक्षयोः।।  
	इति श्रुतौ मोक्षान्वयोक्तेश्च। स्मृतयश्च `मामेव ये प्रपद्यन्ते मायामेतां तरन्ति' इति स्वप्रपन्नमायानिरसनशक्तस्येश्वरस्याहमुल्लेखोक्तेः।   
अहं कृत्स्नस्य जगतः प्रभवः प्रलस्तथा इत्यत्राहमर्थस्य मन आदिसर्वकारणत्वोक्तेः। न चैव न भविष्यामः सर्वे वयमतः   
परमित्यत्रानिवृत्युक्तेः। वेदैश्च सर्वैरहमेव वेद्यः इत्यत्र सर्ववेदवेद्यत्वोक्तेः। ततो मां तत्त्वतो ज्ञात्वा विशते तदनन्तरमित्यत्र   
मुक्तप्राप्यत्वोक्तेः। `अहमात्मा गुडाकेश' इत्यादावात्मत्वाद्युक्तेः। एवं चाहं ब्रह्मास्मि तद्योऽहं सोऽसावित्यादौ परेणापि लक्षणा   
नाश्रयणीया। तस्मात्-  
		अज्ञोऽहमित्याद्यध्यक्षात् तदात्मानमिति श्रुतेः।  
		अहमात्मेति च स्मृत्याऽहन्त्वं शुद्वात्मनः स्थितम्।।  
			अहमर्थस्यानात्मत्वभङ्गः  
</1-2-33>  
<1-2-34>  
		34. कर्तृत्वाध्यासभङ्गः  
	यच्चोच्यते जपाकुसुमस्थं लौहित्यं स्फटिक इव मनस्स्थं कर्तृत्वमात्मन्यध्यस्तम्, न तु तात्त्विकम् आत्मनो निर्विकारत्वात्, सुषुप्तौ   
बुद्ध्यभावेनाकर्तृत्वदर्शनात्, श्रुत्यादिविरोधाच्चेति। तत्र ब्रूमः-  
		प्रत्येकं स्फटिके पुष्पे भवेद्रक्तत्वबुद्धिवत्।  
		चिति बुद्धौ च कर्तृत्वसाक्षात्कारः कदाचन।।  
भवितव्यं हि बुद्धिस्थस्य कर्तृत्वस्यात्मन्यारोपे रक्तं कुसुममितिवत् कदाचिन्मनः कर्त्रिति प्रत्यक्षप्रमया, रक्तः स्फटिक इतिवत्कदाचिच्चैतन्यं   
कर्त्रिति भ्रमेण च। न हि बुद्धिस्थं कर्तृत्वमप्रत्यक्षम्। ननु मनश्चैतन्यात्मनाऽध्यस्तं कुसुमं तु न स्फटिकात्मनेति वैषम्यमिति चेन्न,   
अधिष्ठानात्मनाऽनध्यस्तं जपाकुसुमादिस्थानीयमुपाधिं विना भीषणत्वादियुक्तसर्पस्य रज्ज्वात्मनेव कर्तृत्वादियुक्तबुद्धेः चिदात्मनाऽध्यासे   
रज्जौ भीषणत्वान्तरस्येवात्मनि कर्तृत्वान्तरस्यानध्यासेन तदध्यासस्य सोपाधिकत्वायोगात्। मनो न स्फुरणम्, किं तु स्फुरतीति   
तयोर्भेदधीदशायामपि प्रत्येकं कदापि कर्तृत्वाप्रतीतेश्च। इदं सर्पयोः शरीरात्मनोश्चाभेदग्रहणदशायामप्ययं भीषणः सर्पो भीषणः अहं गौरः शरीरं   
गौरमितिवत् मनश्चितोरभेदग्रहदशायामपि स्फुरणं कर्तृ, मनः कर्त्रिति धीप्रसङ्गाच्च। न चोपाधेरधिष्टानात्मनाऽध्यासेऽप्युपाधेस्तद्धर्मस्य   
वाऽधिष्ठानसमसत्ताकत्वं वाऽध्यस्यमानादधिकसत्ताकत्वं वा सोपाधिकत्वे तन्त्रमिति वाच्यम्, आद्ये त्वन्मते बुद्धेस्तत्कर्तृत्वस्य च   
चित्समसत्ताकत्वाभावेन सोपाधिकत्वायोगात्। द्वितीये बुद्धिगतकर्तृत्वस्य पारमार्थिकताया वा आत्मस्थकर्तृत्वस्य प्रातिभासिकताया वा   
प्रसङ्गात्। उभयत्रापि नीरे क्षीरत्वाध्यासस्यापि सोपाधिकत्वापाताच्च। एतेन कर्तृत्वं बुद्धिगतमहमर्थेऽहमर्थगतं वाऽऽत्मन्यध्यस्यते। ततश्चैतन्यं   
कर्त्रिति मनः कर्त्रिति च प्रतीत्यभावो युक्त इति निरस्तम्। आद्ये आत्मन्यारोपितस्याप्यनर्थाभावेन बुद्धेरेवाहमर्थस्यैव वा बन्धमोक्षापातात्।   
द्वितीयेऽहमर्थस्थेनानध्यस्तकर्तृत्वेनैवाहं कर्तेति प्रतीत्युपपत्त्या आत्मनि तदध्यासासिद्धेः। किं च मनसः कर्तृत्वेऽपि करणत्वप्रसिद्धिविरोधः।  
	अपि च कर्ता शास्त्रार्थवत्त्वादित्यधिकरणे त्वयापि साङ्ख्यरीत्या बुद्धेः कर्तृत्वे प्राप्ते जीवस्येति सिद्धान्तितत्वेन तद्विरोधः।   
बुद्ध्यात्मनोरविवेकस्य साङ्ख्यमतेऽपि सत्त्वात्। किं च-  

		बन्धस्य तदपायेन कृतेस्तत्फलभाक्तया।  
		सामानाधिकरण्याच्च न बुद्धेः कतृता मता।।  
तथा हि- कर्तृत्वभोक्तृत्वाद्यनर्थरूपो बन्धो बुद्धिगतश्चेत् ततो मोक्षोऽपि तद्‌गतः स्याद्, बन्धमोक्षयोः सामानाधिकरण्यात्। अज्ञानमपि हि   
दुःखादिभोगद्वारैवानर्थः। न च बुद्धिगतं सत्यं भोक्तृत्वादिकं नानर्थः, किं तु तदुपाधिकं मिथ्या भोक्तृत्वादिकमिति वाच्यम्, एतत्कल्पनायाः   
कर्तृत्वाध्याससिद्ध्यधीनत्वेनान्योन्याश्रयात्। मोक्षस्य सत्यस्यैव पुरुषार्थत्ववद् भोक्तृत्वादिरूपबन्धस्यापि सत्यस्यैवानर्थत्वाच्च। तदुक्तं   
वार्तिके बौद्धं प्रति-  
		न हि स्वप्नसुखाद्यर्थं धर्मे कश्चित्प्रवर्तते।  
		यादृशच्छिकत्वात्स्वप्नस्य तूष्णीमास्येत पण्डितैः ।। (श्लो.वा.पृ. 220)  
इति। स्थूलः करोमि स्थूलोऽहं भुञ्ज इत्यादिप्रतीत्या देहस्याप्यनर्थान्वयापाताच्च। नापि बुद्ध्युपाधिकमात्मस्थं भोक्तृत्वादिकमनर्थः। न तु   
देहस्थमिति वाच्यम्, अनर्थाश्रयस्यात्मनोऽनर्थकोटित्वायोगात्। भ्रमकालेऽहं भोक्तेति प्रमाकाले तु बुद्धिर्भोक्त्रीत्येव प्रतीत्या शुद्धात्मनि   
कदापि तदप्रतीतेश्च। अपि च मनसः श्रवणादिकर्तृत्वे तत्फलं मोक्षोऽपि तस्यैव स्यात्। `शास्त्रफलं प्रयोक्तरी'ति न्यायेन यस्मिन् साधनकृतिः,   
तस्यैव फलभाक्त्वात्। अन्यथा कृतहानाकृताभ्यागमापातात्। जातेष्टावपि पित्रर्थपुत्रगतं पूतत्वादिकं तदनुष्ठातुः पितुरेव फलम्, तेन   
तदुद्‌देशात्। न चात्रात्मान्तःकरणार्थः। येनात्मगतो मोक्षो मनस उद्देश्यः स्यात्। आर्त्विज्यादेरपि दक्षिणैव कलम्।  

	नन्वारोपितमेव वा आत्मारोपितमेव वा कर्तृत्वं फलान्वये तन्त्रमिति चेन्न, निरस्तत्वात्। सत्यकर्तृत्ववत्या बुद्धेः   
सांसारिकफलभोक्तृत्वापाताच्च। न चोभयं तन्त्रम्। अननुगमात्। अपि च कृतिकर्मत्वकरणत्वादीनां मनसि श्रुतेः बुद्ध्यभावेऽपि   
कर्तृत्वश्रुतेर्बुद्धेर्न कर्तृता। श्रूयते हि `तन्मनोऽकुरुते'त्यादौ मनसः कृतिकर्मत्वम्। तथा `शृण्वन्तः क्षोत्रेण विद्वांसो मनसे'त्यादिश्रुतौ   
`शरीरवाङ्मनोभिर्यत्कर्म प्रारभते नर' इत्यादिस्मृतौ च करणत्वम्। तथा `मन उदक्रामत् मीलित इवाश्नन् पिबन्नास्तैवे'त्यादौ मनस   
उत्क्रमणेऽप्यात्मनः कर्तृत्वम्। तथा `एतं प्राणमयमात्मानमुपसङ्क्रभ्य' `एतं मनोमयमात्मानमुपसङ्क्रम्य' `इमांल्लोकान् कामान्नी   
कामरूप्यनुसञ्चरन्नि'त्यादौ त्वद्रीत्या प्राणाद्यतिक्रमणेऽपि सञ्चरणादिकर्तृत्वम्। तथा `परं ज्योतिरु पसम्पद्य स्वेनरूपेणाभिनिष्पद्यते स   
तत्र पर्येति जक्षन् क्रीडन् रममाण' इत्यादौ स्वरूपाविर्भावरूपपरममुक्तावपि कर्तृत्वम्। अपि च-  
		अहं करोमीत्यध्यक्षात् फलभाक्त्वादिलिङ्गतः।  
		कर्ताऽऽत्मेत्यादिवाक्याच्च स्थितं कर्तृत्वमात्मनः ।।  
	न चाहं करोमीत्यादिप्रत्यक्षेणः,(1) विमत आत्मा मोक्षसाधनविषयकृतिमान्, तत्फलान्वयित्वात्, सम्मतवत्। (2) अज्ञानं   
ज्ञानसमानाधिकरणम्, ज्ञाननिवर्त्यत्वात्, ज्ञानप्रागभाववत्। (3) दुःखादिभोगः मोक्षसमानाधिकरणः, बन्धत्वात्सम्मतवदित्याद्यनुमानैः,   
`कर्ता विज्ञानात्मा यो वेदेदं जिघ्राणीति स आत्मा, आनन्दभुक् तथा प्राज्ञ' इत्यादिश्रुतिभिश्च सिद्धे आत्मनः कर्तृत्वादौ बाधकमस्ति। न च   
श्रुतिरनुवादः। अहमर्थान्यात्मस्थकर्तृत्वस्य `नामरूपे व्याकरोत् सहिसर्वस्य कर्तेत्यादि स्रुत्युक्तेश्वरस्थकर्तृत्वक्ष्य' च प्रत्यक्षेणाप्राप्तेः। न   
च निर्धर्मकत्वं बाधकम्। निर्धर्मकत्वरूपधर्मभावाभावाभ्यां व्याघातात्। ज्ञानत्ववत्, सौषुप्तिकाज्ञानादिसाक्षित्ववत्, बुद्धिं प्रति   
बुद्ध्यविशिष्टस्य ज्ञातृत्ववच्च सत्यस्यासत्यस्य वा ज्ञातृत्वादेरप्यात्मन्येव सम्भवाच्च। नापि निष्क्रियत्वं बाधकम्। क्रियाया धात्वर्थत्वे   
आत्मन्यप्यस्त्यादिधात्वर्थसत्तादेः सत्त्वेनासिद्धेः। परिस्पन्दत्वे ज्ञानादीनामपरिस्पन्दत्वेनाप्रयोजकत्वात्। नाऽपि निर्विकारत्वं   
बाधकम्। आकाशस्य संयोगाद्याश्रयत्व इवात्मनोऽज्ञानतद्‌ध्वंसाद्याश्रयत्व इव च ज्ञानरूपगुणाश्रयत्वेऽपि   
द्रव्यान्तरत्वापत्तिरूपविकारानापातात्। न च सुषुप्तौ मनसोऽभावे कर्तृत्वाद्यदर्शनं बाधकम्, तदाऽप्युच्छ्वासादिकर्तृत्वदर्शनात्। सुप्तो   
भूर्भूरित्येव प्रश्वसितीत्यादि श्रुतेश्च। देहादिवन्मनसो निमित्तत्वेनापि तदुपपत्तेश्च। नापि श्रुतिर्बाधिका। `विज्ञानं यज्ञं तनुत' इति श्रुतेः `विज्ञानं   
ब्रह्म चेद्वेद तस्माच्चेन्न प्रमाद्यति, शरीरे पाष्मनो हित्वा सर्वान् कामान् समश्नुत' इत्यादिवाक्यशेषेण ब्रह्मपरत्वात्। `कामः सङ्कल्प'   
इत्यारभ्य `एतत्सर्वं मन एवे'तिश्रुतेः `मनसा वा अग्रे सङ्कल्पयती'त्यादिश्रुत्या मनःकरणकत्वपरत्वात्। `आत्मेन्द्रियमनोयुक्तं   
भोक्तेत्याहुर्मनीषिण' इति श्रुतेरात्मनो भोक्तृत्वे देहादिवन्मनसः सहकारितेत्येवम्परत्वात्। `ध्यायतीव लेलायतीवे'त्यादिश्रुताविवशब्दस्य   
परतन्त्रप्रभौ प्रभुरिवेतिवत् जीवस्थकर्तृत्वस्येश्वरतन्त्रत्वपरत्वात्। `अहङ्कारविमूढात्मा कर्ताहमिति मन्यत' इति स्मृतेरपि जीवे   
स्वातन्त्र्यनिषेधकत्वात्।  
		तत्रैवं सति कर्तारमात्मानं केवलं तु यः।  
		पश्यत्यकृतबुद्धित्वान्न स पश्यति दुर्मतिः।।  
इत्यादि वाक्यशेषात्। अन्यथोक्तश्रुत्यादिविरोधात्।  
	न च कर्तृत्वस्य क्लेशसम्बन्धान्न श्रुतिस्तत्परा। दर्शपूर्णमासादावप्यतात्पर्यापातात्। लीलादेरुच्छ्वासादेश्चाकरण एव क्लेशदशनाच्च।   
यदा वै करोत्यथ निस्तिष्ठतीति श्रुत्यैव कर्तृत्वस्य फलसम्बन्धोक्तेश्चेति। कर्तृत्वाध्यासभङ्गः।।  
</1-2-34>  
<1-2-35>  
		35.देहात्मैक्याध्यासभङ्गः  
	यच्चोच्यते (आत्मनि देहेन्द्रियाद्यैक्यं तद्धर्माश्चाध्यस्यन्ते) देहेन्द्रियादेरात्मन्यैक्यं तद्धर्माश्चाध्यस्यन्ते। तत्र चाहं ब्राह्मणोऽहं काण   
इत्यादिप्रत्यक्षं, ब्राह्मणो यजेतेत्यादि श्रुतिर्देहाद्यैक्याध्यासाभावे सुषुप्तौ प्रमातृत्वाद्यदर्शनात् तदन्यथानुपपत्तिश्च मानमिति, तन्न,   
त्वन्मतेऽहमर्थस्यानात्मत्वेनाहं ब्राह्मण इत्यादेर्देहात्मैक्याविषयत्वात्। देहात्मैक्यस्य प्रत्यक्षत्वे तद्विरोध्यनुमानाद्यप्रामाण्यस्योक्तत्वेन   
तद्‌भेदासिद्ध्यापत्तेश्च। परस्परं भिन्नत्वेन निश्चितानां देहेन्द्रियादीनां युगपदेकात्मैक्याध्यासायोगाच्च। त्वन्मते देहात्मनोर्भेदस्याध्यस्तत्वेन   
जीवब्रह्मणोरिव तत्राभेदाध्यासायोगाच्च। मिथ्यात्वं हि अधिष्ठानज्ञानाबाध्यात्यन्ताभावप्रतियोगित्वं,   
तद्‌बाध्यात्यन्ताभावप्रतियोगित्वस्य सत्त्वेऽपि सम्भवात्। अभेदश्च भेदात्यन्ताभाव इति कथं भेदमिथ्यात्वे अभेदः सत्यो न स्यात्? न च   
देहस्य स्वरूपेणैवाध्यस्तत्वाद् देहादात्मनो न भेदो नाप्यभेद इति वाच्यम्, अध्यस्तादपि रूप्याच्छुक्तेः स्वज्ञानाबाध्यस्य बाधगोचरस्य   
भेदस्य दर्शनात्। किञ्च-  
		अहं गेहीतिवच्चाहं देहीत्येव प्रतीयते।  
		न तु देहोऽहमस्मीति कदाचित् कस्यचिन्मतिः।। 1 ।।  
		ब्राह्मणोऽहं मनुष्योऽहमित्यादिस्तु प्रमैव नः।  
		देहभेदयुतो यस्माद् ब्राह्मणादिपदोदितः।। 2 ।।  
		कृशोऽहं कृष्ण इत्यादौ कार्श्यादिर्देहसंस्थितः।  
		पुत्रादिस्थितकार्श्यादिवदात्मन्युपचर्यते।। 3 ।।  
	प्रतीयते हि मम गृहं मम क्षेत्रमितिवन्मम देहः मम मनः मम चक्षुरिति भेदः। आत्मनि अहं ब्राह्मणोऽहं मनुष्य इत्यादिस्तु प्रमा।   
देहविशेषविशिष्ट एवं हि ब्राह्मणादिशब्दार्थः। न तु देहविशेषः, देहो ब्राह्मण इति कदाप्यप्रतीतेः। अन्धोऽहमित्यादिधीः प्रमैवः   
चक्षुश्श्रोत्रादिहीनस्यैवान्धबधिरादित्वात्। कृशोऽहमित्यादावपि कृशत्वादिकं रज्जौ सर्पस्थभीषणत्वादिकमिव धर्म्यैक्येन सहाध्यस्यते?   
किं वा स्फटिके जपाकुसुमलौहित्यमिव तेन विनैव? नाद्यः, धर्म्यैक्याध्यासाभावस्योक्तत्वात्। नान्त्यः। तद्वदेव   
कार्श्यादिद्वयप्रतीत्यापत्तेः। कृशोऽहं कृष्णोऽहमित्यादिस्तु पुत्रे कृशेऽहं कृश इतिवत् कर्दमलिप्तेऽहं कृष्ण इतिवच्च गौणः। न   
चायमप्यध्यासः, पुत्रात्कर्दमात्स्वस्य स्पष्टं भेदप्रतीतेः। अन्यथा मञ्चाः क्रोशन्तीत्यादिरप्यध्यासः स्यात्। पुत्रकार्श्येन दुःखं तु   
तस्यात्यन्तप्रेमास्पदत्वात्। न च कृशोऽहमित्यैक्यप्रतीत्या शिलापुत्रिकाया देह इतिवत् मम देह इत्ययमेव गौण इति वाच्यम्, मम देह   
इत्यस्य देहात्मविवेकिनि मुख्यतायाः कृशोऽहमित्यस्य च पुत्रकार्श्ये गौणतायाश्च क्लृप्तत्वात्। तत्र भेदधीः स्पष्टेति चेदिहापि तथा।   
पश्वादीनामपि देहात्मभेदसाक्षात्कारस्याङ्गीकार्यत्वात्। तदुक्तम्-  
		जातमात्रा मृगा गावो हस्तिनः पक्षिणो झषाः।  
		भयाभयस्वभोगादौ कारणानि विजानते।।  
		अस्मृतौ पूर्वदेहस्य विज्ञानं तत्कथं भवेदिति।  
	तथा हि जातमात्रस्य पश्वादेः स्तन्यपानादौ प्रवृत्त्यादिहेतोरिष्टसाधनत्वाद्यनुमितेर्हेतुः यत् स्तन्यपानं तदिष्टसाधनम्, यथेदम्, यन्नेत्रस्यान्तः   
शङ्कुकण्डूयनं तदनिष्टसाधनम्, यथेदमित्यादिव्याप्तिस्मृतिस्तावन्न देहान्तरास्मृतौ युक्ता। न च मम प्राग्देहान्तरमभूदिति स्मरतः   
स्वस्यैतद्‌देहैक्यधीः, किं त्वनेकमणिष्वनुस्यूतं सूत्रमिवानेकदेहेष्वनुस्यूतमात्मानं पश्यतस्ततो भेदधीरेव।  
	किं च योऽहं बाल्ये पितरावन्वभूवं सोऽहं स्थविरः नप्तॄन् पश्यामीति, योऽहं स्वप्ने व्याघ्रदेहः सोऽहमिदानीं मनुष्यदेह इति च   
देहभेदधीपूर्वकं स्वस्यैक्यमनुसन्दधानः कथं ततो भेदं न जानीयात्? न चेयं विरुद्धधर्मरूपलिङ्गजन्या भेदधीः परोक्षेति   
नैक्यापरोक्षभ्रमविरोधिनीति वाच्यम्, प्रत्यक्षे धर्मिणि भेदक- साक्षात्कारस्य भेदसाक्षात्कारव्याप्तत्वात्। इह च व्यावृत्तत्वेन   
धीस्थदेहादिभेदकस्या- नुवृत्तत्वस्यात्मनि प्रत्यभिज्ञाप्रत्यक्षसिद्धत्वात्। व्यावर्तकसाक्षात्कारस्यैवैक्यापरोक्षभ्रमेण   
भेदव्यवहारस्यौपचारिकत्वेन च सह विरोधाच्च। न चायं भ्रमः सोपाधिकः येनाधिष्ठानतत्त्वसाक्षात्कारेऽपि स्यात्।  
	या तु श्रुतिरुक्ता, तत्र किं लक्षणया देहविशेषैक्याध्यासवान् ब्राह्मणशब्दार्थ इति भावः? किं वा देहविशेषसम्बद्ध एव तदर्थः,   
सम्बन्धस्त्वन्यस्यासम्भवादैक्याध्यासरूप इति? यद्वा देहविशेष एव तदर्थः, आत्मा तु देहैक्याध्यासात्प्रवर्तत इति? नाद्यः। विधौ   
लक्षणायोगात्, त्वया पुत्रभार्यादिषु विकलेषु सकलेषु वा अहमेव विकलः सकलो वेत्यध्यस्यतीति भाषितत्वेन न्यायसाम्येन   
भृत्यमित्रादावपि तस्य सत्वेन शूद्रस्वामिनो ब्राह्मणादेर्यागाद्यनधिकारापाताच्च, ब्राह्मणादिकमित्रस्य शूद्रस्याप्यधिकारापत्तेश्च। न च   
स्वकर्मार्जितेन देहविशेषेणैक्याध्यासवांस्तदर्थः, आवश्यकत्वेन स्वकर्मणा देहविशेषार्जनस्यैव तदर्थत्वोपपत्तेश्च। सुप्तस्य जीवन्मुक्तस्य   
च देहैक्याध्यासाभावेन `ब्राह्मणो न हन्तव्य' इत्यादेस्तदविषयकत्वापाताच्च। नापि कदाचिदध्यासवांस्तदर्थः, महापातकेन   
नष्टब्राह्मण्यस्याप्यधिकारापाताच्च। जन्मारभ्य जीवन्मुक्तस्योक्तनिषेधाविषयत्वापाताच्च। अत एव न द्वितीयः।   
संयोगस्यात्मविभुत्वपक्षे सर्वदेहेषु स्वस्वामिभावस्य च भृत्यदेहे सत्त्वेऽपि इच्छानुविधायित्वस्य चात्यातुरादिदेहेष्वसत्त्वेऽपि   
साक्षात्स्वस्वामिभावस्य वा, तदिन्द्रियाश्रयत्वस्य वा, साक्षात्तत्प्रयत्नजन्यक्रियाश्रयत्वस्य वा, तद्भोगायतनत्वस्य वा, तत्कर्मार्जितत्वस्य   
वा सम्बन्धान्तरस्य सम्भवात्। न च प्रयत्नादावप्यात्मैक्यभ्रम एव सम्बन्धः, अहं कृतिरित्यप्रतीतेः। आत्मसमवायस्यात्मायुतसिद्धेर्वा   
सम्बन्धान्तरस्य सत्त्वाच्च। न चानतिप्रसङ्गाय स्वस्वामिभावादिरैक्याध्यासरूपमूलसम्बन्धाधीनः, वैपरीत्यस्यापि सुवचत्वात्,   
तत्कर्मार्जितत्वस्यैव मूलसम्बन्धत्वाच्च। कर्मणां तदीयत्वं चानादिपूर्वपूर्वतदीयकर्माधीनं वा, तदाश्रितप्रयत्नजन्यत्वाधीनं वा। न तु   
तदीयशरीरजन्यत्वाधीनमिति नान्योन्याश्रयः। पुत्रकामेष्टिकर्मापि न पुत्रशरीरार्जकम्। किं तु ग्रामकामेष्टिवत् पुत्रकर्मार्जितस्य तस्य   
स्वसम्बन्धमात्रार्जकम्। न तृतीयः। तस्य जडत्वादिना अनियोज्यत्वाद्, देहविशेषयुक्त एव ब्राह्मणशब्दप्रयोगेण देहस्यातदर्थत्वाच्च।   
अनेन `सर्वाण्यपि विधिनिषेधशास्त्राण्यध्यासमूलानी'ति परभाष्यं निरस्तम्।  
	नापि प्रमातृत्वाद्यन्यथानुपपत्त्याध्याससिद्धिः, तदभावेऽपि सुषुप्तावज्ञानादिज्ञातृत्वस्य दर्शनाद्, जागरणादावपि घटादिप्रमातृत्वदशायां   
तत्कर्मार्जितत्ववत् तदैक्याध्यासस्य तदाऽभावाच्च। एतेन प्रमातृत्वादिकमध्यासमूलमिति परभाष्यं निरस्तम्।   
चार्वाकादेस्त्वनुमानाभासादिजन्येऽपि देहात्मभ्रमे धर्माद्यभावभ्रम इव प्रत्यक्षत्वाभिमानः। संसारहेतुः देहानुकूलादौ रागादिरपि   
पुत्रानुकूलादाविव देहस्य प्रेमास्पदत्वात्। अङ्गुल्या देहं प्रदर्श्यायमहमित्युक्तिरपि अङ्गारं प्रदर्श्यायं वह्निरितिवत्   
पृथग्दर्शयितुमशक्यत्वात्। श्रुतिषु देहात्मैक्यनिषेधोऽप्यसत्कारणत्वनिषेधवत् कुवादि- प्राप्तत्वाद्, व्यवहारपर्यन्तं   
स्फुटतरभेदज्ञानाभावाच्च। दृश्यन्ते हि यमलयोर्व्यावर्तकं पश्यन्तोऽपि व्यवहर्तुमशक्ताः।  
उक्तम् च--  
		व्याप्तत्वादात्मनो देहे व्यवहारेष्वपाटवात्।  
		भेदज्ञानेऽपि चाङ्गारवह्निवत् स्वाविविक्तवत्।। 1 ।।  
		भवन्ति व्यवहाराश्च न हि प्रत्यक्षगानपि।  
		अर्थान्त यथानुभवतः प्रतिपादयितुं क्षमाः ।। 2 ।। इति   
तस्माद् देहादेरात्मैक्येन स्वरूपेण चानध्यस्तत्वाज्जगत्सत्यमेव, न त्वनिर्वाच्यमिति।  
			देहात्मैक्याध्यासभङ्गः।।  
</1-2-35>  
<1-2-36>  
		36. अनिर्वाच्यत्वलक्षणभङ्गः  
	यच्चोक्तं यद्यप्यनिर्वाच्यत्वं न निरुक्तिविरहः, इदं रूप्यमिति निरुक्तेः। अत एव न निरुक्तिनिमित्तस्य ज्ञानस्यार्थस्य वा विरहः, निमित्तं   
विना कार्यायोगात्। नापि तयोः सदसद्रूपविशिष्टविलक्षणत्वम्, सदेकरूपत्वेऽपि तदुपपत्तेः। नापि सद्विलक्षणत्वे सत्यसद्रिलक्षणत्वम्,   
सदसद्रूपत्वेऽप्यपपत्तेः। नापि सद्विलक्षणत्वे सत्यसद्विलक्षणत्वे सति सदसद्विलक्षणत्वम्, सतोऽपि सदन्तरविलक्षणत्वात्। नापि सत्त्वे   
सत्यसत्त्वरूपविशिष्टस्य विरहः, केवलसत्त्वेऽप्युपपत्तेः। नापि सत्त्वराहित्ये सत्यसत्त्वविरहः, सदसत्त्वेऽप्युपपत्तेः। तथापि   
सत्त्वेनासत्त्वेन सदसत्त्वेन च विचारासहत्वं वा बाध्यत्वं वा अनिर्वाच्यत्वम्। प्रमाणं तत्र- विमतं सत्त्वरहितत्वे सत्यसत्त्वरहितत्वे सति   
सदसत्त्वविरहितम्, बाध्यत्वाद् दोषप्रयुक्तभानत्वाद्वेत्यादि व्यतिरेकि। न चाप्रसिद्धविशेषणत्वम्, सत्त्वासत्त्वे   
सामानाधिकरणात्यन्ताभावप्रतियोगिनी, धर्मत्वाद्रूपरसवत्। सत्त्वमसत्त्वानधिकरणानिष्ठम्, असत्त्वं वा सत्त्वानधिकरणानिष्ठम्,   
धर्मत्वाद्रूपवदिति वा सामान्यतस्तत्सिद्धेः। किञ्च सच्चेन्न बाध्येत, असच्चेन्न प्रतीयेतेति ख्यातिबाधान्यथानुपपत्तिः   
प्रवृत्तिबाधान्यथानुपपत्तिश्चात्र मानमिति।  
	अत्र ब्रूमः- अत्र सत्त्वासत्त्वे सत्ताजातितदभावौ वा? अर्थक्रियाहेतुत्वाहेतुत्वे वा? अबाध्यत्वबाध्यत्वे वा? प्रामाणिकत्वाप्रामाणिकत्वे वा?   
अशून्यत्वशून्यत्वे वा? ब्रह्मत्वशून्यत्वे वा? अबाध्यत्वशून्यत्वे वा? प्रामाणिकत्वशून्यत्वे वा? परेणाङ्गीकृते सत्त्वासत्त्वे वा? नाद्यद्वितीयौ,   
शुद्धात्मनि सद्वैलक्षण्यस्य प्रपञ्चे तदभावस्य चापातात्। न तृतीयः, त्वन्मते तुच्छस्याप्यबाध्यत्वेन तत्र सद्वैलक्षण्यस्यानिर्वाच्यस्य च   
बाध्यत्वेन तत्रासद्वैलक्षण्यस्य चायोगात्। अत एव न चतुर्थः, अनिर्वाच्यस्याप्रामाणिकत्वेन तत्रासद्वैलक्षण्यायोगात्। न च पञ्चमः,   
अनिर्वाच्यस्याशून्यत्वेन तत्र सद्वैलक्षण्यायोगात्। न षष्ठः, ममापि प्रपञ्चे तस्येष्टत्वात्। न सप्तमः, तयोरविरोधेन   
सत्त्वासत्त्वरूपत्वायोगात् अबाध्यत्वाभावस्यैव लक्षणत्वोपपत्त्या व्यर्थविशेष्यत्वाच्च। किं चात्र शून्यं किं विवक्षितं निरुपाख्यं वा?   
निस्स्वरूपं वा? नाद्यः, असत्ख्यातिवादेऽपि रूप्यादौ तद्वैलक्षण्यस्येष्टत्वात्। न द्वितीयः, मिथ्यात्वभङ्गोक्तरीत्या त्वन्मतेऽपि रूप्यादेः   
स्वरूपेण त्रैकालिकनिषेधेन निस्स्वरूपत्वात्। अत एव नाष्टमः, उक्तरीत्या रूप्यादावप्यसद्वैलक्षण्यायोगात्। न नवमः, मया   
त्रिकालसर्वदेशीयनिषेधाप्रतियोगित्वप्रतियोगित्वे सत्त्वासत्त्वे इति स्वीकारात्। त्वन्मते चानिर्वाच्यस्य तत्प्रतियोगित्वात्।  
	किं च रूप्यादौ घटादौ च प्रातिभासिकस्य व्यावहारिकस्य च सत्त्वस्य सद्भावात् कथं सद्विलक्षणत्वम्? पारमार्थिकसद्वैलक्षण्यं   
विवक्षितं चेत्, पारमार्थिकत्वस्य बाध्यत्वाभावरूपतया लाघवाद् बाध्यत्वमेवानिर्वाच्यत्वं स्यात्। किञ्च मदनभिमतयोः   
परस्परनिषेधानात्मकयोः पारिभाषिकयोः सत्त्वासत्त्वयोः राहित्यविवक्षायामिष्टापत्तिः। मदभिमतयोः राहित्यविवक्षायां तु मया   
लाघवादावश्यकत्वाच्च (ञ्चाऽसत्त्वाभाव एव सत्त्वमिति) सत्त्वाभाव एवासत्त्वमिति स्वीकारात्। `द्वौ नञौ प्रकृतमर्थं सातिशयं   
गमयत'इति न्यायेनैकतरनिषेधस्यान्यतरविधिरूपत्वात् माता बन्ध्येतिवद् व्याघातः। एतेनासद्वैलक्षण्येन सत्त्वसाधने   
आत्मत्वमुपाधिरिति निरस्तम्। असद्वैलक्षण्यमेव सत्त्वरूपमिति व्याहतेरेवोक्त्या तेन तदसाधनात्। सत्त्वे   
तद्विरुद्धवैलक्षण्यस्येवात्मत्वस्य तत्र प्रयोजकत्वेनाक्लृप्तत्वाच्च। एतेनानिर्वाच्यवादे विरोधोऽसिद्ध इति निरस्तम्, अन्योन्याश्रयात्।   
अन्यथा माता वन्ध्येतिवादे विरोधोऽसिद्ध इति स्यात्। ननु निषेधसमुच्चयस्यातात्त्विकत्वान्न विरोधः। सदादिवैलक्षण्योक्तिस्तु   
तत्तत्प्रतियोगिदुर्निरूपत्वमात्रप्रकटनाय। न हि स्वरूपतो दुर्निरूपस्य किञ्चिदपि रूपं वास्तवमस्तीति चेन्न,   
सत्त्वादिराहित्यस्यातात्त्विकत्वेऽपि सत्त्वादेर्दुर्निरूपत्वमात्रेणानिर्वाच्यत्वे पञ्चमप्रकाराविद्यानिवृत्तौ `नानिर्वाच्यश्च तत्क्षय'   
इत्यनिर्वाच्यत्वनिषेधायोगात्। सत्त्वादिवत्तद्राहित्यस्याप्यतात्त्विकत्वे सत्त्वादौ प्रमाणनिरासेन तद्राहित्ये तदुक्तेरयोगाच्च।   
विधिसमुच्चयस्यैवातात्त्विकत्वान्न विरोध इति सुवचत्वाच्च। किञ्च निषेधसमुच्चयस्यातात्त्विकत्वं किमुभयातात्त्विकत्वेन?   
एकैकातात्त्विकत्वेन वा? नाद्यः, उभयतात्त्विकत्ववदुभयातात्त्विकत्वस्यापि विरुद्धत्वाद्विधिसमुच्चयस्य तात्त्विकत्वापातेन   
प्रतियोगिदुर्निरूपत्वस्यायोगाच्च। अत एव न द्वितीयः, तत्प्रतियोगिन एकस्य विधेस्तात्त्विकत्वापातात्। अतात्त्विकं हि   
तात्त्विकात्यन्ताभावप्रतियोगीत्युक्तम्। किं च हेतूकृतस्य स्वरूपतो दुर्निरूपत्वस्य साध्यस्य वास्तवरूपाभावस्य   
चातात्त्विकत्वेऽनैकान्त्यस्य सिद्धसाधनस्य चापत्त्या तयोस्तात्त्विकत्वावश्यम्भावाद्विरोधः। अपि च स्वरूपतो दुर्निरूपस्येत्यत्र किमिदं   
दुर्निरूपत्वं केनापि प्रकारेण वा? केनापि प्रकारेण दुर्निरूपत्वमित्येतत्प्रकारान्यप्रकारेण वा? सत्त्वासत्त्वाभ्यां वा? नाद्यः, केनापि   
प्रकारेण दुर्निरूपत्वमित्यनेन प्रकारेण दुर्निरूपत्वादुर्निरूपत्वाभ्यां व्याघातात्। अत एव न द्वितीयः। केनापि प्रकारेण   
दुर्निरूपत्वमित्येतदन्यप्रकारेण दुर्निरूपत्वस्य केनापि प्रकारेण दुर्निरूपत्वमित्यस्मादन्यत्वादसतोऽसत्त्वेनेव कल्पितस्यापि बाधवेद्येन   
मिथ्यात्वादिना सुनिरूपत्वाच्च। न तृतीयः, तस्य सदसद्वैलक्षण्यावास्तवत्वाहेतुत्वात्। न च   
ध्वंसानुपलक्षितोपलक्षितसत्तायोगित्वरूपयोर्नित्यत्वानित्यत्वयोः सत्ताहीने   
सामान्यादावभाववदुत्तरावधिराहित्यभावान्यनिवृत्तिमत्त्वरूपयोर्नित्यत्वानित्यत्वयोः प्रागभावे अभाववद्वा क्वचित् सत्तासत्तयोरभावः   
स्यादिति केनचिदुक्तं युक्तम्, उक्तयोर्नित्यत्वानित्यत्वयोर्भावाभावानात्मकत्वात्, सत्वासत्वायोस्तु तदात्मकत्वात्,   
प्रागभावसामान्याद्यनुगतयोर्ध्वंसाप्रतियोगित्वप्रतियोगित्वयोरेव नित्यत्वानित्यत्वरूपत्वाच्च। प्रागभावस्यापि प्रतियोग्येव ध्वंसः,   
भावस्याभावो निवृत्तिरभावस्य तु भाव एवेति स्वीकारात्। अन्यथा ध्वंसोपलक्षितानुपलक्षितसत्ताराहित्यरूपयोर्नित्यत्वानित्यत्वयोः   
सामान्यादौ भाववदेकत्र सत्त्वासत्त्वे स्यातामिति स्यात्। न चाध्यस्ते नित्यत्वानित्यत्वयोरिव सत्त्वासत्त्वयोरप्यभावो न विरुद्धौ। धर्मिण   
एव कल्पितत्वेन विरुद्धयोरपि धर्मयोरभावादिति वाच्यम्, त्वन्मते कल्पितस्यानित्यत्वात्कल्पितत्वरूपहेतोर्विरुद्ध   
धर्माभावरूपसाध्यस्य च भावाभावाभ्यां व्याघाताच्च।  
	अथ कल्पितत्वादिकं नित्यत्वादिवन्न धर्मिसत्त्वापेक्षं तर्ह्यसत्त्वमपि तथा, अन्यथा तुच्छस्याप्यसद्‌बहिर्भावः कल्पितस्यापि   
दृश्यादृश्यबाध्याबाध्यदुर्निरूपसुनिरूपबहिर्भावोऽपि स्यात्। न च तार्किकमते संयोगतदत्यन्ताभावयोरिव भट्टमते भेदाभेदयोरिव च   
सत्त्वासत्त्वाभावयोरप्यविरोधोऽस्त्विति वाच्यम्, तद्वदेव सत्त्वासत्त्वयोरेवाविरोधापातात्। अथं   
संयोगतदत्यन्ताभावादाववच्छेदकभेदेनाविरोधः सत्त्वासत्त्वयोरपि तथात्वे इष्टापत्तिः। स्वकालाद्यवच्छेदेन   
सत्त्वस्यान्यकालाद्यवच्छेदेनासत्त्वस्य चेष्टत्वादिति चेत्, समः समाधिः। स्वकालाद्यवच्छेदेनासद्वैलक्षण्यस्य कालान्तराद्यवच्छेदेन   
सद्वैलक्षण्यस्य चेष्टत्वात्। तस्मात्सत्त्वासत्त्वात्यन्ताभावावेकत्र विरुद्धौ।  
	अपि च सत्त्वादिना विचारासहत्वं किं सत्त्वाद्यनधिकरणत्वम्? सत्त्वात्यन्ताभावाधिकरणत्वं वा? सद्रूपत्वाद्यभावो वा?   
सत्त्वादेरित्थमिति निर्वक्तुमशक्यत्वं वा? सत्त्वादिना प्रमाणागोचरत्वं वा? नाद्यः, असतोप्यसत्त्वरूपधर्मानधिकरणत्वात्,   
सत्पदलक्ष्यस्य निर्धर्मकस्य ब्रह्मणोऽपि स्वरूपातिरिक्तं तात्त्विकं सत्त्वं प्रत्यनधिकरणत्वाच्च, अतात्त्विकं सत्त्वं प्रति   
त्वनिर्वाच्यस्याप्यधिकरणत्वाद्, धर्मिसमसत्त्वं प्रति च ब्रह्मणोऽप्यनधिकरणत्वाद्, अनिर्वाच्यस्याप्यधिकरणत्वाच्च। न द्वितीयः, निर्धर्मके   
ब्रह्मणि सत्त्ववत्तदत्यन्ताभावोऽपि न, तुच्छेऽप्यसत्त्ववत्तदत्यन्ताभावोऽपि नेति कथञ्चिदतिव्याप्तिनिरासेऽपि तुच्छब्रह्मणोर्निर्धर्मकत्वेन   
धर्मवत्त्वादेरेवानिर्वाच्यलक्षणत्वापातात्, निर्विशेषत्वश्रुत्यापि व्याघातेन धर्ममात्रनिषेधायोगेन ब्रह्मणि सत्त्वराहित्ये तदत्यन्ताभावस्य   
दुर्वारत्वाच्च। न तृतीयः, सामान्यादेरप्यबाध्यत्ववत्वेनैवाबाध्यात्मकसद्रूपतया ब्रह्मणः सत्त्वाभावे सद्रूपत्वायोगाद्, ब्रह्मणः सद्रूपत्वे   
श्रौतसत्पदस्य लाक्षणिकत्वायोगाच्च। न चतुर्थः, त्वन्मते ब्रह्मण्यपि सत्त्वस्येत्थमिति दुर्वचत्वात्। न पञ्चमः,   
अखण्डार्थनिष्ठवेदान्तैकवेद्यस्य ब्रह्मणोऽपि सत्त्वप्रकारकप्रमाणागोचरत्वात्। अपि च सत्त्वादिराहित्यं न तावत्प्रातिभासिकम्,   
रूप्यप्रपञ्चयोर्ब्रह्मवत्पारमार्थिकत्वापातात्। नापि धर्मिसमसत्ताकम्, बाधबोध्यस्य भ्रान्तिसिद्धेन साम्यायोगात्। नापि व्यावहारिकम्,   
जगति व्यावहारिकत्वे रूप्ये प्रातिभासिकत्वापातेनोक्तदोषात्। रूप्ये व्यावहारिकत्वे च जगति पारमार्थिकत्वापातेनाद्वैतहानेः, अत   
एव सत्त्वादिराहित्यं न पारमार्थिकं न हि स्वरूपतो दुर्निरूपस्य किञ्चिदपि रूपं वास्तवमस्तीति स्ववचनविरोधाच्च। किं च श्रुत्या   
युक्त्या च भेदं निराकुर्वता कथं सदसद्भिन्नत्वरूपं तद्‌व्याप्तं वाऽनिर्वाच्यत्वं समर्थ्यते? बाध्यत्वम् अनिर्वाच्यत्वमिति तु मिथ्यात्वभङ्ग   
एव निरस्तम्। अनिर्वाच्यलक्षणभङ्गः।।  
</1-2-36>  
<1-2-37>  
		37.अनिर्वाच्यत्वसाधकानुमानभङ्गः  
	अनुमानं चायुक्तम्, मिथ्यात्वभङ्गे उक्तरीत्यांऽशे सिद्धसाधनाद्, अप्रसिद्धविशेषणत्वाच्च, उक्तरीत्या व्याघाताच्च,   
ब्रह्मवत्सत्त्वराहित्येऽप्यनिर्वाच्यत्वाभावोपपत्त्याऽर्थान्तरत्वाच्च, सत्त्वादिराहित्यस्य प्रातिभासिकत्वादिपक्षेषु दोषस्योक्तत्वाच्च,   
भेदनिरासानुपपत्तेरुक्तत्वाद्, वक्ष्यमाणरीत्या भ्रान्तिबाधयोरन्यथैवोपपत्त्या विमतं सदसदात्मकं बाध्यत्वाद्   
व्यतिरेकेणात्मवदित्याद्याभाससाम्याच्च, असदेव रजतं प्रत्यभादिति प्रत्यक्षबाधाच्च। न चैवं मिथ्यैव   
रूप्यमभादितिप्रत्यक्षेणानिर्वाच्यत्वसिद्धिः, मिथ्याशब्दस्यासत्पर्यायत्वात्। विमतं असत् सत्त्वानधिकरणत्वात्, नृशृङ्गवदिति   
सत्प्रतिपक्षत्वाच्च। न च सत्त्वाभावमात्रेणासदितिधीः, त्वत्पक्षे ज्ञानेऽपि सत्त्वाभावेनासदितिधीप्रसङ्गाद्, असत्त्वाभावेन   
सदितिधीप्रसङ्गाच्च, नृशृङ्गाद्यसत्त्वबुद्धितोऽस्या वैलक्षण्याननुभवाच्च। किं चोक्तेषु सत्त्वासत्त्वपक्षेष्वाद्यद्वितीययोः जगति   
सत्त्वराहित्यांशे रूप्यादावसत्त्वराहित्यांशे तृतीयचतुर्थयोरुभयत्रापि असत्त्वराहित्यांशे पञ्चमे उभयत्रापि सत्त्वराहित्यांशे   
सप्तमाष्टमनवमेष्वप्युक्तन्यायेनोभयत्राप्यसत्त्वराहित्यांशे बाधः। षष्ठे त्वबाध्यत्वरूपसत्त्वेनोपपत्त्याऽर्थान्तरम्,   
सामान्यतोऽनिर्वाच्यसाधकानुमानेष्वप्युक्तरीत्या व्याघातार्थान्तरादिकम्।  

	किं चोक्तसत्त्वासत्त्वपक्षेषु षष्ठान्येष्वंशे बाधः। षष्ठेऽर्थान्तरम्। सत्त्वासत्त्वे समानाधिकरणात्यन्ताभावप्रतियोगिनी न भवतः,   
परस्परात्यन्ताभावत्वाद् घटत्वाघटत्ववत्। असत्त्वं सत्त्वानधिकरणनिष्ठं न, तत्प्रतिषेधरूपत्वाद्, यथा अनित्यत्वं   
नित्यत्वानधिकरणनिष्ठं न। एवं सत्त्वं पक्षीकृत्यापि प्रयोक्तव्यमिति सत्प्रतिपक्षत्वम्। घटत्वाघटत्वे   
समानाधिकरणात्यन्ताभावप्रतियोगिनी, धर्मत्वाद् रूपरसवत्। कल्पितत्वमकल्पितत्वानधिकरणानिष्ठम्, धर्मत्वाद्   
रूपरसवदित्याभाससाम्यं च परस्परप्रतिषेधानात्मकत्वमुपाधिश्च। एवं च-  
		अविरुद्धौ रूपरसौ सत्त्वासत्त्वे विरोधिनी।  
		अन्यथा सदसद्रूपं स्यात्किञ्चिद् रसरूपवत्।।  
	किं चाद्ये सद्विलक्षणत्वासद्विलक्षणत्वकल्पितत्वाकल्पितत्वदृश्यत्वादृश्यत्वदुर्निरूपत्वादुर्निरूपत्वादौ   
द्वितीयतृतीययोर्यर्थाक्रममसद्वैलक्षण्ये सद्वैलक्षण्ये च त्रिष्वपि ज्ञेयत्वव्यवहार्यत्वादौ व्यभिचारः। न   
चौपाधिकधर्माणामुपाध्यनतिरेकाज्ज्ञानत्वमेव ज्ञेयत्वमिति तदप्यत्यन्ताभावप्रतियोगीति वाच्यम्, तथात्वे दृक्त्वमेव   
दृश्यत्वाभिधानत्वादिकमेवाभिधेयत्वादिकमिति ब्रह्मण एव दृश्यत्वम्, न तु जडस्य ब्रह्मण इव च   
घटादेरप्यवाच्यत्वमित्याद्यतिप्रसङ्गात्। आवाभ्यां षट्पदार्थनियमस्यानङ्गीकाराच्च वैशेषिकैरप्यौपाधिकधर्माणामभावे   
सामान्येऽन्तर्भाव इति वा उपाध्यनतिरेकेऽपि घटाद्येव कार्यं न त्वाकाशादीति व्यवस्थित्यर्थं यस्योपाधिना सम्बन्धो न   
तत्रैवौपाधिकधर्मात्यन्ताभाव इति वा स्वीकृतत्वेनानैकान्त्यतादवस्थ्याच्च।  
	न च ज्ञेयत्वाद्यपि स्वनिष्ठात्यन्ताभावप्रतियोगि, अन्यथाऽऽत्माश्रयादिति न व्यभिचार इति वाच्यम्, सत्त्वादेरप्यसत्त्वाद्यनधिकरणत्वात्,   
सत्त्वादिरूपविशेषनिष्ठात्यन्ताभावप्रतियोगित्वसिद्ध्या सामान्यतः सिद्ध्युक्त्ययोगात्,   
सद्वैलक्षण्यमिथ्यात्वदृश्यत्वादिवच्छब्दप्रतिपाद्यत्वादेरप्यनन्यथासिद्धधीबलेन स्ववृत्तित्वाच्च, अत्यन्ताभावप्रतियोगित्वे व्यभिचारस्य   
दुर्वारत्वाच्च। न च शब्दबोध्यत्वाद्यपि निर्धर्मकात्मनिष्ठात्यन्ताभावप्रतियोगि, आत्मशब्देनैव प्रतिपाद्यतया व्याघातात्,   
सत्त्वासत्त्वयोरपि तन्निष्ठात्यन्ताभावप्रतियोगित्वेनार्थान्तरत्वाच्च। यदि च सर्वधर्मराहित्यश्रुत्याऽऽत्मनिसत्ववत्तदत्यन्ताभावोऽपि नेति   
नार्थान्तरम्, तर्हि शब्दबोध्यत्वात्यन्ताभावोऽपि न तत्रेत्यनैकान्त्यतादवस्थ्यम्।  
	न च सत्त्वमसत्त्वानधिकरणानात्मनिष्ठात्यन्ताभावप्रतियोगि, अनात्मनिष्ठात्यन्ताभावप्रतियोगित्वादसत्त्ववदिति   
प्रयोगान्नात्मन्यर्थान्तरमिति वाच्यम्, व्याघाताद्यनिरस्ताराद्, अत्यन्ताभावस्य प्रामाणिकत्वे अपसिद्धान्तस्याऽप्रामाणिकत्वे च   
सिद्धसाधनस्यापाताच्च। अयं च दोषः पूर्वत्रापि द्रष्टव्यः। कल्पितत्वमकल्पितत्वानधिकरणानात्मनिष्ठात्यन्ताभावप्रतियोगि   
अनात्मनिष्ठात्यन्ताभावप्रतियोगित्वादकल्पितत्ववदित्याभाससाम्याच्च, आत्मन इवानात्मनोऽपि   
सत्त्वासत्त्वराहित्येऽप्यनिर्वाच्यत्वाभावोपपत्त्याऽर्थान्तरत्वाच्च, मिथ्यात्वे त्वद्रीत्या व्यभिचाराच्च। तस्मादप्रसिद्धविशेषणत्वं दुर्वारम्।  
	एतेन सत्ख्यातिवादिनं प्रति असद्विलक्षणं विमतं सद्विलक्षणम्, बाध्यत्वात् शुक्तिरजतत्वसंसर्गवदिति, असत्ख्यातिवादिनं च प्रति   
सद्विलक्षणं विमतमसद्विलक्षणमपरोक्षधीविषयत्वाद्, घटवदितिप्रयोगान्नाप्रसिद्धविशेषणत्वादिकं   
पक्षधर्मताबलाच्चानिर्वाच्यसिद्धिरिति नवीनोक्तं निरस्तम्, व्याघातबाधाद्यनिस्तारात्। अनिर्वाच्यत्वसाधकानुमानभङ्गः।।  
</1-2-37>  
<1-2-38>  
		38. अनिर्वाच्यसाधकख्यातिबाधान्यथानुपपत्तिभङ्गः  
	अर्थापत्तावपि सच्चेन्न बाध्येतेत्यत्र किमिदं सत्? सत्ताजातिमद्वा? अर्थक्रियाकारि वा? अबाध्यं वा? अबाध्यत्वावच्छेदकावच्छिन्नं वा?   
प्रामाणिकं वा? नाद्यद्वितीयौ, त्वन्मते प्रपञ्चे व्यभिचाराद्, व्यवहारदशायां न बाध्येतेत्यापादनेन `नेह नाने'ति बाधेन   
जगतोऽनिर्वाच्यत्वासिद्धेः, व्यवहारदशायामेव जगति यौक्तिकादिबाधस्य दर्शनाच्च, प्रत्यक्षबाधस्य च परोक्षाध्यस्ते अपरोक्षाध्यस्ते   
नभोनैल्यादौ चाभावात्, सत्तादिराहित्येऽपि ब्रह्मवदनिर्वाच्यत्वाभावोपपत्तेश्च, व्यवहारदशायां बाध्यस्यापि   
रूप्यस्याद्वैतवत्पारमार्थिकत्वोपपत्तेश्च। न तृतीयः, यदबाध्यम् तदबाध्यमिति साध्यावैशिष्ट्याद्, व्यवहारस्यापाद्यत्वे च   
बाध्यत्वेनैवासद्‌व्यावृत्तेरपि सिद्ध्या शेषवैयर्थ्यात्। अत एव न चतुर्थः, प्रामाणिकत्वादन्यस्य तदवच्छेदकस्याभावाच्च। न पञ्चमः,   
बाध्यस्यापि बाध्यत्वाकारेण प्रामाणिकत्वात्, सत्त्वेन प्रामाणिकत्वविवक्षायामात्माश्रयापातात्, मानान्तराप्रप्तस्य   
तत्त्वावेदकश्रुतिवेद्यत्वेन प्रामाणिकस्य ब्रह्मनिर्विशेषत्वादेरपि त्वन्मते ब्रह्मान्यत्वेन बाध्यत्वेन व्यभिचाराच्च, अबाध्ये   
अविद्यादिसाधकतया स्वतःप्रकाशमाने चिन्मात्रे वैयर्थ्येन प्रमाणाप्रवृत्त्या प्रामाणिकत्वस्य बाध्यत्वेनैव व्याप्तत्वाच्च,   
रूप्यादिबाधकस्यातत्त्वावेदकत्वेन तदप्रामाणिकतानापादकत्वाच्च। अतत्त्वावेदकव्यावहारिकप्रमाणबाधितस्यापि रूप्यादेरद्वैतवत्स्वतः    
प्रामाण्यप्रयुक्तपारमार्थिकत्वोपपत्तेः। न चास्य तत्त्वावेदकाद्वैतश्रुतिबाधः तस्याः भेदश्रुतिवत्   
प्रत्यक्षप्राप्तव्यावहारिकरूप्यनिषेधानुवादित्वोपपत्तेः।  
	एतेनासत एव विलक्षणमिह सद्विवक्षितमिति केनचिदुक्तं निरस्तम्। अवधारणस्य सदसद्विलक्षणं न चेदित्यर्थकत्वेन   
प्रतियोग्यप्रसिद्ध्यापादकासिद्धेः, बाधेनैवानिर्वाच्यत्वसिद्ध्या ख्यात्युक्त्ययोगाच्च। सदसद्विलक्षणं न चेदित्यत्र सत्किं विवक्षितमिति   
पूर्वविकल्पप्रसरेण घट्टकुटीप्रभातवृत्तान्तापाताच्च। एवं न बाध्येतेत्यत्र बाधः किं ज्ञानेन निवृत्तिः? प्रतिपन्नोपाधौ त्रैकालिकनिषेधो वा?   
नोभयमपि मिथ्यात्वभङ्गे उक्तरीत्या आद्ये इष्टापत्तेर्द्वितीये असद्विलक्षणत्वपक्षे बाध्यते चेति विपर्ययापर्यवसानात्।  
	एवमसच्चेदित्यत्रासत् किं सत्तादिहीनम्? बाध्यं वा? निरुपाख्यं वा? निरुपाख्यत्वावच्छेदकावच्छिन्नं वा? निस्स्वरूपं वा? नाद्यः,   
सत्तादिहीनस्यात्मादेः प्रतीत्या व्यभिचाराद्रूप्यादौ तस्मादसन्न भवतीति विपर्ययापर्यवसानाच्च। अत एव न द्वितीयः, न तृतीयः, निरुपाख्यं   
चेन्न ख्यायेतेतिसाध्यावैशिष्ट्यात्। न चतुर्थः, निस्स्वरूपत्वाद्यन्यस्य तस्याभावादसत एव ख्यात्यङ्गीकारेणापादकासिद्धेश्च। न पञ्चमः   
पारमार्थिकत्वाकारेण त्रैकालिकनिषेधप्रतियोगित्वस्य निर्धर्मके ब्रह्मण्यपि सत्वेनानिर्वाच्यस्य स्वरूपेणि तत्प्रतियोगित्वे वाच्ये   
शशशृङ्गादेरपीतोऽन्यस्य निस्स्वरूपत्वस्याभावेन तस्मादसन्न भवतीति विपर्यापर्यवसानात्। किं चासत्त्वं यदि   
सत्त्वाभावतद्‌व्याप्यान्यतरत्, तर्ह्यनिर्वाच्यख्यातौ न विपर्ययपर्यंवसानं अन्यच्चेदिष्टापत्तिः। एवं न प्रतीयेतेत्यत्र किं प्रतीतिमात्रं   
विवक्षितम्? सत्त्वेन प्रतीतिर्वा? अपरोक्षप्रतीतिर्वा? सत्त्वेनापरोक्षप्रतीतिर्वा? नाद्यः, असतोऽप्रतीतावसद्वैलक्षण्यज्ञानायोगाद्,   
असत्प्रतीतिनिरासानुपपत्तेश्च, असत्पदस्यानर्थकत्वे प्रयुक्तपदानां सम्भूयकारित्वेनासन्न प्रतीयते इति वाक्यस्याबोधकत्वापाताच्च।   
असतोऽसत्वेनाप्रतीतावसद्‌व्यवहारानुपपत्तेश्च। तदुक्तम्--  
		असद्विलक्षणज्ञप्त्यै ज्ञातव्यमसदेव हि।  
		तस्मादसत्प्रतीतिश्च कथं तेन निवार्यते ।। इति।  
	द्वितीयेऽपि सा किं प्रमारूपा निषिध्यते? भ्रमरूपा वा? नाद्यः, इष्टापत्तेः। न द्वितीयः, उक्तन्यायेनासतः प्रतीतिसिद्धौ   
सतोऽसत्वेनेवारूप्यस्य च रूप्यत्वेनेव भ्रान्तित्वादेवासतः सत्त्वेन प्रतीत्युपपत्तेः। तदुक्तम्- `असतः सत्प्रतीतिः   
सतोऽसत्त्वप्रतीतिरित्यन्यथाप्रतीतेरेव भ्रान्तित्वादि'ति। येन पुंसा शशशृङ्गाभावो न निश्चितः, तस्य   
शशशृङ्गमस्तीतिवाक्याभासाज्ज्ञानोत्पत्तेश्च। न ह्यत्र `घढधष्'- इत्यादिनिरर्थकेष्विव पदार्थधीरेव वा कुण्डमजाजिनम्'-   
इत्याद्यपार्थकेष्विवान्वयधीर्वा नास्ति विपरीतबोधकेषु योग्यताभावेऽपि अयोग्यत्वज्ञानाभावमात्रेण योग्यताभ्रमेण वा आकाङ्क्षासन्निधिभ्यां   
ज्ञानोत्पत्तेरनुभवात्। अन्यथा प्रवृत्त्यादेरयोगात्। योग्यताहीनाद्वाक्याज्ज्ञानानुत्पत्तौ च तद्धीनात्प्रतिवादिवाक्याद्धीरेव न स्यादिति कथा   
बधिरकलहः स्यात्।  
	ननु- शशशृङ्गादिशब्दाद्विकल्पमात्रमेव जायते, उक्तं हि योगसूत्रे- `शब्दज्ञानानुपाती वस्तुशून्यो विकल्प' इतीति चेन्न,   
विकल्पस्येच्छादिवज्ज्ञानान्यवृत्त्यन्तरत्वेऽनुभवविरोधात् प्रवृत्त्ययोगाच्च। न हि शशशृङ्गस्यासत्त्वाज्ञानदशायां तदस्तित्वज्ञानस्य   
गोशृङ्गास्तित्वज्ञानान्मात्रयापि विशेषोऽनुभूयते। असति वृत्त्यन्तरवज्ज्ञानस्यैवोपपत्तेश्च। अन्यथा शुक्तिरूप्यादेरपि विकल्पमात्रं न तु   
प्रतीतिरिति स्यात्। विकल्पस्य ज्ञानविशेषत्वे त्विष्टापत्तिः। वस्तुशून्य इति च कोऽर्थः किं किमप्यनुल्लिखन्निति? असदेवोल्लिखन्निति   
वा? आद्ये अनुभवविरोधः, व्यवहारानुपपत्तिश्च। न ह्यं घटादिवत्किमप्यनुल्लिखन्ननुभूयते। द्वितीये सिद्धं नः समीहितम्। न चेयमपि   
धीरनिर्वाच्यविषया। निस्स्वरूपस्य शशृङ्गादेरप्यनिर्वाच्यत्वे हि रूप्यादेः कुतो वैलक्षण्यमाशास्यते? निरुपाख्यादिति चेन्न, तस्य   
दुर्बोधत्वादित्युक्तत्वात्। तादृशाद्वैलक्षण्यस्येष्टत्वाच्च, अत्यन्तासत्यपि ज्ञानमर्थे शब्दः करोति हीति त्वन्मतेऽपि   
तत्राध्यस्तस्यास्तित्वस्यानिर्वाच्यत्वेऽपि शशशृङ्गमसदितिवाक्य इव शशशृङ्गमस्तीतिवाक्ये शशशृङ्गशब्देनासत एव प्रतीतेश्च। `तद्धेक   
आहुरसदेवेदमग्र आसीदि'ति श्रुत्याऽप्यसतः सत्त्वप्रतीतेश्च।  
	एतेन शशशृङ्गशब्दो निश्चितानन्वयत्वादपार्थक इति चिन्तामण्युक्तं निरस्तम्, अपार्थकशब्देनाप्रत्यायकोक्तावनन्वयानिश्चयदशायां   
प्रवृत्तिपर्यन्तप्रतीत्यनुभवविरोधात्, तेनात्यन्तिकनिषेन्धयोग्याप्रतीतौ असच्छशशृङ्गमित्यादौ   
समभिव्याहृतस्यासत्पदस्यानन्वयापाताच्च। असत्प्रत्यायकत्वोक्तौ चेष्टापत्तेः। एतेनैव शशशृङ्गादिशब्दानां   
सङ्गतिग्रहणासम्भवादबोधकतेत्यात्मतत्त्वविवेकोक्तं निरस्तम्, यौगिकशब्दानामवयवसङ्गत्यतिरेकेण पृथक्सङ्गत्यनपेक्षतया शतो   
वाऽसतो वाऽर्थस्य बोधनसम्भवात्। एतेनैव शशशृङ्गशब्दस्य सशे शृङ्गाभावोऽर्थ इति वार्तिकोक्तं निरस्तम्, तत्र तस्याशक्तेः,   
नास्तीत्यस्य पौनरुक्त्यापाताञ्च। न तृतीयः, यदसत् तन्न प्रतीयते इति व्याप्तिज्ञानस्य प्रत्यक्षतावश्यम्भावात्   
शशशृङ्गाद्यत्यन्ताभावस्याप्रत्यक्षत्वापातेनासतोऽसत्त्वासिद्धेश्च। न चतुर्थः, भ्रान्तित्वादेव तदुपपत्तेः सन्मात्राविषयकं   
अपरोक्षज्ञानमपरोक्षभ्रमौ वा असद्विषयकः सत्त्वानधिकरणविषयकत्वादसद्विषयकपरोक्षज्ञानवदित्याद्यनुमानैरप्यसतः   
अपरोक्षप्रतीतिसिद्धेश्च।  
	नन्वसतोऽपरोक्षधीश्चेत् शशशृङ्गादेरपि सा स्यात् न चासद्विशेषस्य सा सद्विशेषत्वे असत्त्वायोगादिति चेन्न, दुष्टेन्द्रियस्य   
रूप्यसंस्कारसाचिव्यवत् शशशृङ्गादिसंस्कारसाचिव्याभावाद्, असतः सत्यादसत्त्वरूपेण   
सद्वैलक्षण्यरूपेणापरोक्षप्रतीत्यविषयत्वरूपेण नृशृङ्गशशशृङ्गादानामेवान्योन्यं नृशृङ्गादिशब्दैरेव परोक्षप्रतीतिव्यवहार   
विषयत्वरूपेण शशशृङ्गस्यैव कदाचिदेव परोक्षप्रतीतिविषयत्वरूपेण च विशेषेणेवानेनापि बौद्धेन सत्त्वानपेक्षेण   
विशेषेणासत्त्वाव्याघाताच्च।  
	एतेन सर्वसामर्थ्यहीनस्यासतः सता ज्ञानेनासम्बन्धाद्विषयत्वरूपधर्मानाश्रयत्वाद्, भाति ज्ञायत इति कर्तृत्वकर्मत्वाद्ययोगाच्च,   
नापरोक्षधीरिति निरस्तम्, अतीतादेः स्मृत्यनुमित्यादिकं प्रति विषयत्वादिवदसतोऽसद्वैलक्षण्यं प्रति प्रतियोगित्ववद् व्यवहारं परोक्षज्ञानं   
च प्रतिविषयत्वकर्तृत्वकर्मत्वादिवदपरोक्षप्रतीत्यविषयत्वरूपसाध्यवत्   
सर्वसामर्थ्यवैधुर्यरूपसाधनवच्चापरोक्षभ्रान्तिविषयत्वस्याप्युपपत्तेः। यदि तत्रानुमित्यादावेव तद्विषयकत्वं न त्वतीतादौ विषयत्वम्,   
तर्हीतोऽपि तथास्तु तत्सत्त्वानपेक्षं चेदिदमपि तथा न हि सत्त्वेन भ्रान्तिः सत्त्वसापेक्षा, अन्यथा सद्विलक्षणत्वेऽपि सा न स्यात्   
सम्बन्धादावसद्वैलक्षण्यादपि लाघवेन सत्त्वस्यैव तन्त्रत्वाद्, दुष्टाच्छब्दादसति सत्त्वे परोक्षभ्रान्तिवद् दुष्टादिन्द्रियात्   
सत्त्वेनापरोक्षभ्रान्त्युपपत्तौ परोक्षप्रतीतिस्वीकारेणापरोक्षप्रतीतिनिषेधे विशेषहेत्वभावाच्च।  
	एतेन प्रवृत्तिविषयत्वान्यथानुपपत्त्या असद्वैलक्षण्यसिद्धिरिति निरस्तम्, इदमंशस्यासद्रूप्यात्मना प्रतीतत्वमात्रेण   
तदर्थिप्रवृत्तिविषयत्वोपपत्तेः। न चापरोक्षज्ञानस्याद्येनेन्द्रियसन्निकर्षेण च जन्यत्वादसतश्च हेतुत्वसन्निकर्षयोरयोगान्नापरोक्षधीरिति   
वाच्यम्, अपरोक्षप्रमाया एवार्थादिजन्यत्वाद्रूप्यसंस्कारसचिवस्य दुष्टेन्द्रियस्याधिष्ठानसन्निकर्षादेवाधिष्ठानस्यासद्रजतात्मना   
प्रतीत्युपपत्तेश्च। अन्यथा अनिर्वाच्यपक्षेऽप्ययं दोषः स्यात्। न हि धीमात्रशरीरं रूप्यं स्वज्ञानात्प्रागस्ति।  
	किं चानिदंरूपे प्रातिभासिके च रूप्ये यदिदन्त्वं यच्च व्यावहारिकत्वं भाति तदुभयं न तावत् सत् नाप्यनिर्वाच्यम् तथात्वे हि   
तस्यासद्वैलक्षण्यार्थं प्रातिभासिकसत्त्वाय च सत्त्वप्रतीत्या भाव्यमेवं तदपि सत्त्वमनिर्वाच्यं चेत्तस्यापि सत्त्वप्रतीत्या   
भाव्यमित्यनवस्थापातात्। तस्मादिदन्त्वव्यावहारिकत्वयोरसत्त्वं वाच्यम्। एवं रूप्यमसद्विलक्षणं धीकालेऽस्ति चेत्तस्य स्वरूपेण   
त्रैकालिकनिषेधायोगादिदन्त्वाकारेण वा पारमार्थिकत्वाकारेण वा निषेधो वाच्यः, तयोरप्यसद्विलक्षणत्वे स्वरूपेण   
निषेधायोगात्पारमार्थिकत्वाकारेण निषेधे चानवस्थानात्तयोरसत्त्वं वाच्यम्। ते च सत्त्वेनापरोक्षे इति कथमसतः   
सत्त्वेनापरोक्षज्ञानाभावः। तदुक्तम्-  
		अन्यथात्वमसत्तस्माद् भ्रान्तावेव प्रतीयते।  
		सत्त्वस्यासत एवं हि स्वीकार्यैव प्रतीतता।।  
		तस्यानिर्वचनीयत्वे स्यादेव ह्यनवस्थितिः। इति।  
टीकायां त्विदन्त्वसत्त्वयोः सत्त्वायोगादनिर्वाच्यत्वे च तथैव प्रतीतौ प्रवृत्त्ययोगात्सत्वेन भाने च तस्मिन्नपि सत्त्वे   
सत्त्वादिविकल्पप्रसारेणानवस्थानादिदन्त्वव्यावहारिकत्वयोरसत्त्वमित्युक्तम्। न च तत्र त्वत्पक्षेप्यसति रूप्ये यत्सत्त्वं भाति, तस्य   
सत्त्वायोगादसत्त्वे च तथैव भाने प्रवृत्त्ययोगात् सत्त्वेन भाने च तस्मिन्नपि सत्त्वे उक्तविकल्पप्रसरेणानवस्थेति वाच्यम्, परमतेऽनिर्वाच्यसत्त्वस्य   
सत्त्वेनाभावे प्रातिभासिकत्वासिद्धिवत् मन्मते असतः सत्त्वस्य सत्वेनाप्रतीतावसत्त्वासिद्धेरभावात्।  
	किं च प्रत्येकं सत्त्वासत्त्वयोरनुपपत्तौ सदसदात्मकमस्तु निषेधसमुच्चयवत् विधिसमुच्चयस्याप्यतात्त्विकत्वेनाविरोधसम्भवात्। एवं   
चतुर्थप्रकाराकल्पनाल्लाघवं त्वत्पक्षे असदेव रूप्यमभादितिबाधकस्य सद्वैलक्षण्यमिवात्रापि सद्रूप्यमितिभ्रमस्यासद्वैलक्षण्यं   
विषयोऽस्तु। यद्वा त्वत्पक्षे सदसद्विलक्षणे रूप्येऽनिर्वाच्यम्। सत्त्वमिवात्रापि सदसदात्मके रूप्ये सदसदात्मकं सत्त्वं भ्रान्तौ प्रतीयताम्।   
भ्रान्तित्वे च त्वत्पक्षेऽनिर्वाच्यविषयत्वमिवात्रापि सदसद्विषयत्वं तन्त्रमस्तु। अन्यथा नित्यकाम्येऽपि नित्यत्वादेः प्रत्येकमनुपपत्त्या   
भिन्नाभिन्ने च गुणगुण्यादौ भेदादेः प्रत्येकमनुपपत्त्योभयबहिर्भावः स्यात्।  
	किं चासद्विलक्षणं चेन्न बाध्येत, सद्विलक्षणं चेन्न प्रतीयेतेत्यर्थापत्त्यानिर्वाच्यत्वाभाव एव किं न स्यात्। न चाबाधाप्रतीत्योः सत्त्वासत्त्वे   
तन्त्रे लाघवात्, न त्वसद्विलक्षणत्वसतत्वविलक्षणत्वे गौरवादिति युक्तम्। अबाधाप्रतीतिप्रतियोगिन्योर्बाधप्रतीत्योरेव हि प्रथमं प्रयोजकं   
चिन्त्यतां प्रथमोपस्थितत्वात् कल्पकत्वाच्च। भावप्रयोजकाभावादेवाभावोपपत्तौ प्रयोजकान्तरस्यानन्वेषणीयत्वाच्च।   
बाधप्रतीत्योश्चासत्त्वसत्त्वे तन्त्रे लाघवात्, न तु सद्विलक्षणत्वासद्विलक्षणत्वे गौरवात्। तथा चाबाधाप्रतीती   
प्रत्यसद्विलक्षणत्वसद्विलक्षणत्वे तन्त्रे। एवं चोक्तरीत्या सत्त्वात्प्रतीतिरसत्त्वाद् बाध इति विधिसमुच्चयः स्यात्। नृशृङ्गादौ   
सद्वैलक्षण्यवदसत्त्वस्य भावेपि बाधाभावः प्रसक्त्यभावात्। एवं चासद्विलक्षणं चेन्न बाधः स्यात् सद्विलक्षणं चेन्न भायादिति   
भवत्वनिर्वाच्यविलक्षणम्।  
		अनिर्वाच्यसाधकख्यातिबाधान्यथानुपपत्तिभङ्गः।  
</1-2-38>  
<1-2-39>  
		39. अनिर्वाच्यसाधकनिषेधप्रतियोगित्वान्यथानुपपत्तिभङ्गः  
	नन्वत्यन्तासत्त्वे कथं निषेधप्रतियोगित्वम्? तथा चात्यन्तिकनिषेधप्रतियोगित्वरूपबाध्यत्वमेव सत्यसति चानुपपद्यमानमनिर्वाच्यत्वं   
कल्पयतीति नवीना इति चेन्न, किमिह कथम् असत्त्वस्यात्यन्तिकनिषेधप्रतियोगित्वरूपत्वेन तदप्रतिक्षेपकत्वात्   
प्रागभावादिदशायामसत एव घटादेस्तत्प्रतियोगित्वदर्शनेन तस्य रूपादिवद्धर्मिसत्त्वानपेक्षत्वाच्च, असत्त्वाभावादपि लघुत्वेन तत्र   
सत्त्वस्य तन्त्रतया तद्धीनस्यानिर्वाच्यस्याप्रतियोगित्वापाताच्च, त्वन्मतेऽप्यसतोऽसद्वैलक्षण्यं प्रति प्रतियोगित्वाच्च, असतोऽपि   
`नासदासीदि'ति श्रौतनिषेधप्रतियोगित्वाच्च। यदि च कुत्रचित्कदाचित्सत एवासत्त्वम्, तर्हि कुत्र चित्कदाचिदसत एव सत्त्वमिति   
नित्यसर्वगतानां सत्त्वं न स्यात्। आत्यन्तिकं सत्त्वमसत्त्वनिरपेक्षं चेदात्यन्तिकमसत्त्वमपि सत्त्वनिरपेक्षम्, अन्यथा ध्वंसः स्वाधिकरणे   
प्रतियोगिसत्त्वापेक्ष इति ध्वंसोऽपि तथा स्यात्। प्रतियोगिनो सत्त्वेऽपि प्रतियोगित्वस्य सत्त्वं च ध्वंसादिदशायां प्रतियोगिनोऽवर्तमानत्वेऽपि   
प्रतियोगित्वस्य वर्तमानत्ववत् शशशृङ्गादेरसत्वेऽपि परोक्षज्ञानादिकं प्रति विषयत्वस्य सत्त्ववद्, असद्वैलक्षण्यं प्रति प्रतियोगित्वस्य   
सत्त्ववत्, त्वत्पक्षे प्रतियोगिनः सद्विलक्षणत्वेऽपि बाधगोचरस्य निषेधप्रतियोगित्वस्य सत्त्ववच्च युक्तम्। यदि तु तत्र प्रतियोगित्वविषयत्वे   
न धर्मिसत्त्वापेक्षे तर्हीहापि तथा। यदि च तत्र ध्वंसादौ तत्प्रतियोगिकत्वमेव वर्तमानमसद्विषयकज्ञाने च तद्विषयकत्वमेव सद्,   
असद्वैलक्षण्ये च तत्प्रतियोगित्वमेव सत्, न तु प्रतियोगित्वं वर्तमानं सद्वा न वा विषयत्वं सत्, तर्हीहाप्यत्यन्ताभावे तत्प्रतियोगित्वं सत्, न   
तु प्रतियोगित्वमित्यस्तु। न चाभावविरहत्वं प्रतियोगित्वम्, सादृश्यपृथक्त्वादिप्रतियोगिष्वव्याप्तेः, येनासतः प्रतियोगित्वं न स्यात्। किं   
तु तज्ज्ञानहेतुज्ञानविशेषविषयत्वं तच्चासतोऽप्यस्ति, अन्यथा अभावावधित्वं प्रतियोगित्वमिति निरवधिकोऽत्यन्ताभावो निष्प्रतियोगिकः   
स्यात्।  
	एतेन प्रतियोगिस्मृतिरूपहेत्वभावादसत्प्रतियोगिकाभावधीरयुक्तेति निरस्तम्, शब्दाभासादिनाऽनुभूतस्य स्मृतिसम्भवाद्   
भ्रमविषयवच्च प्रतियोगिनोऽप्रामाणिकत्वेऽपि भ्रमवदभावस्य प्रामाणिकत्वं युक्तम्। न हि प्रमाणस्पृष्टत्वमेव तत् असतोऽप्यसत्त्वेन   
तत्स्पृष्टत्वात्, किं तु सत्त्वेन।  
	नन्वथापि योग्यानुपलब्ध्या अभावो ग्राह्यः योग्यता च प्रतियोगितद्‌व्याप्येतरप्रतियोग्युपलम्भकसामग्री, असति च प्रमासामग्री   
नास्तीतिदोषसहितज्ञानसामग्रीरूपा सा वाच्या तस्यां च सत्यां नासतोऽनुपलम्भः, उपलम्भस्यैव सत्त्वाद् अनुपलम्भदशायां च   
तज्ज्ञानसामग्रीरूपा योग्यतैव नास्तीति कथमसदभावधीः?  
		दुष्टोपलम्भसामग्री शशशृङ्गादियोग्यता।  
		तस्यां नानुपलम्भोऽस्ति नास्ति सानुपलम्भने।।  
	इति कुसुमाञ्जल्युक्तेरिति चेन्न, या ह्यनुपलब्धिर्यत्र यत्सत्त्वविरोधिनी, तस्या एव योग्यानुपलब्धित्वात् तस्याश्चासत्यपि भावात्।   
शृङ्गानुपलब्धिर्हि महत्वे सत्युद्‌भूतरूपशृङ्गसत्त्वविरोधिनी न हि प्रतियोगिप्रत्यक्षत्वम् अभावप्रत्यक्षत्वे  तन्त्रम्, स्तम्भे   
पिशाचान्योन्याभावस्याप्रत्यक्षत्वापातात्, जलपरमाणौ पृथिवीत्वाभावस्य प्रत्यक्षत्वप्रसङ्गाच्च। कथमन्यथा शशशृङ्गं   
नास्तीत्यबाधितधीः? न च शशे शृङ्गं नास्तीत्यर्थ इति चिन्तामण्युक्तं युक्तम्, शशशृङ्गोल्लिखिता   
भूरित्यादावप्रसिद्धविशेषणत्वोक्त्ययोगाद्, गवि शशशृङ्गं नास्तीत्यधिकरणान्तरोपादानाच्च शशे शृङ्गं नास्तीत्यर्थकल्पनेऽपि भूतले   
घटो नास्तीतिवदसतः संसर्गस्य निषेध्यकोटिनिवेशाच्च, अन्यथा संसर्गस्य सत्त्वापाताद्, गोशृङ्गं नास्तीतिवद्   
विशिष्टप्रतियोगित्वप्रतीतेरुक्तरीत्या बाधकाभावेन अन्यथाव्याख्यानायोगाच्च।  
	एतेन न प्रतियोगिधीमात्रमभावधीहेतुः, तन्निर्विकल्पकादप्यभावधीप्रसङ्गात्, किं तु प्रतियोगितावच्छेदकावच्छिन्नतद्धीः। न च   
शशीयत्वावच्छिन्नशृङ्गधीरस्तीति सामग्र्यभावादेव बाधकान्न व्यधिकरणधर्मावच्छिन्नाभावधीरिति चिन्तामण्युक्तं निरस्तम्,   
शब्दाभासादिना तद्धीसम्भवात्। अन्यथा तन्तुषु पटो नास्तीत्यस्यापि तन्तुसमवेते पटत्वं नास्तीत्यर्थ इति प्रागभावादेरपि   
स्वसमानकालीनप्रतियोगित्वं स्यात्। एतेनैव सप्तमभावो नास्तीत्यादेः द्रव्यादिषड्लक्षणात्यन्ताभावे भावत्वसामानाधिकरण्यं   
नास्तीत्यर्थ इति निरस्तम्। शुक्तिरूप्यतादात्म्यवत् संसर्गवच्चात्यन्तासतोऽपि सप्तमपदार्थादेः पररीत्या प्रसक्तस्य निषेधसम्भवे   
कुसृष्टिकल्पनायोगात्। किं चेह भूतले घटो नास्तीति धियः संसर्गाभावो विषयः, न तु घटाभावः इह भूतले घटो नास्तीत्यत्र संयोगो   
निषिध्यत इत्युदयनोक्तेः भूतले घटोऽस्तीति बुद्धेस्तत्सम्बन्धविषयत्वेन नास्तीति बुद्धेरपि तदभावविषयत्वाच्च।  
	किं च न तावदयं घटप्रागभावो ध्वंसो वा प्रतियोगिसमानकालीनत्वात्। नाप्यत्यन्ताभावः, कदाचित्तत्र घटस्य सत्त्वात्। यदि   
चैतत्कालावच्छेदेनात्यन्ताभावस्तर्ह्यत्यन्ताभावातिरिक्तः प्रागभावादिर्न सिद्ध्येत्। संयोगस्य तु भूतत्वे ध्वंसः भावित्वे प्रागभावः   
कदाप्यभावे त्वत्यन्ताभाव इत्यसतः संसर्गस्य प्रतियोगित्वसिद्धिः। न च घटे सन्नेव संसर्ग इह निषेध्यः तस्यापि घटतुल्यत्वेन   
प्रागभावादिविकल्पप्रसरात्। यत्तूक्तं वर्धमाने घटात्यन्ताभाव एवायं घटकालेत्वसम्बन्धान्न भाति घटात्यन्ताभावस्य भूतलेन सह   
सम्बन्धश्च तत्संयोगध्वंसादिः। अथवा प्रतियोगिभेदेनैव प्रतियोगितावच्छेदकभेदेनाप्यभावभेदात् संयुक्तघटाभावोऽयं   
विशिष्टान्तराभाववदुत्पादविनाशशीलोऽन्य एवेति। तत्र नाद्यः, अभावाधिकरणयोः सम्बन्धान्तरमन्तरेण   
तदुपश्लिष्टस्वभावरूपक्लृप्तसम्बन्धत्यागेन संयोगध्वंसादेः सम्बन्धत्वकल्पने आवश्यकसंयोगध्वंसादेरेव तद्धीविषयत्वोपपत्तेः।   
अन्यथा घटस्य कपालेष्वत्यन्ताभाव एव घटकाले त्वाश्रयाश्रयिभावध्वंसादिरूपसम्बन्धाभावादप्रतीतिरिति घटात्यन्ताभावः   
केवलान्वयी स्यात्। न द्वितीयः, संयोगस्य निषेध्यकोटित्वादिष्टसिद्धेः दण्डे सत्यपि पुरुषाभावेन दण्ड्यभाववद् भूतलघटसंयोगे सत्यपि   
घटाभावे संयुक्ताभावस्यादर्शनेन क्लृप्तेः संयोगध्वंसादिभिरेव सर्वोपपत्तौ उत्पादविनाशशीलसंयुक्ताभावान्तरकल्पनायोगाच्च।   
तस्मादसतोऽपि निषेध्यत्वं युक्तम्।  
	अनिर्वाच्यत्वसाधकनिषेधप्रतियोगित्वान्यथानुपपत्तिभङ्गः।।  
</1-2-39>  
<1-2-40>  
		40. श्रुत्यर्थापत्तिभङ्गः  
	नापि `नासदासीन्नो सदासीत्तम आसीदि'ति श्रुत्यर्थापत्तिरनिर्वाच्ये मानं तत्र हि सदसच्छब्दौ पञ्चभूतपरौ प्रसिद्धपरत्वे `नासदासी'   
दित्यस्याप्रसक्तप्रतिषेधत्वापातात् तदानीमित्यस्य वैयर्थ्याच्च। नो सदासीदित्यनेनैव सिद्धत्वेन नासीद्रज इत्यादेर्वैयर्थ्याच्च `न   
सत्तन्नासदुच्यत' इत्यादौ भूते प्रयोगाच्च `यदन्यद्वायोश्चान्तरिक्षाच्चैतत्सदिति वायुरन्तरिक्षं चासदि'ति श्रुतेश्च। अन्यथा `आनीदवात'मिति   
वाक्य शेषोक्तं प्रलये सद् ब्रह्माप्यनिर्वाच्यं स्यात्। ख्यात्यन्तरभङ्गस्त्वन्यत्र द्रष्टव्यः। श्रुत्यर्थापत्तिभङ्गः।  
</1-2-40>  
<1-2-41>  
		41. स्वाभिमतान्यथाख्यातिसमर्थनम्  
	तस्मादनिर्वाच्यख्यात्यसम्भवाद् उद्बुद्धरूप्यसंस्कारसचिवं दुष्टेन्द्रियं स्वसन्निकृष्टं शुक्तrदमंशमत्यन्तासद्रूप्यात्मना   
गृह्णातीत्यन्यथाख्यातिरेव युक्ता। रूप्यस्यासत्त्वे चासदेव रूप्यमभादिति प्रत्यक्षम्, विमतमसत् सत्त्वानधिकरणत्वान्नृशृङ्गवत्, अप्रमा   
असद्विषयिका सत्त्वानधिकरणविषयकत्वात्, सन्मात्राविषयकत्वे सति सविषयकत्वाच्च असद्विषयकपरोक्षज्ञानवद् इत्याद्यनुमानं च   
मानम्। न चैवमसत्ख्यात्यापत्तिः, मन्मते रूप्यस्यासत्त्वेऽपीदमंशस्य सत्त्वेन बाह्यमत इवेदं रूप्यमितिज्ञाने भातस्य   
सर्वस्याप्यसत्त्वाभावात्। अन्यथा अद्वैतिमतेऽपि सदन्यप्रतीतेरसतश्च परोक्षप्रतीतेस्तार्किकमते शुक्तिः रूप्यं चेत्युभयतादात्म्यस्य वा   
संसर्गस्य वाऽसत एव प्रतीतेर्बाह्यमतापत्तिः।  
	ननूभयं तादात्म्यं चेत्यतोऽधिकस्य तस्याभावात्तयोश्च सत्त्वान्नासतः ख्यातिरिति चेन्न, रूप्यतादात्म्यस्य रूप्यत्वसंसर्गस्य   
चेदमंशनिष्ठत्वेनाग्रहणे इदं रूप्यं चेतिज्ञानाकारापातेनेदं रूप्यत्वेन ज्ञातमित्यनुव्यवसायायोगात्, पुरोवर्तिनिष्ठाभेदाग्रहे प्रवृत्त्यनुपपत्तेश्च   
सन्मात्रविषयकत्वे अप्रामाण्यायोगाच्च। न च तथात्वेऽपि तदभाववति तत्प्रकारकत्वरूपमप्रामाण्यमविरुद्धमिति वाच्यम्,   
तत्प्रकारकत्वस्यापि तद्वैशिष्ट्यविषयकत्वरूपत्वेनासत इदंरूप्यत्ववैशिष्ट्यस्य प्रतीतेर्दुर्वारत्वात्। न च तद्विशेषणज्ञानजन्यत्वं   
तत्प्रकारकत्वं तस्यापि तद्वैशिष्ट्यविषयकत्वव्याप्तत्वात्, तद्वैशिष्ट्यस्याभानेऽनुव्यवसायविरोधस्योक्तत्वाच्च। ईश्वरज्ञानस्य   
निष्प्रकारकत्वेन निर्विकल्पकत्वापाताच्चेति।  
		स्वाभिमतान्यथाख्यातिसमर्थनम्।  
</1-2-41>  
<1-2-42>  
		42. आविद्यकरजतोत्पत्तिभङ्गः  
	यच्चेदमुच्यते अध्यस्तमज्ञानोपादानकं तत्त्वज्ञाननाश्यं चेति। तन्न, तथात्वे रूप्यमुत्पन्नं नष्टं चेति धीप्रसङ्गेन त्रैकालिकनिषेधायोगात्। न   
चार्थक्रियाकारित्वादिरूपलौकिकपारमार्थिकत्वाकारेण तथा निषेधः रूप्यं नासीदस्ति भविष्यतीति स्वरूपेणैव निषेधात्,   
पारमार्थिकत्वस्यापि रूप्यवत् प्रतीतत्वेन तत्काले सत्त्वाच्च। नाप्ययं निषेध आपणस्थरूप्यस्य, `नेह नानास्ती'ति निषेधाय   
तात्त्विकप्रपञ्चान्तरापातात्, तस्याप्रसक्तेश्च। अन्यथाऽन्यथाख्यात्यापत्तेः। आभासस्य प्रसक्तिरेव पारमार्थिकस्य निषेधे तन्त्रमिति चेन्न,   
यत्प्रतीतं तन्नास्तीत्यनुभवविरोधात्, प्रतिपन्नोपाधावनिषिद्धस्यासस्य मिथ्यात्वासिद्धेश्च। निवृत्तिज्ञान इव त्रैकालिकनिषेधज्ञानेऽपि   
प्रसक्तस्याभासस्य निषेधसम्भवे निषेधं प्रत्यवच्छेदकमधीस्थं पारमार्थिकमनवच्छेदकस्याभासस्य धीस्तु निषेधधीहेतुरिति   
वैयधिकरण्यकल्पनायोगाच्च, अनारोपपूर्वकनिषेधस्यानुपपत्तेश्च। न च तत्रापि बुद्धिपूर्वकारोपकल्पना, यस्यारोपस्तस्यैव निषेध इति मते   
निषेधस्य प्रसक्त्यर्थं बुद्धिपूर्वकारोपकल्पनेऽपि त्वन्मते तदयोगाद्, घटे स्मृते तदारोपं विनैवेह घटो नास्तीतिज्ञानस्यानुभवात्। न   
चाभासप्रसक्त्याऽनाभासस्यापि प्रसक्तिः, आभास इत्यप्रसक्तेः। न च रजतत्वाकारेणानाभासस्यापि प्रसक्तिः,   
आभासानाभासानुगतसामान्याभावात् फलबलेन व्याप्तिज्ञाने सामान्यस्य प्रत्यासत्तित्वेऽपि अतिप्रसङ्गेनान्यत्र तदभावाच्च।  
	किं चाध्यस्तं न सोपादानकं सकर्तृत्वस्याप्यापाताद्, अविद्यालक्षणभङ्गेऽध्यस्तस्याज्ञानोपादनकतया निरासाच्च। इदं रूप्यमिति   
रूप्यानुविद्धस्येदमंशस्यैव दोषादिवशात् सत्यविकाराविरोधेन रूप्यात्मना मिथ्याविकाररूपविवर्तसम्भवे   
तदननुविद्धस्याज्ञानस्योपादानत्वायोगाच्च। परोक्षधीरप्यज्ञानविरोधिनीत्युक्तत्वेन श्वेतत्वेनानुमिते शङ्खे श्वैत्यज्ञानाभावेन   
पीतत्वभ्रमायोगाच्च, त्वन्मते बिबप्रतिबिम्बयोरैक्यस्य प्रत्यक्ष तया ऐक्याज्ञानाभावेनोपाधिवशादपि तत्र भेदभ्रमायोगाच्च। घटत्वेन   
साक्षात्कृते घटे घटत्वाज्ञानाभावेन पटोऽयमितिवाक्याभासाद् भ्रमानुत्पत्तिप्रसङ्गाच्च। अयं घट इत्यत्राग्निना   
सिञ्चेदितिवदन्वयविरोधिनो धर्मस्यानुपादानेनान्वयधीर्युक्तैव, साक्षिवेद्येऽज्ञानसुखादावज्ञानाभावेन तत्र   
ज्ञानाभावत्वदुःखाभावत्वादिभ्रमायोगाच्च। परोक्षतत्त्वज्ञानस्याज्ञाननिवर्तकत्वे शङ्खे श्वैत्यानुमित्याऽप्यज्ञाननिवृत्तौ भ्रमानुत्पत्त्यापाताद्,   
अपरोक्षतत्त्वज्ञानस्य च परोक्षे अभावेन परोक्षाध्यासस्यानिवृत्त्यापाताच्च, रूप्यं दृष्ट्वाऽधिष्ठानतत्त्वज्ञानं विना निवृत्तस्य   
पुंसोऽज्ञाननिवृत्त्यभावेन मिथ्यात्वेनाधिष्ठानतत्त्वज्ञानैकनिवर्त्ययोः रूप्यज्ञानाकाराविद्यापरिणामयोर्निवृत्त्यभावेन   
रूप्यधीसामग्रीसद्भावेन रूप्यप्रतीतेर्दुर्वारत्वाच्च। न च सर्वज्ञानानां स्वगोचरशूरत्वाद्यथाभ्रान्ति तदर्थोङ्गीकार्य इति युक्तम्,   
अर्थतत्त्वव्यवस्थापकस्य बाधस्यैवानुसर्तव्यत्वेनानेवंविधस्य भ्रमस्यातथात्वाद्, अन्यथा तदर्थस्य तात्त्विकत्वापातात्।   
आविद्यकरजतोत्पत्तिभङ्गः।  
</1-2-42>  
<1-2-43>  
		43. भ्रमस्य अद्वैत्यभिमतज्ञानद्वयात्मकत्वभङ्गः  
	यच्चेदमुच्यते अधिष्ठानांशे इन्द्रियजन्यान्तःकरणवृत्तिरध्यस्तांशे तदजन्याविद्यावृत्तिरितिज्ञानद्वयम्। न चैवमख्यात्यापत्तिः,   
तादात्म्यस्यापि भानादिति। तन्न, त्वन्मते इदमंशस्याप्यध्यस्त्वेनेदमितिज्ञानं द्व्यात्मकमिदं रूप्यमितिज्ञानं त्र्यात्मकं स्वाप्नशुक्त्यादाविदं   
रूप्यमितिज्ञानं चतुरात्मकमिति प्रसङ्गात्, शङ्खे पीतत्वे पश्यामीति पीतत्वांशे चाक्षुषत्वादिजातिविशेषस्यानुव्यवसायाच्च,   
रूप्यज्ञानस्याविद्यावृत्तित्वेन प्रातिभासिकत्वे प्रतिभासावश्यम्भावादद्यस्तविषयज्ञानस्य   
चाध्यस्तत्वनियमादबिद्यावृत्तेरप्यविद्यावृत्त्यन्तरप्रतिबिम्बतचैतन्यवेद्यत्वमेवं तस्य तस्यापीत्यनवस्थानाच्च, अज्ञानस्य   
रूप्यकारज्ञानात्मना परिणामे रूप्यमितिप्रतीतेर्ज्ञानगताकारेणैवोपपत्तेः, भ्रमस्य चातीतादिज्ञानवदर्थाभावेऽपि   
सम्भवाद्रूप्याकाराविद्यावृत्तिवैयर्थ्याच्च, दोषाणां स्वाश्रयजन्य एवातिशयहेतुत्वेनेन्द्रियदोषप्रयुक्तभ्रमत्वाश्रये करणान्तराजन्ये च   
रूप्यज्ञाने इन्द्रियकरणत्वस्य दुर्वारत्वाच्च। अन्यथा त्वचा शङ्खं चक्षुषा च शुक्तिसादृश्यं ज्ञात्वा निमीलितनेत्रस्य नेत्रगतदोषात्   
पीतत्वरूप्यादिभ्रमः स्यात्। रूप्येदमंशयोस्तादात्म्यभानेनाख्यातिवैषम्येऽपि ज्ञानैक्यानुभवविरोधस्याख्यातिपक्षदोषस्य साम्याच्च।  
	एतेन विषययोरध्यस्तेनाभेदेनैकत्वापन्नत्वात्, ज्ञानयोरप्यैक्यमुपचरितमिति निरस्तम्, ज्ञानैक्यानुभवविरोधाद्,   
एकविषयकधारावाहिकज्ञानानामप्यैक्यानुभवापाताच्च, कल्पितस्यार्थैक्यस्य ज्ञानैक्योपचाराहेतुत्वाच्च। एतेन   
यथेदमंशावच्छिन्नचैतन्याविद्याविवर्तत्वाद्रूप्यमिदन्त्वेन भाति, तथेदंवृत्त्यवच्छिन्नचैतन्याविद्याविवर्तत्वाद्रूप्यज्ञानमिदञ्ज्ञानत्वेन भातीति   
निरस्तम्। बाधकालेऽर्थयोरिव ज्ञानयोरपि भेदधीप्रसङ्गाद् इदंवृत्तेर्ज्ञातैकसत्त्वेन तदवच्छिन्नचैतन्येऽज्ञानाभावाच्च, शुक्तितत्त्वं जानतः इदं   
वृत्तितत्वं चाजानतः पुंसः रूप्यनिवृत्तावपि तज्ज्ञानानुवृत्तिप्रसङ्गाच्च, अबाधितज्ञानैक्यानुभवविरोधाच्च। न चेन्द्रयेणाध्यस्तस्यासम्प्रयोगो   
बाधकः तस्य प्रमायामे वापेक्षितत्वेनाप्रमायां दोषमपेक्ष्यैवेन्द्रियस्य हेतुत्वोपपत्तेः रूप्यं प्रत्यप्यङ्गुल्यग्रनिर्देशचेलाञ्चलबन्धनादिना   
शुक्तेरेवाधिष्ठानत्वेन तदवाच्छन्नचैतन्यस्यानधिष्ठानत्वाच्च।  
	न चाविद्यावृत्तेर्ज्ञानत्वाभावाज्ज्ञानैक्यधीः परोक्षाध्यासे चैतन्यप्रतिफलनाभावेनाध्यस्तांशे जानामीत्यनु(व्यवसाया)भवायोगात्, ज्ञाने   
अपवादादप्रामाण्यमित्यस्या योगाच्च, विवरणेऽन्तःकरणपरिणामे ज्ञानत्वोपचारादित्युक्त्या तद्वृत्तावपि ज्ञाप्तित्वाभावाच्च   
प्रकाशचैतन्यस्य प्रतिफलनोपाधित्वस्य चाविद्यावृत्तावपि सत्त्वाद् अज्ञाननिवर्तकत्वस्य च   
धारावाहिकद्वितीयाद्यन्तःकरणवृत्तावप्यभावात्। न च वृत्तिभेदेऽपीदं रूप्ययोरिदमंशावच्छिन्नसाक्षिवेद्यत्वेन फलैक्येन ज्ञानैक्यधीः   
परोक्षभ्रमे अपरोक्षैकरसचैतन्यरूपफलैक्याभावात्, त्वन्मते इदंरूप्ययोः यथाक्रममिदं   
रूप्याकारान्तःकरणाविद्यावृत्तिप्रतिबिम्बिताभ्यां वा   
तदभिव्यक्ताभ्यामिदमंशानवच्छिन्नतदवच्छिन्नाभ्यामिदमंशरूप्याधिष्ठानचैतन्याभ्यां वा वेद्यत्वेनावच्छिन्नस्य फलस्य भिन्नत्वाच्च।   
अफलचिन्मात्राभेदस्य च सर्वत्र सत्वात्। न हि रूप्यं प्रतीवेदमंशं प्रत्यपीदमंशावच्छिन्नचैतन्यमधिष्ठानम्, आत्माश्रयात्। नापीदमंशं   
प्रतीव रूप्यं प्रत्यपीदमंशावच्छिन्नमधिष्ठानम्, इदं रूप्यमितिधीविरोधात्। एतेनेदमंशावच्छिन्नचैतन्यस्यवेदंवृत्तौ रूप्यवृत्तौ च   
प्रतिफलनात् ज्ञानैक्यमिति निरस्तम्। क्रमिकयोरिदमितिज्ञानयोरप्यैक्या पातात्, समूहालम्बनज्ञानस्यापि भेदापाताच्च,   
तस्यातदकाररूप्यवृत्तौ प्रतिफलनायोगाच्च। अन्यथा रूप्याधिष्ठानेदं वृत्तिप्रतिफलितचितइव   
रूप्यप्रतीतिसम्भवाद्रूप्याकाराविद्यावृत्तिव्यर्था, तस्माज्ज्ञानैक्यानुभवविरोधो दुष्परिहरः। तिक्तो गुड इत्यादावपि मधुरो गुडः   
सुरभिचन्दनमित्यादाविव ज्ञा(मा)नान्तरोपनीतविशेषणविषयकमेव ज्ञानम्। तस्माच्छुक्तिरूप्याद्यपि नानिर्वाच्यं सुतरां जगदिति   
पारमार्थिकमेव तदिति।  
		भ्रमस्याद्वैत्यभिमतज्ञानद्वयात्मकत्वभङ्गः।  
</1-2-43>  
<1-2-44>  
		44. सत्तात्रैविध्यभङ्गः  
	यच्चेदमुच्यते- ब्रह्म पारमार्थिकं सद्, जगद् व्यावहारिकम्, शुक्तिरूप्यादिप्रातिभासिकमिति सत् त्रिविधमिति। तन्न, स्वाप्नशुक्तौ   
चाध्यस्तरूप्यादेरुपसङ्ग्रहाय प्रातिभासिकादपि निकृष्टस्य सत्त्वस्य पञ्चमप्रकारस्याव्याहारिकस्याज्ञानध्वंसस्य   
चोपसङ्ग्रहायापारमार्थिकस्य व्यावहारिकादप्युत्कृष्टस्य सत्त्वस्य च वाच्यत्वेन त्रैविध्या योगात्।  
	किं चायं विभागो न तावत्तात्त्विकः, ब्रह्मैव तात्त्विकमित्यस्य भङ्गात्। नाप्य तात्त्विकः, तात्त्विकस्य ब्रह्मणोऽतात्त्विकत्वात्।   
शुक्तेःरूप्यादिव बाधगम्यस्य विभागस्य तात्त्विकत्वावश्यसम्भागवात्। अन्यथा विभागश्रुतेरतत्त्वावेदकत्वं स्यात्। एवं च-  
		अयं विभागः सत्यश्चेदपसिद्धान्त आपतेत्।  
		मिथ्या चेत्कृतकृत्योऽहं त्वयैव स्वोक्तदूषणात्।।  
		व्यावहारिकसत्योऽपि बाध्योऽबाध्योऽथवा भवेत्।  
		उक्तो दोषश्चोभयत्र सर्वमेतेन दूषितम्।।  
	सम्भवति हि विश्वमिथ्यात्वब्रह्मनिर्विशेषत्वादावप्येवं विकल्प्य दूषणम्।  
	ननु- अत्र परमार्थसदेव सत् इतरद्द्वयं सद्विलक्षणमेव सत्त्वेन भ्रान्तिबाधविलम्बाविलम्बाभ्यान्तद्भेद इत्यभिप्रेतम्? किं वा   
सत्त्वस्यैवाऽवान्तरभेद इति? नाद्यः, त्वन्मते रूप्याभावे रूप्यधिय इव सत्त्वाभावे सत्त्वबुद्धेरयोगाद्, उत्पत्त्यादौ लाघवेन   
कदाचित्सत्त्वस्यैव तन्त्रतया सत्त्वहीनस्य रूप्यादेरुत्पत्त्याद्ययोगाच्च, व्यावहारिके प्रातिभासिकादर्थगतविशेषाभावे तत्रार्थक्रियादेः   
श्रुतीनां व्यावहारिकविषयत्वेन प्रामाण्यस्य चायोगाच्च। दीर्घभ्रान्तिहेतुत्वे नभो नैल्यभ्रमहेतोरिवाप्रामाण्यातिशय एव स्यात्। नान्त्यः,   
असतः साधकत्वभङ्गे आरोपितानारोपितानुगतं सामान्यं नास्तीत्युक्तत्वात्। व्यावहारिकस्य चानारोपितविशेषत्वेऽस्मदभिमतसिद्धेः।  
	किं च पारमार्थिकापारमार्थिकयोर्नतावद् बाधाबाधाभ्यां भेदः, मिथ्यात्वभङ्गे उक्तरीत्याऽध्यस्तेऽपि स्वरूपाबाधस्य   
ब्रह्मण्यप्याकारबाधस्य सत्त्वात् जगद्‌बाधकस्य च सप्रकारकत्वे तस्यैव प्रकारस्याबाध्यत्वापातात्। निष्प्रकारकत्वे च बाधकत्वायोगाद्,   
व्यावहारिकप्रातिभासिकयोरपि न तावन्मायिकत्वाविद्यकत्वाभ्यां भेदः,   
नाप्यर्थक्रियाकारित्वतदभावाभ्यामादानादिनिर्वाहकत्वतदभावाभ्यां वा भेदः, अर्थगतविशेषाभावे तदयोगात्, स्वाप्नेऽपि कुम्भादौ   
स्वाप्नजलाहरणाद्यर्थक्रियाकारित्वादेः सत्त्वाच्च। व्यावहारिकस्य तस्य विवक्षायां चात्माश्रयात्। नापि   
ब्रह्मधीबाध्यत्वतदन्यधीबाध्यत्वाभ्यां भेदः, त्वन्मते रूप्यादेरपि शुक्त्यवच्छिन्नब्रह्मधीबाध्यत्वात्। ब्रह्मण्यध्यस्तस्य प्रातिभासिकस्य   
क्षणिकत्वादेरपि ब्रह्मधीबाध्यत्वाच्च। नापि ब्रह्मप्रमाबाध्यत्वतदन्यप्रमाबाध्यत्वाभ्यां भेदः, त्वन्मते ब्रह्मज्ञानस्यैव प्रमात्वात्। नापि   
प्रमाबाध्यत्वभ्रान्तिबाध्यत्वाभ्यां भेदः, भ्रान्तिबाध्यत्वस्य ब्रह्मण्यपि सत्त्वात्। नापि शुद्धब्रह्मधीबाध्यत्व- तदन्यधीबाध्यत्वाभ्यां भेदः,   
शुद्धशब्देन भ्रान्तिदशायामज्ञाताधिष्ठानभूतविशेष्यमात्रोक्तौ तज्ज्ञानस्याबाधकत्वात्, तत्कालाज्ञानेन द्वितीयाभावादिना   
विशिष्टस्योपलक्षितस्य चोक्तौ वेदान्तानामखण्डार्थत्वहानेः, द्वितीयाभावादेः पारमार्थिकत्वापाताच्च। एतेन   
महावाक्यजन्यधीबाध्यत्वतदन्यधीबाध्यत्वाभ्यां वा चरमधीबाध्यत्वतदन्यधीबाध्यत्वाभ्यां वा भेद इति निरस्तम्। महावाक्यजन्यस्य   
चरमस्य चाखण्डार्थवेदान्तजन्यतया निष्प्रकारकत्वेन बाधकत्वायोगात्। सप्रकारकत्वे च तस्य प्रकारस्य तात्त्विकत्वापत्तेः। अत एव न   
निष्प्रकारकबाध्यत्वसप्रकारकबाध्यत्वाभ्यां भेदः। नापि पारमार्थिकविषयधीबाध्यत्वव्यावहारिकविषयधीबाध्यत्वाभ्यां भेदः,   
अन्योन्याश्रयात्। नाप्यन्योन्येतरत्वाभ्यां भेदः, भेदकाभावे इतरेतरत्वस्यैवायोगाद्, अन्योन्याश्रयाच्च। तस्माज्जगतः सत्यत्वात्   
समन्वयाध्यायोक्तन्यायैः सत्यजगत्‌कर्तृत्वाद्यनन्तगुणे ब्रह्मणि वेदान्ताः प्रमाणमिति। सत्तात्रैविध्यभङ्गः।  
		इति श्रीमत्परमहंसपरिव्राजकाचार्याणां श्रीमद्ब्रह्मण्यतीर्थपूज्यपादानां शिष्येण व्यासयतिना सङ्गृहीते न्यायामृते प्रथमः   
परिच्छेदः।।  
			-------------  
</1-2-44>  
श्रीवेदव्यासाय नमः  
पदवाक्यप्रमाणपारावारपारीणसर्वतन्त्रस्वतन्त्रश्रीव्यासतीर्थ-विरचितम्    न्यायामृतम्  
द्वितीयपरिच्छेदः  

<2-1>  
		1.अखण्डार्थत्वलक्षणभङ्गः  
	नन्वेतदयुक्तं द्विविधं हि वेदान्तवाक्यम्-एकं पदार्थनिष्ठं यथा-’सत्यं ज्ञानम्’ इत्यादि, तत्पदार्थपरम्, ‘योऽयं विज्ञानमय’ इत्यादि   
त्वम्पदार्थपरं च। अपरमैक्यरूपवाक्यार्थनिष्ठं यथा ‘तत्त्वमसी’त्यादि। द्वयमप्यखण्डार्थनिष्ठम्। यद्यप्यखण्डार्थनिष्ठत्वं न   
तावन्निर्भेदार्थनिष्ठत्वं भेदाभावविशिष्टत्वरूपस्य तदुपलक्षितत्वरूपस्य वा निर्भेदत्वस्य शब्दबोध्यत्वेऽभिप्रेते निर्घटं भूतलमित्यादिवत्   
सखण्डार्थत्वापत्तेः स्वरूपसत्वमात्रेऽभिप्रेते च स खण्डार्थानां सगुणवाक्यानामपि वस्तुगत्या निर्भेदब्रह्मनिष्ठत्वेनाखण्डार्थत्वापातात्,   
प्रकृष्टप्रकाशादिवाक्येष्वव्याप्तेश्च। अत एव न निर्विशेषार्थनिष्ठत्वं तत्। नाप्यपर्यायशब्दानां प्रातिपदिकार्थमात्रपयवसायित्वम्, पयः   
पावकरूपानेकप्रातिपदिकार्थमात्रपर्यवसायिनि शीतोष्णस्पर्शवन्तौ पयःपावकावित्यादावतिव्याप्तेः। नाप्येकविशेष्यपरत्वं   
नीलमुत्पलमित्यादावतिव्याप्तेरिष्टापत्तेश्च। तथाप्यपर्यायशब्दानां संसर्गागोचर प्रमाजनकत्वं वा   
तेषामेकप्रातिपदिकार्थमात्रपर्यवसायित्वं वा अखण्डार्थत्वम्। उक्तम् हि-  
	संसर्गासङ्गिसम्म्यग्धीहेतुता या गिरामियम्।  
	उक्ताखण्डार्थता यद्वा तत्प्रातिपदिकार्थता।। इति ।  
	तत्र पदार्थनिष्ठस्य वाक्यस्याखण्डार्थत्वे सत्यादिवाक्यम् अखण्डार्थनिष्ठं ब्रह्मप्रातिपदिकार्थमात्रनिष्ठं वा, लक्षणवाक्यत्वात्,   
तन्मात्रप्रश्नोत्तरत्वाद्वा, प्रकृष्टप्रकाशश्चन्द्र इति वाक्यवदित्यनुमानं मानम्। न च द्वितीयहेतोरसिद्धिः, ब्रह्मविदाप्नोति परम्   
इत्युक्तब्रह्मप्रातिपदिकार्थमात्रे बुभुत्सितेऽस्य प्रवृत्तेः। न च हेतुद्वयेऽपि दृष्टान्तः साध्यविकलः प्रकृष्टादिवाक्यं   
चन्द्रप्रातिपदिकार्थमात्रनिष्ठम्, तन्मात्रप्रश्नोत्तरत्वात् सम्मतवदिति तत्सिद्धेः। न हि कश्चन्द्र इति चन्द्रप्रातिपदिकार्थमात्रे   
पृष्टेऽन्यद्वक्तुमुचितम्। सास्नादिमान् गौरित्याद्यपि लक्षणवाक्यं पृष्टगवादिप्रातिपदिकार्थमात्रपरमिति न व्यभिचारः। ऐक्यपरस्य   
वाक्यस्याखण्डार्थत्वे तु तत्त्वमसीत्यादिवाक्यम् अखण्डार्थनिष्ठम् आत्मस्वरूपमात्रनिष्ठं वा अकार्यकारणद्रव्यमात्रनिष्ठत्वे सति   
समानाधिकरणत्वात्, तन्मात्रप्रश्नोत्तरत्वाद्वा सोऽयं देवदत्त इति वाक्यवत्। न चान्त्यहेतोरसिद्धिः, कोऽहमित्यात्मस्वरूपमात्रे   
बुभुत्सितेऽस्य प्रवृत्तेः। न च हेतुद्वयेऽपि दृष्टान्तः साध्यविकलः, कोऽयमिति देवदत्तस्वरूपमात्रे पृष्टेऽस्य प्रवृत्तेः। विपक्षे   
प्रश्नोत्तरयोर्वैयधिकरण्यप्रसङ्गो बाधक इति।  
	अत्र ब्रूम-आद्यलक्षणे संसर्गशब्देन संसर्गमात्रोक्तौ ‘अप्राप्तयोः प्राप्तिः संयोग’ इत्यादि संसर्गलक्षणवाक्ये अव्याप्तिः।   
पदस्मारितपदार्थसंसर्गोक्तौ तु विषं भुङ्क्ष्वेत्यादावतिव्याप्तिः, तस्य पदस्मारितपदार्थसंसर्गाप्रमापकत्वात्। न चेदमपि ‘द्विषदन्नं न   
भोक्तव्यमि’ति शास्त्रमूलकत्वात् शास्त्रीयपदस्मारितपदार्थसंसर्गप्रमापकम् अस्य युक्तिमूलत्वेनाशास्त्रमूलत्वात्।   
प्रतिपिपादयिषितपदार्थसंसर्गोक्तौ च चन्द्रब्रह्मादिशब्दार्थानां प्रश्नहेतुसंशयधर्मित्वेन प्रागेव सामान्यतो ज्ञाततया   
स्वरूपेणाप्रतिपिपादयिषितत्वात्। संसर्गविशेषप्रतियोगित्वेन तु प्रतिपिपादयिषितत्वे विवक्षिते संसर्गाप्रमापकत्वासम्भवात्। किं च   
शीतोष्णस्पर्शवन्तौ पयः पावकावित्यादौ त्वद्रीत्या संसर्गाप्रतिपादकेऽनेकप्रातिपदिकार्थमात्रपरेऽतिव्याप्तिः। न हि   
धर्मधर्मिभावासहमखण्डार्थत्वं धर्मिभेदसहम्।  
	किं च यौगिकार्थौपगवादिप्रश्नोत्तरे श्यामो दीर्घो लोहिताक्ष औपगव इत्यादौ अनेकार्थात्मकवनसेनादिप्रश्नोत्तरे ‘एकदेशस्था वृक्षा   
वन’मित्यादौ च सखण्डार्थे लक्षणवाक्येऽतिव्याप्तिः। प्रकृष्टादिवाक्येऽपि संसृष्टार्थत्वस्य वक्ष्यमाणत्वेनासम्भवश्च। अत एवान्त्यं   
लक्षणमप्ययुक्तम्, असम्भवात्, सखण्डार्थलक्षणवाक्येऽतिव्यातेश्च। किं च प्रवृत्तिनिमित्ताभेदश्चेन्नापर्यायत्वं तद्भेदस्त्विह नास्ति   
अनन्तत्वादीनां शुद्धादन्यत्रासम्भवाद् अनन्तादिशब्दानां लक्षणयाऽखण्डार्थत्वे च शुद्धे तदसिद्धेः। अखण्डार्थत्वलक्षणभङ्गः।। 1 ।।  
</2-1>  
<2-2>  
		2. सत्यज्ञानादिवाक्यानामखण्डार्थत्वानुमानभङ्गः  
	आद्यानुमाने चाप्रसिद्धविशेषणत्वं प्रत्यक्षादिनापीदमित्थमिति सप्रकारकज्ञानस्यैवोत्पत्तेः। असिद्धिश्च, सत्यत्वज्ञानत्वादेः परापरजातित्वे   
तस्या ब्रह्मण्यपि सत्वेनातिव्याप्तेः। अजातित्वेऽपि ब्रह्मण्यपि तस्यातात्त्विकस्य धर्मिज्ञानाबाध्यस्य चाऽसम्भवाद्, अतात्त्विकस्य   
व्यावहारिकस्य चानात्मन्यपि सत्त्वात्। विरुद्धत्वं च, असाधारणधर्मरूपलक्षणपरवाक्यत्वस्य सखण्डार्थत्वेनैव व्याप्तेः। न च   
स्वरूपक्षणस्थ लक्ष्यानतिरेकात्तत्परत्वमखण्डार्थत्वाविरोधि, तंस्य लक्ष्यमात्रत्वे लक्ष्यलक्षणभावायोगाद्, अतिरेकेऽपि   
यावल्लक्ष्यभावित्वादिनैव स्वरूपलक्षणत्वोपपत्तेश्च। न च द्वारत्वेन लक्षणपरत्वं द्वारिणोऽखण्ड त्वाविरोधि, वक्ष्यमाणरीत्या   
लक्षणात्प्रागेव सामान्यतो ज्ञाते स्वरूपमात्रे तस्य द्वारत्वायोगात्। न च लक्षणपरत्वं न हेतुः किन्त्वतत्परत्वेऽपि तत्प्रत्यायकत्वमात्रमिति   
वाच्यम्, अलक्षणवाक्यस्यापि तात्पर्यभ्रमादिना लक्षणप्रत्यायकत्वसम्भवेन व्यभिचारात् सखण्डवनादिलक्षणवाक्ये,   
किञ्चन्द्रलक्षणमित्यसाधारणधर्मप्रश्नोत्तरे प्रकृष्टादिवाक्ये च व्यभिचारश्च। न चाखण्डलक्षणवाक्यत्वं हेतुः, असिद्धेः। न च धर्मे पृष्टे   
स्वरूपमात्रं वक्तुमुचितम्। न च प्रश्नविशेष्यविशेष्यकत्वम् उत्तरत्वे तन्त्रम्, किन्तु तन्मूलसंशयविरोधित्वम्। बाधश्च,   
धर्मिज्ञानाधीनसप्रकारकसंशयादिनिवर्तकं मोक्षहेतुं सप्रकारकं ब्रह्मज्ञानं प्रति साधनत्वेन वेदान्तविचारविधानान्यथानुपपत्त्या   
बलवत्या वेदान्तवाक्ये साध्याभावनिश्चयात्।	सत्प्रतिपक्षत्वं च सत्यादिवाक्यतात्पर्यविषयः संसृष्टरूपः संसर्गरूपो वा   
प्रमाणवाक्यतात्पर्यविषयत्वात् सम्मतवत्। सत्यादिवाक्यं स्वतात्पर्यविषयज्ञानाबाध्यसंसर्गपरम्,   
स्वतात्पर्यविषयज्ञानाबाध्यस्वकरणकप्रमितिविषयपदार्थनिरूप्यसंसर्गपरं वा, प्रमाणवाक्यत्वात्, ज्योतिष्टोमादिवाक्यवत्। विषं   
भुङ्क्ष्वेत्यादौ वाच्यार्थसंसर्गपरत्वाभावेऽप्युक्तसाध्यसद्भावान्न व्यभिचारः। खं छिद्रं, कोकिलः पिक त्यादावपि अनतिभिन्नार्थत्वे   
सामानाधिकरण्यायोगेन छिद्रकोकिलादीनां खपिकादिशब्दवाच्यत्व संसर्गपरत्वात् न तत्रापि व्यभिचारः। यद्वा वेदान्तजन्यप्रमा   
सप्रकारिका, विचारजन्यज्ञानत्वात्, संशयविरोधित्वाच्च, कर्मकाण्डजन्यज्ञानवत्। वेदान्तजन्या प्रमा ब्रह्मनिष्ठप्रकारविषया,   
ब्रह्मधर्मिकसंशयविरोधिज्ञानत्वाद्, ब्रह्मविचारजन्यज्ञानत्वाच्च, यदेवं तदेवं यथा कर्मकाण्डविचारजन्यनिश्चय इत्यादिना प्रतिरोधात्।   
	दृष्टान्तस्य साध्यवैकल्यं च। तथा हि-प्रकृष्टादिवाक्यस्याखण्डार्थत्वं न तावन्मुख्यवृत्त्या, लक्षणापि न तावत् गङ्गायां घोष   
इत्यादाविवान्वयानुपपत्त्या चन्द्रादौ प्रकृष्टे गुणरूपेण द्रव्यरूपेण वा प्रकाशेन सम्बन्धस्य सत्वात्, चन्द्रे प्रकृष्टप्रकाशादेः सत्त्वात्। नापि   
यष्टीः प्रवेशयेत्यादाविव तात्पर्यानुपपत्त्या कश्चन्द्र इति स्वरूपमात्रस्य पृष्टत्वादिति वाच्यम्, अस्ति कश्चिच्चन्द्रशब्दस्यार्थ इत्यज्ञाने तत्र   
धर्मिज्ञानसाध्याया बुभुत्सायाः सन्देहस्य चानुपपत्तेः, चन्द्रशब्दस्य प्रातिपदिकत्वानिश्चयेन सुब्बिभक्तिप्रयोगायोगाच्च चन्द्र इत्यनूद्य क   
इति प्रश्नायोगाच्च, न ह्यज्ञातमनुवादार्हम्। असङ्कीर्णं चन्द्रस्वरूपं न ज्ञातमिति चेत्, न चन्द्रस्वरूपद्वयाभावात्। तदेव   
स्वरूपमसङ्कीर्णत्वेन न ज्ञातमिति चेत्, न असङ्कीर्णत्वस्य व्यावर्तकवैशिष्ट्यव्यावृत्तिवैशिष्ट्ययोरन्यतररूपत्वेन प्रश्नस्य   
विशिष्टपरत्वापातात्। एवं च-  
	सामान्यतोऽपि न ज्ञातो धर्मी चन्द्रो यदा तदा।   
	न बुभुत्सा न सन्देहो नानुवादश्च युज्यते।।  
	तस्माच्चन्द्रस्येतरस्माद् भेदको धर्म एव हि।  
	पृष्टस्तस्मात्प्रकृष्टादिवाक्यं नाखण्डगोचरम्।।  
	एवं प्रतिवचनस्य प्रकृष्टत्वादिविशिष्टे तात्पर्याभावे तात्पर्यतो यः कश्चिच्चन्द्र इत्येव बोधनाद्, अतात्पर्यविषयस्य च प्रतीतस्य त्यक्तत्वाद्,   
वस्तुतो यस्य कस्यापि चन्द्रत्वं स्यात्, तात्पर्यविषयेऽखण्डेऽयं चन्द्र इति लक्ष्यलक्षणरूपोद्देश्यविधेयविभागाभावेन तात्पर्यतो   
यत्किञ्चिदित्येव बोधना च्चन्द्रत्वेन चन्द्रबुसुत्सानिवृत्त्यभावात्। कश्चन्द्र इति प्रश्नस्योत्तरं च न स्यात्। सर्वेषामपि   
लक्षणवाक्यतात्पर्यजन्यज्ञानानां वस्तुगत्या परस्परभिन्नतत्तत्प्रातिपदिकार्थविषयत्वेऽपि प्रकारभेदाभावेन तेन तेन भिन्नभिन्न   
प्रकारकतत्तत्सन्देह निवृत्तिश्च न स्यात्। प्रकृष्टादिपदवैयर्थ्यं च स्यात्। व्यावर्त्यभेदेन सार्थक्यमित्येतन्निरसिष्यते।  
	एतेन प्रश्नोत्तरे तावच्चन्द्रप्रातिपदिकार्थमात्रविषये प्रकृष्टादिविशेषणाश्रयभूताचासाधारणी विशेष्यव्यक्तिः चन्द्रप्रातिपदिकार्थः, न तु   
तद्विशिष्टा प्रकृष्टप्रकाशश्चन्द्र इति सहप्रयोगाद्ययोगाद् विशेष्यव्यक्तिश्चाखण्डेति अखण्डार्थपरे प्रश्नोत्तरे इति निरस्तम्, अस्या   
एवासाधारणव्यक्तेर्व्यावर्तकादि वैशिष्ट्यरूपेणासाधारण्येनाज्ञानेऽपि चन्द्रप्रातिपादिकार्थत्वादिरूपेण प्रागेव ज्ञातत्वात्। एवं च   
गामानयेत्यादौ गोत्वस्यानयनेनेव प्रकृष्टत्वादेर्विधेयेन चन्द्रप्रातिपदिकार्थत्वेनानन्वयेऽपि उद्देश्यत्वावच्छेदकत्वेन विवक्षितत्वात्तद्वदेव   
विशिष्टार्थत्वं दुर्वारम्। अस्ति च पृथिवीत्ववती पृथिवीत्यादौ पृथिवीत्वस्य विधेयेन पृथिवीशब्दार्थत्वेनान्वयः। न हि पृथिवीत्वं न   
पृथिवीप्रातिपदिकार्थः, सह प्रयोगस्तु पृथिवीशब्दस्य तच्छब्देन व्यवहर्तव्यतापरत्वात्। तस्माद्धर्मिणश्चन्द्रस्य सामान्यतो   
नक्षत्रादिव्यावर्तकव्यावृत्तिरूपधर्मस्य च घटादौ प्रागेव ज्ञातत्वाद्विशिष्टविषये एव प्रश्नोत्तरे।  
	तत्र यदि प्रष्ट्रा व्यावृत्तिवैशिष्ट्यमेव साक्षाद्बुभुत्सितम्, तदा वक्ता व्यावृत्तेरस्मादस्माच्च व्यावृत्त इति साक्षाज्जन्मशतेनापि दुर्बोधत्वात्   
धूमे उक्तेऽग्निमिव व्यावर्तके उक्ते व्यावृत्तिं ज्ञास्यतीति भावेन व्यावर्तकवैशिष्ट्यमेव तात्पर्यतः प्रतिपादयति। न ह्यग्निबोधनार्थस्य   
धूमोऽस्तीति वाक्यस्य न धूमे तात्पर्यं न वा यागाक्षेपकस्य ‘यदाग्नेयादि’ वाक्यस्य न द्रव्यदेवतासम्बन्धे। यदि तु प्रष्ट्रैव व्यावृत्तिः   
प्रतियोगिनामानन्त्येन साक्षात्प्रष्टुं वक्तुं चाशक्येति ज्ञात्वा कश्चन्द्र इत्यनया वाचोभङ्ग्या कैर्विशेषणैर्विशिष्टः ? इति पृष्टं तदा सुतरां प्रश्नोत्तरे   
व्यावर्तकवैशिष्ट्यपरे इति न क्वाप्यखण्डार्थत्वम्। असाधारणधर्मरूपलक्षणप्रश्नो ह्ययं किं लक्षणकश्चन्द्र इति   
असाधारणधर्मविषयकस्य, कतमश्चन्द्र इति जातिविषयस्य, अनयोः कतरश्चन्द्र इति गुणक्रियाजातिभिः   
पृथक्करणरूपनिर्धारणविषयस्य च प्रश्नस्योत्तर इवात्रापि प्रतिवचने लक्षणोक्तेः प्रश्नेऽपि प्रकृष्टो वा प्रकाशो   
वेत्यादिधर्मविषयविकल्पसूचक किं शब्दप्रयोगाच्च।  
	एतेन प्रश्ने धर्मवाचि पदं नेति निरस्तम्, तथात्वे चन्द्रधर्मस्यैव लक्षणीयत्वापत्त्या तस्यानपेक्षितत्वात्, चन्द्रप्रातिपदिकार्थस्य सामान्यतो   
ज्ञातत्वेन तद्बुभुत्सायोगात्। लक्षणया वा प्रश्नस्थचन्द्रपदस्यैव चन्द्रासाधारणधर्मपरत्वस्य कल्प्यत्वाच्च। यद्वा लक्षणवाक्यम्,   
अनुमानत्वेनाप्तवाक्यत्वेन वा चन्द्रव्यवहारकर्तव्यतावैशिष्ट्यपरमस्तु चन्द्रस्वरूपस्य प्रत्यक्षेणैव ज्ञातत्वात्। चन्द्रव्यवहारशब्देन च   
चन्द्रशब्दविशेषितो व्यवहारो विवक्ष्यते, न तु चन्द्ररूपार्थविशेषितः, येन तज्ज्ञाने वाक्यवैयर्थ्यं तदज्ञाने तु तस्य   
कर्तव्यताबोधनमशक्यमिति शङ्क्येत। न चैवं वृद्धव्यवहारादेव व्युत्पत्तिसम्भवात् लक्षणवाक्यं व्यर्थम्, शृङ्गग्राहिकयोपदेशवदस्यापि   
व्युत्पत्तावुपायान्तरत्वात्।  
	एतेन मानान्तरसिद्धं वैशिष्ट्यमखण्डचन्द्रसिद्धावुपायमात्रमिति कल्पतरूक्तं निरस्तम्। मानान्तरेण चन्द्रप्रातिपदिकार्थः   
प्रकृष्टत्वादिविशिष्ट इत्यज्ञानाद्, अस्मिन् ज्योतिर्मण्डले कश्चन्द्र इति पृच्छता चन्द्रस्वरूपस्य प्रत्यक्षेण सुतरां ज्ञातत्वाच्च।   
तस्मात्साध्यवैकल्यं दुष्परिहरमित्याद्यानुमानमयुक्तम्।  
	तथा द्वितीयमपि अप्रसिद्धविशेषणत्वबाधसत्प्रतिपक्षत्वदृष्टान्तसाध्यवैकल्यादिदोषात् प्रकृष्टादिवाक्ये उक्तरीत्या सत्यादिवाक्येऽपि   
बुभुत्साद्यनुपपत्त्या ब्रह्मस्वरूपमात्रप्रश्नोत्तरत्वस्यासिद्धेश्च। इह च कश्चन्द्र इतिवत् क्लृप्तस्य प्रश्नस्याभावात् कल्प्यस्य च   
क्लृप्तोत्तरानुसारेण धर्मविषयकस्यैव कल्प्यत्वाच्च। कतम आत्मेत्यत्र कतरः स आत्मेत्यत्र च त्वं पदार्थप्रश्ने वा बहूनां जातिपरिप्रश्ने   
डतमच्, ‘द्वयोरेकस्य निर्धारणे डतरच्-’ इति सूत्राभ्यां जात्याद्यर्थकतमादिशब्दप्रयोगेण तत्प्रतिवचने योऽयं विज्ञानमय इत्यादौ   
पक्षत्वेन त्वदभिमते हेतोरसिद्धेश्च। किं च सर्वस्याप्युत्तरस्य प्रष्टृनिर्धारितप्रश्नधर्मिनिष्ठानिर्धारितैकप्रकारपरत्वाद्विरुद्धो हेतुः। यदि   
चोत्तरजन्यं ज्ञानं निष्प्रकारकं स्यात्, तेन सप्रकारकसन्देहनिवृत्तिर्न स्यात्। यदि चोत्तरं प्रश्नादधिकविषयं न स्यात्तर्ह्युत्तरमेव न स्याद्,   
अन्यथा प्रश्न एव उत्तरं स्यात्। किं करोति किमानेयम् ? इत्यादि प्रश्नोत्तरेषु अध्ययनं करोति गामानयेत्यादिषु व्यभिचाराच्च। न हि   
तान्यप्यध्ययनत्वगोत्वादित्यागेन लक्षणया कर्मादिमात्रपराणि।  
	एतेन सत्यादिवाक्यार्थः ब्रह्मप्रातिपदिकार्थमात्रं तन्मात्रप्रश्नोत्तरवाक्यार्थत्वादिति न्यायदीपावल्युक्तं व्यतिरेक्यनुमानं निरस्तम्। किं   
चैकप्रातिपदिकार्थप्रश्नोत्तरत्वेन कथमखण्डार्थत्वम् ?  
	स्वार्थो द्रव्यं तथा लिङ्गं सङ्ख्या कर्मादयोऽपि च।  
	नामार्थपञ्चकं प्राहुराद्यं त्रिकमथापरे।।  
	इति वैयाकरणमते त्वदेकदेशिभिः मया प्राभाकरैश्च स्वीकृतान्विताभिधानमते अभिहितान्वयपक्षेऽपि जातिविशिष्टायां व्यक्तौ   
शक्तिरिति तार्किकमते च प्रातिपादिकार्थस्यैव विशिष्टत्वात्। जातावेव शक्तिर्व्यक्तिस्तु लक्ष्येति भाट्टानां तव च मते ब्रह्म   
प्रातिपदिकस्यैव यौगिकत्वेन तदर्थस्य विशिष्टत्वात्। न च प्रातिपदिकार्थे पृष्टे तदेकदेशोक्तिर्युक्ता।  
	किं चाप्रयोजका हेतवः, तथा हि-विपक्षे बाधकं किं ब्रह्मस्वरूपमात्रस्यैव बुभुत्सितत्वम् ? ‘एकधैवानुद्रष्टव्यम्’   
इत्याद्यभेदविधायकवाक्यं वा ? ‘उदरमन्तरं कुरुत’ इति भेदनिषेधकवाक्यं वा ? ‘केवलो निर्गुणश्चे’ त्यादिगुणनिषेधकवाक्यं वा   
? ‘एकमेवाद्वितीयम्’ इत्यादिद्वितीयमात्रनिषेधकवाक्यं वा ? सर्वतोऽनवच्छिन्नवस्तुपरानन्तब्रह्मशब्दौ वा ? नाद्यः, निरस्तत्वात्।   
सत्यादिवाक्ये च सत्सु विशेषणेषु सस्तुतिकविधिवाक्ये प्राशस्त्य इव रक्तपटन्यायेनाकाङ्क्षाया उत्थापनीयत्वाच्च। उक्तं हि-   
‘आकाङ्क्षणीयाभावनिमित्तो ह्याकाङ्क्षाभाव’ इति। निष्प्रकारकज्ञानस्याद्याप्यसिद्ध्या सप्रकारज्ञानस्यैव मोक्षहेतुताया ब्रह्मविदाप्नोति   
परम् इत्यनेन प्रतीत्या ‘तमेवं विद्वानमृत इह भवती’त्यादिश्रुत्या ‘यो वेद निहितं गुहाया’ मित्युत्तरवाक्येन चोक्त्या च मुमुक्षोः प्रकार   
एव धर्मिज्ञानसाध्यबुभुत्सौ चित्याच्च। निर्गुणवाक्यवत् सगुणवाक्यस्यापि ब्रह्मबुभुत्सायां कर्मकाण्डस्य च कर्मबुभुत्सायां   
वैद्यादिशास्त्रस्याप्यौषधादिबुभुत्सायां प्रवृत्ततया लक्षणया सगुणवाक्यमप्यखण्डब्रह्मपरं कर्मकाण्डमप्यखण्डकर्मपरं   
वैद्यादिशास्त्रमप्यखण्डौषधादिपरमित्यापाताच्च। अस्ति च धर्म इव ब्रह्मण्यप्यलक्षणरूपं वाक्यं न मध्यमाः तेषां   
चैक्यभेदाभावादिविशिष्टपरत्वे वेदान्तमात्रस्याखण्डार्थत्वासिद्धेः सत्यशुद्धान्यमिथ्याविशिष्टार्थपरत्वे प्रामाण्यायोगाच्च। तेषामेव   
लक्षणयाऽखण्डार्थता सत्यादिवाक्यस्य तु सत्यत्वादिविशिष्टार्थपरतेति वैपरीत्यापाताच्च। उभयोरपि मुमुक्षुज्ञेयब्रह्मपरत्वाविशेषात्। न   
चास्यां दशायां ब्रह्मण्यभावरूप एव धर्मो मुमुक्षणा ज्ञेयो न तु भावरूप इति सिद्धं तेषां लक्षणयाऽखण्डार्थत्वे तु न तद्विरोधेन   
विशिष्टार्थस्य सत्यादिवाक्यस्य मुख्यार्थत्यागः विशेष्यपरस्य विशिष्टपरेणाविरोधात्।  
	ननु ऐक्यादेर्द्वारत्वेनोपादानाद्विरोध इति चेन्न, द्वारीभूतस्य ब्रह्मान्यस्य ऐक्यादेर्मिथ्यात्वे सत्यत्वादिधर्मपारमार्थ्याविरोधित्वात् सत्यत्वे   
चापसिद्धान्ताद्, द्वारत्वानुपपत्तेर्वक्ष्यमाणत्वाच्च। अत्रापि सत्यत्वादेर्द्वारत्वेनोपादानेन तेषामेवैतद्विरोधापाताच्च। नान्त्यः,   
त्वन्मतेऽनन्तब्रह्मशब्दयोरपि लक्षणया विशेष्यमात्रपरत्वेनाविरोधित्वात्। ‘अथ कस्मादुच्यते ब्रह्मेति बृहन्तो ह्यस्मिन्गुणा’ इति   
श्रुत्या ‘महद्गुणत्वाद्यमनन्तमाहु’रित्यादि स्मृत्या च ताम्यां सद्गुणत्वस्यैव सिद्धेश्च।  
	प्रतिकूलतर्कपराहतिश्च। तथा हि-द्विविधमपि वेदान्तवाक्यं तद्‌दृष्टान्तीभूतं प्रकृष्टादिवाक्यं सोऽयमित्यादिवाक्यं च यदि संसृष्टार्थं न   
स्यात्, वाक्यमेव न स्याद्, आकाङ्क्षासन्निधियोग्यतानामभावात्। आकाङ्क्षा ह्यभिधानापर्यवसानम्। यस्य च येन विना न   
स्वार्थान्वयानुभावकत्वम्, तदेव च तस्यापर्यवसानम्। सन्निधिस्त्वव्यवधानेनान्वयप्रतियोग्युपस्थितिः। योग्यता च   
इतरपदार्थसंसर्गेऽपरपदार्थनिष्ठात्यन्ताभावप्रतियोगितावच्छेदकधर्मशून्यत्वम्। प्रामाणाबाधो योग्यतेति चेन्न, पदार्थमात्राबाधस्य   
वाक्याभासेऽपि सत्त्वात् संसर्गाबाधस्य चेहाप्यभावात्। तात्पर्यविषयाबाधो योग्यतेति चेन्न, पदार्थमात्रे वाक्यतात्पर्यायोगात्।  
	ननु यत्र पदार्थः प्रमितः, तत्र स इतरपदार्थविशिष्टः प्रतिपाद्यः, यत्र त्वज्ञातः, तत्र स नान्यैः शक्यो विशेष्टुमिति तत्र स एव प्रतिपाद्यः।   
प्रमिते च तस्मिन् वाक्यसमाप्तेर्न विशिष्टपरत्वमिति चेन्न, उक्तरीत्या चन्द्रब्रह्मादिप्रातिपदिकार्थानां सामान्यतोज्ञातत्वेनेतरव्यावृत्यर्थं   
प्रकृष्टत्वसत्यत्वादिना विशिष्यैव बोध्यत्वात्। वेदान्तानां निर्विषयत्वं च स्यात्। अखण्डवाक्यार्थस्य स्वप्रकाशस्थचिन्मात्रस्याविद्या(द्य)   
ध्यासाधिष्ठानत्वेन तत्साक्षित्वेन च नित्यसिद्धत्वात्। निर्निमित्तं सर्ववेदान्तानां मुख्यार्थत्यागश्च स्यात्, एकरसत्वादिश्रुतीनामपि   
विशेष्यमात्रपरत्वेन मुख्यार्थबाधकाभावात्। वेदान्तजन्यज्ञानं च निष्प्रकारकं चेत्, ज्ञानमेव न स्यात्, ज्ञानस्येच्छादेरिव   
सविषयकत्ववत्सप्रकारकत्वस्यापि नियतत्वात्, कञ्चित्प्रकारं विना वस्तुनो बुद्धावनारोहाच्च। इदमित्थमिति हि धीः   
वेदान्तानामबुभुत्सितार्थत्वं च स्यात् बुभुत्साया धर्मिज्ञानाधीनत्वात्। ‘श्रोतव्यो मन्तव्य’ इति विचारविधिश्चायुक्तः स्यात्,   
तस्याप्यापातदर्शनजन्यसंशयनिवर्तकसप्रकारकनिश्चयार्थत्वात्। शुद्धब्रह्मविचारकाणामाद्याध्यायतृतीयपादीयाधिकरणानाम् अनारम्भश्च   
स्याद् विषयादिपञ्चकाभावात्। विशिष्याज्ञातो हि विषयः `साधारणधर्मधीजन्यश्च संशयः, मिथ्यासत्यैकप्रकारावलम्बिनौ च पूर्वपक्ष   
सिद्धान्तौ, एकतरप्रकारनिर्धारणाधीनं च प्रयोजनम्, तच्च पञ्चकं निर्विशेषे कथं स्यात् ? ‘ब्रह्मविदाप्नोती’ति पूर्ववाक्य एव ब्रह्मणः   
सामान्येन ज्ञाततया सत्यादि वाक्यवैयर्थ्यं च स्यात्, सत्यादिवाक्यस्य सत्यत्वादिविशिष्टे तात्पर्याभावे तात्पर्यतो यत्किञ्चिद् ब्रह्मेत्येव   
बोधनाद्यस्य कस्यचिद् ब्रह्मत्वं च स्यात्। तात्पर्यविषयस्याखण्डार्थत्वेन इदं ब्रह्मेतिलक्षणलक्ष्यरूपोद्देश्यविधेयभावा भावेन तात्पर्यतो   
यत्किञ्चिदित्येव बोधनात्। तेन च ब्रह्मबुभुत्सानिवृत्त्यभावात्।  
	किं ब्रह्म इति प्रश्नोत्तरं च न स्यात्। न चोद्देश्यविधेयभावेऽसत्यपि अप्राप्तविधेयमात्रपरत्वादखण्डार्थत्वाहानिः विधेयस्यापि स्वरूपेण   
ज्ञातत्वेनोद्देश्यसंसृष्टतयैव बोधनीयतया वाक्यान्तरवत्सखण्डार्थत्वापातात्। उक्तं हि-  
	किञ्चिद्विधीयतेऽनूद्य वाक्येनेति सतां स्थितिः।  
	सत्यज्ञानादिवाक्येन कथ्यतां किं विधीयते।।  
	अज्ञातं बोध्यते किञ्चिद् वाक्येनेति सतां स्थितिः।  
	सत्यज्ञानादिशब्दैस्तु किमज्ञातं प्रबोध्यते।।  
	सत्यादिपदानां लक्षणा च न स्यात्। अशक्यासदृशान्वयप्रतियोग्युपस्थितिर्लक्षणेति पक्षे लक्षणाया एवासम्भवात्। शक्यसम्बन्धो   
लक्षणेति पक्षेऽन्वयानुपपत्तिरूपलक्षणाबीजाभावात्।  
	सत्यादिपदानां पर्यायत्वं च स्यात्। न च कुम्भाद्यनुगतसत्ता परजातिः, अन्तःकरणवृत्त्युपधानलब्धभेदचिदानन्दविशेषानुगते   
ज्ञानत्वानन्दत्वे चापरजाती। एवं च सत्यज्ञानानन्दशब्दानां लक्ष्यार्थाभेदेऽपि क्रमेणोक्तजातिवाचित्वान्न पर्यायतेतिकल्पतरूक्तं युक्तम्,   
कुम्भाद्यनुगतसत्ताया ब्रह्मलक्षणत्वायोगात् मिथ्यासत्यानुगतसत्तासामान्याभावाच्च। तयाऽनृताद्व्यावृत्त्यसिद्धेश्च कालत्रयाबाध्यत्वरूपं   
पारमार्थिकं सत्त्वं ब्रह्मणि श्रोतमिति त्वन्मतभङ्गाच्च। धर्मिसमसत्ताकभेदं विनौपाधिकभेदमात्रेणाऽऽकाशत्वादेरिव ज्ञानत्वादेरपि   
जातित्वायोगाच्च। योगे वा ज्ञानत्वादेः धर्मिसमसत्ताकभेदवदुपहितवृत्तित्वे च शुद्धलक्षणत्वायोगात्। एतेन   
सत्त्वादिविशिष्टशबलब्रह्मवाचिनां सत्यादिशब्दानां शुद्धब्रह्मणि लक्षणेति न पर्यायत्वमिति निरस्तम्। अनृतास्वप्रकाशपरिच्छिन्नरूपे   
शबले सत्यत्वादेरयोगात्। योगे वा तस्यैवानृतादिव्यावृत्तिः स्यान्न तु शुद्धस्य। तस्मात्सत्यत्वादीनां शुद्धादन्यत्रासम्भवात् सत्यादिवाक्यस्य   
लक्षणयाऽखण्डार्थत्वे च शुद्धे तदसिद्धेः पर्यायत्वं दुर्वारम्।   
	पदान्तरवैयर्थ्यं च स्यात्। न च प्रातिपदिकप्रथमयोरिवैकार्थ्येऽपि पदान्तरावैयर्थ्यमिति वाच्यम्, तत्र महाभाष्य एव ‘किं पुनरत्र   
प्रथमये’ति वैयथ्यमाशङ्क्य ‘ग्राम उच्चैस्ते स्वग्राम उच्चैस्तव स्व’मित्यत्र ‘स पूर्वायाः प्रथमाया’ इत्येषविधिर्यथा   
स्यादित्यर्थवत्त्वोक्तेः। न च प्रतिपदमारोपितासत्यत्वादिव्यावृत्तिरूपफलभेदादवैयर्थ्यम्, व्यावर्तकस्य सत्यत्वादेस्तात्पर्यतोऽनर्पणे   
व्यावृत्त्यसिद्धेः। न च सत्यत्वादेरतात्पर्यविषयत्वेऽपि लक्षणातः प्रागभिधाकाले प्रतीतिमात्रेण तत्सिद्धिः, नद्यां घोष इत्यत्र तीरस्यानदीतः   
‘यजमानः प्रस्तर’ इत्यत्र प्रस्तरस्यायजमानाच्च व्यावृत्त्यापातात्। न चातात्पर्याविशेषेऽपि सत्यत्वादिकं व्यवाहारिकं यजमानत्वादिकं   
तु प्रातिभासिकमिति युक्तम्, न चौपनिषदे ब्रह्मणि सत्यत्वादिकं प्रत्यक्षादिप्राप्तं येन व्यावहारिकं स्यात्। न च तत्त्वपरात्प्रतीतं   
व्यावहारिकं व्यावहारिकपरात्तु प्रतीतं प्रातिभासिकमिति व्यवस्था, ‘असद्धा इदमग्र आसीदि’ति तत्त्वपरेण प्रतीतस्य   
मूलकारणासत्त्वस्य व्यावहारिकत्वापातात्। न च सत्यत्वादिकं तत्त्वावेदकबाधितत्वाद् व्यावहारिकं, यजमानत्वादिकं तु   
व्यावहारिकबाधितत्वात् प्रातिभासिकमिति युक्तम्, तत्त्वावेदकस्यापि विशेष्यमात्रपरत्वेन सत्यत्वाद्,   
व्यावहारिकबाधितस्याद्वैतवत्पारमार्थिकत्वोपपत्तेश्च। न च लक्षणाबीजे मुख्यार्थबाधके तुल्येऽपि सत्यादिपदस्य   
वाच्यार्थेऽवान्तरतात्पर्यं यजमानपदस्य तु तन्नेत्यत्र हेतुरस्ति येनोक्तव्यवस्था स्यात्।  
	किं च व्यावृत्तयः सत्याः मिथ्या वा ? आद्ये व्यावर्तकानामपि सत्त्वं स्यात्, व्यावहारिकैर्व्यावर्तकैः पारमार्थिकव्यावृत्त्यसिद्धेः। किं च तासां   
ब्रह्माभेदे ब्रह्मपदेनैव तत्सिद्धेरितरवैयर्थ्यं व्यावर्तकधर्माणामपि सत्त्वं ब्रह्माभिन्नत्वं च स्याद्, अविशेषात्। एवं व्यावृत्तीनामन्योन्यमभेदे   
सत्यपदेनैवाज्ञानादिव्यावृत्तिसिद्धेर्ज्ञानादिपदवैयर्थ्यम्। तासां ब्रह्मणा परस्परं भेदे चाद्वैतहानिः, अभावद्वैतस्य निरासात्। नान्त्यः, शुक्तेः   
शुक्तितो व्यावृत्तेर्मिथ्यात्वे शुक्तित्वस्य शुक्तिसमानसत्ताकत्ववदनृतव्यावृत्तेर्मिथ्यात्वेऽनृतत्वस्य ब्रह्मसमसत्ताकत्वापातात्।   
तत्त्वजिज्ञासुं मुमुक्षुं प्रति मिथ्याबोधनायोगात्। नचाऽनृतत्वादिभ्रान्तिनिवृत्त्यर्थं तद्बोधनम्, अधिष्ठानब्रह्मतत्त्वज्ञानेनैव तन्निवृत्तिसम्भवे   
भ्रान्त्यन्तरोत्पादायोगात्। न हि वल्मीके स्थाणुत्वभ्रान्तिः पुंस्त्वस्योपदेशेन निवर्त्या, किं तु वल्मीकत्वस्य। न चात्मनि कल्पितेनापि   
ब्राह्मण्येन मिथ्याशङ्किता ब्राह्मण्यस्येव व्यावहारिक्या व्यावृत्त्या प्रातिभासिकानृतत्वभ्रान्तिनिवृत्तिरिति वाच्यम्, ब्राह्मण्यस्य   
देहविशेषसम्बन्धित्वे आत्मनि ब्राह्मणस्य जातिविशेषत्वेऽब्राह्मण्यस्य सत्यत्वेन द्वयोः कल्पितत्वायोगाद्,   
असद्व्यावृत्तेर्व्यावहारिकत्वेऽनपोदितप्रामाण्येन ‘असद्वा इदमग्र आसीदि’ति वाक्येनासत्त्वस्य पारमार्थिकत्वापत्तेश्च। ननु   
मीमांसकमतेऽनृतस्याप्यर्थवादार्थस्य सत्ये प्राशस्त्ये इव मिथ्याभूतानामपि व्यावृत्तीनां सत्ये ब्रह्मणि द्वारत्वेन बोधनं युक्तम्। उक्तं हि   
सत्यादिशब्दा असत्यादि व्यावृत्तिद्वारा लक्ष्ये पर्यवस्यन्ती’ति चेन्न, ब्रह्मस्वरूपमात्रस्य श्रुतिं विना प्रागेवाविद्याद्यध्यासाधिष्ठानत्वादिना   
ज्ञातस्य पुनरपि ब्रह्मविदाप्नोती’ति पूर्ववाक्ये सामान्यतोऽत्र च सत्यादिशब्दैः सत्यत्वादिविशिष्टतया ज्ञानत्वे तज्ज्ञानस्य   
व्यावृत्तिज्ञानासाध्यत्वाद् व्यावृत्तिज्ञानस्यैव च धर्मिज्ञानसाध्यत्वेन वैपरीत्यापाताश्च, शाब्देऽर्थे आर्थिकार्थस्य द्वारत्वानुपपत्तेश्च,   
नीलमुत्पलमित्यादेरपि अनीलव्यावत्तिद्वारा स्वरूपमात्रपरत्वमित्यापाताच्च। न च प्रागज्ञातो व्यावृत्त्या ज्ञाप्यो विशेषस्त्वन्मतेऽस्ति। न च   
प्राग्ब्रह्मणो ज्ञानेऽप्यन्याविषयकं तज्ज्ञानमसिद्धमिति वाच्यम्, व्यावृत्तिज्ञानस्यान्याज्ञाने द्वारत्वापत्त्या ब्रह्मज्ञाने द्वारत्वायोगाद्, व्यावर्त्यज्ञानं   
व्यावृत्तिज्ञाने द्वारमिति वैपरीत्यापाताच्च, प्राचीने ब्रह्माज्ञाननिवर्तके ब्रह्मापरोक्षज्ञाने तदज्ञानकार्यस्यान्यस्य भानायोगाच्च,   
ब्रह्मप्रातिपदिकार्थबुभुत्सायामेतद्वाक्यं प्रवृत्तमिति स्वप्रक्रियाविरोधाच्च।  
	किञ्च सत्यशब्देनासद्व्यावृत्तिद्वारा यद्बोधितं तदेव ज्ञानादिपदेनाज्ञानादिव्यावृत्तिद्वारा बोध्यते ? अन्यद्वा। आद्ये ज्ञानादिपदवैयर्थ्यम्।   
द्वितीये सविशेषत्वम्। न च द्वारविकल्पः, सत्यादिशब्दानां नित्यवच्छ्रवणाद्, एकस्मिन्प्रयोगे व्रीहियवयोरिवैकस्मिन् वाक्ये   
सत्याद्यनेकपदोपादानायोगाच्च, अनृतत्वादि भ्रान्तिनिवृत्तिरूपदृष्टकार्याणां भिन्नत्वेन व्रीहियवादिवद्विकल्पप्रयोजकस्यैव   
कार्यत्वस्याभावाच्च। नापि समुच्चितः द्वारत्वं विज्ञानमानन्दं ब्रह्मेत्यादौ अनृतव्यावृत्तेरबोधनेऽपि ब्रह्मप्रतीतेः ‘आनन्दादयः प्रधानस्ये’ति   
सूत्रे त्वद्भाष्योक्तन्यायेनोपासनायां शाखान्तरोक्तगुणोपसंहारेऽपि ब्रह्मप्रमितौ वाक्यस्य शाखान्तरानपेक्षत्वाच्च, सत्यादिपदानां प्रत्येकं   
लक्षकत्वेन प्रत्येकं लक्ष्यब्रह्मबोधकत्वाच्च, सत्यत्वादेः प्रत्येकं लक्षणत्वाच्च। न हि प्रकृष्टत्वादिकमिव सत्यत्वादिकं प्रत्येकमतिव्याप्तं   
तस्मान्न व्यावृत्तिद्धारम्। एतेन चन्द्रं शाखेव ब्रह्मव्यावृत्तिर्द्वारतया बोधयतीति निरस्तम्, एतेन सत्यत्वादिकं व्यावृत्तिर्वा ब्रह्मबोधने   
उपलक्षणतयोपादीयत इति निरस्तम्, काकवद् गृहमित्यादिवत् सखण्डार्थत्वापत्तेः, उपलक्षणात्प्रागेव ब्रह्मणो   
ज्ञातत्वेनोपलक्ष्यत्वायोगाच्च।   
तदुक्तम्-  
	सत्यज्ञानादिकेऽप्येवं न व्यावृत्त्या प्रयोजनम्।  
	व्यावर्त्यस्याविशेषत्वे तदखण्डं च खण्डितम्।। इति ।  
	व्यावृत्त्या द्वारभूतयेत्यर्थः। टीकायां तु व्यावृत्तिः किं ब्रह्मविशेषणत्वेन बोध्या ? स्वतन्त्रा वा ? आद्ये सखण्डत्वम्, अन्त्ये ब्रह्मजिज्ञासुं प्रति   
तदुपदेशोऽसङ्गत इति व्याख्यातम्। न चात्र व्यावृत्तिवैशिष्ट्यस्यार्थिकत्वेन शाब्दार्थस्य न सखण्डत्वं ‘यश्चार्थादर्थो न स चोदनार्थ’   
इति न्यायात्, ‘मानान्तरादपोहस्तु न शाब्दस्तेन स स्मृतः’ इति सुरेश्वरोक्तेश्चेति वाच्यम्, आर्थिकेनापि विशेषणेन   
ब्रह्मणोऽखण्डत्वहानेः अनन्तशब्देनान्तवद्व्यावृत्तेः साक्षादुक्तेश्च शब्दस्य व्यावर्तकवैशिष्ट्यातात्पर्ये आर्थिकव्यावृत्त्यसिद्धेरुक्तत्वाच्च।  
	एतेन-  
	लक्ष्यार्थभेदाभावेऽपि व्यवच्छेद्यविभेदतः।  
	विज्ञानानन्दपदयोः पर्यायव्यर्थते कुतः।। इत्यानन्दबोधोक्तमपास्तम्।  
	नवीनास्तु-गम्भीरायां नद्यां घोष इत्यत्र गम्भीरनद्योरन्योन्यमन्वयबोधानन्तरं गम्भीरनदीपदयोरिव समुदितानां सत्यादिपदानां   
लक्षकत्वान्न वैयर्थ्यम्, तस्याप्येकैकस्यैव लक्षकत्वे शक्यासम्बन्धिनो गम्भीरनदीतीरस्याप्रतीतिप्रसङ्गादित्याहुः। तन्न, तत्र   
गम्भीरनद्योरिवेह सत्यज्ञानयोरन्योऽन्यमन्वयाबोधनात्। ‘सत्यं ज्ञानम्’, ‘विज्ञानमानन्दं ब्रह्मे’ त्यादावन्योन्यानपेक्षाणामेव   
सत्यादिपदानां ब्रह्मलक्षकत्वदर्शनाच्च। गम्भीरपदेन गम्भीरसम्बन्धितीरस्येव इह पदान्तरेणाधिकस्यालाभाच्च। तत्रापि   
गम्भीरनद्योरन्वयबोधानन्तरं गम्भीरान्वितनदीबोधके नदीपद एव लक्षणया सर्वोपपत्तौ पदद्वये एकस्या लक्षणाया लक्षणाद्वयस्य   
वाऽकल्प्यत्वाच्च। लक्षणापि हि पदवृत्तिः, वृत्तित्वात्, शक्तिवत् एवमन्यत्राप्यूह्यम्। ‘गच्छ गच्छसि चेत्कान्ते’त्यत्र तु जन्मना   
मृत्यनुमितिः प्रियामृतिहेतुत्वाच्च गमनं न कार्यमित्यनुमितानुमितिरेव, न तु वाक्ये लक्षणा, अनन्यलभ्यो हि शब्दार्थः। विषं   
भुङ्क्ष्वेत्यादावपि प्रकृताच्छत्रुगृहभोजनाद् विषभक्षणस्येष्टसाधनतोक्त्या भोजनस्यानिष्टसाधनता आक्षिप्यते, न तु वाक्येन   
भोजनाकर्तव्यता लक्ष्यते। यद्वा तत्र विषशब्देनानिष्टसाधने विधिप्रत्ययेन च निषेधे लक्षिते निषेध्ये भोजने भुजिर्धातुर्मुख्य एवेति न   
सर्वपदानामेकार्थलक्षकता। वस्तुतस्तु `अयमिदानीं मह्यं क्रुद्धः, आप्तत्वे सति प्रमाणविरुद्धकर्तव्यताभिधायित्वात्। क्रोधश्चास्य   
सन्निहितभोजनादेव। दृष्टहेतुत्यागेनादृष्टकल्पनायोगात्। अतो मयेदं न कार्यमित्यनुमितिरेवात्र, न लक्षणा।  
	अर्धमन्तर्गृहमर्धं बहिर्गृहमित्यत्रापि धूमेनाग्निरिवार्धस्यान्तस्त्वे सति अर्धस्य बहिष्ट्वेन वाक्यार्थेनान्तरालप्रदेश आक्षिप्यते, न तु समुदाये   
लक्षणा। अनन्यलभ्यत्वाभावात्। एव मर्धमन्तर्वदि मातव्यमर्धं बहिर्वेदीति वैदिकोदाहरणमपि नेयम्। तत्राप्यन्ततो   
लिङ्गादेरभिधायकत्वाच्च।  
	‘वायुर्वैक्षेपिष्ठे’ त्याद्यार्थवादिकपदसङ्घस्याप्यावयोर्मते कर्मणि क्षिप्रदेवता प्रसादहेतुत्वरूपतत्तत्पदार्थसंसर्गबोधकत्वमेव, न तु   
तदन्यप्राशस्त्यलक्षकत्वम्। किञ्च तत्र लिङ्गाद्यभिधेयकार्यान्वयानुपपत्तिरिवेह सर्वपदानामपि लक्षकत्वान्नाभिधेयान्वयानुपपत्तिरूपं   
लक्षणाबीजमस्ति। अपि च सर्वपदानां लक्षकत्वे लक्षकपदान्यननुभावकानीति पक्षे सत्यादिवाक्यस्यानुभावकत्वं न स्यात्। यदि च   
लक्ष्यपरं ब्रह्मपदं वाचकं तर्हि यौगिकं तदेव सखम्डार्थं स्यात्। ब्रह्मपदस्य पदार्थान्तरान्वयार्थमेव लक्षणाश्रयणेन   
पदार्थान्तरान्वितस्वार्थपरं च स्यात्। न च यष्टीः प्रवेशये’त्यादाविव तात्पर्यानुपपत्त्यैव लक्षणा न त्वन्वयानुपपत्त्येति वाच्यम्, तत्रापि   
भोजनादिकर्तृत्वेन प्रकृतानां प्रवेशनान्वयानुपपत्तेरेव तद्बीजत्वात्। इह प्राप्ते पदार्थमात्रे तात्पर्यायोगादित्युक्तत्वाच्च। एतेन   
वाक्यप्रामाण्यानुपपत्तिर्लक्षणाबीजमिति निरस्तम्, वाक्यस्यान्वयलक्षकता तु न सम्मता, अन्विताभिधानाङ्गीकारात्।   
अभिहितान्वयवादिभिस्तार्किकैरप्यन्वये लक्षणानङ्गीकाराच्च। अन्वय उपलक्ष्यत इति पक्षेऽपि पदान्तरैः प्रतियोग्युपस्थितौ   
प्रधानस्यैकपदस्य अन्वयलक्षकत्वोपपत्तेश्च गामानयेत्यस्माद् गामानय शुक्लां दण्डेनेति वाक्यस्येवेह पदान्तरप्रयुक्तस्य   
अधिकलक्षकत्वाभावाच्च। अस्तु वान्यत्र पदसङ्घे लक्षणा, इह तु न, तथा हि-यदि कृत्स्रं सत्यादिवाक्यं लक्षकम्, तर्हि तस्य   
विशिष्टार्थत्वेऽनन्तब्रह्मशब्दविरोधोक्तिः, सत्यादिपदैरनृतादिव्यवच्छेदोक्तिः, विज्ञानमानन्दं ब्रह्म सत्यं ज्ञान’मित्यादिश्रुतिर्ब्रह्मणो   
विज्ञानाद्यात्मकत्वे प्रमाणमित्युक्तिः, एकमेवाद्वितीय' मित्यादौ सजातीयविजातीयस्वगतनानात्वनिषेधोक्तिरित्याद्ययुक्तं स्यात्।   
सत्त्वाद्युद्देशेन ब्रह्मत्वाविधानाद् ब्रह्मबुभुत्सानिवृत्तिश्च न स्यात्। सगुणसप्रपञ्चवाक्ययेरपि लक्षणयाऽखण्डार्थपरत्वसम्भवेन   
सगुणनिर्गुणादिविद्याविभागः, निर्गुणादि वाक्यैः सगुणादि वाक्यानां बाध इत्यादि चासङ्गतं स्यात्। ‘तदैक्षत स एषोऽनन्त’   
इत्यादीनामपि वाक्यलक्षणयाऽखण्डपरत्वेनेक्षणादौ तात्पर्याभावेनेक्षणानन्तत्वादिलिङ्गैः प्रधानाकाशादिनिरासके   
सत्याद्यधिकरणानारम्भश्च स्यात्। कृत्स्नस्य ब्रह्मकाण्डस्य वाक्यलक्षणया शून्यादिपरत्वं कृत्स्नस्य च कर्मकाण्डस्य चैत्यवन्दनादिपरत्वं   
निर्विशेषधर्मिपरत्वं वा स्यादित्यलम्। तस्मादखण्डार्थत्वे पदान्तरवैयर्थ्यं दुर्वारम्।  
	अपि च सत्यानन्दादिपदलक्ष्यत्वे ब्रह्मणो नदीपदलक्ष्यस्य तीरस्यानदीत्ववदसत्यत्वानानन्दत्वादिकं स्यादिति शून्यवादापत्तिः।   
मुक्तिश्चापुमर्थः स्यात्, आनन्दानुभवाभावात्।  
	ननु न नदीशब्देन नदीत्ववाचिना तदाश्रयव्यक्तेर्लक्षणा, किं तु तदाश्रयव्यक्तिसम्बन्धिनस्तीरस्येति तस्यानदीत्वम् इह तु सन्घट   
इत्यादाविव सत्तादिजातिवाचिभिः सत्यादिशब्दैः तदाश्रयव्यक्तेरेव लक्षणा एवं च सत्त्वसम्बन्धस्याशाब्दत्वेऽपि तीरस्य नद्येव   
ब्रह्मणोऽपि घटस्येव सत्तया सम्बन्धः सिध्यति, मुख्यार्थासम्बन्धे लक्षणायोगात्। जातिव्यक्त्योश्च तादात्म्यसम्बन्धात्।   
उक्तं हि-  
	सत्त्वादीनां हि जातीनां व्यक्तितादात्म्यदर्शनात्।  
	लक्ष्यव्यक्तिरपि ब्रह्म सत्त्वादि न जहाति नः।।  
	इतीति चेन्न, व्यक्तिः शब्दार्थ इति मते सद्व्यक्तितोऽन्यस्यैव लक्षणीयत्वेन ब्रह्मणः सत्त्वासिद्धेः। ननु गङ्गाशब्दे जहल्लक्षणा   
आनन्दादिशब्देषु तु जात्यंशत्यागेऽपि व्यक्त्यंशत्यागायोगाद् जहदजहल्लक्षणेति कथमनानन्दत्वापत्तिरिति चेन्न, तत्रानन्दत्वजातेरसत्त्वे   
तद्व्यक्तेरानन्दव्यक्तित्वासिद्धेः। तत्सत्यत्वस्य चौपनिषदे ब्रह्मण्यशब्देनासिद्धेः। जातिः शब्दार्थ इति मतेऽपि सन् घट इत्यादावपि   
शब्देन सत्तावैशिष्ट्याप्रतीतेः लक्षणा हेतुत्वेन प्रतीतेश्चेहापि सत्त्वेन तद्विशिष्टार्थमिदं त्वखण्डार्थमिति विभागायोगेन विभागार्थं सन्घट   
इत्यादितो विशेषेण सत्यादिशब्दानां लक्षकत्वार्थं च नद्यां घोष इत्यादाविव जात्याश्रयव्यक्तिसम्बन्धित्वेनैव ब्रह्मणो लक्षणीयत्वेन   
सत्त्वासिद्धेः। एतेन यथा शौणिमगुणवाचिनः शोणशब्दस्य गुणविशिष्टाऽश्वव्यक्तिर्लक्ष्या यथा वा तद्गुणसंविज्ञानबहुव्रीहौ   
कर्णादिवाचिनः कर्णादिशब्दस्य तद्विशिष्टोऽन्यपदार्थो लक्ष्यः, तथा सत्तादिवाचिनां सत्यादिशब्दानां सत्तादिविशिष्टो लक्ष्य इति   
सत्तादिसम्बन्धः शाब्द एवेति निरस्तम्। लक्ष्यस्य तात्पर्यविषयस्य विशिष्टत्वापातात्। न च सन्घट इत्यादौ विशिष्टं लक्ष्यम्, इह तु   
व्यक्तिमात्रम्। तेनेह शब्दस्याखण्डार्थत्वं लक्षणाहेतुत्वेन ब्रह्मणस्सत्त्वासिद्धिश्चेति वाच्यम्, लक्षणाया घटादाविवातात्त्विकसत्व   
सम्बन्धेनाप्युपपत्तेः। श्रुतेरेव वाच्ये सत्त्वेपि तात्पर्ये तु सखण्डार्थत्वम्। न चानुगतसत्तैव ब्रह्मेति सत्तासम्बन्धाभावेऽपि सत्स्यादिति   
वाच्यम्, वाच्यातिरिक्तलक्ष्याभावाहीनमपि सत्तावत् सत्स्वभावमिति निरस्तम्, सच्छब्दस्य तत्र लाक्षणिकत्वात्। सत्तायामिव च   
मानान्तराप्रवृत्तेर्ब्रह्मणः सत्स्वभावत्वे मानाभावात्। कथं च परमार्थ सति मुख्यस्य सत्यशब्दस्य जातिवाचिता, सद्व्यक्तेरेकत्वात्। एतेन   
सद्‌द्रव्यं कुम्भ इति पदानि तत्तज्जातिद्वारा एकां कुम्भव्यक्तिमिव सत्यादिपदान्यपि सत्तादिजातिद्वारा एकामेवानन्यव्यक्तिं लक्षयन्तीति   
कल्पतरूक्तं निरस्तम्, तद्वदेवातात्त्विकसत्तादिविशिष्टार्थं त्वापातात्। एवं च-  
	सौगतोक्तस्वाभिमतशून्यतासिद्धये परैः।  
	सत्यज्ञानादिवाक्यानां लक्षणोक्ता परात्मनि।।  
	तस्मात्सत्यज्ञानादिवाक्यानां नाखण्डार्थत्वम्। सत्यज्ञानादिवाक्यानामखण्डार्थत्वानुमानभङ्गः।। 2 ।।  
</2-2>  
<2-3>  
		3. तत्त्वमस्यादिवाक्यस्याखण्डार्थत्वानमानभङ्गः  

	तत्त्वमस्यादिवाक्यस्याऽखण्डार्थत्वानुमाने अप्ययुक्ते।   
उक्ताप्रसिद्धविशेषणत्वबाधप्रतिरोधाप्रयोजकत्वप्रतिकूलतर्कपराहत्यादिदोषात्। उक्तरीत्याऽन्त्य हेतोरसिद्धेश्च। उभयत्रापि   
दृष्टान्तस्य साध्यवैकल्याच्च। ननु सोऽयमित्यत्र किं तद्देशकालादि विशिष्टस्यैतद्‌देशकालादि वैशिष्ट्यं बोध्यते ?   
एतद्देशकालादिविशिष्टस्य तद्देशकालादिवैशिष्ट्यं वा ? विशिष्टद्वयैक्यं वा ? नाद्यः, एतत्कालादि विशिष्टस्य प्रत्यक्षत्वेनाऽनुपदेश्यत्वात्।   
तत्कालादेरपीदानीं सत्त्वापत्तेश्च। न द्वितीयः, एतत्कालादेस्तदा सत्त्वापातात्। न तृतीयः, विशेषणभेदे विशिष्टाभेदायोगात्। विशिष्टं हि   
यदि विशेषणविशेष्यसम्बन्धरूपं तदा विशेषणभेदेन, यदि तु पदार्थान्तरं तदापि विशेष्यभेदेनेव विशेषणभेदेनापि तद्भेद आवश्यकः।   
तस्मात्सोऽयमित्यादि वाक्यं लक्षणयाऽखण्डार्थमिति चेत्।  
	उच्यते-अस्तु तावदनुभवकालसम्बन्ध एव तत्ता, तथापि बाल्ययौवनयोरिव श्यामरक्तरूपयोरिव च   
तदेतद्देशकालसम्बन्धरूपयोस्तत्तेदन्तयोः परस्परमनन्वयेऽपि एकविशेषणविशिष्टे इतरस्यावृत्तावपि एकविशेष्यवृत्तित्वं तावदस्ति,   
कालद्वयासम्बन्धिपदार्थानां क्षणिकत्वापातात्। देशद्वयसम्बन्धस्यापि कालभेदेनानुभवात्। सोऽयमिति पदद्वयं च   
तत्तेदन्तयोरेकवृत्तित्वबोधने शक्तम्, समानाधिकरणत्वात्। भिन्नप्रवृत्तिनिमितानामेकस्मिन्नर्थेवृत्तिर्हि सामानाधिकरण्यम्। न च   
विशेष्यस्य तत्तेदन्तान्वयपरमपीदं वाक्यं विशिष्टस्य तदन्वयपरं नेत्येतावताऽखण्डार्थम्, नीलमुत्पलमित्यादेरप्यखण्डार्थत्वापातात्। एवं   
च-  
	कालद्वयेन योगस्य क्रमेण स्थायिवस्तुनि।  
	नैल्यरक्तत्ववत्सत्त्वात्तदुक्तौ का विरुद्धता।।  
	विशेष्ये धर्मसंसर्गपरं चापि विशेषिते।  
	तत्परं नेत्यखण्डार्थं स्याच्चेत्सर्वं तथा भवेत्।।   
	एतेन विशेष्यस्य कालद्वयसम्बन्धेनैव क्षणिकत्वानापत्तेर्विशिष्टस्य तत्सम्बन्धो नाऽपेक्षित इति निरस्तम्। मयापि विशेष्य एव   
कालद्वयसम्बन्धस्योक्तेः। देवदत्तस्वरूपमात्रं बुभुत्सितमिति तु निरसिष्यते। न च तत्ताया अतीतत्वमात्रेण तत्पदस्य लक्षणा, घटो नष्ट   
इत्यादाविवातीतत्तारूपस्वार्थात्यागात्। अन्यथा तत्तादेरतात्पर्य विषयत्वे सोऽयमित्यनेन देवदत्तस्य कालद्वयसम्बन्धो न सिध्येत्।   
तस्मादेकविशेषणविशिष्टे विशेषणान्तरान्वयाबोधकमपीदं वाक्यं विशेष्यस्य क्रमिकधर्मद्वयान्वयपरत्वात्सखण्डार्थमेव।  
	किं च त्वदुपन्यस्ते पक्षत्रयेऽपि न दोषः, तत्तादेरतीतत्वेऽपि यदन्विततया ज्ञात एव तात्पर्यविषयीभूतेतरान्वयधीः, तत्त्वरूपस्य   
विशेषणत्वस्य सम्भवात्। न च विधेयान्वय्येव विशेषणम्, शब्दोऽनित्य इत्यादौ शब्दत्वादावव्याप्तेः। नापि विधेयान्वयकाले सदेव   
विशेषणम्, दण्डी भविष्यति, दण्डी नास्तीत्यादावव्याप्तेः। गृहनिष्ठे काकादावतिव्याप्तेश्च। नापि विधेयान्वयप्रतियोगितावच्छेदकं वा,   
स्वप्रत्याय्यव्यावृत्त्यधिकरणतावच्छेदकं वा विशेषणम्; अवच्छेदकत्वस्यान्यूनानधिकदेशकालत्वरूपत्वे तस्य सास्नादिमान्   
गौरित्यादिषु लक्ष्यतावच्छेदकरूपविशेषणेषु सत्त्वेऽपि गौः शुक्ला इत्यादावव्याप्तेः। न हि गोत्वं   
शुक्लान्वयप्रतियोगित्वेनाशुक्लव्यावृत्त्या वा अन्यूनानधिकदेशम्। अवच्छेदकत्वस्य यद्वत्तया ज्ञात एव यदन्वयधीस्तत्त्वरूपत्वे   
चेहाप्यवच्छेदकस्य सत्त्वात्। न हि काकोपस्थापितसंस्थानवत्तया ज्ञात एव देवदत्तीयत्वधीवददेवदत्तगृहव्यावृत्तिधीवच्च   
तत्तोपस्थापितधर्मान्तरवत्तया ज्ञात एवेदन्त्वधीः अनिदं व्यावृत्तिधीर्वा किं तु तत्तावत्तया ज्ञात एव। न चात्रापि   
तत्तौपस्थापितदेवदत्तसंस्थानविशेषवत्तया ज्ञात एवेदन्त्त्वादिधीः, तत्रेदन्तादिसम्बन्धस्य प्रत्यक्षत्वेनानुपदेश्यत्वात्। तस्मादतीतमपि   
यदन्विततया ज्ञात एवेत्याद्युक्तलक्षणयुक्तं चेद्विशेषणमेव। तदयुक्तं चेद्वर्तमानमप्यविशेषणमेव। अत एवाहुः-सदसद्वा   
समानाधिकरणं विशेषणमिति। तस्मात्पक्षत्रयेऽपि न दोषः।  
	न चाद्ये वाक्यर्वैयर्थ्यम्, इदन्तावैशिष्ट्यस्य प्रत्यक्षत्वेऽपि तत्ताविशिष्टे तस्याप्रत्यक्षत्वात्। न चाद्यद्वितीय योर्बुभुत्सितस्याभेदस्य   
साक्षादलाभः। पुरोवर्तिनि तत्ताद्यवैशिष्ट्यभ्रमनिरासायायं स वा न वेत्यभिप्रायेण कोऽयमिति प्रश्ने सोऽयमित्युक्तेः। भेदभ्रमे   
निरसितव्येऽपि अभेदकोक्त्यापि साक्षाद् भेदभ्रमनिवृत्तेश्च। अभेदस्य बुभुत्सितत्वेऽपि वाक्यस्याभेदविशिष्टपरत्वेन   
सखण्डार्थत्वापत्तेश्च। ननु तृतीये विशिष्टैक्ये विशेषणैक्यं स्यात्। न च धूमवदग्निमतोरैक्येऽपि धूमाग्न्योर्भेदो दृष्ट इति वाच्यम्, तत्रापि   
विशेष्यस्यैवैक्यात्। न च तर्हि दृष्टान्ताभावाद्विशिष्टैक्येन विशेषणैक्यापादनायोगः, अग्निमतोऽग्निमतैक्येऽग्नेरग्निनैक्यदर्शनात्   
समुदायिरूपविशेषणभेदे समुदायैक्यस्य व्याहतत्वाच्चेति चेन्न। विशिष्टमपदार्थान्तरमिति मते विशेष्यस्येवैक्याधिकरणत्वेऽपि   
धर्मयोरप्युद्देश्यतावच्छेदकत्वेन विशेषणत्वात् तस्यैव च विशिष्टाभेदशब्दार्थत्वात्। पदार्थान्तरमित्यावयोर्मते तु धूमाग्न्योर्भेदेऽपि   
धूमवानग्निमानित्यबाधितसामानाधिकरण्यधीबलेन विशिष्टयोरभेदस्यापि सत्त्वात्। अन्यथा इदं रूप्यमित्युक्ते पुरोवर्तिनि   
रूप्याभेदाप्रतीतेः रूप्यार्थिनः पुरोवर्तिनि प्रवृत्तिश्च न स्यात्। तत्तेदन्तोपलक्षितैक्यबोधनमिति त्वन्मतं चायुक्तं स्यात्।   
तत्तेदन्तोपलक्षितत्वरूपविशेषणभेदाद्विशिष्टभेदात्। अस्तु वा तत्तेदन्तयोर्मध्ये एकस्योपलक्षणत्वं   
तथापीदन्ताविशिष्टस्योपलक्षणीभूततत्कालसम्बन्धो वा तत्तोपलक्षिताभेदो वा तत्ताविशिष्टस्योपलक्षणीभूतेदन्तासम्बन्धो वा   
इदन्तोपलक्षिताभेदो वा बोध्यताम्। न चैतावता वाक्यस्याखण्डार्थत्वम्। उपलक्षणस्य काकादेः स्वयं प्रकारत्वेन   
प्रकारान्तरोपस्थापकत्वेन वा निष्प्रकारकत्वरूपाखण्डार्थत्वविरोधित्वात्। एकस्योपलक्षणत्वेऽप्यन्यस्य विशेषणत्वाच्च।   
नाप्युपलक्षणत्वमात्रेण तद्वाचिशब्दानां लाक्षणिकत्वम्। वृत्तिविशेष रूपलक्षणाया व्यावर्तकविशेषरूपोपलक्षणस्य च भिन्नत्वात्।   
दृश्यते हि घटस्याभावः जटाभिस्तापस इत्यादावभावादिकं प्रति घटादेरुपलक्षणत्वेऽपि घटादिशब्दस्यालाक्षणिकत्वम्। दृश्यते च   
दण्ड्यभिप्रायेण प्रयुक्तेः दण्डमानयेत्यत्र दण्डशब्दस्य दण्डिनि लाक्षणिकत्वेऽपि दण्डस्याऽनुपलक्षणत्वम्। वरं चोभयपदलक्षणात   
एकपदलक्षणा। न चेदन्ताविशिष्टस्य तत्तया तत्ताविशिष्टस्य चेदन्तया कदाप्यसम्बन्धान्न ते प्रति तयोरूपलक्षणतेति वाच्यम्, तयोस्ताभ्यां   
विशेष्यद्वारा सम्बन्धात्। परम्परासम्म्बन्धिनोऽप्युपलक्षणत्वात्। यद्वेदन्तोपलक्षितस्य तत्तावैशिष्ट्यं तत्ताविशिष्टाभेदो वा   
तत्तोपलक्षितस्येदन्तावैशिष्ट्यं वा इदं ताविशिष्टाभेदो वा बोध्यताम्।  
	ननु-यद्यपीदन्तया तत्तया वा उपलक्षितस्य विशेष्यस्य तत्तावैशिष्ट्यं वा इदन्तावैशिष्टं वा युक्तम्, विशेष्ये विशेषणान्तरान्वयात्।   
अभेदपक्षौ तु न युक्तौ अनुवृत्तव्यावृत्तयोर्विशेष्यविशिष्टयोरभेदायोगादिति चेन्न, समवायस्थाने   
भेदाभेदावित्यावयोर्मतेऽनुवृत्तव्यावृत्तयोरपि तयोः पर्वतोऽग्निमानिति धीबलाज्जातिव्यक्त्योखि मृद्धटयोरिवचाभेदस्यापि सत्वात्।   
अन्यथा पर्वतोऽग्निमानिति लैङ्गिकी धीरपि निर्विकल्पिका स्यात्। केवलाभेदस्तु परिणामिनि देवदत्तपिण्डेऽपि नास्त्येव। यद्वा   
तत्तोपलक्षितस्य इदन्तोपलक्षितेन वा इदन्तोपलक्षितस्य तत्तोपलक्षितेन वा ऐक्यं बोध्यताम्। न चैतावताऽखण्डार्थत्वादिकमित्युक्तम्।   
तदेतदभिप्रेत्योक्तम्-’अनित्यदेशकालसम्बन्धस्य सत्त्वान्न सोऽयं देवदत्त इत्याद्युपमाचे’ति टीकायां तु तद्देशकालसम्बन्धमात्रं न   
तत्ता, किं तु तद्‌ध्वंसः स चेदानीमस्ति। एवं च पक्षत्रयेऽपि न दोष इत्युक्तं तद्वस्तुस्थितिप्रदर्शनार्थम्। तत्तेदन्तयोर्न केवलं   
बाल्ययौवनवत्सामानाधिकरण्यमात्रं किं तु नीलत्वोत्पलत्ववत्समानकालत्वमपीति प्रदर्शनार्थं च, न तु सखण्डार्थत्वार्थम्।   
उक्तरीत्यान्यथापि तत्सिद्धेः। परेण तद्देशकालसम्बद्ध एतद्देशकालसम्बद्ध इत्यस्मिन्नुदाहृते टीकोक्तप्रकाराप्रसराच्च। युक्तं   
चानुभवकालध्वंस एव तत्तेति। अन्यथा पूर्वकालविषयेऽनुभवेऽपि स्मृताविव तत्तोल्लेखः स्यात्। स्मृत्यनुभवयोः   
संस्कारजन्यत्वाजन्यत्वाभ्यां भेदेऽपि अनुभवकाले सतः कालस्य स्मृतिकाले वस्तुगत्यातीतत्वेऽपि च विषयकृतवैलक्षण्याभावात्।   
तत्तामात्रे च स्मृतेरननुभूतविषयत्वमिष्टमेव। न चातिप्रसङ्गः, अनुभवबलेनानुभूतकालध्वंसत्वस्य तन्त्रत्वात्।   
पूर्वकालसम्बन्धस्तत्तेतिमतेऽपि ह्यननुभूतापि भूतता भातीति वक्तव्यम्। तत् तत्र तदा तथासीदिति स्मृतौ अननुभूतस्य   
भूतत्वस्योल्लेखात्। ननु पूर्वकालध्वंसविशिष्टो मध्येऽप्यस्ति इदन्ताविशिष्टस्तु मध्ये नेति कथं तयोरभेदः ? न चेदन्ता नैतत्कालसम्बन्धः,   
किं तु तत्प्रागभावः तद्विशिष्टश्च मध्येऽप्यस्तीति वाच्यम्। पूर्वकालध्वंसविशिष्टस्येदानीं सत्त्वेऽपि   
एतत्कालप्रागभावविशिष्टस्येदानीमभावादिति चेन्न, अनुवृत्तव्यावृत्तयोरभेदस्य विशेष्यमात्रस्यैव ऐक्येऽपि तत्तादेर्विशेषणत्वस्य च   
समर्थितत्वात्।   
	किं च त्वन्मते सोऽयं देवदत्त इति वाक्यस्य किं देवदत्तस्वरूपमात्रे तात्पर्यम् ? तत्तेदन्तोपलक्षिताभेदविशिष्टे वा ? उक्ताभेदोपलक्षिते वा   
? नाद्यः, तस्य प्रत्यक्षसिद्धत्वात्। अन्यथा धर्मिज्ञानाभावेन तत्र बुभुत्सानुवादभेदभ्रमाद्ययोगात्। अभेदारोपनिवृत्त्ययोगाच्च। एकेनैव पदेन   
पूर्णत्वेन पदान्तरवैयर्थ्याच्च। न च लक्षणार्थं सोऽयमिति पदद्वयम्, देवदत्तपदेनैव पूर्णत्वात्। स एक कुण्डल्ययं देवदत्त इत्यादौ   
सोऽयमिति पदद्वयेनैव लक्षणासिद्धौ पदान्तरवैयर्थ्याच्च। न द्वितीयतृतीयौ, समान विभक्तिकपदद्वयेन   
प्रातिपदिकार्थेतरस्याभेदरूपसंसर्गस्य बोधनेऽखण्डार्थत्वहानेः। न हि क्रियाकारकभावान्वय एव संसर्गः। नीलमुत्पलं, निर्घटं भूतलं,   
घटः पटोनेत्यादेरप्यखण्डार्थत्वापातात्। न च भावांशभेदाभावमात्रेणाखण्डार्थत्वमित्यानन्दबोधोक्तं युक्तम्,   
स्वोचितसंसर्गान्यसंसर्गाबोधकत्वस्य सर्वत्र सत्त्वात्। उपलक्षणेनाभेदेनोपलक्ष्यस्य देवदत्तस्य प्रागेव निश्चितत्वेन   
तस्योपलक्षणत्वायोगाच्च। देवदत्ते देवदत्ताभेदस्य प्रत्यक्षसिद्धत्वाच्च। तस्मादभेदो न सिद्ध इति चेत्, तस्मादिति कोऽर्थः ? किं   
तत्ताविशिष्टादिति ? किं वा तत्तोपलक्षितादिति ? यद्वा तच्छब्देन विवक्षितात्स्वरूपमात्रादिति ? नाद्यद्वितीयौ, सखण्डार्थत्वापातात्।   
उक्तरीत्योलक्ष्याकाराभावेनोपलक्षणत्वायोगाच्च। न तृतीयः, दत्तोत्तरत्वात्। एवं च-  
	प्रत्यक्षत्वाद्देवदत्तस्वरूपं नैव बोध्यते।  
	सोऽयमित्यादिवाक्येन किं त्वैक्यदिविशेषितम्।।  
	अपि च सोऽयमिति प्रत्यक्षप्रत्यभिज्ञा तावन्नाखण्डार्थविषया, तत्र शब्दवृत्तेर्लक्षणाया अयोगात्। तत्तेदन्तादेरभेदस्य च   
प्रकारस्योल्लेखानुभवाच्च। तदनुल्लेखे प्रत्यभिज्ञया अभिज्ञातो विशेषो न स्यात्। तथा च शाब्दप्रत्यभिज्ञापि तथा।   
स्वप्रत्यभिज्ञावगतस्यैव परं प्रति बोधनात्, तस्मात् दुष्परिहरं साध्यवैकल्यम्।  
	किं च तत्त्वमसीत्यस्याभेदविशिष्टे तदुपलक्षिते वा तात्पर्यं चेदुक्तरीत्या अभेदरूपसंसर्गबोधनेन सखण्डार्थत्वम्। किं च चिन्मात्रस्य   
चिन्मात्रेणाभेदबोधने इष्टापत्तिरप्रसक्तनिषेधश्च। तत्पदादिवाच्यसार्वज्ञाद्युपलक्षिताभेदबोधनेतु सखण्डार्थत्वम्। सार्वज्ञ्यादेः   
प्रकारत्वेनानुप्रवेशात्। चैतन्यमात्रपरत्वं चेत्, तस्य स्वप्रकाशस्य नित्य सिद्धतयोपदेशवैयर्थ्यम्। वाक्यात्प्राक् चैतन्याज्ञाने उक्तरीत्या तत्र   
बुभुत्सा च न स्यात्, तस्या धर्मिज्ञानसाध्यत्वात्। भेदभ्रमश्च न स्याद्, अधिष्ठानज्ञानाभावात्। महावाक्येन भेदभ्रान्तिनिवृत्तिश्च न स्यात्,   
भ्रमकालज्ञाताधिष्ठानादधिकाबोधनात्। महावाक्यस्यावान्तरवाक्येन गतार्थत्वं च स्यात्। तत्पदार्थशोधकेन ‘सत्यं ज्ञान’मित्यादिना   
त्वम्पदार्थशोधकेन योऽयं विज्ञानमयः इत्यादिना चावान्तरवाक्येन लक्षणया शुद्धचैतन्यबोधनात्। महावाक्य एवानेकपदवैयर्थ्यं च स्यात्।   
एकेनैव पदेन लक्षणया शुद्धबोधनात्कथं तेन भेदभ्रमनिरास इति चेत्। अधिकार्थाबोधने वाक्येनापि कथम् ? न हि वाक्यमदृष्टद्वारा   
भ्रमनिवर्तकम्। न च तात्पर्याविषयेणाप्यभेदेन तन्निवृत्तिः, अतिप्रसङ्गात्।  
	न चैकस्य पदस्य लाक्षणिकत्वाय पदान्तरम्। तत्त्वमिति विरुद्वार्थवाचिपदद्वयस्य समानाधिकरण्याधीनत्वाल्लक्षणाया इति विवरणोक्तं   
युक्तम्, चैतन्यपदेनैव विवक्षितसिद्धौ तत्त्वमिति लाक्षणिकपदद्वयेन तद्बोधनक्लेशायोगात्। गङ्गायां घोष इत्यत्रापि घोषपदं गङ्गाशब्दस्य   
लाक्षणिकत्वाय, न तु स्वार्थार्पणायेत्यापाताच्च। अभेदरूपान्वयाबोधने पदद्वयसामानाधिकरण्यस्य लक्षणाकल्पकत्वायोगाच्च।   
सदेवेत्यादिपूर्ववाक्ये लक्षितचिन्मात्रस्य प्रकृतवाचिना तत्पदेन लक्षणां विनैव परामर्शसम्भवाच्च। ‘स वा एव महानज   
आत्मे’त्यादिमहावाक्ये लक्षणायाः स आत्मेति पदद्वयसामानाधिकरण्येनैव सिद्ध्या पदान्तरवैयर्थ्याच्च।   
वाच्यार्थभेदग्राह्यतत्त्वावेदकप्रत्यक्षबाधकेन तत्त्वावेदकेनाद्वैतवाक्येन तयोरेव तात्त्विकाभेदबोधनसम्भवेन लक्षणाया अनपेक्षितत्वाच्च।   
एतेन वाक्यस्थपदस्यैव लक्षकत्वादनेकपदोपादानमिति निरस्तम्, अन्वयानुपपत्तिरूपलक्षणाबीजार्थमेव वाक्यस्थत्वस्यापेक्षणात्   
त्वमसीत्युक्तेऽपि वाक्यस्थत्वसिद्धेश्च।  
	एतेन यदुक्तं विवरणे ‘अभिज्ञातः प्रत्यभिज्ञायाः शाब्द्या वा प्रत्यभिज्ञायास्तावन्न् प्रमेयतो विशेषः। अभिज्ञया ज्ञातस्यैव देवदत्तैक्यस्य   
प्रत्यभिज्ञया ग्रहणात्। न हि देवदत्तस्य स्वेनैक्यमभिज्ञायां न भाति। न चानभिज्ञातं प्रत्यभिज्ञया ज्ञेयं देवदत्तस्य स्वेनैक्यान्तरमस्ति।   
एकस्य कालद्वयसम्बन्धः प्रत्यभिज्ञागोचर इति चेन्न, ऐक्यस्य कालद्वयसम्बन्धस्य चाभिज्ञाभ्यामेव सिद्धेः, तस्मात्प्रमेयतो न विशेषः किं   
तु फलतः कालद्वयसम्बन्धिपदार्थैक्यविषयत्वे द्वयोरविशिष्टेऽपि प्रत्यभिज्ञाया एव कालद्वयपरार्शित्वेन पदार्थभेदभ्रमनिवर्तकत्वात्, तत   
एव च प्रामाण्यमपि। एवं च तत्त्वमसिवाक्यस्य सत्यज्ञानादिवाक्यात् तत्पदाच्च प्रमेयतोऽविशेषेऽपि धर्मद्वयपरामर्शित्वेन   
भेदभ्रमनिवर्तकत्वात्प्रामाण्यम्। उक्तं हि-’सिद्धं तु निवर्तकत्वादि’ति। तन्निरस्तम्, अभिज्ञाभ्यां वस्तुत एकस्मिन् कालद्वयसम्बन्धस्य   
देवदत्ताभेदस्य च देवदत्ते ग्रहणेऽपि प्रत्यभिज्ञयेव एकस्मिन् कालद्वयसम्बन्ध इति वा कालद्वयसम्बन्धाधार एक इति वा ग्रहणेन   
प्रत्यभिज्ञायाः प्रमेयत एव भेदात्। न हीदमिति ज्ञानं वस्तुतः शुक्तौ शुक्त्यभेदग्राह्यपीयं शुक्तिरिति ज्ञानवत् इदं त्वशुक्तित्वाधार एक   
इत्याकारम्। अन्यथा फलतोऽपि विशेषो न स्यात्। कालद्वयपरामर्शमात्रेण भेदभ्रमनिवृत्तौ भेदभ्रमकालेऽपि तस्य सत्त्वात्तेन निवृत्तिः   
स्यात्। एवं तत्त्वमसीत्यत्रापीति दिक्। एतेन-  
	उपाधिभेदभिन्नार्थो येनैकः प्रतिपाद्यते।  
	तदपि स्यादखण्डार्थं महत् खं कुम्भखं यथा।। इति कल्पतरूक्तम्,  
	सत्यज्ञानादिगीरेतत् संसर्गव्यतिरेकिणि।  
	अर्थे प्रमाणं मानत्वान्नयनादिप्रमाणवत्।।   
	इति चित्सुखोक्तं चानुमानं निरस्तम्, अप्रसिद्धविशेषणत्वादिदोषजातात्। एकत्वप्रतिपादकत्वरूपस्याद्यहेतोः सखण्डार्थत्वेनैव   
व्याप्ततया विरुद्धत्वाच्च, आकाशेंऽशः स्वाभाविक इति वक्ष्यमाणत्वेन साधनवैकल्याच्च। घटाकाशो महाकाश इत्यत्रापि   
आकाशस्वरूपमात्रबोधने भेदभ्रमनिरासायोगेनाधिकस्य बोध्यत्वेन साध्यवैकल्याच्च। द्वितीय हेतौ संसर्गादन्यस्मिन् संसर्गिण्यपि   
प्रामाण्यस्य मन्मतेऽपि सत्त्वेन सिद्धसाधनाच्च। श्लोकस्य अग्निहोत्रादिगीरिति सत्यज्ञानादिगीरेतत्पदार्थव्यतिरेकिणीत्यपि पठितुं   
शक्यत्वेनाभाससाम्याच्च। तस्माद्वेदान्ताः सगुणब्रह्मपरा इति ब्रह्मानन्तगुणमिति। तत्त्वमस्यादिवाक्यस्याखण्डार्थत्वानुमानभङ्गः।। 3 ।।  
</2-3>  
<2-4>  
		4. ब्रह्मणो निर्गुणत्वभङ्गः  
	तथा हि ब्रह्मणो धर्माः किं साधकाभावान्न सन्ति ? उत बाधकसद्भावात्। नाद्यः, `बृहन्तो ह्यस्मिन्गुणाः', `परास्य शक्तिर्विविधैव श्रूयते   
स्वाभाविकी ज्ञानबलक्रिया च।' `सत्यकामः सत्यसङ्कल्पः' इत्यादिश्रुतीनाम्,  
	ब्रह्मेशानादिभिर्देवैः समेतैर्यद्गुणांशकः।  
	नावसाययितुं शक्यो व्याचक्षाणैश्च सर्वदा।।  
	`मय्यनन्तगुणेऽनन्ते' `तेजो बलैश्वर्यमहावबोध-  
	सद्वीर्यशक्त्यादिगुणैकराशिः' `परःपराणा`मित्यादिस्मृतीनाम्'  
	`अन्तस्तद्धर्मोपदेशाद्' `अन्तर्याम्यधिदैवादिषु तद्धर्मव्यपदेशाद्, `अदृश्यत्वादिगुणको धर्मोक्तेः' `सर्वधर्मोपपत्तेश्च'-इत्यादीनां   
निर्णायकसूत्राणाम्  
	(1)ब्रह्म धर्मिसत्तासमानसत्ताकधर्मवद्, उक्तसत्ताकभावरूपधर्मवद्वा, यावत्स्वस्वरूपमनुवर्तमानधर्मवद्वा,   
उक्तविशेषणवद्भावरूपधर्मवद्वा, स्वज्ञानाबाध्यभावरूपधर्मवद्वा, धर्मैर्भावरूपैर्धर्मैर्वा हीनं नावतिष्ठते पदार्थत्वाद्, भावत्वाद्,   
अभावविलक्षणत्वाद्वा, घटवत्। (2)ब्रह्म स्वज्ञानाबाध्यप्रकारवत्, स्वारोपितव्यावर्तकस्वज्ञानाबाध्यप्रकारवद्वा,   
अधिष्ठानत्वाच्छुक्तिवत्। (3)ब्रह्म स्वज्ञानाबाध्यदुःखव्यावृत्तिमत्, स्वज्ञानाबाध्यदुःखव्यावर्तकधर्मवद्वा, दुःखानात्मकत्वाद् घटवत्।   
(4)ब्रह्म स्वज्ञानाबाध्यप्रकारकज्ञानविशेष्यम्, सन्दिग्धत्वाद्, विचार्यत्वात्, निर्णेतव्यत्वाच्च, स्थाणुवत्।   
(5)ब्रह्मवेदान्ततात्पर्यगोचरप्रकारवद्, वेदान्तविचारविषयत्वात्, यदेवं तदेवं यथा कर्मकाण्ड विचारविषयो धर्मः। (6)ईश्वरः   
सदाऽवाप्तसमस्तकल्याणगुणः, सदा तत्प्रेप्सुत्वे सति तत्र शक्तत्वाद्, यो यदा यत्प्रेप्सुत्वे सति यत्र शक्तः, स तदा तद्वान्, यथा चैत्रः।   
(7)ईश्वरः सदा त्यक्तसमस्तदोषः सदातज्जिहासुत्वे सति तत्त्यागे शक्तत्वाद्, यो यदा यज्जिहासुत्वे सति यत्त्यागे शक्तः, स तदा   
त्यक्ततद्दोषः, यथा चैत्रः। तत्प्रेप्सादिकं च प्रेक्षावत्त्वादिनाविपक्षेऽधिष्ठानत्वसन्दिग्धत्वादिकं न स्यादित्याद्यनुकूलतर्कसनाथानुमानानां   
च सत्त्वात्।  
	न चानवस्थानिरासाय कश्चिद्धर्मो निर्धर्मक इति तत्राद्यहेतोर्व्यभिचारः, साध्यस्वरूपस्य निर्धर्मकत्वस्य पदार्थत्वात्मकस्य हेतुरूपस्य च   
धर्मस्य भावाभावाभ्यां व्याघातात्। प्रमेयत्वाभिधेयत्वादीनामबाधितानुभवबलेन त्वदभिमतमिथ्यात्वदृश्यत्वादिवत् स्ववृत्तित्वाच्च।   
गोत्वादेरपि गोव्यक्तिरेव वा गोत्वं वा तं स्वाश्रयव्यक्तिं प्रति अन्यस्माद्व्यावर्तकत्वं वा व्यावर्तकमिति न दुःखानात्मकत्वस्य तत्र   
व्यभिचारः। न च श्रुतिः सगुणब्रह्मपरा, न तु परब्रह्मपरेति वाच्यम्, सगुणातिरिक्तस्य परस्याद्याप्यसिद्धेः। त्वत्पक्षेऽपि   
तात्त्विकगुणवद्व्यक्त्यन्तराभावाच्च। परः पराणामित्यादिस्मृतौ परात्परत्वोक्तेश्च। अन्यथा `सदेव सोम्येदम्, असद्वा इदमग्र' इति   
सदसत् श्रुती अपि परापरब्रह्मविषये, ग्रहणाग्रहणश्रुती अपि परापरयागविषये स्याताम्। `असन्नेव स भवति असद् ब्रह्मेति वेद चे'दिति   
श्रुतिरपि नासत्त्वनिन्दार्था, किं तु शून्यतापत्तिरूपपरममोक्षपरेति स्यात्। न चेदानीं सगुणं दशान्तरे तु निर्गुणम्। तथात्वेऽपि   
गुणानामनित्यत्वमात्रापत्त्या त्वदभिमतमिथ्यात्वासिद्धेः।  
	`ज्ञानं नित्यं क्रिया नित्या बलं नित्यं परात्मनः'। `एष नित्यो महिमा ब्राह्मणस्य'। इत्यादि श्रुतेश्च। `एष नित्य' इति श्रुतिश्च ब्रह्मपरा, पूर्वत्र   
नावेदविन्मनुते तं बृहन्तमिति ब्रह्मणः प्रकृतत्वात्। उत्तरत्र न कर्मणा वर्धते नो कनीयान्। तस्यैव स्यात् पदवित्तं विदित्वा न लिप्यते   
कर्मणा पापकेनेति ब्रह्मलिङ्गात्। बृहदरण्यके सर्वस्य वशी सर्वस्येशानः सर्वस्याधिपतिः। स न साधुना कर्मणा भूयान्नो एवासाधुना   
कनीयान्। एष सर्वेश्वर एष भूताधिपतिः एष भूतपाल इत्यादिना ब्रह्मोक्त्वा तत्र सम्मतित्वेन तदेतदृचाभ्युक्तमिति एष नित्य   
इत्यादिमन्त्रस्योदाहृतत्वाच्च। अन्यथा ब्रह्मेदानीं सदृशान्तरे त्वसदिति स्यात्। न चौपाधिका धर्माः औपाधिकत्वस्य   
सोपाधिकाध्यस्तत्वरूपत्वे श्रुत्यप्रामाण्यापातात्। वक्ष्यमाणसत्यत्वश्रुतिविरोधाच्च। उपाधिकृतत्वरूपत्वे तूक्तनित्यत्वश्रुतिविरोधाद्,   
अन्तःकरणादिरूपोपाधिसृष्टेः प्रागेवेक्षितृत्वादिश्रुतेश्च। स्वाभाविकी ज्ञानबलक्रिया चेत्यादि श्रुतेश्च। न च   
योगलब्धयोगिशक्त्यादिवैधर्म्यमात्रेण तदुक्तिः, सङ्कोचकाभावेनोक्तनित्यत्वश्रुत्यनुसारेण स्वाभाविकज्ञानसमभिव्याहारेण   
चोपाधिमात्रनिषेधात्। अन्यथा ब्रह्मणः सत्त्वमौपाधिकम् असत्त्वं तु स्वाभाविकमिति स्यात्। न चातात्त्विका गुणाः। श्रुत्या गुणमात्रोक्त्या   
तात्त्विकानुक्तेरिति वाच्यम्, नित्यत्वोक्तिसामर्थ्याद्, विषयाबाधलक्षणप्रामाण्यस्यौत्सर्गिकत्वात्, `सत्यः सोऽस्य महिमे'त्यादि श्रुतेश्च   
तत्सिद्धेः। अन्यथा सत्यं ज्ञानं तत्त्वमसीत्यादि श्रुत्युक्तं ब्रह्मसत्त्वैक्यादिकमपि तात्त्विकं न स्यात्। निर्गुणश्रुतिविरोधस्तूद्धरिष्यते।  
	किं च तद्विरोधेऽपि श्रुतेर्नातात्त्विकविषयता युक्ता। उक्तं हि-  
	को हि मीमांसको ब्रूयाद्विरोधे शास्त्रयोर्मिथः।   
	एकं प्रमाणमितरत् त्वप्रमाणं भवेदिति।। इति ।  
	तथा हि पूर्वतन्त्रे प्राप्तबाधोऽप्राप्तबाधश्चेति द्विविधो बाध उक्तः। तत्र दाशमिके प्राप्तबाधे प्रकृतिवत्कुर्यादित्यादिरूपस्य प्राप्तस्य   
चोदकादेः कृष्णलादाववघातवर्जमित्यादिरूपः सङ्कोच एव। एवं तार्तीयेऽप्यप्राप्तबाधे गार्हपत्यमिति द्वितीयाश्रुत्यनुसारेणेन्द्र   
शब्दप्रयुक्तमन्त्रलिङ्गस्य गार्हपत्ये गौणत्वादिकमेव। एवं व्याकरणेऽपि परेण पूर्वस्य, नित्येनानित्यस्य, अन्तरङ्गेण बहिरङ्गस्य,   
प्रतिपदोक्तेन लक्षणोक्तस्येत्यादिर्बाध उक्तः। तत्रापि सङ्कोच एव एवं ब्रह्ममीमांसायामपि `विकारशब्दान्नेति चेन्न प्राचुर्याद्,'   
`उपदेशभेदान्नेति चेन्नोभयस्मिन्नप्यविरोधात्,' `गौण्यसम्भवादि'त्यादौ शास्त्रयोर्विरोधे तात्त्विकार्थान्तरपरत्वमेवोक्तम्, न   
त्वारोपितार्थत्वम्। अन्यथा ईक्षत्याद्यधिकरणेषु सिद्धान्तसाधकानाम् ईक्षणादीनां साङ्ख्याद्यभिमतप्रधानादावारोपसम्भवात् क्वापि   
सिद्धान्तो न सिध्येदिति सर्वमपि शास्त्रमुन्मूलितं स्यात्।  
	किं च दशमे विकृतिभूतमहापितृयज्ञप्रकरणस्थे नार्षेयं वृणीते-इत्यादिवाक्ये प्रकृतिवत्कुर्यादार्षेयवरणवर्जमिति   
महापितृयज्ञीयप्रकृतिवच्छब्दैकवाक्यतया पर्युदासादार्थत्वमेवेत्युक्त्वा यत्र प्रकृतिभूतदर्शपूर्णमासप्रकरणस्थाज्यभागविधायकवाक्य   
सन्निहिते `न तौ पशौ करोति' इत्यादौ पाशुकप्रकृतिवच्छब्दैकवाक्यत्वयोगेन नञः पर्युदासार्थत्वासम्भवात्, प्रकृतिवत्कुर्यादाज्यभागौ तु   
न कुर्यादिति वाक्यभेदेन प्रसज्यप्रतिषेधार्थत्वमेव युक्तं तत्र पशावाज्यभागयोरन्येनाप्रसक्तेः, शास्त्रप्रसक्तस्य च सर्वथा बाधायोगात्   
विकल्प इत्युक्तम्। एवं च यदा प्रतिषेधोन्नीतप्रसक्तेरपि न सर्वथा बाधः तदा किमु वक्तव्यं प्रत्यक्षसगुणशास्त्रप्रमितानां गुणानां न   
सर्वथा बाध इति ? ननु निर्गुणवाक्येन निषेद्धुं सगुणवाक्यस्यानुवादकत्वेनैकवाक्यत्वसम्भवे वाक्यभेदेन गुणप्रापकता न युक्तेति चेन्न,   
सत्यकामत्वादीनामन्यतोऽप्राप्तेः। श्रुतिप्राप्तस्य च श्रुत्या निषेधेऽहिंसावाक्यमग्नीषोमीयहिंसायाः अग्रहणवाक्यं च षोडशिग्रहणस्य   
असद्वेत्यादिवाक्यं च ब्रह्मसत्त्वस्य भेदवाक्यं चैक्यस्य निषेधकं स्यादित्युक्तत्वात्।  
	किं च सृढमृदेत्यादिविधिर्नक्त्वासेडिति निषेधस्येव सगुणवाक्यमेव निर्गुणवाक्यस्य बाधकं किं न स्यात् ? न च जगत्कर्तृत्वाक्षिप्तस्य   
सार्वज्ञ्यादेर्निषेधायानुवादः। श्रुत्याक्षिप्तस्य पुनः श्रुत्या निषेधायोगात्। अन्यथा श्रुतेन ज्ञाननिवर्त्यत्वेन जगदरोपाधिष्ठानत्वेन `स एवेदं   
सर्वमि'ति श्रुतेन जीवब्रह्मणोः सार्वात्म्येन चाक्षिप्तं सर्वमिथ्यात्वं ब्रह्मसत्त्वं जीवब्रह्मैक्यं च `विश्वं सत्यमि'त्यनेन `असद्धा इदमि'त्यनेन `द्वा   
सुपर्णे'त्यनेन च निषेद्धुं `नेह नाने'त्यनेन सत्यं ज्ञानमित्यनेन तत्त्वमसीत्यनेन चानूद्यत इति स्यात्। किं च श्रुत्याक्षिप्तस्य सार्वज्ञ्यादेः   
श्रुत्या निषेधेऽपि श्रुतस्य सर्वकर्तृत्वादेः कथं निषेधः ? किं चाद्वैतश्रुतेर्निर्गुणश्रुत्यन्तरस्य वा तात्पर्यपरिज्ञानप्राप्तं निर्गुणत्वमेव   
सगुणवाक्येन निषेद्धुं सगुणवाक्येनानूद्यत इति किं न स्यात् ? वैगुण्यमेव पश्यन्ति न गुणान्विनि नियुञ्जत इति भारतोक्तेः। किं च   
निर्गुणवाक्य एव साक्षी चेतेत्यादिना द्रष्टृत्वादिगुणविधानान्न तेन निषेध इति न तदर्थं सावज्ञ्यादि वाक्यमनुवादकम्। अन्यथा   
सार्वज्ञ्यादेर्व्यावहारिकं सत्त्वमपि न स्यात्। न हि निषिद्धे ब्राह्मणहननादौ अवान्तरमपि तात्पर्यम्। न चौपनिषदस्य ब्रह्मणः   
सार्वज्ञ्यादिकमनुमानादिसिद्धम्। ननु सगुणवाक्यं वाचं धेनुमुपासीतेत्यादिवदुपासनार्थम्, उपासनायाः कर्तव्यत्वे गुणेषु च तात्पर्ये   
वाक्यभेदादिति चेन्न-  
	उपासनायाः कार्यत्वे विष्णोरात्मत्व एव च।  
	उभयत्रापि तात्पर्यमात्मोपासादिके विधौ।।  
	इति स्मृतिविरोधात्। `यः सर्वज्ञ' इत्यादौ उपासनाविधेरश्रवणाच्च। कल्पनस्य च निर्गुणवाक्येऽपि शक्यत्वात्।  
	किं च `आत्मेत्येवोपासीत', `अथ योऽन्यां देवतामुपास्ते' इत्यादावद्वैतस्याप्युपास्यत्वं श्रूयते। किं च त्वयैव तृतीयस्य तृतीये पादे   
`आनन्दादय' इति सूत्रे `आनन्दं ब्रह्मे'त्यादि श्रुतिसिद्धा आनन्दादयः। `व्यतिहार' इति सूत्रे तद्योऽहमिति श्रुत्युक्तं   
जीवस्येश्वरत्वमीश्वरस्य च जीवत्वमुपास्यमित्युक्तम्। तथा-  
	उत्तरस्मिंस्तापनीये शैव्यप्रश्नेऽथ काठके।  
	माण्डूक्यादौ च सर्वत्र निर्गुणोपास्तिरीरिता।।  
	इति निर्गुणं ब्रह्माप्युपास्यमित्युक्तम्। एवं चोपास्यत्वेऽप्यानन्दादेरिव ऐक्यस्यैव निर्गुणब्रह्म इव च सत्यकामत्वादेरपि तात्त्विकतास्तु।   
भाषितं हि त्वयैव व्यतिहार इति सूत्रे `यथा ध्यानार्थेऽपि सत्यकामत्वाद्युपदेशे तद्गुण ईश्वरः सिध्यति तद्वदैक्यम्' इति। भामात्यां च   
तादात्म्यदार्ढ्यं तु भवन्नोपेक्षामहे। सत्यकामादिगुणोपदेश इव तद्गुणेश्वरसिद्धेरिति। न   
चानन्दादिवाक्यसत्यकामादिवाक्ययोर्मानान्तराविरोधे तदप्राप्तौ उपासनाविध्यश्रवणे निर्गुणश्रुतिविरिधे च तुल्येऽपि आनन्दादयो   
वास्तवाः सत्यकामादयस्तु वाग्धेनुत्वादिवत् पुन्तन्त्रा वा व्यावहारिका वेति युक्तम्। यदि चानन्दादयः स्वरूपभूता इति न   
निर्गुणश्रुतिविरोधः, तर्हि बलशक्त्यादयोऽपि तथैव। ज्ञानात्मको भगवान् बलात्मको भगवानित्यादिश्रुतेः। `समस्तकल्याणगुणात्मक'   
इत्यादिस्मृतेश्च।  
	ननु निर्गुणाद्युपासनं भ्रमेऽपि मणिप्रभायां मणिभ्रम इव फलसंवादि, उक्तं हि-  
	स्वयं भ्रमोऽपि संवादी यथा सम्यक् फलप्रदः।  
	ब्रह्मतत्त्वोपासनापि तथा मुक्तिफलप्रदा।। इति ।  
	न चैवं ब्रह्मासिद्धिः, उपासनस्य भ्रमत्वेऽपि शब्दजन्यस्य ज्ञानस्य प्रमात्वादिति चेन्न, प्रकृतेऽपि तथात्वोपपत्तेः। मणिप्रभायां मणित्वस्यैव   
ब्रह्मणो मिथ्यात्वाभावेन ध्यानस्यापि सत्यब्रह्मविषयत्वाच्च। न च ब्रह्मविषयशाब्दधीजन्यस्य तदपरोक्षधीजनकस्य च   
ब्रह्मध्यानस्याब्रह्मविषयता युक्ता, ब्रह्मज्ञानहेतूनां श्रवणादीनामपि तथात्वापातात्। ईक्षतिकर्मेति सूत्रे-  
	ईक्षणध्यानयोरेकः कार्यकारणभूतयोः।  
	अर्थ औत्सर्गिकं तत्त्वविषयत्वं तथेक्षतेः।।  
	इति भामत्यां परात्परं पुरिशयं पुरुषमीक्षत इति ईक्षणकर्मणः परब्रह्मण एव `परं पुरुषमभिध्यायीतेति ध्यातव्यत्वोक्त्या तद्विरोधाच्च।   
ननु ऐक्याद्युपासनं परोक्षप्रमाप्रवाहरूपं न तु `वाचं धेनुमुपासीते'त्यादाविव ज्ञानविजातीयं वृत्त्यन्तरं बुद्धिपूर्वकारोपो वेति चेत्, समं   
प्रकृतेऽपि। न चैक्यादिकं ध्येयं ज्ञेयं च सार्वज्ञ्यादिकं तु ध्येयमेवेति युक्तम्, तत्र `तत्त्वमसी'त्यादेरिवेहाप्यविधिरूपस्य वस्तुतत्त्वनिष्ठस्य   
`यः सर्वज्ञ' इत्यादेः सत्त्वेन विशेषहेत्वाभावात्। ब्रह्मणो जगत्कर्तृत्वादिनारोप्योपास्यत्वे नाम्नि ब्रह्मवाक्यानामिव ब्रह्मण्यपि   
कारणवाक्यानां समन्वयस्यावक्तव्यत्वेन समन्वयाध्यायानारम्भापाताच्च। `य आत्मापहतपाप्मे'त्यारभ्य सत्यकामः सत्यसङ्कल्पः   
सोऽन्वेष्टव्य स विजिज्ञासितव्य इति सत्यकामत्वादीनामपहतपाप्मत्वादिभिः सह जिज्ञास्यत्वश्रवणाच्च।   
अपहतपाप्मत्वादीनामप्युपास्यत्वे तस्य भूताकाशेऽपि सत्त्वेन दहराकाशस्य ब्रह्मत्वप्रतिपादकदहराधिकरणविरोधः। `एष सर्वेश्वर एष   
भूताधिपतिरित्यादिधर्मानुक्त्वा तेषां `तमेतं वेदानुवचनेन ब्राह्मणा विविदिषन्ती'ति मुमुक्षुज्ञेयत्वोक्तेश्च। `यः सर्वज्ञः सर्वविद्यस्यैव महिमा   
भुवी'त्याद्युक्त्वा `तद्विज्ञानेन परिपश्यन्ति धीरा' इत्यपरोक्षप्रमाविषयत्वोक्तेश्च। तुरीयं सर्वदृक्सदे'ति तुरीये सार्वज्ञ्यश्रवणाच्च। `सत्यः   
सोऽस्य महिमे'त्यादौ साक्षात्सत्यत्वश्रुतेश्च। अत्र होममात्रानुवादेन आहवनीयस्येव स इति श्रुत्युक्तमहिममात्रानुवादेन सत्यत्वस्य   
विधानात्। `सत्यः सोऽस्य महिमे'त्यादेरैन्द्रसूक्तस्थत्वेऽपि `तत्त्वायामि' `सुवीर्य तद्‌ब्रह्म पूर्वचित्तय' इति ब्रह्मश्रुत्या `इन्द्रः सूर्यमरोचयद्'   
इन्द्र ह विश्वा भुवनानि येमिरत्यादि सूर्यप्रकाशकत्वादि लिङ्गैश्च ज्योतिरधिकरणन्यायेन सूक्तस्य परमेश्वर परत्वात्। इयं   
श्रुतिर्व्यावहारिकसत्त्वपरा चेद् ब्रह्मसत्त्वश्रुतिरपि प्रातिभासिकसत्त्वपराऽस्तु। न चात्र मानान्तरप्राप्तिरस्ति। अत्र निर्गुणवाक्यं बाधकं   
चेत्, तत्राप्यसद्वा इत्यादिवाक्यं बाधकम्। तद् अव्यक्तत्वाद्यभिप्रायं चेत्, इदमपि त्रैगुण्यराहित्याद्यभिप्रायम्। यदि न   
ब्रह्मभ्रमाधिष्ठानत्वात्सत्, तर्हि तत एव सविशेषम्। न च निर्गुणस्यारोपरूपोपासनाविषयत्वे तज्ज्ञानान्मुक्त्ययोगः।   
धर्मिज्ञानाधीनसन्देहसापेक्षवेदान्तविचारसाध्यसप्रकारकज्ञानस्यैव मोचकत्वोक्तेः। उपासनान्तराणामिव श्रुतिबलादेव   
विचित्रफलत्वोपपत्तेश्च। सगुणेऽपि साम्यापत्तेश्च। पृथगात्मान’मित्यादि श्रुतिषु-  
	ये मामशेषदोषोज्झं गुणसर्वस्वबृंहितम्।  
	जानात्यस्मै प्रसन्नोऽहं दद्यां मुक्तिं न चान्यथा।।  
	भोक्तारं यज्ञतपसां सर्व भूत महेश्वरम्।  
	सुहृदं सर्वभूतानां ज्ञात्वा मां शान्तिमृच्छति।।  
	इत्यादि स्मृतिषु च सविशेषज्ञानादेव मोक्षोक्तेः तस्य तथोपासना कर्तव्यतापरत्वे सगुणोपासनाविशेषार्थवादत्वेननिर्गुणज्ञानान्मुक्ति   
श्रुतिरपि तथा स्यात्। एतेन एष नित्यो महिमा ब्राह्मणस्य सत्यः सोऽस्य महिमेत्यादेरपि तथोपासनापरत्वादिकं निरस्तम्। श्रूयते च   
निर्गुणज्ञानस्यापि फलान्तरं `स यो ह वैतत्परमं ब्रह्म वेद नास्याब्रह्मवित्कुले भवति य एवं वेदाहं ब्रह्मास्मीति तस्य ह न देवाश्च नाभूत्या   
ईशत' इत्यादौ श्रुतिबलान्निर्गुणज्ञानस्य संयोगपृथक्त्वन्यायेन मुक्तिरपि फलं चेत्, सगुणज्ञानस्यापि तथास्तु। न च सगुणज्ञानात् श्रुता   
मुक्तिरवान्तरा `पुण्यपापे विधूये'ति सर्वकर्मनिवृत्युक्तेः। अन्यथा निर्गुणज्ञानात् श्रुताप्यवान्तरैव। परममुक्तिस्तु `असन्नेव स भवती'ति   
श्रुत्युक्ता शून्यतापत्तिरिति स्यात्। एतेन सगुणवाक्यं निष्प्रपञ्चप्रकरणस्थं चेन्निषेधायानुवादकम् उपासनाप्रकरणस्थं चेदुपासनार्थमिति   
निरस्तम्। गुणविशेषविधिसन्निहितस्य सामान्यनिषेधकस्य निष्प्रपञ्चवाक्यस्य विहितगुणानिषेधकत्वात्। प्राप्त्यभावेन   
सगुणवाक्यस्याननुवादकत्वाच्च। अन्यथा असद्वा इदमग्र आसीत्' इदं वा अग्रे नैव किञ्चनासीदिति सर्वनिषेधप्रकरणस्थं `रसो वे स'   
इत्यादिकमपि निषेधाय ब्रह्मानुवादकं स्यात्। उपासनाप्रकरणस्थत्वमात्रेण चोपास्यत्वे उद्गीथोपासनाप्रकरणस्थस्य स एषोऽनन्त' इति   
श्रुतानन्तत्वादेरपि भूताकाशे उपासनामात्रमिति सुवचत्वेनाकाशाद्यधिकरणेषु अनन्तत्वादि लिङ्गैर्ब्रह्मत्वोक्त्ययोगाच्च।   
अनुपास्तिप्रकरणेऽपि सत्यकामत्वादेः श्रवणाच्च। यदि च `वेधाद्यर्थभेदादि'तिसूत्रेत्वद्भाष्योक्तरीत्या यथा सर्वं प्रविध्येत्यादि   
मन्त्राणामुपासनाप्रकरणादुत्कर्षः, तथानन्तादिवाक्यस्यापि। यदि वाऽनन्तादिवाक्यस्योपास्यत्वे वस्तुत्वे च तात्पर्यम्, तर्हि   
सगुणवाक्यस्यापि तथास्तु। तस्मान्नासदुपासनार्था गुणोक्तिः। अन्यथा सार्वज्ञ्यादिकं वाग्धेनुत्वादिवत् प्रातीतिकमेव स्यात्। किं च न   
क्वाप्यसदुपासना-  
	नाविद्यमानं ब्रुवते वेदा ध्यातुं न वैदिकाः।  
	न च रमन्त्यहो असदुपासनयात्महनः।।  
	इत्यादिस्मृतिभिः `अचेतनासत्यायोग्यान्यनुपास्यान्यफलत्वविपर्ययाभ्याम्' इति साङ्कर्षणसूत्रेम च तन्निषेधात्। `वाचं धेनु'मित्यत्रापि   
धेनुमिवायतीमिति श्रुत्यन्तराद्धेनुशब्दो गौणः। `योषितमग्निं ध्यायीते'त्यत्रापि रेतो जुह्वतीति श्रुतेर्योषितो रेतोरूपाहुत्याधारत्वादग्निशब्दो   
गौणः। छान्दोग्यभाष्यरीत्या यौगिको वा, न त्वारोपः। `नाम ब्रह्मेत्युपासीते'त्यत्रापि नामाभिमानिनी चोषास्तस्यां ब्रह्म हरिं स्मरेदि'त्यादि   
स्मृतेः ब्रह्माधिष्ठाने नामादौ ब्रह्मशब्दः। नामेति प्रथमा वा `वनं वसति मारुत' इत्यादिवत्सप्तम्यर्थे, ब्रह्मेति प्रथणा वा ब्राह्मणोऽस्य   
मुखमितिवत् पञ्चम्यर्थे, सुपां सुलुगित्यादिसूत्राद्, अन्यथा `श्रुतं ह्येव मे भगवद्‌दृशेभ्यस्तरति शोकमात्मविदि'ति पृष्टवन्तं नारदं प्रति   
अनात्मोपास्त्युक्तिरयुक्ता स्यात्। प्रतिमायामपि देवताधिष्ठानत्वबुद्धित एव फलं न तु देवतात्वबुद्धितः। `शिला देव इति ज्ञानं भौम   
इज्यधीरित्यादिना तन्निषेधात्। यथा च `अन्यदेव तद्विदितादि'ति श्रुतावश्रौतज्ञानस्याकार्त्स्न्येन ज्ञानस्य वा निषेधः। तथा `तदेव ब्रह्मत्वं   
विद्धि नेदं यदिदमुपासत' इति श्रुतावपि अश्रौतध्यानस्याकार्स्न्येन ध्यानस्य वा निषेधः। अन्यथा तस्याभिध्यानादिति श्रुतिविरोधात्।   
तस्मात्साधकाभावादित्याद्यो न युक्तः।  
	नापि बाधकसद्भावादिति द्वितीयः। सामान्यतो मिथ्यात्वश्रुतिभङ्गे अखण्डार्थत्वभङ्गे चोक्तन्यायेनाद्वैतश्रुत्यादीनामबाधकत्वात्। नापि   
निर्गुणवाक्यं बाधकम्। वैपरीत्यस्यापि सुवचत्वात्। न च निषेधत्वादिना तत्प्रबलम्, असद्वा इत्यादिवाक्यस्य   
सदेवेत्यादिवाक्यात्प्राबल्यापत्तेरित्युक्तत्वाद्, अपच्छेदन्यायस्य च निरासात्। न च निर्गुणत्वं पुरुषार्थः येन तद्वाक्यं तत्परं स्यात्। किं तु   
गुणितैव। न च निर्गुणज्ञानस्य मोचकत्वात्फलवत्सन्निधाविति न्यायेन सगुणवाक्यं तदनुगुणं नेयमिति युक्तम्। सगुणज्ञानस्यैव   
मोचकत्वोक्तेः। तस्मात् सगुणत्वनिर्गुणत्वयोर्विरोधेन समुच्चयागोगाद्, अनुष्ठान इव च वस्तुनि विकल्पासम्भवाद्, एकेनान्यस्य   
प्रतीतार्थत्यागरूपे बाधे वक्तव्ये निर्गुणवाक्यस्यैव स युक्तः, न तु प्रबलस्य सगुणवाक्यस्य। तस्य प्राबल्यं च   
उपक्रमाधिकरणन्यायेनाऽनुसञ्जातविरोधित्वाद्, लिङ्गात् श्रुतेरिव शीघ्रगामित्वाच्च। निर्गुणश्रुतिर्हि प्रतियोगिप्रतीत्यपेक्षया विलम्बते।   
पदे जुहोतीति वद्विशेषविषयत्वाच्च। सार्वज्ञ्यश्रुतिर्हि विशिष्य सार्वज्ञ्यादिपरा निर्गुणश्रुतिस्तु सामान्येन गुणनिषेधिका।   
दीक्षणीयायामनुब्रूयादितिवत्, निरवकाशत्वाच्च। निर्गुणश्रुतिर्हिदेवात्मशक्तिं स्वगुणैर्निगूढां' `दैवी ह्येषा गुणमयीत्यादि श्रुतिस्मृतिष्विव   
सत्तादिगुणे सावकाशा। बहुत्वाच्च। निर्गुणशब्देतरे सर्वेऽपि हि शब्दाः स्वनिमित्तगुणार्थकाः। धर्मिग्राहकत्वेनोपजीव्यत्वाच्च।   
प्रवृत्तिनिमित्तापेक्षैर्हि ब्रह्मादिशब्दैर्धर्मिणं निर्दिश्य तत्र धर्मा निषेध्याः। न चोद्‌देश्यविशेषणत्वाद् ग्रहैकत्ववत् निमित्तमविवक्षितम्।   
ग्रहैकत्वनये उद्‌देश्यस्वरूपे लब्धेऽपि यदधिकं तस्यैवाविवक्षेति स्थितिः। अन्यथा ग्रहत्वस्याप्यविवक्षा स्यात्। अत एवोक्तं हविरार्तिनये   
`मृष्यामहे हविषा विशेषणम्'-इति। लक्षकेणापि हि शब्देन इरव्यावृत्तमसङ्कीर्णमेव स्वरूपमुद्देष्टव्यम्। अन्यथा यत्र क्वचन धर्मनिषेधः   
स्यात्।  
	किं च निर्गुणवाक्यस्य छागपशुन्यायेन `त्रैगुण्यवर्जितं विना हेयैर्गुणादिभिरित्यादि विशेषोपसंहारोऽस्तु। न चैवं `न हिंस्यादि'त्यस्यापि   
`ब्राह्मणो न हन्तव्य' इत्यत्रोपसंहारात् व्यर्थहिंसा न निषिध्येतेति वाच्यं, सार्वज्ञ्यादिगुणेष्विव व्यर्थहिंसायां विध्यभावात्। एतेन   
`त्रैगुण्यवर्जित'मित्यादेरेव काकेभ्यो दधिरक्ष्यतामित्यादिवत् सामान्यपरतास्त्विति निरस्तम्। अत्र सार्वज्ञ्यादिश्रुतिभिरिव तत्र मानान्तरेण   
विरोधाभावात्, प्रत्युत तदानुगुण्यात्। किं च एवं धर्मान् पृथक् पश्यन्नि'ति श्रुतौ `सविशेषणे ही'ति न्यायेन गुणानां पार्थक्यस्यैव निषेधात्।   
तत्सामान्यादन्यत्रापि तथैव निषेधो युक्तः। पार्थक्याभावेऽपि च विशेषबलादेव ज्ञानानन्दयोरिवैकतरपरिशेषाभावो युक्तः।   
अन्यथानन्दस्फुरणाभावान्मुक्तिरपुमर्थः स्यात्।  
	अपि च `साक्षी चेता केवलो निर्गुण' इति वाक्यात्पूर्वत्रोत्तरत्र च गुणोक्तेस्तन्मध्यस्थं निर्गुणवाक्यम् उपांशुयाजन्यायेन तदनुगुणं नेयम्।   
किं च निर्गुणशब्देन गुणमात्रनिषेधोऽयुक्तः साक्षी चेतेत्यादिभिर्द्रष्टृत्वादि विधानेन व्याघातादिति सङ्कोचोऽस्तु।   
साक्षित्वादेरतात्त्विकत्वादविरोध इति तु निरस्तम्। उक्तं च-  
	युक्तोऽयुक्तश्च यत्रार्थ आगमस्य प्रतीयते।  
	स्यात्तत्र युक्त एवार्थो न वाक्यायुक्तिरिष्यत।।  
	एवं च- उपक्रमादिन्यायेन श्रुतिलिङ्गनयात् तथा।  
	विशेषसामान्यनयान्न्यायान्निरवकाशतः।  
	बाहुल्यन्यायतश्चोपजीव्यत्वन्यायतस्तथा।  
	पशुच्छागनयाच्चैव सविशेषनयात् तथा।।  
	उपांशुयाजन्यायेन युक्तायुक्तनयात् तथा।  
	आदृतत्वात्सूत्रकृता प्रबला सगुणश्रुतिः।।  
	तस्मादहिंसावाक्यमग्नीषोमीयेतरहिंसाया इव निर्गुणवाक्यं श्रौतसार्वज्ञ्यादीतरतर्का भासप्राप्तहेयसुखादिगुणानां निषेधकमिति न   
तद्वाधकम्। एवं च।  
	हिंसाऽहिंसावाक्यसाम्याद्गुणिनिर्गुणवाक्ययोः।  
	अविरोधेऽप्यमानत्वं ब्रूषे सौगतसौहृदात्।।  
	नाप्यनुभूतिर्निर्विशेषा अनुभूतित्वादिति व्यतिरेक्यनुमानं बाधकम्, अप्रसिद्धविशेषणत्वस्वव्याघात श्रुतिबाधाभाससाम्याप्रयोजकत्व   
प्रतिकूलतर्कपराहत्यादिदोषात्। नापि भिन्नत्वेऽभिन्नत्वे च धर्मत्वानुपपत्तिः। एवमसम्बद्धत्वे धर्मत्वायोगः सम्बद्धत्वे सम्बन्धस्यापि   
सम्बन्धान्तरमित्यनवस्थेति न ब्रह्म धर्मवदित्यादिकुतर्का बाधकाः, धर्माभावरूपधर्मभावाभावाभ्यां व्याघाताद्। अभेदेऽपि   
ज्ञानानन्दयोरेकतरपरिशेषाभाववद्विशेषबलादेव धर्मधर्मिभावोपपत्तेश्च। सम्बन्धस्यापि मिथ्यात्वादिवत्स्वनिर्वाहकत्वाच्च।   
अन्यथानन्दस्य ज्ञानमात्रत्वे दुःखज्ञानमप्यानन्दः स्यात्। भिन्नत्वेऽखण्डार्थत्वहानिः। एवं ब्रह्म जगदभिन्नं चेन्मिथ्या स्याद्, भिन्नं चेद्   
भेदस्य सत्यत्वमित्यादितर्कबाधात् त्वदभिप्रेतं ब्रह्मापि न सिध्येत्। श्रुतिबाधात्तर्काणामाभासत्वं त्विहापि समम्। एवं च-  
	शुष्कतर्कैः श्रौतगुणबाधे ब्रह्मापि बाधितम्।  
	भवेच्छुत्या शुष्कतर्कधिक्कारस्तु द्वयोः समः।।  
	किं च निर्विशेषत्वरूपविशेषभावाभावाभ्यां मूकोऽहमितिवत् स्वव्याघातः। यदि निर्विशेषत्वरूपविशेषोऽप्यनेनैव निषिध्यते, तर्हीयमपि   
वचनक्रिया मूक इत्यनेनैव निषिध्यत इति समम्। तदुक्तम्-निर्विशेषत्वमेतेन मूकोऽहमितिवद् भवेदिति। किं च ब्रह्मणः   
शून्यादनिर्वाच्याच्च तत्त्वतो विशेषाभावे तत्त्वतस्तदेव स्यात्। भावे तु सविशेषत्वम्। किं च ब्रह्मणो निर्विशेषत्वे   
वेदान्तविचारविषयत्वमयुक्तम्। तदुक्तम्-  
	इदमित्थमिति ज्ञानं जिज्ञासायाः प्रयोजनम्।  
	इत्थम्भावो हि धर्मोऽस्य न चेन्न प्रतियोगिता।। इति।  
	किं च ब्रह्मणि धर्मारोपार्थमेव केचिद्धर्माः सत्याः स्वीकार्याः इदन्त्वादिना ज्ञात एव शुक्त्यादौ धर्मान्तरारोपात्। तदुक्तम्-  
	धर्मारोपोऽपि सामान्यधर्मादीनां हि दर्शने।  
	सर्वधर्मविहीनस्य धर्मारोपः क्व दृश्यते।। इति।  
	अभावरूपधर्माः सन्तीति चेन्नाभावत्वं तत्र हेतुः, अतिप्रसङ्गात्। किं तु प्रामाणिकत्वं तच्च भावेष्वपि समम्। यदि चाभावो ब्रह्माभिन्नः   
यदि वा पञ्चमप्रकारो न तु सन्निति सदद्वैताविरोधी, तर्हि भावोऽपि तथास्तु। तस्मात्-  
	ब्रूतेऽसतोऽपि मोहादीन्दोषान्विष्णोर्गुणान् सतः।  
	निह्नुते परमे तत्त्वे द्वेषादेवासुरो जनः।।  
	तस्माद् ब्रह्मसगुणमेवेति। ब्रह्मणो निर्गुणत्वभङ्गः।। 4 ।।   
</2-4>  
<2-5>  
		5. निर्गुणे प्रमाणविचारः  
	निर्गुणे प्रमाणभङ्गः-  
	किं च निर्विशेषे किं प्रमाणम् ? न च तत्स्वतः सिद्धम्, निरस्तत्वाद्, यद् यद्विप्रतिपन्नं तत्सर्वमपि स्वतः सिद्धमिति सुवचत्वाच्च,   
विप्रतिपत्त्ययोगाच्च, शास्त्र वैयर्थ्याच्च। न चाज्ञाननिवृत्त्यर्थं शास्त्रम्, अज्ञानाविरोधन्याः स्वतः सिद्धेर्घटादावपि सुवचत्वात्। न च तत्र   
प्रत्यक्षं मानम्, अपसिद्धान्तात्, ‘नेन्द्रियाणि नानुमान’मित्यादिश्रुतेश्च, शास्त्रवैयर्थ्याच्च। अत एव नानुमानं। व्याप्त्या   
व्यापकतावच्छेदकविशिष्टत्वेन पक्षधर्मतया च पक्षसंसृष्टत्वेन सिद्ध्या तेन निर्विशेषासिद्धेश्च। नापि पदरूपः शब्दस्तत्र मानम्,   
गुणक्रियाजातिरूपनिमित्ताभावेन मुख्यवृत्तेरयोगात्। अस्वीकाराच्च। वैदिकशब्दस्य डित्थादिवत्साङ्केतिकत्वायोगाच्च।   
आरोपितनिमित्तविशिष्टविषयप्रतीतेश्च निर्विशेषे प्रामाण्यायोगात्। गौण्याश्च मुख्यार्थगुणयुक्ततयैव स्वार्थोपस्थापकत्वात्। लक्षणायाश्च   
शक्यार्थसम्बन्धितावच्छेदकरूपवत्तयैव स्वार्थोपस्थापकत्वात्। पदस्यान्वयप्रतियोगितावच्छेदकरूपेणैव स्वार्थोपस्थापकतया   
निर्विशेषे वृत्तिमात्रायोगाच्च। अत एव नोपनिषद्वाक्यरूपः शब्दस्तत्र मानम्, असंसर्गत्वात्। धर्मिज्ञानाधीनविचारजन्यं   
निर्धारितैककोट्यवलम्बितं सप्रकारकनिश्चयं प्रत्येव तस्य हेतुत्वाच्च। निष्प्रकारकज्ञानं नेत्युक्तत्वाच्च। निर्विशेषविषयकज्ञानस्य   
निष्प्रकारकत्वे तेन निर्विशेषत्वासिद्धया तत्सिद्ध्यर्थमेव विशेषाभावरूपविशेषविषयकत्वस्यावश्यकत्वाच्च। तस्मात्सगुणमेव ब्रह्मेति।   
निर्गुणे प्रमाणभङ्गः।। 5 ।।  
</2-5>  
<2-6>  
		6. ब्रह्मणो निराकारत्वभङ्गः  
	एतेन ब्रह्मणो निराकारत्वमपि निरस्तम्। ‘आदित्यवर्णं तमसः परस्ताद्’ ‘यदा पश्यः पश्यते रुग्मवर्णम्’, ‘ऋतं सत्यं परं ब्रह्म   
पुरुषं कृंष्णपिङ्गलम्’, ‘विश्वतश्चक्षुः’, ‘सहस्रशीर्षा पुरुषः’, ‘सहस्रशीर्षं देवं विश्वाक्षं विश्वशम्भुवम्।   
यदेकमव्यक्तमनन्तरूपम्’-इत्यादि श्रुतिभिः। ‘पश्य मे पार्थ रूपाणि शतशोऽथ सहस्रशः’, नानाविधानि दिव्यानि   
नानावर्णाकृतीनि च। सर्वतः पाणिपादन्तत् सर्वतोऽक्षिशिरोमुखम्-इत्यादिस्मृतिभिः। तदनुगृहीतैः `ब्रह्म सविग्रहं स्रष्टत्वात्   
पालयतृत्वाद्वेदोपदेष्टृत्वातं' इत्याद्यनुमानैश्चाकारसिद्धेः। विग्रहं विनापि नित्यज्ञानेनैव कर्तृत्वे ज्ञानेच्छे अपि विना नित्यप्रयत्नेनैव तस्यात्।   
किं च कुलालादौ न शरीरं ज्ञानाद्युपक्षीणं किं तु ज्ञानादिकमेव शरीरचेष्ठोपक्षीणम्। अत एव विकरणत्वान्नेति चेत्तदुक्तमिति सूत्रे   
ईश्वरस्य कर्तृत्वार्थं ‘बुद्धिमान् मनोवान् अङ्गप्रत्यङ्गवानि’ति श्रुत्या सकरणत्वमुक्तम्। किं च ‘तदेवानुप्राविशत्’ ‘ब्रह्मविदाप्नोति   
परम्’- इत्यादिश्रुतिसिद्धं सर्वगतस्य ब्रह्मणः प्रवेष्टृत्वं गम्यत्वमित्यादि न विग्रहविशेषं विना युक्तम्। न च श्रुतिरवान्तरब्रह्मपरा वा   
रूपोपासनापरा वा आरोपितरूपपरा वेति युक्तम्, ‘आदित्यवर्ण’मित्यत्र प्रकृत्याख्यतमःपरत्वोक्तेः। ‘य एषोऽन्तरादित्ये हिरण्मयः   
पुरुषो दृश्यते’- इत्यत्र च वर्तमानत्वेनापरोक्षज्ञानविषयत्वोक्तेश्च। न हि योषित्यग्नित्वं दृश्यत इत्युच्यते। ‘सहस्रशीर्षा’त्यत्र तमेवं   
विद्वानमृत इह भवती’ति ‘यदा पश्य’ इत्यत्र च ‘तदा विद्वान्पुण्यपापे विधूये’ति ‘न सन्दृशे तिष्ठति रूपमस्ये’त्यत्र च ‘य एनं   
विदुरमृतास्ते भवन्ती’ति तज्ज्ञानस्य मोचकत्वोक्तेश्च। ‘देवा अप्यस्य रूपस्य नित्यं दर्शनकाङ्क्षिण’ इत्युक्तरूपस्य ‘ज्ञातुं द्रष्टुं च   
तत्त्वेन प्रवेष्टुं च परन्तपे’ति स्मृतौ मुक्तगम्यत्वाद्युक्तेश्च। अत एवेदं रूपं न भौतिकं प्राकृतम् अनित्यं वा। ‘नाभ्या   
आसीदन्तरिक्ष’मित्यादौ भूतकारणत्वस्य, तमसः परस्तादिति श्रुतौ ‘तमसः परत्वस्य, सर्वतः पाणिपादन्त’दिति स्मृतौ च न   
सत्तन्नासदुच्यत इति पूर्वत्राभौतिकत्वस्य, तमसः परमुच्यत इति परत्राप्राकृतत्वस्य चोक्तेः। एको नारायण आसीन्न ब्रह्मा न च शङ्कर   
इत्यादिषु महाप्रलये स्थित्युक्तेश्च। प्रलये विग्रहरहितचेतनमात्रसत्त्वस्य सर्वसाधारण्यात्। विग्रहानित्यत्वे नित्यो नित्यानां   
चेतनश्चेतनानामिति विशेषोक्त्ययोगात्। पुराकल्पापाये स्वकृतमुदरीकृत्य विकृतमित्यादौ साक्षान् महाप्रलये स्थित्युक्तेश्च।   
पश्यन्त्युक्तेश्च। पश्यन्त्यदो रूपमदभ्रचक्षुषा सहस्रपादोरुभुजाननाद्भुतमित्यारभ्य एतन्नानावताराणां निधानं बीजमव्ययम्   
(भा.1/3/5) इत्यत्र।  
	सर्वे नित्याः शाश्वताश्च देहास्तस्य महात्मनः।  
	परमानन्दसन्दोहा ज्ञानमात्राश्च सर्वशः।।  
	इत्यादौ च साक्षान्नित्यत्वाद्युक्तेश्च। अत एन न जडं नापि ततो भिन्नम्। आनन्दरूपममृतं यद्विभाति आप्रणखात्सर्व एवानन्दः मोदो   
दक्षिणः पक्षः यदात्मको भगवांस्तदात्मिका व्यक्तिः। किमात्मको भगवान् ज्ञानात्मक ऐश्वर्यात्मक- इत्यादिश्रुतेः।   
भेदाभावेऽप्यहिङ्कुण्डलाधिकरणन्यायेन विशेषबलाद्विग्रहवत्त्वोपपत्तेश्च। आत्मनि चैवं विचित्राश्च ही’ति सूत्रे विचित्रशक्तिः पुरुषः   
पुराण’ इत्यादि श्रुतिभिर्विचित्रशक्तेरुक्तत्वेन आनन्दस्य नित्यत्ववदपराधीनत्ववच्च विग्राहवत्त्वस्यापि सम्भवाच्च। ‘नैषा तर्केण   
मतिरापनेये’त्यादि श्रुतिभिस्तर्कागम्यत्वोक्तेश्च। पिशाचादिवदन्तर्धानशक्त्यानुपलम्भसम्भवाच्च। न चाऽपाणिपाद इत्यादिविरोधः   
अदुःखमसुखं समं न प्रज्ञान धनमिति सुखज्ञाननिषेधकवाक्यवत् प्राकृतावयवादिनिषेधपरत्वाद्, अन्यथोक्तश्रुतिस्मृतिभिः, पश्यति   
शृणोतीत्यादिवाक्यशेषेण च विरोधात्। ‘अरूपोऽप्राकृतत्वाच्चे’त्यादिस्मृत्यैवारूपश्रुतिगत्युक्तेश्च। विग्रहवत्त्वेन दुःखं चेत्,   
स्रष्टृत्वादिनापि तत्स्यात्। स्वतन्त्रत्वादिना समाधिरपि समः। अप्राकृतानन्दमयविग्रहस्य दुःखाभावादिनैव व्याप्तेश्च। सर्वैरपीश्वरे   
लीलाविग्रहाङ्गीकाराच्च। न च भगवद्विग्रहस्य महत्त्वविशिष्टरूपवत्त्वसावयत्वादिनाऽनित्यत्वं शङ्क्यम्, उक्तश्रुत्यादिविरोधात्।   
प्राकृतत्वस्योपाधित्वाच्च निरवयवविशेषस्येव ज्ञानानन्दादिविशेषस्येव च सावयवविशेषस्यापि श्रुत्यादि बलान्नित्यत्वोपपत्तेश्च।  
	किं चावयवशब्देनोपादानोक्तावसिद्धिः, एकदेशोक्तौ गगनात्मादौ व्यभिचारः। न चोपादानातिरिक्त एकदेश एव नास्ति,   
पटादावुपादानतन्त्वन्यस्य हस्तवितस्त्यादि परिमाणस्यैकदेशस्यानुभवात्। विस्तृतं चैतदन्यत्र। नित्यस्य गगनादेरपि   
संयोगित्वेनैकदेशसाधनाच्च। अन्यथाकाशे पक्षिसंयोगतदत्यन्ताभावयोः, आलोके त्रसरेणुसंयोगतदत्यन्ताभावयोः, आत्मनि च   
सुखदुःखयोर्देशभेदेन प्रतीतिर्न स्यात्। एतेनैकदेशाभावेऽपि संयोगादेः स्वात्यन्ताभावसामानाधिकरण्यात्तथाधीरिति निरस्तम्। यत्र देशे   
संयोगस्तत्रैव तदभावप्रतीत्यापत्तेः। ‘गौरनाद्यन्तवती’त्यादि श्रुत्या अनादिनित्याया अपि प्रकृतेः सत्त्वरजस्तमोरूपैकदेशदर्शनाच्च।   
त्वन्मतेऽप्यनाद्यविद्याया उपादानत्वाय अनणुत्वे सति परिच्छिन्नत्वाय त्रिगुणत्वाय जीवन्मुक्तौ लेशानुवृत्त्यर्थं चैकदेशस्य वक्तव्यत्वाच्च।   
जीवानामपि `द्रोणं बृहस्पतेर्भागं द्रौणिं रुद्रांशसम्भवम्। दुर्वासाः शङ्करस्यांश' इत्यादिनांशोक्तेश्च।  
	यस्यायुतायुतांशेऽपि विश्वशक्तिरवस्थिता।  
	परब्रह्मस्वरूपस्य प्रणमापि तमव्ययम्।।  
	विष्टभ्याहमिदं कृत्स्नमेकांशेन स्थितो जगदित्यादावीश्वरस्याप्यंशोक्तेश्च। न चायमौपाधिकोंऽशः। न चेदुपाधीतिन्यायेन   
स्वाभाविकांशाभावे तदयोगात्। एतेन सावयवत्वादिना भगवल्लोकादेरनित्यत्वसाधनमप्यपास्तम्।  
	अतो हि वैष्णवा लोका नित्यास्ते चेतनात्मकाः।  
	मत्प्रसादात्परां शान्तिं स्थानं प्राप्स्यसि शाश्वतम्।।  
	इत्याद्यागमविरोधात्। तस्मात्सगुणं साकारं च ब्रह्मेति। ब्रह्मणो निराकारत्वभङ्गः।। 6 ।।  
</2-6>  
<2-7>  
	7. परमते ब्रह्मणो ज्ञानत्वानन्दत्वाद्वितीयत्वनित्यत्वसाक्षित्वभङ्गः  

	यच्चेदमुच्यते ब्रह्म ज्ञानानन्दात्मकमद्वितीयं नित्यं साक्षिरूपं च, न तु ज्ञानादिगुणकमिति। तत्र परमते (1) ज्ञानत्वं किं जातिविशेषः ?   
साक्षाद्‌व्यावहारजनकत्वं वा ? जडविरोधित्वं वा ? जडव्यावृत्तत्वं वा ? अज्ञानविरोधित्वं वा ? अर्थप्रकाशात्मकत्वं वा ? पराङ्गीकृतं वा   
? नाद्यः, वृत्तिप्रतिबिम्बितज्ञानाभासेषु तत्सम्भवेऽप्यखण्डे स्वरूपज्ञाने तदयोगात्। न द्वितीयः, फलोपधानस्य सुषुप्त्यादावभावात्।   
शक्त्यादिरूपयोग्यताया अपि मुक्तावभावात्। न तृतीयः, स्वरूपज्ञानस्य नित्यत्वेन तद्विरुद्धस्य जडस्य नित्यनिवृत्यापातात्। न चतुर्थः,   
‘सत्यं ज्ञान’मित्यत्र जडव्यावृत्तेरार्थिकत्वोक्त्ययोगात्। किं च जडत्वस्याज्ञातृत्वादिरूपत्वेऽसम्भवः।   
अज्ञानत्वरूपत्वेत्वन्योन्याश्रयः। न पञ्चमः, अज्ञानस्य नित्यनिवृत्त्यापातात्। द्वितीयादिषु ज्ञानत्वस्य कारणत्वादिवद्   
व्यवहाराद्यन्यतमोपाधिकत्वेन ब्रह्मणो ज्ञानस्वभावत्वायोगाच्च। न च षष्ठः, मोक्षे अन्यार्थोल्लेखाभावात्, स्वरूपोल्लेखे च   
स्वविषयत्वापातात्। न सप्तमः, पराङ्गीकृताया जातेर्व्यवहारहेतुत्वादेर्वा त्वन्मतेऽसम्भवात्। एवं च-  
	अर्थप्रकाशरूपत्वं ज्ञानत्वं ब्रह्मणः कथम्।  
	अन्यार्थाभावतो मोक्षे स्वेन स्वस्याप्यवेदनात्।।  
	(2) किं चेदमानन्दत्वं जातिविशेषो वा ? अनुकूलतया वेदनीयत्वं वा अनुकूलवेदनरूपत्वं वा ? अनुकूलत्वमात्रं वा ? विज्ञानात्मकत्वमेव   
वा ? दुःखविरोधिस्वरूपत्वं वा ? दुःखाभावोपलक्षितस्वरूपत्वं वा ? पराङ्गीकृतं वा ? नाद्यः, अखण्डस्वरूपानन्दे तदयोगात्। न   
द्वितीयः, मोक्षे वेदितुरभावात्। आत्मनोऽवेद्यत्वाच्च। किं चानुकूल्यं किञ्चित्सापेक्षं न चान्यं प्रति तद्युक्तमिति स्वं प्रत्येव वक्तव्यत्वेन   
सविशेषत्वापातः।  अत एव न तृतीयः, अपि च वेदनस्वभावादधिकस्यानुकूल्यस्यस्वाभाविकत्वे सखण्डार्थत्वापातः। औपाधिकत्वे   
कदाचिदानन्दनिवृत्त्यापातः। न चतुर्थः, उक्तरीत्यानुकूल्यासम्भवात्। एतेन निरुपाधिकेष्टत्वमानन्दत्वमिति निरस्तम्। न पञ्चमः,   
दुःखादिज्ञानस्याप्यानन्दत्वापातात्। विषयानुल्लेखिज्ञानं तथेति चेन्न, विरोधात्। `विज्ञानमानन्दं ब्रह्मे'त्यादौ विज्ञानपदेनैव   
दुःखव्यावृत्तिसिद्धावानन्दपदवैयर्थ्याच्च। न षष्ठः, विरोधस्य निवर्तकत्वादिरूपत्वे दुःखस्य नित्यनिवृत्त्यापत्तेः। तादात्म्यायोग्यत्वरूपत्वे   
घटादेरप्यानन्दत्वापातात्। `विज्ञानमानन्दं ब्रह्मे'त्यादौ दुःखव्यावृत्तेरार्थिकत्वोक्त्ययोगाच्च। न सप्तमः, वैशेषिक मोक्षवत् त्वदुक्तस्य   
दुःखस्याभावे सत्यपि आनन्दाभावेनापुमर्थत्वस्य त्वन्मोक्षेऽप्यापातात्। नाष्टमः, पराङ्गीकृतस्य निरुपाध्यनुकूलतया   
वेदनीयत्वादेस्त्वन्मतेऽसम्भवात्। यदि चानन्दत्वादेर्दुर्निरूपत्वेऽपि तदधिककरणं ब्रह्माबाध्यमानन्दाद्यात्मकं च, तर्हि   
सत्यत्वादेर्दुर्निरूपत्वेऽपि तदधिकरणं जगदप्यबाध्यं सदात्मकं च स्यात्। एवं च-  
	निरुपाध्यनुकूलत्ववेदनीयं सुखं मतम्।  
	निर्विशेषमवेद्यं च कथं ब्रह्मासुखात्मकम्।।  
	(3) किं चेदमद्वितीयत्वं द्वितीयाभावविशिष्ठत्वं वा ? तदुपलक्षितत्वं वा ? नाद्यः, द्वितीयाभावस्य प्रामाणिकत्वे तेनैव, अप्रामाणिकत्वे   
द्वितीयेनैव सद्वितीयत्वापातात्। न चाऽभावस्य प्रामाणिकत्वेऽपि प्राभाकरमत इवाऽधिकरणमात्रत्वाददोषः।   
‘अनुपलब्धिगम्योऽभाव’ इत्यादित्वन्मतभङ्गात्। अनृतव्यावृत्तेरपि ब्रह्ममात्रत्वेन भेदसत्यत्वापाताच्च। प्राभाकरमतेऽपि   
प्रतियोगिमदधिकरणव्यावृत्त्यर्थं कैवल्यादिविशेषितस्यैवाधिकरणस्याभावत्वाच्च। न चेत्तन्मतेऽप्यनुपपत्तिरेव। अन्यथा गुणगुण्यभेदमते   
शौक्ल्यादेरिव शक्त्यादिभावधर्माणामपि ब्रह्ममात्रत्वं स्यात्। न च भावरूपद्वितीयाभावविशिष्टत्वमद्वितीयत्वं। तथा चाभावस्य   
द्वितीयस्य प्रामाणिकत्वेऽप्यदोष इति वाच्यम्, दृश्यस्याप्यभावस्येव श्रुत्यादिसिद्धस्य धर्माधर्मादिरूपभावस्यापि   
मिथ्यात्वायोगादित्युक्तत्वात्। अत एव नान्त्यः, उपलक्षणस्याप्यभावस्याप्रामाणिकत्वे तत्प्रतियोगिनो द्वितीयस्य   
प्रामाणिकत्वावश्यम्भवात्। किं चाभावस्य प्रागभावादित्वे द्वितीयस्यानित्यत्वमात्रं स्यान्न तु मिथ्यात्वम्। अत्यन्ताभगवत्वे   
उपलक्षणत्वमयावद्‌द्रव्यभावित्वेन चेदत्यन्ताभावत्वहानिः। वेदान्ततात्पर्यविषयत्वादिकार्यानन्वयित्वेन चेदत्यन्ताभावासिद्धिः। किं   
चाप्रामाणिकेन द्वितीयाभावेनेव द्वितीयेनाप्युपलक्षितत्वसम्भवात्, तेन सद्वितीयं किं न स्यात् ? एवं च-  
	द्वैताभावस्तात्त्विकश्चेत्तेन स्यात्सिद्वितीयता।  
	अतात्त्विकश्चेद् द्वैतेन सद्वितीयत्वमापतेत्।।  
	(4) किं चेदं नित्यत्वं यद् ब्रह्मण एवाभिमतं सर्वकालसम्बन्धित्वं वा ? कालावच्छेदराहित्यं वा ? ध्वंसाप्रतियोगित्वं वा ?   
उभयावधिराहित्यं वा ? नाद्यौ, अविद्यायां काले चाऽतिव्याप्तेः। सापि हि सर्वकालोपादानत्वत्तत्सम्बन्धिनी। इदानीमेव नान्यदेत्येवं   
रूपतदवच्छेदरहिता च। न तृतीयः, ध्वंसेऽतिव्याप्तेः। ननु ध्वंसोऽपि ध्वंसप्रतियोगी, प्रतियोग्यनुन्मज्जनं तु प्रागभावनिवृत्तिरूपस्य घटस्य   
निवृत्तावपि प्रागभावानुन्मज्जनवद् युक्तमिति चेन्न, एवं सति मोक्षेऽप्यात्मान्यस्य कस्यचिद् ध्यंसस्य वक्तव्यतया लाघवार्थम्   
आद्यध्वंसनित्यताया एव युक्तत्वात्। न च ध्वंसस्य नित्यत्वेऽपि भावेषु ब्रह्मैव नित्यमित्यस्याहानिरिति वाच्यम्, निष्प्रतियोगिकत्वेन   
भावस्य ध्वंसत्वादेर्नित्यत्वावश्यम्भवात्। न चतुर्थः, एवं परिभाषायामपि ब्रह्मण एव नित्यत्वमित्येतत्फलस्य मुक्तावन्याभावस्यासिद्धेः।   
एवं च-  
	काले कालापरिच्छेन्ने ध्वंसे चाध्वंसयोगिनि।  
	नित्ये सति कथं नित्यं ब्रह्मैवेति मतं तव।।  
	(5) कथं च दृग्रूपस्यात्मनः साक्षाद् द्रष्टृत्वरूपं साक्षित्वम् ? ‘साक्षाद् द्रष्टरिसञ्ज्ञाया’मिति हि सूत्रम्। बुद्ध्युपाधिकस्यापि द्रष्टृत्वस्य   
सुषुप्त्यादावभावात्। बुद्धेः साक्ष्यधीनसिद्धिकप्रातीतिका विद्याकार्यत्वेन चक्रकाश्रयत्वाच्च। किं च साक्षी किं जीवकोटिः ? ब्रह्मकोटिर्वा   
? उभयानुगतं चिन्मात्रं वा ? नाद्यः, जीवो बुद्ध्युपाधिकोऽणुरिति पक्षे इदमंशावच्छिन्नचिद्वेद्यस्य शुक्तिरूप्यादेः साक्षिवेद्यत्वायोगात्,   
चक्रकाच्च। ‘अज्ञानोपाधिकः सर्वगत’ इति पक्षेऽपि अज्ञानस्य साक्ष्यधीनसिद्धिकत्वेनाऽन्योन्याश्रयात्। न द्वितीयः, तेन ब्रह्मण   
एव साक्षिवेद्यसुखदुःखादिधीः, न तु जीवस्येति वैपरीत्यापातात्। अन्यथाऽनवच्छिन्नानन्दधीरपि जीवस्य स्यात्। न च ब्रह्मचैतन्यं   
घटादिप्रकाशकमिति मतेऽज्ञानाभिभवद्वारा तस्य जीवचैतन्याभेदाभिव्यञ्जकान्तः करणवृत्तिरिवेह तादृशी वृत्तिरस्ति। न तृतीयः,   
ईश्वरेणेव चिन्मात्रेणापि सांसारिकदुःखस्य तद्गतत्वेनाऽग्रहणेऽपि यद्भागो मुक्तस्तस्य चिन्मात्रस्य दुःखाद्युल्लेखरूपोपप्लवापातात्।   
सुप्तमैत्रं प्रति मैत्रीयाज्ञानादेर्मैत्रीयतयेव जाग्रच्चैत्रीयदुःखादेरपि चैत्रीयतया सुप्तमैत्रं प्रति प्रतीतिप्रंसङ्गेन मैत्रस्यैतावन्तं कालं दुःखं   
नावेदिषमिति परामर्शायोगाच्च। नापि साक्षात्कर्त्तव्याकाराविद्यावृत्तिप्रतिफलितं चैतन्यं साक्षि, सुषुप्तौ   
चाज्ञानाद्याकाराविद्यावृत्तिर्नास्तीति वाच्यम्, दुःखादेः स्वानन्तरभाव्यविद्यावृत्तिप्रतिफलितचिद्वेद्यत्वे ज्ञातैकसत्त्वायोगात्।   
अविद्यावित्तेरपि साक्ष्यधीनसिद्धकत्वेनान्योन्याश्रयाच्च विस्तृतं चैतदसतः साधकत्वभङ्गे। परमते ब्रह्मणो   
ज्ञानत्वानन्दत्वाद्वितीयत्वनित्यत्वसाक्षित्वभङ्गः।। 7 ।।  
</2-7>  
<2-8>  
		8. ब्रह्मण उपादानत्वभङ्गः  
	यच्चेदमुच्यते ब्रह्म जगत उपादानत्वे सति कर्त्रित्यभिन्ननिमित्तोपादानं जगदिति। तन्न, यतः।  
	विकारवत्कारणत्वमुपादानत्वमुच्यते।  
	निर्विकारतया वेदसिद्धे ब्रह्मणि तत्कथम्।।  
	परिणामापरपर्यायविकारवत्त्वं ह्युपादानत्वम्, तच्च ब्रह्मणि `निर्विकारोऽक्षरः शुद्ध' इत्यादिश्रुतिविरुद्धम्। ननु विवरणे रज्वाः   
सूत्रद्वयवन्मायाविशिष्टं ब्रह्म जगत्कारणमिति वा मायशक्तिमद्ब्रह्म कारणमिति वा जगदुपादानमायाश्रयतया ब्रह्म कारणमिति वेति   
मतत्रयमुक्तम्। तत्राद्ये रज्ज्वाः सूत्रे इव मायाब्रह्मणी उपादाने। निर्विकारश्रुतिस्तु केवलब्रह्मपरेति विवक्षितम्। द्वितीये मायोपरागाद्‌ब्रह्म   
विकारि, निर्विकारश्रुतिस्तु तदनुपरक्ताभिप्रायेति विवक्षितम्। तृतीये तन्तुद्वारांऽशुः पटस्येव मायाद्वारा ब्रह्मोपादानम्, श्रुतिस्तु   
अद्वारकविकारनिषेधिकेति विवक्षितमिति चेन्न, आद्ये मायावत्तं तु वच्च ब्रह्मापि विकारीति विशिष्य ब्रह्मणो निर्विकारत्वोक्त्ययोगात्।  
	किं च परमार्थसज्ज्ञानानन्दस्वभावस्य ब्रह्मणोऽप्युपादानत्वे कार्यमपि तथा स्यात्। अविद्योपादानत्वेऽपि सितासितसूत्रकार्ये पटे   
सितत्ववज्जगति परमार्थसत्यादेरपि दुर्वारत्वात्। न ह्युपादानस्वभावस्योपदेये धीमात्रम्, अविद्यास्वभावस्याऽनिर्वाच्यत्वस्याऽपि   
प्रपञ्चे धीमात्रत्वापातात्। सन्मात्रोपादानकत्वं सत्त्वे तन्त्रं चेत्, अनिर्वाच्यत्वमपि न स्यात्, तन्मात्रोपादानकत्वाभावात्। द्वितीये   
मायाख्यहेतूपरागभावाभावाभ्यां विकारभावाभावविवक्षा चेत्, मृदादिसाधारण्यम्। मायाविशिष्टं ब्रह्म विकारि निर्विकारश्रुतिस्तु   
विशेष्याभिप्रायेति विवक्षायां तु विशिष्टस्य ब्रह्मत्वे निर्विकारश्रुतिविरोधः। अब्रह्मत्वे न नो हानिः। एतेन प्रकृतिविशिष्टं ब्रह्मोपादानमिति   
निरस्तम्। विस्तृतं चैतदन्यत्र।   
	किं च विशिष्टस्य मृदादिवद्धर्भिसमसत्ताकरूपान्तरापत्तिरूपपरिणामाद्विवर्तमत हानिः स्यात्। विशिष्टस्य परिणामः शुद्धस्य तु   
विवर्त इति चेत्, तर्हि शुद्धेऽपि विवर्तार्थम् आरोपितविकारस्यावश्यकत्वान्निर्विकारश्रुतेस्तत्परत्वं न स्यात्। श्रुतिर्विशेष्यस्यैव   
तात्त्विकविकाराभावपरा चेद्, विशिष्टे विकारोक्तिरयुक्ता स्यात्। तत्त्वतो निर्विकारे आरोपितविकाराविरोधात्। तृतीयोऽप्ययुक्तः,   
अंशोस्तन्तुं प्रतीव ब्रह्मणः अनादिमायां प्रति उपादानत्वाभावात्। भ्रमाधिष्ठानत्वमुपादानत्वमिति चेत्, न। उपादाने मृदादौ   
भ्रमाधिष्ठानत्वस्य भ्रमाधिष्ठाने च शुक्त्यादौ उपादानत्वस्य चाऽव्यवहारात्। पारिभाषिकोपादानत्वस्य चाऽनुपादानत्वे पर्यवसानात्।  
	एतेनाऽसत्यरूपान्तरापत्तिर्विवर्तः, सत्यरूपान्तरापत्तिस्तु परिणामः, रूपान्तरापत्तिमात्रम् उपादानत्वम्। तच्च ब्रह्मणो   
विवर्तरूपविशेषेणाप्युपपन्नम्, निर्विकारश्रुतिस्तु तात्त्विकविकारभावाभिप्राया। ब्रह्म चाज्ञातं प्रपञ्चरूपेण विवर्तते इति अज्ञानमपि   
परिणामितयोपादानान्तर्गतम्। रूप्यमपि शुक्तिविवर्तत्वादज्ञानपरिणामत्वाच्चोभयोपादनकमिति निरस्तम्। त्वयापि मिथ्याभूतस्य   
मिथ्याभूतमेवोपादनमन्वेषणीयं सत्यत्वे कार्यस्याऽपि कारणस्वभावतया सत्यत्वप्रसङ्ग इति वदता सत्यस्यासत्यरूपापत्तेर्निषेधात्।   
सत्यारोपितधूमानुगतधूमत्वसामान्यस्येव सत्यासत्यरूपान्तरापत्त्यनुगतो पादानत्वसामान्यस्याप्यभावाच्च। शुक्तिब्रह्मणोरेव   
रूप्याकाशाद्युपादनत्वसम्भवे अविद्यान्वयव्यतिरेकयोर्निमित्तत्वेनाप्युपपत्तेरविद्योपादानकत्वकल्पनायोगाच्च। न च   
परिणामित्वेनाविद्याकल्पनम्। असत्यस्य रूप्यादेः सत्यरूपापत्तिमत्परिणाम्यपेक्षाभावाद्। विकारित्वेनाविद्याकल्पनं तु तत्त्वतो   
निर्विकारे ब्रह्मणि अतात्विकविकाराङ्गीकारात् परेणैव निरस्तम्। न च कार्यापेक्षितस्वसमानसत्ताकोपादानत्वेना विद्याकल्पनम्,   
अविद्यार्थापत्तिभङ्गे निरस्तत्वात्।  
	किं च रूप्येऽपि रूप्यमिदमिति प्रतीतेः अविद्याविकारभूतं रूप्यम्, इदं रूप्यतादात्म्यं वाऽस्तु। इदमो रूप्यरूपापत्तिरूपो विकारस्तु   
कथम् ? न हीदं रूप्यरूपमापन्नमिति धीरस्ति। न चारोपितमप्यारोपं विना युक्तम्।  
	एतेन रूपान्तरापत्तिप्रतीतिविषयत्वम् उपादानत्वं प्रतीतेः प्रमात्वाप्रमात्वाभ्यां परिणामविवर्ताविति निरस्तम्। शुक्तिर्वा ब्रह्म वारूप्यत्वं   
वा आकाशत्वं वा आपन्नमित्यप्रतीतेः। सच्च त्यच्चाभवदि त्यादि श्रुतेश्चात्माश्रयप्रसङ्गेन   
स्वजन्यरूपान्तरापत्तिधीविषयत्वप्रत्यायकत्वायोगात्।  
	एतेन रूपान्तराभेदधीविषयत्वं वा कार्याभेदधीविषयत्वं वोपादानत्वम्। प्रतीतेः प्रमात्वाप्रमात्वाभ्यां परिणामविवर्ताविति निरस्तम्,   
आद्ये तत्त्वम्पदार्थयोः क्षीरनीरयोः खण्डगोत्वयोश्चोपादानोपादेयत्वापातात्। द्वितीये सदृशे सन्न्निहिते निमित्तेऽपि   
कार्याभेदभ्रमसम्भवेनातिव्याप्तेः। तस्मादकारणस्यातीतादेरत्यन्तासतश्च भ्रमाधिष्ठानत्वदर्शनाद् भ्रमाधिष्ठाने च शुक्त्यादौ   
कारणत्वोपादानत्वयोरव्यवहारात् न परपक्षे भ्रमाधिष्ठानस्य ब्रह्मण उपादानत्वकारणत्वे। ननु मायोपादानम्, ईश्वरो निमित्तं शुद्धं   
ब्रह्माधिष्ठानमिति चेन्न, अभिन्ननिमित्तोपादानत्वाभावेन त्वन्मते तदर्थस्य प्रकृत्यधिकरणदेरनुपपत्तेः। ब्रह्मण उपादानत्वभङ्गः।। 8 ।।  
</2-8>  
<2-9>  
		9. ब्रह्मणो निमित्तत्वभङ्गः  
	किं चेदं कर्तृत्वं किं परिभाषया शुक्त्यादिवदधिष्ठानत्वमात्रम् ? भ्रान्तवदध्यासद्रष्टृत्त्वं वा ? मायाविवद् व्यामोहकत्वं वा ?   
कुलालादिवदुपादानादिगोचरप्रयत्नादिमत्त्वं वा ? नाद्यः, त्वन्मतेऽधिष्ठानत्वातिरिक्तोपादानत्वाभावेन कर्तृत्वोपादानत्वयोः   
सामानाधिकरण्योक्त्ययोगात्। ‘तदैक्षत नामरूपे व्याकरोदि’ इत्यादि श्रुत्यनुपपत्तेश्च। न हि चेतनोऽचेतनो वा स्वस्मिन्नारोपितं   
सङ्कल्प्य करोति। अत एव न द्वितीयः, भ्रान्तस्य प्रेक्षापूर्वकारोपितकर्तृत्वाभावात्। ब्रह्मणोऽभ्रान्तत्वेनाकर्तृत्वस्य जीवस्य भ्रान्तत्वेन   
जगत्कर्तृत्वस्य चापातात्। न चेष्टापत्तिः, श्रुत्यादिविरोधात्। जगत ईश्वरं मुक्त्वा संसारिण उत्पत्त्यादि सम्भावयितुमपि न   
शक्यमित्यादित्वभ्दाष्यविरोधाच्च। ननु शुद्धस्याभ्रान्तत्वेऽपि मायाशबलितः कर्तेश्वरो भ्रान्त इति चेन्न, ईश्वरस्य भ्रान्तत्वे   
जीववत्संसाराद्यापातेन बहुश्रुत्यादिविरोधात्। किं च पक्षद्वयेऽपि वैषम्यनैर्घृण्येन सापेक्षत्वादि त्यादिसूत्रेषु कर्मसापेक्षत्वेन   
वैषम्यादिपरिहारो न युक्तः स्यात्। अधिष्ठानत्वेन तदप्रसक्तेः। न तृतीयः, व्यामोहनीयजीवादर्शने व्यामोहकत्वायोगाद्, दर्शने च   
भ्रान्तत्वापत्तेः। व्यामोहकत्वस्यापि आरोपितत्वेनान्योन्याश्रयाच्च। नामरूपे व्याकरवाणी त्यादि श्रुत्यनुपपत्तेश्च। न हि मायावी गजादिकं   
करवाणीति सङ्कल्प्य करोति, किं तु दर्शयामीति सङ्कल्प्य दर्शयति। किं च पक्षत्रयेऽपि जन्मादिसूत्रेऽर्थलब्धसार्वज्ञ्यादिस्फोरणार्थं   
शास्त्रयोनिसूत्रमिति यत्परमतं तद्भङ्ङ्गः स्याद्, भ्रमाधिष्ठानत्वादिना सार्वज्ञ्यालाभात्। न चतुर्थः, कल्पितत्वे तस्यायोगात्। न हि घटादिकं   
कुलालेनेव कल्पितं रूप्यादि भ्रान्तेन वान्येन वा क्रियते। विस्तृतं चैतत्पुरस्तात्। तस्मात्-  
	अधिष्ठाने तथा भ्रान्ते भ्रामके च न कर्तृता।  
	लौकिकी कृतिमत्ता तु न दृष्टारोपितं प्रति।।  
	परमते ब्रह्मणो निमित्तत्त्वभङ्गः।। 9 ।।   
</2-9>  
<2-10>  
		10. ब्रह्मण उपादानत्वे प्रमाणभङ्गः  
	किं चोपादानत्वे न तावद् ‘आत्मन आकाशः सम्भूतः’, ‘यतो वा’ इत्यादि पञ्चमीश्रुतिर्मानम्, तस्या अनेकार्थत्वात्।   
अपादानार्थत्वेऽपि ‘ध्रुवमपायेऽपादान’ मित्यनेनाऽपादानसञ्ज्ञासम्भवाच्च। ‘जनिकर्त्तु’रित्यनेनापादानसञ्ज्ञायामपि वृत्तौ   
‘पुत्रात्प्रमोदो जायत’ इत्यस्याप्युदाहृतत्वात्। न्यासेऽपि प्रकृतिपदं हेतुमात्रपरमित्याश्रित्य असति प्रकृतिग्रहणे उपादानस्यैव स्यात्।   
प्रत्यासत्तेर्नेतरस्य प्रकृतिग्रहणात् सर्वस्य कारणस्य भवतीति प्रकृतिपदं पुत्रात्प्रमोदो जायत इत्यादावनुपादानेऽप्यपादान   
सञ्ज्ञार्थमित्युक्तत्वात्। ‘शृङ्ङ्गाच्छरो जायते गोलोमाविलोमभ्यो दूर्वा जायन्त’ इत्यादावपि शराङ्कुरं प्रत्युपादानभूतो यः शृङ्ङ्गैकदेशः,   
तत्संसृष्टं शृङ्ङ्गैकदेशान्तरं शराङ्कुरनिमित्तमस्ति। माषाङ्कुरोपादानभूतो यस्तुषान्तरवस्थितो माषभागस्तत्संसृष्टो   
माषाङ्कुरनिमित्तभूतस्तुषभाग इवापरिणतशृङ्ङ्गभागस्यानुभवात्, तदेव शृङ्ङ्गादिति पञ्चम्यन्तेनोच्यते। अत एव महाभाष्ये ‘अयमपि   
योगः शक्योऽवक्तुम्, गोलोमाविलोमभ्यो दूर्वा जायन्ते, अपक्रामन्ति तास्तेभ्य’ इत्यादिना लोमादीनां दूर्वादीन्प्रत्यवधित्वाद्   
‘ध्रुवमपायेऽपादान’मित्यनेनैवाऽपादानसञ्ज्ञासिद्धेरिदं सूत्रं प्रत्याख्यातम्। कैयटेऽपि यथा बिलाद्दीर्घभोगो भोगी   
निष्क्रामन्नप्यविच्छेदात्तत्रोपलभ्यते तथा दूर्वा अपीत्यादिनाऽवधित्वमेवोपपादितम्। तदुक्तम्-  
	शृङ्गाच्छरोऽविलोमभ्यो दूर्वा गोमयतस्तथा।  
	वृश्चिकश्चेत्येवमाद्येष्वपादानत्वमिष्यते।। इति ।  
	अत एवाकाशाद्वायुरित्याद्युपादानपञ्चमी साहचर्याद् आत्मन इत्यप्युपादानपञ्चमीति निरस्तम्, आकाशादित्यादावपि निमित्तांशस्यैव   
पञ्चमीनिर्देशात्। अन्यथा सम्भूत इत्युक्तम्। न हि शुक्ते रूप्यं सम्भूतमित्युच्यते। नापि सोऽकामयत बहुस्यां प्रजायेयेति स तपोऽतप्यत   
सा तपस्तप्त्वा इदं सर्वमसृजत यदिदं किं च तत्सृष्ट्वा तदेवानुप्राविशत्, तदनुप्रविश्य सच्च त्यच्चाभवदि’ति श्रुतिस्तत्रमानम्,   
सदादिभवनस्य जगत्सृष्टितदनुप्रवेशानन्तरभावित्वेन जगत्सृष्टित्वानुपपत्त्या परमेश्वरस्य सत्त्वादिगुणाभिव्यक्तिपरत्वात्।   
अन्यथाऽभवदित्ययुक्तम्। न हि शुक्ती रूप्यमभवदित्युच्यते। मूर्तामूर्तात्मकप्रपञ्चस्य सदसत्पदाभ्यामेवोक्तत्वेन ‘निरुक्तं चानिरुक्तं   
च निलयनं चानिलयनं चे’त्यादिवाक्यशेषस्थनिरुक्तादिपदवैयर्थ्यं च। ‘सोऽकामयत बहुस्या’मित्यादि तु परमेश्वरस्य ‘अजायमानो   
बहुधा विजायते यदेकमव्यक्तमनन्तरूप’मित्यादिश्रुतिसिद्धतत्तदनन्तपदार्थप्रेरकानन्तरूपैबहुभावसङ्ङ्कल्पमाह। न च   
स्वस्याऽनन्तरूपैबर्हुभावं सङ्कल्प्य ‘इन्द सर्वमसृजते’ति प्रपञ्चसर्जनानुपपत्तिः, नियामकरूपैबर्हुभावस्य नियम्यसापेक्षात्वात्।   
नियम्यं सर्वं सृष्ट्वा नियामकरूपैः प्रवेशोक्त्युपपत्तेः। उक्तं हि-  
	बहु स्यामिति सङ्कल्प्य तेजः प्रभृतिसर्जनम्।  
	गुरुः स्यामिति सङ्कल्प्य शिष्यसम्पादनादिवत्।। इति।  
	अन्यथा स्यामिति सत्त्वोक्तिरयुक्ता। स्यामिति सङ्कल्पितस्य सत्त्यदादिभवनस्य ‘सच्चत्यच्चाभवदि’त्यनेनैवोक्तत्वेनेदं   
सर्वमसृजतेत्यादिवैयर्थ्यं च। सृष्टेः पूर्वमन्तःकरणाभावेन तद्विशिष्टाहमर्थाभावादुत्तमपुरुषानुपपत्तिश्च। ‘एतेन तदैक्षत बहुस्यां   
प्रजायेये’त्येतदपि व्याख्यातम्।  
	किं च तत्तेजोऽसृजतेति यत्तेजःप्रभृतिसृज्यं तत्तदात्मना हि त्वया बहुभावो वाच्यः ‘तेजःप्रभृति च चेतनं तत्तेज ऐक्षत तदपोऽसृजत ता   
आप ऐक्षन्त ता अन्नमसृजन्त तिस्रो देवता’ इति ईक्षितृत्वस्रष्टृत्वदेवतात्वादीनां श्रवणात्। न च चेतनं प्रति उपादानता तवापीष्टा।   
एतेनैव ‘असद्वा इदमग्र आसीत्ततो वै सदजायत तदात्मानं स्वयमकुरुते’त्येतदपि व्याख्यातम्, ‘तदात्मानं सृजाम्यहं सम्भवामि युगे   
युगे’ इत्यादिवदुपपत्तेः। न ह्यत्रात्मानमाकाशाद्यात्मनाऽकरुतेति श्रूयते, अन्यथा अकुरुतेति सत्त्वोक्तिरयुक्ता। किं च परमते ‘ततो   
वै सदजायते’ति पूर्ववाक्येनैव तच्छब्दनिर्दिष्टाद् ब्रह्मणः प्रपञ्चोत्पत्तेः सिद्धत्वात् ‘तदात्मान’मिति व्यर्थम्।  
	नापि ‘सर्वाणि ह वा इमानि भूतानि आकाशादेव समुत्पद्यन्ते आकाशं प्रत्यस्तं यन्ती’ति ब्रह्मण्येव सृष्टिलयोक्तिस्तत्र मानम्, निमित्ते   
कार्यस्य लयाभावादिति युक्तम्, निमित्तेऽप्यूर्णनाभौ तन्तोर्लयदर्शनात्। ब्रह्मणोऽप्यूर्णनाभिवदेव संहर्तृत्वस्य   
‘यथोर्णनाभिरित्यादिश्रुतिसिद्धत्वात्। न चोर्णनाभिरपि तन्कुकोशादीन्प्रत्युपादानम्, ऊर्णनाभिनाशेऽपि तन्तूपलम्भात्। न च दधि   
कुण्डलं वा क्षीरं सुवर्णं वा प्रत्यस्तं यातीत्युच्यते। नापि यतोर्णनाभिः सृजते गृह्यते च यथा सतः पुरुषात्केशलोभानि   
ससर्जमातापितृवदि’त्यादि दृष्टान्तकथनादुपादानता। ऊर्णनाभिदेहधातुविशेषस्यैव तन्तूपादानत्वात्, केशादीन् जडोपादानकान्प्रति   
चेतनस्य निमित्तमात्रत्वात्। ‘पितृदेहधातोः पुत्रदेहं प्रत्युपादनत्वेऽपि पितृचेतनस्य निमित्तमात्रत्वात्। नाप्येकमेवाद्वितीयमिति   
वस्त्वन्तरनिषेधादात्मन एवोपादानत्वम्, त्वन्मतेऽप्यविद्यादेः सत्त्वात्। यद् भूतयोनि’मिति योनिशब्दस्तु ‘योनिष्ट इन्द्र सदने’   
इत्यादिप्रयोगान्नोपादानत्वे नियत इति परैरप्यङ्गीकृतम्।  
	नाप्येकविज्ञानेन सर्वविज्ञानानुपपत्तिरुपादानत्त्वे मानम्, सादृश्यप्राधान्याभ्यामेव तदुपपत्तेरुक्तत्वात्। नापि ‘सर्वं खल्विदं ब्रह्मे’त्यादि   
सामानाधिकरण्यानुपपत्तिस्तत्र मानम्, सर्वं समाप्नोषि ततोऽसि सर्व’ इति स्मृत्यैवान्यथा व्याख्यातत्वात्। प्रकृत्यधिकरणं तु भाष्य   
एवाऽन्यथा व्याख्यातम्। एतेन ब्रह्मण एव परिणाम इति भास्करादिमतमपास्तम्।  
	नापि महाभूतानि सद्वस्तुप्रकृतिकानि, सत्स्वभावानुरक्तत्वे सति विविधविकारत्वात्, मृदनुस्यूत घटादिवदिति विवरणोक्तमनुमानं   
मानम्, विवर्तमते उपादानता न युक्तेत्युक्तत्वात्। सत्प्रधानप्रकृतिकत्वस्य मन्मतेऽपि सत्त्वाच्च, खण्डो गौर्मुण्डो गौरिति   
गोस्वभावानुरक्ते खण्डादौ व्यभिचाराच्च। सदनुपादानकत्वेऽपि सद्ब्रह्मेतिवत्सतीपृथिवीत्यादि प्रतीतेरुपपत्त्याऽप्रयोजकत्वाच्च।   
अत्रेदानीं सन् घट इति वद् अत्रेदानीमसन् घट इत्यपि प्रतीत्या घटादेः असन्नृशृङ्गम् असत्खपुष्पमित्यादिप्रतीत्या   
नृशृङ्गादीनामप्यसदुपादनकत्वापाताच्च। ब्रह्म न द्रव्योपादानं चेतनत्वाच्चैत्रवत्। जगन्नानन्दप्रकृतिकम्, तत्स्वभावाननुरक्तत्वाद्,   
यद्यत्स्वभावाननुरक्तं' न तत्तत्प्रकृतिकम्, यथा घटयस्वभावाननुरक्तः पटो न घटोपादानक इत्यादिना सत्प्रतिपक्षत्वाच्च। यच्च   
जगदभिन्ननिमित्तोपादनकं प्रेक्षापूर्वजनितकार्यत्वात्, सुखदुःखादिवदिति विवरणोक्तमनुमानम्। तन्न। विवर्तमते   
उपादानत्वानुपपत्तेरुक्तत्वात्। कार्यत्वादित्येतावत एव हेतुत्वसम्भवाच्च। त्वन्मते दुःखादीनाम् अन्तःकरणोपादानकत्वेन   
साध्यवैकल्याच्च। जगदुपादानं न कर्तृ, द्रव्योपादानत्वान्मृद्वत्। जगत्कर्ता वा न द्रव्योपादानं कर्तृत्वात्कुलालवदित्यादिना   
सत्प्रतिपक्षत्वाच्च। एतेन विमतमभिन्ननिमित्तोपादानकं कार्यत्वात्, सर्वकार्यनिमित्तकालघटसंयोगवदिति निरस्तम्। तस्माद्ब्रह्म   
जगत्कर्तृत्वादिनैव श्रुत्यादिवेद्यं न तूपादानत्वेनेति। ब्रह्मण उपादानत्वे प्रमाणभङ्गः।। 10 ।।  
</2-10>  
<2-11>  
		11. स्वप्रकाशत्वलक्षणभङ्गः  
	यच्चेदमुच्यते-ब्रह्म न वेद्यं स्वप्रकाशत्वात्। तच्च यद्यपि न वृत्त्यव्याप्यत्वं दृश्यत्वभङ्गे उक्तरीत्याऽसम्भवात्। नापि फलाव्याप्यत्वम्,   
अतीतादौ नित्यातीन्द्रिये चातिव्याप्तेः। नाप्यवेद्यत्वे सत्यपरोक्षव्यवहारविषयत्वम्, सुषुप्तिप्रलयादौ व्यवहाराभावेनाव्याप्तेः।   
नाप्यवेद्यत्वे सत्यपरोक्षव्यवहारविषयतायोग्यत्वम्, मोक्षे योग्यतारूपधर्मस्याप्यभावात्। तथाप्यवेद्यत्वे   
सत्यपरोक्षव्यवहारविषयत्वयोग्यतात्यन्ताभावानधिकरणत्वं तत्। प्रमाणं चात्र अनुभूतिः स्वप्रकाशा अनुभूतित्वादिति व्यतिरेकि। न   
चाप्रसिद्धविशेषणता, वेद्यत्वं किञ्चिन्निष्ठात्यन्ताभावप्रतियोगि, धर्मत्वाच्छौक्ल्यवदिति सामान्यतस्तत्सिद्धेः। आत्मा चानुभूतिरूप इति।   
तन्न, त्वन्मते आत्मनि सत्त्वाद्यनधिकरणत्वरूपानिर्वाच्यत्वस्येव मोक्षे योग्यतात्यन्ताभावानधिकरणत्वरूपस्य   
वाऽनधिकरणत्वोपलक्षितत्वरूपस्य वा धर्मस्याप्यभावात्। किं च त्वन्मते ब्रह्मणि योग्यतापि मिथ्या, मिथ्यात्वं च   
स्वसमानाधिकरणात्यन्ताभाव प्रतियोगित्वं तथा च तदत्यन्ताभावानधिकरणत्वमसम्भवि। न च व्यावहारिको योग्यतात्यन्ताभावो ब्रह्मणि   
नेति वाच्यम्, अत्यन्ताभावस्य ब्रह्मान्यत्वेन व्यावहारिकत्वात्। किं चेदमवेद्यत्वं न तावद् वृत्त्यव्याप्यत्वम्, असम्भवात्। नापि   
फलाव्याप्यत्वम्, दृश्यत्वभङ्गे उक्तरीत्या प्रातिभासिके रूप्यादौ व्यावहारिके अविद्यान्तःकरणतद्धर्मसुखादौ घटादौ च   
लक्षणस्यातिव्याप्तेः, तत्रोक्तरीत्यैव ब्रह्मणोऽपि चरमवृत्तिप्रतिबिम्बित चिद्रूपफलव्याप्यत्वेना सम्भवाच्च। एतेन फलव्याप्यत्वं   
वृत्तिप्रतिबिम्बितचिज्जन्यातिशय योगित्वम्, अतिशयश्च नावरणभङ्गः, नापि व्यवहारः, किं तु भग्नावरणचित्सम्बन्धः, स च घटादावस्ति न   
त्वात्मनि। यद्वा फलव्याप्यत्वं वृत्त्या तत्प्रतिफलितचिता वाऽभिव्यक्ताधिष्ठानचिद्विषयत्वम्, तज्जन्यव्यवहारयोगित्वं तच्च घटादावस्ति न   
त्वात्मनीति निरस्तम्। घटादौ वृत्तिविषयत्वमेव, न तु तत्प्रतिफलितचिद्विषयत्वं न वा तदभिव्यक्ताधिष्ठानचिद्विषयत्वमित्युक्तत्वात्।  
	एतेनैव चिद्रूपज्ञानाविषयत्वमवेद्यत्वं रूप्यादिरपि साक्षिविषय एव। लक्षणे विशेष्यं तु नित्यातीन्द्रियेष्वनतिव्याप्त्यर्थमिति निरस्तम्,   
घटादावतिव्याप्तेः। चित्सुखेन तत्स्वभावस्यापिपुष्टसङ्ख्याः 155 स्फुरणस्य...चिदकर्मत्वमवेद्यता चित्सुखेनैव चितश्चिद्विषयत्वमुपेत्य   
तदकर्मत्वोक्तेरिति चेत्, कर्मत्वं किं कारकविशेषत्वम्, तज्जन्यातिशयवत्त्वं वा ? परसमवेतक्रियाफलशालित्वं वा ? नाद्यः, अनवच्छिन्नं   
नित्यं चैतन्यं प्रति घटादेरप्यकारकत्वात्। स्वाकारवृत्तिप्रतिबिम्बितं तु प्रति घटतद्रूपादेरिवापरोक्षचरमवृत्तिव्याप्यस्य ब्रह्मणोऽपि   
कारकत्वावश्यम्भावात्। न द्वितीयः, ब्रह्मण्यप्युक्त न्यायेन प्रतिफलितचित्फलभूतावरणभङ्गरूपस्य   
तदभिव्यक्तचिज्जन्यव्यवहाररूपस्य वातिशयस्य सत्त्वात्। तदन्यस्य च घटादावप्यभावात्। न तृतीयः,   
शुद्धचितोऽसमवेतत्वादक्रियात्वाच्च तत्फलशालिनोऽपि जडस्याकर्मत्वापातात्। प्रतिबिम्बिते चिति तु समवेतत्वादेः सत्त्वेऽपि   
ब्रह्मणोऽपि चरमवृत्तिप्रतिफलितचित्फलभूतावरणभङ्गादि शालित्वाच्च।  
	एतेन ज्ञप्त्यविषयत्वमवेद्यत्वं वृत्तिस्तु न ज्ञप्तिरिति निरस्तम्, घटादौ वृत्त्यन्यज्ञप्त्यभावस्योक्तत्वात्। तस्मादवेद्यत्वं दुर्वचम्।  
	कश्चायमपरोक्षव्यवहारः ? अपरोक्षज्ञानजन्यो वा ? अपरोक्षवस्तुविषयो वा ? अपरोक्षोऽयमित्याकारो वा ? नाद्यः,   
धर्माधर्मादावप्यपरोक्षेण योगजज्ञानेनानुव्यवसायेन व्याप्तिज्ञानेन च जन्यव्यवहारस्य सत्त्वेनातिव्याप्तेः।   
अपरोक्षज्ञानशब्देनानागतगोचर साक्षात्कारजनकप्रत्यासत्त्यजन्यजन्य साक्षात्कारविवक्षायां चात्मस्वरूपज्ञानस्य   
नित्यत्वेनासम्भवात्। विषयगतापरोक्षव्यवहारहेतुसाक्षात्कारविवक्षायां तु साक्षिवेद्ये रूप्यादौ चाविद्यादौ चातिव्याप्तेः। द्वितीये वस्तुन   
आपरोक्ष्यम् अपरोक्षज्ञानविषयत्वं चेदात्मापि घटादिवद्वेद्यः स्यात्। तस्यैव लक्षणत्वोपपत्त्या कुसृष्टिवैयर्थ्यं च। अपरोक्ष व्यवहारविषयत्वं   
चेत्, वस्तु व्यवहारयोरपरोक्ष्येऽन्योऽन्यसापेक्षत्वादन्योन्याश्रयः। न तृतीयः,   
निराकारशुद्धब्रह्मविषयस्याऽखण्डार्थनिष्ठवेदान्तजन्यस्य च व्यवहारस्य अपरोक्ष इत्याकारत्वायोगात्। अभावेऽतिव्याप्तेश्च। अस्ति   
हि गज इव गजाभावेऽप्यपरोक्ष इति लोकव्यवहारः। स चावेद्यः। त्वयैव नाभावस्य प्रत्यक्षत्वं किं त्वनुपलब्धिगम्यत्वमिति   
फलव्याप्यत्वनिषेधात्। यदि चापरोक्षज्ञानं अपरोक्षव्यवहारशब्दार्थः, तदा स्वव्याहतिः।  
	किं च अपरोक्षव्यवहारयोग्यत्वं न तावत्सर्वान्प्रति, चैत्रस्य ज्ञाने मैत्रं प्रति तदभावात्। नापि ज्ञानं प्रति, तस्याव्यवहर्तृत्वात्। नापि ज्ञानाश्रयं   
प्रति, चितोऽनाश्रितत्वात्। किं चावेद्यस्यापरोक्षव्यवहारविषयत्वं व्याहतम्, तदपरोक्षव्यवहारे तद्विषयकस्फुरणस्य हेतुत्वात्। यदि च   
स्फुरणाविषयेऽपि स्फुरणे तद्विषयकापरोक्षवृर्त्तिर्वा तदविषयकं स्फुरणमेव वा स्वाभावभेदादेव अपरोक्षस्वव्यवहारहेतुः,   
तर्ह्यवैरूप्याय घटादावपि तथैव स्यात्। ननु घटादिकमस्फुरणरूपं स्फुरणं तु तद्रूपमिति चेत्, सत्यं तावता स्फुरणे स्फुरणान्तरं   
नापेक्षितं न तु क्लृप्तं तद्विषयकत्वमपि। अन्यथा प्रमेयत्वमपि स्ववृत्तिं विनैव स्वस्मिन्प्रमेयव्यवहारं कुर्यादिति केवलान्वयि न स्यात्।   
गतिरपि ग्राम इव स्वस्मिन्नपि स्वकार्यं कुर्यात्। अस्मन्मतेऽबाध्यत्वरूपसत्त्वस्य स्ववृत्तित्वादेव सत्ता सतीति व्यवहारः।  
	एतेन चिदविषयस्वरूपत्वमेव स्वप्रकाशत्वं। चिदन्यत्सर्वमपि दृश्यत्वनिरुक्तिप्रस्तावे उक्तन्यायेन चिद्वेद्यमेव। चित्तु न स्ववेद्या,   
स्वात्मनि वृत्तिविरोधात्। न हि छिदा छेद्या भवतीति निरस्तम्, मिथ्यात्वानुमित्यादेः स्वविषयकत्ववदुपपत्तेः। अन्यथा चितिः स्वात्मनि   
व्यवहारमपि न जनयेत्, न हि छिदाकार्यं छिदायां दृश्यते। नापि स्वव्यवहारे स्वातिरिक्तसंविदनपेक्षत्वं वा स्वव्यवहारे   
स्वावच्छिन्नसंवि(त्सापे)दनपेक्षत्वं वा स्वप्रकाशत्वम्, अस्य स्ववेद्यत्वेऽप्युपपत्त्या सम्मतत्वात्। स्वविषयत्वं विना   
स्वव्यवहारहेतुत्वायोगादित्युक्तत्वाच्च।  
	किं च स्वप्रकाशत्वम् आत्मस्वरूपमेव वा ? तद्धर्मो वा ? नाद्यः, इष्टापत्तेः। नान्त्यः, तात्त्विकस्य तस्याभावेन   
स्वप्रकाशत्वस्यातात्त्विकत्वापत्त्या तत्साधकानुमानादेर्बाधात्। स्वप्रकाशत्वलक्षणभङ्गः।। 11 ।।  
</2-11>  
<2-12>  
		12. आत्मनः पराभिमतस्वप्रकाशत्वभङ्गः  
	यच्चानुभूतित्वहेतौ साध्यप्रसिद्ध्यर्थं धर्मत्वादित्यनुमानम्, तत्र वेद्यत्वं वृत्ति व्याप्यत्वं वा ? फलव्याप्यत्वं वा ? चिद्विषयत्वं वा ?   
अस्वप्रकाशत्वं वा ? नाद्यः अर्थान्तरत्वात्, न हि पूर्वानुमान एतदभावः साध्यः। न द्वितीयः, तस्य मम घटादौ तव शुक्तिरूप्यादौ धर्मादौ   
च पक्षेतरव्यक्तिविशेषेऽसिद्धत्वेनासाधारणानैकान्त्यात्। न च पूर्वत्रावेद्यत्वे सत्यपरोक्षव्यवहारविषयत्वं साध्यम्, तच्च न   
व्यक्तिविशेषे सिद्धमिति वाच्यम्। तस्य सामान्यतोऽप्यप्रसिद्ध्याऽप्रसिद्धविशेषणत्वात्। न च पूर्वत्र किञ्चित् प्रत्यपि फलाव्याप्यत्वं   
साध्यम्। धर्मादिश्च योगिनं प्रति फलव्याप्यः। अविद्यावृत्तिप्रतिफलितचिदपि साध्यत्वात् फलमिति शुक्तिरूप्याद्यपि फलव्याप्यमेव।   
अवेद्यत्वमात्रं च स्वप्रकाशत्वमिति वाच्यम्। उक्तन्यायेन फलव्याप्ये ब्रह्मणि तदभावस्य बाधात्। न तृतीयः। उक्तरीत्या प्रति   
फलितचिद्विषयत्वस्य ब्रह्मण्यपि भावात्। शुद्धचिद्विषयत्वस्य च घटादावप्यभावेन असाधारण्यात्। न चतुर्थः,   
प्रतियोग्यप्रसिद्ध्याश्रयासिद्धेः। सर्वत्रैवं साध्याभावं पक्षीकृत्य सुसाधत्वेनातिप्रसङ्गाच्च। किं च धर्मत्वस्यानिर्वाच्यत्वभङ्गे उक्तरीत्या   
शब्दप्रतिपाद्यत्वादिषु केवलान्वयिधर्मेषु व्यभिचारः।  
	किं चात्यन्ताभावप्रतियोगित्वं कुतश्चिन्न व्यावर्तते चेत्तत्रैव व्यभिचारः। व्यावर्तते चेद्यतो व्यावर्तते तत्रैव धर्मिणि व्यभिचारः। अपि च   
घटादाविव स्वप्रकाशत्वविरोधिनो व्यावहारिकस्य वेद्यत्वस्य सत्त्वेऽपि तदत्यन्ताभावसम्भवेनार्थान्तरम्। न च घटादौ   
धर्मिसमसत्ताकमेव वेद्यत्वं तद्विरोधि, तथात्वे आत्मनि वृत्तिव्याप्यत्ववत् फलव्याप्यत्वस्य व्यावहारिकत्वेऽपि स्वप्रकाशत्वोपपत्त्या   
तन्निरासवैयर्थ्यात्। अत एवायं घटः एतद्धटान्यत्वे सति वेद्यत्वानधिकरणान्यः, पदार्थत्वादित्यादि महाविद्यया साध्यप्रसिद्धिरिति   
निरस्तम्, वेद्यत्वानिरुक्तेः। अयं घट; एतद्धटत्वे सति वेद्यत्वानधिकरणान्यत्वानधिकरणम्, पदार्थत्वादिति प्रकरणसमत्वाच्च।   
तस्मादप्रसिद्धविशेषणत्वं दुर्वारम्।  
	त्वदभिमतं जातिरूपमनुभूतित्वं शुद्धचैतन्येऽसिद्धं च। अखण्डार्थभङ्गे उक्तरीत्या जातेर्धर्मिसमसत्ताकभेदवद्‌व्यक्तिसापेक्षत्वात्।   
जडत्वभङ्गे उक्तरीत्याऽनुभाव्याद्यभावेऽनुभूतित्वासम्भवाच्च। विपक्षादव्यावृत्तं चानुभूतित्वम्। तस्यानुभूतिशब्दवाच्येऽनात्मनि सत्त्वात्।  
	किं च वृत्तिरूपस्य परोक्षानुभवस्य पक्षत्वे बाधः। अपरोक्षस्य च पक्षत्वे तत्रैव व्यभिचारः। तन्निरासार्थं हेतुविशेषणेऽनुभूतिशब्देन   
चिद्रूपज्ञानोक्तौ चाप्रयोजकत्वम्। अपि च दुःखादिवत् स्मृतिवत् परोक्षानुभववच्चापरोक्षानुभवमप्यपरोक्षतो जानामि, मामहं जानामि,   
स्वात्मानं जानामीत्याऽऽत्मनो वेद्यत्वग्राहिणा प्रत्यक्षेण’तदात्मानमेवावेदि’त्यादि श्रुत्या च बाधः। न चात्रापरोक्षवृत्तिवेद्यत्वं वा   
अपरोक्षव्यवहारविषयत्वं वा भातीति युक्तम्, जानामीति ज्ञप्तिविषयत्वस्यैवानुभवात्। दुःखं जानामीत्यादावपि तथात्वापाताच्च।   
अनुभूतिः स्फुरणविषयः, अपरोक्षव्यवहारविषयत्वाद्, घटवत्। चैत्रीयानुभूतिः चैत्रापरोक्षव्यवहारयोग्यापरोक्षज्ञप्तिविषयः,   
चैत्रापरोक्षव्यवहारविषयत्वाद् घटवत्। चैत्रीयानुभूतिः चैत्रापरोक्षव्यवहारयोग्यापरोक्षज्ञप्त्यविषयो नावतिष्ठते चैत्रं   
प्रत्यप्रकाशमानत्वरहितत्वात्, चैत्रेच्छावदिति सत्प्रतिपक्षत्वं च।  
	अप्रयोजकत्वं च। नन्वनुभूतिरूपस्यात्मनः परवेद्यत्वेऽनवस्था स्यात् पराभावदशायामात्मनि संशयादिश्च स्यात्। न चात्मनि अहमनहं   
वेति कश्चित्सन्दिग्धे, नापि नाहमवेति विपर्यस्यति। स्ववेद्यत्वं तु विरुद्धं तस्मान्नाप्रयोजकतेति चेन्न, त्वन्मते   
सन्देहाद्यविषयस्याहमर्थस्यानात्मत्वात्। तदन्यस्मिंश्च शब्दैकगम्यात्मनि सन्देहादेः सत्त्वात्। किं च स्ववेद्यत्वं किमिति विरुद्धम् ? किं   
साक्षात्कारस्य विषयजन्यत्वात् स्वस्य च स्वजन्यत्वासम्भवात् किं वा साक्षात्कारे स्वजनकेन्द्रियसन्निकृष्टस्यैव विषयत्वात् ?   
स्वजनकसन्निकर्षकाले च स्वस्याभावात् ? यद्वा विषयविषयिभाव सम्बन्धस्योभयनिष्ठत्वात् ? अथवा ज्ञानस्यैव ज्ञेयत्वे विरुद्धस्य क्रियाया   
एव कर्मत्वस्यापातात् ? आहोस्वित् विषयिण एव विषयत्वे कर्तुरेव कर्मत्वापातात् ? तस्य चान्यत्वगर्भितस्यैकस्मिन्नसम्भवात् ?   
नाद्यद्वितीयौ, स्वप्रकाशस्यात्मस्वरूपज्ञानस्येश्वरज्ञानवन्नित्यत्वेनाविरोधात्। अन्यथा स्वव्यवहारहेतुसाक्षात्कारस्यापि स्वजन्यत्वादि   
नियमात्तवापि तुल्यो दोषः। न तृतीयः अतीतारोपितात्यन्तासतां ज्ञानदर्शनेन तस्योभयनिष्ठत्वाभावात्। न चतुर्थः, कृतिविशेषस्य   
कार्यत्ववद्, इच्छाविशेषस्य चेष्टत्ववद्, व्यवहृतेश्च व्यवहार्यत्ववद्, अभिधेति शब्दगताया अभिधायाः स्वाभिधेयत्ववद्, वृत्तिरूपस्य   
यद्‌दृश्यन्तन्मिथ्येतिव्याप्तिज्ञानस्य मिथ्यात्वानुमितेश्च स्वविषयत्ववच्चोपपत्तेः। न पञ्चमः, अज्ञस्यैव ब्रह्मणो ज्ञेयत्वस्य विषयिण्या एव   
मिथ्यात्वानुमितेः स्वविषयकत्वस्य अभिधायकस्यैव शब्दशब्दस्य स्वाभिधेयत्वस्य च दर्शनेन मामहं जानामीत्यनुभवेन   
‘तदात्मानमेवावेदि’ति श्रुत्या च कर्तुरेव कर्मत्वसिद्धौ परसमवेतक्रियाफलशालित्वरूपान्यत्वगर्भितस्वकपोलकल्पित लक्षणत्यागेन   
क्रियाविषयत्वादिरूपस्यान्यस्यैव लक्षणस्य कल्प्यत्वात्। ननु कृत्यादिः कृत्याद्यान्तरं प्रत्येव विषयः न तु स्वं प्रतीति चेन्न। गत्यादौ   
गत्याद्यन्तरविषयत्वस्याप्यदर्शनात्। यदि च वस्तूनां विचित्रस्वभावत्वाद् गत्यादावदृष्टमपि कृत्यादौ स्वसजातीयविषयत्वं, तर्हि तत   
एवानुभूतेः स्वविषयत्वमप्यस्तु। अन्यथा स्वस्य स्वस्मिन् व्यवहारजनकत्वमपि न स्यादित्युक्तम्। व्याप्तिज्ञानमिथ्यात्वानुमित्यादेश्च   
स्वविषयत्वे सर्वोपसंहारवती व्याप्तिरनुमितिमिथ्यात्वं च न सिध्येत्। न हि चितश्चिदविषयत्वेऽपि वृत्तिव्याप्यत्वमात्रेण सिद्ध्यादिवद्   
व्याप्तिविषयवृत्तेः स्वाविषयत्वेऽपि सर्वोपसंहारयुक्तव्याप्तिसिद्धावन्य उपायोऽस्ति। न च व्याप्तिज्ञानादेः स्वस्मिन्   
स्वव्यवहारहेतुत्वमेव, न तु स्वविषयत्वमिति वाच्यम्, घटादिज्ञानस्यापि तस्मिंस्तद्धेतुत्वमेव, न तु तद्विषयत्वमित्यापातात्।   
व्याप्तिज्ञानादेरपि व्याप्यताद्यवच्छेदकावच्छिन्नत्वाच्च। घटो ज्ञात इतिवत् सर्वोपसंहारवतो व्याप्तिर्ज्ञातेत्यनुभवाच्च। एवं च-  
	मामहमिति जानामि तदात्मानमवेदिति।  
	प्रत्यक्षेण तथा श्रुत्या ज्ञप्तौ कर्तुश्च कर्मता।।  
	गमनादौ त्वदृष्टत्वान्न कर्तुः कर्मतेष्यते।  
	अन्यथा शब्दशब्दादेः स्ववाच्यत्वादिकं कथम्।।   
	प्रतिकूलतर्कपराहतिश्च अवेद्यत्वेऽवेद्यत्वसाधकप्रमाणवेद्यत्वावेद्यत्वाभ्यां व्याघातात्। वेदान्तानां ब्रह्मणि प्रामाण्यायोगाच्च।   
ब्रह्मविचारविधिवैयर्थ्याच्च। ब्रह्माज्ञाननिवृत्त्ययोगाच्च। एतेन तदज्ञाननिवर्तकत्वात्तत्र तत्प्रामाण्यमिति निरस्तम्,   
आत्मनोऽप्यसिद्धिप्रसङ्गाच्च। स्वतः सिद्ध इति चेत्, स्वत इति कोऽर्थः ? किं स्वेनैवेति ? किं वा प्रमाणं विनैवेति ? नाद्यः,   
स्वविषयत्वापातात्। न च सिद्ध इत्यस्य ज्ञात इति नार्थः, किं तु व्यवहारयोग्य इतीति वाच्यम्, ज्ञातत्वातिरेकेण व्यवहारयोग्यत्वाभावात्।   
मुक्तौ योग्यताया अप्यभावेनात्मरस्तदा स्वतः सिद्ध्यभावापाताच्च। नान्त्यः सिद्ध्युपायस्यानुपन्यासात्। अन्यथा नृशुङ्गादेरपि   
सिद्ध्यापातात्। ननु वृत्तिव्याप्यत्वात्सर्वं युक्तम्। अवेद्यत्वं तु फलाव्याप्यत्वमिति चेन्न, एतादृशावेद्यत्वस्य घटादावपि सत्त्वात्। किं   
चात्मस्वरूपभूतवित्तेः स्ववेद्यत्वाभावे वित्तित्वं स्वव्यवहारहेतुत्वं स्वस्मिन् संशयादिविरोधित्वं च न स्यात्। भुक्तेः सभोज्यत्ववत् वित्तेः   
सवेद्यत्वनियमान्मुक्तौ च वेद्यान्तराभावात्। उक्तं चैतज्जडत्वहेतुभङ्गे। वित्तेस्तद् व्यवहारादिहेतुत्वे तत्संशयादिविरोधित्वे च   
तद्विविषयत्वस्य तन्त्रत्वात्। न च स्वकर्मकत्वाभावेऽपि स्वनिर्वाहकत्वात् स्वस्मिन् स्वव्यवहारादिकं कुर्यादिति वाच्यम्,   
स्वनिर्वाहकशब्देनैव निर्वाह्यत्वनिर्वाहकत्वरूपयोर्निर्वहणक्रियाकर्मत्व कर्तृत्वयोरुक्तेः।   
स्वनिर्वाहकमध्ययनविधिदीपप्रभादिकमपि अन्यस्मिन्निव स्वस्मिन्स्वकार्यकारि चेत्, स्वविषयमेव।  
	एतेन यथा ‘गाङ्कुटादिभ्य’ इत्यत्र बहुव्रीहिः स्वाविषयेऽपि कुटे स्वकार्यं करोति तथेहापीतिखण्डनोक्तं निरस्तम्,   
बहुव्रीहेरन्यपदार्थे शक्तिरिति वैयाकरणादिमते लक्षणेति तार्किकादिमते वा चैत्रशालास्था आनीयन्तामित्यत्रोपलक्षणस्यापि चैत्रस्य   
शालास्थस्य तच्छब्दविषयत्ववत् कुटस्यापि कुटादिवद् अन्यपदार्थभूतसमुदायान्तर्गतस्य शक्त्या लक्षणया वा बहुव्रीहिविषयत्वेन   
तदविषयत्वासम्मतेः। उक्तम् हि कैयटे- ‘उद्भूतावयवभेदः समुदायः समासार्थ’ इति। न च ज्ञानस्य स्वस्मादन्यत्र व्यवहारादिजनने   
तद्विषयत्वं तन्त्रम्, स्वस्मिंस्तु स्वाभेद एवेति युक्तम्, पक्षादन्यत्रैवायं नियम इति सर्वत्र सुवचत्वात्। दुःखादिविषयकस्य द्वेषस्य स्वाभेदे   
सत्यपि स्वविषयकत्वव्यतिरेकेण दुःखादाविव स्वस्मिन्निवृत्तिहेतुताया इच्छाविरोधित्वस्य चादर्शाच्च। ब्रह्माज्ञानस्य च स्वाभेदे सत्यपि   
स्वविषयकत्वव्यतिरेकेण ब्रह्मणीव स्वस्मिन्प्रकाशप्रतिबन्धकत्वादेरदर्शनाच्च। स्मरणरूपस्य परोक्षानुभवरूपस्य च वृत्तिज्ञानस्य   
स्वाभेदे सत्यपि स्वविषयकत्वव्यतिरेकेण स्वविषय इव स्वस्मिन् व्यवहारादिहेतुताया अदर्शनाच्च वृत्तेरपि चिद्वत् स्वव्यवहारादिहेतुत्वे   
स्वप्रकाशत्वं स्यात्। मैत्रचैतन्यस्य चैत्रचैतन्येन पारमार्थिकाभेदे सुषुप्तौ भेदकल्पनाराहित्ये च सत्यपि तद्विषयकत्वव्यतिरेकेण   
तद्‌व्यवहारादिहेतुत्वव्यतिरेकस्य दर्शनाच्च। स्वात्मानं जानामीति स्वविषयकत्वस्यानुभवाच्च। एवं च-  
	कुर्यात्स्वकार्यं स्वस्मिंश्चेज्ज्ञानं स्वाविषये तदा।  
	द्वेषाज्ञानादिकं कुर्यात्स्वकार्यमपि चाऽऽत्मनि।।  
	स्वविषयकत्वेऽपि स्वकर्मत्वाभावादवेद्यत्वमिति तु निरस्तम्। घटः स्वप्रकाशः, घटत्वाद्, व्यतिरेकेण पटवदित्याभाससाम्यं च। ननु   
चक्षुरादिसिद्धस्य पक्षत्वे बाधः अन्यथा आश्रयासिद्धिरिति चेत्, इहापि वृत्तेः पक्षत्वे बाधः अन्यथा आश्रयासिद्धिरिति समम्। त्वज्ज्ञानं   
तवापरोक्षव्यवहारयोग्यत्वे सति वेद्यत्वानधिकरणं ज्ञानत्वात्, मदीयज्ञानवदिति स्वप्रकाशत्वानुमाने त्वज्ज्ञानं   
तवापरोक्षव्यवहारयोग्यत्वे सति अवेद्यत्वानधिकरणम्, ज्ञानत्वान्मदीयज्ञानवदिति प्रकरणसमता। विवादपदानि ज्ञानानि घटज्ञानान्यत्वे   
सति वेद्यत्वानधिकरणानि, ज्ञानत्वात्, घटज्ञानवदित्यत्रापि विवादपदानि ज्ञानानि घटज्ञानान्यत्वे सति चिद्विषयत्वानधिकरणानि   
ज्ञानत्वाद्, घटज्ञानवदिति प्रकरणसमतैव।।  
	एतेनात्मनोऽपि स्वप्रकाशत्वं निरस्तम्, चित एवास्वप्रकाशत्वे चिद्रूपत्वेन तदसिद्धेः परपक्षे आत्मनि चित्वायोगस्योक्तत्वाच्च। ‘विज्ञाता   
प्रज्ञाते’ति ज्ञातृत्वश्रुतेश्च।  
	एतेन विमतं ज्ञानं भिन्नाश्रयविषयं ज्ञानत्वाज्ज्ञानान्तरवत्। विमतं न स्वाश्रयविषयं गुणत्वात् अग्नेरौष्ण्यवदिति विद्यासागरोक्तं निरस्तम्।   
मामहं जानामीतिप्रत्यक्षबाधात्। अज्ञान इव ज्ञानेऽपि आश्रयविषययोरैक्योपत्त्याऽप्रयोजकत्वाच्च।   
अन्तःकरणविषयिण्यामन्तःकरणाश्रितायां शब्दादिजन्यवृत्तौ आद्यस्य व्यभिचाराच्च। द्वितीयस्यापि दीपगतभास्वररूपस्य घट इव   
दीपेप्यन्धकारविरोधित्वेन तद्विषयतया तत्र व्यभिचाराच्च। त्वन्मते तस्यागुणत्वाच्च।  
	नापि ‘अत्रायं पुरुषः स्वयञ्ज्योति’रिति श्रुतिः आत्मनः स्वप्रकाशत्वे मानम्। तथा हि- ‘अस्तभित आदित्ये याज्ञवल्क्ये’त्यादिना ‘किं   
ज्योतिरयं पुरुष’ इत्यन्तेन ज्ञानसाधनालोकाद्यभावे जीवस्य किं ज्ञानसाधनमिति पृष्टे ‘आत्मैवास्य ज्योति’रित्युप्रकान्त आत्मा   
तावत्परमात्मैव, ‘स्वप्नेन शारीरमभिप्रहत्यासुप्तः सुप्तानभिचाकशीति’ त्यादितल्लिङ्गात्। द्युभ्वाद्यधिकरणन्यायेनात्मशब्दस्य   
तत्रैव मुख्यत्वाच्च। तथा चात्रायं पुरुष इत्युपसंहारोऽप्यस्येत्यस्यानुषङ्गेणायमीश्वरोऽस्य जीवस्य स्वयमेव ज्योतिर्ज्ञानहेतुरित्येवं परः।   
अस्मिन्नेव प्रकरणे ‘वाचैवायं ज्योतिषास्ते’ इति ज्योतिः शब्दस्य ज्ञानसाधने प्रयोगात्। स्वप्रकाशत्वपरत्वे सदा स्वप्रकाशत्वेन   
श्रुतावत्रेत्यस्य वैयर्थ्याच्च। आत्मैवास्येति षष्ठ्या स्वविषयत्वस्यैवोक्तेश्च। ‘स्वयन्दासास्तपस्विन’ इत्यादाविवान्यावेद्यत्वपरत्वे   
चामुख्यार्थत्वापातात्। वेद्येऽपि प्रदीपादौ स्वविषयप्रकाशत्वमात्रेण लोके स्वप्रकाशपदप्रयोगाच्च। तत्रापि सजातीयप्रकाशाप्रकाश्यत्वं   
निमित्तमिति चेन्न, घटादेरपि स्वप्रकाशत्वापातात्। न हि घटादिज्ञाने दीपे वा घटत्वादिकमस्ति।  
	यच्चोक्तं विवरणे ‘आत्मा स्वप्रकाशः, स्वसत्तायां प्रकाशव्यतिरेकविधुरत्वात्, प्रकाशाश्रयत्वात्, प्रकाशकर्तृत्वात्,   
प्रदीपवदित्यनुमानत्रयम्। तत्र साध्यम् अवेद्यत्वं चेत्, दृष्टान्तस्य साध्यवैकल्यम्। सजातीयप्रकाशाप्रकाश्यत्वं चेत्, अर्थान्तरम्।   
घटादिवदप्रकाशत्वेऽप्युपपत्तेः। स्वविषयप्रकाशत्वं चेत्, अपसिद्धान्तः सिद्धसाधनं च। किं चाद्यस्य ज्ञातैकसति दुःखादौ व्यभिचारः।   
अन्त्ययोर्वाद्यसिद्धिः, त्वन्मते आत्मनः प्रकाशत्वात्। निरस्तं चाविद्यानुमानभङ्गे ज्ञानप्रभानुगतं प्रकाशत्वम्। यदप्युक्तं विवरणे-आत्मा न   
स्वोत्पत्यनन्तरम् उत्पद्यमानप्रकाशाश्रयः प्रकाशाश्रयत्वादादित्यादिवदिति तत्रास्माकं सिद्धसाधनं तवासिद्धिश्च।  
	एतेन विवादाध्यासिता संवित् स्वसमानाश्रयस्वसमानकालीनस्वगोचरज्ञानविरह प्रयुक्ताव्यवहारा न भवति, संवित्वाद्, अनन्तरं   
व्यवहिनयमाणसंविद्वत् इत्यानन्दबोधोक्तं निरस्तम्, स्ववेद्यत्वेऽप्युपपत्त्यास्माकं सिद्धसाधनात्। ब्रह्मणोऽवेद्यत्वश्रुतिस्तु   
साकल्येनावेद्यत्वपरेति दृश्यत्वभङ्ग एवोक्तम्। एतेनैवानुभूतिर्न स्वविषय या वा, स्वाविषयत्वे सति स्वजातीयाविष या वा, क्रियत्वात्,   
च्छिदावत्। प्रकाशत्वादाऽऽलोकवत्। वस्तुत्वाद् घटवत्। चैत्रीयानुभवो वा चैत्रीयापरोक्षव्यवहारयोग्यानुभवो वा न   
चैत्रीयापरोक्षानुभवविषयः अनुभवत्वात्, मैत्रानुभववदित्यादीनि नवीनानुमानानि निरस्तानि,   
असिद्ध्यनैकान्तिकत्वबाधसत्प्रतिपक्षाद्युक्तदोषात्। तस्माज्ज्ञानस्य भाट्टरीत्या ज्ञाततानुमेयत्वेऽतीतं जानामीत्यनुभवस्याऽहं   
सुखीतिवद् अहं जानामीत्यपरोक्षानुभवस्य चायोगात्।  
	प्राभाकररीत्यायं घट इति जन्यज्ञानस्यैव स्वप्रकाशत्वे विमतं न स्वविषयं तदसन्निकृष्टकरणजन्यप्रमात्वादित्याद्यनुमानेन अयं घटः   
घटमनुभवामीति ज्ञानयोः क्रमानुभवेन च विरोधात्। तार्किकरीत्यानुव्यवसायस्यापि परप्रकाश्यत्वे ज्ञानस्य प्रत्यक्षात्मविशेषगुणत्वेन   
इच्छादिवदवश्यवेद्यत्वाद् बुभुत्सितग्राह्यत्वे धर्मिज्ञानं विना बुभुत्साया एवायोगेनानवस्थानाद्, अयं घटः, घटं जानामीति   
ज्ञानद्वयातिरिक्तज्ञानधाराननुभवेनानुभवविरोधात्। चैत्रदुःखादिकं चैत्रीयनित्यापरोक्षज्ञानविषयः, तं प्रति ज्ञातैकसत्त्वात्, यद्यं प्रति   
ज्ञातैकसत् तत्तदीयनित्यज्ञानविषयः, यथेश्वरप्रयत्न इत्यादिना नित्यज्ञानसिद्धौ तत् स्वविषयं नित्यज्ञानत्वात्, स्वव्यवहारेऽन्यानपेक्षत्वात्,   
स्वसंशयादिविरोधित्वाच्च, ईश्वरज्ञानवत्। न च द्वितीयादावसिद्धिः। ज्ञानधाराननुभवादित्याद्यनुमानैः चैत्रस्योक्तज्ञानाभावे सुप्तोत्थितस्य   
परामर्शो न स्यादित्याद्यनुकूलतर्कसनाथैर्विरोधात्। अद्वैतिरीत्यात्मरूपस्य ज्ञानस्यावेद्यत्वे च दोषाणामुक्तत्वाद् आत्मनो नित्यगुणभूतं   
ज्ञानं स्ववेद्यत्वरूपस्वप्रकाशत्ववत्। आत्मापि यावद्द्वव्यभाविना तेनाभिन्नत्वात् मामहं जानामीत्यनुभवात्। आत्मरूपा संवित्   
स्वविषया, स्वजन्यव्यवहारविषयत्वात् स्वसत्तायामप्रकाशमानत्वरहितत्वाद् यो यज्जन्यव्यवहारविषयादिः, स तद्विषयो यथा घटः।   
आत्मरूपा संवित् स्वविषयिणी, स्वसमानाधिकरणस्वसमानकालीनसत्त्वप्रकारकस्वविशेष्यक संशयविरोधित्वाद्,   
उक्तविशेषणवद्विपर्ययविरोधित्वाद्, यद्यद्विशेष्यकोक्तसंशयादिविरोधि तत्तद्विषयकं यथा घटसंवित्। स्वसमानाधिकरणपदस्थाने   
स्वापरोक्षव्यवहारयोग्येति वा वक्तव्यम्। अयं घट इत्यादि ज्ञानमपि घटे व्यधिकरणादि संशयविरोधीति व्याप्तिग्रहणार्थमेव   
हेतुविशेषणानि, न त्वसिद्धिवारकाणि इत्याद्यनुमानैश्च स्ववेद्यत्वरूपस्वप्रकाशत्ववान् स्वप्रकाशदीप्त्याश्रयप्रदीपवत्।   
तस्माद्यौगिकापुनरुक्तानन्तवैदिक शब्दैर्वाच्यतया वेद्यत्वादनन्तगुणं ब्रह्मेति। आत्मनः पराभिमतस्वप्रकाशत्वभङ्गः।। 12 ।।   
</2-12>  
<2-13>  
		13. अवाच्यत्वभङ्गः  
	यच्चेदमुच्यते ब्रह्म सर्वशब्दावाच्यमिति। तत्रावाच्यपदेनोच्यते चेत्, वाच्यत्वसिद्धिः। नापि तेनापि लक्ष्यते,   
अवाच्यरूपमुख्यार्थस्यान्यस्याभावाद्, भावे वा ब्रह्म नावाच्यम्, किं तु तीरवदवाच्यरूपमुख्यार्थसम्बन्धिमात्रमिति स्यात्।   
मुख्यार्थहीनस्यापि ब्रह्मलक्षकत्वे घटशब्दोऽपि घटलक्षकः स्यात्। एवं निर्विशेषं स्वप्रकाशं परमार्थसदित्यादि शब्दैर्ब्रह्मोच्यते   
चेद्वाच्यत्वसिद्धिः। नापि तैरपि लक्ष्यते, निर्विशेषस्वप्रकाशादिरूपमुख्यार्थस्यान्यस्याभावात्। एवं लक्ष्यशब्देनोच्यते चेद्वाच्यत्वसिद्धिः,   
लक्ष्यते चेल्लक्ष्यत्वहानिः, गङ्गाशब्दलक्ष्यस्याऽगङ्गात्ववत् लक्ष्यपदलक्ष्यस्यालक्ष्यत्वात्।  
	ननु निर्विशेषादिशब्दानां विशेषाभावादिविशिष्टं वाच्यम्, तच्च न ब्रह्म तस्य विशेषाभावाद्युपलक्षितत्वादिति चेत्, तर्हि   
विशेषाभावोपलक्षितशब्दवाच्यत्वमनिवार्यम्। ननु विशेषाभावोपलक्षितत्वादिकं वा तद्विशिष्टत्वं वा निर्विशेषादिपदवाच्यम्, तच्च न   
ब्रह्म किं तु तदाश्रयव्यक्तिभूतं विशेष्यम् एवं च मुख्यार्थसिद्धिः। ब्रह्मणो निर्विशेषादिशब्दलक्ष्यत्वेऽपि निर्विशेषत्वाद्यहानिश्चेति चेन्न,   
व्यक्तिः शब्दार्थः जातिस्तूपधानमिति मते जातिविशिष्टा व्यक्तिः शब्दार्थ इति मते च यत्र विशेष्ये निर्विशेषत्वादिकं तस्य   
तदवाच्यत्वायोगात्। जातिरेव शब्दार्थः, व्यक्तिस्तु लक्ष्येतिमतस्य च व्युत्पत्तिविरोधादिनान्यत्र निरासात्। अस्मिन्पक्षे घटादिव्यक्तेरपि   
घटादिशब्दावाच्यत्वेन ब्रह्मणस्ततो विशेषार्थं जातिवाचिभिः सत्यादिशब्दैः मञ्चशब्देन पुरुष इव ब्रह्म जात्याधारव्यक्तिसम्बन्धितयैव   
लक्ष्यत इति वक्तव्यत्वेन मुख्यार्थाभावादि दोषतादवस्थ्याच्च। सत्यं ज्ञानमित्यादौ ब्रह्मणः सत्यत्वादिधर्माश्रयतयैव लक्ष्यत्वे घटादिवत्   
सखण्डार्थत्वापाताच्च। किं च निर्गुणस्वप्रकाशादेरब्रह्मत्वे यद्यद् ब्रह्मतयेष्टं तत्तदब्रह्मेति साधु समर्थितो ब्रह्मवादः।  
	नन्ववाच्यादिशब्दाः समस्तरूपाः लक्ष्यादिशब्दास्तु यौगिकाः उभयेषामपि वाक्यतुल्यत्वान्न वाचकतेति चेन्न, अन्विताभिधानपक्षे   
तेषामपि वाचकत्वात्। अभिहितान्वयपक्षेऽपि वाक्य एवाभिहितान्वयस्वीकारेण प्रकृतिप्रत्यययोरन्विताभिधायित्वात्। समासे   
पदार्थसंसर्गस्य योगिके प्रकृतिप्रत्ययार्थसंसर्गस्य चानभिधेयत्वेऽपि पदार्थस्य प्रत्ययार्थस्य च वाच्यत्वात् तदर्थस्य च ब्रह्मणः   
वाच्यत्वापरिहाराच्च। यदि तु ब्रह्म न पदाद्यर्थः किं तु पदाद्यर्थसंसर्गरूपम्, तर्हि सखण्डं स्यात्। यदि तु अवाच्यमित्यादौ पदद्वयादिकं न   
स्वार्थसंसर्गपरं किं तु ब्रह्ममात्रलक्षकम्, तर्हि न तेनावाच्यत्वादिसिद्धिः। तस्मान्निर्विशेषादिशब्दवाच्यत्वं दुर्वारम्।   
तदुक्तम्-  
	पदं च निर्गुण इति कथं गौणं वदिष्यति।  
	गुणाभावोपलक्ष्यं चेत्पदं तदपि वाचकम्।। इति  
	येन लक्ष्यमिति प्रोक्तं लक्ष्यशब्देन सोऽवदम्।।  
एवं च-  
	अवाच्यलक्ष्यादिपदैर्लक्ष्यं चेद्वाच्यतादिकम्। इति  
	स्यान्नदीशब्दलक्ष्यस्यानदीत्वमिव हि ध्रुवम्।।  
	`यतो वाचो निवर्तन्ते, अशब्दमस्पर्श'  
	मित्यादिश्रुतिस्तु अद्भुतत्वाद्यभिप्राया।  
	न तदीदृगिति ज्ञेयं न वाच्यं न च तर्क्यते।  
	पश्यन्तोऽपि न पश्यन्ति मेरो रूपं विपश्चितः। इत्यादौ दर्शनात्-  
	अद्भुतत्वादवाच्यं तदतर्क्याज्ञेयमेव च।  
	अनन्दगुणपूर्णत्वादित्यूहे पैङ्गिनां श्रुतिः।।  
	अवाच्यमितिलोकोऽपि वक्त्याश्चर्यतमं भुवि।। इत्युक्तेश्च।  
	पराभिमतार्थे अशब्दमित्यादिशब्दवाच्यत्वस्यापि निषेधेन अशब्दशब्दावाच्यस्याशब्दत्वासिद्ध्या स्वव्याघाताच्च। `यतो वाच' इत्यत्र   
मनसा सहेति श्रुतमतो वृत्तेरिवान्तःकरणवृत्तिव्याप्ये ब्रह्मणि वाग्वृत्तेरपि सर्वथा निषेधायोगाच्च। `यत' `आनन्दं ब्रह्मण' इति   
यदानन्दाद्यनेकशब्दमुख्यार्थत्वाय निवर्तन्त इत्येकामुख्यार्थत्वस्यैव न्याय्यत्वाच्च। त्वन्मते `यतो वाचो निवर्तन्त' इत्यादेरपि लक्षणया   
चिन्मात्रपरत्वेन वाच्यत्वाविरोधित्वाच्च। `अथ कस्मादुच्यते ब्रह्मेति तस्मादुच्यते परं ब्रह्मेतीति' श्रुत्या `वचसां वाच्यमुत्तमं परमात्मेति   
चाप्युक्त' इत्यादिस्मृत्या वेदान्ततात्पर्यविषयो ब्रह्म वाच्यम्, वस्तुत्वाल्लक्ष्यत्वाच्च, तीरवत्। परमार्थसदादिपदं कस्यचिद्वाचकम्,   
पदत्वाद्, घटपदवत्। सत्यज्ञानादिवाक्यं वाच्यार्थतात्पर्यवत्पदयुक्तम्, वाक्यत्वात्, अग्निहोत्रादिवाक्यवदित्याद्यनुमानैश्च विरोधाच्च।   
विपक्षे लक्ष्यत्वं न स्यात्। तथा हि लाक्षणिकशब्दो न श्रुत एवार्थान्तरधीहेतुः, तत्रागृहीतशक्तिकत्वात्, किन्तु   
पूर्वधीस्थेवाच्यार्थेऽनुपपत्तिदर्शने सति तत्त्यागेन स्वरूपतो वाच्यार्थसम्बन्धित्वेन चावगतस्यार्थान्तरस्य बोधकः। गङ्गाशब्दादौ तथा   
दर्शनात्। अन्यथातिप्रसङ्गाच्च। तथा च ब्रह्मणोऽपि लक्ष्यत्वे वाच्यार्थसम्बन्धित्वेन ज्ञेयत्वात्। औपनिषदत्वश्रुत्या वेदैकगम्यस्य   
चाशब्देनाज्ञेयत्वात्, स्वप्रकाशतया नित्यसिद्धौ च शब्दवैयर्थ्यात्, अवाच्ये च शब्दस्य लक्षकस्यैव वक्तव्यत्वात्, तत्रापि   
वाच्यसम्बन्धित्वेन ज्ञेयत्वेनानवस्थेति कथमवाच्ये लक्षणा। एवं च-  
	वाच्ययोगितया बुद्धं लक्ष्यं ब्रह्म च वैदिकम्।  
	अवाच्यं चेति वक्तव्ये लक्षके ह्यनवस्थितिः।।  
	न च वाचकस्यापि गृहीतसङ्गतिकस्यैव बोधकत्वात्सम्बन्धग्रहणस्य च सम्बन्धिज्ञानाधीनत्वात्, सम्बन्धिनश्च ब्रह्मणः शब्दैकगम्यत्वात्,   
तवाप्यनवस्थेति वाच्यम्, यौगिकशब्दानां वाक्यतुल्यत्वेन सङ्गतिग्रहणानपेक्षणात्। एवमवाच्यं चेद् ब्रह्म न सिद्ध्येत्, स्वतः   
सिद्धेर्निरस्तत्वाद् औपनिषदत्वेन चाशब्देनासिद्धेः। लक्षकस्य च शभ्दस्य वाच्यार्थसम्बन्धित्वेन ज्ञातं प्रत्येव साधकत्वेनावाच्यस्य   
सिद्ध्ययोगात्।  
	ननु चात्र पक्षो ब्रह्म पदवाच्यं चेत्, सिद्धसाधनम्। लक्ष्यं चेद्, विरोधः। अत एवावाच्यत्वे लक्ष्यत्वं न स्यादिति तर्कोऽप्ययुक्तः।   
आपाद्यापादकयोरप्रसिद्ध्या व्याप्त्यसिद्धेश्च उक्तं हि-  
	कथं लक्ष्यत्वमत्यन्तावाच्यस्येति न चोद्यताम्।  
	अत्यन्तावाच्यशब्देन लक्ष्यस्यैवावबोधनात्।।  
	इति चेन्न, वेदान्ततात्पर्यविषयत्वादिना रूपेण पक्षीकरणात्। अन्यथा त्वदीयेऽवाच्यत्वानुमानेऽपि पक्षो ब्रह्म वाच्यं चेद्विरोधः, लक्ष्यं   
चेदाश्रयासिद्धिरिति स्यात्। अस्ति च यत्र प्रयोजकाभावस्तत्र प्रयोज्याभाव इति सामान्यव्याप्तिः। उक्ता च लक्ष्यत्वे वाच्यत्वस्य तन्त्रता। न   
चेक्षुक्षीरमाधुर्यादौ वाक्यार्थे च व्यभिचारः, तस्यापि माधुर्य वाक्यार्थादिसाधारणशब्दवाच्यत्वात्।  
	विशदं क्षीरमाधुर्यं स्थिरमाज्यस्य तीक्ष्णकम्।  
	गुडस्य पनसादीनां निर्हारीत्यभिधीयते।।  
	इत्युक्तत्वेन अन्विताभिधानस्यान्यत्र समर्थितत्वेन चासाधारणशब्दवाच्यत्वाच्च। अभिहितान्वयपक्षेऽपि वाक्यार्थो नोच्यते नापि लक्ष्यते   
किं त्वन्विताभिधाने विशेषान्वय इव वृत्तिं विनैव संसर्गमर्यादया प्रतीयत इति तार्किकमते वाक्यार्थे लक्ष्यत्वस्याप्यभावाच्च। न च   
वाक्यार्थशब्दस्य समासत्वेन लक्षकत्वात् न वाचकतेति वाच्यम्, समासस्य लक्षकत्वपक्षेऽपि राजपुरुष इत्यत्र राजशब्दस्येव   
वाक्यशब्दस्य षष्ठ्यर्थलक्षकत्वेऽपि पुरुषशब्दस्येव अर्थशब्दस्य वाचकत्वात्। एतेन समासस्य वाक्यतुल्यत्वेनाभिहितान्वयेऽभिधानं   
विनैव स्वार्थबोधकतेति निरस्तम्। वाक्यशब्दार्थशब्दयोर्यावर्थौ तत्संसर्गत्वेन रूपेण समासावाच्यत्वेऽपि अर्थत्वरूपेणार्थपदवाच्यत्वात्।  
	ननु प्रवृत्तिनिमित्ताभावात् कथं वाच्यत्वम् ? उक्तं हि-  
	दृष्टा गुणक्रियाजातिरूढयः शब्दहेतवः।  
	नात्मन्यन्यतमोऽमीषां तेनात्मा नाभिधीयते।। इति ।  
	न च घटादाविवारोपितं निमित्तमस्तीति शङ्क्यम्, आरोपिते श्रुतितात्पर्यायोगेन तात्पर्यविषयस्य वाच्यत्वायोगादिति चेन्न,   
सत्यादिशब्दानां लक्षकत्वे सिद्धे निमित्ताभावस्तस्मिंश्च सिद्धे लक्षकत्वमित्यन्योऽन्याश्रयात्। स्वरूपमात्रप्रश्नोत्तरत्वेन तल्लक्षकतेत्यस्य   
च निरासात्। निर्विशेषवाक्यस्य च स्वरूपमात्रपरत्वे सत्यत्वाद्यविरोधात्। तस्य निर्विशेषत्वविशिष्टपरत्वे च निर्गुणत्वभङ्गे उक्तरीत्या   
प्रामाणिकत्वाविशेषेण भावनिमित्तकशब्दवाच्यत्वस्यापि दुर्वारत्वात्। तस्माद् ब्रह्मणि सर्वेषां वैदिकशब्दानां लक्षणेत्येतदयुक्तम्। उक्तं   
हि-  
	एकस्यापि च शब्दस्य गौणार्थस्वीकृतौ सताम्।  
	महती जायते लज्जा यत्र तत्रारिवला रवाः।।  
	अमुख्यार्था इति वदन् यस्तन्मार्गानुवर्तिनाम्।  
	कथं न जायते लज्जा वक्तुं शाब्दत्वमात्मनः।। इति ।  
	तस्माद्यौगिकानन्तवैदिकशब्दवाच्यत्वादनन्तगुणं ब्रह्म जीवादिभिन्नमिति। अवाच्यत्वभङ्गः।। 13 ।।   
</2-13>  
<2-14>  
		14. सामान्यतो भेदखण्डनोद्धारः  
	यच्चेदमुच्यते भेदः किं स्वरूपम् ? धर्मो वा ? नाद्यः निरपेक्षत्वाद्यापातात्। नान्त्यः, अनवस्थाद्यापत्तेः। कुम्भस्य स्तम्भाद् भेदे प्रतीते   
स्तम्भस्य कुम्भाद् भेदधीरित्यन्योन्याश्रयाद्यापत्तेश्चेति। अत्र ब्रूमः किं भेदप्रतीतिरेव नास्तीत्युच्यते ? किं वा सा कारणजन्या नेति ? उत   
बाध्यविषयेति ? नाद्यः, भेदभ्रमनिरासाय वेदान्तश्रवणाद्ययोगात्। भेदाप्रतीतौ बहुयत्नैस्तन्निरासायोगाच्च।   
स्वपरपक्षदूषणभूषणादेर्भेदाप्रतीतौ बहुविप्लवापत्तेश्च, भेदः स्वरूपं धर्मो वेति विकल्पायोगाच्च। न हि पर्यायेण विकल्पः सम्म्भवति।   
द्वितीये कारणाजन्यत्वमजन्यत्वेन वा स्यात्, अकारणजन्यत्वेन वा स्यात्। नाद्यः, भेदप्रतीतेर्नित्यत्वापत्त्या स्वप्रातिकूल्याचरणापातात्। न   
द्वितीयः, व्याघातात्। जनकस्यैव कारणत्वात्। तृतीयेपि किं शुष्कतर्कैरेव भेदस्य बाध्यत्वाध्यवसायः ? श्रुत्यादिना वा ? नाद्यः, ऐक्यस्यापि   
ब्रह्मस्वरूपत्वे तद्वदेव निरपेक्षत्वाद्यापातात्, धर्मत्वेऽनवस्थेत्यादि तर्कबाध्यत्वसाम्यात्। त्वयैव वेदान्तानामैदम्पर्यं दर्शयितुमिदं शास्त्रं   
प्रवृत्तं न तर्कशास्त्रवत् केवलाभिर्युक्तिभिः किञ्चित्सिद्धान्तं साधयितुं दूषयितुं वा प्रवृत्तमित्युक्तत्वाच्च। एवं च-  
	भेदः स्वरूपं धर्मो वेत्यादिरूपा विभीषिका।  
	अकारमात्रप्रक्षेपे स्यादभेदे विभीषिका।।  
	भेदाभावादन्यदैक्यं नास्तीति चेदैक्याभावान्यो भेदो नास्तीति समं। भेददूषणेनैवैक्य सिद्धिश्चदैक्यदूषणेनैव भेदसिद्धिः स्यात्। एवं च-  
	भेदस्य खण्डनेनैव यद्यभेदः प्रसिध्यति।  
	अभेदखण्डनेनैव तर्हि भेदोऽपि सिद्ध्यतु।।  
	भेद एव दूष्योऽस्माकं न त्वभेदः साध्य इति चेद्, अभेद एव दूष्योऽस्माकं न तु भेदः साध्य इति समम्। स्वपक्षस्य जल्पादौ त्वयापि   
स्थाप्यत्वात्। वितण्डायां तु मयाप्यस्थाप्यत्वात्। न च वितण्डा तवैवेति नियमः। सत्यपि पक्षपरिग्रहे तवेव ममापि तदा तदस्थापनेन   
वितण्डाधिकारात्। अन्यथा तार्किकादेः शब्दानित्यत्वादौ मीमांसकादिना सह वितण्डा न स्यात्। उक्तं च वितण्डा तु   
सतामन्यैस्तत्वमेषु निगूहितमिति। पक्षपरिग्रहहीनस्य तु निर्मर्यादस्यापसिद्धान्तादिनिग्रहानर्हतया न वितण्डायामप्यधिकारः।   
नाप्यौपनिषदमन्यस्यापि तवैव वितण्डेति नियमः, त्वदिच्छाननुसारित्वात्प्राश्निकानाम्, उपनिषदां परपक्षनिरासमात्ररूपत्वाभावाच्च।   
परपक्षनिरासकेन द्वितीयाध्यायेनैव गतार्थत्वेन स्वपक्षसाधनार्थानामाद्याद्यध्यायानां वैयर्थ्यापाताच्च। भाषितं च त्वयैवाद्यद्वितीययोः   
सङ्गतिं दर्शयता स्वपक्षसाधनं प्रथमं कृतं तद्ध्यभ्यर्हितं परपक्षप्रत्याख्यानादिति।  
	त्वया स्थाप्यम्, मया दूष्यमिति समयबन्धे कथमिति चेन्न, मयापि स्वानभिमतस्यास्थाप्यत्वेन त्वयापि स्वाभिमतस्यादूष्यत्वेन तथा   
समयबन्धायोगात्। त्वया भेदः स्थाप्यः, मया दूष्य इति तद्वन्धे कथमिति चेत्, त्वयैक्यं स्थाप्यं मया दूष्यमिति तद्बन्धे कथम् ? तदापि   
अस्वव्याघातकैरेव त्वया ऐक्यं दूष्यमिति चेत्, भेदेऽपि तथेति न स्वव्याघातकैर्भेददूषणं युक्तम्। ब्रह्मातिरिक्तमैक्यमेव नास्तीति चेद्,   
घटाद्यतिरिक्तो भेदोऽपि नास्तीति समम्। श्रुतिविरोधादैक्यदूषकास्तर्का आभासा इति चेत्, प्रत्यक्षादिविरोधाद् भेददूषका अपि तथेति   
समम्। प्रत्यक्षं तर्कविरोधादप्रमाणं चेत् श्रुतिरपि तद्विरोधादुपचरितार्थेति समम्। त्वन्मतेऽपि स्वस्य स्वाभिन्नत्वादभेदनिरासः स्वव्याहत   
इति चेत्, त्वन्मतेऽपि ब्रह्मणोऽनृताद् भिन्नत्वाद्भेदनिरासोऽपि स्वव्याहत इति समम्। ब्रह्मणोऽनृतादपि भेदो मिथ्येति चेन्न, स्वस्य   
स्वाभेदोऽपि मिथ्येति सुवचत्वात्।  
	न हि सत्यमसत्येभ्यो भिन्नं नेत्युक्तितोऽपि च।  
	सत्यं न सत्यमित्युक्तावधिकास्ति विरुद्धता।।  
एवं च-  
	शुष्कतर्कैर्भेदवाधे स्यादभेदोऽपि बाधितः।  
	प्रमितत्वात्तत्र तर्कास्तुच्छाश्चेत्प्रकृते न किम्।।  
	न द्वितीयः, श्रुतेः साक्षिप्रत्यक्षाद्यबाधकत्वस्योक्तत्वात्। श्रुत्यादेः सम्यगव्याख्यातत्वाच्च। प्रत्यक्षस्यापि भाविबाधकशङ्काभङ्गे   
उक्तन्यायैर्भेदधीबाधकत्वासम्भवाच्च।  
	किं च कल्प्यमानमपि बाधकं किं भेदमेव गोचरयेत् ? उताभेदम् ? यद्वा यत्किञ्चित् ? निरालम्बनज्ञानायोगात्। नाद्यः, साधकत्वात्।   
द्वितीये तदन्यस्तद्विरोधी तदभावो वा नञर्थो वाच्यः। पक्षत्रयेऽपि दुष्परिहरो भेदः। तदनन्यत्वे च तद्विरुद्धत्वतदभावत्वयोरयोगात्।   
भेदाभावादिग्राहिणापि प्रतियोगिविलक्षणतयैव स्वविषयस्य ग्राह्यत्वाच्च। औदासीन्येन प्रवृत्तस्य इदमिति ज्ञानवदबाधकत्वात्। अत एव   
न तृतीयः। एतेन बाधकं भेदभ्रमाधिष्ठानतत्त्वगोचरमिति निरस्तम्, तस्यापि भेदाद् भेदाभावे भेद विलक्षणत्वेनाग्रहणे च तज्ज्ञानस्य   
भेदबाधकत्वायोगात्।  
	किं च नायं भेद इति वा, नास्त्यत्र भेद इति वा, अन्यदेव भेदात्मना प्रत्यवादिति वा बाधकज्ञानेन भवितव्यं नेदं रजतमित्यादिवत्।   
तदेतत्सर्वथा भेदावगाहीति कथं तद्बाधकम् ? एकमेवानेकात्मना प्रत्यवादिति ज्ञानं बाधकमिति चेन्न, एकानेकयोर्वस्तुतो भेदाभावे   
वैलक्षण्याग्रहणे च तस्य बाधकत्वायोगात्। एवं च-  
	भेदाद् भिन्नतया स्वार्थं बाधधीर्गाहते न वा।  
	आद्ये भेदः स्थिरोऽन्त्ये तु न सा स्याद् भेदबाधिका।।  
	तस्मात् क्लृप्तविषयत्वात् नान्योन्याश्रयतादेरुत्थानम्। उत्थितस्य भवेदाभासत्वम्। एतेन यदुक्तं खण्डने-`निर्वचनवादिनीदं शोभते   
नास्मासु। प्रतिभासमानोऽयं भेदः स्वरूपादिपक्षान्तर्भावबहिर्भावाभ्यां सदसत्वाभ्यां वा अन्येनापि धर्मेण वाऽनिर्वाच्य   
इत्यङ्गीकारादिति'। तन्निरस्तम्, तर्कबाधमात्रेणानिर्वाच्यत्वे ऐक्यस्यापि तत्प्रसङ्गात्।  
	किं च त्वयापि अनृतजडदुःखपरिच्छिन्नाद्यनात्मके ब्रह्मणि अनृतादिव्यावृत्तिर्ब्रह्म ज्ञानाबाध्येति वाच्यम्, शून्याद्यनात्मके घटादौ   
शून्यादितः स्वज्ञानाबाध्यभेददर्शनात्। अन्यथाऽनृतादिव्यावृत्तिबोधनेन तद्‌भ्रान्तिनिवारकस्य सत्यज्ञानादिवाक्यस्य भ्रान्त्यन्तरहेतुत्वं   
स्यात्। ब्रह्मण्यनृतत्वादेरधिष्ठानज्ञानाबाध्यात्यन्ताभाव प्रतियोगित्वरूपं मिथ्यात्वं च न स्यात्। उक्तं चेतद्देहात्मैक्याध्यासभङ्गे।  
	न च प्रतियोगिनोऽनृतत्वात्ततो व्यावृत्तिरप्यनृता। शुक्तौ रूप्याभेदवद् बाधगम्यस्य तद्भेदस्यापि प्रातिभासिकत्वापत्या   
भ्रान्तिबाधव्यवस्थायोगात् विस्तृतं चैतन्मिथ्यात्वभङ्गे। एवमात्मनि देहाद् आत्मज्ञानाबाध्यभेदाभावे देहात्मैक्यस्य मिथ्यात्वं न स्यादिति   
त्वदीया तदैक्याध्यासोक्तिरयुक्ता स्यात्। तथा नित्यस्यानित्यात्तात्विकभेदाभावे साधनचतुष्टयान्तर्गतो नित्यानित्यवस्तुविवेको भ्रमः   
स्यादिति तेनानित्यहानेन नित्ये प्रवृत्तिरयुक्ता स्यात्। एवं प्रपञ्चे सद्वैलक्षण्यादिरूपमनिर्वाच्यत्वमधिष्ठानज्ञानाबाध्यमिति वाच्यम्।   
अन्यथाऽधिष्ठानज्ञानाबाध्यसत्वापातात् जगन्मिथ्यात्वप्रमाणानामतत्वावेदकत्वापाताच्च। एवमभेदस्य भेदात्तात्त्विकभेदाभावे   
तयोरभेदस्तात्त्विकः स्यादिति भेददोषैरभेदबाधनम्, अभेदप्रमाणैर्भेदसाधनं च स्यात्। न च तात्त्विकभेदाभावेऽपि   
तात्त्विकाभेदाभावमात्रेण व्यवस्थेति वाच्यम्, अभेदाभावे भेदध्रौव्यात्। न च व्यवहारिकभेदात् व्यवस्था,   
कल्पितेनाकल्पितकार्याप्रतिबन्धादित्युक्तत्वात्। एवं च-  
	ब्रह्मणोऽनृततो भेदः सत्यश्चेद् भेदखण्डनम्।  
	व्याहतं स्यादसत्यश्चेद् ब्रह्मणोऽनृतता भवेत्।।  
	भेदाभेदभिदा चेत्स्यात्कथं भेदो निवार्यते।  
	भेदाभेदभिदा नो चेत्कथं भेदो निवार्यते।।  
	किं च भेदस्य व्यावहारिकसत्यत्वरक्षार्थमेव त्वयाप्यन्योन्याश्रयादिकमुद्धार्यम्। न ह्यन्योन्याश्रयादिदुष्टस्य व्यावहारिकतापि दृष्टचरी। न   
हि मृदवास्तवीत्येतावता स्वजन्यघटजन्या। अन्यथाकाशवाय्वादेरेवान्योन्यमुपादानत्वाधिष्ठानत्वे स्यातामित्यज्ञानब्रह्मणोस्ते न कल्प्ये   
स्याताम्। यदि चान्योन्याश्रयादिदुष्टस्यापि अविद्यासामर्थ्याद् व्यावहारिकता, तर्हीश्वरसामर्थ्यात् तादृशस्यापि पारमार्थिकतैवास्तु।  
	अपि च कथमत्रापादनक्रमः ? (1) यदि भेददर्शनं स्यात्, तर्ह्यन्योन्याश्रयादिकं स्यात्, न च तद्युक्तं तस्मान्नास्ति भेददर्शनमिति वा ? (2)   
यदि भेददर्शनं वास्तवं स्यात्तर्हि अन्योन्याश्रयादिकं स्यादिति वा ? (3) यदि भेददर्शनं प्रमा स्यात्तदाऽन्योन्याश्रयादिकं स्यादिति वा ? (4)   
यदि भेददर्शनं धर्मिप्रतियोग्यादिसापेक्षं स्यात्तदान्योन्याश्रयादिकं स्यादिति वा ? नाद्यः, यदि भेददर्शनं न स्यात्तदा परः परमतमिव   
स्वमतमपि निराकुर्यात् सकलव्यवहारविधुरश्च स्यादित्यादि प्रतिकूलतर्क पराहतेर्भेदादर्शने तन्निरासायोगेन विपर्ययापर्यवसानाच्च। न   
द्वितीयः, वास्तवेऽन्योन्याश्रयादेरभावेन व्याप्तिवैकल्यात्। दर्शनावास्तवत्वेऽपि अभेदवद् भेदस्यापि सत्त्वोपपत्तेश्च। न तृतीयः, त्वया   
स्तम्भात्कुम्भस्य भेदप्रतीतौ कुम्भात्स्तम्भस्य भेदधीरिति प्रतीतावेवान्योन्याश्रयत्वस्योक्तत्वेन चोरापराधान्माण्डव्यस्य शूलप्राप्तिवत्   
प्रतीतिगतेनान्योन्याश्रयेण प्रमात्वनिषेधायोगात्। न च प्रतीतेर्विचारासहत्वेन भ्रमत्वं विचारा सहप्रपञ्चान्तर्गतचरमवृत्तिवत्   
प्रमात्वोपपत्तेः। जीवैस्य ब्रह्मैक्यप्रतीतौ ब्रह्मणो जीवक्यधीरिति ऐक्येऽप्यन्योन्याश्रयस्य वक्ष्यमाणत्वाच्च। रूप्यादिभ्रमस्यापि   
त्वयाऽख्याति वाद्युक्तहेत्वभावादिबाधकानामुद्धृतत्वेन विचारासहत्वाच्च। चतुर्थेऽपि सापेक्षतामात्रं निवर्ततां भेददर्शनस्य   
किमायातम् ? प्रकारान्तराभावात्स्वयमपि निवर्तत इति चेत्, न प्रतीतेः परेणाप्यपेक्षणीयत्वेन निवर्तयितुमशक्यत्वात्। प्रमात्वनिवर्तने च   
सामर्थ्याभावस्योक्तत्वात्। अन्यथा स्वाभिमताद्वैतमपि न सिद्ध्येदित्युक्तम्। किं च त्वत्पक्षे घटस्य पटाद् भेद इव घटेनाभेदोऽपि   
व्यावहारिकः उक्तरीत्या ब्रह्मजीवैक्यमिव ब्रह्मण्यनृतव्यावृत्तिरपि तात्त्विकीति कथमभेदमुपेक्ष्य भेदे द्वेषः। एवं च-  
	ब्रह्मण्यनृतभेदस्य सत्यत्वे कलशे स्वतः।  
	अभेदस्य च मिथ्यात्वे भेदे द्वेषस्तु किं कृतः।।  
	इति समान्यतो भेदखण्डनोद्धारः।। 14 ।।  
</2-14>  
<2-15>  
		15. विशिष्य भेदखण्डनोद्धारः  
	सम्भवति च भेदस्य स्वरूपत्वेन निर्वाहः। तत्र यदुक्तं निरपेक्षघटस्वरूपत्वे तद्वदेव भेदस्यापि निरपेक्षत्वं स्यादिति तन्न, व्याप्तेः   
स्वपरासम्मतेः। त्वन्मते सापेक्षाया अविद्यानिवृत्तेर्जीवब्रह्मैक्यस्य मतद्वयेऽपि स्थितौ व्यक्तिसापेक्षस्य जातिमात्रस्य प्रतीतौ सापेक्षस्य   
नीलतरत्वादिजातिविशेषस्य अर्थप्रकाशात्मकज्ञानस्य ब्रह्मणि ब्रह्माभेदस्यास्ति ब्रह्मेत्यादौ कालसापेक्षस्यास्तित्वस्य च   
निरपेक्षब्रह्मव्यक्त्यादिस्वरूपत्वात्। व्याप्त्यभावे चानुमानस्य तर्कस्य चाभासत्वात्। ऐक्यस्यास्वरूपत्वे च सत्त्वेऽद्वैतहानिः मिथ्यात्वे   
च तत्परस्य ‘तत्त्वमसी’त्यादेरतत्त्वावेदकत्वं भेदस्य सत्यता च स्यात्। यत्र यदध्यस्तम्, तत्र तद्विरोधि तज्ज्ञानाबाध्यं यथा   
शुक्तावरूप्यत्वमिति वा, यत्र यदैक्यमध्यस्तं तत्र तदभेदस्तज्ज्ञानाबाध्यो यथा दूरस्थवनस्पत्योर्भेद इति वा, यत्र यदध्यस्तं तत्र तद्विरोधि   
तात्त्विकं यथा ब्रह्मण्यनृतत्वस्याध्यस्तत्वे सत्यत्वं तात्त्विकमिति वा व्याप्तेः। ऐक्यस्य च निरपेक्षत्वे तत्त्वम्पदार्थपराणां `सत्यं ज्ञानं   
विज्ञानघन' इत्यादीनां ऐक्यपरमहावाक्यैकवाक्यत्वाभावेन वैयर्थ्यं स्यात्। न च प्रतियोगिनो भेदस्य सापेक्षत्वादैक्यं सापेक्षवदिति   
वाच्यम्, घटः पटो नेति नञर्थस्य भेदस्यैव तादात्म्य निषेधत्वेन वैपरीत्यस्यैवोचितत्वात्। ऐक्ये भेदसापेक्षत्वस्य दुर्वारत्वाच्च।  
	अथ तत्र प्रतीत्योरेव सापेक्षत्वनिपेक्षत्वे इति तयोरेव भेदः, न तु तद्विषयस्य। एकस्यामेव तत्तायां   
संस्कारसापेक्षनिरपेक्षस्मृत्यनुभवविषयत्वस्य एकस्मिन्नेवाग्न्यादौ व्याप्त्यादि धीसापेक्षनिरपेक्षानुमिति प्रत्यक्षविषयत्वादेर्दर्शनादिति   
चेत्, समं प्रकृतेऽपि। एवं च-  
	अज्ञानहानिवद् ब्रह्मरूपधीवदभेदवत्।  
	स्वरूपत्वेऽपि भेदस्य सापेक्षत्वं हि युज्यते।।  
	अथ तत्र स्वरूपेण निरपेक्षस्यापि ब्रह्मणोऽभेदत्वेन सापेक्षत्वं तर्हि स्वरूपेण निरपेक्षस्यापि घटस्य भेदत्वेन सापेक्षत्वमस्तु   
प्रमेयत्वनिरपेक्षस्यापि अभावसादृश्यादेरभावत्वादिना सापेक्षत्वस्य स्वरूपेण निरपेक्षस्यापि दण्डदेर्ब्रह्मणश्च कारणत्वेन ज्ञानत्वेन च   
सापेक्षत्वस्य दर्शनात्। सप्रतियोगिकनिष्प्रतियोगिकव्यवस्था तु यदसाधारण्येन स्ववाचकपदप्रवृत्तिनिमित्तावच्छेदेन प्रतीतौ   
प्रतियोगिप्रतीतिसापेक्षं तत्सप्रतियोगिकम्, अन्यत्तु निष्प्रतियोगिकमिति। यदि च तत्रैकस्यैवार्थस्य लघुत्वकठिनत्व शब्दोल्लेखेन   
निरपेक्षस्यापि अगुरुत्वाद्रवत्वशब्दोल्लेखेन सापेक्षत्ववत् ब्रह्मशब्दोल्लेखेन निरपेक्षस्याप्यभेदशब्दोल्लेखेन सापेक्षत्वतम्, तर्हीहापि   
घटशब्दोल्लेखेन निरपेक्षस्यापि भेदशब्दोल्लेखेन सापेक्षत्वमस्तु। एकस्यैव गमनस्य गच्छतिचलतिशब्दोल्लेखाभ्यां प्रयत्नस्य च   
करोतियततिशब्दोल्लेखाम्यां कर्मसापेक्षत्वनिरपेक्षत्वयोः शब्दस्वभावप्रयुक्तयोर्दर्शनात्। यदि च तत्राभेदत्वादिकमेव सापेक्षं न   
त्वभेदरूपो विशेष्यः, तर्ह्यत्राप्यन्योन्याभावत्वरूपं भेदत्वमेव सापेक्षं न तु भेदरूपो विशेष्य इति समम्। न च तर्ह्यन्योन्याभाव एव   
भेदोऽस्त्विति वाच्यम्, अन्योन्याभावस्यैव स्वरूपत्वोक्तेः। उक्तं हि-भावाभावस्वरूपत्वान्नान्योन्याभावता पृथगि’ति। उक्तं च- न   
स्वरूपमात्रं भेदः, `कित्वन्योन्याभावः, स च वस्तुतः सविशेषाभिन्न' इति। कथमभावस्य भावैक्यमिति चेद्, अविद्यानिवृत्यद्वैतयोरपि कथं   
ब्रह्मैक्यम् ? भावः स्वाभावेन विरुद्धो न त्वन्याभावेनेति चेत्, समम् प्रकृतेऽपि, अभावाभावस्य भावत्वदर्शनात्। यदि   
चाविद्यानिवृत्तेर्ब्रह्मत्वं नाम प्राभाकरमत इवाधिकरणस्यैव निवृत्तिव्यवहारालम्बनता, तर्हि इहापि   
घटस्यैवान्योन्याभावव्यवहारालम्बनतेत्यस्तु। यदि चाद्वैतं न द्वैताभावः, किन्तु तद्विरोधिभावान्तरं द्वैताभावोपलक्षितं ब्रह्मैव वा, तर्हि   
भेदोऽपि न तादात्म्या भावः, किन्तु तद्विरोधि भावान्तरं तदभावोपलक्षितं स्वरूपमेव वाऽस्तु।  
	केचित्तु तत्तादात्म्यायोग्यत्वं वा तदैक्यधीव्यवहारविरोधित्वं वा तद्भेदत्वं यत्र यद्दर्शनं यत्तादात्म्याध्यासविरोधि तत्र तत्त्वं वा   
तद्भेदत्वमित्याहुः। इतरे तु स्ववृत्तियत्किञ्चिद्धार्मानाधारनिष्ठयत्किञ्चिद्धर्मानाधारत्वरूपं वा स्वावृत्तिधर्माधारानिष्ठधर्माधारत्वरूपं वा   
स्वरूपत्वं भेदत्वम्। अनाधारत्वं चाधारत्वराहित्यं न त्वाधारान्यत्वमिति नान्योऽन्याश्रय इत्याहुः। एतेन प्रतियोगिनिरूप्यस्य भेदस्य   
वस्तुस्वरूपत्वे प्रतियोगिनोऽपि वस्तुस्वरूपत्वं स्यादिति निरस्तम्, व्याप्तेः स्वपरासम्मतेः। दुःखनिवृत्तेः पुमर्थत्वेऽपि दोषाभावस्य   
साधकत्वप्रयोजकत्वेऽपि अनृतव्यावृत्यज्ञाननिवृत्योः अज्ञानादिप्रकाशरूपज्ञानस्य च ब्रह्मस्वरूपत्वेऽपि अज्ञाननिवृत्तेर्मोक्षत्वेऽपि   
दुःखेऽदोषेऽनृतेऽज्ञाने च पुमर्थत्वस्य साधकत्वप्रयोजकत्वस्य ब्रह्मस्वरूपत्वस्य मोक्षत्वस्य चादर्शनात्। तत्राज्ञानादिकं   
कार्यानन्वयित्वेनोपलक्षणं सत् निरूपकमात्रम्, न तु कार्यान्वयित्वेन विशेषणमिति चेत्, समम् प्रकृतेऽपि। लोकेऽपि निरूपके   
‘लम्बकर्णमानये’त्यादौ कार्यान्वयस्येव ‘चित्रगुमानय’, ‘काशीवासी समागत’ इत्यादौ तदनन्वयस्यापि दर्शनात्। न च   
व्याप्तिग्रहणेऽनुसृता लौकिकी रीतिर्व्यभिचारे नानुसरणीया। न च कर्णस्य कार्यान्वयदर्शनेन गवामपि तदापादनम्, वैपरीत्यापत्तेः,   
अज्ञानादेर्ब्रह्मस्वरूपत्वापत्तेश्च।  
	ननु प्रतियोगिन उपलक्षणत्वे कदाचित् काकाज्ञानेऽपि गृहज्ञानवत् प्रतियोग्यज्ञानेऽपि भेदज्ञानं स्यादिति चेत्, तर्ह्यज्ञानाद्यज्ञानेऽपि   
कदाचित्तन्निवृत्त्यादिज्ञानं स्यात्। अथोपलक्षणस्यापि प्रतियोग्यादेर्ज्ञानमुपलक्ष्याभावसादृश्यादिज्ञानकारणं दृष्टमित्यदोषमिति चेत्, समं   
प्रकृतेऽपि तस्मात्प्रतियोगिन उपलक्षणत्वान्न धर्मिण्यन्तर्भावः। एवं च-  
	पुरुषार्थे दुःखमिव ब्रह्मण्यज्ञानवत्तथा।  
	मोक्षे च मोहवन्नाऽन्तर्गतं कुम्भादिकं पटे।।  
	तटस्थत्वेऽपि कुम्भादेरप्रतीतौ न भेदधीः।  
	अज्ञानदेरप्रतीतौ तद्धान्याद्यप्रतीतिवत्।।  
	(1) केचित्तु प्रतियोगिनो विशेषणत्वेऽपि न दोषः। शब्दोऽनित्य इत्यादौ शब्दत्वादेरिव कार्यानन्वयेऽपि विशेषणत्वोपपत्तेरित्याहुः।  
	ननु तथापि विदारणात्मनो भेदस्य घटस्वरूपत्वे घटस्यापि विदारणम् एवं तदवयवानामपीति परमाणुरपि नैक इति शून्यतापत्तिरिति   
चेन्न, अविदारणात्मकस्याभेदस्य ब्रह्मस्वरूपत्वे पारमार्थिकस्य ब्रह्मणो व्यावहारिकेण घटादिना प्रातिभासिकेन रूप्यादिना शून्येन   
चाप्यविदारणेन तदैक्यं स्यादिति साम्यात्। यदि च तत्र जीवाभेद एव ब्रह्मस्वरूपं न तु घटाद्यभेदः, तर्ह्यत्रापि पटादिभ्यो भेद एव   
घटस्वरूपम्, न तु स्वस्मादिति समम्। एवं च-  
	विदारकत्वेऽपि पटाद् घटस्य स्याद्विदारणम्।  
	न तु स्वतो यथा ह्यैक्यं स्वेनैव न परेण तु।।  
	किं च भेदस्य स्वस्माद्विदारकत्वेऽपि (अवयवानां) कार्याणां विभागेन सूक्ष्मत्वमेव स्यात्, न तु शून्यत्वम्, न हि शून्यानां   
संयोगात्कस्यचिज्जन्म, येनावयवानां विभागेन शून्यपरिशेषः स्यात्। अपि च विदारकमपि लवित्रादि स्वयं यत्सम्बन्धि, तदेव विदारयति।   
न तु स्वात्मानं ततो धर्मभेदवादे कथञ्चिदेवं वक्तव्यम्, न तु स्वरूपभेदवादे। वस्तुतस्तु भेदो न विदारकः, किं तु विदारणं   
भावसाधनत्वाद्भेदशब्दस्य तथा च घटोऽपि विदारणं स्यान्न तु घटस्य, न हि विदारणस्य विदारणम्, स्ववृत्तिविरोधात्। एवं च-  
	विदारणस्य भेदस्य घटत्वे हि घटोऽपि च।  
	विदारणं स्यान्न घटे स्वस्य स्वस्मिन्नवृत्तितः।।  
	अङ्गीकृत्य चेदमुदितं वस्तुतस्तु न विभागरूपविदारणात्मा भेदः किन्त्वन्योन्याभावः।  
	क्रिया वाचित्वमाख्यातुमेकैकोऽर्थः प्रदर्श्यते।  
	प्रयोगतोऽनुगन्तव्या अनेकार्था हि धातवः।  
	इति वचनेन भिदेर्विभागोऽन्यत्वं चार्थो यतः। अन्यथा संयुक्तयोरोष्ठयोर्भिन्नाविति व्यवहारो न स्यात्। उक्तं च-  
	भेदस्य च स्वरूपत्वे ये वदन्ति च शून्यताम्।  
	अद्भुतास्ते यतोऽन्यस्य प्रतियोगित्वमिष्यते।। 1 ।।   
	प्रतियोगिनो हि भेदोऽयं न तु स्वस्मात्कथञ्चन।  
	विभागेनाल्पतैव स्यात्कुत एव च शून्यता।। 2 ।।  
	न शून्यानां हि संयोगाद्भावो वस्तुन इष्यते।  
	विदारणार्थो धातुश्च विभागगुणवाचकः।। 3 ।।  
	अविदारणेऽपि ह्यास्यस्य भिन्नावोष्ठौ तु तस्य हि।  
	इति। एतेन अनेकत्वैकार्थसमवायिनो भेदस्य घटस्वरूपत्वे घटस्याप्यनेकत्वं स्यात्। तथा तदवयवानामपीति तद्विरुद्धमेकत्वं क्वापि न   
स्यात्। एकत्वाभावे चानेकत्वमपि न भवेत्। तथा च सङ्ख्यारहितस्य द्रव्यस्य शून्यतापत्तिरिति निरस्तम्। एकत्वैकार्थसमवायिनो   
घटेन घटाभेदस्य घटस्वरूपत्वे घटस्य पटेन सह धर्मिज्ञानाबाध्यत्वमनेकत्वं ब्रह्मणा च ब्रह्मभेदस्य ब्रह्मस्वरूपत्वे भावाद्वैतमते   
ब्रह्मणः अभावेन सहाप्यनेकत्वं स्यादिति साम्यात्। अथ स्वेनैकत्वेऽप्यन्येन सहानेकत्वमविरुद्धम्, तर्ह्यन्येन सहानेकत्वेऽपि   
स्वेनैकत्वमविरुद्धमिति समम्। किं च भेदस्य सादृश्यादिवदन्यनिरूप्यस्यैकमात्रवृत्तित्वादनेकत्वैकार्थसमवायित्वमसिद्धम्।  
	अपि च भेदस्यानेकत्वैकार्थसमवायित्वेऽपि यत्र भेदात्मको घटस्तस्यानेकत्वं स्यात्, न तु घटस्य कथं चानेकत्वबलेन एकत्वाभावमुक्त्वा   
पुनस्तेनैवानेकत्वाभावं वदतः न पूर्वोत्तरविरोधः ? न ह्यत्र काप्यस्मद्रीतिरस्तीत्युक्तम्, येन पररीत्यापादनमिति निस्तारः स्यात्। एतेन   
भेदस्य धर्मिस्वरूपत्वे संशयादिकं न स्यात्। धर्मिज्ञानस्य संशयादिहेतुत्वात्तज्ज्ञानेनैव च तदभिन्नस्य भेदस्य ग्रहणाद्भेदज्ञानस्य च   
संशयादिविरोधित्वादिति निरस्तम्। प्रत्यक्चैतन्ये स्वयं भातेऽपि तदभिन्नस्यैक्यस्यानवच्छिन्नानन्दस्य चाप्रकाशवत् धर्मिणः   
प्रकाशेऽपि तदभिन्नस्य भेदस्याप्रकाशोपपत्तेः। ऐक्यस्य च प्रकाशे च तत्र विप्रतिपत्तिर्न स्यात् तदुपदेशानर्थक्यं च स्यात्। न च   
स्वरूपज्ञानेनैक्यस्य स्वतो मानेऽप्यज्ञानविरोधिन्या वृत्तेरभावाद् विप्रतिपत्यादीति वाच्यम्, प्रत्यगर्थवदेव वृत्त्यभावेऽपि   
स्वतोभानेनैवैक्येऽपि विप्रतिपत्त्याद्ययोगात्। यदि चैक्यस्याविद्यावरणादप्रकाशः, तर्हि भेदस्यापि सादृश्यादिदोषादप्रकाश इति समम्।   
एवं च-  
	स्वरूपत्वेऽपि भेदस्य युज्यते संशयादिकम्।  
	स्वप्रभप्रत्यगात्मत्वेप्यभेदे संशयादिवत्।।  
	किं च भेदः स्वरूपेण प्रकाशत एव, उक्तरूपेण भेदत्वेन तु न प्रकाशते। भेदत्वेन भेदज्ञानमेव च संशयादिविरोधि। किं च   
संशयादिस्थलेऽपि भेदस्य भेदत्वेनाप्रतीतिरप्यसिद्धा प्रायः सर्वतो भिन्नमेव हि वस्तु तत्र प्रतीयते। अन्यथा सर्वकोटिः संशयः स्यात्। किं   
तु तस्य घटप्रतियोगिकत्वं पटप्रतियोगिकत्वमित्यादयोऽनेके धर्माः सन्ति, तत्र सादृश्यादिवशाद्यत्प्रतियोगिकत्वं न भाति तत्र संशयः। न   
हि निरूपकभेदेन निरूप्यभेदः। एकघटनिरूप्ययोः प्रागभावप्रध्वंसयोर्भेददर्शनात्। अनेकविषयनिरूप्यस्यापि   
ईश्वरज्ञानादेरनेकद्वैतनिरूप्यस्याद्वैतस्य चैक्यदर्शनात्। केचित् स्वरूपभेदवाहे भेदज्ञानं न भ्रमविरोधि, किं त्वधिष्ठाने   
आरोप्यविरुद्धधर्मादिज्ञानमित्याहुः। केचित्तु अदोषमूलताद्रूप्येणाप्रतीतौ प्रतीतिः स्वरूपभेदलक्षणम्। शुक्तेः शुक्त्यात्मत्वेनाप्रतीतिश्च   
दोषमूलेति नातिव्याप्तिः। एवं च भ्रमस्थले ताद्रूप्येणाप्रतीत्यभावादभेदभ्रमोपपत्तिरित्याहुः। एवं च-  
	सापेक्षत्वात्सावधेश्च तत्त्वेऽद्वैतप्रसङ्गतः।  
	एकाभावादसन्देहान्न रूपं वस्तुनो भिदा।। इति श्लोकः  
	सापेक्षत्वात्सावधेश्च तत्त्वे द्वैतप्रसङ्गतः।  
	नैकाभावादसन्देदान्न रूपं वस्तुनोऽभिदा।। इति पठनीयः।  
	एतेन भेदस्य घटस्वरूपत्वे घटभेदयोरेकतरपरिशेषः स्यादिति निरस्तम्। ऐक्यस्यानन्दस्य ज्ञानस्य च ब्रह्मस्वरूपत्वेऽप्येकतरपरिशेषः   
स्यादिति युक्तिसाम्यात्। तत्र वस्तुभेदाभावादिष्टापत्तिरिति चेत्, समम् प्रकृतेऽपि। तथा हि-एकतरपरिशेषः स्यादिति कोऽर्थः किं   
वस्तुभेदो न स्यात्, किं त्वेकमेव स्यादिति ? किं वा घट इति वा भेद इति वा व्यवहारः स्यात्, न तूभयथेति ? यद्वा एतयोरेकस्यैवार्थक्रिया   
स्यात् नोभयार्थक्रियेति ? अथवा द्विवचनप्रयोगो न स्यादिति ? नाद्यः, इष्टापत्तेः। न द्वितीयः, प्रवृत्तिनिमित्तभेदेन तदुपपत्तेः। न तृतीयः,   
एकत्रैव दीपे शुक्लभास्वररूपोष्णस्पर्शावच्छेदेन प्रकाशदाहरूपार्थक्रियावदेकत्रैव घटत्वभेदत्वावच्छेदेन तदुपपत्तेः। न चतुर्थः,   
अर्थप्रशात्मकत्वनिरुपाधिकेष्टत्वरूपयोर्ज्ञानत्वानन्दत्वरूपविशेषणयोरनेकत्वेन विज्ञानानन्दावितिवदिहापि घटत्वभेदत्वयोरनेकत्वेन   
तदुपपत्तेः। एतेन भेदस्य स्वरूपत्वे घटभेदशब्दयोः पर्यायत्वं स्यादिति निरस्तम्, ऐक्यब्रह्मशब्दयोः पर्यायत्वं स्यादिति साम्यात्। यदि   
तत्रैकार्थपर्यवसानेऽपि शुक्लः पट इत्यादाविव प्रवृत्तिनिमित्तानेकत्वादपर्यायत्वम्, तर्हि प्रकृतेऽपि समम्। एतेन भेदस्य स्वरूपत्वे अस्य   
भेदः इदं भिन्नमिति च सम्बन्धित्वेन धीर्न स्यात्, प्रत्युत घटो भेद इति धीः स्यादिति निरस्तम्। जीवब्रह्मणोरैक्यं आनन्दं ब्रह्मण   
इत्यादिवदुपपत्तेः। न ह्येकं ब्रह्मेतिवदैक्यं ब्रह्मेत्यस्ति। जीवब्रह्मणोरैक्यमिति व्यपदेशमात्रमिति चेत्, मात्रशब्देन किमर्थो निषिध्यते ?   
व्यवहारस्याबाधितत्वं वा ? व्यवहारनिमित्तं वा ? आद्येऽपि किं ब्रह्मस्वरूपं निषिध्यते ? ऐक्यं वा ? तत्सम्बन्धो वा ? नाद्यः,   
निराश्रयस्यैक्यस्यानिर्वाहात्। निर्वाहे वा ब्रह्माद्वैतं शून्याद्वैते पर्यवस्येत्। न द्वितीयः भेदोन्मज्जनापातात्। न ह्युभयोदासीनतत्त्वसिद्धिः   
उभयात्मकत्ववत् तस्यापि व्याहतत्वात्। तृतीयेष्वैक्यस्यान्यसम्बन्धित्वं वा मेरुमन्दरादिवत्स्वातन्त्र्यं वा स्यादिति प्रत्यग्ब्रह्मैक्यासिद्धिः।   
ऐक्यमात्रस्य मन्मते सत्त्वेन सिद्धसाधनादिकं च स्यात्। न द्वितीयः, उक्तरीत्या अर्थाबाधेन व्यवहारबाधायोगात्। न तृतीयः, निमित्ताभावे   
कार्यासम्भवात्। क्लृप्तभेदाख्यनिमित्ताभावाद् व्यपदेशमात्रत्वोक्तिरिति चेत्प्रकृतेऽपि तथास्तु। एवं च-  
	अपर्यायत्वैकतरापरिशेषविशेष्यताः।  
	अभेदस्येव भेदस्य स्वरूपत्वेऽपि सङ्गताः।।  
	तत्र गत्यन्तराभावादैक्यस्य स्वरूपत्वं सिद्धमित्यपर्यायत्वादिकं कथं चिन्निर्वाह्यमिति चेद्, इहापि धर्मपक्षस्य त्वयैव दूषितत्वेन   
पृथक्त्वान्योन्याभाववैलक्षण्यभेदवादेऽपि पृथक्त्वादावन्ततरस्वरूपभेदस्याङ्गीकरणीयत्वेन च गत्यन्तराभावात्। तथा भेदस्य घटे   
पटात्मको नेत्यप्रतीतेः, घटः पटात्मको नेत्येव च प्रतीतेः। तत्र च पटतादात्म्यनिषेधरूपस्य भेदस्य मृद् घट   
इतिवद्घटसामानाधिकरण्येनाभेदस्यैव भानेन प्रत्यक्षात्, तथा घटतद्भेदयोरेकस्य प्रतीतावितरस्य नियमेनप्रतीयमानत्वादिलिङ्गात्   
`सत्यं भेदस्तु वस्तूनां स्वरूपं नात्र संशय'- इत्यागमाच्च भेदस्य स्वरूपत्वं सिद्धम्। न च पटाद्भेदस्य घटस्वरूपत्वे   
कुड्यस्याघटस्वरूपत्वात् (घटस्वरूपत्वाभावात्) तस्य पटाद्भेदो न स्यादिति युक्तम्। अभेदस्य ब्रह्मस्वरूपत्वे   
घटतुच्छयोरब्रह्मस्वरूपत्वात् तयोः स्वाभेदो न स्यादिति साम्यात्। यदि तु ब्रह्माभेदो ब्रह्मस्वरूपं घटाद्यभेदस्तु तत्स्वरूपम्, तर्हि   
पटप्रतियोगिको भेदो घटधर्मिक एव घटस्वरूपं कुड्यधर्किस्तु कुड्यस्वरूपमिति समम्। यद्यपि (घटकुड्यदिरूपाः)   
कुड्यकुल्यादिरूपाः पटाद्भेदाः स्वरूपेणाननुगताः। तथाप्यनेकेषु घटज्ञानेच्छादिषु घटविषयत्वस्येवेहापि पटप्रतियोगिकत्वस्य   
पटैक्यव्यवहारविरोधित्वादेर्वानुगमात्पटाद्भिन्नमिति व्यवहारानुगमः। एतेन भेदो यदीदमस्माद्भिन्नमिति वा, अस्यामुष्माद् भेद इति   
वा। धर्मि प्रतियोगिघटितत्वेन गृह्येत, तदापि घटपटप्रतीतौ तद्विशेषणत्वादिना भेदप्रतीतिः भेदप्रतीतौ च   
द्वित्वावच्छिन्नघटपटप्रतीतिरित्यन्योन्याश्रय एवेति निरस्तम्। भेदस्य स्वरूपत्वेन स्वरूपप्रतीतिरेव भेदधीत्वेन धीद्वयाभावात्।   
भासमानं हि वस्तु इदं न सर्वात्मकं किं तु स्वयमेवेति सामान्यतः सर्वतो व्यावृत्तमनुभूयते, अन्यथा इदं सर्वात्मकमेवेति विपर्ययादि   
स्यात्। न च सार्वज्ञ्यापत्तिदोषः, सामान्यतः सर्वज्ञानस्य प्राणभृन्मात्रवृत्तित्वात्। अन्यथा सर्वोपसंहारवती व्याप्तिर्न सिद्ध्येदिति   
सर्वानुमानतर्कोच्छेदः स्यात्। सर्वशब्दप्रयोगादिकं च न स्यात्, ‘सर्वं खल्विदं ब्रह्मे’त्यादि वाक्यार्थधीश्च न स्यात्। ननु यद्यपि   
भेदोधर्मिस्वरूपमिति न तदपेक्षयाऽन्योन्याश्रयः, तथापि प्रतियोगिरूपं नेति तदपेक्षयान्योन्याश्रय इति चेन्न, विद्यमानभेदस्य तदैक्येन   
चाप्रतीतस्य स्वरूपप्रतीतिमात्रेण प्रतियोगित्वबुद्ध्युपपत्तेः। न हि सामान्यतः सर्वस्मिन् प्रतीतेऽपि तस्य पुरोवर्तिनो भेदग्रहेण पुरोवर्तिनः   
सामान्यतः सर्वस्माद्भेदाग्रहो दृष्टः। किं चास्तीदमित्यत्र साक्षिसिद्धेन कालेन सहैव वस्तुन इव न जानामीत्यत्र साक्षिसिद्धेन विषयेण   
सहैवाज्ञानस्यैव ‘सर्वं खल्विदं ब्रह्मे’त्यत्र सर्वेण सहैवाऽभेदस्येव चेहापि साक्षिसिद्धेन प्रतियोगिना सहैव   
व्यावृत्तिप्रतीतेर्नाऽन्योन्याश्रयः। उक्तं हि-  
	सर्वं सामान्यतो यस्मात्सर्वैरप्यनुभूयते।  
	तस्माद् व्यावृत्तता सर्वैः सर्वस्मादनुभूयते।। इति ।  
	सर्वस्मादित्यनेन च तदात्मकत्वेनाज्ञातं सर्वं विवक्ष्यते। यथा सर्वं खल्विदं ब्रह्मेत्यत्र ब्रह्मात्मत्वेनाज्ञातं सर्वमिति न कश्चिद्दोषः।  
	एतेन विशिष्य भेदप्रतीतौ स्तम्भात्कुम्भस्य भेदसिद्धौ कुम्भात्स्तम्भस्य भेदसिद्धिरित्यन्योन्याश्रयः। धर्मिणः सकाशद्भेदेन प्रतीतस्यैव   
प्रतियोगित्वात्। अप्रतीतभेदस्य प्रतियोगित्वे तु स्वस्यापि तत्स्यादिति निरस्तम्। त्वन्मतेऽपि बिम्बादेः प्रतिबिम्बादिना ब्रह्मणश्च ब्रह्मणा   
जीवेन चाभेदोऽपि इदमनेनाभिन्नमिति वा, अस्यामुष्मादभेद इति वा, इमे अभिन्ने इति वा, अनयोरभेद इति वा प्रत्येतव्यः।   
धर्मिप्रतियोगिभावधीः द्वित्वावच्छिन्नधीश्च भेदज्ञानाधीनेति तद्विरुद्धाभेदज्ञानानुपपत्तिरिति साम्यात्। यदि च तत्राऽभेदं प्रति   
प्रतियोग्यादिधीर्न भेदज्ञानाधीना विरोधात् तर्हीहापि भेदं प्रति प्रतियोग्यादिधीरपि न भेदज्ञानाधीना असम्भवात्। अनयोरिति   
द्वित्वधीरिदमस्माद्भिन्नमित्यवध्यवधिमत्वधीश्चा पेक्षाबुद्ध्यादिसामग्रीतः। न तु भेद ज्ञानात्। न ह्यवधित्वादेर्भेदकस्य ज्ञानं नियमेन   
भेदज्ञानाधीनम्। भेदकज्ञानानन्तरमपि भेदधीदर्शनात्। ऐक्यप्रतीताविवाधित्वाद्यवच्छेदकनीलत्वादिधीमात्रेण तत्सम्भवाच्च। अन्यथा   
जीवस्य ब्रह्मभेदे ज्ञाते ब्रह्मणो जीवाभेदधीरिति तवाप्यन्योन्याश्रयः। धर्मिणा सहाभेदेन प्रतीतस्यैवाभेदप्रतियोगित्वात्। अप्रतीताभेदस्य   
प्रतियोगित्वे तु दहनस्यापि तुहिनाभेदप्रतियोगित्वं स्यात्। तत्त्वमसीत्यत्र त्वं पदवाच्यस्य विशिष्टस्य च तत्स्यादिति समम्। तत्र   
विद्यमानाभेदस्यासति प्रतिबन्धके अभेदयोग्यचित्त्वादिरूपेण प्रतीतिरभेदधीहेतुः भेदभ्रमे तु दोषः प्रतिबन्धक इति नाभेदधीरिति चेद्,   
अत्रापि स्वरूपभेदपक्षे वस्तुतोऽन्योन्यप्रतियोगिकयोर्घटपटस्वरूपभेदयोरन्योन्यप्रतियोगित्वयोग्य घटपटत्वादिरूपेण प्रतीतयोरसति   
प्रतिबन्धके अन्योन्यप्रतियोगितया विशिष्टधीः। धर्मभेदपक्षेऽपि विद्यमानभेदस्यासति प्रतिबन्धके भेदयोग्यनीलपीतत्वादिरूपेण प्रतीति   
र्भेदधीहेतुः। दूरस्थवनस्पत्यादौ दूरादिर्दोषः प्रतिबन्धक इति न भेदधीरिति समम्। न ह्युक्तविशेषणे सति स्तम्भात्कुम्भस्य भेदाग्रहेण   
कुम्भात् स्तम्भस्य भेदाग्रहो दृष्टः। न चान्योन्याश्रयासंस्पर्शिनिम मार्गे सति तदापादको मार्गो ग्राह्यः। गौर्गवयसदृशीत्यादावपि गवयादीनां   
गवादिभ्यो भेदः सन्नेव प्रतियोगित्वे हेतुः। न तु प्रतियोगित्वज्ञाने भेदज्ञानं हेतुः। न हि गौर्गवयसदृशीति प्रत्यक्षधीरपि नियमेन गवयो   
गोभिन्न इति ज्ञानपूर्विकानुभूयते सुतरां शाब्दधीः। तत्र भेदवाचिशब्दाभावाद् अन्यथा चैत्रस्य मैत्रपितृत्वगुरुत्वादिके ज्ञात एव मैत्रस्य   
चैत्रपुत्रत्वादिज्ञानं गवयस्य गोसादृश्ये ज्ञात एव गोर्गवयसादृश्यज्ञानमिति सप्रतियोगिकपदार्थज्ञानमात्रेऽन्योन्याश्रयः स्यात्। एवं च-  
	सद्भेदस्य स्वरूपेण ज्ञातस्याप्रतिबन्धके।  
	प्रतियोगिता न भेदेन ज्ञाते तन्न मिथःश्रयः।।  
	जीवस्य ब्रह्मणा ह्यैक्ये ज्ञाते जीवैकतामतिः।  
	ब्रह्मणीति तवाऽपि स्यादन्यथाऽन्योन्यसंश्रयः।  
	एतेन न प्रतियोगिधीमात्रं भेदधीहेतुः। तन्निर्विकल्पकादपि भेदधीप्रसङ्गात्। किं तु प्रतियोगित्वेन। तत्रापि नान्यं प्रति   
प्रतियोगित्वधीर्भेदधीहेतुः, अतिप्रसङ्गात्। किं तु भेदं प्रति। तथा च भेदज्ञाने प्रतियोगित्वधीः तज्ज्ञाने च भेदधीरित्यन्योन्याश्रय इति   
निरस्तम्। सप्रतियोगिके सादृश्यादावभेदे च साम्यात्। तत्र सादृश्याभेदादिप्रतियोगितावच्छेदक गवयत्वचित्त्वादिरूपेण धीरेव   
सादृश्याभेदादिधीहेतुश्चेदिहापि वस्तुतः प्रतियोगितावच्छेदकपीतादेः पीतत्वादिरूपेण धीरेव भेदधीहेतुः। यद्वा यत्र धर्मिप्रतियोगिनौ   
सन्निहितौ तत्र धर्मिप्रतियोगिस्वरूपयोस्तद्भावयोस्तद्भेदस्य च युगपद्धीः इदमनेन सदृशमितिवत्, तथा   
विशेषणविशेष्यभूतयोर्भेदभेदिनोर्विशेषणविशेष्यभावस्य च युगपदेव धीः, इमौ सदृशावितिवत्, सर्वस्येन्द्रियसन्निकृष्टत्वाद् योग्यत्वाच्च।   
युगपदेनकज्ञानोत्पत्तेर्विरुद्धत्वेऽपि दीपसहस्र इव समूहालम्बनैकज्ञानाविरोधात्। न हि मन्मते दण्डी चैत्र इति विशिष्टधीरपि   
विशेषणज्ञानपूर्विका। उक्तं चैतत्। यत्र तु धर्मिप्रतियोगिनोरन्यतरस्यासन्निधानं तत्रापि संस्कारसचिवेन्द्रियसन्निकर्षेणैकमेव   
ज्ञानमुत्पद्यते तदनेन सदृशमिति वत्। अन्यथाऽभेदज्ञानमपि न स्यात्। तथा च नान्योन्याश्रयः, तदुक्तम्-  
	धर्मित्वप्रतियोगित्वतद्भावा युगपद्यदि।  
	विशेषणं विशेष्यं च तद्भावश्चैव गृह्यते।।  
	को विरोधः स्वरूपेण गृहीतो भेद एव तु।  
	अस्यामुष्मादिति पुनर्विशेषेणैव गृह्यते।। इति।  
	यद्यपि व्यावृत्तिधीहेतुधीविशेषविषयत्वादिरूपव्यावर्तकत्वाद्यात्मकस्य विशेषणत्वादेर्विशिष्टज्ञानाधीन व्यावृत्तिज्ञानानन्तरं निर्णेयस्य न   
विशिष्टज्ञाने स्फुरणम्, तथाप्युपसर्जनत्वादिरूपविशेषणत्वादेर्विशिष्टज्ञाने स्फुरणं युक्तम्।  
किं च-  
	अन्यत्वाग्रहणे प्रोक्तः कथमन्योन्यसंश्रयः।  
	अन्यत्वं यदि सिद्धं स्यात्कथमन्योन्यसंश्रयः।।  
	इत्युक्तत्वादुभयतःपाशारज्जुः। एतेन विशेषणविशेष्यभावेनैव भेदस्य प्रत्येतव्यत्वात्तद्भावप्रतीतेश्च भेदप्रतीत्यधीनताया दण्डचैत्रादौ   
दर्शनेन भेदप्रतीतिपरम्परयानवस्थेति निरस्तम्, ब्रह्म जीवाभिन्नं जगन्मिथ्या स्वपक्षो निर्दोषः परपक्षो दुष्ट   
इत्यादावप्यभेदादेर्विशेषणादिभावेनैव प्रत्येतव्यत्वात्तत्प्रतीतेश्च भेदप्रतीत्यधीनत्वेनानवस्थाना(न्न प्राथमिकाभेदादि)न्नाऽभेदादि धीरिति   
साम्यात्। अथ दण्डादावभेदः सन्नेव विशेषणत्वादिहेतुः न तु भेदज्ञानं तज्ज्ञाने तथा ननुभवादतो नानवस्थेति चेत्समं प्रकृतेऽपि   
विद्यमानभेदयोः स्वरूपेण प्रतीतयोरसति प्रतिबन्धे विशेषणत्वादिधीसम्भवादित्युक्तत्वात्। किं च भिन्नत्वेनैव ज्ञातस्य विशेषणतायां भिन्नं   
ब्रह्मेतिभेदधीपूर्वकं विशेषणतया विज्ञातस्याभेदस्य पुनर्ब्रह्माभेदज्ञानं न स्याद्, विरोधात्। एवं च  
	विशेषणत्वं भेदेन ज्ञानं नापेक्षतेऽन्यथा।  
	न स्याद्विशेषणं ह्यैक्यं ब्रह्माभिन्नं विरोधतः।।  
	एतेन प्रत्यक्षं किं भेदमेव गोचरयेत् ? उत वस्त्वपि ? नाद्यः, भेद इत्येवाप्रतीतेः। द्वितीयेऽपि किं भेदपूर्वकं वस्तु गोचरयेत् ? उत वस्तुपूर्वं   
भेदम् ? युगपद्वोभयम् ? नाद्यः, भेद इत्येवाप्रतीतेः बुद्धेर्विरम्य व्यापाराभावाच्च। अत एव न द्वितीयः। न तृतीयः वस्तुग्रहस्य   
भेदग्रहहेतुत्वादिति निरस्तम्। बिम्बप्रतिबिम्बयोर्जीवब्रह्मणोश्च भेदग्राहि प्रत्यक्षं शब्दश्च किं भेदमेव गोचरयेदित्यादेः साम्यात्।   
वस्तुमात्रज्ञानानन्तरभाविना विशिष्टज्ञानेन युगपदुभयग्रहणाच्च। विशिष्टधीर्विशेषणधीपूर्विकेतिमते भूतले घटाभाव इति ज्ञानान्तरमेव   
घटाभाववदिति ज्ञानवदनयोर्भेद इति ज्ञानानन्तरमेव इमौ भिन्नाविति धियः सम्भवेन, तत्पूर्विकैव नेति मते तु   
युगपदेवोभयगोचरविशिष्टधियः सम्भवेनोक्तदोषानवकाशाच्च। यच्चोच्यते भेदस्यान्योन्याभावत्वेतत्प्रतियोगिनः   
स्तम्भकुम्भयोस्तादात्म्यस्याप्रामाणिकत्वेनान्योन्याभावस्याप्य प्रामाणिकत्वं स्यादिति, तन्न। रूप्यस्य द्वैतस्यात्यन्तासतश्चाप्रामाणिकत्वेन   
बाधगोचरस्य रूप्याभावस्याद्वैतस्यासद्वैलक्षण्यस्य चाप्रामाणिकत्वं स्यादिति साम्यात्। यदि तत्र प्रतियोगिनो   
निरूपकत्वमात्रत्वेनाप्रामाणिकत्वेऽपि तदभावस्य प्रामणिकत्वम्, तर्हि प्रकृतेऽपि तथा। न ह्यस्मन्मते प्रामाणिकस्यैव निषेध इति   
नियमः। येषां नियमः तन्मतेऽपि पटे प्रमितस्य पटतादात्म्यस्य घटे निषेध इत्यस्तु। तन्मतेन्योन्याभावसंसर्गाभावयोर्घट   
प्रतियोगिकत्वेऽपि यत्र प्रतियोगिनमधिकरणे समारोप्य निषेधावगमः स संसर्गाभावः, यत्र त्वधिकरणे प्रतियोगितावच्छेदकमारोप्य   
निषेधावगमः सोऽन्योन्याभाव इति तयोर्भेदः। एतेन भेदेऽपि स्वेतरभेदस्य वक्तव्यत्वात्स्ववृत्तित्वमिति निरस्तम्। जीवब्रह्माभेदे   
स्वेनाभेदस्य वक्तव्यत्वात्स्ववृत्तित्वमिति साम्यात्। तत्राभेदान्तरं वा तस्यैव स्वनिर्वाहकत्वं वा चेदिहापि तथाऽस्तु। एतेन   
नृशृङ्गशशशृङ्गात्यन्ताभावयोरन्योन्याभावरूपभेदस्य सत्त्वादभावाभावस्य च भावत्वान्नृशृङ्गशशशृङ्गयोः सत्त्वं स्यात्। एवं   
घटध्वंसप्रागभावयोरन्योन्याभावस्य वक्तव्यत्वादभावाभावस्य भावत्वाद् घटध्वंसकाले घटः स्यादिति निरस्तम्, अविद्यानिवृत्तिः   
पञ्चमप्रकारेति मते भावाद्वैतमते च अविद्यानिवृत्तेः ब्रह्मतोऽन्योन्याभावस्य वक्तव्यत्वादभावाभावस्य भावत्वादविद्यानिवृत्तिकालेऽविद्या   
स्यादिति साम्यात्। यदि त्वभावसंसर्गाभाव एव भावः। न त्वन्योन्याभावः, तर्हि प्रकृतेऽपि समम्।  
	यच्चोक्तम् भेदेषु जातिरूपमौपाधिकधर्मरूपं वा भेदत्वं वाच्यम्, तत्र पुनर्भेदो वाच्यः। अन्यथा भेदत्वस्यान्यस्माद्भेदो न स्यात्। तथा   
चान्योन्यवृत्तिरिति। तन्न, अभेदेष्वभेदत्वं वाच्यम्, तत्र पुनरभेदो वाच्यः, अन्यथा तस्य स्वाभेदो न स्यात्। तथा चान्योन्यवृत्तिरिति   
साम्यात्। न च घटस्य घटाभेदः जीवस्य जीवाभेदो वा जीवस्य ब्रह्माभेदः, वेदान्तवैयर्थ्याद्यापत्तेः। अथ तत्र प्रमेयत्वाभिधेयत्वयोरिव   
प्रमितत्वादन्योन्यवृत्तिरदोषः, तर्हि प्रकृतेऽपि तथास्तु।  
	ननु भेदः किं भिन्ने वर्तते उताभिन्ने। नाद्य, अनवस्थाद्यापातात्। नान्त्यः, विरोधादिति चेद्, अभेदः अनात्मनोऽनिर्वाच्यत्वम्, आत्मनो   
निर्विशेषत्वं, स्वपक्षे दोषाभावः परपक्षे दोषश्च किं तद्वति वर्तते ? उत तद्रहित इत्यादेः साम्यात्। यद्यभेदादि स्वरूपं यदि वा   
स्वाश्रयत्वयोग्ये वर्तते। योग्यता च प्रमितिरूपकार्योन्नेया, तर्हि प्रकृतेऽपि तथास्तु। एवमन्येपि स्वव्याघातकाः क्षुद्रोपद्रवाः परिहार्याः। न   
ह्यत्र भेदखण्डेन केनापि काप्यत्रास्वव्याघातिका अजातिरूपा युक्तिरुक्ता। तदुक्तम्-  
	एतादृशस्य वक्तारावुभौ जात्युत्तराकरौ।  
	मायी माध्यमिकश्चैव तावुपेक्ष्यौ बुभूषुभिः।। इति ।  
	विशिष्य भेदखण्डनोद्धारः।। 15 ।।  
</2-15>  
<2-16>  
		16. विशेषसमर्थनम्  
	वस्तुतस्त्वस्मन्मते भेदो वस्तुना सविशेषाभिन्नः। ततश्चाभिन्नत्वान्नानवस्थादि। भेदप्रतिनिधेश्च विशेषस्य सत्त्वान्न पर्यायत्वादिकम्। विशेषश्च   
भेदहीनेऽप्येकतरपरिशेषाभावादिनिर्वाहकः। तदुक्तम्-  
	भेदहीने त्वपर्यायशब्दान्तरनियामकः।  
	विशेषो नाम कथितः सोऽस्ति वस्तुष्वशेषतः।। इति ।  
	प्रमाणं तत्रार्थापत्तिः। तथा हि- विज्ञानमानन्दं ब्रह्मेत्यादि वाक्यबोध्यविज्ञानानन्दादीनां परमतेऽपि न तावद्भेदो भेदाभेदौ वा,   
अखण्डार्थत्वात्। एकधैवानुद्रष्टव्यमित्याद्यैकरस्य श्रुतिविरोधाच्च। तत्र भेदप्रतिनिधिर्विशेषोऽपि न चेत्कथं तच्छब्दानामपर्यायत्वम् ?   
पदान्तरावैयर्थ्यम् ? विज्ञानानन्दयोरेकतरापरिशेषः ? भ्रमाधिष्ठानत्वेन चैतन्यभानेऽपि मोक्ष इवेदानीमानन्दाप्रकाश इत्यादिभेदकार्यं   
स्यात् ? लक्ष्यार्थभेदाभावेऽपि वाच्यार्थभेदादपर्यायत्वं व्यावर्त्यभेदादवैयर्थ्यं चेति चाखण्डवादे निरस्तम्। न च सखण्डवादेऽपि   
प्रवृत्तिनिमित्तयोर्ज्ञानत्वानन्दत्वयोर्भेदादपर्यायत्वम्, `एवं धर्मानि'ति श्रुत्या तयोरपि भेदनिषेधात्।   
अर्थप्रकाशत्वनिरुपाधिकेष्टत्वरूपयोस्तयोरर्थप्रकाशनिरुपाधिकेष्टरूपाश्रयविशेषसापेक्षत्वाच्च।   
आकाशशब्दशब्दाश्रयशब्दयोर्निमित्तभेदाभावेन पर्यायत्वापाताच्च। न ह्याकाशशब्दस्य शब्दाश्रयत्वादन्यन्निमित्तमस्ति।   
ज्ञानानन्दयोरेकतरपरिशेषे च मोक्षे आनन्दप्रकाशो न स्यात्। तस्माद्विज्ञानानन्दादेरैक्यश्रुतिबलादभेद इत्येकतरापरिशेषाद्यर्थं   
विशेषोऽप्यङ्गीकार्यः। एवं तत्त्वमसीत्यत्र शोधितात्तत्पदार्थाद् वाक्यार्थस्यैक्यस्य न तावत्परमते भेदो भेदाभेदो वा, ऐक्यस्य   
मिथ्यात्वाद्यापत्तेः। तत्र विशेषोऽपि न चेत् कथं स्वप्रकाशचैतन्य प्रकाशेऽप्यैक्यस्याप्रकाशः ? तत्प्रकाशस्य   
भेदभ्रमाविरोधित्वेऽप्यैक्यप्रकाशस्य तद्विरोधः ? तस्य निरपेक्षत्वेऽप्यैक्यस्य सापेक्षत्वमित्यादि ? न चाविद्यावरणादैक्यस्याप्रकाशः,   
विशेषाभावे अनावृतचिदभिन्नस्यैक्यस्यावरणायोगात्। न हि शुक्त्यज्ञानेन शुक्त्यंश एवावृतोऽनावृतश्च भवति। किं चैवं धर्मानिति   
श्रुतिबलादपि विशेषसिद्धिः। अत्र हि ब्रह्मणो धर्मानुक्त्वा तद्भेदो निषिध्यते। न च भेदप्रतिनिधेरभावे धर्मधर्मिभावो धर्माणामनेकत्वं च   
युक्तम्। न च धर्मानित्यनुवादः, श्रुतितोऽन्येन ब्रह्मधर्माप्राप्तेः। न चेयं श्रुतिरत्यन्तभेदनिषेधिका, भेदमात्रनिषेधात्तादृशभेदाभावस्य   
लोकत एव प्राप्यत्वाच्च। भेदाभेदौ च यः पश्येत्स याति तम एव चेत्यादि स्मृतेश्च। तदुक्तम्-  
	उक्त्वा धर्मान्पृथक्त्वस्य निषेधादेवमेव हि।  
	विशेषो ज्ञायते श्रुत्या भेदादन्यश्च साक्षितः।। इति   
	किं च गुणगुण्याद्यभेदपक्षे पटोपलम्भेऽपि शौक्ल्याद्यनुपलम्भार्थं भेदाभेदपक्षेऽपि तयोरविरोधार्थमत्यन्तभेदपक्षेऽपि समवायः   
सम्बन्धः, सत्ता सती भेदो भिन्नः, अन्त्यविशेषो व्यावृत्तः, कालः सदास्ति, देशः सर्वत्रेत्यबाधितव्यवहारार्थं विशेषोऽङ्गीकार्यः। किं   
चाभावादावस्तित्वादिर्नाभावादितो भिन्नः, गुणादिष्वनन्तर्भावेन षट्पदार्थनियमभङ्गात्।   
अनियमपक्षेऽप्यस्तित्वेऽप्यस्तित्वान्तरमित्यनवस्थानात्। तत्र विशेषोऽपि न चेत्कथं विशेषणविशेष्यभावादि ? न च सत्ता   
सतीत्यादिधीर्भ्रान्तिः सन्घट इत्यादिवद् अबाधात्। नाप्युपचारः, देवदत्तः सिंहो नेतिवत् सत्ता सती नेति कदाप्यव्यवहारात्। ननु सत्तादेः   
सत्ताद्यन्तराभावेऽपि स्वभावविशेषादेव सद्व्यवहार इति चेन्न, तस्यैव स्वभावविशेषस्यास्माभिर्विशेषशब्देनोक्तेः। समवायादिः   
स्वनिर्वाहक इति चेन्न, स्वस्य स्वयमेव निर्वाहकं स्वनिर्वाहकम्। विशेषाभावे च कथमेकस्यैव निर्वहणक्रियायां कर्तृत्वं कर्मत्वं च ?   
अयमेव विशेषः वस्त्वभिन्नः स्वनिर्वाहकश्चेति नानवस्था तस्य तथात्वं च धर्मिग्राहकमानसिद्धम्। यत्र भेदाभावो भेदकार्यं च प्रमितं तत्रैव   
विशेषः कल्प्यत इति न प्रमितभेदे घटपटादौ विशेषमादाय भेदत्यागः। न हि सोमाभावे पूतीक इति तल्लाभेऽपि सः। एतेनोक्तस्थले   
भेद एवास्तु भेदकार्यार्थं न तु भेदप्रतिनिधिरस्त्विति निरस्तम्, तत्र भेदस्य बाधितत्वात्।  
	एवं च (1) ब्रह्मस्वरूपभूतयोर्विज्ञानानन्दयोर्ब्रह्मभेदयोश्च एकतरपरिशेषाभावः, प्रमेयत्वादेः स्वाश्रितत्वादिकं वा भेदान्यनियम्यम्,   
भेदानियम्यत्वे सति नियम्यत्वाद्, यद्यदनियम्यत्वे सति नियम्यं तत्तदन्यनियम्यं यथा सम्यतम्। (2) ब्रह्मस्वरूपभूतं विज्ञानानन्दादिकं वा   
भेदान्यैकतरापरिशेषनिर्वाहकवद् भेदहीनत्वे सत्येकेतरापरिशेषरूपनिर्वाह्यवत्त्वात्। यद्यद्धीनत्वे सति यन्निर्वाह्यवत्   
तत्तदन्यनिर्वाहकवद्, यथा सम्मतम्। (3) स्वाश्रितं प्रमेयत्वादिकं वा भेदान्याश्रयाश्रयिभावनिर्वाहकवद्, भेदहीनत्वे   
सत्याश्रयाश्रयिभावरूपनिर्वाह्यवत्त्वात्, यद्यद्धीनत्वे सति यन्निर्वाह्यवत् तत्तदन्यनिर्वाहकवद्, यथा सम्मतमित्यदिप्रयोगो द्रष्टव्यः।  
	किं चायं विशेषः प्रत्यक्षसिद्धः। तथा हि- तन्तुपटादिबुद्धीनां भिन्नघटपटादिबुद्धितो वैलक्षण्यं तावदनुभूयते। तच्च न   
तावत्सम्बन्धविषयत्वेन कुण्डवदरादिबुद्धितोऽपि वैलक्षण्यानुभवात्। नापि संयोगान्यसम्बन्धविषयत्वेन, घटतदज्ञानतदभाव बुद्धितोऽपि   
वैलक्षण्यानुभवात्। नापि स्वरूपप्रत्यासत्तिसंयोगान्यसम्बन्धविषयत्वेन, घटतद्धर्मिकान्योन्याभावादिबुद्धेः घटपटादिबुद्धितो   
वैलक्षण्याभावापातात्। नाप्ययुतसिद्धिविषयत्वेन, आश्रयाश्रयिभावनियमो ह्ययुतसिद्धिः, तत्र तदानीं तेनाश्रयाश्रयिभावः   
कुण्डबदरादिबुद्धावपि भाति नियमस्तु न तन्तुपटादिबुद्धावपि, न हि प्रत्यक्षा तन्तुपटादिधीः तन्तुपटसम्बन्धनाशो वा तन्तुपटविभागो वा   
न भविष्यतीत्याकारा। नापि कुण्डबदरादिधीस्तयोः सम्बन्धनाशो वा कुण्डबदर विभागो वा भविष्यतीत्याकारा। नापि   
समवायविषयत्वेन, उक्तरीत्या सम्बन्धनित्यत्वस्य वा सम्बन्ध्ययुतसिद्धत्वस्य वा तत्राऽस्फुरणात्। तस्मादभेदविषयत्वेनैव वैलक्षण्यं   
वाच्यम्। अयं घटः गजाश्वादिरेव सेना पत्रमेव ताटङ्कमित्यादौ पुरोवर्त्यादिना घटादेरिव आतानवितानात्मकाः तन्तवः पटः शुक्लः पट   
इत्यादावपि तन्त्वादिना पटस्याभेदप्रतीतेः। न चात्र पटत्वशुक्लत्वयोरेकस्थत्वमेव भातीति वाच्यम्। पटशुक्लयोरैक्यस्यापि   
तत्रान्तर्गतेः। अन्यथा क्वाप्यभेदो न सिद्ध्येत् घटः पटो नेति धीश्च भेदविषया न स्यात्। दण्डी चैत्र इत्यत्रापि दण्डिना चैत्रस्याऽभेदो   
भात्येव। न च शुक्लः पट इत्यत्र शुक्लवानेव शुक्लपदार्थ इति वाच्यम्। शुक्लरूपमित्यत्र यच्छुक्लन्तस्यैवेह प्रतीतेः। अन्यथेहापि   
शुक्लीपट इतिधीः स्यात्। मतुबलोपादिकल्पनं तु व्यवहारे न तु प्रतीतौ। पटस्य शौक्ल्यं रूपी पट इत्यादिधीस्तु सम्बन्धविषया, न तु   
भेदविषया, सत्ता सतीत्यादिवत् भेदाभावेऽप्युपपन्ना। पटस्य तन्त्वन्यत्वे च गुरुत्वद्वयं स्यात् तन्तुयुक्ते भूतले पटवृत्तिश्च न स्यात्। मूर्तानां   
सामानाधिकरण्यायोगात्। व्यवहारार्थक्रियाभेदादि तु पत्रताटङ्कादिवदित्युक्तम्। तस्मात्तन्तुपटादिबुद्धिरभेदविषयैव। यदि चेयं   
केवलाभेदविषया, तर्हि समानाधिकरणं व्यवहारं न जनयेद्, घटः कलश इत्यव्यवहारात्। तेन ज्ञायते अधिकोऽप्यस्या विषयोऽस्तीति।   
न चायं भेदः पटो न शुक्ल इत्युल्लेखापातात्। भेदाभेदाविरोधाय विशेषस्यावश्यकत्वाच्च। तस्माद्योऽधिको विषयः, स एव विशेष इति   
सिद्धं विशेषस्य प्रत्यक्षत्वम्। तदुक्तम्-`येन प्रत्यक्षसिद्धेन व्यवहारोऽखिलो भवेदि'ति। `अभेदेऽपि विशेषोऽस्ति व्यवहारस्ततो   
भवेदि'ति स्मृतिसिद्धश्च विशेषः। तस्माद्भेदस्य वस्तुना सविशेषाभिन्नत्वान्न कोऽपि दोष इति। विशेषसमर्थनम्।। 16 ।।  
</2-16>  
<2-17>  
		17. भेदपञ्चके प्रत्यक्षम्  
	ननु तथापि न तावज्जीवेश्वरभेदे प्रत्यक्षं मानम्, ईश्वरस्याप्रत्यक्षत्वेन तद्धर्मिकस्य तत्प्रतियोगिकस्य वा भेदस्याप्रत्यक्षत्वादिति चेद्,  
	उच्यते- प्रत्यक्षं तावत् जीवस्य ब्रह्मतोभेदे प्रमाणम्, घटः पटो नेतिवन्नाहं सर्वज्ञः नाहं निर्दुःख इत्यनुभवात्। न च ब्रह्मणोऽप्रत्यक्षत्वात्ततो   
भेदोऽप्यप्रत्यक्षः। यत्र हि यत्सत्त्वमनुपलब्धिविरोधि तत्र तदभावः प्रत्यक्षः। न तु प्रतियोगिप्रत्यक्षत्वमभावप्रत्यक्षत्वे तन्त्रम्,   
जलपरमाणौ पृथिवीत्वाभावस्य प्रत्यक्षत्वापातात्। स्तम्भः पिशाचो न भवति, घटः परमाणुर्न भवतीति प्रत्यक्षप्रतीतेश्च। प्रतीत्यनुसारेण च   
प्रयोजकं कल्प्यम्, अन्यथा जीवेश्वराभेदश्रुतेरप्रसक्तप्रतिधेषत्वं स्यात्। तद्भेदश्रुतेश्च त्वदुक्तं प्रत्यक्षप्राप्तानुवादित्वं न स्यात्। ईश्वरस्य   
जीवाद्भेदे तु `तान्यहं वेद सर्वाणि न त्वं वेत्थ परन्तप, उत्तमः पुरुषस्त्वन्य' इत्यादि तद्वचनानुमितमीश्वरप्रत्यक्षं प्रमाणम्। नन्वत्र यो   
भाति अन्तःकरणाविद्याविशिष्टस्याहमर्थस्य निर्दुःखाद्भेदः, स ममापीष्टः, यस्तु नेष्टः शुद्धचैतन्यस्य निर्दुःखाद्भेदः, सोऽत्र न भातीति चेन्न,   
योऽहमस्वाप्सं तस्य ममाज्ञानं संसारश्च सोऽहं निर्दुःखो नेति सुषुप्तिकालीनान्तःकरणानवच्छिन्नाभेदेन च प्रत्यभिज्ञायमाने शुद्धे प्रतीतेः   
संसाराधारस्य तदनाधाराद्भेद एव ह्यावयोर्विवादः, न तु चैतन्यस्य चैतन्यात्। साधितं चाहमर्थस्य शुद्धात्मत्वम्। यद्यपि घटाद्यपि निर्दुःखं   
तथापि निर्दुःखमात्राद्भेदधीरियं ब्रह्मणोऽपि भेदविषयैव। न चाद्वैतमते जीवदुःखेन ब्रह्मापि दुःखीति न निर्दुःखं ब्रह्मेति वाच्यम्,   
बहुजीववादे ब्रह्मभावरूपमुक्तेरपुमर्थत्वापातात्। एकजीववादेऽप्यौपाधिकश्यामत्वादेर्बिम्बमहाकाशयोरिव   
दुःखित्वादेर्ब्रह्मण्यसत्त्वात्। विस्तृतं चैतदविद्याश्रयभङ्गे, साधितं च प्रत्यक्षप्रामाण्यावसरे बाह्यप्रत्यक्षस्य बलवत्प्रत्यक्षेतरेण न बाधः,   
साक्षिप्रत्यक्षस्य तु न केनापि बाध इति। तस्माज्जीवेशभेदः प्रत्यक्षः। एवं शब्दादनुमानादिना वा चैत्रात्मादिकं ज्ञातवता मैत्रेण (1) नाहं   
चैत्रः, (2) घटो न ब्रह्म, (3) घटो न पटः, (4) नाहं घट, (5) नाहं ब्रह्म- इत्यनुभवात् पञ्चापि भेदाः प्रत्यक्षाः। भेदपञ्चके प्रत्यक्षम्।। 17 ।।   
</2-17>  
<2-18>  
		18. जीवब्रह्मभेदे अनुमानानि  
	ननु भवेन्नाम प्रत्यक्षमनुमानं तु न सम्भवति। तथा हि-  
	नाप्युमानम्-(1) जीवेश्वरौ भिन्नौ विरुद्धर्धाधिकरणत्वाद्, दहनतुहिनवदित्यत्र तात्त्विके भेदे साध्ये दृष्टान्तस्य साध्यवैकल्यात्।   
अतात्त्विके साध्ये सिद्धसाधनात्। दुःखादेरन्तःकरणधर्मत्वेनासिद्धेश्च। (2) ब्रह्म तत्त्वतो जीवाद्भिन्नम्, सर्वज्ञत्वाद्, व्यतिरेकेण   
जीववदित्यत्राप्रसिद्धविशेषणत्वात्। ब्रह्म धर्मिसत्तासमानसत्ताकभेदवदिति साध्यनिर्देशेऽप्यसाधारण्यात्। (3) नाप्यात्मत्वम्,   
नानाव्यक्तिनिष्ठम्, जातित्वात्पृथिवीत्ववदित्यादिभिरात्मभेदमात्रसिद्धिः, आत्मैक्यवादिनं प्रत्यसिद्धेः। (4) दुःखं गुणत्वावान्तरजात्या   
स्वजातीयाश्रयभिन्नाश्रितं गुणत्वाद्रूपवदित्यत्र शब्दे व्यभिचारात्। दुःखादीनामन्तःकरणधर्मत्वेन सिद्धसाधनाच्च। (5) विमतानि   
शरीराणि स्वसङ्ख्यासङ्ख्येयात्मवन्ति, शरीरत्वात्, सम्मतवदित्यत्र योगिशरीरे व्यभिचारात्। (6) आत्मा   
धर्मिसत्तासमानसत्ताकात्मप्रतियोगिकभेदवान्, द्रव्यत्वाद्, घटवत्। (7) आत्मा द्रव्यत्वव्याप्यजात्या नाना   
अश्रावणविशेषगुणाधिकरणत्वाद्, घटवदित्यत्र चात्मनो निर्गुणत्वेनासिद्धेः। उक्तसाध्य एव शरीरात्मसंयोगाधारत्वात्   
शरीरवदित्यत्राभाससाम्यात्। नापि द्वा सुपर्णे'त्यादिश्रुतिः, अनुवादकत्वात्। व्यावहारिकभेदपरत्वाद्वा। एवं भेदान्तरेऽपि प्रमाणं   
निरसनीयमिति चेत्,  
अत्राभिदध्महे-  
	सन्त्यनुमानानि (1) ईश्वरः जीवप्रतियोगिकतात्त्विकभेदवान्, सर्वशक्तित्वात् सर्वज्ञत्वात् सर्वकार्यकर्तृत्वात् स्वतन्त्रत्वाच्च व्यतिरेकेण   
जीववत्। (2) जीवो वा ब्रह्मप्रतियोगिकतात्त्विकभेदवान् अल्पशक्तित्वाद् अल्पज्ञत्वाद् अल्पकर्तृत्वात् संसारित्वाञ्च्च, व्यतिरेकेण   
ब्रह्मवत्। परमतेऽपि जीवब्रह्मणोर्व्यावहारिकभेदस्य सत्त्वात् पक्षदृष्टान्तभावः। अन्यथा परस्यापि जीवात्मानस्तत्त्वतः परमात्मनो न   
भिन्नाः आत्मत्वात्परमात्मवद् इत्यादि न स्यात्। एतेन सर्वाद्वैतवादितं प्रति साध्यावैशिष्ट्यादिदोषान्न भेदेऽनुमोक्तिर्युक्तेति निरस्तम्,   
परेणापि स्वव्याहतिनिरासाय व्यावहारिकभेदमात्रेण हेतुसाध्यादि व्यवस्थायाः स्वीकृतत्वात्। भेदस्य वस्तुस्वरूपत्वेऽपि विशेषबलाद्   
वस्तुविशेषणत्वं चास्तीत्युक्तत्वात् भेदवत्वं न बाधितम्। न चाप्रसिद्धविशेषणता, जीवब्रह्माभेदेऽनिष्टप्राप्तेर्वक्ष्यमाणत्वेन   
तद्विपर्ययस्याष्टद्रव्यातिरिक्तद्रव्यादेरिवानुमानयोग्यत्वात्। यद्वा (3) जीवः किञ्चिद्धर्मिकप्रतियोगिज्ञानाबाध्यभेदप्रतियोगी, (4) ब्रह्म वा   
किञ्चिद्धर्मिकप्रतियोगिज्ञानाबाध्यभेदप्रतियोगि, अधिष्ठानत्वाच्छुक्तिवदितिसामान्यतस्तत्सिद्धेर्नाप्रसिद्धिः।  
	केचित्तु जीवाद् भिन्न इत्येव साध्यम्, तथा च नाप्रसिद्धिः। मिथ्याभेदेन सिद्धसाधनं तु निरसिष्यते। यद्वा ब्रह्म   
जीवप्रतियोगिकधर्मिसत्तासमानसत्ताकभेदवदिति साधनान्नाप्रसिद्धिर्नापि सिद्धसाधनम्। न चोभयत्राप्यसाधारण्यम्,   
तस्यागृह्यमाणविशेषावस्थायामेव दोषत्वादित्याहुः। इतरे तु ब्रह्म जीवप्रतियोगिकतात्त्विकभेदवन्नेति साधनान्नाप्रसिद्धिः। परपक्षेऽपि   
घटादेर्जीवेन तात्त्विकाभेदाभावादित्याहुः।  
	अपरे त्विह साध्यस्य जीवप्रतियोगिकतात्त्विकभेदस्यान्योन्याभावरूपत्वान्ना प्रसिद्धिर्दोषः। सा हि व्याप्तिग्रहविघटकत्वेन दोषः। पक्षता   
तु सिषाधयिषाविरहसहकृतसाधकप्रमाणाभाववत्त्वादिरूपा सन्देहानपेक्षा। सापेक्षत्वेऽपि शब्दोऽभिधेय इत्यादाविव   
जिवब्रह्मणोर्भेदेतात्त्विकत्वमस्ति न वेति सन्देहेनैव सा युक्ता। न तु ब्रह्म जीवात्तत्वतो भिन्नं न वेतिसन्देहसापेक्षा व्यतिरेकिणि च   
साध्याभावस्य व्याप्तिः। अत्र च साध्याभावो जीवाभेदो जीवे प्रसिद्धः। यत्र तु व्यतिरेकिणि भावः साध्यः, तत्राभावस्य   
भावज्ञानाधीनत्वात् सा दोष इत्याहुः।  
	यद्वा ब्रह्म जीवाद् भिन्नम्, दुःखाननुभवितृत्वाद्, घटवदितिप्रयोगान्नाप्रसिद्धविशेषणत्वासाधारण्ये। न च मिथ्याभेदेन सिद्धसाधनम्,   
भेदरूपार्थे साध्येऽर्थशून्यभ्रान्त्या सिद्धसाधनोक्त्ययोगात्। एतदनुमितिविषयतया प्रामाणिकत्वेन सिद्ध्यतो भेदस्य मिथ्यात्वायोगाच्च।   
अन्यथा त्वदीयेषु मिथ्यात्वानुमानेषु कल्पितमिथ्यात्वादिना सिद्धसाधनं स्यात्। तात्त्विकत्वविशेषणेऽपि तात्त्विकत्वेन कल्पितभेदेन   
सिद्धसाधनमिति च स्यात्।  
	(1) यद्वा ब्रह्म जीवप्रतियोगिकधर्मिसत्तासमानसत्ताकभेदवद्, दुःखाननुभवितृत्वात्, अभ्रान्तत्वाद्, असंसारित्वाच्च, घटवत्। (2) जीवो   
वा ब्रह्मप्रतियोगिकधर्मिसत्तासमानसत्ताकभेदवान्, असर्वशक्तित्वाद्, असर्वज्ञत्वाद्, अस्वतन्त्रत्वाच्च, घटवदितिप्रयोगान्न दोषः। अत्र   
च जीवब्रह्मशब्देन त्वन्मतेऽपि तत्त्वमसी'त्यत्र तत्त्वम्पदाभ्यां जीवाः परमात्मनस्तत्त्वतो न भिद्यन्ते, आत्मत्वात्, परमात्मव'दित्यत्र च   
जीवपरमात्मशब्दाभ्यां ये विवक्षिते, ते संसाराधारानाधारचैतन्ये विवक्षिते। ते च सत्ये इति न सिद्धसाधनम्। न च ब्रह्मणो   
धर्मित्वाभावाद्वाधः धर्मित्वाभावं प्रति धर्मित्वाधर्मित्वाभ्यां व्याघातात्। इह धर्मिशब्देनाश्रयमात्रस्य विक्षितत्वाच्च। धर्मिशब्दस्य च   
पित्रादिशब्दवत्सम्बन्धिशब्दत्वान्न मिथ्यात्वं प्रति धर्मिभूतशुक्तिरूप्यसमानसत्ताकप्रातिभासिकभेदेन सिद्धसाधनम्। न हि माता   
पूज्येत्युक्ते स्वसुतमाता भार्या पूज्यते। धर्मिपदस्थाने स्वपदं वास्तु। सत्तात्रैविध्यं वदतस्तव मतेऽपि ब्रह्मणि बाधाभाव रूपाया वा   
तदुपलक्षितस्वरूपरूपाया वा सत्तायाः सत्त्वान्न बाधः।  
	यद्वा धर्मिसत्तासमानसत्ताकेतिपदस्थाने पारमार्थिकेति यावत्स्वरूपरूपमनुवर्तमानेति वा स्वाज्ञानाकार्येति वा स्वज्ञानाबाध्येति वा   
विशेषणं देयम्। स्वशब्दस्य च समभिव्याहृततत्तदर्थपरत्वस्य व्युत्पन्नत्वान्न कश्चिद्दोषः। अन्यथा तवापि   
स्वप्रागभावव्यतिरिक्तेत्याद्ययुक्तं स्यात्। न चात्राद्ये साध्ये दृष्टान्तस्य साध्यवैकल्यम्। घटो जीवप्रतियोगिक (स्वज्ञानाबाध्यभेदवानिति)   
टिप्पणसम्मतः पाठः। प्रतियोगिज्ञानाबाध्याभेदाप्रतियोगित्वाद्, यथा दूरस्थवनस्पत्योरेक इत्याद्यनुमानेन तत्सिद्धेः।  
	यद्वा ब्रह्म, तत्त्वतो जीवाभिन्नं नेति, साध्यम्। एवं च न साध्यवैकल्यशङ्कापि। त्वन्मतेऽपि कल्पिते घट अकल्पिताज्जीवात्तात्त्विकभेदवत्   
तात्त्विकाभेदस्याप्यभावात्। न चान्तःकरणस्यैव दुःखानुभवितृत्वात् तदननुभववितृत्वं जीवेऽनैकान्तम्, त्वन्मतेऽपि   
दुःखादेरन्तःकरणधर्मत्वेऽपि व्यावहारिकस्य स्वतोऽनर्थरूपदुःखानुभावात्मकबन्धस्य मोक्षसामानाधिकरण्याय   
जीवस्थत्वाश्यम्भावात्। त्वन्मतेऽपि यदनर्थरूपमहं दुःखीत्यनुभवितृत्वं जीवस्य तदभावो हेतुरिति न कश्चित्क्षुद्रोपद्रवः। न   
चासंसारित्वादेर्ब्रह्मण्यसिद्धिः जीवेनकान्त्यं वा, त्वन्मतेऽप्यौपाधिकश्यामत्वादिवत्तस्य व्यवस्थितत्वात्। एवं च जीवेश्वरौ   
धर्मिज्ञानाबाध्यपरस्परप्रतियोगिकभेदवन्तौ, विरुद्धधर्माधिकरणत्वात्, दहनतुहिनवदित्याद्यपि सुस्थम्।  
	विरोधश्च यद्यपि न सहानवस्थानम्, अद्वैतिनं प्रत्यसिद्धेः। नापि वध्यOातुकभावः, नाजात एकोऽन्यं हन्ति, नाप्यन्याधार इति न्यायेन   
तस्य भेदासाधकत्वात्। नापि परस्पराभावव्याप्यत्वं परस्पराभावरूपत्वं वा, कालभेदेन नीलरूपं रक्तरूपं नीलरूपप्रागभावं च   
प्रत्याश्रये घटे व्यभिचारात्। तथापि परस्परात्यन्ताभावव्याप्यत्वं वा परस्परात्यन्ताभावरूपत्वं वा कालभेदेनापि   
सामानाधिकरण्यायोग्यत्वं वा विरोधः। संयोगतदत्यन्ताभावयोश्च सामानाधिकरण्यं नेत्यावयोर्मतमिति न तदाश्रये व्यभिचारः।   
तादृशविरुद्धधर्माश्च स्वतन्त्रत्वादयः। न चासिद्धिः  
	अल्पशक्तिरसार्वज्ञ्यं पारतन्त्र्यमपूर्णता।  
	उपजीवकत्वं जीवत्वमीशत्वं तद्विपर्ययः।।  
	`स्वाभाविकं तयोरेतन्नान्यथा तु कथञ्चने'  
	त्यादि श्रुतेः। न च कल्पितायाः सार्वज्ञ्यासार्वज्ञ्यादिव्यवस्थाया वर्णे दीर्घत्वह्रस्वत्वव्यवस्थावत्कल्पितभेदेनैवोपपत्त्या तात्त्विकं भेदं   
प्रत्यप्रयोजकत्वं सगुणवादोक्तन्यायैः श्रुतसार्वज्ञ्यादेः ब्रह्मणि   
प्रत्यक्षप्रमाण्यवादोक्तन्यायैर्नित्यनिर्दोषानुभवरूपसाक्षिसिद्धासार्वज्ञ्यादेश्च जीवे सत्यत्वात्। एवं   
ब्रह्मस्वज्ञानाबाध्यजीवप्रतियोगिकभेदवत्, पदार्थत्वाद् घटवत्। जीवस्यापि जीवान्तराद्भिन्नत्वात् न व्यभिचारः। चेतनत्वं   
जीवत्वावच्छिन्नप्रतियोगिताकधर्मिज्ञानाबाध्यभेदवद्वृत्ति, सर्वचेनवृत्तित्वाच्चेतनावृत्तित्वरहितत्वाद्वा, शब्दार्थत्ववदित्यादीति   
चानुमानानि जीवेश्वरभेदे प्रमाणानि। विपक्षे ब्रह्मणोऽपि जीववत्संसाराद्यापत्तिः एतेन  
	अप्रमेयेऽनुमानस्य प्रवृत्तिर्न कथञ्चन।  
	प्रमेयस्य त्वनात्मत्वात्तत्र भेदानुमेष्यते।।  
	इति निरस्तम्, त्वन्मतेऽप्यात्मनः शब्दलिङ्गादिजन्यवृत्तिव्याप्यत्वात्। अन्यथा   
	अप्रमेयेऽनुमानस्य प्रवृत्तिर्न कथञ्चन।  
	प्रमेयस्य त्वनात्मत्वात्तदैक्यानुमितिः कथम्।।  
	इति सुवचत्वेन त्वदीया आत्माभेदे अनुमाद्युक्तिरयुक्ता स्यात्। जीवब्रह्मभेदानुमानानि।। 18 ।।   
</2-18>  
<2-19>  
		19. जीवानामन्योन्यभेदेऽनुमानानि  
	जीवानामन्योन्यं भेदे तु (1) चैत्रो मैत्रप्रतियोगिकधर्मिज्ञानाबाध्यभेदवान्, मैत्रानुसंहितदुःखाननुसन्धातृत्वात्, घटवद् इह च दहनतुहिनादौ   
क्लृप्ततयानुसन्धानाननुसन्धानरूपविरुद्धधर्मयोरेव प्रयोजकत्वात्। (2) विमतं सुरभिधूमरहितं चन्दन   
प्रभववह्निरहितत्वादित्यादाविवासिद्धिवारकविशेषणत्वं न दोषः। (3) एवं चैत्रोमैत्रप्रतियोगिकतात्त्विकाभेदवान्न,   
मैत्रस्मृतसर्वास्मर्तृत्वात्, मैत्रानुभूतसर्वाननुभवितृत्वाच्च, घटवत्। (4) विमतो बन्धध्वंसः   
स्वप्रतियोगितावच्छेदकावच्छिन्नाधारप्रतियोगिकप्रतियोगिज्ञानाबाध्यभेदवन्निष्ठः, बन्धध्वंसत्वात्, सम्मतवत्। (3) जीवः संसारी वा   
संसारध्वंसाधारो वा स्वज्ञानबाध्यजीवप्रतियोगिकभेदवान् स्वज्ञानाबाध्यसंसारिप्रतियोगिकभेदवान्वा   
स्वज्ञानाबाध्यसंसारध्वंसाधिकरणप्रतियोगिकभेदवान्वा पदार्थत्वाद्, घटवत्। विपक्षे बाधकस्य वक्ष्माणत्वात् नाभाससाम्यम्।   
आत्मभेदमात्रे तु आत्मा, आत्मप्रतियोगिकस्वाज्ञानाबाध्यभेदवान्, पदार्थत्वाद्, घटवत्। विमत आनन्दः   
स्वनिष्ठदुःखविरोधित्वव्याप्यधर्मेण सजातीयप्रतियोगिकस्वज्ञानाबाध्यभेदवान्, दुःखविरोधित्वाद्, दुःखाभाववत्। आत्मवैभवपक्षे   
आकाशः आत्मप्रतियोगिकधर्मिज्ञानाबाध्यभेदाधारविशेषगुणवद्विभुव्यतिरिक्तः, द्रव्यत्वात्, पृथिवीवदित्याद्यपि द्रष्टव्यम्। केचित्तु   
पृथिवीत्वं जलत्वतेजस्त्ववायुत्वमनस्त्वेतरद्रव्यत्वसाक्षाद्‌व्याप्यजातिभिन्नं मेयत्वात्, जलत्ववत्। गगनत्वजातिवादिनं प्रति   
गगनत्वेतरेत्यपि विशेषणीयम्। न चोक्तजातिमत्पदार्थान्तरसिद्ध्यार्थन्तरम्, लाघवेन क्लृप्ते धर्मिणि धर्ममात्रेणानुमानपर्यवसानात्।   
सत्ता द्रव्यत्वान्यात्मनिष्ठजात्यन्या द्रव्यत्वं वा सत्तान्यात्मनिष्ठजात्यन्यत्, मेयत्वात्, घटत्ववत्। आत्माणुत्वमते आत्मा द्रव्यत्व   
व्याप्यजातिमान्, अविभुद्रव्यत्वात्, पृथिवीवदित्यादिभिरात्मत्वजातिसिद्धौ तात्त्विकात्मभेदसिद्धिः। जातेर्धर्मिज्ञानाबाध्यभेदं   
विनाऽयोगात्। अन्यथा व्यक्त्यभेदः क्वापि दोषो न स्यात्। विपक्षे आत्मत्वस्य जातित्वे लाघवम्। औपाधिकत्वे तस्योपाधिज्ञानाधीनत्वेन।   
गौरवं बाधकम्। आकाशादिकं तु धर्मिग्राहकमानेनैकतया सिद्धमिति नाकाशत्वं जातिरित्याहुः। जीवानामन्योन्यभेदेनुमानानि।। 19 ।।   
</2-19>  
<2-20>  
		20. आत्मभेदे अनुकूलतर्काः  
	आत्माभेदे तु अन्योन्यं सुखदुःखाद्यनुसन्धानं स्यात्। न चोपाधिभेदोऽननु सन्धाने तन्त्रम्, हस्तपादाद्युपाधिभेदेऽप्यनुसन्धानदृष्टेः। नापि   
विश्लिष्टोपाधिभेदस्तत्र तन्त्रम्। मातृसुखादेर्गर्भस्थेनानुसन्धनापातात्।  
	उद्यतायुधदोर्दण्डाः पतितस्वशिरोक्षिभिः।  
	पश्यन्तः पातयन्ति स्म कबन्धा अप्यरीन् युधि।।  
	इति भारतोक्त्या विश्लेषेऽप्यनुसन्धानदृष्टेश्च। नाप्यतीतादिशरीरेष्विव शरीरभेदस्तत्र तन्त्रम्, तद्भेदेऽपि बाल्येऽहं दुःखीत्यनुसन्धानस्य   
जातिस्मरस्य च जन्मान्तरेऽहं दुःखीत्यनुसन्धानस्य योगिनश्च नानादेहगभोगानुसन्धानस्य च दर्शनात्। न च वयं सदा वर्तमानतया अनुभवं   
स्मरणं वा अनुसन्धानं ब्रूमः, किं नाम कदाचित् स्वीयतयानुभवमात्रम्। न च तन्नास्त्यतीते सुखादौ। न चान्तःकरणरूपोपाधिभेदस्तत्र   
तन्त्रम्। योगिनोऽन्तःकरणमेकमेवेति वाच्यम्, चैतन्यैक्येऽप्यन्तःकरणभेदादननुसन्धानस्य मां प्रत्यद्याप्यसिद्धत्वेन   
शरीरभेदवच्चक्षुरादिकरणभेदवच्च तद्भेदस्याप्यप्रयोजकत्वात्। त्वन्मते प्रत्यहं सुषुप्तावन्तःकरणलयेऽपि पूर्वेद्युरहं   
दुःखीत्यनुसन्धानाच्च सुषुप्तप्रलीनमुक्तानामन्तःकरणभेदाभावेन संसारिदुःखाद्यनुभावापाताच्च। न चान्तःकरणैकत्वानैकत्वे   
अनुसन्धानाननुसन्धानयोस्तन्त्रे, मुक्तादेः स्वरूपसुखाननुभवापातात्। अन्तःकरणा नानात्वेऽप्यनुसन्धानस्योक्तत्वाच्च। न   
चाविद्यारूपोपाधिभेदस्तत्र तन्त्रम्, सुषुप्तौ चाविद्यास्तीति वाच्यम्, उक्तरीत्या ज्ञानप्रागभावभेदस्याप्यप्रयोजकत्वात्। यावन्तिज्ञानानि   
तावन्त्यज्ञानानीतिमते एकस्मिन्नपि जीवे ब्रह्मविषयकाज्ञानानां भिन्नत्वाच्च। मुक्तस्य संसारिदुःखाद्यनुसन्धानापाताच्च। न   
चाविद्यैकत्वानेकत्वे अनुसन्धानाननुसन्धानयोस्तन्त्रे, मुक्तस्य स्वरूपसुखाननुभवापातात्।  
	किं चानेकाविद्यासम्बन्धस्य दुःखानुसन्धानरूपानर्थस्य च विशिष्टगतत्वे बन्धमोक्षयोर्वैयधिकरण्यापातेन शुद्धगतत्वे वाच्ये यच्छुद्धं   
चैत्रीयदुःखाननु सन्धातृ तदेव मैत्रीयदुःखानुसन्धात्रिति कथमनुसन्धानाननुसन्धानव्यवस्था। एतेन बिम्बप्रतिबिम्बयोरवदातत्वश्यामत्ववद्   
घटाकाशमहाकाशयोः परिच्छिन्नत्वापरिच्छिन्नत्ववद् एकस्यैव नभसस्तत्तत्कर्णपुटावच्छेदेन तत्र तत्र श्रोत्रभाववच्चौपाधिकभेदेन   
जीवब्रह्मणोरनुसन्धानाननुसन्धाने इति निरस्तम्, दुःखानुसन्धानरूपस्यानर्थस्योपहितनिष्ठत्वेन तस्य कल्पितत्वेन बद्धस्य निवृत्तिरेव, न   
तु मोक्ष इत्यापातात्। दुःखाद्यनुसन्धानस्य साक्षिरूपतयोपाधिधर्मत्वाभावेन श्यामत्वादिवैषम्याच्च। प्रतिबिम्बस्य   
छायावद्वस्त्वन्तरत्वेनाकाशस्य तु त्वन्मतेऽपि कार्यद्रव्यतया सावयवत्वेन तैजसाहङ्कारकार्याणां श्रोत्राणां स्वत एव भिन्नत्वेन   
दृष्टान्तासम्मतेश्च।  
	एतेनात्मेन्द्रियमनोयुक्तं भोक्तेत्याहुरिति श्रुतेर्विशिष्टस्यैव भोक्तृत्वात्तस्य च भिन्नत्वाद् व्यवस्थेति कौमुद्यक्तं निरस्तम्,   
शुद्धचिन्मात्रनिष्ठत्वे तु तत्र भेदप्रतीत्याकल्पितभेदस्याप्याभावाद् भावे वा भेदस्यैव व्यवस्थारूपस्वकार्यकारिणो   
वह्नावुष्णत्ववद्धर्मिज्ञानाबाध्यत्वम् अभेदस्य त्वव्यवस्थारूपस्वकार्याकारिणोऽनुष्णत्व वन्मिथ्यात्वमित्यापाताच्च।   
कल्पितभेदहीनस्य मुक्तस्य संसारिदुःखानुभवापाताच्च। एतेन नोपहितेऽनुसन्धानं किं तु तार्किकमते आत्मनि   
दुःखाद्याश्रयतादेहादिनेवेहापि चिन्मात्रेऽनुसन्धातृता अविद्यारूपोपाधिनावच्छिद्यत इति निरस्तम्, तन्मते आत्मन इवात्र चित   
एवानर्थान्वयेन ब्रह्मः दुखित्वापादकस्य संसारिदुःखस्य सत्त्वेन तद्भावरूपमुक्तेरपुमर्थत्वापातात्।   
नित्यमुक्तत्वश्रुतेर्निर्विषयत्वापाताच्च। विस्तृतं चैतदविद्याश्रयभङ्गे।  
	ननु किमत्रांशानां जीवानामनुसन्धानमापाद्यम् ? अंशिनो ब्रह्मणो वा ? नाद्यः, हस्तावच्छिन्नेन पादावच्छिन्नदुःखाद्यननुसन्धानात्। नान्त्यः,   
तस्याभोक्तृत्वेन भोगाप्रसङ्गात्। दुःखादिज्ञानमात्रस्य च सर्वज्ञे तस्मिन्निष्टत्वादिति चेन्न तावदाद्ये दोषः। न हि भोगायतनानां   
साङ्कर्यमापाद्यते, येन पादे मे वेदना शिरसि मे सुखमिति न स्यात्। किं त्वनुसन्धानमात्रम्। तच्चांशानामस्त्येव, अन्यथा   
चैत्रदेहलग्नकण्टकोद्धाराय मैत्रस्येव पादे लग्नकण्टकोद्धरणाय हस्तव्यापारो न स्यात्। न च पुत्रादाविवोपपत्तिः,   
दुःखाद्यनुमानपूर्वककृपादेरनुपलम्भात्। एतेन नेत्राद्यवच्छिन्नस्यात्मनः शब्दाद्यनुपलम्भवदेकशरीरविशिष्टस्य   
शरीरान्तरेऽननुसन्धानमिति निरस्तम्, योऽहं रूपमद्राक्षं सोऽहं शृणोमीत्यनुभवात्। नाप्यन्ते दोषः। भोक्तृजीवाभिन्नत्वेन ब्रह्मणोऽपि   
भोक्तृत्वस्यापादनात्। आपादने च प्रमाणविरोधस्यालङ्कारत्वात्। न चान्तःकरणस्य तदवच्छिन्नस्य वानुसन्धातृत्वान्न ब्रह्मणस्तदिति   
वाच्यम्, दुःखभोगस्य शुद्धब्रह्मगतत्वोक्तेः।  
	एतेनानवच्छिन्ने अभ्रान्ते च ब्रह्मण्यनुसन्धाने तन्त्रस्यान्तःकरणावच्छेदस्याभावात् न तस्याहं दुःखीति भ्रान्तिरूपमनुसन्धानमिति   
निरस्तम्। कल्पितस्याकल्पितस्य दुःखभोगस्य शुद्धचिद्गतत्वावश्यम्भावात् भ्रान्त जीवाभिन्नेश्वरस्याभ्रान्तत्वायोगाच्च।   
एतेनान्तःकरणावच्छिन्नान् अनुसन्धातॄन् प्रत्यविद्यावच्छिन्नस्यांशित्वात्तस्येव दुःखानुसन्धानम्, न तु शुद्धस्येति निरस्तम्,   
चिन्मात्रमेवानुसन्धात्रित्युक्तत्वात्। अवच्छिन्नस्यानुसन्धातृत्वेऽप्यवस्थात्रयानुस्यूताविद्यावच्छिन्नस्य वानुसन्धातृत्वेन तद्द्वारा   
शुद्धस्यानुसन्धानापरिहाराच्च। अन्तःकरणावच्छिन्नस्यैवानसन्धातृत्वेऽपि तद्गतस्यानुसन्धानस्य तदवच्छेद्याविद्यावच्छिन्ननिष्ठत्ववद्,   
अविद्यावच्छिन्ननिष्ठस्य तदवच्छेद्यशुद्धनिष्ठत्वापत्तेश्च। एतेन यथा स्वकर्ण पुटपरिच्छिन्न नादोपलम्भेपिभागान्तरवर्तिनादानुपलम्भः, तथा   
सुखदुःखाद्युपलम्भानुपलम्भाविति निरस्तम्, आत्मभेदे कर्णपुटानां तत्तदीयत्वनियमवद् ऐकात्म्यवादे सर्वदेहानां स्वीयत्वेन   
तत्तदीयत्वनियमाभावेन स्वीयकर्णपुटद्वयपरिच्छिन्ननादोपलम्भवत् सर्वदेहस्थदुःखाद्यनुसन्धानस्य दुर्वारत्वात्। न च कर्मणां   
तत्तदीयत्वेन शरीराणां तत्तदीयत्वम्। आत्मैक्ये कर्मणामपि तत्तदीयत्वनियमायोगात्। शरीरनियमेन कर्मनियमे त्वन्योन्याश्रयात्।   
तदुक्तम्-  
	सिद्धौ हि कर्मभेदस्य स्यादुपाधिविभिन्नता।  
	तत्सिद्धौ चैव तत्सिद्धिरित्यन्योन्यव्यपाश्रयः।। इति ।।   
	एतेन यत्केनचिदुक्तम्- न सुखदुःखव्यवस्थया भेदसिद्धिः। व्यवस्थाशब्देन धर्मभेदोक्तौ एकस्मिन्नेकदैव सुखदुःखदर्शनेन   
व्यभिचारात्। भिन्नाश्रयधर्मोक्तौ अन्योन्याश्रयाद् विरुद्धधर्मोक्तौ विरोधस्य सहानवस्थानरूपत्वे असिद्धेः। वध्यघातुकभावरूपत्वे   
‘नाजात’ इति न्यायेन भेदासाधकत्वादिति निरस्तम्, व्यवस्थाशब्देनानुसन्धानाननुसन्धानयोरुक्तेः। तस्मादात्मैक्ये   
सुखदुःखादिव्यवस्था न स्यादेव। तदुक्तं-  
	सुखदुःखादिभोगश्च स्वरूपैक्ये न भेदतः।  
	दृश्यो ह्युपाधिभेदेऽपि हस्तपादादिगो यथा।।  
	नानादेहगभोगानुसन्धानं योगिनो यथा।  
	न चेद्भोगानुसन्धानं तदिच्छायोगिनः कुतः।। इति ।।  
	उक्तं च- अनुसन्धानरहितमैक्यं चेदेकता न तत्।  
	चैतन्यैक्येऽनुसन्धानं प्रमाणं नैव चापरम्।। इति ।।  
	एवं बद्धमुक्तव्यवस्था, पण्डितमूर्खव्यवस्था, चैत्रप्रमया मैत्रस्य भ्रान्त्यनिवृत्तिः, चैत्रानुभूते मैत्रस्यास्मृतिरित्यादिव्यवस्था च न स्यात्। न   
च तत्तदुपाध्यपगमे तस्य तस्य मुक्तिः, उपाधिसम्बन्धस्योपहितनिष्ठत्वे आत्मान्योन्याश्रयचक्रकानवस्थान्यतरापातात्। शुद्धनिष्ठत्वेऽपि   
किमेकैकोपाध्यपगमो मुक्तिः ? उत सर्वोपाध्यपगमः ? नाद्यः सदा मुक्तिरेव, न तु बन्ध इत्यापातात्। नान्त्यः, अधुना बन्ध एव, न   
कस्यापि मुक्तिरित्यापातात्। त्वन्मते इदानीं कल्पितबन्धवतः तत्त्वतो मुक्तत्वेऽपि यादृशः कल्पितोऽप्यनर्थरूपः ज्ञानेनोच्छेत्तव्यः बन्धः,   
तद्रहितस्य मुक्तशब्दार्थस्याभावात्। तदेवं नौपाधिकभेदमात्रेण बद्धमुक्तादिव्यवस्था युक्ता।  
	किं चोपाधेर्भेदकत्वमेवायुक्तम्। तथा हि- उपाधिः किमेकदेशेन सम्बध्यते ? कृत्स्नेन वा ? आद्ये त्वन्मते स्वाभाविकांशाभावेन   
औपाधिकत्वे वाच्येऽनवस्था। अन्त्ये न भेदकता, कृत्स्नस्यैकोपाधिग्रस्तत्वात्। एवं गगनादावपि स्वाभाविकांशानङ्गीकारे   
घटाद्युपाधिसम्बन्धो न स्यादेव। तदुक्तम्-  
	न चेदुपाधिसम्बन्ध एकदेशेऽथ सर्वगः।  
	एकदेशेऽनवस्था स्यात्सर्वगश्चेन्न भेदकः।। इति ।  
	आत्मभेदे अनुकूलतर्काः।। 20 ।।   
</2-20>  

<2-21>  
		21. भेदपञ्चकेऽनुमानानि  
	जडेशभेदे जडजीवभेदे च (1) ब्रह्म जीवो वा अनात्मप्रतियोगिकधर्मिज्ञानाबाध्यभेदवान्, पदार्थत्वाद्, घटवत् (2) ब्रह्म जीवो वा   
घटप्रतियोगिकधर्मिज्ञानाबाध्यभेदवान्, घटासम्बद्धकालसम्बन्धित्वात्, तदसम्बद्धदेशसम्बन्धित्वात्, तज्जनकाजन्यत्वाद् वा पटवत्।   
(3) ब्रह्म जीवो वा जडप्रतियोगिकधर्मिज्ञानाबाध्यभेदवान्, जडानात्मकत्वाद्, यदेवं तदेवं यथा दूरस्थवनस्वत्योरेकः। विपक्षे तु   
घटसिद्ध्यैव ब्रह्मसिद्ध्या वेदान्तवैयर्थ्यम्। ब्रह्मणो जडत्वानित्यत्वाद्यापत्तिः। मुक्तिसमानाधिकरणसंसाराधारस्य जीवस्य   
जडवन्निवृत्यापत्तिः गौरोऽहमित्यादिज्ञानं च प्रमा स्यादित्यादिबाधकम्।  
	(1) जडानामन्योन्यं भेदे तु घटस्तत्त्वतश्शुक्त्यभिन्नो न शुक्तिसम्बद्धकालासम्बन्धित्वात्, तज्जनकाजन्यत्वात्, शुक्त्यारोपितरूप्यवत्।   
परमतेऽपि व्यावहारिकभेदस्य सत्त्वान्नासिद्ध्यादि शङ्क्यम्। अन्यथा, भेदसिद्ध्यसिद्ध्योर्दोषतदभावयोश्चाभेदेन स्वक्रियादिविरोधः   
स्यात्।  
	(2) अनात्मा स्ववृत्तिधर्मानाधारज्ञानाबाध्यान्तर्गणिकभेदवान्, पदार्थत्वाद्, आत्मवत्। विपक्षे   
दूरस्थवनस्पत्योश्शुक्तिरूप्ययोश्चाभेदग्राहि प्रत्यक्षं तत्त्वावेदकं स्यात् मुक्तिसंसारादिसाङ्कर्यं च स्यादित्यादिबाधकम्। आत्मनां   
परस्परमात्मानात्मनोश्च तात्त्विकभेदे-अनात्मा, स्वावृत्तिधर्माधिकरणप्रतियोगिकप्रतियोगिज्ञानाबाध्यभेदाधिकरणं यत्   
स्वावृत्तिधर्माधिकरणम्, तत्प्रतियोगिकप्रतियोगिज्ञानाबाध्यभेदाधिकरणम्, पदार्थत्वाद्, आत्मवत्, पक्षे स्वावृत्तिधर्माधिकरणमात्मा ततो   
भिन्नादात्मान्तराद्भिन्नत्वेन साध्यसिद्धिः। दृष्टान्ते तु स्वावृत्तिधर्माधिकरणं जडं, ततो भिन्नाज्जडान्तराद्भिन्नत्वेन। भेदस्य तात्त्विकत्वार्थं   
प्रतियोगिज्ञानाबाध्येतिविशेषणम्। जीवस्य ब्रह्मतो जीवाच्च जडस्य सत्यभेदेपृथिवी, ब्रह्मप्रतियोगिकधर्मिज्ञानाबाध्यभेदाधिकरणं   
यदप्त्वाद्यनधिकरणं तत्प्रतियोगिकप्रतियोगिज्ञानाबाध्यभेदवती, वस्तुत्वाद्, अम्बुवत्। अप्त्वादीत्यादिशब्देन तत्तद्वादिनः प्रति   
तत्तद्वादिसिद्धाः पृथिवीत्वादन्ये जडनिष्ठा धर्माविवक्षिताः। पक्षे ब्रह्मभिन्नाज्जीवाद्भिन्नत्वेन साध्यसिद्धिः। दृष्टान्ते तु   
ब्रह्मभिन्नात्पार्थिवाद्भिन्नत्वेनेति ज्ञेयम्। जीवस्य ब्रह्मजीवान्तराभ्यां जीवाच्च जडस्य भेदे- पृथिवी,   
ब्रह्मप्रतियोगिकधर्मिज्ञानाबाध्यभेदाधिकरणम् यदप्त्वाद्यनधिकरण् आन्तर्गणिकभेदवच्च तत्प्रतियोगिकप्रतियोगिज्ञानाबाध्यभेदवती,   
वस्तुत्वाद्, अम्बुवत्। अत्र जीवस्य जीवान्तरादपि भेदार्थं पूर्वस्मादधिकमान्तर्गणिकभेदवादितिविशेषणम्। अत्र पक्षे ब्रह्मतः परस्परं च   
भिन्नाज्जीवाद्भिन्नत्वेन साध्यसिद्धिः। दृष्टान्ते तु ब्रह्मतः परस्परं च भिन्नात्पार्थिवाद् भिन्नत्वेनेति ज्ञेयम्। जीवस्य ब्रह्मजीवान्तराभ्यां जडस्य   
च जीवाद् ब्रह्मणो जडाच्च भेदे- पृथिवी, ब्रह्मप्रतियोगिकधर्मिज्ञानाबाध्यभेदाधिकरणं यदप्त्वाद्यनधिकरणं आन्तर्गणिकभेदवच्च   
तत्प्रतियोगिक प्रतियोगिज्ञानाबाध्यभेदवत्त्वे सति अप्त्वाद्यनधिकरणासंसारिधर्मिकधर्मिज्ञानाबाध्यभेदप्रतियोगिनी, वस्तुत्वाद्   
अम्बुवत्। अत्र च ब्रह्मणो जडादपि भेदार्थं पूर्वस्मादधिकमप्त्वाद्यनधिकरणासंसारीत्यादिविशेषणम्। अत्र पक्षे   
अप्त्वाद्यनधिकरणासंसारि ब्रह्म, तद्धर्मिकभेदप्रतियोगित्वेन साध्यसिद्धिः दृष्टान्ते तु अप्त्वाद्यनधिकरणासंसारि पार्थिवं,   
तद्धर्मिकभेदप्रतियोगित्वेनेति ज्ञेयम्। भेदमात्रे तु (1) ब्रह्म, भेदहीनं नावतिष्ठते स्वज्ञानाबाध्यभेदवद्वा, पदार्थत्वाद् घटवत्। (2) अनात्मा   
स्वान्यज्ञानाबाध्यभेदाधिकरणम्, पदार्थत्वाद्, आत्मवत्। (3) ब्रह्मभेदो न सर्वनिष्ठात्यन्ताभावप्रतियोगी, ब्रह्मनिरूप्यत्वाद्, ब्रह्माभेदवत्।   
(4) ब्रह्मज्ञानं, स्वाबाध्यभेदवद्विषयम्, ज्ञानत्वात्, शुक्तिज्ञानवत्। (5) घटो   
घटसंसर्गानवच्छिन्नप्रतियोगिकताकपटादिधर्मिकत्रैकालिकाभावप्रतियोगी, द्रव्यत्वात्, पटवत्। अत्र विपक्षे बाधकानामुक्तत्वात्   
नाभाससाम्यादि। (6) एवं समानाधिकरणकर्मप्रागभावसमानकालीनज्ञानबाधायोग्यो (ध्यो) भेदः परमार्थसन्,   
प्रातिभासिकत्वानधिकरणत्वे सत्यसत्त्वानधिकरणत्वात्, स्वासत्त्वागोचरप्रमां प्रति साक्षाद्विषयत्वाद्, आरोपितमिथ्यात्वकत्वात्,   
कल्पकरहितत्वात्, स्वविषयकसाक्षात्कारात्पूर्वभावित्वाच्चात्मवत्। (7) जीवब्रह्मभेदः परमार्थसन् अनादित्वादात्मवत्। (8) साक्षिवेद्यः   
सुखदुःखादिभेदः परमार्थसन्, अनिषेध्यत्वेन दोषाजन्यज्ञानं प्रति साक्षाद्विषयत्वाद्, आत्मवत्। (9) धर्माधर्मयागदानादिभेदः परमार्थसन्,   
श्रुतितात्पर्यविषयत्वाद्, ब्रह्मवदित्यत्याद्यूह्यम्। अत्र कण्टकोद्धारः जगत्सत्यत्वमानप्रस्तावे कृत इति। भेदपञ्चकेऽनुमानानि।। 21 ।।   
</2-21>  
<2-22>  
		22. भेदश्रुतेरनुवादकत्वभङ्गः  
	किं च ‘द्वा सुपर्णा’ ‘य आत्मनि तिष्ठन्’ ‘नित्यो नित्यानां चेतनश्चेतनानाम्’, ‘अजो ह्येको जुषमाणोऽनुशेते जहात्येनां   
भुक्तभोगामजोऽन्य’ इत्यादि श्रुतिभिः  
	नैतदिच्छन्ति पुरुषमेकं कुरुकुलोद्वह।  
	अन्यश्च परमो राजंस्तथान्यः पञ्चविंशकः।।  
	यथेश्वरश्च जीवश्च सत्यभेदौ परस्परमित्यादि स्मृतिभिः ‘भेदव्यपदेशाद्, भेदव्यपदेशाच्चान्यः, शारीरश्चोभयेऽपि हि भेदेनैनमधीयते   
पृथगुपदेशाद्’ इत्यादिभिर्निर्णायकसूत्रैश्च सिद्धो भेदः। न च श्रुतिरनुवादः,   
जगत्सत्यत्वश्रुतेरनुवादकत्वप्रस्तावोक्तन्यायैर्जीवत्वावच्छिन्नजीवभेदस्याप्राप्त्या न हिंस्यादित्यादिवदननुवादकत्वोपपत्तेः।   
शाखान्तरस्थ विधिवाक्यस्येव पुंविशेषं प्रत्यर्थवत्त्वाच्च। ‘द्वयोः   
प्रणयन्ती’त्यादिवद्वर्तमानमात्रग्राहिप्रत्यक्षाप्राप्तकालत्रयाबाध्यभेदप्रापकत्वोपपत्तेश्च। ऐक्ये षड्‌विधतात्पर्यलिङ्गवद्दार्ढ्यार्थत्वाच्च।   
षड्‌विंशतिरित्येव ब्रूयादितिवत् प्रतिप्रसवार्थत्वाच्च। प्रत्यक्षस्याप्रामाण्ये श्रुतेरनुवादकत्वायोगाच्च। श्रुतेः प्रत्यक्षनिपरेक्षानुवादत्वेन   
धारावाहिकद्वितीयादिज्ञानवत् प्रमात्वोपपत्तेश्च। विद्वद्वाक्यवत्सप्रयोजनानुवादत्वेन स्वार्थपरत्वाच्च।   
यत्तन्नेत्यादिनिषेधार्थानुवादलिङ्गाभावेन विधेयान्तरश्रवणेन च निषेधार्थानुवादायोगात्। विधानार्थानुवादे चानुवाद्यस्य   
तात्त्विकत्वनियमाच्च। अनुवादकत्वेऽपि यथार्थ्यरूपप्रमाण्या हानेश्च।  
	किं चौपनिषदस्य ब्रह्मणोऽशास्त्रेणाप्राप्तेः तद्धर्मिकस्य तत्प्रतियोगिकस्य वा भेदस्य कथं शास्त्रनिरपेक्षप्रत्यक्षादिना प्राप्तिः ? न च   
शास्त्रसापेक्षप्राप्त्या शास्त्रस्यानुवादकता, भेदमात्रस्य प्राप्त्यनुवादत्वे तु घटेन घटैक्यश्रुतिरिप्यनुवादः स्यात्।   
भेदश्रुतेरनुवादकत्वभङ्गः।। 22 ।।  
</2-22>  
<2-23>  
		23. भेदश्रुतेर्व्यावहारिकभेदपरत्वभङ्गः  
	न चाननुवादकत्वेऽपि बाध्यव्यावहारिकभेदपरा श्रुतिः, अप्रामाण्यापातात्। न चाभेदश्रुतिविरोधात्तदिष्टम्, तस्या लक्षणया   
अखण्डचिन्मात्रपरत्वेन भेदाविरोधित्वाद्, वैपरीत्यस्यापि सुवचत्वाच्च। यदि तु भेदश्रुतिः प्रत्यक्षप्राप्तार्थत्वाद् दुर्बला, तह्यैक्यश्रुतिरपि   
तद्विरुद्धत्वात्तथा स्यात्, मानान्तरप्राप्तिवत् तद्विरोधस्यापि दौर्बल्यहेतुत्वात्। यदि चैक्यश्रुतिः प्रत्यक्षाविरुद्धैक्यपरा, तर्हि भेदश्रुतिरपि   
तदसिद्धत्रिकालाबाध्यभेदपराऽस्तु। न च षड्‌विधतात्पर्यलिङ्गवत्त्वादैक्यश्रुतिः प्रबला, लिङ्गानां   
तात्पर्यमात्रज्ञापकत्वेनार्थतथात्वाज्ञापकत्वात्। स्वीकृतं च भेदश्रुतेरनुवादकत्वं त्यजता त्वयापि भेदपरत्वम्। अस्ति चात्रापि अत्ति,   
अनश्नन्, पूर्णः परो जीवसङ्घो ह्यपूर्ण इत्याद्युपपत्तिरूपं, सत्यं भिदा सत्यं भिदेत्यादावभ्यासरूपं च तात्पर्यलिङ्गम्। तद्बहुत्वं च त्वत्पक्षे   
प्रमाणसम्प्लववद् व्यर्थमित्युक्तम्। वक्ष्यते च भेदश्रुतेरपि षड्‌विधलिङ्गवत्ता। निषेधवाक्यत्वाद् ऐक्यश्रुतिः प्रबलेति तु निरस्तम्। किं च   
भेद एवैक्यनिषेधरूपः।  
	किं च भेदश्रुतिरेव प्रबला, अनुपसञ्जातविरोधित्वात्, प्रत्यक्षादिसंवादात्, निरवकाशत्वाच्च। उक्तं हि-  
	स्वातन्त्र्ये च विशिष्टत्वे स्थानमत्यैक्ययोरपि।  
	सादृश्ये चैक्यवाक्सम्यक्सावकाशा यथेष्टत।। इति ।  
	किं चायं भेदो न व्यावहारिकः, मुक्तावपि भेदस्य स्मृतेः श्रुतेश्च। न च सा मुक्तिरवान्तरा,  
	इदं ज्ञानमुपाश्रित्य मम साधर्म्यमागताः।  
	सर्गेऽपि नोपजायन्ते प्रलये न व्यथन्ति च।।  
	इत्यादि स्मृतौ सर्गाद्यभावोक्तेः।  
	न यत्र माया किमुतापरे हरेरनुव्रता यत्र सुरासुरार्चिताः।  
	श्यामावदाताः शतपत्रलोचनाः किंशगव स्त्राभरणाः सुपेशसः। इति स्मृतौ मायानिषेधाच्च।  
	यो वेद निहितं गुहायां परमे व्योमन्।  
	सोऽश्नुते सर्वान्कामान्सह ब्रह्मणा विपश्चिता।।  
	इत्यत्र शुद्धब्रह्मज्ञानफलत्वोक्तेश्च। त्वयापि शुद्धब्रह्मविषयत्वेन स्वीकृताया भूमविद्यायाः फलोक्त्यवसरे ‘तस्य सर्वेषु लोकेषु   
कामचारो भवति, स एकधा भवति त्रिधा भवति पञ्चधा भवति सप्तधे’ति भेदोक्तेश्च। ‘परं ज्योतिरुपसम्पद्य स्वेन रुपेणाभिनिष्पद्यते   
स तत्र पर्येति जक्षन् क्रीडन् रममाण’ इत्यादौ स्वरूपाभिव्यक्त्युक्तेश्च। ‘तदा विद्वान्पुण्यपापे विधूय निरञ्जनः परमं   
साम्यमुपैती’त्यत्र कर्मक्षयोक्तेश्च।  
	‘जुष्टं यदा पश्यत्यन्यमीशमस्य महिमानमिति वीतशोकः।  
	पृथगात्मानं प्रेरितारं च मत्वा जुष्टस्ततस्तेनामृतत्वमेति’  
	इत्यादौ भेदज्ञानान्मोक्षोक्तेश्च। त्वन्मतेऽपि भेदभोगादिपरेषु फलाध्यायान्त्यपादस्थेषु ‘जगद्‌व्यापारवर्जं, सङ्कल्पादेव च तत् श्रुतेः,   
भोगमात्रसाम्यलिङ्गाच्चे’त्यादिसूत्रेषु प्रकान्तशुद्धब्रह्मविद्याफलस्यैव वक्तव्यत्वाच्च। भेदश्रुतेर्व्यावहारिकभेदपरत्वभङ्गः।। 23 ।।   
</2-23>  
<2-24>  
		24. जीवेशभेदे शब्दान्तरादिभङ्गः  
	किं च पूर्वतन्त्रे द्वितीयाध्याये यैः शब्दान्तरादिभिः कर्मभेद उक्तः, तैरेव जीवेश्वरभेदसिद्धिः। ‘एष एव जीवं प्रबोधयति एतस्माज्जीव   
उत्तिष्ठती’ति विरुद्धार्थधातुनिष्पन्नाख्यातरूपशब्दान्तरस्य, ‘नित्यः परो नित्यो जीव’ इति प्रत्यभिज्ञायमानपुनःश्रुतिरूपाभ्यासस्य,   
‘द्वा सुपर्णे’त्यादि सङ्ख्याया, ‘अशब्दमननश्नन्नि’त्यादेर्भेदकस्य गुणान्तरस्य, ‘यतो वाचो निवर्तन्त’ इत्यादिप्रकरणान्तरस्य,   
जीवेशावितिनामधेयभेदस्य च सत्त्वात्। जीवेशभेदेशब्दान्तरादि।। 24 ।।   
</2-24>  
<2-25>  
		25. भेदश्रुतेः षड्‌विधतात्पर्यलिङ्गानि  

	सन्ति च भेदश्रुतेरपि षड्‌विधतात्पर्यलिङ्गानि। तथा हि- आथर्वणे ‘द्वा सुपर्णे’त्युपक्रमः, परमं साम्यमुपैतीत्युपसंहारः, तयोरन्यः   
अनश्नन्नन्यः अन्यमीशमित्यभ्यासः, शास्त्रैकगम्येश्वरप्रतियोगिकस्य तद्धर्मिकस्य वा कालत्रयाबाध्यभेदस्य शास्त्रं विना अप्राप्तेरपूर्वता,   
पुण्यपापे विधूयेति फलम्, अस्य महिमानमिति स्तुतिरूपोऽर्थवादः, अत्ति अनश्नन्नित्युपपत्तिः। अत्र ‘मायामात्रमिदं द्वैत’ मित्यादाविव   
द्विशब्द एव भेदवाचकः, तदाक्षेपको वा द्वित्वसङ्ख्यैवैक्यविरोधिनीत्युपक्रमो भेदविषयः। तद्भिन्नत्वविशेषितमेव   
तन्निष्ठबहुधर्मयोगित्वं तत्सादृश्यं न तु विशेष्यमात्रम्। नायं सः किं तु तत्सदृशः, नायं तत्सदृशः, किं तु स एवेति   
सादृश्यैक्ययोरेकतरविधानायान्तरनिषेधाद्। ‘गगनं गगनाकार’ मित्यादि तु तत्सदृशवस्त्वन्तरनिषेधपरम्। गगनाद्येकदेशस्य   
तदेकदेशसादृश्यपरं वेत्युपसंहारोऽपि भेदपरः। अभ्यासत्वे चार्थत एव प्रकारत्वं तन्त्रं न तु शब्दतः, अतिप्रसङ्गात्।   
‘पश्यत्यन्यमीश’मित्यत्रेशगतान्यत्वं प्रति पश्यतीति प्रकृतो जीवः पदिन्यायेन प्रतियोगितया सम्बध्यत इति सिद्धोऽभ्यासः।  
	एवं ‘वेत्थ नु त्वं काप्य तमन्तर्यामिण’मित्युपक्रमः, ‘एष त आत्मान्तर्यामी’त्युपसंहारः। ‘एष न आत्मान्तर्याम्यमृत’   
इत्येकविंशतिकृत्वोऽभ्यासः, अन्तर्यामित्वस्याप्राप्तत्वादपूर्वता, ‘स ब्रह्मवि’दित्यादिफलं, तच्चेत्त्वं याज्ञवल्क्य सूत्रमविद्वांस्तं   
चान्तर्यामिणं ब्रह्मगवीरुदजसे मूर्धा ते विपतिष्यती’ति निन्दारूपोऽर्थवादः। ‘यस्य पृथिवी शरीरं यं पृथिवी न वेदे’त्याद्युपपत्तिः। इयं   
च श्रुतिर्भेदपरैवेति सूत्रकृतैवोक्तं- शारीरश्चोभयेऽपि हि भेदेनैनमधीयत’ इति सूत्रं भेदपरमिति त्वयापि भाषितत्वात्। भेदश्रुतेः   
षड्‌विधतात्पर्यलिङ्गानि।। 25 ।।   
</2-25>  
<2-26>  
		26. ऐक्यस्वरूपभङ्गः  
	किं च तिष्ठतु भेदः। ऐक्यम् (1) किमात्मस्वरूपम् ? (2) उतान्यत् ? नाद्यः, पर्यायत्वैकतरपरिशेषाद्यापत्तेः। सापेक्षस्यैक्यस्य   
निरपेक्षात्मत्वायोगाच्च। स्वप्रकाशस्यात्मनो विद्यादिसाक्षित्वेन सदा प्रकाशमानत्वेन शास्त्रवैयर्थ्याच्च। न च त्वन्मते   
उपर्यायत्वादिनिर्वाहको विशेषोऽस्ति। न च भेदभ्रमनिरासार्थं शास्त्रम्, अधिष्ठानाप्रकाशं विना भेदभ्रमस्यैवायोगात्। स्वरूपप्रकाशेन   
प्रकाशमानेऽप्यात्मन्यज्ञानविरोधिवृत्यभावाद्भ्रम इति त्वविद्याविषयभङ्गे निरस्तम्। अन्त्ये ऐक्यं सत्यम् ? मिथ्या वा ? आद्ये   
अद्वैतहानिः। अभावद्वैतमभावस्याधिकरणमात्रत्वं च प्रागेव निरस्तम्। भेदाभावोपलक्षित आत्मैक्यमित्यपि न युक्तम्।   
उपलक्षणीभूतभेदाभावस्य सत्त्वे अद्वैत हानिः, मिथ्यात्वे द्वितीयेऽन्तर्भावात्। न द्वितीयः, तत्त्वमसीत्यादेरतत्त्वापातात्। भेदस्य   
सत्यत्वापत्तेश्च।  
	किं चान्यत्वपक्षे ऐक्यं (1) किमेकत्वसङ्ख्या ? (2) तन्निष्ठसकलधर्माश्रयत्वं वा ? (3) तन्निष्ठासाधारणधर्माश्रयत्वं वा ? (4) भेदाभावो वा   
? (5) तदनिष्ठधर्मानधिकरणत्वं वा ? नाद्याः, निर्धर्मके ब्रह्मणि तत्त्वतः सङ्ख्याद्यभावात्। न चतुर्थः,   
भेदस्यैक्याभावरूपत्वेनान्योन्याश्रयात्। न पञ्चमः, शून्यस्यापि ब्रह्मैक्यापातात्। विशेषनिषेधशेषाभ्यनुज्ञानेन सधर्मकत्वापाताच्च।   
	किं चाभेदे अभेदत्वपारमार्थिकत्वासद्वैलक्षण्यादीनि तत्त्वतः सन्ति चेत्तैरेव सद्वितीयत्वम्, न चेदभेदत्वादिहानिरिति दिक्।  
	न चैक्यस्य दुर्वचत्वेऽप्यात्मस्वरूपमात्रमबाधितमिति वाच्यम्, तन्मात्रस्य सम्मतत्वेन त्वच्छास्त्राविषयत्वात्। भेद एवं खण्ड्योऽस्माकं   
न त्वभेदः साध्य इति तु निरस्तम्। ऐक्यस्वरूपभङ्गः।। 26 ।।  
</2-26>  
<2-27>  
		27. ऐक्यश्रुतेरुपजीव्यबाधः  
	यच्चेदमुच्यते जीवब्रह्माभेदे ‘तत्त्वमसी’त्यादिश्रुतिर्मानम्। यद्यप्यत्र सार्वज्ञ्यासार्वज्ञ्यादिविशिष्टयोस्तत्वम्पदवाच्ययोरैक्यं   
जरद्गवादिवाक्यवद्योग्यताविरहान्न युक्तम्। तथापि सोऽयं देवदत्त इत्यादिवद् विरुद्धांशत्यागेन लक्षितयोरैक्यं युक्तम्। उक्तं हि-  
	युष्मदस्मद्विभागज्ञे स्यादर्थवदिदं वचः।  
	अनभिज्ञेऽनर्थकं स्याद्बधिरेष्विव गायनम्।। इति ।  
	इयं च नवप्रकरणी षड्‌विधतात्पर्यलिङ्गवत्त्वात्प्रबला। तथा हि- ‘एकमेवाद्वितीय’मित्युपक्रमः, ‘तत्त्वमसी’त्युपसंहारः, तत्त्वमसि   
तत्त्वमसीति नवकृत्वाऽभ्यासः, जीवब्रह्मैक्यस्यान्यतोऽप्राप्तत्वादपूर्वता, ‘अथ सम्पत्स्यत’ इति फलम्, ‘येनाश्रुतं श्रुतं   
भवती’त्यादिरर्थवादः, मृत्पिण्डादिदृष्टान्तैरुपपादनादुपपत्तिरपि। एवं विमता आत्मानः परमात्मनः परमार्थतो न भिद्यन्ते आत्मत्वात्,   
परमात्मवदित्याद्यनुमानानि चेति।  
	अत्र ब्रूमः- विरुद्धाकारत्यागः किं अविवक्षामात्रेण ? अनित्यत्वेन वा ? मिथ्यात्वेन वा ? नाद्यः, विरुद्धाकारस्याविवक्षायामप्यनपायात्। न   
हि ‘असद्वा इदमग्र आसीत् सर्वं खल्विदि ब्रह्मे’त्यादि श्रुत्या असत्त्वशून्यत्वयोश्चित्वजडत्वयोर्वा अविवक्षामात्रेण ब्रह्मणः शून्येन   
जडेन वैक्यं सुवचम्। न द्वितीयः, तथात्वे तत्त्वं भविष्यसीति निर्देशापत्त्याऽसीतिवर्तमाननिर्देशायोगात्। दशाभेदेन भेदाभेदयोः   
सत्त्वापत्त्या त्वयाप्यनङ्गीकाराच्च, जीवेशयोः स्वातन्त्र्यपारतन्त्र्यादेर्नित्यत्वे श्रुत्यादेरुक्तत्वाच्च। न तृतीयः,   
निर्दोषश्रुतिसाक्षिसिद्धयोर्विरुद्धधर्मयोर्मिथ्यात्वायोगादित्युक्तत्वात्। सोऽयमित्यादौ तु तत्तादेरन त्यागः क्रमेणैकत्र   
तत्तेदन्तयोरविरोधादित्युक्तम्।  
	किं चैक्यश्रुत्या प्रत्यक्षसिद्धं जीवमनूद्य तस्य ब्रह्मत्वं वा, श्रुतिसिद्धं ब्रह्मानूद्य जीवत्वं वा, उभयानुवादेनाभेदो वा विधेयः,   
सर्वथाप्युपजीव्यविरोधान्नैक्ये प्रामाण्यम्, प्रत्यक्षेण जीवस्य ब्रह्मतो भिन्नत्वेन श्रुत्या च सर्वज्ञत्वादिना ब्रह्मग्राहिण्या   
ब्रह्मणस्तद्धीनत्वेनानुभूयमानाज्जीवाद्भिन्नत्वेन ग्रहणात्। उपजीवकयोर्हि विरोधे न तावद्वयोः प्रामाण्यं वस्तुनो द्वैरूप्यापातात्। नापि   
द्वयोरप्रामाण्यं वस्तुनो निःस्वभावत्वापातात्। नाप्युजीव्यस्यैवाप्रमाण्यम्, दुर्बलेन प्रबलबाधायोगात्।   
तस्मात्परिशेषादुवजीवकस्यैवाप्रमाण्यम्। तदुक्तम्-  
	शास्त्रगम्यपरेशानाद्भेदः स्वात्मन ईयते।  
	अनुभूतिविरोधेन कथमेकत्वमुच्यते।।  
	सार्वज्ञ्यादिगुणं जीवाद् भिन्नं ज्ञापयति श्रुतिः।  
	ईशं तामुपजीव्यैव वर्तते ह्यैक्यवादिनी।। इति ।  
	ईश्वरस्यानुमेयत्वेऽप्युपजीव्यविरोध एव, अनुमित्यापि तस्य सर्वज्ञत्वादिनैव सिद्धेः। न चैवं निषेध्यार्पिका इदंरूप्यमितिधीरपि नेदं   
रूप्यमित्यस्योपजीव्या स्यादिति वाच्यम्, यद्धि यदपेक्षं यस्य बाधे स्वस्यापि बाधापत्तिश्च, तत्तस्योपजीव्यमिह तच्च यद्धर्म्यादिग्राहकं   
स्वप्रामाण्यादिग्राहकं च तदेव, न तु निषेव्यापकम्। न हि ब्रह्मरूपधर्मिज्ञानाप्रामाण्ये च ब्रह्मात्मैक्यज्ञानाप्रामाण्यवत्   
प्रतिषेध्यज्ञानाप्रामाण्ये प्रतिषेधज्ञानाप्रामाण्यं प्रतिषेधशास्त्रविपरिलोपापातात्। न चेदं रूप्यमितिधीरपि धर्मिग्राहित्वेनैवोपजीव्या,   
धर्मिण इदमंशस्यापि नेदं रूप्यमिति प्रत्यक्षेणैव सिद्धेः। न च जीवोऽपि तत्त्वमस्यादिवाक्यसिद्धः, अप्राप्ते शास्त्रस्यार्थवत्त्वात्। अस्तु   
वेदं रूप्यमिति धीरपि धर्मिग्राहकत्वेनोपजीव्या तथापि नेदमित्यत्रेदमंशमात्रं धर्मि, न तु रजतत्वविशिष्टम्, इदमंशमात्रे   
रूप्यत्वनिषेधेनैवेष्टसिद्धेः। एवं च यदुपजीव्यं तन्न बाध्यम्, इदमंशस्याबाधात्। यच्च बाध्यं रजतत्ववैशिष्ट्यम्, न तदुपजीव्यम्,   
रजतत्वविशिष्टस्याधर्मित्वात्। नन्वेवमैक्येऽपि ब्रह्मस्वरूपमात्रं धर्मि, न तु सार्वज्ञ्यादिविशिष्टम्। एवं च यदुपजीव्यं न तद्बाध्यं यच्च बाध्यं   
न तदुपजीव्यमिति चेत्, किं सार्वज्ञ्यादिना भावरूपेणासंसारित्वादिनाऽभावरूपेण वाऽसाधारणधर्मेण ब्रह्मोद्देश्यम् ? चित्त्वादिना   
साधारणधर्मेण वा ? स्वरूपेणैव वा ? आद्ये सुस्थ उपजीव्यविरोधः। द्वितीये चित एव जीवैक्यं सिद्ध्येत्, न तु ब्रह्मणः। तच्च तवापि   
सम्मतम्। न तृतीयः, शब्देनासाधारणब्रह्मस्वरूपोद्देशस्यासाधारणधर्मेण विनाऽसिद्ध्योपजीव्यविरोधतादवस्थ्यात्।   
साधारणस्वरूपोद्देशे च ब्रह्मैक्यासिद्धेः।  
	एतेन न सार्वज्ञ्यादिवाक्यसिद्धं ब्रह्म धर्मि, किं तु निर्गुणादिवाक्यसिद्धमिति निरस्तम्। तत्सिद्धस्याप्युक्तपक्षाबहिर्भावात्।   
निर्गुणादिवाक्येनापि धर्मिग्राहकविरोधेन गुणनिषेधासम्भवाच्च। एतेन सार्वज्ञ्याद्युपलक्षितो धर्मीति निरस्तम्,   
जीवव्यावृत्तब्रह्मत्वस्योपलक्ष्यतावच्छेदकत्वे धर्मिग्राहकविरोधात्। चित्तस्य तत्त्वे सिद्धसाधनात्। सोऽयं देवदत्त इत्यादौ तु तत्ताविशिष्ट   
एवोद्देश्यः। यद्वत्तया ज्ञात एव यदन्वयधीः तत्त्वरूपस्य विशेषणत्वस्य तत्तादौ सम्भवादित्युक्तम्। न च प्रकृतेऽपि संसारित्वेन ज्ञाते   
ब्रह्मैक्यधीः, तज्ज्ञानस्य प्रमात्वे ब्रह्मैक्यायोगात्। भ्रमत्वे चोपजीव्यस्योपजीवकेन बाधापातात्। पुरोडाशकपालेन तुषानुपवपती   
त्यत्राधिष्ठानलक्षणायामपि न दोषः। तत्र तुषोपवापस्यान्यतोऽप्राप्त्या तत्र तुषोपवापविधानेनैवेष्टसिद्धिः। इह तु चितो जीवैक्येन नेष्टसिद्धिः।  
	एवं च- चिताचिदैक्यं सिद्धं नः सार्वज्ञ्यादिविशिष्टयोः।  
	      ऐक्यं तु धर्मिग्राहिभ्यां श्रुत्याक्षाभ्यां विरुध्यते।।  
	अन्यथा परमाणुः सावयवः, ईश्वरोऽसर्वज्ञः- आदित्यो यूप इत्यादावप्युजीव्यविरोधो न स्यात्।   
उत्पत्तिशिष्टगुणविरुद्धगुणविधेरुत्पत्तिवाक्यविरोधश्च न स्यात्। तत्रापि परमाणुत्वादिविशिष्टो न धर्मी, किन्तु स्वरूपमात्रमिति   
सुवचत्वात्। निरवयवत्वादिना विना परमाण्वादेर्धर्मिकरणमेव न सिद्ध्यतीति चेत्, समं प्रकृतेऽपि। सर्वज्ञत्वादिना विनेश्वरस्यापि   
धर्मिकरणासिद्धेः। आरोपितेन सार्वज्ञ्यादिना व्यावृत्तं धर्मीति चेत्, तत्राप्यारोपितेन निरवयवत्वादिना व्यावृत्तो धर्म्यस्तु।   
निरवयवत्वादिग्राहिणः प्रमाणत्वान्न तथेति चेत्समं प्रकृतेऽपि। एतेनैक्यश्रुतेर्जीवान्यद् ब्रह्म नास्तीत्यत्र तात्पर्यमिति निरस्तम्।   
निरीश्वरवादान्तर्भावेन बहुश्रुतिविरोधात्। यदि तु सार्वज्ञ्यासार्वज्ञ्यादिके विरुद्धधर्मे सत्यपि चित्त्वादिनैक्यं विवक्षितम्, तन्ममापि   
सम्मतम्। एतेनैक्यश्रुतेर्लक्षणया चिन्मात्रपरत्वेनैक्यपरत्वाभावान्न तस्या धर्मिग्राहकत्वेन श्रुत्यादिकमुपजीव्यं न वा तद्विरोध इति   
निरस्तम्। इष्टापत्तेः। यद्वा येन विना यस्यानुत्थानम्, तत्तस्योपजीव्यम्, इदं रूप्यमितिधीश्च प्रतिषेध्यार्पकतयोपजीव्यैव, तथापि न दोषः, न   
ह्युपजीव्यत्वमेव प्राबल्ये तन्त्रम्, किं तु परीक्षितत्वविशिष्टम्। न चाविशिष्टस्य व्यभिचाराद्विशिष्टमप्रयोजकं भवति। परीक्षा च न   
तावत्प्रतिषेध्यार्पकशुक्तिरूप्याभेदज्ञानांशेऽस्ति, त्वन्मतेऽपि तस्य व्यावहारिकप्रामाण्यापातात्। इह तु निषेध्यार्पिकापि भेदश्रुतिः   
साक्षिप्रत्यक्षं च निर्दोषत्वात्परीक्षितम्। इत्थमेव च दोषाभावादिज्ञानरूपपरीक्षायामनाश्वासे प्रमाणतदाभासव्यवस्था न स्यादित्युक्तं   
प्रत्यक्षप्राबल्यप्रस्तावे। यद्यपि धर्म्यर्पके इदञ्ज्ञानांशे परीक्षितत्वविशिष्टमुपजीव्यत्वमस्ति, तथापि न तद्बाध्यमित्यनुपदमेवोक्तम्।   
तदुक्तम्-  
	भ्रमेऽप्यभ्रमभागोऽस्ति तन्मात्रमुपजीव्यतु।  
	बाधकज्ञानवृत्तिः स्यान्न चैवं सुपरीक्षितः।। इति ।  
	तस्मादुपजीव्यविरोधाद्-  
	उत्पत्तिवाक्यविज्ञातं कर्म सर्वमनूद्यते।  
	न चाश्रितगुणे शक्यं तद्विरोधि गुणान्तरम्।।  
	इति वार्तिकोक्तरीत्या आमिक्षावाक्योपजीवकस्य वाजिनवाक्यस्य तद्विरोधिगुणविधायकत्ववत् प्रत्यक्षोपजीवकस्य ‘यजमानः   
प्रस्तर’ इत्यादेस्तद्विरुद्धयजमानत्वबोधकत्ववच्च ‘तत्त्वमस्या’दि वाक्यस्य नैक्यबोधकता युक्ता। तदुक्तम्-  
	यजमानप्रस्तरत्वं यथा नार्थः श्रुतेर्भवेत्।  
	ब्रह्मत्वमपि जीवस्य प्रत्यक्षस्याविशेषतः।। इति ।  
	यजमानप्रस्तारादिवाक्यादैक्यश्रुतेर्वैषम्यशङ्का तु प्रत्यक्षस्य शब्दाबाध्यत्वप्रस्तावे निरस्ता। नैवं भेदश्रुतेरैक्यश्रुतिरुपजीव्या, धर्मिणो   
जीवस्य प्रत्यक्षेण ईश्वरस्य च सर्वज्ञादिवाक्ये शब्दधीप्रामाण्यादेश्च प्रत्यक्षेणैव सिद्धेः। तस्य च सर्वस्य   
भेदानुगुणत्वात्प्रतिषेध्यार्पकविरोधस्य च प्रतिषेधशास्त्रप्रामाण्यानापादकत्वादित्युक्तत्वात्। श्रुतिं विनैवैक्यप्राप्तेर्वक्ष्यमाणत्वाच्च।   
ऐक्यश्रुतेस्तु निषेध्यप्रसक्तिर्भेदश्रुतिप्रत्यक्षाभ्यामेव। त्वत्पक्षे हि भेदश्रुतिरपि निषेध्यार्पिकैव, न तु सत्यचिन्मात्रपरा,   
तत्त्वावेदकत्वापत्तेः। निषेध्यार्पकमपरीक्षितं चेन्न, बाध्यमित्युक्तम्। एतेन-  
	अभेदं नोल्लिखन्ती धीर्न भेदोल्लेखनक्षमा।  
	तथा चाऽऽद्ये प्रमा सा स्यान्नान्त्ये स्वापेक्ष्यवैशसात्।।  
	इति निरस्तम्। तदुक्तं नोपजीव्यो ह्यभेदोऽत्र क्वचिद्भेदश्रुतेर्बलादिति। ऐक्यश्रुतेरुपजीव्यबाधः।। 27 ।।   
</2-27>  
<2-28>  
		28. तत्त्वमस्यादिवाक्यार्थः  
	किं च त्वन्मते पदद्वये लक्षणा, ततो वरं मद्रीत्यैकस्मिंस्तत्पदे त्वम्पदे वा अमुख्यवृत्तिः। तथा हि-तत्साहचर्यात्तदितिव्यपदेशः।   
‘वसन्तादिभ्यष्ठक्’ इत्यत्र ‘साहचर्यात्ताच्छब्द्यं भविष्यति वसन्तसहचरितमध्ययनं वसन्त’ इति महाभाष्योक्तेः। प्रसिद्धं च जीवस्य   
ब्रह्मसहचरितत्वं द्वा सुपर्णेत्यादौ। यद्वा तदाश्रितत्वात्तदितिव्यपदेशः। समर्थः पदविधि रित्यत्र समर्थपदाश्रितत्वात्पदविधिरुपचारेण   
समर्थ इति पदेनोच्यत इति महाभाष्योक्तेः, ‘सर्वाः प्रजाः सदायतना’ इति वाक्यशेषाच्च। अथवा ‘ब्राह्मणोऽस्य   
मुखमासीदि’त्यादिवत् ततो जातत्वात्तदितिव्यपदेशः। ‘इग्यणः सम्प्रसारणम्’- इत्यत्र यथा काकाज्जातः काकः श्येनाज्जातः   
श्येनः, एवं सम्प्रासारणाज्जातो वर्णः सम्प्रसारणमिति महाभाष्योक्तेः। ‘सन्मूलाः सोम्येमाः सर्वाः प्रजा’ इति वाक्यशेषाच्च।  
	ब्राह्मणो मुखमित्येव मुखाज्जातत्वहेतुतः।  
	यथाऽवदत् श्रुतिस्तद्वज्जीवो ब्रह्मेतिवाग्भवेत्।। इति स्मृतेश्च ।  
	अथवा ‘धान्यमसि धिनुही’त्यत्र तण्डुले धान्यशब्दवत् तदधीनत्वात्तदिति व्यपदेशः  ‘प्राणबन्धनं हि सोम्य मन’ इति वाक्यशेषे   
जीवस्येशाधीनत्वोक्तेः। ‘यदधीना यस्य सत्ता तत्तदित्येव भण्यत’ इति भारतोक्तेश्च।   
	अथवा अतिदेशोऽयं तद्वत्त्वमसीत्यर्थः। ‘बहुगणे’त्यादि सूत्रे बहुगणवतुडतयः सङ्ख्यावद्भवन्ति अन्तरेणापि वतिमतिदेशो गम्यते   
अब्रह्मदत्तं ब्रह्मदत्त इत्याह तेन वयं मन्यामहे ब्रह्मदत्तवदयं भवतीति महाभाष्योक्तेः। ‘सारूप्यादि’ति जैमिनिसूत्रे ‘आदित्यो यूप’   
इत्यादिकं सादृश्यादित्युक्तत्वाच्च। ‘तद्गुणसारत्वात्तु तद्व्यपदेशः प्राज्ञवदि’ति ब्रह्मसूत्रे ब्रह्मगुणयोगाज्जीवे तदिति व्यपदेश   
इत्युक्तत्वाच्च।  
	भिन्नाज्जीवात् परो भिन्नस्तथापि ज्ञानरूपतः।  
	प्रोच्यन्ते ब्रह्मरूपेण वेदवादेषु सर्वशः।।  
	इति स्मृतेश्च। अन्यथा तत्त्वमसीति वाक्यमबोधकं स्यात्। यथोक्तं महाभाष्ये ‘यो गामश्व इति ब्रूयात् न जातुचित्सम्प्रत्ययः स्यादि’ति।  
	यद्वा शाखासदेशे चन्द्रे शाखाशब्दवत् जीवान्तर्यामितया जीवसदेशे ब्रह्मणि त्वमितिव्यपदेशः, ‘य आत्मनि तिष्ठन्नि’त्यादि श्रुतेः।  
	यद्वा ‘ब्राह्मणो वै सर्वा देवता’ इत्यादिवत् जीवाश्रयत्वाद् ब्रह्मणि त्वमितिव्यपदेशः। यद्वा ब्रह्मणः सर्वकर्तृत्वाद् ‘यजमानः प्रस्तर’   
इत्यादिवत्तत्सिद्ध्या त्वमितिव्यपदेशः। एवं च-  
	तदधीनत्वताद्देश्यतात्स्थ्यताद्धर्म्यपूर्वकैः।  
	निमत्तैस्तत्त्वमस्यादिसामानाधिकरण्यगीः।।  
	न चैवं मुख्यार्थत्यागदोषः, अन्तर्यामिणि त्वमित्यादेर्मुख्यताया वक्ष्यमाणत्वात्। त्वद्रीत्या पदद्वयलक्षणातः मद्रीत्या एकपदलक्षणाया   
ज्यायस्त्वाच्च। किं च जहदजहल्लक्षणायां वाच्यान्तर्गतत्वेन प्राग्धीस्थस्याप्यनन्तरमनुपपत्तिदर्शनेन त्यक्तस्य पुनः स्वीकारः।   
जहल्लक्षणायां तु अधीस्थस्याप्यत्यक्तस्यैव स्वीकारः। त्यक्तस्वीकारादपि वरम् अधीस्थस्वीकारः। एवं च-  
	एकस्यामुख्यवृत्त्यैव तत्त्वमित्यस्य सम्भवे।  
	भेदेनैवैक्यपरताऽनेकलक्षणया कुतः।।  
	न च सदेवेत्यादिवाक्ये लक्षणया प्रकृते शुद्धे प्रकृतवाचिनस्तत्पदस्याऽभिधैवेति वाच्यम्, शुद्धस्यावाच्यत्वात्।   
तदित्येकपदलक्षणानिरासाय ‘तदैक्षत तत्तेजोऽसृजते’त्याद्यनेकपदलक्षणायोगाच्च।  
	यद्वा सुपां सुलुगित्यादि सूत्रात् तृतीयाविभक्त्यादेर्लुक् प्रथमैकवचनादेशो वा। ततश्च तेन त्वं तिष्ठसीति वा ततस्त्व जात इति वा, तस्य   
त्वमिति वा, तस्मिंस्त्वमिति वार्थः। ‘अनेन जीवेनात्मनानुप्रभूतः पेपीयमानो मोदमानस्तिष्ठति, सन्मूलाः सोम्येमाः सर्वाः प्रजा,   
ऐतदात्म्यमिदं सर्व’मित्यादि वाक्यशेषात्। मीमांसकैः ‘उत यत्सुन्वन्ति सामिधेनीस्तदन्वाहु’रित्यत्र यत्र सुन्वन्ति तत्र हविर्धाने स्थित्वा   
सामिधेनीरनुब्रूयादितिसप्तम्यर्थे प्रथमास्वीकाराच्च। न्याय्यं च निरवकाशप्रधानभूतानेकप्रातिपदिकस्वारस्याय सङ्ख्यार्थत्वेन   
सावकाशाप्रधानैकविभक्त्यस्वारस्यम्। प्रोद्गातॄणामित्यत्र तु विभक्त्यन्तरे प्रथमैकवचनस्येव षष्ठी बहुवचनस्यान्यत्राविधानात्   
बहुवचनानुसारेण प्रातिपदिकस्य प्रस्तोत्रादिच्छन्दोगेषु लक्षणाश्रिता। दृष्टं च ‘प्रयाजशेषेण हवींष्यभिधारयती’त्यत्र   
प्रयाजशेषप्रातिपदिकस्वारस्याय प्रयाजाशेषं हविःषु प्रक्षिपतीति विभक्त्यस्वारस्यम्। एवं च-  
	आवकाशोज्झितानेकमुख्यनामानुसारतः।  
	युक्तोऽतादृग्विभक्तेर्हि बाधः प्रयाजशेषवत्।।  
	यद्वा तस्य त्वमित्यर्थे तत्त्वमिति समस्तं पदम्। यद्वा ऐतदात्म्यमिदं सर्वं तत्सत्यं स आत्मा तत्त्वमसीत्यत्र तदित्यनेन नात्मा परामृश्यते,   
किन्त्वैतदात्म्यं नपुंसकलिङ्गत्वात्। ऐतदात्म्यमित्यस्य चैष चासावात्मा च एतदात्मा तस्येदं ऐतदात्म्यम्। एतदीयं वस्तु त्वमसीत्यर्थः।   
परमते हि एतत् सद् आत्मा यस्य तदैतदात्म्यमितिव्याख्यातत्वाद् भावप्रत्ययो व्यर्थः। ततो वरमर्थान्तराश्रयणम्, विचित्रा हि   
तद्धितगतिरिति वचनात्।  
	स स्रष्टा चैव संहर्ता नियन्ता रक्षिता हरिः।  
	तेन व्याप्तमिदं सर्वमेतदात्म्यमतो विदुः।। इति स्मृतेश्च।   
	केचित्तु शरीरवाचिनां देवमनुष्यादिशब्दानां शरीरिपर्यन्तत्वदर्शनात्। जीवस्य च तस्यात्मा शरीरमित्यादिश्रुत्येश्वरशरीरत्वात् तत्त्वमिति   
व्यपदेशः शरीरशरीरिभावनिबन्धन इत्याहुः। इतरे तु आदित्यो ब्रह्मेत्यादिवत् जीवे ब्रह्मत्वोपासनार्थस्तत्वमसीतिनिर्दशः, न तु   
वस्तुतत्त्वनिष्ठ इत्याहुः। यद्वा स आत्मा तत्त्वमसीत्यत्र यद्यपि द्वेधा पदच्छेदः सम्भवति, तथापि शब्दो नित्य   
इत्यत्रानित्यघटदृष्टान्तेनानित्य इतिच्छेदवत् अत्रापि भिन्नशकुनिसूत्रादिदृष्टान्तैरतदितिच्छेदः। न हि आद्ये खण्डे स यथा शकुनिः सूत्रेण   
प्रबद्ध इत्युक्तयोः शकुनिसूत्रयोः, षष्ठे लवणमेतदुदकमित्यादिनोक्तयोः, लवणोदकयोः, सप्तमे पुरुषं सोम्य गन्धारेभ्य इत्यादिनोक्तयोः   
पुरुषगन्धारदेशयोः नवमेऽपहार्षीत्स्तेयमकार्षीदित्यादिनोक्तयोः स्तेनापहार्ययोश्चैक्यं स्तेनापहार्यदृष्टान्ते हि स्पष्ट ऐक्यज्ञानिनोऽनर्थः।   
परकीयब्रह्मत्वाभिमानी हि स्तेनः, न तु विद्यमानब्रह्मत्वाज्ञानी। न च सत्यानृताभिसन्धिमात्रमिह विवक्षितम्, तथात्वे सत्यानृतवाग्दृष्टान्तेन   
पूर्तेरपहार्षीत्स्तेयमकार्षीदित्यपहारदृष्टान्तायोगात्। आद्यखण्डे सुषुप्तविषये स्वमपीतो भवतीत्यत्र ब्रह्मणि स्वशब्दो न जीवाभेदाभिप्रायः।  
	स्वातन्त्र्यात्स्व इति प्रोक्त आत्मायं चाततत्त्वतः।  
	ब्रह्मायं गुणपूर्णत्वात् भगवान् विष्णुरव्ययः।।  
	इति श्रुतेः आत्मीयार्थत्वसम्भवाच्च। अपीतो भवतीत्यस्यापि तिरोहितः सन् प्राप्तो भवतीत्येवार्थः, न त्वभिन्न इति। अपेरपिधाने, इणश्च   
गतौ, निष्ठायाश्च कर्तरि शक्तेः क्लृप्तत्वादैक्ये योगरूढयोरभावाच्च। ऐक्यार्थत्वे अपीत इत्यस्य भवतेश्चाकर्मकत्वेन श्रुतद्वितीयायोगाच्च,   
अश्रुततृतीयाकल्पनाप्रसङ्गाच्च।  
	‘स्वं कुलायं यथाऽपीतः पक्षी स्यादेवमीश्वरम्।  
	अप्येति जीवः प्रस्वापे’ इति स्मृतेश्च।।   
	यथास्मिन्नाकाशे श्येनो वा सुपर्णो वा विपरिपत्य श्रान्तः संहत्य पक्षौ संल्लयायैव ध्रियते एवमेवायं पुरुष ‘इति सुषुप्तिविषयश्रुत्यन्तरे   
भिन्नश्येननीडदृष्टान्तोक्तेश्च। प्राज्ञेनात्मना सम्परिष्वक्त’ इति सुषुप्तौ भेदश्रुतेश्च। त्वन्मतेऽपि भेदपरेण ‘सुषुप्त्युत्क्रान्त्योर्भेदेने’ति   
सूत्रेण विरोधाच्च। त्वत्पक्षेऽपि जागरण इव सुषुप्तावप्याविद्यवकजीवब्रह्मभेदस्य सत्त्वाच्च। न च नवमखण्डे ‘नानात्ययानां वृक्षाणां   
रसानाम्’ इत्यादिनोक्तानां नानावृक्षरसानाम्। दशमे ‘इमाः सोम्य नद्य’ इत्यादिनोक्तयोर्नदीसमुद्रयोश्चैक्यं शङ्क्यम्। न हि   
नानावृक्षरसा अन्योन्य भेदत्यागेन प्राक्सिद्धेन मधुनैक्यमापद्यन्ते न वा प्राग्भेदभ्रान्तिविषयाः पश्चात्तदविषयाः, किं तु तन्तव इव   
घटमन्योन्यं भिन्ना एव प्रागसिद्धं मधूत्पादयन्ति। न चेदं दार्ष्टान्तिकानुगुणम्। नदीसमुद्रदृष्टान्तेऽपि किं नदीसमुद्रावयविनोरैक्यम् ? किं   
वा तदवयवजलाणूनाम् ? उत द्रव्यान्तरारम्भः ? नाद्यद्वितीयौ, माषराशौ प्रक्षिप्तमाषतदवयवानामिव क्षीरे प्रक्षिप्तनीरदवयवानामिव   
चान्योन्यं मिश्रीभावेऽपि प्राग्भिन्नानां पश्चादप्यैक्यायोगात्। ‘ता एवापो ददौ तस्य स मुनिः संशितव्रत’ इति कौर्मेया   
इन्द्रकमण्डलुस्था आपः स्वकमण्डलौ निक्षिप्तास्ता एव वसिष्ठो दत्तवानित्युक्तेश्च। सप्तनदीनां मिश्रीभूतानामपि पुनर्विभज्य   
समुद्रगमनदर्शनाच्च। ‘यथोदकं शुद्धे शुद्धमासिक्तं तादृगेव भवती’ति सावधारणश्रुतिविरोधाच्च।  
	उदकं तूदके सिक्तं मिश्रमेव यथा भवेत्।  
	न चैतदेव भवति यतो वृद्धिः प्रदृश्यते।।  
	इति सयुक्तिकस्मृतिविरोधाच्च। समुद्रे तु महत्त्वाद् वृद्ध्यदर्शनम्। पूतापूतयोः शीतोष्णयोर्मधुरलवणयोर्जलयोर्मेलने   
उभयगुणदर्शनाच्च। ‘ताः समुद्रात्समुद्रमेवापियन्ती’ति अवधित्वादिनिर्देशायोगाच्च। वाचस्पतिनापि ‘अवस्थितेरिति काशकृत्स्न’   
इति सूत्रे नदीसमुद्राभेदस्य निरस्तत्वाच्च। भेदाज्ञानं तु क्षीरनीरयोरिव व्यामिश्रीभूतस्वर्णताम्रादेरिव च मिश्रीभावाद्युक्तम्। अन्त्ये न   
कस्यापि केनाप्यैक्यं दार्ष्टान्तिकानानुगुण्यं च। ‘ताः समुद्रात्समुद्रमेवापियन्ति स समुद्र एव भवती’ त्यत्रापि प्रकृतनदीरूद्दिश्य   
समुद्रभवनविधाने ते तण्डुला ओदनं भवन्तीतिवत् ताः समुद्र एव भवन्तीति स्यात्। अतो नद्योऽनियतजलराशिरूपात्खातरूपाद्वा   
देवतारूपाद्वा समुद्राद् गच्छन्ति तं प्रविशन्ति च समुद्रस्तु स एव नैतासां समुद्रत्वमिति वा स समुद्र एव तु नदीत्वं प्राप्नोतीति वार्थः।   
तस्मात्सतोऽप्यन्योन्यं भेदस्याज्ञान एव इमौ दृष्टान्तौ। अत एव नानारसवाक्ये दार्ष्टान्तिके ‘एवमेव खलु सोम्येमाः सर्वाः प्रजाः सति   
सम्पद्य न विदुः सति सम्पत्स्यामहे इति त इह व्याघ्रो वे’ति नदीसमुद्रवाक्ये च दार्ष्टान्तिके ‘सत आगम्य न विदुः सत आगच्छामह इति   
त इह व्याघ्रो वे’ति सतो भेदस्याज्ञानेनवानर्थ उक्तः। न हि गृहे प्रविष्टस्य गृहादागतस्य वा तदैक्यम्। तस्माद्   
दृष्टान्तानुसारेणातत्त्वमसीतिच्छेदो युक्तः। तथा च श्रुत्यन्तरम्-  
	यथा पक्षी च सूत्रं च नानावृक्षरसा यथा।  
	यथा नद्यः समुद्रश्च शुद्धोदलवणे यथा।।  
	यथा स्तेनापहार्यौ च यथा पुंविषयावपि।  
	तथा जीवेश्वरौ भिन्नौ सर्वदेव विलभणौ।। इति ।।  
किं चाष्टमे खण्डे ‘स्वप्नान्तं मे सोम्य विजानीहि’ति स्वातन्त्र्यशङ्कानास्पदसुषुप्तिनिदर्शनेन एकादशे च अस्य यदेकां शाखां जीवो   
जहाती’त्यादिना अन्वयव्यतिरेकोक्त्या पञ्चदशे च पुरुषं सोम्योतोपतापिन’मित्यादिना   
स्वातन्त्र्यशङ्कानास्पदमरणनिदर्शनेनेश्वराधीनत्वस्योक्तत्वादतदित्येव च्छेदो युक्तः। एवं च-  
	वाक्येशेषानुसारेण मुख्यार्थस्यैव सम्भवे।  
	तद्विरुद्धानेकपदलक्षणा नैव युज्यते।।  
	एकादश खण्डे ‘अनेन जीवेनात्मनाऽनुप्रभूतः पेपीयमानो मोदमानस्तिष्ठती’त्यत्र च जीवशब्द ईश्वरपरः, मोदमान इति संसारिणः   
पृथगुक्तेः। ‘एतस्यैव सोम्यैषोऽणिम्न एवं महान् न्यग्रोधस्तिष्ठती’त्यत्राणिमशब्दः परमसूक्ष्मेश्वरपरः। ‘स एषोऽणिमा ऐतदात्म्यमिदं   
सर्व’मिति इहैव श्रुतावीश्वरे तस्य प्रयोगात्, न तु पररीत्या धानापरः। तासां किमत्र पश्यसीति अण्व्य इवेमा धाना भगव इति   
भावप्रत्ययरहितेन स्त्रीलिङ्गेन बहुवचनान्तेनेवशब्दशिरस्केन चाणुशब्देन निर्दिष्टतया तद्विपरीताणिमशब्दानर्हत्वात्, `न निभालयस'   
इत्युक्तादृश्यत्वायोगाच्च। यदि च पञ्चदशे विदुषो ब्रह्मप्राप्तिमात्रं विवक्षितम्, तदा तस्य `वाङ् मनसि सम्पद्यत' इत्यादि `तेजः परस्यां   
देवतायाम्' - इत्यन्तमेव वाक्यं स्यात्। `तस्य यावन्न वाङ् मनसि सम्पद्यत’ इत्यादिव्यर्थं स्मृतिशच-  
	यदा प्राणान् ददातीशस्तदा चेतनकोऽलम्।  
	जानाति ग्रस्तकरणस्तेन वेत्ति न किञ्चन।। इति  
	स आत्मेत्यत्र च सोऽणिमशब्दोक्त ईश्वर आत्मा आतत इत्येवार्थः, न तु जीवात्मेति।  
	यदाप्नोति यदादत्ते यच्चात्ति विषयानिह।  
	यच्चास्य सन्ततो भावस्तेनात्मेति हि भण्यते।।  
	इति भारतोक्तेः। ‘नानुमानमतच्छब्दात् प्राणभृच्चे’ति सूत्रे ‘तमेवैकं जानथात्मान’मिति वाक्योक्तो न जीवः तद्वाचिशब्दाभावादिति   
त्वयापि सिद्धान्तितत्वेनात्मशब्दस्य जीवेष्वमुख्यत्वाच्च। ‘स इमास्तिस्रो देवता अनेन जीवेनात्मनानुप्रविश्य नामरूपे   
व्याकरोदि’त्यत्रापि जीवशब्देनेश्वर उच्यते, न तु संसारी जीव इति भागवतोऽनिरुद्धस्याख्येति श्रुतेः, ‘विष्णुर्जीव इतिप्रोक्तः सततं   
प्राणधारणादि’ति स्मृतेश्च। जीवेऽपि योगसम्भवेन रूढिकल्पकाभावाच्च। ‘अहं हि जीवसञ्ज्ञो वै मयि जीवः समाहित’ इति   
मोक्षधर्मे भगवद्वचनाच्च। प्राणधारकत्वरूपनिमित्तस्येश्वर एव मुख्यत्वाच्च संसारिणास्त्रिवृत्करणपूर्वकं   
नामरूपात्मकप्रपञ्चकर्तृत्वायोगाच्च। तेजोऽबन्नानां तत्तेज ऐक्षत ता आप ऐक्षन्त इमास्त्रिस्रो देवता इति पूर्वमेव चेतनत्वसिद्ध्या   
पुनर्जीवप्रवेशोक्त्ययोगाच्च।  
	एकमेवाऽद्वितीयमित्युपक्रमः। एकविज्ञानेन सर्वविज्ञानं च प्रागेव व्याख्यातम्। न चैक्याप्रसक्तेरतत्त्वमसीतिनिषेधायोगः। ‘इष्टापूर्तं   
मन्यमाना वरिष्ठ’मित्यादाविव श्रुतितात्पर्यापरिज्ञानेन वा ‘तद्धैक आहुरसदेवेदमग्र आसी’दित्यादाविवानादिकुसमयेन वा   
देहेन्द्रियादीन्प्रति स्वातन्त्र्यरूपस्येश्वरलक्षणस्य सर्वैरपि आत्मन्यभिमन्यमानत्वेन प्रत्यक्षेण वा प्रसक्तस्यैक्यस्य निषेधोपपत्तेः। एवं च   
‘एकमेवाद्वितीय’मिति समाभ्यधिकराहित्यस्योपक्रमात्। ऐतदात्म्यमिति तस्येवौपसंहाराद् अतत्त्वमसीति नवकृत्वोऽभ्यासात् शास्त्रं   
विना शास्त्रैकगम्येश्वरभेदस्याप्रसक्त्या अपूर्वत्वाद्, अथ सम्पत्स्यत इति फलश्रवणाद्, येनाश्रुतं श्रुतं भवतीत्याद्यर्थवादात् शकुनि   
सूत्रादिदृष्टान्तैरुपपादनात् षड्‌विधतात्पर्यल्लिङ्गानि भेदपराण्येवेति। तत्त्वमसिवाक्यार्थः।। 28 ।।   
</2-28>  
<2-29>  
		29. अहं ब्रह्मास्मीत्यादिश्रुत्यर्थः  

	एतेनाहं ब्रह्मास्मीत्याद्यपि व्याख्यातम्। उक्तरीत्या एकपदलक्षणया ब्रह्मसाहचर्यादिना जीवे ब्रह्मेतिव्यपदेशस्य वा सादेश्यादिना   
ब्रह्मण्यहमितिव्यपदेशस्य वोपपत्तौपदद्वयलक्षणयैक्यपरत्वायोगात्। किं चाहंशब्दो जीवान्तर्यामिणि मुख्यः।  
	सर्वान्तर्यामिको विष्णुः सर्वनाम्नाऽभिधीयते।  
	एषोऽहं त्वमसौ चेति न तु सर्वस्वरूपतः।।  
	इत्यादि स्मृतेः ‘अहं मनुरभवं सूर्यश्चे’त्यन्तर्यामिणि अहं शब्दप्रयोगाच्च। न हि त्वत्पक्षेऽपि विशिष्टचैतन्यरूपो वामदेवो   
विशिष्टचैतन्यरूपमनुसूर्यादिर्भवति। अहं मन्वादिशब्दैश्चिन्मात्रलक्षणायां चोत्तमपुरुषायोगः। ‘अहं भूमिमदामार्याये’त्याद्ययोगश्च। न हि   
चिन्मात्रं भूमिमदात्। भगवान्विष्णुर्हीन्द्राय भूमिमदात् तस्मादहं नामाभवत्तस्योपनिषदहमिति, अहन्नामा हरिर्नित्यमहेयत्वात्प्रकीर्तित’   
इत्यादि श्रुतेश्च। श्रुत्यन्तरे ‘अहं तत्तेजोरश्मीन्नारायणं पुरुषं जातमग्रतः तमिममहं विजानाती’ति अहेये अहं शब्दप्रयोगाच्च। अन्यथा   
अहं विजानामीति स्यात्। ततश्चान्तर्याम्यैक्यमेवात्रोच्यते। उक्ता चान्तर्यामिणि नियम्यानन्त्यादिना भेदप्रसक्तिः। तथा च श्रुत्यन्तरम्-   
‘स यश्चायं पुरुषे पश्चासावादित्ये स एक’ इति। अन्यथा ‘य एष आदित्ये पुरुषो दृश्यते सोऽहमस्मी’ति छान्दोग्ये ‘स एनान् ब्रह्म   
गमयती’ति भेदपरोत्तरवाक्यविरोधः। किं च ‘स य एतमेवं विद्वानुपास्त’ इत्युत्तरवाक्ये उपास्तिश्रवणात् त्वन्मते   
चोपास्यस्यारोपितत्वान्नानेनैक्यसिद्धिः। ‘योऽसावसौ पुरुषः सोऽहमस्मि वायु’रितीशावास्ये च ‘वायुरनिलममृतमथेदं भस्मान्तं   
शरीर’मित्युत्तरवाक्यविरोधः। न हि शरीरादेरपि जीवैक्यम्। ‘अग्ने ! नय सुपथा राये अस्मानि’त्यादि भेदपरोत्तरवाक्यविरोधश्च।   
‘तद्योऽहं सोऽसौ योऽसौ सोऽह’मित्यैतरेये च `चक्षुर्मित्रस्य वरुणस्याग्ने'रितिभेदपरोत्तरमन्त्रविरोधः। `ब्रह्म वा इदमग्र   
आसीत्तदात्मानमेवावेदहं ब्रह्मास्मि' इति बृहदराण्यके च `तद्यो यो देवानां प्रत्युबुध्यत तथा ऋषीणां तथा मनुष्याणा'मिति   
भेदपरवाक्यशेषविरोधः। किं चात्र वाक्ये ब्रह्मण एव प्रकृतत्वात् नानेन जीवब्रह्मैक्यसिद्धिः। `य एवं वेदाहं ब्रह्मस्मी'त्युत्तरवाक्ये   
त्वितिशब्दयोगात् त्वन्मते चेतिशब्दयुक्तानाम् `आदित्यो ब्रह्मे'त्यादीनामुपासनार्थत्वात्। `अथ योऽन्यां देवतामुपास्त' इत्युत्तरवाक्ये   
उपास्तिश्रवणाच्च नानेनैक्यसिद्धिः।  
	यद्वात्र ब्रह्मशब्दो बृंहणार्थ इति न परब्रह्मैक्यसिद्धिः। अन्यथा पूर्ववाक्ये `आत्मानमेवावेदि'त्यनेनैव ब्रह्मेति ज्ञानस्य सिद्धत्वाद् ब्रह्मास्मीति   
व्यर्थम्। एतेन- `अहं हरिः सर्वमिदं जनार्दन' इत्यादि स्मृतयोऽपि व्याख्याताः। अथ योऽन्यां देवतामुपास्ते अन्योऽसावन्योऽहमस्मीति   
न स वेद यथा पशु'रित्यत्राप्यन्तर्यामिभेदज्ञानी निन्द्यते। अन्यथा पदद्वयादिलक्षणादिदोषात्। यद्वा योऽन्यो जीवः अन्यां विलक्षणां   
देवतामुपास्ते। किमिति ? अन्योऽसौ परमात्मा अहस्मीति न स वेद यथा पशुरित्यर्थः, अन्यथाहमर्थस्यापि विशेष्यत्वे देवतामुपास्त   
इत्ययुक्तम्। न च व्यवहितान्वयदोषः, यस्य येनार्थसम्बन्ध इति न्यायेन सन्निधानाद्योग्यतायाः प्रबलत्वात्। अथवा   
स्वातन्त्र्येणाऽन्यसद्भावनिषेधाय श्रुतिस्त्वियम्। `अन्योऽसावन्योऽहमस्मीति पश्यन्नज्ञ इति स्म ह। आह तद्ब्रह्मणोऽधीना भिन्नाजीवास्तु   
सर्वश'इत्यादि स्मृतेः स्वान्त्र्यज्ञानी पशुरित्यर्थः केचित्तूपास्त इत्यादिश्रवणात्पुम्प्रयत्नसाध्यज्ञान विजातीयवृत्त्यन्तररूपोपासनाया एव   
निषेधः, न तु ज्ञानस्येत्याहुः। `स यो ह वैतत्परमं ब्रह्म वेद ब्रह्मैव भवती'त्यत्रापि द्वितीयो ब्रह्मशब्दो जीवपरः।   
बृहजातिजीवकमलासनशब्दराशिष्विति वचनात्। ब्रह्माणि जीवाः सर्वेऽपीत्यादिस्मृतेश्च। `द्वे ब्राह्माणी वेदितव्ये' इत्यादौ जीवे   
तत्प्रयोगाच्च। तथा च यः परमं ब्रह्म वेद स जीव एव भवति न तु परं ब्रह्मेत्यर्थः। अत एवाद्यो ब्रह्मशब्दः परमत्वेन विशेषितः। यद्वा ब्रह्म   
भवति बृंहितत्वरूपब्रह्मत्वाक्रान्तो भवतीत्यर्थः। सम्पूज्य ब्राह्मणं भक्त्या शूद्रोऽपि ब्राह्मणो भवेदितिवत्। न हि शूद्रः   
स्वपूज्यब्राह्मणव्यक्तिरेव भवति किं तु ब्राह्मणत्वजात्याक्रान्तः, ब्रह्मण्यपि ब्रह्मशब्दस्य बृंहणार्थत्वाद्, `ब्रह्मत्वं बृंहितत्वं स्याज्जीवानां न   
परत्मते'ति स्मृतेश्च। `अस्य महिमानमिति वीतशोक' इति वाक्यशेषाच्च। अन्यथा पूर्वत्र `यथा नद्यः स्यन्दमाना' इति   
भिन्ननदीसमुद्रदृष्टान्तोक्तिः। `परात्परं पुरुषमुपैति दिव्य'मिति ब्रह्म प्राप्त्युक्तिश्चायुक्ता स्यात्। किं च त्वत्पक्षे नित्यं   
ब्रह्मभूतस्यापूर्वब्रह्मभावोक्तिरयुक्ता। आरोपनिवृत्तेः साध्यत्वेऽप्यशाब्दत्वात्। `ब्रह्मैव सन्ब्रह्माप्येति'त्यत्रापि जीव एव सन् ब्रह्म   
प्राप्नोतीति कर्तृकर्मभावेन भेद एवोच्यते। `कर्माणि विज्ञानमयश्च आत्मा परेऽव्यये सर्व एकीभवन्ती'त्यत्रापि एकीभावः स्थानैक्यं   
मत्यैक्यं सादृश्यं वा, न स्वरूपैक्यम्।  
	अविरोधश्च सादृश्यमेकदेशस्थितिस्तथा।  
	एकीभावस्तथा प्रोक्तो नैकीभावः स्वरूपयोः।।  
	इति वचनात्। `अह्नीतस्ततो गता गावः सायं गोष्ठे एकीभवन्ति', `एकीभूता नृपाः सर्वे ववर्षुः पाण्डवं शरैः', `अस्मिन्ग्रामे महाजना   
एकीभूताः', `कीटो भ्रमरेणैकीभूत' इत्यादौ प्रयोगाच्च। त्वत्पक्षे ऐक्यस्य प्रागेव सिद्धत्वादभूततद्भावार्थच्विप्रत्ययबाधः। तथा   
सकृत्प्रयुक्तस्यैकीभवन्तीत्यस्य कर्मसु निवृत्तिरर्थः विज्ञानात्मन्यैक्यमर्थ इति अनेकार्थत्वम्। तथा `परेऽव्यये' इति श्रुतसप्तमीहानिः,   
अश्रुततृतीयाकल्पनापत्तिः। तथा `निरञ्जनः परमं साम्यमुपैती'ति पूर्ववाक्येन `परात्परं पुरुषमुपैति दिव्यमि'त्युत्तरवाक्येन च विरोधः   
स्यात्। नाप्यन्तर्यामिप्रकरणस्थं `नान्योऽतोऽस्ति द्रष्टे'ति वाक्यं अक्षरप्रकरणस्थं `नान्यदतोऽस्ति द्रष्ट्रि' इति वाक्यं चैक्ये मानम्। अत   
इत्यनेन प्रस्तुतं सर्वनियन्तारं परामृश्यान्यो द्रष्टा नास्तीत्युक्ते अस्मिन्ग्रामे अयमेव सर्वनियोजकः, नान्यः पुरुषोऽस्तीत्यादावन्यशब्दस्य   
प्रस्तुतसदृशान्यपरतया व्युत्पन्नत्वेनेहापि सर्वनियामकद्रष्ट्रन्तरनिपेधात्। उक्तं हि- `समानमितरच्छ्येनेनेत्यत्र इतरशब्दस्य   
पूर्वनिर्दिष्टसदृशपरत्वम्। एवं च `कन्दर्पः सुन्दरो लोके नान्योऽस्तीह पुमानि'त्युक्ते कन्दर्पतोऽन्यः पुमान्नेति न प्रतीयते किन्तु   
कन्दर्पसदृशः सुन्दरो नेति भासते। एवं परात्मसदृशद्रष्ट्रभावोऽत्र भासते। अन्यथा अन्तर्यामिवाक्ये `य आत्मनोऽन्तरः, यमात्मा न वेद,   
यस्यात्मा शरीरं य आत्मानमन्तरो यमयती'ति पूर्ववाक्येन `एष त आत्मान्तर्याम्यमृतः अतोऽन्यदार्त'मित्युत्तरवाक्येन च विरोधः। तत्र   
परमात्मनोऽन्यं चेतनमङ्गीकृत्य तस्यार्तियुक्तत्वेनास्वातन्त्र्यस्यैवोक्तेः। अक्षरवाक्ये च `एतस्य वा अक्षरस्य प्रशासने गार्गि   
सूर्याचन्द्रमसौ विधृतौ तिष्ठत' इत्यादि पूर्ववाक्येन विरोधः स्यात्, द्वितीयाद्वै भयं भवतीत्यस्यापि विरोधिनः समानाद्भयं भवतीत्येवार्थः   
लोके तादृशादेव भयदर्शनात्। अस्य च लोकसिद्धानुवादित्वात्। `समानाद्धि भयं भवे'दिति स्मृतेश्च। पूर्वत्र `तस्मादेकाकी बिभेती'ति   
उत्तरत्र च `तस्मादेकाकी न रमत' इति श्रवणाच्च। यदाह्यैवैष `एतस्मिन्नुदरमन्तरं कुरुत' इत्यत्रापि एतस्मिन्नितिविशेषणात्स्वगतस्यैव   
भेदस्य निषेधः। एवं `एको देवः सर्वभूतेषु गूढ' इत्यादि श्रुतिः, `एक एव हि भूतात्मा भूते भूते व्यवस्थित' इति स्मृतिश्चान्तर्याम्यैक्यपरा।   
भूतशब्दस्य `यतो वा इमानि भूतानि जायन्ते यत्प्रयन्त्यभिसंविशन्ती'त्यादाविव चेतनपरत्वात्।  
	यावन्मोक्षं तु भेदः स्याज्जीवस्य परमस्य च।  
	ततः परं न भेदोऽस्ति भेदहेतोरभावतः।।  
	विभेदजनकेऽज्ञाने नाशमात्यन्तिकं गते।  
	आत्मनो ब्रह्मणो भेदमसन्तं कः करिष्यति।।  
	इत्यादि स्मृतिष्वपि भेदशब्दो मित्रभेद इत्यादाविव वैमत्यार्थः। जीवस्य परमैक्यं तु बुद्धिसारूप्यमेव चेत्यादि स्मृतेः। जीवस्य हि   
आमोक्षमीश्वरकामविरुद्धकामिता न तु मोक्षे। अत एव मुक्तः सत्यकामः। असन्तमभद्रमित्यर्थः। क्षेत्रज्ञं चापि मां विद्धि सर्वज्ञेत्रेषु   
भारते'त्यस्यापि क्षेत्रज्ञं सर्वज्ञं मां सर्वक्षेत्रेष्वपि विद्धीत्यर्थः। तत्रैव   
	इदं शरीरं कौन्तेय क्षेत्रमित्यभिधीयते।  
	एतद्यो वेत्ति तं प्राहुः क्षेत्रज्ञ इति तद्विदः।।  
	तत् क्षेत्रं यच्च यादृक्च तत्समासेन मे शृणु। इत्युक्त्वा  
	महाभूतान्यहङ्कारो बुद्धिरव्यक्तमेव च।  
	इन्द्रियाणि दशैकं च पञ्च चेन्द्रियगोचराः।।  
	इत्याद्युक्त्वा `एतत्क्षेत्रं समासेन सविकारमुदाहृत'मित्यनेन `यस्य पृथिवी शरीर'मिति श्रुत्या ईश्वरशरीरतयोक्तं चेतनाचेतनात्मकं सर्वं   
क्षेत्रमित्युक्तत्वात्। मोक्षधर्मे-  
	क्षेत्राणि च शरीराणि बीजानि च शुभाशुभे।  
	तानि वेत्ति स योगात्मा ततः क्षेत्रज्ञ उच्यते।। इति  
	प्रकृतेश्च विकाराणां द्रष्टारमगुणान्वितम्।  
	क्षेत्रज्ञमाहुर्जीवं तु कर्तारं गुणसंवृतम्।।  
	इति चोक्तेः। न चैवं रूढार्थत्यागः, जीवेऽपि क्षेत्रज्ञशब्दस्य यौगित्वात् `शास्त्रस्था वा'- इति न्यायाच्च। एवमन्यान्यपि वाक्यानि योज्यानि   
तस्मान्नागम ऐक्ये प्रमाणम्। अहं ब्रह्मास्मीत्यादिश्रुत्यर्थः।। 29 ।।   
</2-29>  
<2-30>  
		30. ऐक्यानुमानभङ्गः  
	नाप्यनुमानम्। जीवाः परमात्मनस्तत्त्वतो न भिद्यन्ते, आत्मत्वात्, परमात्मवदित्यत्र त्वात्मत्वस्य ज्ञातृत्वादिरूपत्वे तवाऽसिद्धेः।   
अवेद्यत्वादिरूपत्वे ममासिद्धेः। जातिरूपत्वे विरोधात्। अबाध्यत्वादिरूपत्वेऽनैकान्त्यात्। विस्तृतं जैतज्जडत्वभङ्गे। जीवाः   
परमात्मनो व्यवहारतोऽपि न भिद्यन्ते, आत्मत्त्वात्, परमात्मवदित्याद्याभाससाम्याच्च। विमता जीवाश्चैत्रात्तत्त्वतो न भिद्यन्ते, जीवत्वात्,   
चैत्रवत्। विमतं वस्तुतो ब्रह्मतो न भिन्नम्, वस्तुत्वाद् ब्रह्मवदित्यत्रापि चैत्रादयो व्यवहारतोऽपि न भिद्यन्ते,   
जीवत्वाच्चैत्रवदित्याभाससाम्यात्। विमतानि शरीराणि चैत्राधिष्ठितानि शरीरत्वाच्चैत्रशरीरवदित्यत्र   
चैत्राधिष्ठितत्वेऽप्यन्याधिष्ठितत्वसम्भवेनैक्यासिद्धेः। चैत्रेणैवाधिष्ठितानीत्युक्तौ त्वीश्वरस्यापि चैत्रशरीराधिष्ठातृत्वेन दृष्टान्तस्य   
साध्यवैकल्यात्। चैत्रस्यैव भोगायतनानीत्युक्तौ च त्वन्मते यस्य भोक्तृत्वं अन्तःकरणविशिष्टस्य, तस्य प्रतिशरीरं भेदः, यस्य चैक्यं   
शुद्धचैतन्यस्य तस्याभोक्तृत्वमितिबाधात्। विमतानि शरीराणि चैत्रमनसैव युक्तानि, शरीरत्वाच्चैत्रशरीरवदित्याद्याभाससाम्याच्च।   
आत्मा द्रव्यत्वातिरिक्तापरजात्या नाना न भवति, विभुत्वाद्, गगनवदित्यत्र त्वन्मते गगनस्य प्रतिकल्पं भेदेन साध्यवैकल्यात्,   
परिच्छिन्नत्वेन साधनवैकल्याच्च। आत्मत्वस्य परमाणुत्ववदजातित्वेन त्वात्मभेदसिद्ध्यार्थान्तरत्वाच्च।  
	विमतो भेदो, मिथ्या, एकस्यां दृशि कल्पितो वा भेदत्वाद् दृश्यत्वाच्च, चन्द्रभेदवद्। एकस्यां दृशि क्षणिकवादिकल्पितभेदवद्वेत्यत्र   
तूक्तरीत्या मिथ्यात्वानिरुक्तेः। सत्यासत्यभेदानुगतभेदत्वसमान्यस्यासिद्धेश्च। चन्द्रस्य कल्पिताद् द्वितीयचन्द्राद्भेदस्य सत्यत्वेन   
दृष्टान्तस्य साध्यवैकल्याच्च। मुक्तेः संसाराद् ब्रह्मणोऽनृतादात्मनो देहाद्भेदे च व्यभिचाराच्च। अभेदो मिथ्या, अभेदत्वाद्,   
देहात्माभेदवदित्याभाससाम्याच्च। दृश्यत्वादेर्निरस्तत्वाच्च। विमता भेदप्रतीतिः, भ्रान्तिः, भेदप्रतीतित्वात्, चन्द्रभेदप्रतीतिवदित्यत्र   
ब्रह्मणोऽनृताद्भेदप्रतीतौ व्यभिचाराद् आभाससाम्याच्च।  
	विमतं तत्त्वतः स्वान्तर्भेदहीनं महत्त्वतः।  
	यदित्थं तत्तथा यद्वत्खं तथेदं ततस्तथा।।  
	इत्यत्र त्वन्मते गगनस्य सावयवत्वात् संयोगित्वेन सांशत्वस्य सुसाधत्वाच्च, साध्यवैकल्यात्। संवित् स्वान्तर्गणिकस्वाभाविकभेदहीना,   
उपाधिभेदमन्तरेणाविभाव्यमानभेदत्वाद्, गगनवदित्यत्र साध्यवैकल्यात्। इच्छादेरपि घटेच्छा पटेच्छेत्युपाधिभेदेनैव   
विभाव्यमानभेदत्वेन व्यभिचाराच्च। विमतः अव्याप्यवृत्तिधर्मानवच्छिन्नप्रतियोगिताको भेदः स्वसमानाधिकरणात्यन्ताभावप्रतियोगी,   
भेदत्वात्, संयुक्तप्रतियोगिताकभेदवदित्यत्राव्याप्यवृत्तिशब्देन स्वसमानाधिकरणात्यन्ताभावप्रतियोग्युक्तौ बाधात्। अवयववृत्त्युक्तौ   
त्ववयववृत्तिद्रव्यत्वाद्यवच्छिन्नप्रतियोगिकभेदस्यापक्षत्वापातात्। विमतो भेदः केवलान्वय्यत्यन्ताभावप्रतियोगी, पदार्थत्वात्,   
नित्यद्रव्यवदित्यत्र च स्वरूपेणात्यन्ताभावप्रतियोगित्वे साध्येऽत्यन्तासत्त्वापातात्। पारमार्थिकत्वादिधर्मावच्छेदेन तत्प्रतियोगित्वे   
साध्येऽर्थान्तरात्। अन्योन्याभावत्वं स्वसमानाधिकरणात्यन्ताभावप्रतियोगिवृत्ति, त्रैकालिकाभावमात्रवृत्तित्वे सत्यभावत्वसाक्षाद्   
व्याप्यधर्मत्वाद्, अत्यन्ताभावत्ववदित्यत्र मन्मतेऽपि शुक्तौ शुक्तिभेदस्यारोपितत्वेन सिद्धसाधनात्। त्रैकालिकस्य मिथ्यात्वायोगेन   
विरोधाच्च, संयोगादिवत् सत्यत्वेऽपि स्वात्यन्ताभावसामानाधिकरण्यसम्भवेनार्थान्तरत्वाच्च। तत्र विप्रतिपत्तौ च दृष्टान्तस्य   
साध्यवैकल्यात्। एवमन्यान्यप्यनुमानानि दूष्याणि। धर्मिग्राहकप्रत्यक्षश्रुत्यादिबाधः, पूर्वोक्तैर्भेदानुमानैः सत्प्रतिपक्षत्वम्,   
अप्रयोजकत्वम्, सुखदुःखाद्यनुसन्धानापत्तिरूपप्रतिकूलतर्कपराहतिरित्यादयो भेदमिथ्यात्वानुमानसाधारणदोषाः। ऐक्यानुमानभङ्गः।।   
30 ।।    
</2-30>  
<2-31>  
		31. अंशत्वेनैक्यसिद्धिभङ्गः  

	न च ‘अंशो ह्येष परमस्य’, ‘पादोऽस्य विश्वा भूतानी’ति श्रुतौ ‘ममैवांशो जीवलोके जीवभूतः सनातन’ इत्यादि स्मृतौ ‘अंशो   
नानाव्यपदेशादि’ति सूत्रे चांशत्वोक्तेरैक्यम्। अयं ज्येष्ठस्यांशः, अयं तु कनिष्ठस्यांशः, चैत्रस्य चतुर्थांशबलो मैत्रः, अनर्ध्यस्यास्य   
रत्नस्यायं रत्नाभासः सहस्रांश इत्यादिवत् मार्गविन्यस्तचैत्रपादाकृतौ चैत्रपाद इतिवच्च भेदेनैवोपपत्तेः। त्वन्मतेऽपि ब्रह्म प्रति   
जीवस्यांशत्वं न तावदारम्भकत्वम्, ब्रह्मणोऽनादित्वात्। नापि खण्डत्वम्, अच्छेद्यत्वात्। नापि समुदायित्वम्, समुदायस्य   
समुदाय्यनन्यत्वेन व्यवहारदशायामपि संसारिजीवान्यशुद्धब्रह्माभावापातात्। नापि भिन्नाभिन्नद्रव्यत्वम्, अनङ्गीकारात्। नापि   
प्रदेशत्वम्, खण्डपटस्य पटं प्रतीव निष्प्रदेशं ब्रह्म प्रत्यकल्पितस्य तस्यायोगात्। नापि घटाकाशस्याकाशं प्रतीव कल्पितप्रदेशत्वम्,   
प्रतिबिम्बपक्षे तदयोगात्। स्वतो निरंशे औपाधिकांशायोगस्योक्तत्वाच्च। नाप्यत्यन्ताभिन्नत्वम्, तत्रांशशब्दाप्रयोगात्,   
पटाद्भिन्नेप्येकस्मिन् तन्तौ पटांशत्वव्यवहाराच्च। तस्मात् तत्सदृशत्वे सति ततो न्यूनत्वं जीवस्यांशत्वं न तु तदेकदेशत्वम्।  
	अभिन्नांशास्तु मत्स्याद्यास्तेजसः कालवह्निवत्।  
	जीवा भिन्नांशकास्तत्र तेजसः प्रतिबिम्बवत्।। इति स्मृतेः ।  
	किं च त्वन्मते जीवस्यांशत्वं किं शुद्धचैतन्यं प्रति ? ईश्वरं प्रति वा ? नाद्यः, पादोऽस्य विश्वा भूतानि इति श्रुताविदंशब्देन   
सहस्रशीर्षत्वादिविशिष्टप्रकृतेश्वरस्य ‘ममैवांश’ इति स्मृतौ चेश्वरप्रयुक्तास्मच्छब्देनैश्वरस्यैवोक्तेः। नान्त्यः, त्वन्मते   
ईश्वरलस्याप्युपहितत्वेन घटाकाशं प्रति करकाकाशस्येवेश्वरं प्रति जीवस्यांशत्वायोगात्। न च मठाकाश एव   
पुनर्घटेनेवेश्वरोपाधिनावच्छिन्नमेव चैतन्यं पुनर्जीवोपाधिनावच्छिद्यते। तथात्वेहि मुक्तस्य शुद्धब्रह्मत्वं न स्यात्। तस्मात्त्वन्मतेऽपि न   
मुख्यांशत्वम्। अत एव त्वयापि भाषितम्- ‘अंश इवांशः, न हि निरवयवस्य मुख्यांशः सम्भवति’ इति। एवं च-  
	शतांशश्चन्द्रबिम्बस्य गुरुबिम्बं यथा तथा।  
	भेदेऽपि न्यूनतामात्राज्जीवो ब्रह्मांश उच्यते।।  
	तस्मान्नांशत्वेनैक्यसिद्धिः। अंशत्वेनैक्यसिद्धिभङ्गः।। 31 ।।	  
</2-31>  
<2-32>  
		32. बिम्बप्रतिबिम्बैक्यभङ्गः  
	नापि जीवब्रह्मणोर्बिम्बप्रतिबिम्बत्वान्मुखप्रतिमुखवदैक्यम्। दृष्टान्तस्य साध्यवैकल्यात्, तथा हि-बिम्बप्रतिबिम्बयोरैक्ये न तावत्प्रत्यक्षं   
मानम्, इमे चैत्रतच्छाये भिन्ने इतिवद् इमे चैत्रतत्प्रतिबिम्बे भिन्ने इत्येव पार्श्वस्थेन ग्रहणात्। स्वेनापि स्वकरतत्प्रतिबिम्बे भिन्ने इत्येव   
ग्रहणाच्च। ननु यथा बहिःस्थितश्चैत्रो यत्स्वलक्षणः प्रतिपन्नः, तत्स्वलक्षण एव वैश्मान्तःस्थोऽपि भाति, तथा यत्स्वलक्षणं ग्रीवास्थं मुखं   
तत्स्वलक्षणमेव दर्पणस्थमपि भाति, न तद्वस्त्वन्तरत्वे युज्यते तस्मादेकमेकदेशस्थं च मुखं भ्रान्त्या भिन्न भिन्नदेशस्थं च भातीति चेद्,   
उच्यते-किमनेन सव्येतरहस्तयोरिवात्यन्तसादृश्यधीरुपन्यस्ता ? प्रत्यभिज्ञा वा ? नाद्यः, तयैक्यासिद्धेः। अन्त्येऽसिद्धिः।   
किञ्चित्स्वच्छताम्रादौ प्रतीते मुखच्छायामात्रे मुखसंस्थानविशेषाप्रतिपत्त्या प्रत्यभिज्ञाभावस्य स्पष्टत्वात्। स्वनेत्रगोलकादौ   
स्वस्याभिज्ञाभावेन प्रत्यभिज्ञायोगाच्च। सूर्यपार्श्वे प्रतिसूर्य इतिवत् दर्पणे मम मुखच्छायेत्येवानुभवेन दर्पणे मम मुखं लग्नमिति   
प्रतीत्यभावाच्च, चैत्रप्रतिबिम्बमेव दृष्टं न चैत्रः, चैत्रस्तु तेनानुमित इत्यनुभवायोगाच्च। प्रतिमुखे प्रत्यङ्मुखत्वादिना दृश्यमानेऽपि   
स्वमुखे तद्बुद्ध्यभावाच्च। अत एव बालानां स्वप्रतिबिम्बे बालान्तरभ्रमः, क्वचित्प्रतिमुखे मम मुखमिति व्यपदेशस्तु स्वच्छायाशिरसि   
स्वशिरोव्यवहारवत्, मार्गविन्यस्तस्वपादाकृतौ स्वपादव्यवहरवच्च गौणः। भेदज्ञाने सत्यभेदव्यवहारस्य गौणत्वनियमात्।   
	किं च बिम्बप्रतिबिम्बयोर्भेदसाक्षात्कारे तावन्न विवादः, अन्यथा त्वयापि कस्य भ्रमत्वमुच्येत ? न च भेदं भेदकं च   
साक्षात्कुर्वन्नभेदमपि साक्षात्कुर्वन् दृष्टः। न चैक्ये साक्षात्कृतेऽपि सोपाधिकभेदभ्रमो युक्तः, तदुपादानस्याप्यैक्याज्ञानस्यैक्यज्ञानेन   
निवृत्तेः। न चोपाधिनिवृत्तिसहकृतमेवैक्यज्ञानं अज्ञाननिवर्तकम्, ज्ञाते कदापि न जानामीत्यननुभवेन ज्ञानस्य स्वप्रागभावं प्रतीवाज्ञानं   
प्रत्यप्यन्यानपेक्षस्यैव निवर्तकत्वादित्युक्तत्वात्। न च बिम्बप्रतिबिम्बयोरैक्ये ज्ञातेऽपि तदवच्छिन्नचैतन्यैक्याज्ञानात्तत्र भेदभ्रमः,   
अतिप्रसङ्गात्। न च बिम्बप्रतिबिम्बैक्यज्ञानाभावेऽपि मूलाविद्याकार्योऽयं भेदभ्रमः, व्यवहारिकत्वापत्तेः। न च सोपाधिकभ्रमं प्रति   
नाज्ञानज्ञाने उत्पादकनिवर्तके, किं तूपाधिसन्निधानरूपदोषतदपगमाविति वाच्यम्। दोषो निमित्तं कार्यानुगुणम्, मिथ्याभूतमज्ञानमेव   
तूपादनमितित्वन्मतहानेः। अन्यथा ह्यज्ञानाकार्यत्वेन ज्ञानानिवर्त्यत्वेन च बिम्बप्रतिबिम्बभेदः सत्यः स्यादितिदिक्।  
	नाप्यनुमानं तत्र मानम्, अत्यन्तसादृश्यस्य सव्येतरकरादौ व्यभिचाराद्, विरोधाच्य। वैधर्म्याभावस्य चासिद्धेः। क्रियासाम्यस्य च   
च्छायादावनैकान्त्यात्। बिम्बकारणमात्रजन्यत्वस्य च बिम्बादर्वाचीने प्रतिबिम्बेऽसिद्धेः। पृथग्दृष्टकार्यानुरोधेन   
परिवेषेन्द्रचापच्छायाप्रतिसूर्यादाविव कारणस्य कल्प्यत्वात्। प्रतिबिम्बमपि हि च्छायाविशेषः। न हि भेरीघातादिक्लृप्तहेत्वभावाद्   
ध्वनावुपरतेऽप्युपलभ्यमानः प्रतिध्वनिर्न शब्दान्तरम्। एतेन दर्पणादौ न मुखव्यक्त्यन्तरमस्ति तज्जन्मकारणशून्यत्वात्, शशमस्तके   
विषाणवद्’ इति विवरणोक्तं निरस्तम्। एतेनैवाभिज्ञायां भेदो भाति प्रत्यभिज्ञायां त्वभेदः। तत्र   
भेदधीर्मुखान्तरहेत्वभावेनोपपत्तिहीनत्वाद् भ्रान्तिः, अभेदधीस्तु सोपपत्तिकत्वात् प्रमेति निरस्तम्, अभेदधीरेव नास्तीत्युक्तत्वात्।   
छायादाविव कारणस्य कल्प्यत्वेन भेदबुद्धेः सोपपत्तिकत्वाच्च। क्लृप्तद्रव्यानन्तर्भावे तमोवद् द्रव्यान्तरत्वसम्भवाच्च। ‘नोपरक्तं न   
वारिस्थम्’ति स्मार्तव्यवहारस्तु चित्रितिः सिंह इति लोकव्यवहारवद् ‘यथा दारुमयो योषा यथा चर्ममयो मृगः’   
इत्यादिस्मार्तव्यवहारवच्च गौणः। त्वत्पक्षेऽपि हि वारिस्थशब्दो न मुख्यः, वारिणि सूर्यान्तराभावात्। गगनस्थस्य च वारिस्थत्वायोगात्।   
भेदस्तूक्तप्रत्यक्षेण न्यूनाधिकपरिमाणत्वचलत्वोपाधिसंयुक्तत्वासंयुक्तत्वत्वगादिग्राह्यत्वाग्राह्यत्वप्रत्यक्प्राङ्मुखत्वरूपेण   
कस्तूरीतत्प्रतिबिम्बयोः सौरभतदभावरूपेण, गुडतत्प्रतिबिम्बयोर्माधुर्यतदभावरूपेण, वह्नितत्प्रतिबिम्बयोरौष्ण्यतदभावरूपेण,   
पर्वततत्प्रतिबिम्बयोर्गुरुत्वतदभावरूपेण, सशब्दभेरीतत्प्रतिबिम्बयोः शब्दतदभावरूपेण चानुमानेन-  
	यथैषा पुरुषे छाया एतस्मिन्नेतदाततम्।  
	छाया यथा पुं सदृशी पुमधीना च दृश्यते।।  
	एवमेवात्मकाः सर्वे ब्रह्माद्याः परमात्मनः। इत्यादि श्रुत्या  
	तवैव सदृशश्चायं विम्बस्य प्रतिबिम्बवत्।।  
	बहवः सूर्यका यद्वत्सूर्यस्य सदृशा जले।  
	एवमेवात्मका लोके परात्मसदृशा मताः।।  
इत्यादिस्मृत्या च सिद्धः।  
	न च बिम्बातिरेकेण दर्पणे कस्तूर्यन्तराभावात्तत्र गन्धाभाव इति वाच्यम्, तथापि यत्स्वलक्षणं कस्तूर्यादि, तत्स्वलक्षणस्यैव   
दर्पणस्थत्वेनारोपिततया तद्रूपादियुक्तस्येव तद्‌गन्धादियुक्तस्यैव दर्पणस्थत्वेन प्रतीत्यापत्तेः। घटे गगनस्येव दर्पणे   
कल्पितभेदयुक्तमुखस्याप्यभावे उपाधेः प्रतिबिम्बपक्षपातित्वेन मुखप्रतिमुखयोरवदातत्वश्यामत्ववत् जीवब्रह्मणोः   
संसारासंसारादिव्यवस्थितमिति त्वन्मतहानेश्च। न हि शुक्तौ न शुक्तिरियमितिभेदभ्रान्तिमात्रेण रूप्यं न शुक्तावध्यस्तम्। आरोपितेन   
दर्पणस्थत्वेन विशिष्टं प्रतिबिम्बं तत्र मालिन्याध्यास इति चेत्, न, मालिन्यवद् दर्पणस्थत्वस्याप्यारोपितत्वेनैकविशिष्टे इतरारोपायोगात्।   
प्रतिमुखमेव दर्पणस्थं न तु मुखमिति प्रतिबिम्बे दर्पणस्थत्वानुभवने प्रतिबिम्बत्वस्य तत्स्थत्वगर्भितत्वाभावाच्च।   
मालिन्यस्थानीयसंसारस्यापि विशिष्टनिष्ठत्वापत्त्या शुद्धाश्रितमोक्षसामानाधिकण्यायोगाच्च। एतेन वृक्षस्था कपिसंयोगाधारताग्रेणेव   
मुखस्था मालिन्याधारता उपाधिनावच्छिद्यते। तथा च दर्पणावच्छिन्न एव मालिन्यधीर्युक्तेति निरस्तम्, संसारस्यापि   
शुद्धचिन्मात्रगतत्वापाताद्, वृक्षः कपिसंयुक्त इतिवत् मुखं मलिनमित्यनुभवापत्त्या मुखं न मलिनम्, किं तु   
प्रतिमुखमेवेत्यनुभवविरोधाच्च। यदि च कस्तूर्यादिप्रतिबिम्बे तत्स्वलक्षणाननुगमेऽपि तदाकारतामात्रेण तत्त्वम्, तर्हि   
च्छायाप्रतिमुद्राप्रतिमादीनामपि तत्त्वं स्यात्। न च प्रतिमुखे प्रत्यङ्मुखत्वादिधीर्भ्रान्तिः, प्रतिबिम्बं बिम्बाभिमुखं नेति कदाप्यननुभवाद्   
अबाधेऽप्यारोपितत्वे प्रतिमुखस्वरूपस्य सालक्षण्यस्य चारोपितत्वापातात्। छायादावपि वैधर्म्यधीर्भ्रान्तिरिति सुवचत्वेन तस्यापि   
पुरुषादिनैक्यापत्तेश्च। एतेन-  
	दर्पणाभिहता दृष्टिः परावृत्त्य स्वमाननम्।  
	व्याप्नुवन्त्याभिमुख्येन व्यत्यस्तं दर्शयेन्मुखम्।। इति निरस्तम् ।  
	परावृत्त्य स्वमुखस्यैव ग्रहणे पार्श्वस्थस्य मुखद्वयप्रतीत्ययोगात्। अस्मिन्पक्षे दर्पणादेर्नेत्राद्यभिघातकत्वमात्रेणोपक्षीणत्वेन दर्पणैक्य इव   
दर्पणभेदेऽप्यनेकमुखप्रतीतेः, मणिदर्पणकृपाणेषु च विरुद्धरूपानेकमुखप्रतीतेश्चायोगात्। अस्याः प्रक्रियायाः ब्रह्मप्रतिबिम्बे जीवे   
असम्भवाच्च। नेत्रस्य परावृत्या नेत्रं प्रत्याभिमुख्येऽपि स्वात्मानं प्रत्याभिमुखप्रतीत्ययोगाच्च। विरलावयवस्य जलस्य नेत्राभिघातकत्वे   
स्वच्छजलान्तर्गतशिलाद्यग्रहणापत्तेश्च। दर्पणाद्यभिहतेन नेत्रेण बहुयोजनव्यवहितोर्ध्वभागस्थसूर्यादिग्रहणे पृष्ठभागस्थस्यापि   
व्यवहितस्य ग्रहणापत्तेश्च। अस्यां प्रक्रियायां स्वच्छताया अनुपयोगेन शिलाद्यभिहतनेत्रस्यापि स्वमुखग्राहकत्वापाताच्च।   
प्रतिचन्द्रादिदर्शनेन चन्द्रादिदर्शनजन्यसुखादेः कपिलादिप्रतिबिम्बदर्शनेन कपिलादिदर्शनजन्यपुण्यादेश्च प्रसङ्गाच्च। सूर्यकस्यापि   
सूर्यवद् दुर्दर्शत्वादिप्रसङ्गाच्च। अतिस्वच्छदर्पण इव किञ्चित्स्वच्छताम्रादावपि मुखसंस्थानविशेषप्रतीत्यापाताच्च। अवच्छेदपक्षे   
द्विगुणीकृत्य वृत्त्यसम्भवेऽपि प्रतिबिम्बनपक्षे तत्सम्भवेनान्तर्यामित्वमिति स्वोक्तिविरोधाच्च। उपाधेः   
प्रतिबिम्बपक्षपातित्वोक्त्योगादित्युक्तत्वाच्च। एतेन नेदं रूप्यमितिवन्नेदं मुखमितिस्वरूपेण न बाधः, किं तु नात्र मुखमिति   
संसृष्टतयैवेति न दर्पणे मुखव्यक्त्यन्तरमस्तीति निरस्तम्। नात्र मुखच्छायासीदित्यननुभवेन प्रत्युत एतावन्तं कालमत्र प्रतिसूर्य   
आसीदितिवदत्र प्रतिमुखमासीदित्येवानुभवेन ‘प्रतिबिम्बमिवादर्श’ इत्यादि स्मृत्याच प्रतिमुखे दर्पणस्थत्वस्याप्यबाधात्। न हि भूमौ   
मेघो नेत्येतावता मेघच्छायापि बाधिता।  
	छायापुरुषवत्तस्माच्छायावत्प्रतिसूर्यवत्।  
	प्रतिध्वानादिवद् भिन्नं प्रतिबिम्बं हि बिम्बतः।।  
	अन्यथा प्रतिबिम्बाद्बिम्बानुमितिर्न स्यात्। साध्यावैशिष्ट्यात् ‘नेक्षेतोद्यन्तमादित्य’ मित्यनेन उद्यत्प्रतिबिम्बदर्शनस्यापि निषेधः स्यात्।   
वारिस्थसूर्यदर्शननिषेधेनाकाशस्थतद्दर्शनस्यापि निषेधः स्यात्, त्वत्पक्षे गगनस्थस्यैव वारिस्थत्वेन प्रतीतेः। प्रतिबिम्बदर्शनेनैव दृष्ट्वा   
स्नायादि’ति शास्त्रार्थोऽप्यनुष्ठितः स्यात्। न च तात्त्विकाभेदेऽपि कल्पितभेदाच्छास्त्रीया व्यवस्था, औदुम्बरतया   
ज्ञातेनानौदुम्बरेणौदुम्बरो यूपो भवतीतिशास्त्रार्थासिद्धिप्रसङ्गाच्च। आत्मतया ज्ञातदेहश्रवणादिना ‘आत्मा श्रोतव्य’ इति   
शास्त्रार्थसिद्धिप्रसङ्गाच्च। किं चानादेर्जीवस्य नोपाध्यधीनत्वादिरूपं प्रतिबिम्बत्वम्, किन्तु तदधीनत्वे सति तत्सदृशत्वरूपं तच्च,   
भेदव्याप्तमिति विरुद्धो हेतुः। उक्तं हि सूत्रकृता- ‘अत एव चोपमा सूर्यकादिवदि’ति। भाष्यकृता च अत एव   
भिन्नत्वतदधीनत्वतत्सादृश्यैरेव सूर्यकाद्युपमानोपाध्यधीनत्वादिने’ति। बिम्बप्रतिबिम्बैक्यभङ्गः।। 32 ।।   
</2-32>  
<2-33>  
		33. जीवाणुत्वविवरणम्  
	अमुत्वाच्च जीवो व्याप्तादीशाद्भिन्नः। नन्वेतदयुक्तम्, ‘नित्यः सर्वगतः स्थाणु’ रित्याद्यागमैः। जीवो नाणुः प्रत्यक्षगुणाश्रयत्वात्,   
प्रत्यक्षत्वाच्च, घटवदित्य-द्यनुमानैश्च विपक्षे देहव्यापि स्पर्शादिज्ञानं न स्यादित्यादिबाधकसहितैस्तस्य विभुत्वादिति चेन्न, अणुर्ह्येष   
आत्मा यं वा एते सिनीतः पुण्यं च पापं च  
	‘बालाग्रशतभागस्य शतधाकल्पितस्य च।  
	भागो जीवः स विज्ञेयः स चानन्त्याय कल्पत’  
	इत्यादिश्रुत्या ‘अणुमात्रोऽप्ययं जीव’ इत्यादिस्मृत्या, जीवो न व्याप्तः उत्क्रान्तिमत्वाद्गतिमत्वादागतिमत्त्वात्क्रियावत्त्वाच्च   
खगशरीरवदित्याद्यनुमानैश्च विपक्षे हेतूच्छित्तिबाधकसहितैरणुत्वसिद्धेः। न चासिद्धिः, ‘सोऽस्माच्छरीरादुत्क्रम्यामुं   
लोकमधिगच्छति, अमुष्मादिमं लोकमागच्छती’त्यादि श्रुतिभिः। ‘तत्र चान्द्रमसं ज्योतिर्योगी प्राप्य निवर्तत’ इत्यादिस्मृतिभिश्च   
तत्सिद्धेः। न च गत्यादिश्रुतिर्बुद्धिविषया ‘नाकस्य पृष्ठे सुकृते तेऽनुभूत्वा इमं लोकं हीनतरं वा विशन्ति, ते अशुभमनुभूयावर्तन्त’   
इत्यादिश्रुतौ गतेः सुखदुःखाद्यनुभवसामानाधिकरण्योक्तेः। ‘स एनान्ब्रह्म गमयती’त्यादिश्रुतौ तत्र प्रयाता गच्छन्ति ब्रह्म ब्रह्मविदो   
जना’ इत्यादि स्मृतौ च मुक्तिसामानाधिकरण्योक्तेश्च। तेन प्रद्योतेनैष आत्मा निष्क्रामती’त्यात्मनिष्ठत्वश्रुतेश्च। अन्यथा   
बन्धमोक्षादिकमपि बुद्धेरेव स्यात्। न च श्रुतिर्बुद्ध्युपाधिकगत्यादिविषया। ‘तद्यथाऽनः सुसमाहितमुत्सर्जद्यायादेमवायं शारीर आत्मा   
प्राज्ञेनात्मनान्वारूढ उत्सर्जन् याती’ति स्वाभाविकगत्याश्रयशकटदृष्टान्तोक्तेः। ‘तमुत्क्रामन्तं प्राणोऽनूत्क्रामती’त्यादि श्रुतौ त्वद्रीत्या   
प्राणाख्यबुद्धिगतितः प्रागेव जीवगत्युक्तेश्च। ‘मन उदकामन्मीलित इवाश्नन्पिबन्नास्ते वे’त्यादिश्रुतौ मनस उत्क्रमणेऽपि   
आत्मनस्तदभावश्रवणाच्च। ‘तदा विद्वान्नामरूपाद्विमुक्तः परात्परं पुरुषमुपैति दिव्य’मित्यादि श्रुतौ नामरूपाद्विमोक्षानन्तरमपि   
गतिश्रवणाच्च। परं ज्योतिरुपसम्पद्य स्वेन रूपेणाभिनिष्पद्यते,’ ‘स उत्तमः पुरुषः स तत्र पर्येती’त्यादिश्रुतौ मुक्तेऽपि गत्युक्तेश्च।  
	किं च बुद्धिगतेन गत्यादिना तदवच्छिन्नात्मनि गत्यादि जायते वा ? बुद्धिगतमेवारोप्यते वा ? उपचर्यते वा ? नाद्यः, घटगत्या तदवच्छिन्ने   
नभसि गत्यन्तरादृष्टेः, अन्यथा यतो घटस्य बुद्धेर्वा गतिः तत्राकाशस्यात्मनो वा सच्छिद्रत्वम् अन्यत्र द्विगुणीकृत्य वृत्तिश्च स्यात्। न च   
प्रतिबिम्बपक्षे नोक्तदोष इति वाच्यम्, तस्य वस्त्वन्तरत्वमते दोषाभावेऽपि दर्पणाभिहता दृष्टिः परावृत्य स्वमुखं गृह्णातीति त्वन्मते   
उपाधिगत्या बिम्बे न गतिः प्रतिबिम्बे तु सेत्यस्यायोगात्। नान्त्यौ, कर्तुरवच्छिन्नस्यैतदात्मप्रदेशस्य भोगायतनलोकान्तराप्राप्तेः, किं तु   
गतया बुद्ध्यावच्छिन्नप्रदेशान्तरमेव भुङ्क्त इति स्वीकारे कृतहान्यादिप्रसङ्गात्, कर्तुर्भोक्तुश्चावच्छिन्नस्य भिन्नत्वाद्, अभिन्ने   
चानवच्छिन्ने कर्तृत्वाद्यभावात्, बाधकं विना बहूनां वाक्यानामप्रामाण्यस्य उपचरितार्थत्वस्य चाऽयोगाच्च। न च व्यावहारिकस्य   
गत्यादेः, सत्त्वान्नात्यन्ताप्रामाण्यम्, अमूर्ते मूर्तावच्छिन्नेऽपि व्यावहारिकगत्यदृष्टेः, व्यावहारिकत्वे घटगतिवद्   
बुद्धिगतव्यावहारिकगत्युपाधिकत्वायोगाच्च। न च व्यावहारिकत्वेऽपि धर्मिणा परमार्थसदात्मना सत्त्वाभावादौपाधिकत्वं   
धर्मिणोऽवच्छिन्नात्मनोऽप्यपरमार्थत्वात्। विस्तृतं चैतत्कर्तृत्वाध्यासभङ्गे।  
	केचित्तु आत्मत्वमणुनिष्ठं द्रव्यत्वसाक्षाद्‌व्याप्यजातित्वात्, पृथिवीत्ववत्, जीवो वा न व्याप्तः, भूतेतरत्वे सति   
परत्वासमवायिकरणानाधारत्वे सत्यसर्वज्ञत्वात्, शब्देतरानित्यविशेषगुणाश्रयत्वात्, संस्काराश्रयत्वाच्च, कटवत्। जीवोऽणुः   
ज्ञानासमवायिकरणाश्रयत्वात् मनोवदित्याद्यनुमानैर्जीवस्याणुत्वमित्याहुः। अणुत्वेऽपि जीवस्य देहव्यापिस्पर्शादिज्ञानं   
ज्ञानरूपगुणव्याप्त्या युक्तम्। जीवस्याणुत्वेऽपि तद्गुणव्याप्तिस्तु प्रदीपगुणभूतायाः प्रभायाः प्रदीपं विनान्यत्र वर्तनवत्   
जातिसमवायादेः धर्मितोऽन्यत्र वर्तनवद् वन्ह्योष्ण्यस्य तत्समीपे वर्तनवद् गन्धस्य द्रव्यं विनान्यत्र वर्तनवच्च युक्ता।   
वह्निसमीपस्थोष्ण्यस्य तत्समीपस्थानुद्भूतरूपतेजोऽन्तरगुणत्वे वह्नेरुद्भूतस्पर्शो न सिद्ध्येत्। न च गन्धे आश्रयद्रव्यावयवगतिः   
कल्प्या, सर्वतो योजनादिव्यापिगन्धोपलम्भायानेकस्थूलावयवापसारेण सद्यो गुरुत्वादिह्रासस्य द्रव्यक्षयस्य चापातात्।   
स्फटिककरण्डकान्तःस्थकस्तूर्यादौ चावयवान्तरानुप्रवेशकल्पने मानाभावात् प्रत्यभिज्ञाविरोधाच्च। ‘नित्यः सर्वगतः स्थाणु’रित्यत्र   
‘नित्यसर्वगते विष्णावणुर्जीवो व्यवस्थित’ इत्यादिस्मृत्यनुसारेण सर्वगतस्थश्चासावणुश्चेतिविग्रहः। अन्ये तु क्रमेण   
नानादेहसम्बन्धाज्जीवस्य सर्वगतत्वोक्तिरित्याहुः। प्रत्यक्षत्वादितिहेतुस्त्वप्रयोजकः, तेनैवाविभुत्वस्यापि सुसाधत्वाद्   
उक्तश्रुत्यादिविरुद्धश्च। किं चात्मनां व्याप्तत्वे सर्वशरीरेन्द्रियाणां सर्वदा सर्वात्मसंयुक्तत्वेन सर्वात्मसाधारण्यात्। कर्मणापि   
साधारणदेहादिकृतत्वेनासाधारण्यायोगात्। अहन्त्वा पादेरपि नियामकमूलसम्बन्धाद्याभावेरोनैयत्यायोगात्। सर्वाण्यपि शरीराणि   
सर्वेषां भोगायतनानि स्युरिति प्रतिकूलतर्कपराहतिः। एतेन चैत्रभोगार्थस्याङ्कुरादेः तददृष्टजन्यत्वाद् आत्मसमवेतस्य चादृष्टस्य   
साक्षादङ्कुराद्य सम्बन्धेनात्मद्वारा सम्बन्धस्य वाच्यत्वाद्, आत्मनो विभुत्वमिति निरस्तम्।   
चैत्रभोगाहेतोरप्यङ्कुरादेरात्मद्वारकादृष्टसम्बन्धेऽपि तदजन्यत्वेन तज्जन्यत्वे तस्यातन्त्रतया   
प्रतियोग्यनुयोगिभाववाच्यवाचकज्ञानज्ञेयादाविवादृष्टकार्ययोरपि सम्बन्धान्तरस्यैव वक्तव्यत्वात्। अस्ति हि कारीर्यदृष्टस्य वृष्ट्या सह   
तदुद्‌देशेन विहितक्रियाजन्यत्वादिरूपः सम्बन्धः। न च ‘बुद्धेर्गुणेनात्मगुणेन चैव ह्याराग्रमात्रो ह्यवरोऽपि दृष्ट’ इति श्रुतौ   
बुद्धिगुणेनाराग्रमात्रत्वमात्मनो गुणेन तु विभुत्वमुक्तमिति वाच्यम्, ‘तद्यथा अणुनश्चक्षुषः प्रकाशो व्याप्त एवमेवाऽस्य पुरुषस्य प्रकाशो   
व्याप्तोऽणुर्ह्येवैषपुरुष’ इति श्रुत्यनुसारेण बुद्धेर्ज्ञानस्य गुणेनावरः आत्मगुणेन त्वाऽऽराग्रमात्र इति अन्वयादिति दिक्।   
तस्मादणुत्वादपि जीवो व्याप्तादीश्वराद्भिन्न इति। जीवाणुत्वम्।। 33 ।।   
</2-33>  
	तस्मादविरोधाध्यायोक्तन्यायैर्दोषिभ्यो जीवेभ्योऽत्यन्तभिन्नस्य निर्दोषस्य ब्रह्मणः साक्षात्कारायाङ्गीभूतं निदिध्यासनमङ्गभूतं श्रवणादिकं   
च मुमुक्षुणा कार्यमिति सिद्धम्।  
	इति श्रीमत्परमहंसपरिव्राजकाचार्याणां श्रीमद्भ्रह्मण्यतीर्थपूज्यपादानां शिष्येण व्यासयतिना सङ्गृहीते न्यायामृते द्वितीयः परिच्छेदः।।   
2 ।।  
तृतीयपरिच्छेदः  
<3-1>  
		1. मनननिदिध्यासनयोः विवरणोक्तश्रवणाङ्गत्वभङ्गः  
	नन्वेतदयुक्तं विवरणे श्रवणमङ्गि, प्रमाणस्य प्रमेयावगमं प्रत्यव्यवधानात्। मनननिदिध्यासने तु चित्तस्य   
प्रत्यगात्मप्रवणसंस्कारपरिनिष्पन्नतदेकाग्रवृत्तिकार्यद्वारेण ब्रह्मानुभवहेतुतां प्रपद्येते इति फलतोपकार्यङ्गे इत्युक्तत्वादिति चेन्न।  
	यतो विचारः करणं नैव बोधे शब्दप्रमाणजे।  
	न चायं सन्निपत्याङ्गं शब्दस्य करणात्मनः।।  
	करणान्तर्गतो येन विचारो हन्तिवद्भवेत्।  
	सन्निपात्यपि नैवासौ शेषी मत्यादिकं प्रति।।  
	अन्यथा हि भवेद्धन्तेः प्रयाजान्प्रति शेषिता।  
	हीषादेश्च यथा भिन्नफले सौभरशेषिता।।  
	श्रवणादेस्तथा भिन्नफले स्याच्छब्दशेषिता।  
	तस्मान्न युक्ता मत्यादेः श्रवणं प्रति शेषिता।।  
	तथा हि न तावच्छ्रवणरूपो विचारः शाब्दज्ञाने करणं वेदेन धर्म इव ब्रह्मणि प्रमीयमाणे विचारस्यानुमानादौ तर्कस्येव शब्दरूपे   
शब्दज्ञानरूपे वा करणे इति कर्तव्यमात्रत्वात्। एतेनानुमितौ लिङ्गज्ञानवत् शाब्दज्ञाने तात्प्रर्यविशिष्टशब्दज्ञानं   
करणमितिविद्यासागरोक्तं निरस्तम्। आकाङ्क्षादियुक्तशब्दज्ञानस्यैव करणत्वसम्भवेऽपि विवरणे अन्योन्याश्रयात् शाब्दप्रमाकरणतां   
निषिध्य तात्पर्यभ्रमरूपप्रतिबन्धनिरासोपक्षीणतयोक्तस्य तात्पर्यज्ञानस्यापि करणकोटित्वे मननादेरपि तदापत्तेः। किं च   
तात्पर्यज्ञानस्यापि करणत्वे वेदेऽपि तात्पर्यभ्रमसम्भवाद्, बाह्यागमेऽपि तात्पर्यप्रमासम्भवात् शाब्दज्ञानकरणस्य दुष्टत्वादुष्टत्वव्यवस्था न   
स्यात्। तस्मान्न तात्पर्यज्ञानं वरणम् । न चाकरणमपि तद्यागस्यावघातादिकमिव शब्दस्य सन्निपत्योपकारकं येन करणकोटिनिविष्टं   
स्यात्। तद्वत्करणीयद्रव्यशेषत्वादेरभावात्।   
	किं च सन्निपत्योपकारकत्वेऽपि न फलोपकारकमनानननिदिध्यासनरूपाङ्गं प्रति शेषिता, अन्यथाऽवघातादिः प्रयाजादि प्रति शेषी   
स्यात्। एतेन करणभूतशब्दगतातिशयहेतुत्वाच्छ्रवणस्य करणत्वेनाङ्गित्वं मनननिदिध्यासनयोस्तु सह   
चारिभूतचित्तगतातिशयहेतुत्वाच्छ्रवणे फलोपकार्यङ्गतेति चित्सुखोक्तं प्रत्युक्तम्। सोमयागसहकारिभूतदीक्षणीयाद्यङ्गत्वेन   
तद्गतातिशयहेतोः प्रयाजप्रोक्षणादेः सोमयागे सन्निपत्याङ्गत्वेन तद्गतातिशयहेत्वभिषवग्रहणादिकं प्रत्यङ्गत्वप्रसङ्गात्। गौणाङ्गत्वं   
त्वनङ्गत्वे पर्यवस्यति। एतेन करणीभूतशब्दधर्मशक्तितात्पर्यविषयत्वाच्छ्रवणस्य करणान्तर्भावेनाङ्गित्वमिति तत्त्वशुद्ध्युक्तं निरस्तम्।   
	किं च शब्देनापरोक्षज्ञप्तावप्रतिबद्धापरोक्षज्ञप्तौ वोत्पाद्यायां मनननिदिध्यासनयोरिवापरोक्षज्ञप्तौ प्रतिबद्धापरोक्षज्ञप्तौ वोत्पाद्यायां   
श्रवणस्याप्यपेक्षितत्वात् त्रयाणामपि शब्दं प्रति फलोपकार्यङ्गत्वे कथं परस्परमङ्गाङ्गिभावः ? अन्यथा ‘यो वृष्टिकामोयोऽन्नाद्यकामो यः   
स्वर्गकामः स सौभरेण स्तुवीत, हीषिति वृष्टिकामाय निधनं कुर्याद् ऊर्गित्यन्नाद्यकामाथ ऊ इति स्वर्गकामाय’ -इतिश्रुतानां   
वृष्ट्यादिफलाय सौभरेतिकर्तव्यताभूतानां निधनगतहीषादीनां परस्परमङ्गाङ्गिभावः स्यात्। करणापूर्वोत्पत्तौ च यागार्थस्यावघातादेः   
परमापूर्वोत्पत्तौ तदर्थप्रयाजादिः शेषः स्यात्। क्लृप्तं च परोक्षज्ञानं लोके शब्दफलम्। न चाकरणमपि श्रवणं प्रति निदिध्यासनस्याङ्गत्वे   
श्रुतिवाक्ये स्तः। लिङ्गं तु विपरीतम्। नापि प्रकरणम्, श्रवणस्य फलासम्बन्धेन प्राधान्यासिद्धावितिकर्तव्यताकाङ्क्षायोगात्।   
स्थानसमाख्ये त्वसम्भाविते।  
	किं च तात्पर्यज्ञानस्य शाब्दप्रमाहेतुतायास्त्वया निषेधात्तदर्थस्य विचारस्य कथं प्रमाफलम्, येन मननादेः फलोपकार्यङ्गता स्यात्।   
यच्चोक्तं मननस्य चित्तैकाग्र्यायोग्यत्वरूपासम्भावनानिरसनं द्वारं निदिध्यासनस्य तु विपरीतसंस्काररूपविपरीतभावनानिरसनं   
द्वारमिति। तन्न। सूक्ष्मवस्तुज्ञाने चित्तैकाग्र्यस्य हेतुत्वे दृष्टेऽपियुक्त्यनुसन्धानरूपमननस्यायुक्तत्वशङ्कानिवर्तकताया एव दृष्टत्वेन   
तद्रहिते उक्तायोग्यत्वशङ्कानिवर्तकताया अदृष्टत्वेन च दृष्टहानाद्यापातात्। मननविधेरपूर्वविधित्वापाताच्च।   
‘मतिर्यावदयुक्तते’त्यादिस्मृतिविरोधाच्च। निदिध्यासनस्य तु विपरीत संस्कारनिवर्तकत्वे दृष्टेऽपि तन्निवृत्तेर्न ज्ञानहेतुता दृष्टा,   
रूप्यसंस्कारानुवृत्तावपि शुक्तिसाक्षात्कारदर्शनात्। तस्माच्छ्रवणसामर्थ्यरूपलिङ्गेन ‘ततस्तु तं पश्यते निष्कलं ध्यायमानः’ इत्यादि   
वाक्येन निदिध्यासनस्य फलसम्बन्धात् प्रकरणेन च श्रवणादिकं निदिध्यासने सन्निपात्यङ्गम्। युक्तश्च विप्रकृष्टात्फलोपकारात् सन्निकृष्टः   
स्वरूपोपकारः। अत एव नवमे पार्वणहोमयोरारादुपकाराकत्वत्यागेन सन्निपत्योपकारकतोक्ता। न च ‘द्रष्टव्यः श्रोतव्य’ इति   
दर्शनाव्यवहितपाठरूपसन्निधानाच्छ्रवणस्य दर्शनान्वयः। सन्निधानस्य लिङ्गादितो दुर्बलत्वात्। किं च ‘श्रुत्वा मत्वा तथा ध्यात्वा   
तदज्ञानविपर्ययौ। संशयं च पराणुद्य लभते ब्रह्मदर्शन’मिति स्मृत्या श्रवणस्याज्ञाननिवृत्तिद्वारा, मननस्य तु संशयविपर्ययनिवृत्तिद्वारा   
परोक्षतत्त्वनिश्चयसाध्ये साक्षात्कारफलके निदिध्यासनेऽङ्गता सिद्धा। तदुक्तम्-  
	अपरोक्षदृशिश्चैव श्रवणान्मननादनु।  
	सम्यङ्‌निश्चिततत्त्वस्य निदिध्यासनया भवेत्।। इति ।  
	उक्तं च सुधायां ‘निदिध्यासनं ब्रह्मदर्शनसाधनं तत्सिद्धये श्रवणमनने अपि कर्तव्ये’ इति। न च भावनाप्रकर्षजन्यत्वेन   
साक्षात्कारस्य कामुकस्य कामिनोसाक्षात्कारवदप्रमात्वापातः, त्वयापि-  
	वेदान्तवाक्यजज्ञानभावनाजापरोक्षधीः।  
	मूलप्रमाणदार्ढ्येन प्रामाण्यं प्रतिपद्यते।। इत्युक्तेः।  
	न च निदिध्यासनस्य प्रमाकरणत्वमसिद्धमिति वाच्यम्, त्वया प्रतिबन्धनिरासकत्वेनोक्तस्य श्रवणस्यापि तदसिद्धेः। निदिध्यासनानन्तरं   
पुनरनुस्मृतः शब्द एव करणं निदिध्यासनं तु तत्सहकारि, श्रवणादि तु निदिध्यासनाङ्गमिति सम्भवाच्च। अथवा   
श्रवणाद्यङ्गकनिदिध्यासनमपरोक्षज्ञान-करणमनः सहकारी। तस्मात्-  
	ध्याने श्रुत्यादिभिः साक्षात्काररूपफलान्विते।  
	मननश्रवणे अङ्गे निरस्याज्ञानसंशयौ।।  
	न तु विवरणमत इव श्रवणमङ्गि निदिध्यासनादिकं तु तदङ्गमिति।  
	मनननिदिध्यासनयोर्विवरणोक्तश्रवणाङ्गत्वभङ्गः।। 1 ।।  
</3-1>  
<3-2>  
		2. श्रवणादिविधेः विवरणोक्तनियमविधित्वभङ्गः  
	यच्चोक्तं विवरणे श्रवणादीनां विषयावगमं प्रत्यन्वयव्यतिरेकसिद्धोपायत्वादिना तद्विधेरपूर्वसङ्ख्याविधित्वायोगेन नियमविधित्वमिति।   
तन्न, यतः  
	श्रवणं ह्यापरोक्ष्याय त्वन्मते श्रवणेन च।  
	नापरोक्ष्यं क्वचिद्‌दृष्टं तेनापूर्वविधिर्भवेत्।।  
	तथा हि त्वन्मते परोक्षज्ञाने कामनाभावात् तत्कामस्य विचारविध्यनधिकारित्वेन परोक्षज्ञानं प्रति साधनत्वेन विचारविधानायोगात्   
त्वदभिप्रेतायाश्चापरोक्षज्ञानं प्रतिविचारसाधनताया अत्यन्ताप्राप्तत्वेनापूर्वविधित्वमेव युक्तम्। ननु गान्धर्वशास्त्रादिविचारस्य   
षड्‌जादिसाक्षात्कारहेतुता क्लृप्तेति चेन्न, न तावद्विचार्यशास्त्रार्थसाक्षात्कारे स हेतुः क्लृप्तः। कर्मकाण्डविचारेण   
तदर्थसाक्षात्कारादर्शनात्। आत्मनोऽपरोक्षत्वात्तद्विचारस्तथा कर्माणि तु नैवमिति चेन्न, अपरोक्षे विचारवैयर्थ्यात्। न हि यो योऽपरोक्षः,   
स स विचार्यते। नापि विचारेण वा विचार्यशास्त्रेण वा जन्यसाक्षात्कारे स हेतुः क्लृप्तः आत्मसाक्षात्कारोद्देशेन शास्त्रविचारविधिं   
विनात्मसाक्षात्कारस्य शास्त्रविचारजन्यत्वानिश्चयात्। नापि विचार्यशास्त्रार्थस्य साक्षात्कारयोग्यस्य साक्षात्कारे स हेतुः क्लृप्तः।   
कालान्तरे साक्षात्करिष्यमाणत्वेन तद्योग्ये विचार्यशास्त्रार्थे स्वर्गादौ निध्यादौ च विचारेण तददर्शनात्। तस्मात्षड्जादिसाक्षात्कारे   
गान्धर्वादिशास्त्रविचारो हेतुत्वेन क्लृप्त इति वाच्यम्। न च प्रकृतकार्यविजातीयकार्ये प्रकृतविचारविजातीयविचारस्य हेतुताक्लृप्तिमात्रेण   
प्रकृते तस्यापूर्वविधित्वहानिः, अपूर्वविधिमात्रोच्छेदापातात्।  
	किं च पाक्षिकप्राप्तौ हि नियमः, सा च साधनान्तरप्राप्तौ, न च रूपादिरहितात्मज्ञानेऽन्यप्राप्तिरस्ति। नन्वपूर्वार्थेषु व्रीहिषु   
नखविदलनादेरप्राप्तावपि ब्रीहिमात्रे तत्प्राप्त्या ‘व्रीहीनवहन्ती’ति यथा नियमः, तथा निर्विशेषात्मनि मानान्तराप्राप्तावप्यात्ममात्रे   
तत्प्राप्त्या ‘व्रीहिनवहन्ती’ति यथा नियमः तथा निर्विशेषात्मनि मानान्तशप्राप्तावप्यात्ममात्रेतप्प्राप्त्या नियम इति चेन्न। व्रीहीनित्यत्र   
व्रीहिशब्दोऽपूर्वीयद्रव्यपरो न तु व्रीहिपरः। अन्यथा यवेष्यवघात औपदेशिको न स्यात्। नीवारेषु च व्रीहिरूपद्वाराभावेनातिदिष्टोऽपि   
बाध्येतेति नवमे स्थापितत्वेनापूर्वीयद्रव्य एव विदलनादिप्राप्तेर्वक्तव्यत्वात्। अन्यथा वैतुष्यमात्रेऽवघातनियमे द्रव्यार्जने   
याजनाद्युपायनियमवत् तस्य पुरुषार्थत्वप्रसङ्गेन लौकिकेष्वपि व्रीहिषु दलने प्रत्यवायः स्यात्। न च सामान्ये दलनादिप्राप्त्या   
विशेषेऽवघातनियमः। इह निर्विशेषसविशेषरूपविशिष्टद्वयानुगते विशेषाभावादिद्वारा वेदान्तवेद्ये चिन्मात्रे मानान्तराप्राप्तेः।   
यत्रापूर्वीयेष्ववघातनियमस्तत्रैव दलनप्राप्तिसम्भवे वैयधिकरण्यायोगाच्च। सम्भवति ह्यपूर्वीयेष्वपि व्रीहिषु नियमादृष्टाजनकस्यापि   
दलनस्य प्राप्तिः। न हि तस्य प्राप्तिर्नाम तेन तस्य वैतुष्यसम्पादनम्। तथात्वेऽवघातनियमायोगात्, किं तु शक्तत्वेन प्रसक्तिमात्रम्।   
तच्च दलनादेरपूर्वीयेष्वप्यस्ति। निर्विशेषात्मनि तु प्रत्यक्षादेः प्रसक्तिरपि नास्तीति विशेषः। अवघातसाध्यवैतुष्यस्य   
दलनादिसाध्याद्वैजात्येऽपि विध्यन्तरापेक्षितवैतुष्यस्य सामान्यस्य दलनेनापि सिद्धेर्नियमः।  
	कौमुद्यां तु यथा मन्त्रार्थज्ञानस्य तन्मूलकल्पसूत्रीयग्रहणकवाक्यादिप्राप्त्या पक्षेऽप्राप्तमन्त्रसाध्यत्वं नियम्यते ‘मन्त्रैरेव स्मृतिः   
साध्ये’ति। तथा वेदान्तमूलस्त्रीशूद्रसाधारणस्मृतिपुराणादिप्राप्त्या पक्षेऽप्राप्तवेदान्तश्रवणादिपरिपूर्णार्थो नियमः। ‘तस्माद् ब्राह्मणो   
नावैदिकमधीयीत’ इति श्रुतेः। ‘श्रोतव्यः श्रुतिवाक्येभ्य’ इति स्मृतेश्चेत्युक्तम्। तन्न, ‘इतिहासपुराणाभ्यां वेदं   
समुपबृंहये’दित्यादिस्मृतिविरोधात्। न ह्यविचारितेन गहनेन तेनोपबृम्हणं युक्तम्। ‘अपि स्मर्यते’ इत्यादिना   
सूत्रकारेणाप्युबृंहणाच्च। न च वेदान्ततात्पर्यनिर्णयायैव तद्विचारो न तु ब्रह्मज्ञानायेतिवाच्यम्, कर्मविषयकस्मृतिभिः कर्मज्ञानस्येव   
ब्रह्मविषयकात् भारतादौ मुमुक्षून् शुकादीन् प्रत्युपदिष्टादितिहासादपि साक्षाद्‌ब्रह्मज्ञानस्योदयात्। समुपबृंहयेदित्यस्य तु वेदतात्पर्यं   
वेदवाक्यानुसारेणेवाऽनेकशाखाद्यभिज्ञऋषिप्रणीतनिर्णयात्मकेतिहासानुसारेणैव ज्ञेयमित्यर्थः। न तु   
सर्वेणापीतिहासादिनावेदतात्पर्यमेव ज्ञेयं। अर्थस्तु न ज्ञेय इति। ‘नावैदिक’मिति श्रुतिस्तुं अवैदिकबाह्यागमाध्ययनं निषेधति। न तु   
वैदिकेतिहासादेः। ‘ऋग्वेदं भगवोऽध्येमी’त्यारभ्य ‘इतिहासपुराणं पञ्चमं वेदानां वेद’मिति श्रुत्या ‘वेदानध्यापयामास   
महाभारतपञ्चमानि’त्यादि स्मृत्या च विरोधात्। वेदाङ्गाध्ययनस्यापि निषेधापाताच्च। ‘श्रोतव्यः श्रुतिवाक्येभ्य’ इति तु श्रुतीनां   
मूलप्रमाणत्वाभिप्रायम्।  
	किं च विप्रकीर्णनानाशाखार्थसङ्ग्रहादिरूपेणेतिहासादिना तत्त्वनिश्चयदर्शनात्, सति च तस्मिन् विविदिषाद्वारा तदर्थाया   
अन्तःकरणशुद्धेरपेक्षितत्वात्। आपरोक्ष्यस्य च विषयस्वभावादेव सिद्ध्या वेदजन्ये ब्रह्मज्ञाने   
इतिहासादिजन्यादधिकस्यापरोक्ष्यस्याननुभवेन च तस्य नियमादृष्टासाध्यत्वात्। ज्ञानस्य च स्वप्रागभावनिवर्तन   
इवाज्ञाननिवर्तनेऽप्यदृष्टनिरपेक्षत्वादन्यस्य च नियमादृष्टसाध्यस्याभावान्न नियमविधिर्युक्तः। तस्मात्-  
	नियमादृष्टसाध्यस्य व्यावर्त्यस्याप्यभावतः।  
	श्रवणादेर्नियमनं परपक्षे न युज्यते।।  
	एतेन शूद्रप्रणीतात्मविद्याप्रबन्धादिप्राप्तिनिमित्तकाप्राप्तांशपूरणार्थो नियमविधिरिति निरस्तम्।   
श्रवणादिविधेर्विवरणोक्तनियमविधित्वभङ्गः।। 2 ।।   
</3-2>  
<3-3>  
		3. परमते श्रवणादिविध्यनुपपत्तिः  
	किं च न तावच्छक्तितात्पर्यावधारणं वा तद्विशिष्टिशब्दावधारणं वा तात्पर्यप्रमापकलिङ्गावधारणं वा आगमाचार्योपदेशजन्यज्ञानं वा   
श्रवणम्। परमते ज्ञानविध्यभावात्। अवाच्ये च ब्रह्मणि शक्त्यसम्भवात्। तात्पर्यमपि न तावदापातधीजन्यस्य विचारनिवर्त्यस्य संशयस्य   
धर्मिणि, तस्य प्रागेव निश्चितत्वेन तन्निश्चयार्थं तात्पर्यनिश्चियसाधनस्य विचारस्य वैयर्थ्यात्। अन्यथा विचारानन्तरमपि संशयादिप्रसङ्गात्।   
नापि संशयधर्मिगतप्रकारविशेषे तद्विशिष्टे तदुपलक्षिते वा, अखण्डार्थताहानेः। नापि गुरुमुखाद्वेदान्तानां ब्रह्मणि संयोजनं श्रवणम्,   
संयोगस्याऽप्युक्ततात्पर्यावधारणाद्यनातिरेकात्। नापि वाक्यविशेषप्रयोगरूपवादकथा श्रवणम्, तत्र श्रवणपदाप्रयोगात्। अत एव न   
परमते मनननिदिध्यासनविधिर्युक्तः, तयोरपि ज्ञानविशेषव्यतिरेकेण दुर्निरूपत्वात्। न चानिच्छतोऽपि दुर्गन्धादिज्ञानदर्शनेन   
ज्ञानस्याविधेयत्वेऽपि निदिध्यासनस्य ज्ञानसन्तानत्वेन विधेयत्वम्, अनिच्छतोऽपि दुर्गन्धज्ञानसन्तानदर्शनात्। न चावधारणं नाम न ज्ञानं   
किं तु ध्यानमुभयविजातीयं चेतोवृत्त्यन्तरं वा । ‘श्रवणादिक्रिया तावत्कर्तव्येह प्रयत्नत’ इति सुरेश्वरेण क्रियाशब्दप्रयोगादिति वाच्यम्,   
तात्पर्यरूपे विषये उपक्रमादिरूपे प्रमाणे च सति जायमानस्य तस्य ज्ञानाद्वहिर्भावानुपपत्तेः। न हि वाचो धेनुत्वेनोपासनादिकं   
प्रमाणवस्तुपरतन्त्रम्। एतेन तर्कात्मको विचारः श्रवणमिति प्रत्युक्तम्, व्याप्तिज्ञानपरतन्त्रत्वेनानुमितेरिव तर्कज्ञानस्याप्यपुन्तन्त्रत्वात्।   
न हि पुन्तन्त्रः प्रतिमादौ नारायणाद्यारोपो व्याप्तिज्ञानाद्यपेक्षः। तस्मात्-  
	श्रुत्यादेर्धीस्वरूपत्वाद् विध्यनर्हत्वतो धियाम्। परपक्षे नैव युक्तः श्रवणादिविधिः क्वचित्।। परमते श्रवणादिविध्यनुपपत्तिः।। 3 ।।   
</3-3>  
<3-4>  
		4. श्रोतव्य इत्यादेरनुवादकत्वभङ्गः  
	केचित्तु अधीतात्स्वाध्यायात्प्रयोजनवदर्थदर्शनात्तन्निर्णयाय पुरुषः स्वयमेव तत्त्वदर्शिन आचार्यान्न्याययुक्तवाक्यार्थग्रहणरूपे श्रवणे   
प्रवर्तत इति श्रोतव्य इत्यनुवादः। आचार्योपदिष्टस्यार्थस्य स्वात्मन्येवमेव युक्तमिति हेतुतः प्रतिष्ठापनरूपस्य मननस्य श्रवणप्रतिष्ठार्थत्वेन   
प्राप्तत्वान्मन्तव्य इति चानुवादः। निदिध्यासितव्य इत्येव तु विधिः। अविच्छिन्नस्मृतिसन्तानरूपध्यानात्मकनिदिध्यासनकर्तव्यताया   
अन्यतोऽप्राप्तेः। द्रष्टव्य इत्यनेन तु तस्य ध्यानस्य विशदतरावभासत्वरूपा दर्शनसमानाकारता विधीयत इत्याहुः तन्न, त्वयापि   
‘सहकार्यन्तरविधि’रिति सूत्रे ‘तस्माद् ब्राह्मणः पाण्डित्य’मित्यादि वाक्ये औपदेशिकार्थाधिगमस्य पुनः पुनर्ब्रह्मसंशीलनस्य च   
विधेरनङ्गीकृतत्वेन तयोरेव श्रोतव्यो मन्तव्य इत्याभ्यां विधिसम्भवात्। औपदेशिकार्थाधिगमादौ श्रवणादिपदप्रयोगात्।  
	किं चोपायत्वदशाप्रभृति भगवज्ज्ञानं प्रीतिरूपमिति वदतस्वत मते कृतश्रवणमननं पुरुषं प्रति भगवतोऽत्यन्तानुकूलत्वाद्   
अनुकूलविषयचिन्तने च रागत एव प्रवृत्तेश्चिन्तनरूपनिदिध्यासनस्यैव विधिर्न स्यात्। तत्र रागप्राप्ते चिन्तनेऽविच्छिन्नत्वादिगुणविधानं   
चेत्, रागप्राप्ते वाक्यार्थग्रहणे गुरुमुखपूर्वकत्वादिगुणविधानं श्रवणादिवाक्येष्वस्तु। किं च ज्ञानस्य विशदतरावभासत्वं, न   
तावदधिकविषयत्वं स्मरणस्य स्वजनकानुभवात्तज्जन्यस्मरणाच्चाधिकविषयत्वायोगात्। नापि साक्षात्त्वम्, स्मृतौ तदसम्भवात्।   
पुत्रादिध्यानस्येव साक्षात्त्वस्य भ्रान्तिमात्रत्वे च मोक्षहेतुत्वायोगात्। दर्शनश्रुतीनामुपचरितार्थत्वापत्तेश्च। श्रोतव्य इत्यादेरनुवादत्वभङ्गः।।   
4 ।।  
</3-4>  
<3-5>  
		5. श्रवणविधेर्विवरणोक्तविचारविधायकत्वभङ्गः  
	यच्चोक्तं विवरणे श्रवणविधिरेव विचारविधायक इति विचारविधायकं जिज्ञासासूत्रं श्रवणविधिमूलमिति। तन्न, त्वया विचारविधौ   
श्रवणासाद्यपरोक्षज्ञानाधीनाया अपरोक्षज्ञानकामनाया अधिकारिविशेषणत्वाङ्गीकारेणान्योन्याश्रयापातात्। किं चायं जिज्ञासासूत्रोक्तो   
विचारस्तत्त्वनिर्णायकन्यायानुसन्धानरूपः, अन्यथा न्यायग्रथनात्मकशास्त्रारम्भसिद्धये तत्कर्तव्यतोक्त्ययुक्तेः। इतरस्य   
वेदेतिकर्तव्यतानुपपत्तेश्च। न च श्रवणमुक्तन्यायानुसन्धानरूपम्, मननाभेदप्रसङ्गात्। नन्वद्वितीये ब्रह्मणि वेदान्तानां   
शक्तितात्पर्यावधारणँ श्रवणम्। तच्चोपक्रमोपसंहारादितात्पर्यलिङ्गविचाराधीनमिति विचारविधायकं श्रवणविधिमूलमेव   
जिज्ञासासूत्रम्। मननं तु श्रुतस्यार्थस्य युक्तिभिरनुचिन्तनमिति चेन्न, विवरणे श्रवणमङ्गि, प्रमाणस्य प्रमेयावगमं प्रत्यव्यवधानादिति   
करणत्वोनोक्तस्य श्रवणस्येतिकर्तव्यतारूपविचरत्वायोगात्।  
	किं च युक्तिभिरनुचिन्तनं नाम यदि श्रवणनिश्चितस्य तात्पर्यस्य तद्विषयस्य वा स्मरणं वा प्रत्यभिज्ञा वा संस्कारदार्ढ्यफलकं   
श्रवणसमानाकारमभिज्ञान्तरं वा, तर्हि तस्याऽऽवश्यकश्रवणावृत्त्यैव सिद्धेर्मननविधिवैयर्थ्यम्। त्रिविधस्यापि तस्य   
श्रवणानन्तर्गतयुक्त्यनपेक्षत्वेन ‘श्रोतव्यः श्रुतिवाक्येभ्यो मन्तव्यश्चोपपत्तिभि’रिति व्यवस्थापकस्मृतिविरोधश्च। ‘श्रवणं यावदज्ञानं   
मतिर्यावदयुक्तते’ति मननस्य श्रवणानिवर्त्यायुक्तत्वशङ्कानिवर्तकत्ववाचिस्मृतिविरोधश्च। यदि त्वनुचिन्तनं श्रवणेन तात्पर्ये   
गृहीतेऽप्यस्यात्र तात्पर्यं युक्तं न वेति संशयादिनिवर्तकयुक्त्यनुसन्धानरूपम्, तर्हि युक्तायुक्तत्वसंशयादेः   
संशयपूर्वपक्षसिद्धान्तैर्मीमांसाशास्त्रे ग्रथितात्   
संशयादिनिवर्तकान्न्यायजातादन्येनानिवृत्तेस्तादृशन्यायग्रन्थनात्मकमीमांसाशास्त्रारम्भोपयुक्तविचारकर्तव्यताप्रतिपादयदाद्यं सूत्रं   
मननविधिमूलमेव स्यात्।  
	एतेन गुरुमुखाद्वेदान्तानां ब्रह्मणि संयोजनं श्रवणम्। मननं तु युक्तितोऽसम्भावनानिरसनमिति कौमुद्युक्तस्तयोर्भेदः प्रत्युक्तः। श्रवणे   
उक्तयुक्त्यननुप्रवेश इष्टसिद्धेः। अनुप्रवेशे च भेदासिद्धेः। तेनैवासम्भावनानिरसनसिद्धेश्च। युक्त्यननुसन्धानेऽपि श्रुतपदप्रयोगाच्च। न च   
कौमुद्युक्तस्य वादकथारूपश्रवणस्य युक्त्यनुसन्धानात्मकमननाद्भेदः, वादकथायास्तत्त्वनिर्णायकन्यायचर्चारूपत्वेन   
मननाद्भेदायोगात्। वाक्यार्थग्रहणं विना निरालम्बनचर्चायोगेन तदर्थवाक्यार्थग्रहणरूपत्वे चेष्टापत्तेः।   
न्यायानुसन्धानार्थप्रश्नार्थप्रश्नोत्तररूपवाक्यविशेषप्रयोगरूपत्वे च तत्र श्रवणपदाप्रयोगात्। विचारविधायकस्याद्यसूत्रस्य   
श्रवणविधिमूलत्वासिद्धेश्च। ननु समन्वयाध्यायोक्ततात्पर्यनिर्णायकोपक्रमादियुक्त्यनुसन्धानं श्रवणम्।   
द्वितीयाध्यायोक्तार्थासत्त्वाशङ्कानिवर्तकयुक्त्यनुसन्धानं तु मननं। सुरेश्वरेण  
	देवान्तश्रवणं यत्तदुपायस्तर्क एव च।  
	श्रुतिलिङ्गादिको न्यायः शब्दशक्तिविवेककृत्।।  
	आगमार्थविनिश्चित्यै मन्तव्य इति भण्यते।  
	वेदशब्दानुरोध्यत्र तर्कोऽपि विनियुज्यते।। इत्युक्तेः।  
अन्यैरपि  
	वेदान्तानामशेषाणामादिमध्यावसानतः।  
	ब्रह्मात्मन्येव तात्पर्यमिति धीः श्रवणं भवेत्।।  
	समन्वयाध्याय एतत्सूक्तं धीस्वास्थ्यकारिभिः।  
	तर्कैः सम्भावनार्थस्य द्वितीयाध्याय ईरिताः।।  
	इत्युक्तेरिति चेन्न, विवरणे ‘यौक्तिकासम्भावनाविपरीतभावनानिरासिततर्काणां प्रथमज्ञानेऽन्तभूर्तत्वा’दित्यादिनार्थोपपत्तीनामपि   
श्रवणान्तर्गतिमुक्त्वा ब्रह्मात्मपरिभावनाप्रचयनिमित्तकतदेकाग्रवृत्त्ययोग्यत्वमसम्भावना, विपरीतभावना तु   
शरीराद्यध्याससंस्कारप्रचयः’ इत्यादिना असम्भावनानिवर्तकस्य मननस्यार्थनिश्चयानन्तरभाविभावनाप्रचयहेतुचित्तैकाग्र्यहेतुताया   
एवोक्तत्वात्, जिज्ञासासूत्रस्यांशे मननविधिमूलत्वापाताच्च। ‘मन्तव्यश्चोपपत्तिभि’रिति स्मृतिस्थोपपत्तिशब्दस्य   
‘मतिर्यावदयुक्तते’ति स्मृतिस्थायुक्तशब्दस्य च ‘श्रोतव्यः श्रुतिवाक्येभ्य’ इति श्रुतिशब्दस्येव सामान्यपरताहानेन ‘आदौ   
यच्छ्रद्धया सिद्धं पश्चान्न्यायेन साधित’मिति न्यायेन युक्त्यनपेक्षश्रद्धामात्रेण प्रतिवाक्यमयमस्य वाक्यस्यार्थ इति गुरुमुखाद्वाक्यार्थग्रहणं   
श्रवणं पश्चान्न्यानुसन्धानं मननमिति भेदसम्भवे युक्तिष्वेव श्रवणमननभेदकल्पनायोगाच्च। उक्तस्य वाक्यार्थग्रहणस्य   
श्रवणादित्रयानन्तर्भावेन चतुर्थस्यापि मुमुक्ष्वनुष्ठेयत्वापाताच्च। केवलं गुरुमुखाद्वेदार्थं श्रुतवति न श्रुतमनेनेति प्रसङ्गाच्च।   
प्रमाणभूतश्रुतितात्पर्ये निश्चितेऽर्थसत्त्वार्थमुपपत्त्यपेक्षायोगेन मननस्यार्थासत्त्वरूपाप्रामाण्यशङ्कानिवर्तकत्वे वक्तव्ये निश्चितप्रामाण्यस्य   
पुंसो मननाभावप्रसङ्गाच्च। न चापेक्षितसर्वतर्काणां श्रवणान्तर्गतावपि श्रुत्यविरुद्धमनुमानमर्थापत्तिर्वा मननमिति युक्तम्, ब्रह्मण   
औपनिषदत्वश्रुत्यानुमानाद्यगोचरत्वात्। श्रवणनियमने शब्देतरस्य सर्वस्य करणस्य निषेद्धव्यत्वाच्च। अन्यथा कदाचिदनुमानादिनापि   
ब्रह्मनिश्चयसम्भवेन श्रवणे नियमेन न प्रवर्तेतापि। तस्माद्युक्त्यनुसन्धानरूपो विचारो न श्रवणम्, किं तु मननमेवेति मननविधिमूलमेव   
जिज्ञासासूत्रम्। उक्तं हि सुधायां ‘जिज्ञासा नाम युक्त्यनुसन्धानात्मकविचारापरपर्यायं मनन’मिति।।   
	किं च त्वन्मते कर्मकाण्डविचारो यथोत्तरक्रतुविधिप्रयुक्तस्तथा ब्रह्मकाण्डविचारो ज्ञानविधिप्रयक्तः किं न स्यात् ? उत्तरक्रतुविधिभिः   
स्वानुष्ठाप्यार्थनिर्णयाय तद्विचारस्येव ‘तरति शोकमात्मविदि’त्यादिना शोकनिवृत्तिहेतुत्वेनावगतेनात्मज्ञानेन स्वसिद्धये   
वेदान्तविचारस्याऽऽक्षेपात्। युक्तं चानेकेषां क्रतुविधीनामाक्षेपकत्वादप्येकस्येव तत्। यदि   
चाध्ययनविधेर्नित्यत्वेनार्थज्ञानार्थत्वाभावेनादृष्टार्थत्वाद्विचारविध्यभावे विषनिर्हरणमन्त्रस्येव तरतीत्यादेरर्थपरत्वाभावान्न तदाक्षेपकता,   
तर्हि तत एवोत्तरक्रतुविधीनामपि सा न स्यात्। अथाध्ययनविधेर्नित्यत्वेऽपि शब्दसामर्थ्यात् प्रतीतार्थो न त्याज्य इति   
क्रतुविधीनामाक्षेपकता, तर्हि तत एव तरतीत्यादेरपि सा स्यात्। अस्ति च ब्रह्मकाण्डवत्कर्मकाण्डेऽपि साक्षाद्विचारविधिः, ‘स्थाणुरयं   
भारवाहः किलाभूदधीत्य वेदं न विजानाति योऽर्थम्।’ पठेद्वेदानथार्थानधीयीत,  
	यदधीतमविज्ञातं निगदेनैव शब्द्यते।  
	अनग्नाविव शुष्कैधो न तज्ज्वलति कर्हिचित्।। इत्यादि ।  
	तस्माच्छ्रवणविध्याक्षिप्तो विचार इति विवरणमतं न युक्तम्। अत एव कर्मकाण्डविचारस्यार्थज्ञानपर्यन्ताध्ययनविधिप्रयुक्तत्वेऽपि   
ब्रह्मविचारः श्रवणविधिप्रयुक्त इति कौमुद्युक्तं च निरस्तम्, विचारस्य श्रवणविधिप्रयुक्तत्वनिरासात्। कर्मविचारवत्   
ब्रह्मविचारस्याप्यध्ययनविधि- प्रयुक्तत्वसम्भवाच्च।  
	ननु साक्षात्कारफलकमावृत्तिगुणकं मननाद्यङ्गकमिदं श्रवणमध्ययनविधिप्रयुक्तश्रवणमात्राद्भिन्नमितिविध्यन्तरं युक्तमिति चेन्न,   
ब्रह्मविचारस्याध्ययनविधिप्रयुक्तत्वेऽपि साक्षात्कारस्यापरोक्षैकरसात्मविषयकत्वेनैव सिद्धेः। आवृत्तेश्च   
विध्यन्तराङ्गीकारेऽप्यवघातादिवत् दृष्टफलत्वेनैव वक्तव्यत्वात्। कर्मकाण्डेऽपि तात्पर्यावधारणपर्यन्तं विचारावृत्तेरपेक्षितत्वात्। ततः   
परं ब्रह्मकाण्डेऽपि तदावृत्तेरनपेक्षणात्। मननस्य च कर्मकाण्डे।़पि   
तदर्थनिश्चयायापेक्षितत्वादध्ययनविधिविहितैकदेशारण्यकाध्ययनानुवादेन वाक्यान्तरेणारण्याद्यङ्गान्तरविधानवत्   
मुण्डककारीर्याद्यध्ययनानुवादेन शिरोव्रतभूभोजनाद्यङ्गविधानवत् ‘तां चतुर्भिरादत्त’ इत्यत्रार्थप्राप्तादानानुवादेन   
सङ्ख्याविधानवच्चाध्ययनविध्याक्षिप्तविचारैकदेशानुवादेन त्वद्रीत्या मननाद्यङ्गविधानस्य सम्भवात्, तस्मात्-  
	युक्तिचिन्तनरूपस्य विचारस्य विधायकम्। सूत्रं तद्रूपमननविधातृ श्रुतिमूलकम्।। न तु विवरणकारमत इव श्रवणविधिमूलम्।   
श्रवणविधेर्विचारविधायकत्वभङ्गः।। 5 ।।   
</3-5>  
<3-6>  
		6. अध्ययनविधेर्नित्यत्वेऽपि विचारविधायकत्वम्  

	यत्तु भामत्युक्तम् ‘श्रवणादिविध्यभावादध्ययनविधिरेव काण्डद्वयविचराक्षेपक’ इति, तत् ‘स्वाध्यायस्य हि तथात्वेने’त्यत्र   
सूत्रभाष्यादौ ‘अध्ययनस्य चार्थज्ञानपर्यन्तत्वादि’ति टीकायां च तस्य तदाक्षेपकताया उक्तत्वादिष्टम्, श्रवणादिविधिस्तु समर्थयिष्यते।   
ननु तत्रैव टीकायां योऽनधीत्येत्यकरणे प्रत्यवायस्मरणेनाध्ययनस्य नित्यताप्युक्ता, तत्कथं तस्यार्थज्ञानपर्यन्तत्वमिति चेन्न,   
अर्थज्ञा(नार्थत्वे)नपर्यन्तत्वेऽप्यध्ययनविधेरवैयर्थ्यायाधीतेनैव वेदेन कर्तव्यतां ज्ञात्वानुष्ठितं कर्म फलायालमित्यादिनियमाश्रयणात्।   
असत्यध्ययने यथोक्तनित्यादिकर्मानुष्ठानासिद्ध्या प्रत्यवायश्रवणोपपत्तिः। तथा चार्थज्ञानार्थस्याप्यध्ययनस्य फलतो नित्यत्वमिति   
केचित्। अपरे तु अनध्ययनेन सन्ध्यानुपासनेनेव साक्षात्प्रत्यवायस्मरणेनाध्ययनस्यादृष्टार्थत्वेऽप्यर्थज्ञानस्यापि दृष्टत्वादपेक्षितत्वाच्च   
तादर्थ्यमपीत्युभयार्थता पशुपुरोडाशादिवदित्याहुः।  
	अथवा श्रुतिबलाद्दध्यादेः क्रत्वर्थत्वपुरुषार्थत्ववद्दर्शपूर्णमासादेर्नित्यकाम्यत्ववच्चाध्ययनस्याप्युभयार्थता। प्रत्यवायस्येव ‘सर्वे वेदा   
यत्पदमामनन्ति’ इत्यादि श्रुत्या ‘वेदैश्च सर्वैरहमेव वेद्य’ इति स्मृत्या च ब्रह्मज्ञानार्थत्वस्याप्यवगमात्। यद्वोक्तश्रुत्याध्ययनस्य   
ब्रह्मज्ञानार्थत्वेऽपि ‘यदेव विद्यया करोती’त्यादिश्रुत्या ब्रह्मज्ञानस्यैवावश्यकत्वात् ज्ञानार्थत्वेऽप्यध्ययनस्याकरणे प्रत्यवायश्रवणं   
युक्तम्। एतेन नित्यत्वादध्ययनविधिर्न विचाराक्षेपक इति यद्विवरणाभिप्रेतं तन्निरस्तम्। तस्मात्-  
	ब्रह्मज्ञानफलस्यापि स्वाध्यायाध्ययनस्य या।  
	टीकायां नित्यता प्रोक्ता सापि नैव विरुध्यते।।  
	अध्ययनविधेर्नित्यत्वेऽपि विचारविधायकत्वम्।। 6 ।।  
</3-6>  
<3-7>  
		7. स्वमते श्रवणादिविधिसमर्थनम्  
	अस्माकं तु-  
	श्रवणं शब्दजं ज्ञानमुपपत्त्यनुचिन्तनम्।  
	मतिर्निरन्तरा चिन्ता निदिध्यासनमुच्यते।।  
	आपातदर्शनभिन्नं कृतिसाध्यत्वेन विधानार्हं प्रतिवाक्यमयमस्य वाक्यस्यार्थ इति   
सिद्धार्थोक्तिरूपेणगुरूपदेशेनानेकशारवास्थवाक्यार्थग्रहणमात्रं श्रवणम्। तच्चाज्ञानमात्रविरोधि, न तु मननमिव संशयादिविरोधि,   
मननरूपन्यायावताराङ्गसंशयधर्मिज्ञानरूपत्वात्। उक्तं हि सुधायाम्- ‘श्रवणजं ज्ञानं पूर्ववृत्त’मिति मीमांसातः श्रवणस्य   
पूर्ववृत्तत्वम्। मननं तु `अयमेव वाक्यार्थो युक्तो नान्य' इति निर्णयहेतुयुक्त्यनुसन्धानम्। तत्र समन्वयाध्यायोक्ताः उपक्रमादियुक्तयो   
वाक्यार्थतत्त्वनिर्णायिकाः। युक्तिसमयपादाभ्यामुक्तास्तु युक्तत्वनिर्णायिका इत्युभयविधयुक्त्यनुसन्धानमपि मननान्तर्गतम्, तच्च   
संशयादिविरोधि। निरन्तरं ध्यानं निदिध्यासनम्, तच्चापरोक्षज्ञानसाधनम्। एतच्च ‘तन्निर्धारणार्थनियम’ इति सूत्रभाष्यादौ स्पृष्टम्।   
उक्तश्च भामत्यामपि तृतीयाध्याये इत्थमेव श्रवणादीनां भेदः। विचारादिविधिस्त्वपूर्वविधिः, ब्रह्मज्ञाने वेदविचारहेतुतया   
अत्यन्ताप्राप्तत्वात्। न हि वेदार्थज्ञानाय वेदविचारः कर्तव्य इति वचनव्यक्तिः, ब्रह्मज्ञानस्यानुद्देश्यत्वात्। नापि ब्रह्मज्ञानाय ब्रह्मविचारः   
कर्तव्य इति, तथात्वे ब्रह्मणो विधेयविशेषणतया गुणत्वापातात्। किं तु ब्रह्मज्ञानाय वेदविचारः कर्तव्य इत्येव वचनव्यक्तिः। यद्यपि   
ब्रह्मपरवेदविचार एव ब्रह्मविचारः,तथापि न ब्रह्मविचाररूपेण विधानम्। किं तु वेदविचाररूपेण। तथा च श्रुतिः ‘तस्मादेनं   
सर्ववेदानधीत्य विचार्य च ज्ञातुमिच्छे’दिति। टीका च ब्रह्मज्ञानोद्देशेन जिज्ञासाविधानात्कुतोऽप्राधान्यमिति। एवं च यथा   
घटादावितरभेदे सिद्धेऽपि पृथिवीत्वोपहिते तदसिद्धेः पृथिवी इतरेभ्यो भिद्यत इत्यत्र न सिद्धसाधनता, यथा वा   
स्थानप्रकरणाधिकरणोक्तरीत्या राजसूयान्तर्गतेष्टिपशुसोमेषु प्रातिस्विकरूपे चोदकत इतिकर्तव्यताप्राप्तावपिराजसूयरूपे तदप्राप्तिः,   
तथा वेदविचारत्वोपहिते ब्रह्मज्ञानहेतुताया अप्राप्तेरपूर्वविधिता। न हि कर्मकाण्डादिना ब्रह्मकाण्डेऽप्यवान्तरकारणादिवाक्ये   
पदवर्णस्वरादिना च आपाततोऽपि ब्रह्मधीरस्ति। अत एवानुव्याख्याने ‘जिज्ञास्योऽयं विधीयत’ इति भाष्ये च   
‘आत्मेत्येवोपासीतेत्यादिविधीनामिति’ निरुपपदविधिपदप्रयोगः।  
	यद्वा निदिध्यासनस्याव्यक्तस्वभावब्रह्मसाक्षात्कारहेतुता नान्यतः प्राप्तेति स तावदपूर्वविधिः। तथाऽज्ञातादौ निदिध्यसनासम्भवेन   
श्रवणमननयोर्निदिध्यासने लिङ्गादेव प्राप्तावपि नियतविषयकनिदिध्यासनविषयगुणान्यगुणेषु लिङ्गेन   
तयोरप्राप्तेस्तद्विधिरप्यपूर्वविधिरेव। एवं च श्रवणमननयोर्निदिध्यासितव्यगुणांशे दृष्टद्वाराऽन्यत्रत्वदृष्टद्वारेण निदिध्यासनाङ्गतेति   
ध्येयम्।  
	यद्वा गुरुप्रसादपूर्वकत्वरहितस्वयत्नमात्रसाध्यवाक्यार्थग्रहणादिप्राप्तिनिमित्तकः श्रोतव्य इत्यादिनियमोऽस्तु। ‘आचार्यवान् पुरुषो   
वेदे’त्यादिश्रुतेः। अथवा दुःशास्त्ररूपोपायान्तरप्राप्तिनिमित्तको नियमोऽस्तु। पाशुपताद्यागमविचारस्य ब्रह्मप्रमाहेतुत्वाभावेऽपि   
जगत्कारणज्ञानहेतुतायाः प्राप्तेः। अत एव शास्त्रयोनिसूत्रम्। ‘दुरागमास्तदन्ये ये तैर्न ज्ञेयो जनार्दन’ इति स्मृतिश्च,   
‘सच्छास्त्रमभ्यसेन्नित्यं दुःशास्त्रं तु परित्यजेदि’त्यनुव्याख्यानं च।  
	यद्वा विचारसाध्यज्ञानविशेष्यात्मज्ञानेष्वनुमानादेः प्राप्त्या नियमोऽस्तु, ‘नैषातर्केण’त्यादि श्रुतेः। न च यदाकारज्ञानं विचारहेतुकं   
तदाकारज्ञाने उपायान्तरप्राप्तिर्नियमे तन्त्रम्। इदं तत्त्वत एव परामृष्टव्यमित्यादावेकस्मिन्विशेष्ये उपायान्तरप्राप्तिमात्रेण   
नियमदर्शनात्। न ह्येकस्मिन्नेवाकारे तात्त्विकत्वातात्त्विकत्वयोः प्राप्तिरस्ति। परमते तु विशेषस्यैवौपनिषदत्वात्तत्रैवोपायान्तराप्राप्तिरिति   
वैषम्यम्। सम्भवति च शब्दयुक्तिजन्यज्ञानवाचिभ्यां श्रोतव्यमन्तव्यपदाभ्यां   
दुरागमरूपशब्दाभासतदनुग्राहकन्यायाभासजन्यज्ञानव्यावर्तनम्। एवं श्रवणस्याप्यध्ययनवद्   
गुरुनिरूप्यत्वादगुरुमुखाभ्यासव्यावृत्तिः। तस्माज्ज्ञानरूपमपि श्रवणादि विधेयम्।  
	केचित्तु कार्यत्वाद्यनुमानस्य श्रुतिविचारस्य च नियमेन प्राप्तावाज्यभागौ यजतीतिवदेकस्मिन् शेषिणि शेषद्वयप्राप्तौ   
शेषान्तरनिवृत्तिफलकपरिसङ्ख्येत्याहुः। तन्न, तत्राखण्डोपकारस्य समुच्चिताज्यभागप्रयाजादिसाध्यत्ववदिह   
ज्ञानसमुच्चितप्रमाणसाध्यत्वाभावात्। शब्देतिकर्तव्यताभूततर्कसाहित्यस्य चेष्टत्वात्। अन्ये तु ‘अन्या वाचो विमुञ्चथे’ति   
श्रुतेरब्रह्मविचारनिषेधपरत्वमित्याहुः। तन्न, ब्रह्मज्ञानेऽब्रह्मविचारस्याप्राप्तेः। इतरे तु   
श्रुत्यादिविचारस्यापातप्रतीतब्रह्मतदन्यज्ञानसाधनत्वे प्राप्ते ‘इत्यश्वाभिधानीमादत्त’ इतिवदेकस्य शेषस्य शेषिद्वयसम्बन्धप्राप्तौ   
शेष्यन्तरनिवृत्तिफलकपरिसङ्क्येत्याहुः। तन्न, श्रुत्यादिनाऽऽपाततोऽन्यप्रतीतावपि श्रुत्यादिविचारस्यान्यज्ञानसाधनत्वेनाप्राप्तेः।   
अपरे तु ‘श्रवणाज्जनलोकादि’रित्यादिवचनेनापोदितं यच्छ्रवणस्य ज्ञानहेतुत्वं तस्य प्रतिप्रसवार्थं ज्ञानोद्देशेन   
श्रवणादिविधानमित्याहुः। तन्न, श्रवणादितिवाक्यस्य श्रवणाद् दृष्टज्ञानद्वारा जनलोकादिरित्येवम्परत्वेन ज्ञानसाधनत्वानपवादकत्वादिति।   
स्वमते श्रवणादिविधिसमर्थनम्।। 7 ।।  
</3-7>  
<3-8>  
		8. ज्ञानविधिसमर्थनम्  
	अत्र परैरुक्तं अनिच्छतोऽपि दुर्गन्धादिज्ञानदर्शनात् ज्ञानस्य प्रमाणवस्तुपरतन्त्रत्वेनाविधेयत्वाल्लिङादयः श्रूयमाणा अपि   
शिलातलप्रयुक्तक्षुरतैक्ष्ण्यवत् कुण्ठीभवन्तीति। तन्न, ‘पत्न्यवेक्षितमाज्यं भवति’, ‘विदुषा कर्म कर्तव्यं तस्मात्पश्येत नित्यश’   
इत्यादिना तद्विधानात्। तत्र तद्धेत्विन्द्रियसम्प्रयोगादिविधौ लक्षणाप्रसङ्गात्। सम्प्रयोगस्यापीन्द्रियनिष्ठक्रियाद्वारा कृतिसाध्यत्वेन   
साक्षात्तदसाध्यत्वात्। परम्परया कृतिसाध्यत्वस्य च ज्ञानेऽपि सम्भवात्। अनिच्छतश्चानिष्टसम्प्रयोगदर्शनात्। ‘भक्षेही’ति भक्षमन्त्रे च   
तृप्तेरनुनिष्पादिततयाननुष्ठेयत्वेन तृप्तिप्रकाशकभागस्य तत्र विभज्य विनियोगाभावेऽप्यवेक्षणस्यानुष्ठेयत्वात्तत्प्रकाशकभागस्यावेक्षणे   
विभज्य विनियोग इति तृतीयेऽभिहितत्वात्। एकश्रोत्रगतानेकतारगकारेषु च बुभुत्साप्रयत्नाभ्यामभीष्टगकारज्ञानदर्शनात्। ज्ञानस्य च   
‘यदेव विद्यया करोती’त्यङ्गत्वश्रवणात्। अविहितस्य चाङ्गत्वानुपपत्तेः। दुर्गन्धादिज्ञानस्येच्छाविषयत्वाभावेऽपि ब्रह्मज्ञानस्य   
तद्विषयत्ववत्, ज्ञानान्तरस्य नियमादृष्टासाध्यत्वेऽपि ब्रह्मज्ञानस्य तत्साध्यत्ववत्, पर्वतादिज्ञानस्य नयनोन्मीलने सति   
प्रयत्नान्तरनिरपेक्षत्वेऽपि ध्रुवारुन्धत्यादिज्ञानस्य तत्सापेक्षत्ववच्चातिसूक्ष्मब्रह्मज्ञानस्येच्छाप्रयत्नसाध्यत्वसम्भवात्। शास्त्रार्थज्ञानस्य च   
नियमेन पुन्तन्त्रत्वदर्शनात्। ब्रह्मणश्च शास्त्रर्थत्वात् प्रशस्ताप्रशस्तज्ञानयोश्च विधिनिषेधदर्शनात्। इच्छादिना चोत्पत्तिनिरोधयोरनुभवात्।   
तत्र च करणव्यापारस्येव पुन्तन्त्रत्वाङ्गीकारे नामादिषु ब्रह्मोपासनायां त्वया विधेयत्वेनाङ्गीकृतायामपि मनोनिरोधादेरेव पुन्तन्त्रत्वम्, न   
तूपासनाया इति प्रसङ्गात्। अनेकशारवाजन्यज्ञानरूपस्य च श्रवणस्य तदुपक्रमोपसम्हारैकरूप्याद्यनुसन्धानरूपस्य च मननस्य   
श्रुतमतानेकगुणविशिष्टतया निरन्तरानुस्मरणरूपस्य च निदिध्यासनस्यातिप्रयत्नसाध्यत्वानुभवात्। निदिध्यासनादेश्च ‘खण्डा   
स्मृतिर्धारणा स्यादखण्डा ध्यानमुच्यते। अप्रयत्नात्समाधिश्च’ इत्यादि स्मृत्या प्रयत्नसाध्यत्वप्रतीतेः। त्वन्मतेऽपि   
परोक्षज्ञानसन्तानरूपस्य निदिध्यासनस्य विधेयत्वात्। सन्तानिनां च कृत्यसाध्यत्वे सन्तानस्य तदयोगात्। श्रवणादीनां ज्ञानातिरेकेण   
दुर्निरूपत्वस्योक्तत्वात्। तेषां च ज्ञानानात्मकत्वे ‘श्रवणं यावदज्ञान’मित्याज्ञानविरोधित्वस्मृतेः श्रवणेनाज्ञानं निवृत्तमित्यनुभवस्य   
चानुपपत्तेः। ‘विज्ञाय प्रज्ञां कुर्वीते’त्यादौ च विज्ञानानन्तरभाविनः प्रज्ञाशब्दार्थस्य विचारत्वानुपपत्तेः। ध्यानस्य च त्वयापि   
विधेयत्वेनाङ्गीतत्वात्। तस्य च ज्ञानानात्मकत्वे तेन स्वविषये व्यवहाराभावप्रसङ्गात्। ध्यानान्यज्ञानेन च ध्यानविषये व्यवहाराङ्गीकारे   
गौरवात्। ध्यानविषये च कदाचिन्न जानामीत्यनुभवप्रसङ्गात्। संस्कारस्य च ज्ञानजन्यत्वेन ध्याने स्मरणाभावप्रसङ्गात्।   
‘तस्याभिध्याना’दिति श्रुतौ च ध्यानस्य मायाख्याविद्यानिवर्तकत्वोक्तेः। त्वयापि विधेयतयाङ्गीकृतोपासनायां च श्रुतौ ‘मनो   
ब्रह्मेत्युपासीत य एवं वेदे’ति तथा ‘आत्मेत्येवोपासीत यस्तद्वेदे’त्यादि बहुस्थलेषु ज्ञानार्थ विदधातु प्रयोगेणोपासनाया ज्ञानात्मकत्वात्।   
प्रमाणादिपरतन्त्रस्यापि ज्ञानस्य प्रतिग्रहीत्रादिपरतन्त्रस्यापि दानादेरिव पुन्तन्त्रत्वोपपत्तेः। ब्रह्मपरवाक्यमध्येऽप्युपासनाविधिवत्   
ज्ञानविधेरपि सम्भवात्। वृथैव वैदिकलिङादेरस्वारस्यायुक्तेः।  
	न च ज्ञानस्याक्रियात्वेनाविधेयत्वम्, धात्वर्थस्य पूर्वापरीभूतस्य वा क्रियात्वासिद्धेः, शास्त्रार्थं जानामीत्यादौ पचतीत्यादाविव   
पूर्वापरीभावप्रतीतेः। स्पन्दस्याक्रियात्वे तु यागादेरप्यक्रियात्वं स्यात्। तस्मात्-  
	पत्न्यवेक्षितमित्यादौ ज्ञानस्यैव विधानतः।  
	सूक्ष्मशास्त्रार्थबुद्धेश्च कृतिसाध्यत्वदर्शनात्।।  
	ध्यानस्यापि च विज्ञानव्यतिरेकानिरूपणात्।  
	ज्ञानस्वरूपमपि च श्रवणादि विधीयते।।  
	ननु तथापि ज्ञानस्यानवगमे तत्कर्तव्यताबोधनासम्भवात्तदवगमस्य च विषयावगमं विनाऽयोगाद्विषयस्याप्यवगमे फलस्य जातत्वाद्   
व्यर्थो विधिरिति चेन्न, त्वयापि विचारविध्यङ्गीकाराद् विचारस्य च विषयनिरूप्यत्वेन साम्यात्। सामान्यतो ब्रह्मज्ञानमात्रेण च   
तद्विषयकश्रवणादेः कर्तव्यताबोधनसम्भवात्। वेदान्तवाक्यानुग्राहकन्यायानुसन्धानादिरूपतया च ब्रह्मज्ञानात्प्रागेव ज्ञातस्य मननादेः   
ब्रह्मज्ञानाय विधानसम्भवाच्चेति।।  
	ननु तथापि ज्ञानं न विधेयं तथा हि विधीयमानं ज्ञानं किं शाब्दम् ? किं वा तदभ्यासः ? यद्वा तत्त्वमनपेक्ष्यारोपितविषयतया मनसः   
सङ्कल्पप्रवाहरूपं ध्यानम् ? किं वा परोक्षफलं ज्ञानान्तरम् ? नाद्यः, कर्मकाण्ड इव गृहीतसङ्गतेः स्वतः सिद्धत्वेन कृत्यसाध्यत्वेन   
विध्यनपेक्षणात्। द्वितीये तद्विधिर्मोक्षाय चेत्, तस्य नैयोगिकफलत्वेन स्वर्गादिवदनित्यत्वं स्यात्, साक्षात्काराय चेत्स नादृष्टं फलम्,   
प्रमाणायत्तत्वात्तस्य। नापि फलं दृष्टम्, परोक्षज्ञानाभ्यासेन साक्षात्कारादर्शनात्। अत एव न तृतीयः,   
प्रोषितपुत्रादिध्यानेनारोपितरूपसाक्षात्कारदर्शनेऽपि तत्त्वसाक्षात्कारादर्शनात्। चतुर्थे शब्दस्य ब्रह्मणि प्रामाण्यं न स्यात्। ब्रह्मणि   
प्रमाणीभूतज्ञानकर्तव्यतायामेव प्रमाणत्वादिति चेत् न तावदाद्ये दोषः, कर्मकाण्डेऽप्यापातजन्यस्य स्वतः सिद्धत्वेऽपि विमर्शजन्यस्य   
कृतिसाध्यत्वात्। अन्यथाऽध्ययनविधेरुत्तरक्रतुविधेर्वा तद्विचाराक्षेपकता न स्यात्। द्वितीयेऽपि न दोषः। दृष्टफलत्व इव   
नैयोगिकफलत्वेऽपि बन्धध्वंसस्य ध्वंसत्वात् श्रुत्यादिबलाच्च नित्यत्वोपपत्तेः। तृतीयेऽपि न दोषः। मोक्षस्य नैयोगिकफलत्वेऽपि   
नित्यताया उक्तत्वात्। ध्यानादिना प्रसन्नदेवतासाक्षात्कारदर्शनेन ध्यानसंस्कृतमनसा ब्रह्मसाक्षात्कारोपपत्तेश्च। चतुर्थेऽपि न दोषः,   
ज्ञानविधिवाक्यस्य ज्ञानकर्तव्यतायां प्रमाणत्वेऽपि ब्रह्मण्यपि महातात्पर्यवत्त्वात्, सत्यज्ञानादिवाक्यस्याविधिपरत्वाच्चेति।   
ज्ञानविधिसमर्थनम्।। 8 ।।   
</3-8>  
<3-9>  
		9. शाब्दप्रत्यक्षभङ्गः  
	यच्चोक्तम्- ‘तत्त्वमसी’त्यादिवाक्यादेवापरोक्षधीः। ‘तद्धास्य विजज्ञौ तमसः पारं दर्शयती’त्यादावुपदेशादेवापरोक्षज्ञानोक्तेः।   
‘वेदान्तविज्ञान- सुनिश्चितार्था’ इत्यत्र शाब्दज्ञानस्य विशब्देन विशेषविषयत्वे सिद्धे सुशब्देनापरोक्षत्वोक्तेश्च। `विमतं   
शाब्दज्ञानमपरोक्षम्, अपरोक्षमात्रविषयकत्वात्, सुखादिज्ञानवत्।' `अपरोक्षत्वम्, वेदान्तवाक्यजन्यज्ञानवृत्ति,   
अपरोक्षज्ञाननिष्ठात्यन्ताभावाप्रतियोगित्वात्, ज्ञानत्ववद्' इत्याद्यनुमानाच्च। न च `विमतः शब्दो नापरोक्षधीहेतुः,   
शब्दत्वाज्ज्योतिष्टोमादिशब्दवद् इत्यादिना सत्प्रतिपक्षत्वम्, दशमस्त्वमसीत्यादौ शब्दादेवापरोक्षधीदर्शनेन व्यभिचारात्। न च   
तत्रापीन्द्रियमेव करणं शब्दस्तु सहकारीति युक्तम्, क्वचिद्बहुलतमे तमसि क्वचिच्च लोचनहीनस्यापि   
वाक्याद्दशमोस्मीऽत्यपरोक्षधीदर्शनादिति।  
	मैवम्, ‘तद्धास्य विजज्ञा’वित्यादेः परोक्षज्ञानेनापि चरितार्थत्वात्। दर्शयतीत्यादेस्तु ग्राममार्गोपदेष्टरि ग्रामं दर्शयतीतिवत्परम्परया   
साक्षात्कारसाधनत्वेन कृतार्थत्वात्। अन्यथा ‘मनसैवानुद्रष्टव्य’मित्यादि श्रुतिविरोधात्। वेदान्तविज्ञानेत्यत्र   
सुशब्देनाप्रामाण्यशङ्काभावादेरुक्तेः। अन्यथा वेदान्तबोध्यस्य च विचारकर्तव्यतादेरर्चिरादेश्चापरोक्ष्यापातात्। आद्यानुमानस्य अयं   
घटः त्वं सुखवानसीत्यादिवाक्यजन्यज्ञाने वक्ष्यमाणरीत्या व्यभिचारात्। अज्ञानावृते ऐक्ये आपरोक्ष्याभावेनासिद्धेश्च।   
आपरोक्ष्ययोग्यत्वविवक्षायां तु भित्त्यन्तरितघटविषयकशब्दज्ञाने व्यभिचारात्। द्वितीयानुमाने अपरोक्षत्वं   
ज्योतिष्टोमादिवाक्यजन्यज्ञानवृत्तीत्यपि सुसाधत्वेनाभाससाम्यात्।  
	शब्दत्वहेतुना सत्प्रतिपक्षत्वाच्च। किं चास्य शब्दस्यापरोक्षधीहेतुत्वे प्रत्यक्षेऽन्तर्भावापत्तिः। न च यथा बाह्यप्रत्यक्षत्वे योगिमनोऽन्यत्वे   
सति बाह्यप्रत्यक्षप्रमितिकरणत्वं तन्त्रम्, तथा स्वतोऽपरोक्षविषयशब्दान्यत्वे सति प्रत्यक्षप्रमाकरणत्वं प्रत्यक्षत्वे तन्त्रमिति वाच्यम्,   
वक्ष्यमाणरीत्या क्वापि शब्दादपरोक्षज्ञानाभावेन विशेषणकल्पकाभावात्। यश्च शब्दत्वहेतोर्दशमस्त्वमसीत्यादौ व्यभिचार उक्तः, स किं   
स्वात्मनो दशमत्वं पश्यन्तं प्रति प्रयुक्ते दशमस्त्वमसीति वाक्ये ? अन्यं प्रति वा ? नाद्यः, तस्य दृष्टघटं प्रति प्रयुक्तादयं घट इति   
वाक्याज्जन्यज्ञानस्येव परोक्षत्वेऽपि प्रत्यक्षसिद्धार्थानुवादित्वमात्रेण प्रत्यक्षत्वाभिमानात्। द्वितीयेऽपि यदीन्द्रियव्यापारोऽस्ति तदा   
रत्नतत्त्व इवोपदेशसहकृतेन्द्रियेणैव दशमत्वेऽपरोक्षधीः। यदि स नास्ति तदा धर्मवांस्त्वमसि पर्वतोऽग्निमानित्यादाविव विशेष्यस्य   
प्रत्यक्षत्वेऽपि विशेषणे दशमत्वे परोक्षधीरेव।  
	तत्राप्यपरोक्षेति मयोच्यमानत्वात्प्रतीतिकलहोऽयं निरवधिक इति चेत्, न तावच्छब्दस्यापरोक्षधीहेतुत्वं स्वाभाविकम्, अतिप्रसङ्गात्।   
नाप्यपरोक्षविषयकत्वनिमित्तकम्, `जीवाः परमात्मनो न भिद्यन्ते, आत्मत्वाद्' इत्यादिलिङ्गजन्यायाः श्रवणात्प्रागापततो वेदान्तजन्याया   
भाषाप्रबन्धजन्याया अनधीतवेदान्तजन्यायाश्चैक्यप्रतीतेरापरोक्ष्यापातेन श्रवणनियमादेरयोगात्। किं च अर्थस्यापरोक्षत्वं न   
तावदपरोक्षधीरूपत्वम्, तस्य ब्रह्मणि सत्त्वेऽपि दशमत्वादावसत्त्वात्। चैत्रस्यापरोक्षज्ञाने मैत्रस्य शब्दादिना साक्षात्कारादर्शनाच्च।   
नाप्यपरोक्षव्यवहारविषयत्वम्, व्यवहारापरोक्ष्यस्य परोक्षविषयत्वरूपत्वेऽन्योन्याश्रयात्। अपरोक्षोऽयमित्येवंरूपत्वे त्वज्ञानावृते   
ऐक्ये तदभावात्। त्वयापि न प्रकाशत इत्यादिव्यवहारार्थमेवावरणकल्पनात्। उक्तव्यवहारयोग्यत्वरूपत्वे भित्तिव्यवहिते घटे   
शब्दादपरोक्षधीप्रसङ्गात्। अपरोक्षज्ञानजन्यत्वरूपत्वे च वक्ष्यमाणपक्षान्तर्भावात्। तस्मादर्थस्यापरीक्षधीविषयत्वमेवापरोक्षत्वं   
वाच्यम्। तत्र चैतज्ज्ञानविषयत्वेन तदुक्तावन्योन्याश्रयात्। ज्ञानान्तराभिप्राये तु केषाञ्चिदपरोक्षे स्वर्गादावस्माकं शब्दादपरोक्षधीः स्यात्।   
एकपुरुषाभिप्राये च पूर्वेद्युश्चैत्रस्यापरोक्षे इदानीं शब्दादपरोक्षधीः स्यात्। एककालाभिप्राये च प्रत्यक्षेऽग्नौ लिङ्गाच्छब्दाच्चापरोक्षधीः   
स्यात्। न चेष्टापत्तिः, करणशक्तिमतिलङ्घ्य ज्ञानस्य विषयानुसारित्वे   
चाक्षुषादिविषयकस्मृत्यनुमितिस्पार्शनज्ञानादेश्चाक्षुषत्वाद्यापातात्। लिङ्गशब्दादिसिद्धे चेन्द्रियात्परोक्षधीप्रसङ्गात्। अनुमिते च   
शब्दादनुमितिप्रसङ्गात्। एवं च-  
	परोक्षे चापरोक्षेव चाक्षुषे स्पार्शिनीव च।  
	अपरोक्षे परोक्षा धीर्युक्ता करणशक्तितः।।  
	तस्माद् ये विरुद्धे न त्वावान्तरजाती परोक्षत्वापरोक्षत्वे तदाश्रययोर्ज्ञानयोर्भिन्नत्वात्। यश्चैको विषयस्तत्र   
विरुद्धजात्यभावाद्विरुद्धजात्याधारज्ञानविषयत्वस्य च चाक्षुषस्पार्शनज्ञानविषयत्वस्येवैकस्मिन् सम्भवात्प्रत्यक्षविषयमपि शाब्दज्ञानं   
परोक्षमेव।  
	किं च धर्मिमात्रस्य प्रत्यक्षत्वाभिप्राये प्रत्यक्षे घटादौ अयं गुरुः पर्वतोऽग्निमानित्यादिशब्दादपरोक्षधीः स्यात्। नापि सप्रकाराभिप्रायं,   
प्रकृते तदभावात्। न हि दशमस्त्वमसि तत्त्वमसीत्यादिबोधकबोध्यं दशमत्वैक्यादिप्रागपरोक्षम्, वाक्यवैयर्थ्यात्। न च स्वरूपाभिन्ने   
ऐक्ये स्वरूपज्ञानेनापरोक्षतो भात्यपि वृत्यर्थं शब्दः। त्वया स्वरूपज्ञानप्रयुक्तभानप्रतिबन्धार्थमेवावरणकल्पनात्। एतेनापरोक्षे   
ब्रह्मणि परोक्षधीः परोक्षे कामिन्यादावपरोक्षधीरिवाप्रमाणं स्यादिति निरस्तम्। स्मृतेऽनुभववद् अनुमितेऽग्नाविन्द्रियेणापरोक्षधीवत् पूर्वं   
परोक्षे पश्चाद्योगजसाक्षात्कारवत् परोक्षतत्तायामपरोक्षप्रत्यभिज्ञानवच्चापरोक्षज्ञानविषयेऽर्थे परोक्षत्वजात्याधारज्ञानोदयेऽप्यपरोक्षस्य   
परोक्षत्वेनानुल्लेखेनाप्रामाण्यानापत्तेः। कामिनीसाक्षात्कारस्तु बाधादप्रमाणम्, न तु परोक्षार्थविषयकापरोक्षत्वजात्याधारत्वात्।   
तथात्वे योगजसाक्षात्कारादेरप्यप्रामाण्यप्रसङ्गात्।  
	किं चैवं शब्दादेवापरोक्षधीरिति त्वदेकदेशिमते दोषाभावेऽपि इन्द्रियमादावभिज्ञानमुत्पाद्य संस्कारसचिवं प्रत्यभिज्ञानमिव शब्द आदौ   
परोक्षज्ञानमुत्पाद्य मननादिसाध्यप्रतिबन्धनिवृत्तिसचिवोऽपरोक्षज्ञानं जनयतीति त्वदेकदेशिमते प्रथमोत्पन्नपरोक्षज्ञानस्याप्यप्रामाण्यं   
स्यात्। एतेन प्रमातारमपेक्ष्य देशतः कालतः स्वभावतो वा विप्रकृष्ट एव परोक्षज्ञाननियमात्स्वप्रकाशप्रमातृचैतन्याभिन्नत्वेनाविप्रकृष्टे   
ब्रह्मणि परोक्षधीरेव न युक्तेति निरस्तम्, प्रत्यक्षे वह्मौ लिङ्गादप्यपरोक्षधीप्रसङ्गात्। अविप्रकृष्ट एवापरोक्षज्ञाननियमेन   
विप्रकृष्टतत्ताव्याप्त्यादाविन्द्रियजन्यप्रत्यभिज्ञाव्याप्त्यादिज्ञानस्यापि परोक्षत्वापाताच्च। तत्र संस्कारादेरेव   
सन्निकर्षत्वेऽत्राप्यावरणकृतविप्रकर्षस्य सत्त्वाद् वृत्तेरावरणनिवर्तकत्वेऽपि वृत्त्युदयात्प्राग्विप्रकर्षात् पराचीनस्य चाविप्रकर्षस्य   
प्राचीनवृत्त्या आपरोक्ष्येऽतन्त्रत्वात्। ननु कर्तृत्वादिरूपापरोक्षाध्यासस्य परोक्षप्रमयाऽनिवृत्तेरौपनिषदे ब्रह्मणि मानान्तराप्रवृत्तेः   
शब्दादपरोक्षज्ञानानुत्पत्तावनिर्मोक्षः स्यादिति चेन्न, तस्य ज्ञाननिवर्त्यताया निरस्तत्वात्।   
निदिध्यासनसंस्कृतमनसाऽपरोक्षधीसम्भवाच्च। ‘यन्मनसा न मनुत’ इत्यादि श्रुतिस्तु ‘मनसैवानुद्रष्टव्य’मित्यादिश्रुति-   
विरोधेनापक्वमनोविषया। ‘मनसा तु विरुद्धेने’ त्यादिश्रुतेः। अन्यथा शब्दस्य करणत्वेऽपि ‘यतो वाचो निवतन्त’ इत्यादिश्रुतिबाधः   
स्यात्। मनसा न क्वाप्यपरोक्षधीर्दृष्टेति चेन्न, योगजसाक्षात्कारदर्शनात्। शब्देनापि तददर्शनाच्च। मनसस्तत्करणत्वे उक्तश्रुतेरिव   
शब्दस्य तत्करणत्वे श्रुत्यादेरदर्शनाच्च। ‘औपनिषधः पुरुष’ इत्यादि तु मनसः करणत्वेऽप्यौपनिषदनिदिध्यासनापेक्षत्वात्। तदुक्तम्-  
	शब्देन दृश्यते ब्रह्मेत्यत्र मानं न दृश्यते।  
	मनसा दृश्यते ब्रह्मेत्यत्र मानं तु दृश्यते।।  
	इति शाब्दप्रत्यक्षभङ्गः।। 9 ।।  
</3-9>  
	तस्मात्साधनाध्यायोक्तन्यायैर्मोक्षाय श्रवणादिसाध्यनिदिध्यासनजन्यसाक्षात्कारेणेश्वरः प्रसन्नीकरणीय इति सिद्धम्।  
	इति श्रीमत्परमहंसपरिव्राजकाचार्याणां श्रीमद्ब्रह्मण्यतीर्थपूज्यपादानां शिष्येण व्यासयतिना सङ्गृहीते न्यायामृते तृतीयः परिच्छेदः।। 3 ।।  
चतुर्थः परिच्छेदः  
<4-1>  
		1. अविद्यानिवृत्तिभङ्गः  
	नन्वेतदयुक्तम् अविद्यानिवृत्तिर्हि मोक्षः। ज्ञानं चाविद्यां दीप इवान्धकारं प्रसादनिरपेक्षमेव निवर्तयति।   
स्यादेतत्-अविद्यानिवृत्तेरात्ममात्रत्वे न साध्यत्वम्। अनात्मत्वे तु सत्त्वेऽद्वैतहानिः। अनिर्वाच्यत्वेऽविद्यातत्कार्ययोरन्यतरत्वं स्यात्। न   
च वृत्तिविशिष्ट आत्माऽज्ञानहानिः। वृत्तिनिवृत्तौ मोक्षनिवृत्त्यापतादितिचेद्, वृत्त्युपलक्षितस्यात्मनोऽज्ञानहानित्वात्। उपलक्षणे   
निवृत्तेऽपि मुक्तेरनिवृत्तिः पाके निवृत्तेऽपि पाचकस्येव युक्ता, उक्तं हि-  
	‘निवृत्तिरात्मा मोहस्य ज्ञातत्वेनोपलक्षितः।  
	उपलक्षणहानेऽपि स्यान्मुक्तिः पाचकादिवत्।।’ इति।  
	यद्वा आत्मान्यैव निवृत्तिः। तत्र चानिर्वाच्यत्वं सदसद्विलक्षणत्वं चेन्निवृत्तिरनिर्वाच्यैव, अविद्याद्यन्यतरत्वे तु निवृत्तिमत्त्वं तन्त्रम्, न च   
निवृत्तेर्निवृत्तिर्युक्ता। अनिर्वाच्यत्वं ज्ञाननिवर्त्यत्वरूपं बाध्यत्वं चेत्, पञ्चमप्रकारः। उक्तं हि-  
	न सन्नासन्न सदसन्नानिर्वाच्यश्च तत्क्षयः।  
	यक्षानुरूपो बलिरित्याचार्याः प्रत्यपीपदन्।। इति ।  
	एवं च नाद्वैतहानिः, सतो द्वितीयस्याभावात्। नाप्यविद्याद्यन्यतरत्वापत्तिः, अनिर्वाच्यत्वाभावात्। अथवा भावाद्वैतमते आत्मान्या सत्यैव   
निवृत्तिरिति।  
	उच्यतेन तावदात्मान्यत्वपक्षो युक्तः, आत्मा वृत्तिव्याप्योऽपि नेति मतेऽपसिद्धान्तात्। वृत्त्युपलक्षितस्य वृत्तेः पश्चादिव पूर्वमपि सत्त्वाच्च।   
पाकोपलक्षितोऽपि पाकात्पूर्वमस्त्येव। किं तु तदज्ञानात्पाचक इत्यव्यवहारः। न चात्र मुक्त इति व्यवहारः साध्यः, किं तु मुक्तिः। एवं च-  
	वृत्त्योपलक्षितचितः पश्चादिव पुरापि च।  
	सद्भावान्मोहकालेऽपि मोहहानिः प्रसज्यते।।  
	किं च पाकर्तृत्वं पाचकत्वमिति मते पश्चान्न पाचकः, तद्‌व्यवहारस्तु भ्रष्टाधिकारे दण्डनायक इतिवद् भूतपूर्वगत्यैव।   
कर्तृत्वावच्छेदकावच्छिन्नत्वरूपं कर्तृत्वात्यन्ताभावानधिकरणत्वरूपं वा तद्योग्यत्वं   
पाकानवच्छिन्नाधिकरणताकपाकबोधितव्यावृत्त्यधिकरणत्वरूपं पाकोपलक्षितत्वं वा पाचकत्वमिति मतेऽपि तदुभयं पश्चादप्यस्ति। न   
चेह मुक्तावात्मातिरिक्तं योग्यत्वाद्यस्ति, चिन्मात्रं तु प्रागपि। एवं च-  
	वृत्त्योपलक्षितस्यापि चिन्मात्रत्वे न साध्यता।  
	पाकोपलक्षितस्येव त्वाधिक्ये सविशेषता।।  
	किं च वृत्त्युपलक्षितात्मरूपस्याज्ञानध्वंसस्य प्रागेव सिद्धत्वेन श्रवणादिवैयर्थ्यम्। असिद्धत्वे नात्ममात्रत्वम्, आत्मनो नित्यसिद्धत्वात्।   
अभावापलापपक्षेऽपि कैवल्यादिविशिष्टस्यैवाधिकरणस्याभावत्वात्। अन्यथा तत्राप्युक्तदोषात्। आत्मान्यत्वे तु   
मुक्तावप्यविद्याभेदयोरनिवृत्तिः। एवं च-  
	प्रागेव सिद्धो मोक्षश्चेच्छ्रवणादिश्रमो वृथा।  
	असिद्धौ नात्ममात्रत्वमन्यत्वे सद्वितीयता।।  
	किं चेयं प्रक्रिया किमन्यत्रापि ? इहैव वा ? नाद्यः, बिम्बप्रतिबिम्बैक्याज्ञाननिवृत्तावपि ज्ञातं तदैक्यमित्यापत्त्या तदैक्यधीकाले   
सोपाधिकतद्भेदभ्रमोपादानाज्ञानानुवृत्त्ययोगात्। नान्त्यः, नियामकाभावात्। विश्वमिथ्यात्वश्रुतेर्ज्ञानाद्विश्वनिवृत्तिपरत्वेन   
स्वतात्पर्यविषयनिवृत्तीतरमिथ्यात्वपरत्वोपपत्तेः। अपि च वृत्त्युपलक्षित आत्मा जीवन्मुक्तावप्यस्तीति तदापि मोक्षः स्यात्। न च   
सर्वकर्मनाशोपलक्षितत्वे सति वृत्त्युपलक्षित आत्मा मोक्षः, तदा चारब्धकर्मास्तीति वाच्यम्, विशेष्यवैय्यर्थ्यात्। कर्मनाशोपलक्षितस्य   
कर्मकालेऽपि सत्त्वाच्च। अविद्यानाश इव कर्मनाशेऽप्यात्ममात्रत्वे तदन्यत्वे चोक्तदोषाच्च। एतेन वृत्तिनिवृत्युपलक्षित आत्मा मुक्तिः,   
स च वृत्तेः प्राङ्नास्तीति निरस्तम्, वृत्तिनिवृत्तेरात्मत्वादावुक्तदोषात्। जीवन्मुक्तस्य सुषुप्त्यादौ वृत्तिनिवृत्त्युपलक्षितस्य सत्त्वाच्च।   
एतेनैव चरमसाक्षात्कारेण निवृत्तेन तेन वोपलक्षित आत्मा मोक्षः। जीवन्मुक्तौ च न चरमः साक्षात्कारोऽस्तीति निरस्तम्,   
चरमसाक्षात्कारात्पश्चादिव पूर्वमपि तदुपलक्षितस्य सत्त्वात्। तन्निवृत्तेरात्मत्वादौ दोषोक्तेश्च। पूर्वस्माच्चरमज्ञाने   
आनन्दाभिव्यक्तिरूपविशेषाभावे चरमक्षणेन वा चरमश्वासेन वोपलक्षित आत्मा मुक्तिरित्यापाताच्च। एवं च-  
	निवृत्तिरात्मा मोहस्य ज्ञातत्वेनोपलक्षितः।  
	इत्येतन्नैव घटते जीवन्मुक्तौ प्रसक्तितः।।  
	किं च वेदान्तश्रवणादिसाध्येन पुरुषार्थेन भाव्यम्, न च त्वन्मते तद्युक्तम्। मुक्त्यनुस्यूतस्य सुखज्ञप्तिरूपम्यात्मनः   
पुरुषार्थत्वेऽप्यसाध्यत्वात्। चरमवृत्त्युपलक्षितस्याप्यद्वैतभङ्गापत्त्या सिद्धात्ममात्रत्वात्। वृत्तेस्तु साध्यत्वेऽपि स्वतोऽपुरुषार्थत्वात्।   
तथा चात्मान्यो वृत्तिसाध्य आवरणनिवृत्तिरूप आनन्दप्रकाशः पुरुषार्थो वक्तव्य इति कथमात्मैव निवृत्तिः। एवं च-  
	यः पुमर्थः स साध्यो न आत्मानन्दचिदात्मकः।  
	या च साध्या वृत्तिरिष्टा न तत्र पुरुषार्थता।।  
	तस्मान्नाज्ञानहानिरात्मस्वरूपम्।  
	अनिर्वाच्यत्वपक्षोऽप्ययुक्तः। अनिर्वाच्यस्याध्यस्तत्वेन मोक्षे तदध्यासोपादानाज्ञानानुवृत्त्यापत्तेः। अध्यस्तस्याप्यभावत्वेन   
निरुपादानत्वे सघटे घटाभावाध्यासस्य प्रपञ्चान्तर्गतस्य घटध्वंसस्य घटान्योन्याभावस्य च ज्ञानान्निवृत्तिर्न स्यात्। किं च निवृत्तेरबाध्यत्वे   
कथमबाध्यरूपसद्वैलक्षण्यम् ? बाध्यत्वे तु तन्निवृत्तिः स्यात्। ज्ञानान्निवृत्तेरेव बाध्यत्वात्। प्रतिपन्नोपाधौ त्रैकालिकसत्त्वनिषेधस्यापि   
तद्‌व्याप्तत्वात्। निवृत्तेर्निवृत्तिरयुक्तेति चेन्न, अत एवानिष्टत्वेन तव तदापादनात्। न च निवृत्तेर्निवृत्तिरस्तु अज्ञानानुन्मज्जनं तु   
प्रागभावनिवृत्तिरूपघटनाशेऽपि प्रागभावस्येव युक्तमिति वाच्यम्, अप्रामाणिकानन्तनिवृत्त्यापाताद्, आत्मान्यस्याभावात्। तन्मात्रस्य   
चाहेतुत्वेन निवृत्तेर्निवत्तिहेत्वभावाच्च।  
	पञ्चमप्रकारत्वपक्षोऽप्ययुक्तः, चतुर्थप्रकारत्वस्येव निरस्तत्वेन तस्याष्टमरसतुल्यत्वात्। बौद्धैरपि-  
	न सन्नासन्न सदसन्न चाप्यनुभयात्मकम्।  
	चतुष्कोटिविनिर्मुक्तं तत्त्वं माध्यमिका विदुः।। (मा. का. 1/9)  
	इत्युक्तत्वेन तत्वस्थितौ बौद्धमतानुसरणापाताच्च। बाध्यत्वाबाध्यत्वयोर्दोषोक्तेश्च। मिथ्यात्वमनिर्वाच्यत्वादिकमिति मते   
दृश्यत्वादेर्निवृत्तौ व्यभिचाराच्च। प्रातिभासिकव्यावहारिकान्यस्यास्य पारमार्थिकत्वेनाद्वैतहानेश्च। प्रतियोगिवैलक्षण्येऽपि   
सदसदात्मकत्वापत्त्या पञ्चमप्रकारत्वासिद्धेश्च। एवं च-  
	यक्षानुरूपवलिवत्प्रतियोगिविलक्षणः।  
	मोहध्वंसो यदि तदा भवेत्सदसदात्मकः।।  
	सत्त्वपक्षोऽप्ययुक्तः, अभावद्वैतस्य निरासात्। ध्वंसस्य प्रतियोगिसमसत्ताकत्वेनाविद्याया अपि सत्त्वापत्तेश्च। एवं च-  
	प्रागेव सिद्धो मोक्षश्चेच्छ्रवणादिश्रमो वृथा।  
	असिद्धौ नात्ममात्रत्वमन्यत्वे सद्वितीयता।।  
	अविद्यानिवृत्तिभङ्गः।। 1 ।।  
</4-1>  
<4-2>  
		2. अविद्यानिवर्तकभङ्गः  

	यच्चोच्यते ब्रह्मरूपायाः स्वप्रकाशचितोऽज्ञानसाधकत्वेन तदनिवर्तकत्वेऽपि तद्विषया वेदान्तश्रवणादिजन्याऽपरोक्षवृत्तिर्निवर्त्तिकेति।   
तन्न, असत्यात् सत्यसिद्धेर्निरस्तत्वेनासत्यया वृत्त्या सत्याया निवृत्तेरसिद्धेः। अज्ञाने न   
जानामीतिज्ञप्तिरूपचिद्वरोधस्यैवानुभवेनाज्ञप्तिरूपवृत्तिविरोधस्यासम्भवाच्च। चिता प्रकाशमाने सुखादावज्ञानादर्शनाच्च।   
वृत्तेर्जातिविशेषेणैव तन्निवर्तकत्वे इच्छादिनिवर्त्यद्वेषादिवदज्ञानस्य सत्त्वापत्त्या शुक्त्यादिज्ञानवदर्थप्रकाशकत्वेन तन्निवर्तकत्वे वक्तव्ये   
चैतन्यस्यापि तत्त्वेन तन्निवर्तकत्वावश्यम्भावाच्च। न च निर्विशेषे वृत्तिश्चैतन्यादधिकप्रकाशिका। त्वन्मतेऽयं घट इत्यादिवृत्तावपि घटस्य   
प्रकाशेऽपि चितोऽप्रकाशाच्च। उक्तं चैतदविद्याविषयभङ्गे।  
	किं च तन्निवर्तकत्वे तत्स्थित्यसहिष्णुस्थितिकत्वरूपविरोधस्य तन्त्रत्वात्कार्यस्य चोपादानेनाविरोधान्न वृत्तिः स्वोपादानाज्ञाननिवर्तिका।   
उपान्त्यजन्योऽन्त्यः शब्दस्तन्निवर्तकोऽपि न तदुपादानकः। आतञ्ञ्चनादिना निवृत्तक्षीरत्वगोमयत्वाद्यवस्था एव च तत्तदवयवा   
दधिवृश्चिकाद्युपादानानीति न क्वापि कार्येणोपादाननाशः। एतेन वृत्तिप्रतिबिम्बिता चिदेवाविद्यानिवर्तिका, उक्तं हि-  
	‘तृणादेर्भासिकाप्येषा सूर्यदीप्तिस्तृणं दहेत्।  
	सूर्यकान्तमुपारुह्य तं न्यायं चिति योजयेत्।।’  
	इति निरस्तम्। अपरोक्षवृत्तौ सत्यां चिदप्रतिबिम्बनेनानिवृत्तेरदर्शनाच्च। किं च निवर्तकस्य ज्ञानस्य न तावच्छुद्धात्म विषयः,   
तस्यादृश्यत्वात्। उक्तं चैतद्‌दृश्यत्वभङ्गे।  
	नाप्यन्यः, तस्याध्यस्तत्वेन तज्ज्ञानस्य भ्रान्तित्वापातात्। अपि चान्त्यज्ञानस्य निवर्तकं स्वयमेव वा ? अन्यद्वा ? नाद्यः, प्रागभावः   
प्रतियोगिहेतुरिति पक्षे तन्मात्रस्याहेतुत्ववत्प्रतियोगी ध्वंसहेतुरिति पक्षेऽप्यतिप्रसङ्गेन तन्मात्रस्याहेतुत्वात्।   
दग्धदाह्यदहनस्यापीशेच्छादिनैव नाशात्। कतकरजस्तु न पङकं नाशयति, नापि स्वयं स्नेनैवनश्यति, विश्लेषमात्रदर्शनात्। नान्त्यः   
शुद्धात्ममात्रस्य किञ्चिदपि प्रत्यहेतुत्वात्। तदन्यस्य च निवृत्तत्वादिति। अविद्यानिवर्तकभङ्गः।। 2 ।।   
</4-2>  
<4-3>  
		3. निर्विशेषसुखस्य पुरुषार्थत्वभङ्गः  

	यच्चोच्यते न वैशेषिकादीनामिवास्माकं मुक्तौ दुःखनिवृत्तिमात्रम्, किं तु निरतिशयानन्दस्फृरणमपि। उक्तं हि-  
	तस्मादविद्यास्तमयो नित्यानन्दप्रतीतितः।  
	निःशेषदुःखोच्छेदाच्च पुमर्थः परमो मतः।।  
	इति। तत्र न तावत्सुखात्मता पुरुषार्थः, सुखी स्यामितिवत् सुखं स्यामितीच्छाया अदर्शनात्। स्वतः पुरुषार्थे चेच्छाया अनियम्यत्वात्।   
अन्यथा आत्मनाशादिरपि बौद्धादिनियमितेच्छया पुमर्थः स्यात्। अत एव नापरकीयं सुखं पुरुषार्थः, तथेच्छाभावाद् गौरवाच्च।   
सुखसाधने परकीयेऽप्यस्वकीयेऽपुरुषार्थत्वस्य च दर्शनेनेष्टत्वाविशेषात् सुखेपि तत्कल्पनाच्च। दुःखतत्साधनयोः   
स्वकीयतयैवापुमर्थत्वस्य दर्शनेन सुखादेरपि तथैव पुमर्थत्वाच्च। त्वन्मतेऽपरकीयेन मुक्तस्वरूपसुखेन संसारिणः   
सुप्तचैत्रस्वरूपसुखेन जाग्रतो मैत्रस्य च पुरुषार्थप्रसङ्गाच्च। नापि सुखापरोक्ष्यं पुरुषार्थः,   
ईश्वरादीनामस्मदादिसुखदुःखापरोक्ष्येणार्थानर्थप्रसङ्गात्। एतेन उपलब्धानामेव सुखसाधनानां पुरुषार्थत्वादिष्टत्वाविशेषात्सुख-   
मप्युपलब्धमेव पुरुषार्थो न तु स्वसम्बद्धं गौरवात्। सम्बन्धस्त्वनित्यत्वसाधनपारतन्त्र्यादिवदवर्जनीयसन्निधिरिति विवरणोक्तं   
निरस्तम्। परकीयसुखसाधनस्योपलम्यमानस्याप्यपुरुषार्थत्वाच्च। सुखं मे स्यादिति सम्बन्ध इवानित्यत्वादौ प्रार्थनाभावाच्च।   
नाप्यपरकीयस्य सुखस्य साक्षात्कारः पुरुषार्थः, सुषुप्तस्वरूपसुखसाक्षात्कारादिना ईश्वरादेः पुरुषार्थप्रसङ्गात्।  
	किं च अपरकीयसुखसाक्षात्कारो न तावत्स्वसम्बद्धः स्वस्य पुरुषार्थः, मुक्तस्य सुखसाक्षात्काररूपतया तं प्रत्यपि   
तस्यापुरुषार्थत्वापत्तेः। नाप्यपरकीयसुखसाक्षात्कारः स्वेतरासम्बद्धः स्वस्य पुरुषार्थः, मुक्तस्वरूपेण सुखानुभवेन संसारीतरासम्बद्धेन   
संसारिणः पुरुषार्थप्रसङ्गात्। नाप्यपरकीयसुखानुभवरूपता पुरुषार्थः, तादृशेच्छायाः कदाप्यदर्शनात्। एतेन प्रत्यक्‌प्रदृश्यमानमनतीतं   
सुखं पुरुषार्थ इत्यानन्दबोधोक्तं निरस्तम्। प्रत्यक्‌शब्देन स्वरूपत्वस्य स्वकीयत्वस्यापरकीयत्वस्य वा विवक्षणीयत्वात्, तस्य च   
दूषितत्वात्।  
	अपि च सुखत्वेन सुखसाक्षात्कारः पुरुषार्थः, स च परमते न मोक्षेऽस्ति। एतेन परमते दुःखाभावस्य तदपरोक्षस्य वा पुरुषार्थत्वं   
निरस्तम्। तस्मादहं सुखीति स्वसम्बन्धिसुखानुभवः स्वस्य पुरुषार्थः। स च परमते नेति न मोक्षः पुरुषार्थः।।  
	किं चायं मोक्षः कस्य पुरुषार्थः ? किमहमर्थस्य ? किं वा चिन्मात्रस्य ? नाद्यः, त्वन्मतेऽहमर्थस्य मुक्त्यनन्वयात्। नान्त्यः, अहं मुक्तः   
स्यामितिच्छावच्चिन्मात्रं मुक्तं स्यादितीच्छाया अदर्शनात्। उक्तं चैतदहमर्थस्यानात्मत्वभङ्गे। किं च सुखस्य दुःखाभावमात्रत्वे   
वैशेषिकमोक्षवदपुमर्थता। अतिरेके सद्वितीयत्वम्। अपि चात्मनः सुखमात्रत्वे प्रकाशमात्रत्वे च सुखप्रकाशाभावेनापुमर्थत्वम्।   
उभयात्मकत्वे चाऽखण्डत्वहानिः। किं च दुःखाभावस्य सुखस्य च तत्त्वतो दुःखाद्भेदेऽपसिद्धान्तः, अभेदे त्वपुमर्थता। किं च   
स्वप्रकाशस्य सुखस्य स्वतः स्फुरणेऽपि दुःखाभावस्यास्फुरणादपुमर्थतेतिदिक्। निर्विशेषसुखस्य पुरुषार्थत्वभङ्गः।। 3 ।।   
</4-3>  
<4-4>  
		4. जीवन्मुक्तिभङ्गः  
	यच्चोच्यते तत्त्वसाक्षात्कारेण नष्टाविद्योऽनुवृत्तदेहादिप्रतिभासश्च जीवन्मुक्तः। न च तत्त्वज्ञानादविद्यानाशे सद्यः शरीरादि निवर्तेतेति   
वाच्यम्। चक्रभ्रमणवद् भयकम्पादिच्चाविद्यासंस्कारादपि तदनुवृत्तेः। न च क्रियाज्ञानयोरेव संस्कारः, निःसारितपुष्पायां तत्पुटिकायां   
पुष्पवासनादर्शनात्। विमतो नाशः संस्कारव्याप्तः, संस्कारनाशान्यत्वे सति नाशत्वात्, ज्ञाननाशवदित्यनुमानाच्च। संस्कारः कार्योऽपि   
ध्वंस इव निरुपादानः, अविद्येव च शुद्धात्माश्रित इति नाविद्यापेक्षः। संस्कारनिवृत्तिश्चाऽऽवृत्तात्तत्त्वसाक्षात्कारात्। यद्वा   
अविद्यालेशानुवृत्त्या तदनुवृत्तिरिति।  
	अत्र ब्रूमः न तावत्संस्कारपक्षो युक्तः। भावकार्यमध्यस्तं संस्कारं देहादिकं तद्धेतुप्रारब्धकर्मादिकं च   
प्रत्युपादानत्वेनाज्ञानानुवृत्त्यापातात्। सर्पादिभ्रमसंस्कारस्तु सत्यो न त्वज्ञानोपादानकः। पूर्वसाक्षात्कारानिवृत्तस्याध्वस्तस्य   
तदनधिकविषयेणाऽऽवृत्तेनाप्यत्तरेण ज्ञानेन निवृत्त्यदर्शनाच्च। जीवन्मुक्तस्याविद्यावरणाभावेन तदा निरतिशयानन्दस्फूर्त्यापाताच्च।   
संस्कारस्तु नावरणमिति त्वयैवोक्तम्। एतेन तत्त्वे ज्ञातेऽपि द्विचन्द्रादिवद्दोषाद् बाधितानुवृत्तिरिति निरस्तम्, तत्रेवात्र   
तत्त्वज्ञानानिवर्त्यदोषाभावात्। लेशपक्षेऽपि न तावल्लेशोऽवयवः, अज्ञानस्य निरवयवत्वात्। एतेनाविद्यैव दग्धपटन्यायेन कञ्चित्कालं   
तिष्ठतीति निरस्तम्। निरवयवे दन्धपटन्यायासम्भवात्। अनुवृत्तस्य ज्ञानानिवर्त्यत्वेन सत्त्वापाताच्च। अथ मतं लेशो नामाऽऽकारः।   
‘इन्द्रो मायाभि’रित्यादिश्रुत्या अविद्याया अनेकाकारत्वेन प्रपञ्ञ्चे परमार्थसत्त्वादिभ्रमहेत्वाकारनिवृत्तावपि   
देहाद्यपरोक्षप्रतिभासहेत्वाकारोऽनुवर्तते। विरोधिनि तत्त्वज्ञाने सत्यपि तदनुवृत्तिश्चाऽऽरब्धकर्मभिर्ज्ञानप्रतिबन्धात्। कर्मानुवृत्तिश्च   
तद्धेत्वज्ञानलेशानुवृत्तेः। उक्तं च-  
	अविद्यालेशशब्देन मोहाकारान्तरोक्तितः।  
	ज्ञानस्य प्रतिबन्धाच्च प्रबलारब्धकर्मभिः।। इत्यादि ।  
	आकारिनिवृत्तावप्याकारस्यानुवृत्तिर्व्यक्तिनिवृत्तावपि जातेरिव युक्तेति।  
	तत्राऽऽकारो जातिशक्त्यादिरूपो धर्मो वा ? स्वर्णस्य कुण्डलादिरिवावस्था विशेषो वा ? अज्ञानव्यक्त्यन्तरं वा ? नाद्यद्वितीयौ,   
तयोर्देहादिभ्रमोपादानत्वेऽविद्यात्वापातात्। अनुपादानत्वे चोपादानन्तराभावेन देहादिभ्रमायोगात्। आत्मान्यत्वेन ज्ञाननिवर्त्यन्वेन च   
तयोरविद्यातत्कार्ययोरन्यतरत्वावश्यम्भावेनाज्ञाने निवृत्ते स्थित्ययोगाच्च। धर्मे उपादानत्वस्यावस्थायां चावस्थावन्तं विना   
स्थितेरयोगाच्च। न तृतीयः, अज्ञानैक्यपक्षे तदयोगात्। तद्भेदपक्षेऽपि व्यक्त्यन्तरं पूर्वाज्ञानादधिकविषयम् ? न वा ? नाद्यः, निर्विशेषे   
तदयोगात्। नान्त्यः, एकस्मिन्नपि विषये यावन्ति ज्ञानानि तावन्त्यज्ञानानीति मतस्य प्रतिकर्मव्यवस्थाभङ्गे दूषितत्वात्।   
चरमसाक्षात्कारान्यूनविषयसाक्षात्कारस्य पूर्वमपि सत्वे पश्चादिव जीवन्‌मुक्तावपि तदज्ञानहेतुकाध्यासायोगाच्च। न च पूर्वज्ञानस्य   
कर्मणा प्रतिबन्धादज्ञानानिवर्तकतेति युक्तम्, ज्ञानस्य स्वप्रागभावनिवर्तन इवाज्ञाननिर्वतनेऽपि प्रतिबन्धायोगात्। स्थिते लेशे   
कर्मानुवृत्तिस्तदनुवृत्तौ च ज्ञानस्य प्रतिबन्धेन लेशस्थितिरित्यन्योन्याश्रयाच्च। न च ‘भूयश्चान्ते विश्वमायानिवृत्ति’रित्यत्र भूय इति श्रवणात्   
लेशानुवृत्तेर्मानान्तरेणाधिगमान्न ज्ञप्तावन्योन्याश्रय इति वाच्यम्, तथापि स्थितावन्योन्याश्रयात्। श्रुतौ च भूयो योजनादित्यन्वयः। एतेन   
ब्रह्मज्ञानस्याप्रायणमनुवृत्तिहेतुज्ञानार्थयज्ञादिकर्मभिः प्रतिबन्द इति निरस्तम्। प्रतिबन्धायोगादेरुक्तत्वात्। अन्यथा शुक्तिज्ञानमपि   
तदज्ञानकार्येण भ्रमादिना उत्तरं ब्रह्मज्ञानमप्यारब्धकर्मणा प्रतिबध्येत। तदा भोगेन कर्म क्षीणमिति चेत्, न, भोगैकनाश्यत्वे   
ज्ञानानिवर्त्यत्वेन सत्त्वापातात्।  
	एतेनाज्ञानस्यानेकशक्तित्वेनारब्धकर्मतत्कार्येतराध्याससम्पादनशक्तिमात्रस्य वा प्रपञ्चे पारमार्थिकसत्यत्वादिभ्रमहेतुशक्तिमात्रस्य वा   
प्रतिबन्धो लेशानुवृत्तत्वेन विवक्षित इति निरस्तम्। पूर्वज्ञानस्य शक्तिमात्रप्रतिबन्धकत्वे तदनधिकविषयस्य चरमस्यापि तत्त्वापत्त्या   
कदाप्यज्ञानहान्यसिद्धेः।  
	तस्मात्परमते मोहकार्यत्वादखिलस्य च।  
	ज्ञानेन मोहनाशाच्च जीवन्मुक्तिर्न युज्यते।।  
	अस्माकं तु अपरोक्षज्ञानिनोऽपि स्वयोग्यपरमानन्दहेतुपरमकाष्ठापन्नभक्त्यभावे तत् साध्यस्य मोचकस्येश्वरप्रसादस्याभावेन   
प्रारब्धकर्मणा संसारानुवृत्त्या जीवन्मुक्तिः। भावे तु प्रसादस्यापि भावेन   
निःशेषदुःखनिवृत्तिविशिष्टस्वतोनीचोच्चभावापन्नस्वरूपानन्दार्विभावरूपामुक्तिर्युक्तेति।। जीवन्मुक्तिभङ्गः।। 4 ।।   
</4-4>  
<4-5>  
		5. मुक्तावपि ब्रह्मादीनां तारतम्यसमर्थनम्  
	ननु मुक्तौ न तारतम्यम्, मानाभावात्, ‘परमं साभ्युमुपैती’ति साम्यश्रुतेश्च। सातिशयत्वे च मुक्तेः स्वर्गादिवदनित्यत्वं स्यात्।   
अधिकदर्शनेन दुःखद्वेषेर्ष्यादिकं च स्यादिति चेत्। उच्यते, मुक्तावतारतम्यं किं तत्र भेदभोगादेरेवासत्त्वात् ? किं वा तत्सत्त्वेऽपि   
साम्यात् ? नाद्यः, भेदप्रस्तावोक्तश्रुत्यादिभिस्तत्सिद्धेः। अन्त्येऽपि किं मुक्तजीवेशयोरतारतम्यम् ? किं वा मुक्तजीवानामेव ? नाद्यः,   
त्वन्मतेऽपि तयोर्विभुत्वाणुत्वशेषत्वस्वातन्त्र्यपारतन्त्र्यादिना तारतम्यात्। अनेकेश्वरापत्त्या जगत् प्रवृत्त्ययोगाच्च।   
‘अल्पशक्तिरसार्वज्ञ्य’मित्यादि भेदप्रस्तावोक्तश्रुतिभिः।  
	ब्रह्मेशानादिभिर्देवैर्यत्प्राप्तुं नैव शक्यते,  
	तद्यत्स्वभावः कैवल्यं स भवान्केवलो हरे।।  
	इत्यादि स्मृतिभिः ‘जगद्‌व्यापारवर्ज’मित्यादिसूत्रेः (1) `मुक्तजीवभोगः ईश्वरभोगान्निकृष्टः, जीवभोगत्वात् संसारिभोगवत्।' एवं   
मुक्तजीवज्ञानादिकमपि पक्षीकृत्य प्रयोक्तव्यम्। (2) `ईश्वरानन्दो जीवानन्दादुत्कृष्टः, तदवश्यतन्नियामकानन्दत्वाद्, यदेवं तदेवम्, यथा   
सेवकानन्दात्सेव्यमानानन्दः।' (3) ईश्वरो जीवस्वभावानन्दादित उत्कृष्टस्वाभाविकानन्दादिमान्, तत्प्रेप्सुत्वे सति तत्र शक्तत्वाद्, यो   
यत्प्रेप्सुत्वे सति तत्र शक्तः स तद्वान्, यथा सम्मत इत्याद्यनुमानैश्च विरोधाच्च। न द्वितीयः, त्वन्मतेऽपि जीवान् प्रति शेषिणोऽपि   
लक्ष्मीतत्त्वात् तान् प्रति नियामकाद्विष्वक्‌सेनादितश्चेतरजीवानां निकृष्टत्वात्। ‘सैषानन्दस्य मीमांसा भवति। ते ये शतं मानुषानन्दाः   
स एको मनुष्यगन्धर्वाणामानन्दः श्रोत्रियस्य चाकामहतस्ये’त्यादितैत्तरीयश्रुत्त्या, ‘अथ ये शतं कर्मदेवानामानन्दाः, स एक   
आजानजदेवानामानन्दः। यश्च श्रोत्रियोऽवृजिनोऽकामहत’ इत्यादिवाजसनेयश्रुत्या, अक्षण्वन्तः कर्णवन्तः सखायो मनोजवेष्वसमा   
बभूवु’रित्याद्यैतरेयश्रुत्या  
	नृपाद्याः शतधृत्यन्ता मुक्तिगा उत्तरोत्तरम्।  
	सर्वैर्गुणैः शतगुणा मोदन्त इति हि श्रुतिः।।  
	मुक्तानामपि सिद्धानां नारायणपरायणः।  
	सुदुर्लभः प्रशान्तात्मा कोटिष्वपि महामुने।।  
	इत्यादि स्मृतिभिः ‘वृद्धिह्नासभाक्त्वमन्तर्भावादुभयसामञ्जस्यादेवमि’त्यादि सूत्रैरुक्तवक्ष्यमाणश्रुतितर्कानुगृहीतैः (1)   
`अस्मदादिमुक्तभोगः, मुक्तचतुर्मुखभोगान्निकृष्टः, अस्मदादिभोगत्वात् संसारस्थास्मदादिभोगवत्।' एवमस्मदादिज्ञानादिकं च   
पक्षीकृत्य प्रयोक्तव्यम्। (2) `जीवस्वरूपानन्दः परतन्त्रानन्दत्वसाक्षाद्‌व्याप्यधर्मेण सजातीयानन्दप्रतियोगिकतारतम्यवान्,   
जीवानन्दत्वात्, तदीयवैषयिकानन्दवत्।' (3) प्रकृतिबन्धनिवृत्तिः, स्वसजातीयबन्धनिवृत्त्याश्रयप्रतियोगिकतारतम्यवन्निष्ठा,   
बन्धनिवृत्तित्वात्, निगडबन्धनिवृत्तिवदित्याद्यनुमानैश्च विरोधाच्च। स्वरूपसुखानां प्रत्येकमेकत्वेनाणुत्वेन च   
सङ्ख्यापरिमाणकृतवैषम्याभावेऽपि जलसुधापानसुखयोरिव मधुरमधुरतरत्वादिवत्स्वरूपकृतवैषम्यं युक्तम्।  
	प्रसिद्धं च सालोक्यादिमुक्तितः सायुज्यादेरुत्कृष्टत्वम्। न च सायुज्यमैक्यम्, सारूप्यादिमति सालोक्यादिवत्सायुज्यवत्यपि   
सारूप्यादेः सत्त्वात्। ‘चन्द्रमसः  सायुज्यं सलोकतामाप्नोती’त्यादिश्रुतौ ‘सायुज्यं चेदिभूभुज’ इत्यादि स्मृतौ च भेदे सत्यपि   
सायुज्योक्तेश्च। ‘सयुजः परमात्मानं प्रविश्य च बहिर्गता’ इत्यादि स्मृतौ सयुजां प्रवेशमात्रोक्तेश्च। सयुजोर्भावः सायुज्यमिति   
तच्छब्देन सम्बन्धस्यैवोक्तेश्च। ‘सालोक्यमथ सामीप्यं सारूप्यं योग एव चे’ति स्मृतौ सायुज्ये सम्बन्धार्थयोगपदप्रयोगाच्च।   
तस्मात्सायुज्यं नाम क्षीरनीरवदन्यदेहप्रविष्टग्रहदेवतादिवच्च संश्लेषमात्रम्, न त्वैक्यम्।  
	हरौ नियतचित्तत्वाद् ग्रहवत्तत्प्रवेशनात्।  
	मोक्षं तादात्म्यमित्याहुर्न तु तद्रूपतः क्वचित्।।  
	इति स्मृतेः। न चोक्ततारतम्यश्रुतिरमुक्तविषया, प्रकृते मनुष्यगन्धर्वादावप्रकृतेऽन्यस्मिन्वा संसारिणि तैत्तरीयोक्तस्याकामहतत्वस्य   
वाजसनेयोक्तयोरवृजिनत्वाकामहतत्वयोश्चायोगात्। अकामहतत्वं हि कामकृतोपद्रवाभावः, न त्वकामत्वम्, हतशब्दवैयर्थ्यात्। स च   
सत्यकामस्य मुक्तस्यैव, ‘सोऽश्नुते सर्वान्कामान्’ ‘कामस्य यत्राप्ताः कामास्तत्र माममृतं कृधि’ इत्यादि श्रुतेः। ‘स हि   
मुक्तोऽकामहतः’ इति ब्रह्माण्डोक्तेश्च। अवृजिनत्वमप्यदुःखत्वमपापत्वं वा, उभयमपि मुक्तस्यैव, अपरोक्षज्ञानिन्यपि   
प्रारब्धपापतत्कार्यदुःखयोः सत्त्वात्। न चाबाधे मुख्यार्थस्त्यागार्हः। श्रोत्रियत्वं च मुक्तस्यैव मुख्यम्।  
	प्राप्तश्रुतिफलत्वात्तु श्रोत्रियाः प्राप्तमोक्षिणः।  
	त एव चाप्तकामत्वात्तथाऽकामहता मताः।। इति भारतोक्तेः।  
	किं च प्रकृतमनुष्यगन्धर्वादिपरत्वे ‘श्रोत्रियस्य चे’त्यत्र ‘यश्च श्रोत्रिय’ इत्यत्र चैकवचनं समुच्चयार्थश्चशब्दश्चायुक्तः। न हि सम्भवति   
वसिष्ठो ब्रह्मिष्ठोऽरुन्धतीपतिश्च तथेति। अप्रकृतसंसारिपरत्वे तु बाधः, चतुर्मुखाद्यानन्दस्यान्यस्मिन्संसारिण्यदर्शनात्। अपि च   
प्रकृतश्रोत्रियः सर्वत्राप्येकश्चेन्मानुषादिभ्यः सावधारणं शतगुणिमनुष्यगन्धर्वाद्यनेकानन्दा एकस्मिन् विरुद्धाः।   
भिन्नश्चेदकामहतत्वादेरेकरूपतया श्रुतस्याव्यवस्थापकत्वादानन्दव्यवस्थाऽयोगः। अत व्यवस्थार्थं तत्र तत्र तत्तत्पादकामः   
तदितरपदकामश्च विवक्ष्यते, तदाऽश्रुतकल्पना बाधश्च, न हीन्द्रादिपदे राजपदे वा निष्कामस्य भिक्षुकस्येन्द्राद्यानन्दानुभवोऽस्ति।   
उक्तं हि-  
	कुत्रचित्कामिनः पुंसः कामाभावात् क्वचित्क्वचित्।  
	इन्द्रादिसुखभोगोऽस्तीत्यनुभूतिर्हि कुप्यति।।  
	इति न चाबाधे वैराग्यप्रशंसामात्रपरत्वं युक्तम्। तस्मात् श्रुत्या पूर्ववाक्येनामुक्तानां तारतम्यमुक्त्वा ‘श्रोत्रियस्य चे’त्यादिना ‘यश्च   
श्रोत्रिय’ इत्यादिना चोत्तरवाक्येन मुक्तस्य तदुच्यते। ‘अक्षण्वन्त’ इति श्रतिस्तु तत्प्रकरणे ‘ऋचां त्वः पोषमास्त’ इत्यादिना   
ब्रह्मब्रहुत्वोक्तेर्मुक्तविषया।  
	अपि च `मुक्तसुखं परस्परं तारतम्यवत्, परस्परं तारतम्यवत्साधनसाध्यत्वात्, सम्मतवत्।' न चासिद्धिः मुक्तिः   
प्रयागमरणभगवद्‌द्वेषभक्त्यादिना ज्ञानकर्मसमुच्चयेन वा साध्येति मते प्रयागमरणादीनां वर्णाश्रमकर्मणां च विषमत्वात्।   
ज्ञानैकसाध्येतिसिद्धान्तेऽपि ‘कस्तं मदामदं देवं मदन्यो ज्ञातुमर्हति’। ‘सर्वे गुणा ब्रह्मणैव ह्युपास्या नान्यैर्देवैः किमु   
सर्वैर्मनुष्यै’रित्यादिश्रुत्या ‘ब्रह्मापि यं वेद न चैव सम्यगन्ये कुतो देवमुनीन्द्रमर्त्या’ इत्यादिस्मृत्या   
देवर्षिमनुष्यादिस्थमुक्तिहेतुब्रह्मज्ञानगतस्य बह्वल्पाल्पतरशाखाश्रवणादिसाध्यत्वस्य बह्वल्पाल्पतरब्रह्मगुणविषयकत्वं   
विनाऽयोगेनार्थापत्त्या च तत्सिद्धेः। चरमदेहोऽपि हि मर्त्यादिरेव।  
	यस्य आशिष आशास्ते न स भृत्यः स वै वणिक्।  
	स वै भृत्यः स वै स्वामी गुणलुब्धौ न कामुकौ।।  
	मुमुक्षोरमुमुक्षुस्तु वरो ह्येकान्तभक्तिमान्।  
	इत्यादिस्मृत्या मुमुक्षुभक्तादमुमुक्षोर्निरुपाधिकभक्तस्याधिक्योक्तेश्च। तत्राधिक्यस्य लोकरीतिसिद्धत्वाच्च। `भक्तिः   
सिद्धेर्गरीयसी'त्यादिस्मृत्याऽल्पभक्तिसाध्यमुक्तितोऽधिकमुक्तिहेतुभक्तेराधिक्योक्तेश्च।  
	अन्ये त्वेवमजानन्तः श्रुत्वान्येभ्य उपासते।  
	तेऽपि चातितरन्त्येव मृत्युं श्रुतिपरायणाः।।  
	इत्यत्रापिशब्देन, ‘स्त्रियो वैश्यास्तथा शूद्रास्तेऽपि यान्ति परां गतिम्। किं पुनर्ब्राह्मणाः पुण्या’ इत्यत्र कैमुत्येन साधनतारतम्येन   
साध्ये तत्प्रतीतेश्च।  
	साधनस्योत्तमत्वेन साध्यं चोत्तममाप्नुयुः।  
	इति ब्राह्मे, ‘अधिकं तव विज्ञानमधिका च गतिस्तव। ब्रह्मादयः क्रमेणैव यथानन्दश्रुतौ श्रुताः’।। इति मोक्षधर्मे च साधनतारतम्येन   
साध्ये तदुक्तेश्च।  
	‘विकल्पो विशिष्टफलत्वा’दिति सूत्रे त्वया विकल्पेन मोक्षहेतुत्वेनोक्तानां दहरादिविद्यानामधिकाल्पगुणविषयत्वेन तारतम्याच्च।   
त्वद्रीत्या प्रत्येकं मोक्षहेत्वोर्निरन्तरचिन्ताभरन्यासरूपयोर्भक्तिप्रपत्त्योः स्वरूपतः कर्मापेक्षानपेक्षाभ्यामावृत्त्यानावृत्तिभ्यां च   
विषमत्वाच्च। न च तयोरुक्तरीत्याधिकाल्पत्वेऽपि विश्वासाल्पत्वाधिक्याभ्यां साम्यमिति वाच्यम्। विश्वासस्यावर्तनीयायां भक्तावेव   
यावदावृत्त्यपेक्षितत्वेनानावर्तनीयप्रपत्तितोऽधिकत्वात्। यदि च फलसाम्येन साधनसाम्यार्थं प्रपत्तावधिकविश्वासः कल्प्येत,   
तर्ह्यन्योन्याश्रयः। साधनवैषम्येऽपि साध्यसाम्ये चाधिकविधात्र्याः श्रुतेरनुपादेयत्वं फलदातुरीश्वरस्य वैषम्यादिकं च स्यात्। न च   
देवमनुष्यादीनां तत्र शक्त्यशक्तिमात्रेण शक्ताशक्तानुष्ठित नित्यकर्मण इव न फल वैषम्यमिति वाच्यम्। अशक्तार्जितस्य   
ज्ञानस्यान्धपङ्ग्वादिकृतकाम्यकर्मण इव विकलत्वेन काम्यमोक्षसाधनत्वायोगेन तत्साधनत्वाय स्वोचितमुक्तिफलं प्रत्यविकलताया   
वक्तव्यत्वात्।  
	एतेन भक्तिप्रपत्त्योर्विषमत्वेऽपि शक्ताशक्तविषयत्वात्फलसाम्यमिति निरस्तम्, तथाऽश्रवणात्। कल्पने चातिप्रसङ्गात्।   
तस्मात्साधनतारतम्यान्मुक्तितारतम्यम्। अत एव-  
	कर्मणामल्पमहतां फलानां च स्वगोचरे।  
	विभागस्थानसामान्यादविशेषेऽपि चोदितः।।  
	इति वार्तिकेनाविशेषेण स्वर्गसाधनत्वेन श्रुतयोरपि ज्योतिष्टोमाग्निहोत्रयोस्तारतम्यात्तत्साध्ये स्वर्गेऽपि तदुक्तम्। उक्तं च-  
	युक्तं च साधनाधिक्यात्साध्याधिक्यं सुरादिषु।  
	नाधिक्यं यदि साध्ये स्यात् प्रयत्नः साधने कुतः।। इति  
	किं च ‘तस्य तावदेव चिरं यावन्न विमोक्ष्येताथ सम्पत्स्यत’ इत्यादि श्रुत्या ‘तस्य कार्यं न विद्यत’ इत्यादिस्मत्या च यस्य   
स्थितप्रज्ञस्य मोक्षाय कर्तव्यान्तराभाव उक्तस्तस्यापरोक्षज्ञानिनो भक्तस्य प्रपन्नस्य वा शुकादेर्नित्यादिकर्मब्रह्मध्यानादिकं च न   
तावदज्ञस्यैव विविदिषादिद्वारा वा पापक्षयादिद्वारा वा, प्रत्यवायपरिहारद्वारा वा ज्ञानादेः सन्निपत्यङ्गम्, तस्य सिद्धत्वात्। नापि   
फलोपकार्यङ्गम्, मुक्तौ ज्ञानकर्मणोः समुच्चयापातात्,। कर्मणां विचित्रत्वेन मोक्षवैचित्र्यापाताश्च। मोक्षाय   
कर्तव्यान्तराभावपरोक्तश्रुत्यादिविरोधाच्च। नापि फलान्तरार्थम्, नित्यत्वात्, ज्ञानिनोऽनिष्टत्वाच्च। नापि   
लोकसङ्ग्रहार्थमीश्वराज्ञापालनार्थं वा, तयोरपि स्वतोऽफलत्वात्। नापीश्वरप्रीत्यर्थम्, भक्त्यादिनैव मोक्षहेतुप्रीतेः सिद्धेः। नापि   
तत्प्रीत्यतिशयार्थम्, फलातिशयाभावे तस्य पारिभाषिकत्वापातात्, तद्वैयर्थ्याच्च। नापीश्वरवल्लीलार्थम्,   
आचार्याद्विद्यामवाप्यैतमात्मानमभिगम्य शान्तो भवेद्दान्तो भवेत् पश्यन्नपीममात्मानं कुर्यात्कर्माविचारय’’न्नित्यादिनापरोक्षज्ञानिनः,  
	मत्कर्मकृन्मत्परमो मद्भक्तः सङ्गवर्जितः।  
	मन्मना भव मद्भक्तो मद्याजी मां नमस्कुरु।।  
	इत्यादिना भक्तिप्रपत्तिमतश्च तद्विधानात्।  
	शक्रेण वर्षकोटीश्च धूमः पीतोऽतिदुःखतः।  
	वर्षायुतं च सूर्येण तपोऽर्वाक्‌शिरसा कृतम्।।   
	इत्यादिस्मृतिषु क्लेशेनानुष्ठानोक्तेश्च। सूर्यादयश्चापरोक्षज्ञानिनः। ‘न देवपदवीं प्राप्ता ब्रह्मदर्शनवर्जिता’ इत्यादिस्मृतेः। अद्वैतिभिः   
‘यावदधिकार’मिति सूत्रे क्लेशेन कर्मानुष्ठातॄणां वसिष्ठादीनामपरोक्षज्ञानित्वोक्तेश्च। तस्मादपरोक्षज्ञानोत्तरं कर्मादिकं   
मुक्तावानन्दातिशयार्थमेव। ब्रह्माण्डे च-  
	ज्ञानान्मोक्षो भवत्येव सर्वाकार्यकृतोऽपि तु।  
	आनन्दो ह्रसतेऽकार्याच्छुभं कृत्वा च वर्धते।। इति।  
स्मर्यते च-  
	सर्वदुःखनिवृत्तिस्तु ज्ञानिनो निश्चितैव हि।  
	उपासया कर्मभिश्च भक्त्या चानन्दचित्रता।। इति।  
	अत एव ‘स य आत्मानमेव लोकमुपास्ते न हास्य कर्म क्षीयत’ इति श्रुतौ ज्ञानिकृतस्य कर्मणो मोक्षान्वयादक्षयफलत्वमुक्तम्। न हि   
मोक्षदन्यत्राक्षयत्वम्। परमसाम्यश्रुतिस्तु दुःखाभावसत्यकामत्वादिना सरःसागरयोरिव स्वयोग्यानन्दपूर्त्या च साम्यात्। ‘लिङ्गभेदः   
परानन्दो दुःखाभावः समानता’ इति स्मृतेः। अन्यथा मुक्तस्येश्वरवज्जगत्स्रष्टृत्वादि किं न स्यात्। तच्च ‘जगद्‌व्यापारवर्ज’मिति सूत्रे   
त्वयापि निषिद्धं, अत्र जगद्‌व्यापारशब्द उपलक्षणार्थ इति तवापि सम्मतम्। अन्यथा मुक्तस्य स्वातन्त्र्याद्यपि स्यात्।   
‘भोगमात्रसाम्यलिङ्गाच्चे’ति सूत्रस्थमात्रशब्दस्य तु मन्मते भोगसामान्य एव साम्यम्, न तु तद्विशेष इत्यर्थः। त्वन्मतेऽपि भोगमात्रे   
मुक्तस्य ब्रह्मसाम्याल्लिङ्गाज्जगद्‌व्यापारवर्जमिति व्याख्यातत्वादवधारणार्थो मात्रशब्दो न कार्त्स्न्यार्थः। सत्यकामत्वं च   
जगत्स्रष्टृत्वादाविवाधिकानन्देऽपि कामस्यैवाभावाद्युक्तम्। वाराहे च-  
	स्वाधिकानन्दसम्प्राप्तौ सृष्ट्यादिव्यापृतिष्वपि।  
	मुक्ततानां नैव कामः स्यादन्यान्कामांस्तु भुञ्जते।। इति।  
	सातिशयत्वेऽपि नित्यत्वं चेश्वरादपकृष्टत्व इव मुक्तान्तरेण साम्य इव च श्रुत्यादिवलाद्युक्तम्। अन्यथोत्कर्षस्याप्यनित्यत्वव्याप्त्या   
ब्रह्मानन्दोऽप्यनित्यः स्यात्। न च द्वेषेर्ष्यादिप्रसङ्गः,  
	निःशेषगतदोषाणां बहुभिर्जन्मभिः पुनः।  
	स्यादापरोक्ष्यं हि हरेर्द्वेषेर्ष्यादि ततः कुतः।।  
	भवेयुर्यदि चेर्ष्याद्याः समेष्वपि कुतो न ते।  
	तप्यमानाः समान्दृष्ट्वा द्वेषेर्ष्यादियुता अपि।।  
	दृश्यन्ते बहवो लोके दोषा एवात्र कारणम्।  
	यदि निर्दोष (तात)तैवात्र किमाधिक्येन दूष्यते।। इत्युक्तेः।  
	न च मुक्तिः स्वरूपा (नन्दा) विर्भावमात्ररूपा, स्वरूपाणि चैकरूपाणीति कथं तारतम्यमिति वाच्यम्, ‘यो यद्रूपः सतद्रूपः निसर्गो   
ह्येष भवती’त्यादिश्रुत्या,   
	अवजानन्ति मां मूढा मानुषों तनुमाश्रितम्।  
	राक्षसीमासुरीं चैव प्रकृतिं मोहिनीं श्रिताः।।  
	महात्मानस्तु मां पर्थ दैवीं प्रकृतिमाश्रिताः।  
	भजन्त्यनन्यमनसो ज्ञात्वा भूतादिमव्ययम्।।  
	त्रिविधा भवदि श्रद्धा देहिनां सा स्वभावजा।  
	सात्त्विकी राजसी चैव तामसी चेति तां शृणु।।  
	श्रद्धामयोऽयं पुरुषो यो यच्छ्रद्धः स एव सः।  
	इत्यादिस्मृत्या चतुर्मुखादेरितरेभ्य उत्कर्षस्य दृष्टेनादृष्टेन वाऽऽगन्तुकहेतुना साध्यत्वे तत्रापि   
हेत्वन्तरान्वेषणेऽनवस्थापत्त्याऽनादियोग्यताहठापरपर्यायस्वभावो हेतुर्वाच्य इत्यादियुक्त्य च तारतम्यस्वभावत्वात्। ‘तद्यथा   
पेशस्कारी पेशसो मात्रामुपादायान्यन्नवतरं कल्याणं रूपं तनुते एवमेवायमात्मेदं शरीरं निहत्याविद्यां गमयित्वान्यन्नवतरं कल्याणं रूपं   
कुरुते पित्र्यं वा गान्धर्वं वा प्राजापत्यं वा ब्राह्मं वान्येषां भूतानां’मिति श्रुतौ लिङ्गशरीराविद्यानिवृत्तेरूर्ध्वमपि पितृत्वाद्युक्तेश्च। न च   
मुक्तस्य देहाद्यस्ति चेद्, दुःखादि स्यात्। न चेत् भोगायोग इतिवाच्यम्, ईश्वरवच्चिदात्मकस्य वा कर्मानारब्धस्यैच्छिकस्य प्राकृतदेहस्य   
वा सत्त्वात्। अस्ति हि तावच्चिद्रूपं शरीरम्।  
	चिदानन्दशरीरेण सर्वे मुक्ता यथा हरिः।  
	भुञ्जते कामतो योगांस्तदन्तर्वहिरेव च।। इति श्रुतेः।  
	न्यायविवरणे न च मुक्तस्य चिदात्मको देहोऽपि नास्तीति वाच्यम्, अकृत्रिमत्वेन तस्यानपगमादित्युक्तेश्च। अस्ति च जडशरीरम्-  
	स्वेच्छया वा शरीराणि तेजोरूपाणि कानिचित्।  
	स्वीकृत्य जागरितवद् भुक्त्वा त्यागः कदाचन।।  
	इति ब्रह्मवैवर्तोक्तेः। तत्त्वप्रदीपे ‘शुद्धप्रकृतिमयानि ज्योतीरूपाणि सुखैकतानानि शरीराण्यनुप्रविश्ये’त्युक्तत्वाच्च। ‘चिता   
वाऽचिता वाऽनित्येन वा नित्येन वाथानन्दी ह्येष भवती’ति देहद्वयश्रुतेश्च। मोक्षधर्मे च  
	प्रकृतिं चाप्यतिक्रम्य गच्छत्यात्मानमव्ययम्।  
	परं नारायणात्मानं निर्द्वन्द्वं प्रकृतेः परम्।।  
	इन्द्रियाण्यनुबुध्यन्ति स्वदेहं योगिनो नृप।  
	करणान्यात्मनस्तानि सूक्ष्मैः पश्यति तैस्तु सः।।  
	‘स जिघ्रति यथान्यायं स्पर्शान्स्पृशति च प्रभो’ इति। न च प्राकृतदेहयोगे दुःखाद्यापत्तिः, मुक्तस्य वश्यप्रकृतित्वेन   
प्रकृतिवशत्वाभावात्। न हि यस्य वन्ह्यादिर्वश्यस्तस्य तद्योगजं दुःखम्। उक्तं हि न्यायविवरणे- ‘मुक्तानां वशिता यत’ इति।   
तत्त्वप्रदीपे च ‘वश्यप्रकृतीना’मिति। भाष्ये च- ‘शरीरमनुप्रविश्य पुण्यानेव भोगाननुभवति, न तु दुःखादीन्। यथा प्रदीपो दीपिकादिषु   
प्रविष्टस्तत्स्थं तैलाद्येव भुङ्क्तेन तु कार्ष्ण्यादी’निति। सूत्रितं च ‘प्रदीपवदावेशस्तथा हि दर्शयती’ति। ‘न ह वै सशरीरस्य सतः   
प्रियाप्रिययोरपहतिरस्ती’ति श्रुतिस्तु कर्मारब्धदेहविषया। मुक्तस्याशरीरत्वश्रुतिरपि तन्निरुक्त्यभावात्। न हि तानि शार्यन्ते।   
तच्छशरीरस्य लोकविलक्षणत्वाच्चाभावोक्तिः। अप्रहर्षमनानन्दमित्यादिवत्। उक्तं च- ‘ग्रामस्था अपि न ग्राम्या वैलक्षण्याद्धि   
सज्जना’ इति। कथमन्यथा देहि(सदेहे)ष्वेव जयादिषु ‘देहेन्द्रियासुहीनाना’मित्युक्तिः।   
तस्मात्फलाध्यायोक्तन्यायैस्तरतमभावापन्नमुक्तब्रह्मरुद्रादिनियामको भगवान् श्रीपतिः सर्वोत्तम इति सिद्धम्।। 5 ।।  
</4-5>  
	नमो निरस्तदोषाय समस्तगुणराशये।  
	विमलानन्ददेहाय कमलापतये सदा।। 5 ।।  
	मत्प्रेरकेण हरिणा या पूजा स्वस्य कारिता।  
	वाग्यज्ञरूपा लक्ष्मीशस्तया प्रीणातु केशवः।। 2 ।।  
	।। मुक्तावपि ब्रह्मादीनां तारतम्यसमर्थनम् ।। 5 ।।  
	इति श्रीमत्परमहंसपरिव्राजकाचार्याणां श्रीमद्ब्रह्मण्यतीर्थपूज्यपादानां शिष्येण व्यासयतिना सङ्गृहीते न्यायामृते चतुर्थः परिच्छेदः।  
