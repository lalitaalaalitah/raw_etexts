
सत्तत्वरत्नमाला     
श्रीमदानन्दतीर्थार्यह्रदयाम्भोजवासिने।    
नमः श्रीपतयेऽगण्यगुणपूर्णाय विष्णवे।।1।।  
शर्वादिसर्वगीर्वाणसेव्यदिव्यपदाम्बुजान्।  
श्रीमदानन्दतीर्थार्यवर्यान्नित्यं नमाम्यहम्।।2।।  
प्रणम्य च गुरुन्सर्वांस्तेषामेव प्रसादतः।  
सत्तत्त्वरत्नमालाख्यग्रन्थव्याख्यां करोम्यहम्।।3।।  
## अचेतनप्रकरणम्  
नारायणं गुणगणार्णवमात्मतन्त्रं निर्दोषमब्जजमुखैः परिसेविताङ्घ्रिम्।  
मोक्षाद्यशेषपुरुषार्थदमिन्दिरेशं श्रीमध्वदेवपरमेष्टमहं नमामि।।1।।  
ग्रन्थादौ शास्त्राध्यायचतुष्टयोक्तगुणवत्त्वेन भगवन्तं स्तुवन्नमति।।  
ना?रायणमिति।। आत्मतन्त्रमिति गुणपूर्णत्वाद्युपपादनार्थम्। यथोक्तं ‘स्वतन्त्रत्वात्सुखसज्ज्ञानशक्तिगुणैः पूर्णः सर्वदैवखिलैश्चे’   
त्यादिहठवादे।।1।।  
व्यासं च विज्ञानसहस्त्रभानुं रामं स्वभक्तार्णवपूर्णचन्द्रम्।  
कृष्णं च सम्पूर्णगुणाम्बुराशिं वन्दे रमां मध्वमुनींस्तथा गुरून्।।2।।  
मध्वहनुमद्भीमारव्यरूपत्रयेण विशेषत उपास्यं व्यासादिरूपत्रयं नमन् गुरूंश्च   
प्रणमति।। व्यासमिति।।2।।  
श्रीमध्वदेवकृतशास्त्रपयोब्धिगेषु सत्तत्वरत्ननिकरेषु कियन्ति बुद्धौ।  
संस्थापितानि गुरुभिर्मम तानि मालां वाक्सूत्रकेण हरयेऽर्पयितुं करोमि।।3।।  
चिकीर्षितप्रतिज्ञां करोति।। श्रीमध्वदेवेति।। कियन्ति कानिचित् अल्पानीत्यर्थः।।3।।  
	जयति श्रीरमानाथः सम्पूर्णामितसद्गुणः।  
	यदधीनमिदं सर्वमस्वतन्त्रं सदैव हि।।4।।  

	अस्वतन्त्रं प्रमेयं तु भावाभावात्मना द्विधा।  
	प्रथमं विधिबुद्धेस्तु गोचरो भाव इष्यते।।5।।  
	अभावः प्रथमज्ञप्तौ निषेधमुखगोचरः।  
	भावधर्मयुतत्वेन ह्यस्तीति व्यवहारभाक्।।6।।  
तत्वनिरूपणाय प्रस्तावयति।। जयतीति।। अनेन तत्वं द्विविधं स्वतन्त्रमस्वतन्त्त्रं चेत्युक्तं भवति ‘स्वतन्त्रमस्वतन्त्रं चे’   
त्यादितत्वसङ्ख्यानादिवचनार्थानुवादोऽयम्।।4-6।।  

	प्राक्प्रध्वंससदात्वेन त्रिविधोऽभाव इष्यते।  
	चेतनोऽचेतनश्चेति भावश्च द्विविधः स्मृतः।।7।।  
अभावं विभजति।। प्रागिति।। अत्र प्राचीनटीकाकारा असतोऽप्यसत्त्वेन प्रमेयत्वमभ्युपेत्य असदभावयोर्भेदो नास्ति किन्तु असत्त्रिविधं   
प्रागसदुत्तरासत्सदाऽसच्चेति कथयन्ति। तथा हि। असदधिकरणे तावत्सन्न्यायरत्नावल्यां ‘न च स्वरूपेणासतोऽपि   
प्रमेयत्वपदार्थत्वादिवज्जगत्कारणत्वादिकमपि भवत्विति वाच्यम्। सर्वधर्मरहितस्यासत्त्वाभ्युपगमात्। सिद्धान्तिना यद्यपि   
प्रमेयत्वादिकमभ्युपगतमसतः तथापि जडत्वेन बुद्ध्यादिराहित्यान्न कर्तुत्वमुपपद्यते। न चाभावस्य प्रमेयत्वादिभावधर्मवत्त्वं नास्तीति   
वाच्यम्। अभावः प्रमेयमिति विशिष्टप्रतीते’ रित्यादिना असत इति वक्तव्ये अभावस्येत्युक्त्वा प्रमेयत्वादिभावधर्मा उपपादिताः।   
वैशेषिकपरीक्षायां च ‘यथाऽभावस्य गगनकुसुमादेः प्रमेयत्वादिभावधर्मा’ इत्याद्युक्तम्। नयचन्द्रिकायां च ‘अभावस्य हि भावोऽपि   
धर्म’ इत्यनुव्याख्यानव्यारव्यानावसरे अभावस्य खपुष्पादेः प्रमेयत्वादिभावधर्मश्चे’ त्याद्युक्तम्। तत्वप्रदीपे चासदधिकरणे   
‘तस्मादसत्कारणं स्यादिति प्राप्तमित्याद्युक्त्वा यद्यप्यभावानां भावधर्मास्सन्ती’ त्याद्युक्तं ‘न हि   
वन्ध्यासूनोस्तद्भावान्यभेदादिभावधर्मवत्त्वेऽपी’ त्यादि च।। वैशेषिकपरीक्षायां च ‘यथाऽभावस्य गगनकुसुमादेर्भावरूपा धर्मा’   
इत्याद्युक्तम्। तथा चैतद्वाक्यपर्यालोचनया असदेवात्यन्ताभावः प्रमेयत्वादिभावधर्मवच्चेति प्राचीनाभिप्रेतमिति ज्ञायते।   
श्रीमज्जयतीर्थपूज्यचरणैस्तु सुधादिषु सर्वत्रासत्प्रतियोगिकोऽत्यन्तभाव इति बहुशो निरूपितम्। मतद्वयस्याप्यर्थत एकत्वादविरोध   
इत्याहुः। नन्वभावस्य प्रतियोगिनिरूप्यत्वात्प्रतियोगिनिरूप्ययोश्च भेदादत्यन्ताभावस्य चासदेव प्रतियोगीति कथमसदेवाभाव इति चेत्।   
अत्र वक्तव्यं किमसच्छशविषाणादिकमसत्त्वप्रकारेणात्यन्ताभावस्य प्रतियोगि उतारोपितसत्त्ववैशिष्ट्येन। नाद्यः। अभावप्रतियोगित्वं नाम   
प्रतिषेध्यत्वमेव। तच्च शशविषाणादेः सत्त्ववैशिष्ट्येनैवानुभवसिद्धम्। तथाहि। शशविषाणं नास्ति शशविषाणस्याभाव इति   
खल्वत्यन्ताभावानुभवो जायते। तत्र शशविषाणं नास्तीत्यस्य शशविषाणमस्तित्वोपेतं न भवति तस्य सत्त्वं नास्तीति यावदित्येवार्थः। एवं   
शशविषाणस्याभाव इत्यत्रापि नित्यनिषिद्धस्य निषेधायोगात्सत्त्वाभाव एवार्थः। तथा चारोपितसत्त्ववैशिष्ट्येनैव शशश्रृङ्गादेः प्रतिषेध्यत्वेन   
प्रतियोगित्वं नासत्त्वप्रकारेणेति निश्चीयते। किञ्चासतोऽसत्त्वप्रकारेण प्रतियोगित्वे असच्छब्दस्य नञ्गर्भत्वान्नञश्चाभावार्थकत्वात्तस्य च   
प्रागभावत्वाद्यनुपपत्तेरत्यन्ताभावत्वे पुनस्तस्यासत्प्रतियोगिकतया तत्राप्युक्तरीत्याऽभावबुद्धिनियमात्पुनरेवमित्यनवस्थापातात्। अत   
उक्तरीत्या आरोपितसत्त्वप्रकारेणैवासदभावप्रतियोगीति द्वितीयपक्ष एवाङ्गीकार्यः। तथा चासदित्यत्र सन्नेति सत्त्वनिषेधप्रतीतेरत्यन्ताभाव   
इत्यत्रापि सत्त्वाभावरूपनिषेधप्रतीतेर्नतयोरत्यन्तभेदः। इयांस्तु विशेषः। निषेधो धर्मी असदिति निषेध्यमुच्यते। अभावस्तु स्वयमेव   
निषेधरूप इति। तत्र निषेधरूपाभावाख्यधर्मस्य तद्धर्मिणोऽसतोऽप्येकत्वविवक्षया असदभावयोरैक्यव्यवहृतिः प्राचीनटीकासु।   
जयतीर्थश्रीमच्चरणैस्तु वस्तुतो धर्मधर्मिणोरभेदेऽपि विशेषव्यवस्थया एकत्वाविवक्षया भेदव्यवहारः कृत इति ज्ञातव्यं। अत एव संयोगी   
घट इत्यादौ घटस्यसंयोगादिस्वधर्मनिरूपकत्वमिव शशशृङ्गादेरसत्त्वरूपाभावाख्यधर्मनिरूपकतया प्रतियोगित्वमुपपद्यते।   
निरूपकत्वातिरिक्तस्य निरूपयितुमशक्यत्वात्। ननु प्रमेयत्वाप्रमेयत्वाभ्यां वैलक्षण्यात्कथमसदभावयोरैक्यमङ्गीकृत्य विवक्षाविशेषेणैव   
टीकाकारैर्भेदोभिधीयत इत्युच्यते। असतः प्रमेयत्वाभावः टीकाकाराभिप्रेतः। यत्प्रमयास्तीति विधीयते तत्प्रमेयमित्यङ्गीकारादिति   
तत्वविवेकटीकादावुच्यते। तथा च प्रमयास्तीति विधीयमानत्वं प्रमेयत्वम्। तच्चाभावस्याप्यस्ति। अस्त्यछभावोऽस्ति ध्वंस इति तस्यास्तितया   
प्रमागोचरत्वात्। असत्तु न प्रमेयम्। अस्तीति प्रमागोचरत्वाभावात्। न ह्यसदस्तीति सम्भवति। व्याघातात्। तथा च   
टीकाकाराणामसदभावयोरैक्यं सर्वथा नाभिप्रेतमिति चेत् उच्यते। सम्मतमेव टीकाकाराणामप्यसतोऽपि प्रमेयत्वम्। वन्ध्यासुतो न   
वक्तेत्यत्र वक्तृत्वविशिष्टवन्ध्यासुतलक्षणासतो निषेध्यतया प्रमागोचरत्वस्य सुधादौ बहुशोऽभिधानात्। यद्वस्तु यत्प्रकारकं तस्य   
वस्तुनस्तत्प्रकारविशिष्टतया प्रमितिविषयत्वमेव प्रमेयतोपयोगि नान्यथा। तत्वोद्योते असतः सत्त्वप्रतीतिः   
सतोऽसत्त्वप्रतीतिरित्यन्यथाप्रतीतेरेव भ्रान्तित्वादित्याद्युक्तेः। असदेव रजतं प्रत्यभादिति बाधरूपप्रमायामसतो रजतस्य   
भानाभ्युपगमाच्च। तथा च प्रमयाऽस्तीति विधीयमानत्वरूपं प्रमेयत्वमस्तित्वप्रकारोपेतस्य सत एव तादृशं मेयत्वं नासति।   
निषेध्यत्वप्रकारकवन्ध्यासुतकूर्मरोमाद्यसति तु प्रमया नास्तीति निषेध्यत्वरूपप्रमेयत्वमस्ति। प्रमाविषयत्वातिरिक्तस्य   
प्रमेयशब्दार्थस्यादर्शनात्। एतादृशं च प्रमेयत्वं न सति यत्प्रमयास्तीति विधीयते तत्प्रमेयमिति तत्वविवेकटीकावचनं तु   
सत्पदार्थगतप्रमेयत्वविवक्षया प्रवृत्तमिति न तद्विरोधः। ननूक्तमेवाभावस्यास्तीति प्रमितिविषयत्वं वर्तते न त्वसतीति तत्कथमसदेवाभाव   
इति। सत्यम्। अभावे अस्तिता खल्वसत्त्वरूपैव। ‘अभावस्यास्तिता नाम स्यादेवाभावरूपिणी’ त्युक्तेः। तत्प्रकारकास्तिता   
शशविषाणादावप्यस्ति। तत्र नित्यनिषिद्धतारूपास्तिताङ्गीकारात्। घटादौ यादृश्यस्तिता तादृशास्तिताङ्गीकारे खलु व्याघातः।   
असदसत्त्वेन    वर्तत इत्युक्ते का नाम व्याहतिः। तथा चोक्तं सर्वमनवद्यम्। भावं विभजते।। चेतन इति।  
अचेतनं त्रिधा प्रोक्तं नित्यं चानित्यमेव च।  
	नित्यानित्यं चेति नित्यं सर्वं व्याप्तमुदाहृतम्।।8।।  
इदानीमचेतनं विभजति।। अचेतनमिति।। नित्यमनित्यं नित्यानित्यमिति विभागत       इत्यर्थः। ‘नित्यानित्यविभागेन त्रिधैवाचेतनं   
मत’मिति वचनादिति भावः।। उदाहृतमिति।।’यद्देशतोऽनन्तं तन्नित्यमेव वेदाद्यन्यदि’ति गीताभाष्ये इत्यर्थः। ‘जीवादन्यद्वेदादिकम्   
आदिपदेनाकाशादय’ इति प्रमेयदीपे।।8।।  
	नित्यास्तु वेदा वर्णाश्च परमाकाश एव च।।9।।  
नित्यं दर्शयति।। नित्यास्त्विति।। ‘यावद् ब्रह्म विष्ठितं तावती वाग्’ इति   श्रुतिः। ‘केवलं साक्षिमानेन कालो देशोऽपि नान्तवान्’   
इत्यादिवचनानि वेदादीनां    व्याप्तत्वे। तन्नित्यत्वे तु ‘अत्र नित्यत्वं नाम कूटस्थतयाऽऽद्यन्तशून्यत्वम्। तच्च नित्या वेदा   
इत्यादिप्रमाणसिद्धम्। अत्र वेदा इत्युपलक्षणम्। पञ्चाशद्वर्णानामव्याकृताकाशस्य च तथा भावा’दिति तत्वसङ्ख्यानटीकावचनं मानम्। अत्र   
वेदो नाम मातृकारूप पञ्चाशद्वर्णातिरिक्तः क्रमविशिष्टानन्तवर्णात्मक इत्येकः पक्षः। अत्र पठिततत्वसङ्ख्यानटीकावचनमेव मानम्।   
अपरस्तु बुद्धिनिमित्तकक्रमविशिष्टपञ्चाशन्मातृकात्मक एव वेदो न तु पञ्चाशद्वर्णव्यतिरिक्त इति। अत्र तु क्रमोत्पत्त्यभिधायकानि ‘क्रमस्य   
कृतकत्वेऽपी’त्यादिवचनानि मानम्। कूटस्थनित्यतोक्तिस्तु भूतभविष्यद्वर्तमानैरखिलैरेकप्रकारेण पठ्यमानत्वलक्षणकौटस्थ्यमादाय   
प्रवृत्तेति। अत्र प्राबल्यदौर्बल्यविचारस्तूत्तरत्र भविष्यति।।9।।  
	पञ्चाशतां हि वर्णानां क्रमाद्योगैः परस्परं।  
	अनन्तानां च वेदानां स्थितिरित्यतिकौतुकं।  
	ईश्वराचिन्त्यशक्त्यैव घटना केवलं भवेत्।।10।।  
ननु वेदवर्णानामानन्त्येऽपि सर्वेषां पञ्चाशज्जात्यवच्छिन्नत्वाद्वेदानन्त्यानुपपत्तिः। यथाकथञ्चित्पञ्चाशद्वर्णजातीयानामेव परस्परं   
नानाविधसंश्लेषादिप्रकारेण स्थितानामेव वेदत्वेन मितत्व एव पर्यवसानात्। तज्जातीयानामानन्त्ये पुनः पुनर्वचनप्रसङ्गात् द्वितीयपक्षे   
सुतरामनुपपत्तिः अतो वेदानामानन्त्यानुपपत्तिरित्यत आह।। पञ्चाशतामिति। अतिकौतुकमित्यतः परं यद्यपीति ग्राह्यं तथापीति च। ‘यत्तु   
युक्त्या विरुध्येततदीशकृतमेव ही’ त्युक्तेरिति भावः।।10।।  
	मूलवेदश्वोपवेदस्तथावान्तर एव च।  
	शाखोपशाखाभेदेन वेदोऽनेकविधो मतः।।11।।  
	वेदः सर्वोऽपि नित्यश्च स्वरवर्णपदात्मकः।  
	स्वाभाविकक्रमादेस्तु व्यक्तिरुच्चारणाद्भवेत्।।12।।  
वेदेष्ववान्तरविशेषं दर्शयति।। मूलवेद इति।। अयमाशयः। ऋगादिसञ्ज्ञां विहाय यदा सर्वेऽपि वेदा एकत्वेनैव स्थितास्तदा मूलवेद इत्येव   
नाम। यथोक्तमाथर्वणभाष्ये। ‘पञ्चरात्रमृगाद्याश्व सर्वमेकं पुराऽभवत्। मूलवेद इति ह्याख्या काले कृतयुगे तदा। नैवर्क्सामादिनामानि तदा   
वेदस्य चाभव’न्निति। स च मूलवेदस्त्रेतायुगे प्रविभक्तऋगादिरित्युच्यते। ‘एको वेदः कृते ह्यासीत्त्रेतायां स त्रिधाऽभव’दित्युक्तेः।। स   
एव    द्वापरे गौतमशापादिनोत्सन्नश्च। तमुत्सन्नं वेदं व्यक्तीकृत्य बादरायणो भगवानैकैकस्मादृगादेरेकैकमृगादिकमेकैकदेशेनोद्धृत्य   
ऋगादिचतुर्वेदानकरोत्। तांश्च पुनश्चतुर्विंशत्याद्यात्मना व्यभजत्। यथोक्तं तत्वप्रदीपे ‘ऋग्वेदं चतुर्विंशतिधा यजुर्वेदमेकशतधा सामवेदं   
सहस्रधा अथर्ववेदं द्वादशधेति’। ‘ऋचस्स ऋच उद्धृत्य ऋग्वेदं कृतवान्   प्रभुः। यजूंषि निगदाच्चैव तथा सामानि सामत’   
इत्यादिभाष्ये ऋग्भाष्ये च स्पष्टम्।  अत्राथर्वणवेदस्य निगदान्तर्भावेणोक्तिः। चतुर्विंशत्यादिभेदेन भगवद्विभक्तशाखासु   
चावान्तरशाखाभेदश्च ऋषिभिः प्रणीतः। उक्तं च ऋग्भाष्ये। ‘ऋचश्शाखात्वमापन्नाः शिष्यतच्छिष्यकैरिमा’ इति ‘सङ्क्षेपं कृतवान् देवः   
शिष्याश्च तदनुज्ञये’ति च। तथाचाविभक्तो मूलवेदः(1) त्रेतायां विभक्तऋगादिरूपवेदः (2) ऋङ्निगदादीरूपेण प्रागेव विभक्ताद्वेदात्   
द्वापरे भगवता व्यासेन विभक्त ऋग्वेदादिरवान्तरवेदः(3) चतुर्विंशत्यादित्वेन  विभक्तः शाखावेदः(4) तत्रापि ऋषिभिः पुनः   
पुनर्विभक्तोऽवान्तरशाखावेद(5) इति पञ्च विधो वेद इति विवेकः। पुनरन्येऽपि तदवान्तरशाखावेदाः सन्ति। उक्तं च   
भागवते’व्यदधाद्यज्ञसन्तत्यै वेदमेकं चतुर्विधम्। ऋग्यजुः सामाथर्वाश्च वेदाश्चत्वार उद्धृताः। त एवमृषयो वेदं स्वं स्वं व्यस्यन्ननेकधा। शिष्यैः   
प्रशिष्यैस्तच्छिष्यैर्वेदास्ते शाखिनोऽभव’न्निति। केचिदत्र विशिष्टस्य मूलवेदस्य निःशेषेण चतुर्धा विभाग इत्याहुः। तच्चिन्त्यम्।   
‘चतुर्दशविद्यास्थानानि वेदितव्यानी’ति मूलश्रुतिरिति वदद्भिराथर्वणभाष्यकारैरवशिष्टांशो मूलवेदो नामास्तीति सूचनात्। किञ्च ‘ऋग्वेदं   
विज्ञापयति यजुर्वेदं सामवेदमाथर्वणं वेदं चतुर्थं वेदमित्याद्युक्त्वा वाकोवाक्य’ मितिच्छन्दोगश्रुतौ मूलवेदः पृथग्गृह्यते। ‘वाकोवाक्यं   
मूलवेद’ इति हि तद्भाष्ये। मूलवेदस्य निश्शेषेण चातुर्विध्ये पृथक्तत्तद्ग्रहणं न स्यात्। तेन जानीमोऽवशिष्टो मूलवेदोऽस्तीति।   
तत्वप्रदीपिकायां च ‘प्रतिशाखमित्युक्त्वा पुनः प्रतिवेदमित्युक्तिरविभक्तवेदस्यापि विद्यमानत्वा’दित्युक्तम्। वेदः कूटस्थनित्यो वा न   
वा। आद्ये ‘न हि वयं वेदस्य कूटस्थनित्यतां ब्रूमः किन्तु शब्दतोऽर्थतश्च सर्वदैकप्रकारतामेव। ततश्च क्रमस्य कृतकत्वेऽपि क्रमविशिष्टवर्णा   
एव वेदो न तु घटादिवदर्थान्तरम्। क्रमश्च बुद्धिनिमित् एव न तु स्वतोऽस्ती’त्यादि तत्वनिर्णयटीकाविरोधात्। नापि द्वितीयः। ‘वेदानां   
नित्यत्वं नाम कूटस्थतयाऽऽद्यन्तशून्यत्वमिति तत्वनिर्णयटीकायां, ‘अत्र नित्यत्वं नाम  
कूटस्थतयाऽऽद्यन्तशून्यत्वम्। तच्च वेदानां नित्या वेदा इत्यादिप्रमाणसिद्ध’मिति तत्वसङ्ख्यानटीकायां चोक्तेस्तद्विरोधादिति। अत्र केचिदेवं   
समाधानमाहुः। न वेदः कूटस्थनित्यः। न च कूटस्थताप्रतिपादकवाक्यविरोधः। भूतभविष्यद्वर्तमानैरेकप्रकारेण   
पठ्यमानत्वरूपनित्यत्वमात्राभिप्रायकत्वात्तद्वाक्यानामिति। अपरे तु कूटस्थनित्य एव वेदः ईश्वरबुद्ध्या सर्वदैकप्रकारेण   
विषयीक्रियमाणत्वात्। तदुक्तं ‘स र्वज्ञात्वादीश्वरस्यतद्बुद्धौसर्वदाप्रतीयमानत्वा’दिति। न च कौटस्थ्याभावाभिधायकग्रन्थविरोध इति   
वाच्यम्। क्रमो द्विविधः ईश्वरबुद्धिस्थोऽस्मदादिबुद्धिस्थश्चेति। तत्रेश्वरबुद्ध्युपहितक्रमस्यानादिनित्यत्वेन तद्युक्तत्वविवक्षया   
कूटस्थत्वोक्तिः। अत एव ‘ईशबुद्धिस्थिताःसदे’त्यादि विशेषोक्तिः। अस्मदादीन् प्रति प्रमापकतोपयोग्यस्मदादिबुद्धिस्थक्रमस्तु   
बुद्धेरनित्यत्वानित्य उच्चारणादिजन्यश्च। तथाच तद्युक्तत्वविवक्षया वेदस्य कूटस्थत्वाभावोक्तिरिति सङ्गिरन्ते। गुरवस्तु भवत्येव वेदः   
कूटस्थनित्यः। ऋचः सामानि जज्ञिर इत्याद्युत्पत्तिवचनान्यभिव्यक्त्यर्थानि। विवक्षिता व्यक्तिरुत्तरत्र वक्ष्यते। उक्तं च गीताभाष्ये   
‘तदुत्पत्तिवचश्चैव भवेद्व्यक्तिमपेक्ष्यत्वि’ति। तत्वनिर्णये ‘न हि वयं वेदस्य कूटस्थनित्यता ब्रूम’ इत्यादिकूटस्थत्वाद्यभावाभिधायकवचनं   
व्यक्तिलक्षणविशेषवत्त्वाभिप्रायेण वाऽभ्युपगमवादेन वा प्रवृत्तमिति न विरोधः। अन्यथा ‘किन्तु   
शब्दतोऽर्थतश्चैकप्रकारतामेवे’त्युत्तरग्रन्थविरोधात्। अर्थत एकप्रकारत्वस्य पुराणादिसाधारणत्वात्। शब्दत एकप्रकारत्वं च न   
वर्णपदविवक्षया। तस्यापि पुराणादितुल्यत्वेनापौरुषेयतासाधकतानुपपत्तेः। ‘अतो वेदस्य   
नियतविशिष्टानुपूर्वीकत्वेनार्थावबोधनशक्त्याविर्भावोव्यक्ति’रिति वियदधिकरणीयसुधानुसारेण   
नित्यक्रमवत्पदसन्दर्भात्मकत्वमेवास्थेयम्। तथा च कथं कूटस्थत्वाभावः। ननु क्रमस्य जन्यत्वेऽपि सर्वदैकप्रकारकसादृश्यसद्भावेन   
नियतक्रमत्वोक्तिः सम्भवतीति चेन्न। तत्वनिर्णये ‘तदेवेदं वाक्यमिति प्रत्यभिज्ञाविरोधा’दिति तट्टीकायां च ‘यद्वर्णक्रमाद्युपेतं पूर्वं मया श्रुतं   
वाक्यं तदेव तद्वर्णक्रमाद्युपेतमेवेदं श्रूयमाणं वाक्यमिति प्रत्यभिज्ञाना’दित्युक्तेः। प्रत्यभिज्ञेयं सादृश्यविषयतया सावकाशेति चेन्न। न च   
‘सादृश्यात्प्रत्यभिज्ञा भ्रान्तिरिति वाच्य’मित्युत्तरत्र तन्निषेधात्। ‘ तत्क्रमात्मको वेदश्च नित्य एवेति सिद्ध’मित्युपसंहाराच्च। अतो न हि   
वयमित्यादि सावकाशमङ्गीकार्यमिति। क्रमश्च बुद्धिनिमित्त एवेत्यादिग्रन्थजातस्याप्यभिव्यक्त्यादिरूपैव गतिरनुसरणीया।   
अन्यथाऽनुपपत्तेः। तथाहि। बौद्धक्रम इति कोऽर्थः? किं बुद्धौ जातः क्रम इति अथवा बुद्धीनां क्रमिकत्वात्तदुपाधिकः क्रम इति यद्वा बुद्ध्या   
विषयीकृत इति। नाद्यः। क्रमनित्यताया उपपादितत्वेन तद्विरोधात्। किञ्च बुद्धिजन्यत्वे बुद्धौ क्रमो जात इत्येव व्यपदेशः स्यान्न तु बुद्धिस्थ इति।   
बुद्ध्या दृष्टो हि बुद्धिस्थ इत्युच्यते। उक्तं च तत्वनिर्णयटीकायाम्। ‘दर्शनं च पूर्वसिद्धस्य भवति। न हि यो यत्कर्ता स तत्पश्यतीति युज्यत’   
इति। नापि द्वितीयः। ईश्वरबुद्धेर्नित्यत्वेन क्रमानुपपत्तेः। नित्यत्वेऽपि बुद्धेर्व्यक्त्यपेक्षया क्रमोपपत्तिरिति चेन्न। ‘नित्यव्यक्ता हरेर्मतिः   
नित्यव्यक्ता हरेर्गुणा’ इत्युक्तेर्बुद्धेर्नित्यव्यक्तत्वेन क्रमिकव्यक्त्ययोगात्। नन्वीशबुद्धेर्नित्यव्यक्तत्वेऽपि सृष्ट्यादौ   
तत्तद्वर्णविषयकबुद्धिगतस्य क्रमप्रयोजकाकारस्य शक्तिव्यक्त्यङ्गीकारेण बुद्ध्युपाधिक क्रमोपपत्तिरिति चेत्तत्र वक्तव्यम्। बुद्ध्युपाधिकः क्रम   
इत्यत्र किं बुद्ध्या सम्पादित इति उतेशबुद्ध्या क्रमो व्यक्त इति। आद्ये प्रथमपक्षोक्तदोषानतिवृत्तिः। द्वितीये क्रमस्य नित्यतासिद्धिः। बुद्ध्या   
विषयीकृत इति तृतीयपक्षेऽपि किमीश्वरबुद्धिरविद्यमानं क्रमं विषयीकरोति उत विद्यमानम्। नाद्यः। भ्रान्तित्वापत्तेः। अविद्यमानं क्रमं स्वयं   
सम्पाद्य विषयीकरोतीति तु निरस्तम्। अतो जीवानां योग्यतातारतम्यक्रमवद्देशकालबुद्ध्याद्युपाधिरहितः स्वाभाविकः क्रम एवास्थेयः। तं   
चेश्वरबुद्धिर्विषयीकरोतीत्युपपद्यते। तर्हि तद्बुद्धौ सर्वदा प्रतीयमानत्वादिति विशिष्योक्तिः कुत इति चेत् वेदानां   
पौरुषेयत्वमतदूषणायैतन्नित्यतासाधनार्थं तस्योपन्यासो न तु वेदे क्रमसम्पादनार्थमित्यवेहि।  
ननु ‘नित्यत्वान्न क्रमः स्वत’ इति तन्त्रसारे वर्णानां स्वतः क्रमं निषिध्य ‘व्यक्तिक्रमं ब्रह्म बुद्धावपेक्ष्य क्रम उच्यत’   
इतीश्वरबुद्धिस्थक्रम एवेत्युच्यते। अतः स्वाभाविकक्रमाङ्गीकारे तद्विरोध इति चेन्मैवम्। स्वतः क्रमो नेत्यस्य देशतःकालतो वा क्रमो   
नेत्यर्थाङ्गीकारात्। अन्यथा नित्यत्वादिति हेतुकथनमनुपपन्नं स्यात्। ‘नित्यत्वात्सर्वगतत्वाच्च स्वतः क्रमशून्य’इति तत्वनिर्णयटीकोक्तेश्च।   
एतेन न स्वतोऽस्तीति तत्वनिर्णयटीकाविरोधोऽप्यपास्तः। तथा च स्वाभाविक क्रमस्तन्त्रसारे न निषिध्यते येन तद्विरोधः। किन्तु   
कालिकदैशिकक्रम एव। नापीश्वरबुद्धिस्थक्रमत्वोक्त्ययोगः। तत्र हि प्रणवादिमन्त्रोत्पन्नत्वमष्टाक्षरादि मन्त्राणामुच्यते।   
तत्क्रमानुपपत्तिमाशङ्क्य प्रणवादिव्याख्यानतयाऽष्टाक्षरादि मन्त्राणामीशबुद्धिस्थत्वमेव तदुत्पन्नत्वमिति प्रतिपाद्यत इति न तद्विरोध इति।   
क्रमविशिष्टवेदनित्यत्वानङ्गीकारे तत्वसङ्ख्यानटीकाविरोधः। तत्र कूटस्थतयाऽऽद्यन्तशून्यत्वरूपनित्यत्वं वेदानामुक्त्वा वेदा इत्युपलक्षणं   
पञ्चाशद्वर्णानामव्याकृताकाशस्य चेति ग्राह्यमिति पञ्चाशद्वर्णानां पृथगभिधानात्। क्रमनित्यत्वाभावे वर्णव्यतिरेकेण   
वेदोपलक्षणकरणानुपपत्तिः। तद्वर्णक्रमाद्युपेतमेव मया श्रुतमिति प्रत्यभिज्ञया च तत्वनिर्णये नित्यत्वसाधनात्। ‘तत्क्रमात्मको वेदश्च नित्य   
एवेति सिद्धम्। तत्क्रमैरेवैतैर्वर्णैस्तैःस्वरैरेवे’त्यादिषु स्पष्टं क्रमनित्यताभिधानाच्च।  
पद्मनाभतीर्थश्रीमच्चरणैः सन्न्यायरत्नावल्यां तथैव चेत्येतद्विवरणतया ‘तत्क्रमेणैव तैर्वर्णैस्तैस्स्वरैरेव नान्यथे’त्यादि ये पूर्वकल्पे वेदाः स्थिताः   
ये संहितादिपदादिषूदात्तादिस्वराः स्थिताः ये च तत्र वर्णाः स्थिताः यश्च तत्र क्रमः स्थितः त एव एतत्कल्पादौ विष्णुनोदीर्यन्त इत्यादीना   
वर्णादिसाम्येन क्रमनित्यता प्रतिपाद्यत इति। किञ्च ‘सन्ततं चिन्तयेत्कण्ठं भास्वत्कौस्तुभभासकम्। वैकुण्ठस्याखिला वेदा उद्गीर्यन्तेऽनिशं   
यत’ इति द्वादशस्तोत्रे प्रतिक्षणमपि यावद्वेदजातस्योच्चारणोक्तेः क्रमरहितवेदाभावात्क्रमनित्यत्वं ज्ञायते। न च प्रलये तदभाव इति   
वाच्यम्। अनिशमित्युक्तिविरोधात्। अत्रानिशामित्यस्य क्षणतदर्धतदर्धादिक्रमेणापर्यवसितकालावयवेष्वेकैकत्रापि समग्रवेदा उच्चार्यन्त   
इति तदर्थः। तदुक्तं बृहद्भाष्ये ‘सकृन्निगदमात्रेण गृहीतं ब्रमह्मणा पुरा। तेन चानन्तशक्तित्वाद्युगपत्समुदीरित’मिति। ननु   
कथमेतदुपपद्यते प्रतिक्षणं वेदोच्चारणप्रयोजनभावात्ष। प्रयोजनं न तावत्स्वस्य। नित्यपूर्णत्वात्। नापिपरस्य। प्रतिक्षणमनन्तवेदोच्चारणे   
प्रयोजनानुपलम्भात्। द्वित्रिवारमुपदेशेनैव विशेषार्थज्ञानोपपत्तेः। क्षणांशांशकालावयवेषु पृथगुपदेशस्य वैयर्थ्यादिति चेत्सत्यम्।   
केवलानन्दोद्रेकादेवैवमुच्चरतीत्यभ्युपगमात्। दृश्यते च लोके आनन्दोद्रेकान्नृत्तगानादिप्रवृत्तिः। किञ्च नित्यसुव्यक्तपरिपूर्णानन्दोऽपि   
हरिरतीतानागतयावच्छुभविषयभोगं प्रतिक्षणं करोतीति प्रमितम्। तेन चाचिन्त्यशक्त्या सुखसद्भावः ‘आगमिष्यत्सुखं चापि तच्चास्त्येव   
सदापि तु। तथाप्यचिन्त्यशक्तित्वाज्जातं सुखमतीव चे’ति गीताभाष्योक्तरीत्याऽङ्गीक्रियते। तथाच स्वभोगार्थमेव सूक्ष्मसूक्ष्मकाले   
समग्रवेदोच्चारणमिति युज्यते। गायनं सङ्गीतश्रवणं च यथाभोगस्तथा स्वमहिमोच्चारणतच्छ्रवणयोरपि भोगत्वात्। न ह्येकवारं   
भोगमात्रेणालम्। राजादौ पुनः पुनः स्वमहिमपरगानभोगदर्शनात्। ‘महामर्कं मघवञ्चित्रमर्चे’त्युक्त्या प्रतिक्षणं   
स्वात्मार्चनवत्स्वस्तुत्युपपत्तेरिति सङ्क्षेपः। तदेतदभिप्रेत्योक्तं स्वाभाविकेति।। अत्र पञ्चाशद्वर्णातिरिक्तवेदाङ्गीकारे वैदिकपदानामेव   
सर्वत्रोपयोगितया पञ्चाशद्वर्णवैयर्थ्यमिति चेन्न। अजादिभगवद्रूपप्रतिपादकतया सार्थक्यात्प्राकृतभाषोपयोगित्वाच्च। ननु ध्वनिभिः श्रोत्रदेशे   
व्यक्तवर्णानां खल्वर्थावबोधकत्वम्। श्रोत्रदेशे च तदवच्छिन्नो वर्णैकदेशे एव व्यज्यते न तु व्याप्तः सकलोऽयं वर्णः। तथा च गकारैकदेशस्य   
व्यक्तस्य कथं विशिष्टयावद्गकारार्थप्रत्यायकत्वमिति चेत् उच्यते। यथा घटपर्वतादिपूर्वभागे स्थितस्य चक्षुषा तत्पूर्वभागमात्रसम्बन्धेऽपि   
घटोऽयं पर्वतोऽयमित्यादिसमग्रघटादिप्रकारकज्ञानमेव जायते न तु घटाद्येकदेशभूतकपालादिप्रकारकज्ञानम्। दृष्टभागेन भागान्तरानुमानं   
तत्रेति चेन्न। लिङ्गाद्यनुसन्धानाभावेऽपि झडित्येव परिज्ञानात्। अन्यथा पुनः पश्चाद्भागं गतस्य तद्भागदर्शने पूर्वं दृष्ट एवायं घटादिरिति   
प्रत्यभिज्ञा न स्यात्। तद्वदीशशक्त्यैव श्रोत्रेण गृहीतैकदेशत्वेऽपि वर्णस्य सामग्य्रेण ज्ञातत्वोपपत्तेरर्थावबोधकत्वमुपपद्यत एवेति। किं   
चैकैकक्षणस्यापि यावद्देशव्याप्तिरस्ति। तत्र भिन्नदेशगतानन्ततत्तत्क्षणावयवासम्बन्धेऽपि यथा समग्रक्षणलवादिकालनिमित्तककार्यकरत्वं   
तद्वदिहाप्युपपत्तिरिति। अत्र वेदे ‘भगवद्दृष्टमेवान्यैर्ब्रह्माद्यैर्दृश्यते यदि। ऋषिभेदस्तु तत्र स्या’दित्युक्त्या ऋषिभेदोऽवगन्तव्यः।   
वेदद्रष्टृलक्षणं च ‘विंशल्लक्षणतोऽनून’ इत्यादावभिहितम्। तेषां मध्ये विंशल्लक्षणतोऽन्यूनलक्षणवानित्यादितट्टीकारीत्या   
विंशल्लक्षणेभ्यो न्यूनलक्षणश्चेद्द्वादशैकादशलक्षणवांश्चेन्न वेदद्रष्टा किन्तु द्वात्रिंशन्महापुरुषलक्षणेष्वेकोनत्रिंशल्लक्षणन्यूनोऽपि   
त्रयोदशलक्षणवानपि भवत्येव वेदद्रष्टेति।।11,12।।  
	असंसृष्टं च संसृष्टमिति द्वेधा ह्यनित्यकम्।  
	असंसृष्टं महत्तत्वमहङ्कारस्तथैव च।।  
	बुद्धिर्मनः खानि दश मात्रा भूतानि प़ञ्च च।।13।।  
अनित्यं निर्दिशति।। असंसृष्टमिति।। विज्ञानतत्वस्य महत्तत्व एवान्तर्भावादनुक्तिः। अत्र बुद्धितत्वस्य मनस्तत्वेऽन्तर्भावविवक्षायां   
नित्यानित्यान्तर्भूततयाऽव्यक्ततत्वेन सह चतुर्विंशतित्वं ज्ञेयम्।।13।।  
	संसृष्टमण्डं तद्गञ्च समस्तं सम्प्रकीर्तितम्।  
	पूर्वं पूर्वं कारणं स्यात्प्रकृत्यंशैश्च संयुतम्।।14।।  
नन्वेषां चतुर्विंशतितत्वानामसंसृष्टत्वं नाम यद्येकदेशेनोत्पत्तिस्तर्ह्यनुत्पन्नस्यासत्त्वादुत्पन्नमेव तत्वम्। तच्च संसृष्टमेवेति कथं द्वैविध्यम्।   
मैवम्। प्रलये सूक्ष्मरूपेण सतो महत्तत्वस्य गुणत्रयांशैरुपचयः। तथैव सतोऽहङ्कारतत्वस्य महदंशैरुपचय इत्यादिप्रकारेण   
तत्वानामुत्पत्तेरिषदुपचयमात्रत्वादसंसृष्टत्वोपपत्तेरित्याशयेनाह।। पूर्वं पूर्वमिति।।14।।  
	महादादिषु तत्वेषु त्वण्डाद्यं तात्विकं स्मृतम्।  
	सूक्ष्माणि महदादीनि स्थूलान्यण्डादिकानि च।।15।।  
अण्डतदन्तर्गतानि तु तत्वेभ्यः स्वरूपत एवोत्पन्नत्वेन संसृष्टानीत्याशयवानाह।। अण्डाद्यमिति।। असंसृष्टेभ्यस्तत्वेभ्यः सम्यगुत्पन्नं   
तात्विकमित्यर्थः। स्पष्टमेतत्तत्वविवेकटीकायां सूक्ष्मरूपेण सतां महदादीनां प्रकृत्यंशैरुपचयमात्रं क्रियत  इति तान्यसंसृष्टानि। न   
चैवमण्डान्तर्गतानीति तानि संसृष्टानीति। वियदधिकरणसुधायां च महदादिसूक्ष्मरूपता च श्रुत्यादिसिद्धेति। महदादीनां   
चोपचयावाप्तिर्विशेषलाभ इति च। महदादीनामसंसृष्टत्वमण्डादीनां संसृष्टत्वं चैकादशतात्पर्येणोपपादयति।। सूक्ष्माणीति।।   
अप्रतिघानीत्यर्थः। स्थूलानि सप्रतिघानि। तथा चाल्पोपचयवत्त्वादेव सूक्ष्मत्वमित्युक्त्याऽसंसृष्टत्वं ज्ञायते। अण्डादिकन्तु स्वरूपत एव   
जन्यमिति न सूक्ष्ममिति।।15।।  
	व्याप्तश्चैव महान्काले व्याप्ता च प्रकृतिर्मता।  
	पुराणाद्या इति ह्येव नित्यानित्यं त्रिधेष्यते।।16।।  
नित्यानित्यं दर्शयति।। व्याप्तश्चेति।। देशः कालोऽपि नान्तवानित्युक्तम्। यद्देशतोऽनन्तं तन्नित्यमेव प्रकृत्याद्यन्यदपीत्यादिना गीताभाष्ये   
प्रकृतेर्व्याप्तिरुपपादिता। विवक्षाविशेषमाश्रित्य तत्वविवेके प्रकृतिनित्यतोक्तिः। तत्वसङ्ख्याने  तु विवक्षान्तरेण नित्यानित्यतोक्तिरिति।।16।।  
	कालांशा यावदेव स्युस्त्रुटिक्षणलवादिकाः।  
	तदंशांशास्तदंशाश्चेत्यपर्यवसिताः पुनः।।17।।  
	सर्वे ते जनिमन्तः स्युः सर्वे व्याप्ता महाद्भुताः।  
	कालप्रवाह एवैको नित्य एवं महाद्भुतः।।18।।  
कालस्य नित्यानित्यत्वमुपपादयति।। कालांशा इति।।17,18।।  
	तदुपादानभूतास्तु त एव स्युर्न चापरः।  
	त एव परिवर्तन्ते तत्तत्कार्यान्तरे पुनः।।19।।  
ननु कालांशानामुत्पत्तिरुक्ता नोपादानं विना केवलोत्पत्तिः। प्रकृते किमुपादानमित्यत आह।। तदुपादानेति।। उक्तं च   
वैशेषिकपरीक्षासुधायाम्। ‘अनित्यत्वे कारणं वाच्यमिति चेत्सत्यम्। उपादानं प्रकृतिरेवे’ति। नन्वेवं जगदुपादानभूतप्रकृतेः   
कालावयवोपादानत्वे सति सर्वेषामपि कालावयवानां प्रत्येकं व्याप्तत्वेन व्याप्तकृत्स्नप्रकृतेरेव कालोपादानत्वं वक्तव्यमिति कालस्य च   
प्रवाहतः सदातनत्वेन सदा च प्रकृतेरुपादेयकालत्वेनैवावस्थानात् कालं विना पृथक् प्रकृत्यभावापत्तिः स्यात्। अपि च सृष्टिकाले सर्वस्याः   
प्रकृतेर्व्याप्तकालोपादानतयैवावस्थितत्वेन जगदुपादानत्वासम्भवाज्जगदुदयानुपपत्तिश्चेति चेदुच्यते। जगदुपादानप्रकृत्यतिरिक्तः   
कालद्रव्यविशेष एव कालोपादानतया परिवर्तते। न तु त्रिगुणात्मिका प्रकृतिः। तस्य चोपादानतया प्रकर्षेण करोतीति व्युत्पत्त्या   
प्रकृतिनामत्वोक्तेर्न सुधाविरोधः। कालस्यातिविलक्षणत्वेन स्वगतत्वेन च न चोद्यान्तरावकाशः। भवतु वा त्रिगुणात्मिका प्रकृतिरेव   
कालोपादानं तथापि नोक्तदोषः। यथा हि दर्पणादेर्दर्पणत्वाद्यनपायेनैव प्रतिबिम्बोपादानत्वम्। तदा दर्पणप्रतिबिम्बयोरुभयोः सद्भावः। यथा   
चैकस्यैव दर्पणस्य युगपदनेकविधमुखवृक्षार्कमण्डलादि विचित्रप्रतिबिम्बोपादानता ईशशक्त्या दृश्यते। तथात्रापीशशक्त्या   
प्रकृतित्वानपायेनैव कालप्रवाहिणां महदादीनां चोपादानत्वोपपत्तेः। ननु प्रकृतेः कालोपादानत्वे प्रलयकालेऽपि विकारवती सा स्यात्।   
स्यान्नाम न कोऽपि दोषः। उक्तं च समयपादान्तोदाहृतपञ्चरात्रवाक्ये प्रकृतेर्निर्विकारित्वम्। ‘अचेतना पराधीना नित्या सततविक्रिये’ति।   
उपादानोपादेययोरभेदान्नानुपपत्तिः। महाद्भुत इत्यनेन एकैकक्षणानन्तभागेऽपि ततोऽपि   
सूक्ष्मसूक्ष्मतरसूक्ष्मतमत्वादिप्रकारकयावदव्याकृतव्याप्तानन्तांशवत्त्वेनसकलजडेष्वतिशयमभिप्रैति।।19।।  
	तेषां विलक्षणत्वेऽपि प्रकृतित्वं विकारतः।  
	नित्याकाशस्तथा कालो महान्तौ सर्वकारकौ।।20।।  
सर्वकारकाविति।। सर्वोत्पत्तिमन्निमित्तकारणभूतावित्यर्थः।।20।।  
	अपर्यवसितिश्चाण्वोर्दृश्यते साक्षिणा द्वयोः।  
	अतो नाणुत्वविश्रान्तिमहत्तत्वस्य च क्वचित्।।21।।  
कालदेशपरमाण्वोरपर्यवसितानन्तावयवोपेतत्वेऽनुव्याख्यानं पठति।।  
अपर्यवसितिरिति।। देशपरमाणौ दैशिकांशाः कालपरमाणौ कालिकांशा अनन्ताः। उभयत्रापि    
तादृशांशेषु पुनरनन्तांशाः। तदेकैकांशेष्वेवमित्यपर्यवसितिः दैशिकाणौ कालिकाणौ   
साक्षिणा दृश्यते। इयांस्तु विशेषः। देशपरमाण्वंशा सर्वे नित्याः। अल्पाल्पतराल्पतमादित्वेनापर्यवसितांशोपेताः। कालांशास्तु सर्वेऽनित्याः   
कालतः सूक्ष्मसूक्ष्मतरसूक्ष्मतमादिरूपेणापर्यवसितांशोपेता इति।।21।।  
	ईशो देशश्च कालश्च स्वगता एव सर्वदा।  
	ईशाधीनौ च तौ नित्यं तदाधारौ च तद्गतौ।।22।।  
ननु कालः कदास्ति देशः कुत्रास्ति स्वस्मिन्नेवेति ब्रूमः। ‘कालस्य कालगत्वेन न विरोधोऽस्ति कश्चने’त्यनुव्याख्यानात्। तर्हि कालादेः   
स्वाधारत्वं स्वस्कन्धारोहणमिव विरुद्धमित्यत आह। ईश इति।। स्वगता इत्युक्त्या प्राप्तां देशकालयोः स्वातन्त्र्यशङ्कां वारयति।।   
ईशाधीनाविति।।22।।  
	सत्वं रजस्तम इति त्रिविधा प्रकृतिर्मता।  
	सूक्ष्मरूपेण नित्यापि विकारित्वादनित्यका।।23।।  
प्रकृतेर्नित्यानित्यत्वमुपपादयति।। सत्वमित्यादिना।। अत्रायं निष्कर्षः। एकैव हि प्रकृतिः। अजामेकामित्याद्युक्तेः। एकत्वेऽपि नायः   
पिण्डादिनिबिडपदार्थवदप्रतीतान्तर्भेदवदेकत्वम्। तादृशं त्वव्याकृताकाशादेरेव। प्रकृतेरेकत्वं तु यथा वालुकापिण्डस्यैकत्वेऽपि   
धान्यसमुदायादि वैलक्षण्येन घटादिवदेकसंस्थानत्वेऽपि वालुकानामवान्तरभिन्नानां संश्लेषविश्लेषवत्त्वेनैक एवायं वालुकापिण्ड   
इति समुदायिवैलक्षण्येन प्रत्यक्षसिद्धैकत्वाधिकरणत्वेऽपि स्थूलसूक्ष्मादितयाऽवस्थितवालुकानां भेदः प्रतीयते   
एवमन्तर्भेदघटितमेव। अत एव शास्त्रे प्रकृतय इति क्वचिद्बहुवचनं प्रकृतिरिति क्वचिदेकवचनं   
अजामेकामित्याद्येकत्वोक्तिश्चोपपद्यते। तथा चैवमेकैव प्रकृतिः सर्वत्र व्याप्ता। ‘महान्तं च समावृत्य प्रधानं समवस्थितम्।   
अनन्तस्य न तस्यान्तः सङ्ख्यानं चापि विद्यत’ इत्युक्तेः।।23।।  
	एतत्साम्यं तु विलयो वैषम्यं सृष्टिरुच्यते।।24।।  
तत्र च प्रलयकाले महदादितत्वविनाशे तत्तत्सूक्ष्माण्यव्यक्ततामापद्यन्ते। तदुपचायकगुणत्रयांशभूतमहदाद्युपादानभागविशेषास्तु गुणत्रये   
प्रविशन्ति। गुणत्रयेऽपि यद्रजस्तत्सत्वे तमसि च मिश्रीभवति। न तदा सत्वादिनाम। प्रकृतिरेव हि सोच्यते। विस्तृतं चैतत्तृतीयस्कन्धे   
एकादशाध्यायतात्पर्ये। इयं साम्यावस्था प्रलयः। उक्तं च ‘अव्यक्तस्याप्यन्यथाभावाख्यो विनाशोऽस्ती’ति गीताभाष्ये। ‘अन्यथाभावो   
वैषम्यपरित्यागेनसाम्यावस्थापत्ति’रिति प्रमेयदीपिकायाम्। अथ सृष्टिकाले तु प्रकृतेः क्षोभकं रूपं देवं नारायणाभिधं यत्तेन प्रकृतेः क्षोभे   
कृते समस्तप्रकृतौ किञ्चिद्विकारेण पूर्वमेकीभूतांशविशेषस्य विभागे ततः किञ्चित् स्थूलत्वेनोपचयरूपविकारे सति विभक्तभागत्रयस्य सत्वं   
रजस्तम इति नाम। एवं प्रकृतेरेकदेशतो गुणत्रयात्मना विकृतत्वेन समग्रप्रकृतेः क्षोभविशेषसद्भावेन च ‘विकारोऽव्यक्तजन्म हि प्रकृतिश्च   
जडत्वात्परिणामिनीति गीताभाष्ये, अव्यक्तस्याजन्मवतो विकारो जनिरुच्यत इत्येकादशतात्पर्ये, प्रधानं विकृतेरपी’त्यनुव्याख्यानादौ च   
प्रकृतिजनिव्यवहारः प्रकृतिविकारतया तज्जन्यत्वमपेक्ष्य।   
‘त्रयः प्रकृतिजा गुणाः, ससर्ज भगवानादौ त्रीन् गुणान् प्रकृतेः परः’ इत्यादौ   
गुणत्रयस्य प्रकृतिकार्यत्वव्यपदेशः। वस्तुतो व्याप्तमूलप्रकृतेरपि गुणत्रयसूक्ष्मभागरूपतया ‘त्रिगुणात्मकं प्रधानं च रजस्सत्वं तमस्तथेति’   
जन्यसत्वरजस्तमसां सकाशात्पृथक् प्रधानस्यापि त्रिगुणात्मकत्वोक्तिश्चोपपद्यते। एतद्गुणवैषम्यं सृष्टिरित्युच्यते। तदवान्तरविशेषसतु   
‘तमसो रजस्तु द्विगुणं रजसः सत्वमेव चे’त्यादि तृतीयतात्पर्ये द्रष्टव्य इति।।24।।  
	मूला तु प्रकृतिः सर्वकार्येषु वितता सदा।  
	हरेरचिन्त्यशक्त्यैव घटते सर्वमेव च।।25।।  
प्रकृतेर्व्याप्तत्वं कार्यकारणात्मना। कार्यावस्थानप्रदेशे कार्यमेव वर्तते नकारणप्रकृतिः। सा तु तदन्यदेश इत्येवं क्वचित्कार्यं क्वचित्कारणमिति   
व्याप्तिरिति भ्रमं वारयति।। मूला त्विति।। ‘कारणेषु स्थितं कार्यं व्याप्तं कार्येषु कारण’मिति गीतातात्पर्ये। ननु कार्यस्य   
परिमितपरिमाणस्य महदादेः कथं कारणप्रकृत्यादाववस्थानमिति चेत् क्लृप्तपरिमाणानामपि महदादीनां सूक्ष्मांशविशेषैः स्वकारणेषु   
त्रिगुणेषु   
मूलप्रकृतावपि स्वकार्येष्वहङ्कारादिषु चावस्थानं सम्भवति। ‘अधश्चोर्ध्वं प्रसृतास्तस्य शाखा’ इत्यस्य भाष्ये अव्यक्ते च सूक्ष्मरूपेण   
सन्तीत्युक्तेः। ‘अधश्च मूलान्यनुसन्ततानि’ इत्यत्र मूलानि भगवद्रूपादीनीति भाष्ये। आदिपदेन जडाजडप्रकृत्योस्सत्वादीनां च ग्रहणमिति   
प्रमेयदीपिकायामुक्तेश्च। महदादिसूक्ष्मांशानां प्रकृताववस्थानं च न सर्वत्र किन्तु क्वचित्प्रदेश एव। अत एव स्थितमित्येवोक्तम्। अन्यत्र तु   
व्याप्तमिति। ननु गुणत्रयमहदादीनाम् ‘अबग्नीरनभोऽहङ्कृन्महत्तत्वगुणत्रयैः। क्रमाद्दशोत्तरै’रिति निर्णये, ‘तमसो रजस्तु द्विगुणं’   
इत्यादितृतीयतात्पर्यादौ च परिमितत्वावगमात् कथम्मितस्योपादानद्रव्यस्यानन्तजगदुपादानत्वम्। न च नानन्त्यं जगतः। ‘अनन्तजनसङ्कीर्णाः   
स्थूला अपि हि संस्थिताः। अनन्ता राशयोऽनन्ता अनन्तैर्जन्तुभिर्वृता’ इत्यादिषु स्थूलशरीराणामनन्तानन्तानां प्रतीयमानत्वात्।   
तत्तद्भोग्यानामप्यनन्तत्वात्। किञ्  
व्याप्तायाः प्रकृतेः किं सामस्त्येनैव कारणत्वमुतैकदेशेन। आद्ये जगदतिरेकेण प्रकृत्यवस्थानायोगः। द्वितीये व्याप्तैकद्रव्यस्यैकदेशे   
प्रवृत्त्यनुपपत्तिः। एकदेशेन कार्यतापत्तौ तत्र प्रकृत्यभावात्प्रकृतेर्व्याप्त्ययोग इति चेन्न। मितकारणद्रव्यस्याप्यमितकार्योपादानत्वं व्याप्तस्यापि   
व्याप्त्यविरोधेनैकदेशेन कार्यजनकत्वं चेत्यादिसर्वमीश्वराचिन्त्यशक्त्यैवोपपद्यते। अत एव हि सुधायां परिमितस्य हि कारणत्वे   
सार्वत्रिककार्यानुत्पत्तिमभिधाय अपरिमितस्य कारणत्वे कृत्स्नैकदेश विकल्पानुपपत्तिरिति निरीश्वरसाङ्ख्यमते दूषणमभिधायास्माकं   
त्वीश्वरशक्त्यैवोपपद्यत इत्यचिन्त्यशक्त्यैव शङ्कासमाधानमभिहितमिति सर्वं समञ्जसम्। केचित्तु उपादानद्रव्यस्याप्यानन्त्यम्।   
तथापीशाचिन्त्यशक्त्याऽमितदेशावस्थानेन तमसो रजस्तु द्विगुणं,क्रमाद्दशोत्तरैरित्याद्युपपत्तिरित्याहुः।। तदेतदभिप्रेत्योक्तं   
हरेरचिन्त्येति।।25।।  
	पुराणादीनि जन्यानि विनाशरहितानि च।  
	कल्पान्तरपुराणादि समार्थान्यखिलान्यपि।।26।।  
पुराणादेर्नित्यानित्यत्वमुपपादयति।। पुराणादीनीति।। अत्र पुराणादिपदेन वेदानुसारीण्येवोच्यन्ते।   
अन्येषामुत्प्रेक्षादिमूलत्वेनार्थव्यत्यासस्यापि भावादिति तत्वनिर्णयटीकायाम्। न च कपिलादयो हि पूर्वैः प्रणीतानि शास्त्राणि   
कालबलादुत्सन्नानि   
तपः प्रभावादिनावगम्य प्रबन्धान्तररचनया प्रवर्तयन्तीति सुधायां दुर्दर्शनानामप्येकप्रकारेणार्थवत्त्वस्याभिधानात्तद्विरोध इति वाच्यम्।   
अनादिकालादारभ्यापि तत्तद्दु  
र्वाद्युत्प्रेक्षितार्थस्यैव पश्चात्तनैरवगम्यत इत्यादितोऽप्यौत्प्रेक्षिकार्थस्यैव प्रवाहतः प्रवृत्तत्वाभ्युपगमात्। उत्प्रेक्षायां चार्थव्यत्यासोऽपि भवति। अत   
एकप्रकारत्वेऽप्यर्थविशेषेषु व्यत्यास इत्युपपत्तेरिति। अतः ‘अनादिकालतो वृत्ताः समया हि प्रवाहत’ इत्यादिविरोधो निरस्तः। तत्र   
सर्वप्रकारेणार्थत एकप्रकारत्वाभावात्प्रायिकत्वेन तदुक्त्युपपत्तेरिति ज्ञेयम्। उक्तं च वेदानुसारिपुराणादीनां नियमेनार्थत एकप्रकारत्वम्।   
तदर्थाः पूर्वसर्गवदिति, पुराणानि तदर्थानीति च तत्वनिर्णये, इतिहासादिरर्थत इति बृहद्भाष्ये च।।26।।  
	एकस्मिन् ब्रंह्मकल्पे तु दिनकल्पव्यपेक्षया।  
	पूर्वपूर्वपुराणेभ्यो ह्यर्थाधिक्यं विदुर्बुधाः।।27।।  
ननु सर्वपुराणानामेकार्थत्वे उत्तरोत्तरपुराणानां निरधिकारिकत्वमापद्येत। तदर्थानां पूर्वपुराणैरेव ज्ञातत्वात्। अर्थी ह्यधिक्रियते। न   
चाद्यकल्पीयसमग्रार्थस्याज्ञातत्वादस्त्यर्थितेति वाच्यम्। तर्हि तदा तावदर्थज्ञातुरधिकारिणोऽभावेन तावदर्थकग्रन्थप्रणयनायोग इत्यत   
आह।। एकस्मिन्निति।। सर्वब्रंह्मकल्पसम्बन्धिपुराणानां तत्तद्दिनेषु तथैवेति समानार्थकत्वम्। एकस्मिंस्तु ब्रंह्मकल्पे यानि   
षट्त्रिंशत्सहस्रदिनानि तत्सम्बन्धिपुराणानां पूर्वपूर्वापेक्षयोत्तरोत्तराणानर्थाधिक्यमेव। अतो देवादिभिः प्रथमदिनादिपुराणार्थस्य समग्रस्य   
ज्ञातत्वेऽपि द्वितीयादिकल्पीयानामर्थाधिक्येन तत्र जिज्ञासासद्भावादधिकारोपपत्तेः। तथा   
पूर्वब्रंह्मकल्पीयपुराणसमानार्थकत्वेऽप्युत्तरब्रंह्मकल्पीयपुराणानां न निरधिकारिकत्वापत्तिः। प्रतिब्रंह्मकल्पेषु   
देवादीनामन्यान्यत्वादिति। अतः साधिकारिकत्वं समानार्थकत्वं च न विरुध्यत इति।।26।।  
	ऐकार्थ्यैऽपि पुराणानामनन्तत्वं महाद्भुतम्।।28।।  
नन्वनन्तब्रंह्मकल्पीयानन्तपुराणानां समानार्थकत्वे तदानन्त्यं नोपपद्यते। एकैकार्थप्रतिपादकपदानां मितत्वेन जन्माद्यस्य यतः   
सृष्ट्याद्यस्य यतः सर्गाद्यस्य यतःजन्मप्रभृतिमतः अस्य यस्मादुत्पत्तिमुखं यस्माज्जन्मादीत्यादिप्रकारेण क्रमव्युत्क्रमादिरूपेण   
पदकदम्बकसम्बन्धपरिवर्तनेनापि भेदकानां मितत्वेन ग्रन्थानन्त्यानुपपत्तेरित्यतः ईशाचिन्त्यशक्त्यैवोपपद्यत इत्याशयेनाह।।   
ऐकार्थ्येऽपीति।। ननु वेदवत्पुराणादेरपीशबुद्धिगतत्वयुक्त्या नित्यत्वं वक्तुं शक्यत इति चेत् को नेत्याह। अत एव मुक्तैरपि पठ्यते।   
श्रूयते हि ‘ब्रंह्मा त्वो वदति जातविद्या’मित्यादौ। एतदेव हि पुराणादीनां नित्यानित्यत्वं यदुत्पत्तिमत्त्वे सत्यविनाशित्वम्। तर्हि रचनातः   
पूर्वमपीशबुद्धौ भावादनादित्वमपि स्यादिति न वाच्यम्। ईश्वरेण वर्तमानतया सर्वदानुभूयमानत्वस्यैवानादिभावप्रयोजकत्वात्। कृतेः   
पूर्वं वर्तमानतयानुभवाभावात्। किन्तु भविष्यत्त्वेनैव। तच्च पुराणानां जनिप्रतिपादक वाक्यान्यथानुपपत्त्यैव सिध्यतीति।   
ननूत्पन्नपुराणादीनां विनाशाभावे कल्पान्तरे पुना रचनं कुत इति। परिहृतमेतद्विष्णुतत्वनिर्णयटीकायाम्। प्रमाणप्रश्नश्चेदुक्तादेव   
पुराणवाक्यादिति ब्रूमः। प्रयोजनप्रश्नस्त्वयुक्तः। ईश्वरप्रवृत्तेः सर्वत्र स्वप्रयोजनशून्यत्वात्। परप्रयोजनानि तु सूक्ष्माण्युत्प्रेक्षितुं न वयं   
प्रभवामः। भगवानाचार्यौऽपीदानीं प्रयोजनाभावात्तन्नावादीदिति।।28।।  
	पूर्वमुक्तपदार्था ये सर्वे तेऽप्यमितांशकाः।  
	अंशिनोंशैरभेदोऽयमंशेन तु भिदाऽभिदा।  
	परस्परं तथांशानां भेद एव प्रकीर्तितः।।29।।  
एवं पदार्थरूपं निरूप्य इदानीं भेदादितद्धर्मान् विचारयति।। पूर्वमित्यादिना।।अंशिनोंऽशैरित्यनुव्याख्यानवचनम्। अत्र सन्न्यायरत्नावली   
अशेषांशैर्विना अभावादंशिनोऽभेदः। एकैकांशेन विनापीतरांशात्मकतया भावाद्भेद इति भेदाभेदानुभवसिद्धावित्यर्थइति। नयचन्द्रिका   
चांशिनस्सर्वांशैरभेदः। सर्वांशैर्विनांऽशिन एवाभावात्। एकैकांशेन तु भेदाभेदौ। तद्विनाशेऽप्यंशिनः स्थितेरिति। अत्र चर्चा तु प्रायः   
सुधानुसारेण क्रियते। ननु यदुक्तं पटादेरंशिनः सर्वैरंशैरत्यन्ताभेदः एकैकांशेन भेदाभेदाविति तदयुक्तम्। सर्वतन्तुभावेऽपि कदाचित्   
पटस्याभावेन खण्डितत्वात्। खण्डिते भेदाभेदस्वीकारात्। अत एकेनेव सर्वैरपि तन्तुभिः पटस्य भेदाभेदावेवोचितौ। अन्यथा   
‘तन्तुभ्योऽन्यः पटः साक्षात्कस्य दृष्टिपथं गतः। अनन्यश्चेत्तन्तुभावे पटाभावोऽपि नो भवे’दितिगीतातात्पर्ये सर्वतन्तूनां पटस्य च   
भेदाभेदायोरेव समर्थितत्वेन तद्विरोधादिति। उच्यते। व्यतिषङ्गविशिष्टा हि तन्तवोऽवगम्यन्ते। त एव हि पटांशाः।   
अव्यतिषक्ततन्तुभ्यःपटजन्माभावेन तेषां कारणत्वाभावात्। न च व्यतिषङ्गविशिष्टतन्तुसद्भावे कदाचित्पस्याभावो दृष्टः।   
तस्मादखण्डितत्वाद्व्यतिषङ्गविशेषविशेष्टैः सर्वतन्तुभिः पटस्यात्यन्ताभेद एव युक्तः। अविवक्षितव्यतिषङ्गैस्सर्वतन्तुभिर्भेदाभेदावेवेति न   
विरोधः। तथाहि।अविवक्षितव्यतिषङ्गाणां सर्वतन्तूनां पटेन भेदाभेदावेव युक्तौ। तेषां तन्तुत्वप्रकारेणैव बुद्ध्युपस्थितानां पटं प्रति   
कारणत्वात्। कार्यकारणयोश्च खण्डितत्वनियमात्। तथोक्तं ‘खण्डितं रूपमेवात्र विकारोपि विकारिण’इति। विवक्षितव्यतिषङ्गास्तु   
सर्वतन्तवः पटांशा एव न तु कारणानि। व्यतिषिक्ततन्तुव्यतिरेकेण पटाभावेन तेभ्यः पटजननाभावाभावात्। अतो   
यावदंशैरंशिनोऽत्यन्ताभेद एव युक्त इति।  
ननु व्यतिषङ्गविशिष्टतन्तुव्यतिरेकेण पटाभावे परमाणुपुञ्जवादापत्तिः। उक्तरीत्या व्यतिषक्तपरमाणूनामेव घटादित्वापादादिति चेन्मैवम्।   
यथाहि यावद्द्रव्यभाविगुणानान्द्रव्यात्यन्ताभेदेऽपि न द्रव्यं निर्गुणं किन्तु धर्मिभूतं द्रव्यं तद्धर्मभूता गुणाश्च सन्ति विशेषबलात्। तथा   
व्यतिषक्तयावत्तन्तुपरमाण्वादीनामेव पटघटादित्वेऽपि सविशेषाभेदान्न तन्त्वादिव्यतिरेकेण पटाद्यभावः। किन्तु सन्ति   
व्यतिषक्तास्तन्त्वादयःपटादिश्च। स च तेभ्यो न भिद्यत इति न दोषः। तथा च व्यतिषक्ततन्तवः पट इत्यभेदप्रतीतेः   
सम्बन्धवस्तुद्वयप्रतीतिविलक्षणायाः साक्षिसिद्धत्वाद्भेदे प्रमाणाभावाच्चात्यन्ताभेदः। एकैकतन्तुना तु भेदाभेदौ। न चैकैकतन्तुपरित्यागेन   
सर्वतन्तवो नाम सन्ति।    अतस्तत्राप्यस्त्येवाभेदप्रतीतिः। एकैकत्र पटबुद्ध्यभावस्तु भेदमक्षिपतीति। एकैकांशेन भेदाभेद इत्यत्र द्वेधा   
सम्प्रदायः। यावद्द्रव्यभाविनामाकाशादिनित्यपदार्थगतानां हस्तवितस्त्यादिपरिमितांशानामंशिनाऽत्यन्ताभेद एव।   
अनित्यवस्तुगतयावद्द्रव्यभाव्यंशानां चात्यन्ताभेदः। पटाद्यंशानामयावद्द्रव्यभाविनां तु भेदा भेदावित्येकः पक्षः। ‘खण्डिते भेद ऐक्यं   
च यावद्वस्तु न भेदवदिति’ तत्वविवेके अत्यन्ताभेदस्य भेदाभेदयोश्च यावद्द्रव्यभावित्वायावद्द्रव्यभावित्वाभ्यां व्यवस्थापितत्वात्।   
बृहद्भाष्ये च ‘अंशिनोंऽशैर्गुणस्यापी’त्याद्युक्त्वा, भेदाभेदः समुद्दिष्टो विनाशो यत्र दृश्यत’इत्ययावद्द्रव्यभाविस्थल एव भेदाभेदयोः   
स्पष्टमुक्तेश्च। उपाधिखण्डनटीकायां च ‘यदा आकाशे भेदो नास्ती’ति ह्युक्तम्। सुधायां च निर्भेदमप्याकाशमनन्तांशोपेतम्। एतेन   
भेदहीनेऽप्याकाशादावौपाधिको भेदो दृष्ट इत्यप्यपास्तम्। विशेषनिबन्धनानामाकाशाद्यंशानामेकस्मिन् सविशेषेपीति घटाद्युपाधिभिः   
स्पष्टीकरणादित्यादिना समयतरणे आकाशानामभेदस्यासकृदुक्तेश्च। न च ‘आकाशा अप्यतस्त्वेते विभिन्ना अप्कणादिव’दिति   
छान्दोग्यभाष्यविरोधः। तस्य भेदप्रतिनिधिविशेषपरत्वेन सावकाशत्वात्। पक्षान्तरसाधकत्वेनोदाहरिष्यमाणानुव्याख्यानादौ   
घटादिकार्यांशानामेव प्रस्तुतत्वान्न तद्विरोधोऽपि। तथापि यावद्द्रव्यभाविनामेकैकांशानामंशिनाऽत्यन्ताभेद एवेति। सम्प्रदायान्तरं तु   
आकाशादौ सर्वत्राचेतनगतांशानामंशिना भेदाभेदौ। परस्परमंशानामत्यन्तं भेद एवेति। ‘अंशिनो हि पटाद्या ये भिन्नैरेव परस्परम्। अंशैरंशिन   
उच्यन्ते नैवमेव हि चेतना’ इति कृत्स्नप्रसक्तिसूत्रानुव्याख्याने अंशांश्यभेदे चैतन्यमवच्छेदकं विधायाचेतनाशानां परस्परं भेदाभिधानात्।   
चैतन्यमवच्छेदकं विधायेत्यादि सुधायाम्। तथा चाकाशादेरप्युक्तावच्छेदकानवच्छिन्नत्वेन तदंशानां भेद एव वक्तव्यः। न   
ह्यंशानामंशिनाऽत्यन्ताभेदे परस्परं भेदो घटते। यद्येनात्यन्ताभिन्नं तदत्यन्ताभिन्नस्य तदत्यन्ताभिन्नतेति न्यायात्।   
अतोंऽशांशिनोर्भेदाभेद एव। अपि च ‘जडानामंशतो भेदः समुदायेन चोभय’मिति ऋग्भाष्ये   
जडत्वावच्छिन्ने सर्वत्रांशानां भेदाभेदाक्तेश्च। अपि च ‘यस्तु भिन्नः स्वयं खादिस्तस्य भेदो ह्यबुद्धिनाम्। उपाधिभिर्ज्ञाप्य एव न तु भेदं स्वयं   
सृजेत्। आकाशा अप्यतस्त्वेते अनन्ता अप्कणादिवदि’ति च्छान्दोग्यभाष्ये स्पष्टं भेदोऽभिधीयते। नात्र   
भेदशब्दो विशेषपर इति शक्यते वक्तुम्। भेदपदाभ्यासात्। अप्कणादिवदित्यत्यन्तभेदोपेतदृष्टान्तोपादानाच्च। न च खण्डिते भेद ऐक्यं चेति   
वचनविरोधः। तत्र ‘गुणक्रियाजातिपूर्वा धर्माः सर्वेऽपि वस्तुनः। रूपमेव द्विधन्तच्च यावद्वस्तु च खण्डित’मिति धर्मधर्मिणोरेव   
भेदाभेदात्यन्ताभेदव्यवस्थोपपादकतया खण्डितत्वादेस्तत्रोपादानं न तु सर्वत्र। ‘ये धर्मा नियमेनैव धर्मिणो न वियोगिनः। जडस्था   
अप्यभिन्नास्ते भिन्नाभिन्ना विभागिन’ इत्युक्तेश्च। अत एव तट्टीकायां यत्खण्डितं गुणादि तत्रैव भेदाभेदौ प्रतिपत्तव्याविति धर्मपरतयैव   
व्याख्यानम्। एतेन बृहद्भाष्यविरोधोऽपि परिहृतः। तत्र यथाकार्योपादानयोश्चेत्युक्तकार्यकारणस्थले न खण्डितत्वादिन्यायप्रवृत्तिः।   
तत्राखण्डितत्वनैयत्येन यावद्द्रव्यभावित्वादिविभागाभावात्। तथा अंशां शिस्थलेऽपि ‘विनाशो यत्र दृश्यत’इति न्यायविषयता नास्ति।   
अन्यथोदाहृतच्छान्दोग्यभाष्यादिविरोधात्। अतः कार्यकारणांशांशिस्थलव्यतिरेकेण गुणगुण्यादिना धर्मधर्मिभावापन्नस्थले   
भेदाभेदव्यवस्थायामेव विनाशो यत्र दृश्यत इति न्याय इत्यङ्गीकार्यम्। सुधायां यस्य विभिन्नावयवेषु सत्स्वपि तेषां विभागो न   
कदाचिद्भवितुमर्हति स परमाणुरिति यावद्द्रव्यभावनामपि परमाण्वंशानां भेदाभिधानाच्च। न चोपाधिखण्डनटीकाविरोधः। किं   
घटाकाशमठाकाशयोर्भेद उपाधिकृत इत्युच्यते उत घटाकाशमठाकाशयोः स्वरूपम्। आद्योत्तरत्वेन कारिकाखण्डं व्याचष्टे।यदेति।   
द्वितीयोत्तरत्वेन तदेव व्याचष्टे। यदा त्वितीति। पूर्वपक्षाभिप्रायं विकल्प्य तद्दूषणतया मन्दारमञ्जर्यां व्याख्यातत्वेनान्यथासिद्धत्वात्। नापि   
प्रागुदाहृतसमयपादीयसुधाविरोधः। तस्य पररीत्या प्रवृत्तत्वात्। अत एव न्यायदीपिकायां मूलेऽनुपपत्तिमाशङ्क्य अयं चाभ्युपगमवादः   
आकाशस्यान्तर्भेदवत्त्वादिति समाधानमुक्तम्। वादावल्यां च अथ यथा घटाकाशमठाकाशयोर्न भेदस्तथा जगदेकदेशयोरपीति चेन्न।   
साध्यविकलत्वाद्दृष्टान्तस्येति भेदाभावरूपसाध्यस्य दृष्टान्तीकृताकाशे वैकल्योपपादनं चाकाशांशानां   
निरुपाधिकभेद पक्ष एव युज्यते। प्राचीनटीकाकारैरेवं बहुशोऽभिधानाच्च। ‘खेऽपि देशान्तरस्ये’त्युपाधिखण्डन टीकायां श्रीपद्मनाभतीर्थैः न   
च घटाकाशमठाकाशवदुपाधिवशात् सुरनपादिजीवेशभेत इति वाच्यम्। मठाकाशाद्याकाशानां स्वभावत एव भिन्नत्‌वादित्युक्तत्वात्। तथा च   
जडगतांशानां यावद्द्रव्यभाविनामप्यंशिना भेदाभेदावेवेति सर्वमनाकुलम्।।29।।  
	भेदाभेदः परिज्ञेयः कार्यकारणयोरपि।।30।।  
कार्यकारणयोर्भेदाभेदनैयत्यमित्याह।। भेदाभेद इति।। अत्र केचिदापणस्थतन्त्वादेःकारणत्वावस्थायामपि भेदाभेद इत्याचक्षते।   
समयचरणसुधायां कारणतावस्थायां घटादिकार्यस्य सदसत्त्वभेदाभेदव्युत्पादनप्रकरणे भेदासत्त्वयोः परेणाप्यङ्गीकृतत्वादभेदसत्त्वे   
साधयतीति ‘तस्मात्प्रध्वस्तभेदादि सदित्येवावगम्यते’ इति मूलमवतार्य प्रध्वस्तस्य घटादेर्भेदः। आदिपदेनानुत्पन्नस्य कारकत्वम्।   
‘नष्टानामपि वस्तूनां भेदो नैव विनश्यतीति’ यत्प्रध्वस्तभेदस्य सत्त्वमवगम्यते यच्च घटो जायते घटं जनयतीत्येवमनुत्पन्नस्यापि   
कर्तृकर्मकारकत्वं च तत् तस्मात् कार्यस्य कारणाभेदात्प्रागुत्पत्तेर्विनाशोत्तरं च सत्त्वादेव हि युज्यत इति कारणत्वावस्थायामपि   
कार्याभेदः कार्यसत्त्वं च व्युत्पादितम्। तथा चानेन भेदाभेद एवापणस्थतन्त्वादेरवगम्यत इति नियामकं चाहुः। वस्तुतस्तु   
कारणत्वावस्थापन्नस्यापणस्थतन्त्वादेर्भविष्यत्कार्येण भेद एव। ‘प्रागूर्ध्वं भेद एवेति मन्तव्य’मिति ऋग्भाष्यटीकोक्तेः।   
न्यायदीपिकायां च ‘विनाशानन्तरं तु भेद एवेति सिद्धम्। विनष्टे त्वभेदायोगादिति नाशानन्तरमभेदनिषेधपूर्वकं   
भेदमात्रोपादानात्तन्न्यायेन प्रागपि तन्तुषु पटस्याभावादित्युक्तम्। अपि च वैशिषिकपरीक्षासुधायां समवायनिरासाय   
कार्यकारणयोरत्यन्तभेदं विघटयितुं स्पष्टं मृद्धटः मृदात्मको घट इत्याद्यभेदव्यवहारबलेन कार्यकारणयोरभेदं साधयित्वा सत्स्वपि   
तन्तुषु पटस्याभावात् सत्यपि मृत्पिण्डे घटस्याभावादिति भेदप्रदर्शनेन भेदाभेदसमर्थनं कृतम्। यदि पूर्वमपि भेदाभेदः स्यात्तर्हि   
तद्रीत्या तदापि मृद्धट इत्याद्यभेदव्यवहारः स्यात्। कार्यत्वावस्थायाम्मृत्त्वानुस्यूतिवत्कारणत्वावस्थायां घटत्वानुस्यूत्यनुभवप्रसङ्गश्च।   
अतः पूर्वोत्तरं भेद एव। न च प्रागुदाहृतसुधावचनविरोधः। वस्तुतोऽस्यैव मृत्तन्त्वादेः कारणस्योत्तरत्र कार्यरूपेण विकरिष्यमाणत्वेन   
जनिष्यमाणकार्यस्य पूर्वं कारणात्मना सत्वात्तद्विवक्षया सुधावचनं युक्तम्। न हि पृथुबुध्नोदराकारादिविशिष्टस्य घटादिरूपकार्यस्य   
तदवस्थतया पूर्वं सत्त्वं वाऽभेदो वा शक्यते वक्तुं प्रत्यक्षादिविरोधात्। किन्त्वनुत्पन्नस्यापि घटादेः कर्तृकर्मत्वादिरूपं कारकत्वं   
यादृशेन सत्वेनाभेदेन च विना नोपपद्यते तावदेवाक्षिपतीति तावन्मात्रमेव स्वीकार्यम्। नाधिकं बाधितत्वात्। तच्च कारणात्मतया   
सत्त्वेन कारणसत्तयैव सत्तावत्कार्याभेदेन चोपपद्यत इति तन्मात्रविवक्षयैव सदसत्कार्यवादो भेदाभेदोक्तिश्च न तु   
पृथुबुध्नोदराकाराद्यवस्था विशेषविशिष्टस्य कारणाभेदः सुधाभिप्रेतः। अत एवारम्भणाधिकरणे ‘असद्यत्कार्यरूपेण   
कारणात्मतयाऽस्ति ही’ त्यनुव्याख्यानसुधायां यद्धटादिकं मृदादिकारणात्मतया प्रागुत्पत्तेरस्तीति प्रमितं तदेव पृथुबुध्नोदराकारादिना   
प्रागुत्पत्तेरसद्धीत्युक्तम्। सन्न्यायरत्नावली पर्यालोयनायामप्येवमेव प्रतीतेश्च। ‘कुतो भस्मत्वमाप्तस्य नरत्वं पुनरिष्यत’ इत्यत्र   
सुधायां विनष्टे भेदसाधनाच्चेत्यास्तां विस्तरः।।30।।  
इत्यंशांशिविचारः।  
### अथ धर्मविचारः।  
गुणक्रियाजातिपूर्वा धर्माः सर्वेऽपि वस्तुनः।  
रूपमेव द्विधं तच्च यावद्वस्तु च खण्डितम्।।31।।  
खण्डिते भेद एक्यं च यावद्वस्तु न भेदवत्।  
सत्वकाले ह्यभेदः स्याद्भेदः पूर्वोत्तरं भवेत्।।32।।  
गुणक्रियादिधर्माणां धर्मिस्वरूपत्वेऽपि क्वचिद्भेदाभेदौ क्वचिदत्यन्ताभेद इत्यत्र तत्वविवेकवाक्यं पठति।। गुणेति।। पूर्वपदेन   
शक्तिसादृश्यविशिष्टादिग्रहणम्। ननु यथा चेतने कदाचिदप्रतीयमानानामपि स्वरूपभूतबलज्ञानादीनां शक्तिरूपेणवस्थानमङ्गीकृत्य   
तदत्यन्ताभेदः समर्थितः तथा घटादौ रक्ततादशायामपि श्यामतादीनां शक्तिरूपेणावस्थानमङ्गीकृत्यात्यन्ताभेदः किं नोच्यत इति चेन्न।   
सुप्तोऽयं बलवान् विद्वानित्यादिव्यवहारबलेन सुप्तौ स्वरूपबलादीनां शक्त्यात्मनाऽवस्थानसिद्धेर्युक्तस्तत्रात्यन्ताभेदः। न चैवं   
श्यामतादीनाम्। तथा व्यवहारादर्शनात्। न हि रक्ते नीलमिति व्यवहारोऽस्ति। अतः कल्पकाभावान्न तत्रात्यन्ताभेदः। किन्तु   
खण्डितत्वसिद्धेर्युक्तौ भेदाभेदौ। तदुक्तं गीतातात्पर्ये। ‘चेतने शक्तिरूपेण गुणादेर्भाव इष्यते। सुप्तोऽयं बलवान्विद्वानित्यादिव्यवहारतः।   
न चैवं शक्तिरूपेण जडे व्यवहृतिर्भवे’दिति। बाह्यबलज्ञानादीनामत्यन्तभिन्नत्वेऽपि बहुकालावस्थायित्वेनोक्तव्यवहारसिद्धिः। न च   
क्षणिकत्वाच्चेति सूत्रे ज्ञानस्य क्षणिकतोक्तेः कथं ज्ञानस्य शक्तिव्यक्त्यङ्गीकार इति वाच्यम्। संस्कारस्य शक्तित्वाभ्युपगमात्। अन्यथा   
‘यत्कामः स्वापमाप्नोति तदेवोत्थापितः पुनः। अवशोऽपि व्याहरति कुतः सुप्तावकामने’त्यादिवचनविरोधात्। एवं   
यावद्द्रव्यभाविविशिष्टशुद्धयोरत्यन्ताभेदः। यथा सर्वज्ञेश्वरयोः। जीवेष्वपि यावद्द्रव्यभाविनोरत्यन्ताभेदः। अयावद्द्रव्यभाविनोस्तु   
‘भेदाभेदौ।   
विशिष्टनिरूपणम्  
ननु विशिष्टस्यायावद्द्रव्यभावित्वे जन्यत्वमङ्गीकर्तव्यम्। तर्हि किमुपादानमिति चेत् चूतफलादिश्यामतापगमेन रक्ततोत्पत्तौ किमुपादानमिति   
पृच्छामः। धर्म्येवेति चेदत्रापि विशेष्यमेवेति ब्रूमः। न च दण्डादिविशेषणाभावे विशिष्टानुदयात् दण्डादिविशिष्टं प्रति विशेषणमेवोपादानमिति   
वाच्यम्। तर्हि विशिष्टानयनादौ नियमेन विशेषणस्याप्यानयनाद्यन्वयप्रसङ्गात्। चित्रगुरानीयतामित्यादौ तदभाव एव हि दृश्यते। ननु विशेष्यस्य   
विशिष्टोपादानत्वे तत्वविवेके भेदाभेदस्थलप्रदर्शनाय कार्यकारणयोरित्युक्त्या पुनर्विशिष्टशुद्धयोरिति पृथग्ग्रहणं न स्यात्। शुद्धस्योपादानत्वे   
कारणपदेनैव तस्य गृहीतत्वादिति चेत्सत्यम्। गोबलीवर्दन्यायेन पृथग्ग्रहणोपपत्तेः। उक्तं च मन्दारमञ्जर्यां गोबलीवर्दन्यायेनेत्यवेहीति। ननु   
विशेषणमात्रस्य विशेषणविशेष्ययोर्मिलितयोर्वा विशिष्टोपादानत्वमुक्तमिति चेत्सत्यम्।   
विशिष्यस्यैवोपादानत्वमुपपाद्य बाधकानि परिहृत्य प्रौढवादतयैव ततः परं तथोक्तिर्न   
तु सिद्धान्ततया। अन्यथा सुधान्यायदीपादिविरोधात्। तथाहि। सुधायां तावत् विशिष्टाकारो न विशेषणं नापि सम्बन्धः। किं नाम विशाष्यम्। न च   
तन्मात्रम्। द्विविधो हि विशिष्टाकारः यावद्विशेष्यभाव्ययावद्विशेष्यभावी चेति। तत्राद्यो विशेष्येणात्यन्ताभिन्नः। यथेश्वररूपेण सर्वज्ञः। एवं यत्र   
विशेषणसम्बन्धो यावद्विशेष्यभावी तत्र विशिष्टाकारोऽपि तथाभूतविशेष्येणात्यन्ताभिन्नो द्रष्टव्यः। द्वितीयस्तु विशेष्येण भिन्नाभिन्नः। यथा   
पर्वतोऽग्निमानित्यत्राग्निमान्। तत्र यथा संयोगविशेषसचिवास्तन्तवः पटाकारेण परिमन्ते तथा आगन्तुकविशेषणसम्बन्धाद्विशेष्यस्वरूपं   
विशिष्टाकारेण परिणमत इत्यादि। न्यायदीपे च विशिष्टश्च त्रिविधः औपाधिको विशिष्टः उपलक्षितश्चेति। तत्राद्यो यथा पाचको याजक इत्यादिः।   
द्वितीयस्तु नीलमुत्पलमग्निमान्पर्वत इत्यादिः। तृतीयस्तु  उत्पले नीलत्वमित्यादिरिति। सुधायां विशिष्टोपलक्षितयोर्भेदः स्पष्टमुक्तः।   
समानाधिकरणं व्यावर्तकं विशेषणम्। यथोत्पलस्य नीलरूपम्। व्यधिकरणं तु व्यावर्तकमुपलक्षणम्। यथा नीलरूपगतं नीलत्वमुत्पलस्य।   
अन्ये तु कार्यप्रवेशाभ्यां विशेषणोपलक्षणयोर्भेदमाचक्षते। यथा लम्बकर्ण आनीयतां चित्रगुरानीयतामित्यादीत्यादिना।  
ननु यद्येवमयावद्द्रव्यभाविविशिष्टशुद्धयोर्भेदाभेदावित्यभिमतम्। कथं तर्हि चक्रीश्वरयोरत्यन्ताभेदः।   
चक्रित्वस्यायावद्द्रव्यभावित्वेनात्यन्ताभेदासम्भवत्। रामव्यासाद्यवतारेषु चक्रित्वाभावात्। रूपान्तरेषु चक्रित्वसद्भावेन तदभेदादस्ति   
व्यासादावपि चक्रित्वमिति चेन्न। अचिन्त्यशक्तिघटितविशेषावलम्बनेन सर्वत्र भावाभावव्यवहारात्। यथोक्तं माण्डूकभाष्ये ‘अभेदमपि तद्ब्रंह्म   
बहुरूपं विशेषतः। करोति न करोतीति व्यवहार्यं स्वशक्तित’ इति। अन्यथा अखण्डब्रंह्मवादापत्त्या सर्वव्यवहारलोपप्रसङ्गाच्च। अस्तु वा   
व्यासादेश्वक्रित्वादिकं तथापि प्रलये चक्रनाशात्खण्डितत्वमेव। तस्य प्रलयेऽपि स्वरूपात्मकरमात्मकचक्रसद्भावोऽभ्युगम्यत इति चेत् तथापि   
कामाभिमन्यमान जडचक्रस्यानित्यत्वेन तद्वैशिष्ट्यं खण्डितमेवेति कथं तद्विशिष्टस्य शुद्धेनात्यन्ताभेदः। अस्तु तर्हि भेदाभेद इति चेन्न।   
अयावद्द्रव्यभाविस्थले सुधायां विशेष्यं विशिष्टाकारेण परिणमत इत्युक्तत्वेनेश्वरस्य परिणामित्वप्रसक्तेः। ‘य इह नानेव पश्यति   
ईषद्भेदप्रदर्शी च मध्यमं तु तमो विशेत्’ इति वचनविरोधात्। ‘समुदायस्तु भिन्नग’ इति,ब्रंह्मणि द्वित्वमपेक्षाबुद्धिजन्यं   
भिन्नाभिन्नमङ्गीकृतमिति चेन्न। विप्रतिपत्तेः। अङ्गीकारे वा बलवद्वाक्यबलेन तन्मात्रस्यापवादात्। न चैतदपि तथास्त्विति वाच्यम्। तद्वदत्र   
निरवकाशप्रमाणादर्शनात्। ‘खण्डिते भेद एक्यं चे’त्यत्रैवाशङ्कावात्। किञ्च’समुदायस्तु भिन्नग’ इति ब्रंह्मणि भिन्नाभिन्नत्वं   
व्यासज्यवृत्तित्वं च। नेश्वरे। रामकृष्णाविति द्वित्वस्य ‘द्वित्वं चैकस्य युज्यत’ इति ब्रंह्मस्वरूपतयाङ्गीकारात्।   
तत्रैकत्वसङ्ख्याविशिष्टेऽप्यचिन्त्यशक्तिबलेनैव बहुसङ्ख्यागोचरत्वस्य वक्ष्यमाणत्वात्। घटेश्वराविति द्वित्वं तु यथा घटविरूपितसंयोगः पटे   
पटनिरूपितसंयोगो घट इति संयोगद्वयेन घटपटयोः संयोग इति व्यवहारः तथा घटनिरूपितद्वित्वमीश्वरे ईश्वरनिरूपिताद्वित्वं घट इति   
द्वित्वद्वयाङ्गीकारेणोपपद्यत इत्यङ्गीकार्यम्। अन्यथेश्वरस्य द्वित्वं प्रत्युपादानत्वस्य भिन्नभिन्नधर्मवत्त्वस्य चायातेन बहुप्रमाणविरोधात्। अतो न   
विशिष्टे द्वित्वप्रतिबन्दीति। तस्मादयावद्द्रव्यभाविविशिष्टशुद्धयोः सर्वत्र भेदाभेदावित्ययुक्तमिति।   
अत्रोच्यते। चक्रित्वं हि चक्रसंयोगित्वम्। तच्च ब्रह्मधर्मभूतमेवेति नित्यमेव। अतो यावद्द्व्यभावित्वाच्चक्रसंयोगित्वस्य भगवदत्यन्ताभेद   
एवोपपद्यते। चक्रविनाशे कथं तत्संयोग इति चेत्। संयोगस्य तदा शक्त्यात्मनाऽवस्थानोपपत्तेः। ननु ‘नित्यव्यक्ता हरेर्गुणाः’ इत्युक्तम्।   
सत्यम्। तत्र गुणशब्देन ज्ञानानन्दादीनामेव प्रस्तुतत्वात्संयोगस्य गुणत्वासम्मतेः। वैशेषिकपरिभाषयैव संयोगस्य गुणत्वं नास्मन्मते। अतो   
ज्ञानादिगताकारवत्संयोगस्य शक्तिव्यक्ती इति न दोषः। ‘विशेषात्मतया तेषान्नित्यशक्तात्मना तथा। नित्यं स्थितेर्न धर्माणां   
क्रियादीनामनित्यते’ त्यनुव्याख्याने आदिपदेन क्रियातिरिक्तानामपि केषाञ्चिद्धर्माणां शक्तिव्यक्त्यभिधानाच्च। ‘शक्तिव्यक्तिविशेषण’   
मित्येकादशतात्पर्येऽप्युक्तेश्चेति। यद्वा चक्रादिविनाशे वा देशादिव्यवधाने वा सदा चक्रहस्तत्वादिकं युज्यते भगवतः। ‘सन्निधानेऽथ दूरे वा   
कालव्यवहितेऽपि वा। स्वभावाद्वा व्यवहिते वस्तुव्यवहितेऽपि वा। नाशक्तिर्विद्यते विषणो’रिति निर्णयोक्तेः। ‘अन्यभावाभावकाले देशे चे’ति   
द्वितीयतात्पर्ये देशकालयोर्व्यवधायकत्वाभावाभिधानात्। गोमन्ताचलदेशगतकिरीटसंयोगित्वस्य श्वेदद्वीपगते हरौ दर्शनाच्च। न चैवं सति   
क्रियाया अपि न शक्तिव्यक्ती। तद्विशयत्वस्य यदाकदाचित्सत्त्वेन कालादेरव्यवधायकत्वाच्च सदा तद्विषयक्रियाव्यक्त्युपपत्तेरिति वाच्यम्।   
तद्विषयक्रियाफलस्य रावणहननादेः सदाऽभावेन चर्वितचर्वणक्रियाया वैयर्थ्यप्रसङ्गात्। आकाशरोमन्थनादिवन्निर्विषयपरिस्पन्दादिरूपविशेषस्य   
दोषरूपत्वात्। स्पष्टं प्रमितत्वाच्च तत्र शक्तिव्यक्त्योः। न च सदा चक्रधारणेनापि प्रयोजनाभावः। चक्रधारणादेर्लक्षणत्वेन   
भूषणधारणादितुल्यत्वेन तात्कालिकयुद्धादिप्रयोजनाभावेऽपि तद्धारणसम्भवात्। राजादिषु सदाऽऽयुधधारणस्य दृष्टत्वाच्चेति दिक्। अत्र सर्वत्र   
पूर्वोत्तरं भेदः धर्मादिसद्भावदशायामभेद इत्येवमयुगपद्भेदाभेदाविति पण्डिताचार्यसिद्धान्तः। तथाहि नयचन्द्रिकायाम्। ननु यदिफलादिभिः   
श्यामत्वादि धर्माणामभेदस्तर्हि तेभ्यः पूर्वं विनाशासम्भव इत्यत आह। भेद   
इति। गुणादीनां नाशे सति भेदो भवेत्। तर्हि कथं सर्वात्मना विनाशिना भेदिना पूर्वमभेदः। भेदाभेदयोरेकत्र विरुद्धत्वादित्याशङ्कां परिहरति।   
विशेषणमिति। इदं फलं श्याममेवेत्यभेदस्य नेदानीमिदं फलं श्यामं किन्तु रक्तमेवेति भेदस्य च एकत्रैव दृष्टिप्रमाणतश्च भेदाभेदौ युज्यते।   
अत एव धर्मिणि सत्येव सामस्त्येनोच्छेदिनो धर्मा स्वानां भावे ते धर्मिण एव, उच्छेदानन्तरं तु भिन्नाश्चेत्यादिना। ‘भेदो नाशे भवेत्तथा। विशेषमेव   
संश्रित्य विशेषो बलवान्यतः। सामस्त्योच्छेदिनोऽन्यत्र धर्मा उभयरूपकाः। भावे त एव चोच्छेदात्तदन्ये चे’त्यनुव्याख्यानव्याख्यानावसरे   
कालभेदेन भेदाभेदोपपादनम्। तत्वप्रदीपिकायां च। यद्यपि कार्यत्वविनाशित्वरूपेण भेदः। मृद्धटः इति   
सामानाधिकरण्यान्मृदादिरूपेणाभेदः। सत्त्वे चाभेदो घटस्य। मृद्धटः विनाशी घट इत्युभयत्राप्यनुभवादित्यादिपर्यालोचनया तथा प्रतीतेः।   
सन्न्यायरत्नावल्यां तु पूर्वं तु भेदाभेदौ। अत्यन्ताभेदे विनाशासम्भवत्। भगवदितरत्रायावद्द्रव्यभाविनो धर्मास्तु स्वसद्भावदशायां धर्मिणो   
भिन्नाभिन्नाः। स्वासद्भावदशायामत्यन्तभिन्ना इति युगपदेव भेदाभेदोपपादनं कृतम्। टीकाकाराणामप्ययमेव पक्षः। उक्तं च भावे त   
एवेत्युदाहृतानुभाष्यसुधायां ‘किं स्वसद्भावदशायामभेदिनः। स्वासद्भावदशायां भेदिन इति कालभेदेन भेदाभेद इत्यत उक्तं भाव इति।   
स्वसद्भावदशायामेवोभयरूपका इत्यर्थः। विनष्टे भेदचिन्तानवकाशात्। प्रागत्यन्ताभेदे विनाशासम्भवाच्चे’ त्यादिना। गीतातात्पर्यटीकायां च   
जडे वस्तुनि गुणक्रियादिविशेषाणामयावद्द्रव्यभाविनां स्वसद्भावदशायामेव भेदाभेदौ युक्तावित्याद्युक्त्वा विनाशानन्तरं भेद एवेत्युक्तम्। ननु   
विनाशानन्तरं भेद एवेत्ययुक्तम्। विनष्टे भेदचिन्तानवकाशादिति सुधाविरोधादिति चेन्न। भावानवबोधात्। तत्र सत्यपि भेदे   
कार्यकारणयोर्भेदाभेदोपयुक्तभेद चिन्तानवकाशादित्यर्थः। इह तु नष्टेऽपि पदार्थे कारणानुगतभेदस्य सत्त्वमुच्यत इति कुतो विरोधः। तथा च   
युगपदयुगपद्भेदाभेदाविति पक्षद्वयम्।।31,32।।  
	अन्योन्याभावनामापि भेदो वस्तुस्वरूपकः।  
	अभेदेऽपि विशेषस्य सर्वत्राङ्गीकृतत्वतः।  
	न कश्चिदविशेषोऽस्ति स स्वनिर्वाहको भवेत्।।33।।  
ननु तथापि नाभावस्त्रिविधः। अन्योन्याभावस्य चतुर्थस्य सत्त्वादित्यत आह।। अन्योन्याभावेति।। तत्वविवेके   
‘भावाभावस्वरूपत्वान्नान्योन्याभावता पृथ’ गित्युक्तेः। अनुव्याख्याने ‘भावस्याभावधर्मतः। धर्मधर्मैक्यतश्चैवे’त्याद्युक्तेः।   
तादात्म्यप्रतियोगिकाभावरूपस्याप्यन्योन्याभावनामकभेदस्य भावस्वरूपत्वं युज्यते। पदार्थस्वरूपत्वाद्भेदस्येति विष्णुतत्वनिर्णयटीकायां   
प्रपञ्चितमेतत्। ननु अन्यतादात्म्यप्रतियोगिकाभावोऽन्योन्याभावः। तादात्म्यं चासत्। असत्प्रतियोगिकश्चाभावोऽत्यन्ताभाव इति निश्चितम्।   
तत्कथमत्यन्ताभावत्मकस्य भेदस्य घटादिरूपभावपदार्थात्मकत्वमिति चेदुच्यते। अत्यन्ताभावो ह्यनुभूयमानः शशविषाणं नास्तीति भाति।   
भेदस्तु घटः पटो नेत्यनुभूयते। एवमत्यन्ताभावान्योन्याभावविषयकानुभवभेदात्तयोर्भेदोऽप्यनुभवसिद्धः। न ह्यबाधितानुभवसिद्धार्थे   
युक्तिविरोध शङ्क्यः। किञ्चात्यन्ताभावः प्रथमप्रतिपत्तौ निषेधमुखेन स्वतन्त्रतया प्रतीयते। अन्योन्याभावस्तु भेद इति घटः पटो नेति प्रथमं   
विधिमुखतया पश्चान्निषेधतया घटपटधर्मतया च भाति। तथा चैवं विरुद्धधर्माधिकरणयोरनयोर्भेदः स्पष्ट एव। तादात्म्यप्रतियोगिकत्वोक्तिः   
पारिभाषिक्येवेति। ननु धर्मधर्म्यैक्याङ्गीकारे रूपी घट इत्यादौ रूपादेर्घटादिसम्बन्धितया प्रतीतिर्न स्यात्। न हि घटो घटसम्बन्धित्वेन प्रतीयते।   
किं चानेकधर्माभिन्नस्य धर्मिणोऽनेकत्वं वा एकधर्म्यभिन्नतया धर्माणामैक्यं वा स्यात्। रूपरूप्यादिशब्दानां पर्यायत्वं च स्यादित्यत आह।।   
अभेदेऽपीति।।  
विशेषस्य भेदप्रतिनिधित्वान्नोक्तदोष इति भावः। ननु विशेषस्य विशेषणा भिन्नत्वे किं धर्मान्तरेणापराद्धम्। विशेषविशेषिणोर्भेदे   
अपसिद्धान्तश्च। अभेदे पुनर्व्यवहाराद्यनुपपत्तिः। विशेषान्तरस्वीकारेऽनवस्थेत्यत आह।। स इति।। स एव विशेषो विशेषान्तरमन्तरेण   
विशेषतद्वद्भावं गमयति। एकस्य निर्वाह्यत्वं निर्वाहकत्वं च तद्बलेन सिध्यति। ‘स्वनिर्वाहकतायुक्ताः सन्ति वस्तुष्वशेषत’ इत्युक्तेः। विशेषो   
नाम निर्भेदत्वेन प्रमितेष्वपीश्वरजीवजडेषु   
नानाविधरूपज्ञानानान्दादिगुणक्रियासंयोगसङ्ख्याजातिविशिष्टशक्तिसादृश्यादीनामवान्तरबहुत्वादिघटको भेदप्रतिनिधिः शक्तिविशेषः।   
तदुक्तं बृहद्भाष्ये। ‘एकस्मिन्नेव शब्दानां यस्तु नानास्वरूपिणाम्। प्रयोजकत्वहेतुस्स्यात्स विशेषः प्रकीर्तित’इति। निर्भेदे वस्तुनि कथं   
विशेषस्याप्यवस्थानमिति चेदीश्वराचिन्त्यशक्त्येति ब्रूमः। तच्चोक्तम्। ‘तस्य त्वशेषशक्तित्वाद्युज्यते सर्वमेव चे’त्यनुभाष्ये।   
ईशशक्त्यनङ्गीकारे बहुविप्लवापत्तेश्च। तथाहि। एकस्मिन्नेव पदार्थे कथं नानाविधगुणरूपक्रियाद्यनेकव्यवहारः। बहुत्वसद्भावादिति चेत्तर्हि   
लोके बहुत्वस्य भेदाविनाभूतत्वेन तत्र भिन्नत्वमापद्येत। तथा चेश्वरे ‘नेह नाने’त्यादिना, जीवे यः स जीवो निरवयव इत्यादिना, जडे च शुक्लः   
पट इत्यादौ शौक्ल्यपटयोरभेदावगाहिप्रत्यक्षादिना च अत्यन्ताभेदावगमेन तद्व्याकोपापत्तेः। न चाभेदग्राहकप्रत्यक्षमेव नास्तीति वाच्यम्।   
शुक्लः पट इति प्रतीतेः घटः पट इति प्रतीतितो वैलक्षण्यानुभवात्। वैलक्षण्ये चाभेद एव निमित्तमङ्गीकार्यम्। न च सम्बन्धमात्रनिबन्धनेयं   
प्रतीतिरिति युक्तम्। कुण्डबदरादिप्रतीतितो विलक्षणत्वाच्च। अत्यन्तभेदे आधाराधेयभावे च समाने अयुतसिद्धत्वस्याप्रयोजकत्वात्। अतः   
कुण्डबदरादिप्रतीतितो विलक्षणेयं शुक्लः पट इत्यादिप्रतीतिरभेदविषयैवावासीयते। तस्माद्भिन्नत्वाङ्गीकारे तद्व्याकोपः स्यादेवः अथ यदि   
श्रुत्यादिव्याकोपपरिहारार्थं भेदो नेष्यते तदा व्यापकनिवृत्त्या व्याप्यनिवृत्तेरावश्यकत्वाद्बहुत्वमपि त्याज्यं स्यात्। त्यागे   
चैकस्मिन्नानाव्यवहारानुपपत्तिः। ननु वस्तुतः परस्परं विलक्षणेष्वेव पदार्थेषु बहुत्वं भेदव्याप्तं न त्वेकत्वेन प्रमिते तदवान्तरबहुत्वमिति चेत्   
कुत एवं कल्प्यते। तथा दर्शनादिति चेत् कारणं पृच्छामोऽत्र न प्रमाणम्। पदार्थस्वरूपस्य तादृशत्वान्न कारणमन्वेषणीयमिति चेन्न। तर्हि   
सर्वत्रापि तत्तत्स्वभावस्तादृश इति वक्तुमशक्यत्वात्। विरीद्धश्च स्वभावश्चेत्यस्यानुपपन्नत्वात्। न हि स्वयमेन स्वेन सद्वितीय इति युक्तम्। न च   
प्रमितत्वादविरोध इति वाच्यम्। कारणप्रश्ने प्रमितत्वस्यानुत्तरत्वात्। अथ मतं निर्भेदेऽपि विशेषशक्त्या बहुत्वमुपपद्यते न च विशेषोऽप्रमाणिकः   
वैशेषिकपरीक्षायां ‘येन प्रत्यक्षसिद्धेन व्यवहारोऽखिलो भवे’दित्यादिना प्रत्यक्षव्यवहरान्यथानुपपत्तिभ्यां सिद्धत्वस्य प्रतिपादितत्वात्। अतः   
किमीश्वरेणेति चेन्न। यद्यभेदेऽपि विशेषेणानेकत्वं स्यात्तर्हि घटेऽपि विशेषशक्त्यैव स्वेनैव स्वस्यानेकत्वमुपपद्यताम्। घटेऽपि विशेषस्य   
सत्वात्। अथांशांशिगुणगुण्यादिष्वेव विशेषो बहुत्वं सम्पादयति न तु धर्मिण्येव स्वत इति तु प्रत्युक्तम्। अत ईश्वराचिन्त्यशक्त्या सम्पादितोऽयं   
विशेष इति स्वीकर्तव्यम्। तथा चैवमीश्वराचिन्त्यशक्त्यनङगीकारे विशेषेणापि   
गुणगुण्यादिनानात्वनिर्वाहासम्भवादघटितघटकाचिन्त्याद्भुतशक्तिसम्पन्नो भगवान्नारायण एव स्वरूपस्वभावविशेषाणां नियामकः।   
स्वशक्त्यैवाभिन्ने विशेषं सम्पाद्य तं निमित्तीकृत्य गुणादिनानात्वमपि सम्पाद्याभेदेनैकत्वमनिरस्यैवैकैकत्रापि चेतनेष्वंशांशिभावं गुणगुण्यादिभावं   
चांशगुणादीनां नानात्वमित्यादिकं तत्तत्पदार्थगतानन्तविशेषैः स्वाचिन्त्यशक्त्या सम्पादयतीति। तदेतत्सर्वं सुधायां कृत्स्नप्रसक्तिसूत्रव्याख्याने   
वैशेषिकपरीक्षायां च निपुणतरं प्रतिपादितम्। एकादशतात्पर्ये च ‘अवयव्यवयवानां च गुणानां गुणिनस्तथा। शक्तिशक्तिमतोश्चैव   
क्रियायास्तद्वतस्तथा। स्वरूपांशांशिनोश्चैव नित्याभेदो जनार्दने। जीवस्वरूपेषु तथा तथैव प्रकृतावपि। चिद्रूपाया’मित्याद्युक्त्वा   
‘विष्णोरचिन्त्यशक्तेश्च सर्वं सम्भवति ध्रुव’मित्यचिन्त्यशक्तेरेव सर्वघटकत्वमुक्तमित्यलं विस्तरेण।।  
अत्र विशेषो नाम धर्मधर्मिभावघटकस्तदतिरिक्तः शक्तिविशेष इत्येकः पक्षः। अयमनुपपत्तिशान्तिहेतुर्विशषो नाम   
शक्तिविशेषोऽङ्गीकरणीय इति प्राप्नोतीति जन्माधकरणसुधादौ बहुशोऽभिधानात्। एवं बहूनि वचनानि सन्ति। तथैव हि सर्वेऽपि   
प्रतिपन्नाः। अपरस्तु विशेषो नाम धर्मधर्मिलक्षणो नापरोऽस्तीति। ‘द्रव्यमेव ततोऽनन्तविशेषात्मतया सदा।   
नानाव्यवहृतेर्हेतु’रित्यनुव्याख्याने। तत्सुधायां च द्रव्यमेव घटादिकं गुणक्रियाद्यनन्तविशेषात्मतया नानाव्यवहारहेतुर्भविष्यतीति।   
तत्वप्रदीपे च समवायमन्यमङ्गीकृत्यानवस्थापरिहाराद्वरमेकस्यैव द्रव्यस्य गुणादिविशेष रूपेण स्वनिर्वाहकत्वमिति स्पष्टोक्तेः।   
सन्न्यायरत्नावल्यां सन्ति वस्तुष्वशेषत’ इत्यस्य व्याख्य्ने नीलमुत्पलं घटस्य शौक्ल्यं इत्याद्येवंविधविशेषाः प्रतिद्रव्यमनन्ताः   
स्वनिर्वाहकतायुक्ताः परस्परविशेषणविशेष्यभावेन प्रतीयमानाः सन्तीत्याद्युक्त्वा विशेषाणां परस्परविशेषणविशेष्यभावेन   
प्रतीयमानत्वनमुदाहरणनिष्ठतया प्रतिपादितम्। विशेषणविशेष्यभावश्च शुक्लो घटः घटस्य शौक्ल्यमित्यादिरवगन्तव्य इति।   
नारायणपण्डिताचार्यविरचितायां तत्वनिर्णटीकायां तत्वमञ्जर्यां च स्वरूपेऽपीत्यादेरयमर्थः। गुणस्वरूपेऽपि गुणक्रियादिरूपो   
विशेषोऽस्ति। तस्मान्न गुणमात्रत्वप्रसङ्गः। यथा स्वरूपिण एव स्वरूपत्वविशेषोऽस्त्येव। न हि तत्पक्षेऽपि स्वरूपिणः स्वरूपं भिन्नम्।   
भेदाभावेऽपि तेन विशेषेणैव स्वरूपस्वरूपिव्यवहारो गुणगुण्यादिव्यवहारश्च वर्तत इत्याद्युक्तम्। तत्वप्रदीपिकायां   
सोऽयमेकत्रापरपर्यायनानाशब्दप्रवृत्तिहेतुरित्यादीनि प्रागस्मदुदाहृतवचनान्येव पठितानि। तथा च गुणादीनामव विशेषत्वं लभ्यते।   
पक्षद्वयाविरोधस्त्वित्थं। घटतद्रूपयोरभेदेऽपि घटस्यरूपमित्यादिव्यवहारो विशेषबलेन युज्यते। तथापि विशेषविशेषिणोरभेदेऽपि विशेषस्य   
स्वनिर्वाहकतया घटतद्रूपयोर्विशेष इति भेदव्यवहारो युज्यत इति सिद्धान्तः।।   
अत्रैके चोदयन्ति। परैर्घटतद्रूपयोर्भेदव्यवहारबलेन भेदमङ्गीकृत्य रक्तो घट इत्यादिसमानाधिकरण्यव्यवहारसिद्ध्यर्थं समवायं   
स्वीकृत्यानवस्थादिदोषपरिहाराय समवायस्य स्वनिर्वाहकताङ्ङ्गीकृता। भवद्भिस्त्वभेदमभ्युपगम्य भेदव्यवहारसिद्धये विशेषमुररीकृत्य   
अनवस्थादिदोषपरिहाराय तस्य स्वनिर्वाहकता स्वीकृता। तथा च पक्षद्वये कल्पनासान्यान्न समवायनिरासो युक्त इति। अत्र ह्येवमुत्तरम्।   
परैघटं तद्भिन्नं रूपमङ्गीकृत्य तदन्यश्च सामानाधिकरण्यघटकः समवायो नाम कल्पितः। तस्य स्वनिर्वाहकत्वं च। अतः कल्पनागौरवं तेषाम्।   
अस्माभिस्तु न पदार्थत्रयकल्पनं कृतम्। किं त्वेकमेव धर्मधर्मिस्वनिर्वाहकविशेषस्वरूपमेव। अतो न तत्साम्यमिति। अथोच्येत अभिन्नतयापि   
घटस्तद्रूपं विशेष इति त्रैविध्यस्याङ्गीकाराद्गौरवसाम्यमेव। त्रैविध्यप्रक्रियायाः समत्वेनाभेद इत्युक्तिमात्रस्याप्रयोजकत्वादिति चेत् अत्रोच्यते।   
वस्तुस्वरूपमेव यावत्स्वनिष्ठभेदकार्यनिर्वाहकविशेषस्वभावमिति हेतोरेकस्मिन्नेव गुणगुण्यादिव्यवहारः। न तु धर्मधर्म्यन्यतया समवाय इव   
विशेषोऽन्य इति वक्तव्यम्। तथा च न तृतीयविशेषावकाशः। तथाहि। एकमेव वस्तु रूपत्वादिविशेषवेषेण धर्म इति   
तदाश्रयत्वलक्षणविशेषविशेषेण धर्मीति व्यवह्रियते। रूपरूपित्वादिविशेषाणां च वस्तुस्वभावत्वेन पदार्थन्तरत्वाभावात्त्त्रैविध्याभावाच्च न   
गौरवम्। रूपत्वरूपित्वादीनां च स्वनिर्वाहकविशेषरूपत्वबलाद्धर्मत्वं धर्मित्वं घटे रूपमिति प्रतीतेराधेयत्वमाधारत्वं विशेषत्वं विशेषित्वं   
स्वस्यैव निर्वाह्यत्वं निर्वाहकत्वमित्यादिसर्वं युज्यते।  
ननु तथापि त्रैविध्यमङ्गीकार्यम्। तथाहि। न रूपरूपिणोरेव स्वेन रूपेण विशेषत्वं तन्मात्रत्वज्ञानेन भेदव्यवहीरघटकत्वादर्शनात्। किं   
नामैकवस्तुनिष्ठाश्रयत्वाद्याकारवैलक्षण्यरूपविशेषवेषेणैव। तथा च रूपरूप्यादिगताकारान्तरस्यैव भेदव्यवहारघटकतेति न रूपादेरेव   
विशेषता। अतस्तृदीयप्रकार एव विशेषोऽङ्गीकार्य इति चेत्। मैवम्। न ह्याकारान्तरेण रूपादिव्यवहारघटक इत्येतावता तस्य   
घटकविशेषात्मकत्वं भज्यते। तथात्वे तृतीयप्रकारकविशेषपक्षेऽपि विशेषः स्वनिर्वाहक इत्यत्र निर्वाह्यस्य विशेषस्य तद्गतनिर्वाहकत्वस्य   
चापर्यायशब्दवाच्यत्वं ज्ञातत्वाज्ञातत्वे विशेषे स्वनिर्वाहकत्वमित्याश्रयत्वाश्रयित्वमित्यादिव्यवहारघटनाय विशेषान्तराङ्गीकारेऽनवस्थापत्तेः।   
वस्तुनि व्यवहरघटकविशेष एव स्वयं स्वनिर्वाहक इति व्यवहारेऽपि घटकः। परन्तु रूपरूप्यादावाश्रयत्वादि   
प्रकारकवैलक्षण्यरूपविशेषतया यथा घटकत्वं तथा स्वस्मिन्नपि निर्वाह्यत्वनिर्वाहकत्वलक्षणवैलक्षण्यविशेषवेषेणैव घटकत्वम्। तथा च   
यथा विशेषोऽप्याकारान्तरेणैव विशेषः स्वनिर्वाहक इति व्यवहारं घटयतीति तावता न विशेषे विशेषान्तरम्। तथा रूपरूप्यादय   
एवाकारान्तरेण सकलव्यवहारनिर्वाहकविशेषात्मका इति न तृतीयप्रकाराभ्युपगम इति। तथा   
चाश्रयत्वादिप्रकारकवैलक्षण्यरूपधर्मप्राधान्यविवक्षया तृतीयविशेषव्यवहारः। अत एव रूपादौ च स्वनिर्वाहकविशेषशक्तिरस्तीत्यादि   
व्यपदेशाः शास्त्रे धर्मिप्राधान्यविवक्षया गुणादीनामेव विशेषत्वं पक्ष इति न पक्षद्वयविरोधः। अत एव शास्त्रे क्वचित्सङ्कलय्य व्यवहार इति।   
तत्वप्रदीपिकायां चोक्तम्। तस्माद्गुणगुणिनोर्भेदं कल्पयित्वोभयोः समवायसम्बन्धमन्यं कल्पयित्वा तदनवस्थापरिहारार्थं तस्य   
स्वनिर्वाहकत्वकल्पनाद्वरमेकस्य द्रव्यस्य गुणादिविशेषरूपेणैव स्वनिर्वाहकत्वमिति द्रव्यमेव स्वकार्यगुणक्रियादिरूपं स्वनिर्वाहकमिति   
च।।33।।  
	भिन्नाश्च भिन्नधर्माश्च पदार्था निखिला अपि।  
	संयोगश्च विभागश्च भेदश्चैव पृथक्पृथक्।  
	तथा द्वित्वादयो धर्मा न हि व्यासज्यवर्तिनः।।34।।  
ननु न भेदादेर्धर्मस्य पदार्थस्वरूपत्वं युक्तम्। तस्योभयधर्मत्वात्। उभयधर्मस्यैकस्य धर्मस्य धर्मिस्वरूपत्वे   
धर्मिणोरप्यैक्यापत्तेरित्यतोऽनुभाष्यवचनं पठति।। भिन्नश्चेति।। प्रमाणोक्तमेव विशदयति।। संयोगश्चेति।। पृथक्पृथगिति व्यासज्यवृत्तयो न   
भवन्तीत्यर्थः।।34।।  
	परतन्त्रविशेषाप्त्या जनिमत्सर्वमेव च।।35।।  
यदर्थं पदार्थस्वरूपं निरूपितं तदिदानीमाह।। परतन्त्रेति।। चेतनप्रकृत्यव्याकृताकाशादीनां जनिसम्पादनाय परतन्त्रविशेषेत्युक्तम्।। ‘ॐ   
न वियदश्रुतेः, अस्ति तु, एतेन मातरिश्वा व्याख्यातः, प्रतिज्ञाहानिरव्यतिरेकाच्छब्देभ्यः, यावद्विकारं तु विभागो लोकवत्’ इत्यादि सूत्रेषु   
तथोक्तेः। प्रकृतिः पुरुषः कालो वेदास्तदभिमानिनः। महदाद्याश्च जायन्ते पराधीनविशेषतः। गगनं साक्षिगोचरं। प्रदेश इति विज्ञेयं नित्यं   
नोत्पद्यते हि यत्। तथापि मूर्तसम्बन्धात्परतन्त्रविशेषयुक्। पुरुषाव्यक्तकालानां रमैवैकाभिमानिनी। सिसृक्षुत्वविशेषं तु साक्षाद्भगवदिच्छया।   
प्राप्तैव सृष्टेत्युदिता प्रधानं विकृतेरपि। पुमांसो देहसम्बन्धात्सृष्टिमन्त इतीरिताः। एवं प्रलयकालेऽपि प्रतिभातपरावरः। मुख्यवायुर्नित्यसमः   
शरीरोत्पत्तिकारणात्। पराधीनविशेषेण जनिमानेव शब्दितः। नैव किञ्चित्ततो जन्मवर्जितं परमादृते। प्रधानस्य च वेदस्य वेदस्यापीश्वरेच्छया।   
व्यक्तिर्नाम विशेषोऽस्ति तस्मात्तद्वशतैव हि। उत्पत्तिरत्र कथिता स्वतन्त्रत्वात्परात्मनः। अत ईशवरां सर्वं चेतनाचेतनं जगदित्यनुभाष्ये। तत्र   
तावद्रमा सिसृक्षृत्वविशेषमीश्वरेच्छया प्राप्नोतीति पराधीनेच्छाविशेषलाभ एवोत्पत्तिः। न चेच्छाया अपि नित्यत्वात्कथमपूर्वतया लाभ इति   
वाच्यम्। शक्त्यात्मना स्थितेच्छाया व्यक्त्यङ्गीकारात्। न च भगवद्रूपादिगताकारसङ्ख्याक्रियादावपि शक्तिव्यक्तिसद्भावात्कथमयं विशेषो   
रमाया उत्पत्तिनिर्वाहक इति वाच्यम्। परदत्तस्वाम्यस्याभिमानित्ववत्प्रलयेऽसतः सृष्टिकाले आगन्तुकपराधीनविशेषस्य जनितया   
विवक्षितत्वात्। ‘भूतिकृदेव भूत्या’ इत्युक्तरीत्यापि पराधीनविशेषो रमाया ज्ञातव्यः। मुक्तानां त्वपरोक्ष  
ज्ञानव्यङ्ग्यालम्बुद्धिगोचरप्रचुरतरसुखमात्रानुभवः प्रलये। न त्वपरोक्षोत्तरकर्मव्यङ्ग्यनानावैषयिकसुखानुभवः। सृष्टौ तु तल्लाभः   
पराधीनविशेषलाभ इति ज्ञेयम्। तदुक्तं तृतीयतात्पर्ये ‘ब्रह्मा देवैः परिवृतः प्रलये परमेश्वरम्। प्रविश्य सर्गे तु पुनः श्वेतद्वीपे प्रमोदते।   
ज्ञानधर्मफलास्तत्र भोगान्भुक्त्वा लये पुनः। नारायणं समासाद्य  
ज्ञानव्यक्तं निजं सुखम्। भुञ्जते त्वेवमेवैषां कालसर्गविनिर्गमौ। नित्यौ नित्यसुखं चैव सृष्टौ भोगास्तदुत्तमा’ इति। ‘शरीरं जायते तेषां   
षोडश्या कलयैव त्वि’ त्यादि विशेषमुत्तरत्र वक्ष्यामः। एवं प्राप्ततमस्कानां ‘रूक्षरक्षोरदखरनखरक्षुण्णविक्षोभिताक्षा’   
नित्यादिविविधोपद्रवजन्यदुःखवैचित्र्यावाप्तिरेव सृष्टिः। प्रलये तु द्वेषाति?शयव्यक्तस्वस्वरूपदुःखमात्रानुभवः। संसारिणां तु देहोत्पत्तौ   
तत्राभिमानेन स्वरूपभिन्नाभिन्नविकारविशेषलाभ एव सृष्टिः। स्यादेतत्। स्थूलं शरीरं प्राप्नुवानानामेतादृशोत्पत्तिः। येषां सर्वथाऽस्मिन्ब्रह्मकल्पे   
स्थूलशरीरप्राप्तिर्नास्ति किन्तु कर्माभिमानितया लिङ्गदेहेनैवावस्थानमात्रं तेषां कथमिति चेत् सर्वलिङ्गदेहानामप्युपचयविशेषलाभस्यादिसृष्टौ   
भावाद्वा प्रलये सुप्तानां तदा कर्माभिमानप्राप्तेर्वा सर्वेषामपि पराधीनविशेषलाभोऽस्तीति। चतुर्मुशप्रकरणे चैतद्विचारयिष्यामः। ननु ‘ब्रह्मा   
निरभिमानत्वाच्छरीर्यप्यशरीरवा’ नित्युक्तेः कथं तस्य जनिरिति चेत् ‘मुख्यावायुर्नित्यसमः शरीरोत्पत्तिकारणात्। पराधीनविशेषेण   
जनिमानेव शब्दितः’ इत्यस्य नयचन्द्रिकायां पराधीनविशेषेण शरीराभिमानोत्पत्त्याख्येनेति तस्यापि शरीराभिमाननिमित्तकजन्मोक्तेः।   
तत्वप्रदीपे च प्राणश्रद्धयोः शरीरतदभिमानविशेषः पराधीन उत्पद्यत इति। अस्मदादाविव बन्धकाभिमानाभाव एव   
निरभिमानित्वादित्यनेनोच्यत इति न तद्विरोधः। अन्यथा महदाद्यभिमानित्वविरोधात्। तथा च बन्धकपरदत्तस्वामित्वरूपाभिमानस्य   
भावात्तसायापि जन्मेति। उक्तं च मनुष्यावतारेऽस्मदादिवज्जन्माभावो जातदेहे चोक्तप्रकारकाभिमानमात्रेणावस्थानरूपं जन्म मध्वविजये   
‘सम्पूर्णलक्षणचणं नवराजमानद्वारान्तरं परमसुन्दरमन्दिरं तत्। राजेव सत्परवरं भुवनाधिराचो निष्कासयन्परमसौ भगवान् विवेशे’ति   
राजपुरदृष्टान्तकथनेन राज्ञः स्वीयपुर इव स्वामित्वरूपकिञ्चिदभिमानसद्भावोऽवगम्यते। परं निष्कासयन्निति गर्भवासदोषोऽस्य नास्तीति   
दर्शयितुं जीवान्तरानधिष्ठितस्य गर्भे वृद्ध्याद्यभावशङ्कापनोदनार्थं च। उक्तं च तत्वदीपे ‘गर्भे वा बहिरेवाथे’ति भाष्यव्याख्यानावसरे अत्र   
विशिष्टविषये बहिः प्रवेशवचनमवगम्यते। सञ्जातशरीरे प्रवेष्टुर्गर्भवासप्रसूत्यादिकदुःखग्रामाद्विनैव यथाकामं देहे प्रवेशसम्भवात्। तस्य च   
जनिभाजामतिदुर्लभत्वात् नारायणप्रसादसामग्रीसमुद्भूतप्रभूतप्रसादस्यैव कस्यचिदेतदत्सुलभमुपलभामह इति ईदृशं जन्म मध्वदेवरूपे   
एव। रूपान्तरे तु देहेन सहैव जननं सद्यो गर्भत्वेन गर्भवासादिदोषाभावात्। अभिमानस्तु तत्ववादाचार्यरूप इवैवेति। ननु कालस्य   
कथमुत्पत्तिः। प्रवाहरूपस्य कदाप्यजननात्। प्रवाहिणां प्रलयेऽपि जननादिति चेत्सत्यम्। प्रलयकाले न निमेषक्षणादिभावः। तथात्वे   
तत्कालीनप्रकृतिवेदादीनां ‘क्षणादयः क्षणिकास्तद्विशेषा’ इत्युक्तन्यायेन क्षणिकत्वादिरूपपराधीनविशेषापत्त्या प्रलीनत्वहानेः। किन्तु   
जगतः क्षणिकत्वजन्माद्यापादकक्षणलवदिनपक्षमासवत्सरादिरूपा ये भावास्तद्राहित्येन प्रलये केवलं स्वरूपसत्कालत्वमात्रेण प्रवर्तते   
कालः। सृष्टिकाले तु प्रागुक्तभावाप्तिविशिष्टतारूपविशेषलाभः। अत एव ‘सर्वे निमेषा जज्ञिरे’ इति वाक्यस्य   
निमेषत्वादिरूपनानाजगद्विकारहेतुभूतविविधधर्माक्रान्ताः निमेषादिसञ्ज्ञाविशिष्टाः कालावयवा जज्ञिर इत्यर्थः। सर्वोत्पत्तिमन्निमित्तकारणत्वस्य   
मूर्तसम्बन्धादेश्च तदानीं लाभः। उक्तं च द्वितीयतात्पर्ये ‘कालकर्मस्वभावादि नित्ययेशेच्छया सदा। प्राप्तमेव विशेषेण सृष्ट्यादावुन्नयत्यज’   
इति। गगनस्यापि मूर्तसम्बन्धनिमित्तकारणत्वादिलाभ एवोत्पत्तिः। वेदे तु व्यक्तिरेव जनिरित्युपपादितं पुरस्तात्। प्रधानस्य तु   
गुणत्रयमहदाद्यात्मना विकारः प्रागेवोपपादितः। अपादानभागेऽपि किञ्चिद्विक्रियाविशेषसद्भावान्नात्रानुपपत्तिरिति। महदादीनां   
चोपचयावाप्तिर्विशेषलाभ इति सुधोक्तरीत्या क्रमेण विकाराधिक्यं ज्ञेयम्। अण्डन्तु सम्यग्विकृतम्। ‘अण्डन्तु विकृतं ज्ञेयं तज्जं   
वैकृतमुच्यते। सूक्ष्माणि महदादीनि स्थूलान्यण्डादिकानि चे’त्याद्युक्तेः। एवं घटपटादेरपि भगवत्सृष्टत्वं मन्तव्यम्।।35।।  

	एवं सर्वे चेतनाश्च सर्वमीशवशे स्थितम्।  
	नित्या अनित्याश्च ततस्तदधीना इति श्रुतिः।।36।।  
ननु घटमहं करोमीतीच्छादेः कुलालादिनिष्ठत्वात् ज्ञानेच्छाप्रयत्नपूर्वककृतिमत्त्वरूपकर्तृत्वस्य कुलालादिनिष्ठत्वेन कथमीश्वरस्य   
घटादिकर्तृत्वम्। कर्तृत्वप्रयोजकत्वमेव तस्य। तथा च न घटादिस्रष्टृत्वं हरेरिति चेत् श्रूयतामवधानेन। जीवेश्वरावुभावपि शरीरमधिष्ठाय   
तिष्ठतः। तत्रेश्वरोन्तः करणं स्पष्टं दृष्ट्वा तत्र ज्ञानेच्छाप्रयत्नरूपाः प्रवृत्तीः स्वेच्छाज्ञानप्रयत्नैरुत्पाद्य कारणानि चाधिष्ठाय घटाद्युत्पादयति।   
जीवस्तुतद्दत्तस्वाम्येऽवतिष्ठते। यथोक्तं ‘बुद्धिर्ज्ञानमित्यादि’। तस्मादीश्वरस्यैव मुख्यं स्वाम्यं कर्तृत्वं च। जीवस्यत्वमुख्यमेव। तथाचोक्तं   
‘स्वस्वामिभावो ध्रुव एष यत्र तर्ह्यच्युतेऽसाविति कृत्ययोग’ इति सुधायामेव स्पष्टम्। ‘सर्वात्मतन्त्रकामादेः किमुतैव   
परेशितु’रित्यनुव्याख्यानव्याख्यानावसरे व्युत्पादितम्। यद्यपि ‘कर्ता शास्त्रार्थवत्त्वादि’ति जीवस्यापि कर्तृत्वमस्ति। तच्च न मुख्यम्।   
‘इतरव्यपदेशाद्धिताकरणादिदोषप्रसक्ति’रिति स्वातन्त्र्येण कर्तृत्वनिषेधात्। तथाच सर्वेषां चेतनानामचेतनानां च सर्वप्रकारेण   
भगवदधीनत्वस्य सिद्धत्वाद्युक्तं तस्य स्वातन्त्र्यमिति सिद्धम्।।36।।  
		।।इत्यचेतनप्रकरणम्।।1।।  
##तमोयोग्यचेतनप्रकरणम्  
	दुःखस्पृष्टं तदस्पृष्टमिति द्वेधैव चेतनम्।  
	नित्यादुःखा रमान्ये तु स्पृष्टदुःखाः समस्तशः।।37।।  
एवमचेतनं निरूप्याथास्वतन्त्रचेतनं विभजति।। दुःखस्पृष्टमिति।। ननु चेतनाचेतनयोश्चेतनस्य प्राधान्यादचेतनस्याधमत्वात्कथमचेतनं प्रथमं   
निरूपितम्। ‘यस्याः सम्बन्धयोग्यत्वाज्जीवा अप्यवरा मताः। तस्या जडायाः प्रकृतेरवरत्वे क्व संशय’ इति गीतातात्पर्ये जडानां   
नीचत्वोक्तेरिति चेत्सत्यम्। अचेतनव्युत्पादनस्याल्पत्वेन सूचीकटाहन्यायेन प्रधानस्यापि चेतनस्य पश्चाद्व्युत्पादनोपपत्तेः। ननु न जीवानां   
सर्वेषामपि जडापेक्षयोत्तमत्वं सम्भवति। नित्यं श्रीहरिचरणारविन्दविमुखतया शश्वदुद्रिक्तदुःखस्वरूपाणां तमोयोग्यानां सर्वथा   
दुःखसम्बन्धशून्यजडापेक्षया नीचत्वात्। तथाक्तं गीतातात्पर्ये। ‘अथावरतरा ये तु विमुखाश्चेतना हरेः। नित्यदुःखैकयोग्यत्वान्न   
ह्येतत्स्यादचेतन’ इति। न च तमोयोग्यानां संसारे किञ्चित्सुखमस्ति न च तज्जडेषु। अतः कथं तेषां जडान्नीचत्वमिति वाच्यम्।   
तत्सुखस्यात्युद्रिक्तदुःखसाधनत्वेन दुःखतुल्यत्वात्। अन्यावेशोद्भूतत्वस्य वक्ष्यमाणत्वाच्च। जडेषु तदभावस्यैव गुणत्वात्। तथा च   
सर्वजीवानां जडाधिक्यायोगादुक्तमनुपपन्नमिति चेत् अत्रोच्यते। सत्यं तमोयोग्यानां जडाधमत्वमिति। किन्तु तेषां   
चेतनत्वसाजात्येनोत्तममध्यमचेतनैः सहात्र निरूपणमात्रम्। अर्धजरतीयानुपपत्तेरिति सर्वमनाकुलम्।।37।।  
	एते जीवा इति प्रोक्ताः शरीरेन्द्रियबन्धनाः।।38।।  
एते जीवा इति।। ‘स दुःखी स सुखी चैव स पात्रं बन्धमोक्षयो’रिति वचनादिति भावः।।38।।  
	अनागता अतीताश्च यावन्तः सहिताः क्षणाः।  
	अतीतानागताश्चैव यावन्तः परमाणवः।।  
	ततोऽप्यनन्तगुणिता जीवानां राशयः पृथक्।।39।।  
	तथाप्येकैकजीवस्य देहाद्यानन्त्यमस्ति हि।  
	वर्णाकृत्यादयस्तत्तद्व्यावृत्तिज्ञापका मताः।।40।।  
	तथापि सर्वदेहादिवैलक्षण्यं हि दृश्यते।  
	अचिन्त्ययेशशक्त्यैव विरुद्धमपि युज्यते।।41।।  
जीवानां मितत्वे मुक्त्यादिना परिसमाप्तेः सर्वदा जगत्प्रवाहाभावः। हरेश्च जगज्जन्मादिकारणत्वानुपपत्त्यादिकं स्यादित्यतो जीवानन्त्यं   
प्रमाणेनाह।। अनागता इत्यादिना।। ननु परमाणूनां नित्यत्वात् कथमतीतानागताश्चेति वचनम्। मैवम्। ‘रूपादिमत्त्वाच्च विपर्ययो   
दर्शना’दिति सूत्रकृतैव तदनित्यत्वस्य समर्थितत्वात्।। पृथगिति।। ब्रह्मणां रुद्राणां देवानां दानवानां मानवानां चेत्यादि। ननु परमाण्वपेक्षया   
जीवसङ्ख्याधिक्यमयुक्तम्। एकैकजीवस्याप्यतीतानागतदेहानां यावत्संसारे मिलित्वानन्तानां सद्भावात्।   
तत्रैकैकदेहस्याप्यनेकपरमाण्वारब्धत्वेनातीतानागतयावत्कार्यपरमाणूनां जीवसङ्ख्यापेक्षया निरुपचरितानन्त्यस्यैव वक्तव्यत्वात्। अन्ततो   
लिङ्गदेहविवक्षया जडानां जीवसमसङ्ख्याकत्वावश्यम्भावादित्यत आह।। तथापीति।। यद्यपीति शेषः। तथापीत्यस्याचिन्त्ययेत्यनेन सम्बन्धः।   
उक्तमन्यत्रापि दर्शयति।। वर्णाकृत्यादय इति।। यद्यपि सर्वेष्वपि देहेषु वैलक्षणं दृश्यते। तच्च व्यावर्तकधर्मसापेक्षम्। व्यावर्तकधर्माश्च   
दीर्घमध्यह्रस्वकुब्जत्वादय आकारविशेषाः। पीतश्यामरक्तकृष्णत्वादयो वर्णविशेषाः। मार्दवसौष्ठवकाठिन्यादय इत्यादिप्रकारका   
मितजातीया एव। एवं च मितजातीयानां न विचित्रानन्तदेहवैल- क्षण्यज्ञापकता। अतो न सर्वदेहानां परस्परवैलक्षण्यमुचितम्। तथापि   
मितजातीयानामेव वर्णाकृतिमार्दवादीनामीश्वराचिन्त्यशक्त्यैवानन्तदेहेषु परस्परव्यावृत्तिप्रत्ययहेतुत्वमुपपद्यत एवेति।।41।।  
	नीचमध्योच्चभेदेन जीवास्ते त्रिविधा मताः।।42।।  
दुःखस्पृष्टविभागमाह।। नीचेति।। यद्यपि तत्वविवेकादौ मुक्तोऽमुक्त इति द्वैविध्येनैव विभागः कृतः। तथापि सुबोधत्वाय त्रित्वेन   
विभागकथनम्। सृतिसंस्थाः सृतेर्मुक्ता इति द्वैविध्यं च वक्ष्यति।। ‘ऊँ विशेषानुग्रहं च दर्शयति, नित्योपलब्ध्यनुपलब्धिप्रसङ्गोऽन्यतरनियमो   
वान्यथा’ इत्यादिसूत्रसिद्धमेतत्त्रैविध्यम्।।42।।  
	नीचास्तत्र तमोयोग्या दुःखाज्ञानादिरूपिणः।  
	अनादिद्वेषिणो विष्णौ दुर्लक्षणयुताः क्रमात्।।43।।  
नीचक्रमेण त्रिविधजीवस्वरूपं दर्शयिष्यन् तमोयोग्यस्वरूपं सप्रपञ्चमाह।। नीचा इत्यादिना।। ‘मिथ्याज्ञानादयोऽखिलाः। स्वाभाविका गुणा   
ज्ञेयाः, असुरादेस्तथा दोषा नित्याः स्वाभाविका अपि। अनादिद्वेषिणो दैत्या’ इत्यादिमानानि मनसि निधाय तल्लक्षणान्याह।। दुःखेति।।   
मिथ्याज्ञानहरितद्भक्तद्वेषनित्यदुःखप्राप्त्यादिहेतुभूतान्यनादीनि मोक्षयोग्यसल्लक्षणविरुद्धानि स्वरूपदेहचिह्नानि दुर्लक्षणान्युच्यन्ते।   
‘सम्यग्दुर्लक्षणयुतः कलि’रिति निर्णये विशेषोक्त्या क्रमादिति ज्ञायते।।43।।  
	तमोगुणैकप्रचुरा जीवेषु बहुला हि ते।  
	मोघाशा मोघकर्माणो घोरा लोकभयङ्कराः।।44।।  
तमोगुणैकप्रचुरा इति मनुष्याधमानारभ्य कल्यन्तारामुत्तरोत्तरं तमोगुणप्राचुर्यं ज्ञेयम्। यथोक्तं गीतातात्पर्ये ‘नराधमास्तामसेषु   
सात्विकास्तत्र राजसाः। दैत्यभृत्या महादैत्यमुख्यास्तामसतामसा’ इति। ननु द्वितीयतात्पर्ये ‘तामसास्तामसा दैत्याः प्रधानादेव शत्रवः।   
तामसा राजसास्तेषा मनुगास्तेषु सात्विकाः। अनाख्यातासुराः प्रोक्ता मानुषा दुष्टचारिणः। राजसास्तामसाश्चैव मध्या राजसराजसा’ इति   
नराधमानां राजसतामसत्वमुच्यते तत्कथं नराधमास्तामसेषु सात्विका इति तेषां तामससात्विकत्वोक्तिर्विरोधादिति चेत् उच्यते।   
तमोयोग्यत्वमेव नराधमानामसुरत्वमिति विवक्षित्वा अनाख्यातासुराः मानुषा दुष्टचारिण इति सामानाधिकरण्येन वा अनाख्यातासुराः   
मानुषा दुष्टचारिणश्चेति चशब्दसम्बन्धेनानाख्यातासुरा दुष्टतारिणो मानुषाश्च तेषु सात्विका इति योजयित्वा राजसप्रभेदाः राजसतामसाः   
राजसराजसाश्च मध्यमा नित्यसंसारिण इति योजनायां नराधमानां तामससात्विकत्वस्यैव लाभेन न विरोधः। युक्ता चैवं योजना। विष्णौ   
किञ्चिदप्रीतियुक्तास्तामसमध्ये सात्विकाः नराधमा इत्यर्थ इति स्पष्टं गीतातात्पर्ये नराधमानां तामससात्विकत्वोक्तेः। अत एव   
न्यायदीपिकायां ‘नराधमास्तामसेषु सात्विका’ इत्युक्तम्। ते कीदृशा इत्यत आह।। विष्णावितीत्येतद्वाक्यमवतारितं तत्रैव गीतातात्पर्ये   
‘त्रैविद्यमात्रा विष्णोर्ये सर्वाधिक्ये ससंशयाः। अन्याधिक्यं न मन्यन्ते श्रीशाद्राजसराजसा’ इति नित्यसंसारिषु स्वर्गप्रचुराणां   
राजसराजसत्वमभिधाय अज्ञा विष्णौ द्वेषहीनाः सर्वे राजसतामसा’ इति तदन्यनित्यसंसारिणां राजसतामसत्वमुच्यते। न चतेऽपि   
नराधमा इति वाच्यम्। द्वेषहीनत्वानुपपत्तेः। तेन ज्ञायते न मुनुष्याधमानां राजसतामसत्वमपि तु तामससात्विकत्वमेवेति।  
ननु ‘तामसेषु तु ये सत्वा निरयप्रचुरास्तु ते’ इति भागवततात्पर्ये नित्यसंसारिविशेषाणां तामससात्विकत्वमुच्यते तत्कथमेतदिति चेन्न।   
अत्र संसारे प्रायो निरयावाप्तिस्तेषां पश्चादपि तामिस्राख्यनित्यनिरयप्राप्तिरित्यभिप्रायेणैव तमोयोग्या नराधमा एव निरयप्रचुरशब्देनोच्यते।   
अन्यथा बहुग्रन्थविरोधात्। ननु च ‘दैत्या राजसतामसा’ इति गीताभाष्ये कथं दैत्यानां राजसतामसत्वोक्तिरिति चेत् तत्र दैत्यानां   
रागादिदोषकलुषितत्वेन तामसराजसशब्दप्रतिपाद्यत्वमेवोच्यत् न तु राजसतामसप्रभेदत्वम्। अतो न कश्चिद्विरोध इत्यलं पल्लवितेन।   
‘ऊँ अतस्त्वितरज्ज्यायो लिङ्गाच्चे’ति सूत्राभिप्रेतमाह।। जीवेषु बहुला इति।। ‘सर्वं मोघं शुभं तस्य योऽवजानाति केशवम्। मोघाशा   
मोघकर्माण’ इत्यादिमानानुसारेणाह।। मोघाशा इति।। ननु कथं मोघकर्मत्वमसुराणाम्। तेषामैश्वर्यादेः पुण्यसाध्यत्वात्। आमुष्मिकं न   
किञ्चिदाप्यत इति न वाच्यम्। दुर्योधनादेरपि स्वर्गप्राप्तेः प्रमितत्वादिति। सत्यम्। ‘दक्षिणातर्पितानां तु आचार्याणां तु तेजसा। यान्ति स्वर्गं   
ततः क्षिप्रं तमोंऽधं प्राप्नुवन्ति च। तदन्ये नैव च स्वर्गं यान्ति विष्णुबहिर्मुखा’ इति गीतातात्पर्ये गत्यन्तरोक्तेः।।44।।  
	असुराणां सुखाद्यास्तु देवावेशादुदीरिताः।  
	स्वतस्तु निर्गुणाः सर्वे सर्वदोषात्मका मताः।  
	सर्वार्थान्विपरीतांश्च पश्यन्ति ज्ञानदुर्बलाः।।45।।  
ननु तथापि कथं तेषां स्वर्गसुखानुभवः, दुःखोपलब्धिमात्ररूपत्वात्। न च सुखैकानुभवस्वरूपाणां मुक्तियोग्यानां कदाचिद्दुःखानुभववदेव   
तेषामपि स्यात्सुखानुभव इति वाच्यम्। स्यादेतत् अदृढद्वेषाणामितरेषाम्। दृढतरोद्रिक्तद्वेषाग्रहवत्त्वेनाभिव्यक्ताशेषस्वरूपदोषाणां कथं   
सुखलेशावकाश इत्यत एकादशतात्पर्यवचनं पठति।। असुराणामिति।। अत एवोद्रिक्तभक्त्यादिमतां सुव्यक्तसद्गुणानाममराणामपि   
दुःखावाप्तावसुरावेश एव निमित्तमिति वक्ष्यति। ननु सर्वार्थवैपरीत्यज्ञाने दुःखादावपि सुखादित्वप्रकारकभ्रमः स्यात्। ततश्च   
सुखादिप्रकारकज्ञानस्चोच्चताप्रयोजकत्वेन तद्भावोऽपि भवेदिति दुःखादेरनिष्टत्वं न स्यादिति चेन्न। ‘सर्वं ज्ञानं धर्मिण्यभ्रान्तं प्रकारे च   
विरर्यय’ इति न्यायेन दुःखादिधर्म्यंशे न विपरीतज्ञानम्। किन्तु दुःखादेः   
सत्यत्वनित्यत्वस्वरूपत्वभगतद्द्वेषनिमित्तकत्वादिप्रकारेष्वेवान्यथाज्ञानम्। तथा दुःखसम्पीडितत्वेन नीचतादि युक्तानामपि भ्रान्त्या नेदं   
दुःखं वस्तुतः सुखमेवेदानीं दुःखतया प्रतीयत इति दुःखादौ सुखत्वादिप्रकारकप्रतीतिरपि तेषां भवति। अत एव ‘दुःखे च सुखमानिन’   
इति व्यपदेशः। तथा च ‘सर्वार्थान् विपरीतांश्चे’त्युपपन्नमिति। दुःखसाधने सुखसाधनत्वमानिन इत्यर्थ’ इत्यप्याहुः।।45।।  
	विष्णो रूपेषु धर्मेषु तथैवावयवादिषु।  
	भेदाभेदं च भेदं च सम्पूर्णगुणहीनताम्।।46।।  
	क्वचित्क्वचिदशक्तत्वं छेदभेदव्रणादिकम्।  
	विकारित्वं च दुःखित्वं जन्म नाशं च बद्धताम्।।47।।  
	अज्ञानं पारतन्त्र्यं च प्रलयेऽभावमेव च।  
	अगुणत्वमदेहत्वं तथा प्राकृतदेहताम्।।48।।  
	अकर्तृत्वं तथा स्वल्पकर्तृत्वं स्वल्पशक्तिताम्।  
	जडजीवाद्यभिन्नत्वं सत्वादिगुणयुक्तताम्।।49।।  
	ब्रह्मरुद्रादिसाम्यं च नीचत्वं तदधीनताम्।  
	क्षुत्पिपासाजरारोगकार्श्यचिन्ताभयादिकान्।।  
	वैषम्यादींश्च सृष्ट्यादौ कारणापेक्षितामपि।।50।।  
	तथैव ब्रह्मशक्तिशविघ्रसूर्यगुहादिनाम्।  
	पृथक्सर्वोत्तमत्वं च साम्यं वानित्यमुक्तताम्।।51।।  
	हरिभक्तिमृते मोक्षं तत्वज्ञानं विनापि वा।  
	हरिद्वेषान्मुक्तिमपि दानतीर्थादिभिस्तथा।।52।।  
	मुक्तावभेदं जीवानां साम्यं वा ज्ञानहीनताम्।  
	अरूपत्वं तु जीवानां मुक्तानां बन्धिनामपि।।53।।  
	परस्परमभेदं च जीवानामचितां तथा।  
	मिथ्यात्वं च प्रपञ्चस्य ब्रह्मज्ञानेन बाध्यताम्।।54।।  
	सर्वेषामपि मुक्तिं चाप्यप्रामाण्यं श्रुतेस्तथा।  
	अतत्वावेदकत्वं च युक्तेर्दुर्बलतामपि।।55।।  
	इति नानाप्रकारेण मन्यन्ते ते कुबुद्धयः।  
	दुराग्रहगृहीताश्च कुतर्कपरिनिष्ठिताः।  
	हरिद्वेषपरा नित्यं तद्भक्तद्वेषिणस्तथा।।56।।  
‘धर्म्यंशे अभ्रान्तं प्रयोऽल्पज्ञानमपि तामसम्। अज्ञानबहुत्वा’दिति गीतातात्पर्ये, बाहुल्यादल्पवेदिनामित्यनुव्याख्याने चाभिहितं   
विपरीतज्ञानित्वं विविच्याह।। विष्णोरित्यादिना।। ‘बह्व्यो हि बुद्धयो मतभेदा’दिति गीताभाष्ये,   
‘अनादिवासनायोगादि’त्याद्यनुव्याख्याने च नानाप्रकारकमिथ्याज्ञानानां तत्तद्वादिस्वरूपत्वमवगम्यते। मिथ्याज्ञानविशेषास्तु   
‘तिर्यङ्मानुष देवादि विष्णुरूपेष्वशक्तते’त्यादिबृहद्भाष्ये, येऽभिमानेन मन्यन्ते, इत्यादि गीतातात्पर्ये, जीवाभेदो निर्गुणत्व’मित्यादि   
निर्णये च स्पष्टोक्ताः।।46-56।।  
	एते चतुर्विधाः प्रोक्ता दैत्यरक्षःपिशाचकाः।  
	मर्त्याधमा इति ह्येव पूर्वे पूर्वेऽदमा मताः।।57।।  
तत्वविवेकवचनेनैव तमोयोग्यान् विभजति।। एत इति।। तत्राप्यस्ति तारतम्यमित्याह।। पूर्वे पूर्व इति।। पूर्वपूर्वोक्ता इत्यर्थः।।57।।  
	दैत्येष्वपि महादैत्याः कालनेम्यादयो वराः।  
	दीनत्वाद्देवनामानो ब्रह्मेन्द्रादिसनामकाः।।58।।  

	ते हि दुष्कामदुर्बुद्धिशरीरेन्द्रियमानिनः।  
	काममानी कालनेमिर्द्वापरो देहमानवान्।।   
	दुःखिजीवाद्यभीमानी कलिः सर्वाधमाधमः।।59।।  
दैत्येषु किञ्चिद्विवृणोति।। दैत्येष्विति।। ‘देरेन्द्रियप्राणधियां त्रिधैव ह्यभिमानिन’ इत्युपक्रम्य ‘असुरा अधमा मताः। अधमः   
कलिरुद्दिष्ट’ इत्याद्युक्तमेकादशतात्पर्ये। तत्र ‘कामः कालनेमि’रिति गीताभाष्ये। ‘दुःखद्वेषौ कलिश्चैव द्वापरो ब्रह्मणः सुतौ।   
प्रवरावसुराणां ता’विति गीतातात्पर्ये।।58,59।।  
	मृतिजन्मक्षुधादुःखप्रभृत्यखिलमेव च।  
	देहाभिमानिनां तु स्यात्स्वाभिमानानुसारतः।।60।।  
	जीवमानिकलेस्तु स्यात्सर्वं तत्समुदायतः।  
	तस्मादज्ञानपापादिहेतुकं मुख्यतः फलम्।  
	सर्वप्राणिगतं चापि त एवाप्नुयुरञ्जसा।।61।।  
तेषां देहाद्यभिमाननिमित्तकमवान्तरफलं च क्रमेणाह।। मृतीति।। तच्चोक्तमेकादशतात्पर्ये। ‘जन्मादिकृतदुःखं तु देहमान्यसुरस्य हि।   
सुप्त्याद्यप्ययजं दुःखं बुद्धिमान्यसुरस्य च। नीचोऽस्मीति तु यद्दुःखमहम्मान्यसुरस्य तत्। अतीतादिस्मृतेर्दुःखं चित्तमान्यसुरस्य तत्।   
जीवमान्यसुरस्य स्यात्सर्वं तत्समुदायत’ इति। अनुव्याख्याने च ‘एवं च कलिपूर्वाणामसुराणां महत्फलम्। अशुभेषु सदैव   
स्यान्मिथ्याज्ञानादिकेषु चे’ति।।60,61।।  
	कल्यादीनां पदानां च योग्याः सन्ति पृथग्गणाः।।62।।  
	‘तेऽप्येवं ब्रह्मवद्गणाः। तथान्येऽप्यसुराः सर्वे गणा योग्यतया सदे’ति निर्णयवचनं मनसि निधायाह।। कल्यादीनामिति।। दैत्यानां   
ब्रह्मकल्पपर्यन्तमवस्थानमिति सम्प्रदायविदः। तेऽप्येवं ब्रह्मवद्गणा इति स्पष्टं चतुर्मुखगणसादृश्योक्तेः। एकादशतात्पर्ये   
‘आभूतसम्प्लवाज्जन्मजीवेशत्वं विजानतः। ततः पतत्यधो यस्मादुत्थानां नैव च क्वचित्’ इतत्युक्तेश्च। अत्र जीवेशत्वं विजानत   
इत्यनादितो जीवेश्वरज्ञानिनो दैत्या विवक्षिताः। तेषामनादितो दुर्योगत्वात्। भूतसम्प्लवो महोप्रलयः। ननु ‘मन्थरा तु तमस्यन्धे पातिता   
दुष्टचारिणी। सीतार्थं येऽप्यनिन्दंस्त्वान्तेऽपि याता महत्तमः। प्रायशो राक्षसाश्चैव त्वयि कृष्णत्वमागते। शेषा यास्यन्ति तच्छेषा अष्टाविंशे   
कलौ युग’ इति तथा ‘दुर्योधनाद्या यदि मे सुपापा आरब्धपुण्यक्षयमाप्य नित्ये। निश्शेषसौख्योज्झितनित्यदुःखेऽवशाः   
पतिष्यन्त्यपुनर्निवृत्ता’ इत्यादौ निर्णये, ‘दक्षिणातर्पितानां तु आचार्याणां तु तेजसा। यान्ति स्वर्गं ततः क्षिपं तमोंऽधं प्राप्नुवन्ति चे’ति   
कल्यादिस्वरूपिणां दुर्योधनादीनां कृष्णरामाद्यवतारेष्वेव तमः प्राप्तिश्रवणात् कथं यावद्ब्रह्मकल्पावस्थानम्। विरोधादिति चेन्न।   
अलक्ष्मीकल्यादीनां मन्थरादुर्योधनादिभूगतांशैस्तमः प्राप्तिमङ्गीकृत्योदाहृतवाक्यानां तत्परत्वस्वीकारात्।   
मूलरूपैर्यावद्ब्रह्मकल्पावस्थायित्वोररीकरणेन तद्वाक्यविरोधाभावात्। उदाहृतोभयविधवाक्यान्यथानुपपत्तेरेव तत्कल्पकत्वात्।  
किञ्च ‘भूमिगाया अलक्ष्म्या’ इत्युक्तालक्ष्म्यवतारभुतमन्थरायाः ‘मन्थरा तु तमस्यन्धे पातिते’ति रामावतारसमये तमःप्राप्तिः श्रूयते।   
पातितेत्यतीतार्थकनिष्ठाश्रवणात्। तस्या एव पुनः कृष्णावतारे दुर्योधनपत्नीत्वेन जननमुच्यते ‘साक्षान्नरेषु जनितां प्रथमामलक्ष्मी’ मिति। न   
चेयं क्षीराब्धिमथनजाता किन्तु तदन्येति वाच्यम्। रामावतारात्पूर्वमेव मनुजग्मतुः। पीतामृतौ पुरा यस्मान्मम्रतुर्न च तौ तदा’ इति   
पीतामृतत्वोक्तेः। तथा च वैवस्वतान्तरे क्षीरसमुद्रोत्थालक्ष्म्या मन्थरारूपेण तमःप्रप्तिर्मूलरूपेणावस्थानम्। ततः पुना रूपान्तरेण   
दुर्योधनादीनां स्वर्गं प्राप्तानामारब्धपुण्यक्षयमाप्य पतिष्यन्तीति पुण्यक्षयोत्तरक्षण एव तमः प्राप्तिः श्रूयते। ‘नकारस्य पृष्ठे सुकृते तेऽनुभूय   
इमं लोकं हीनतरं वा विशन्ती’त्याथर्वणभाष्ये ‘साम्यं हीनत्तवं वा जानन्तो हीनतमं तम एवाविशन्ती’ति   
दुर्योधमादीनामाचार्यप्रसादोत्तेजितपुण्यानां स्वर्गं प्राप्तानां ततश्च्यनानन्तरं सद्यस्तमः प्राप्तेरभिधानाच्च। किञ्चोदाहृतगीतातात्पर्ये ‘यान्ति   
स्वर्गं ततः क्षिप्रं तमोऽन्धं प्राप्नुवन्ति चे’ ति स्पष्टमुक्तेश्च। एवं दुर्योधनादीनां स्वर्गात्पातानन्तरमेव तमः प्राप्तेर्निश्चितत्वेन तेषां सामस्त्येन तमः   
प्राप्तौ कलियुगे कल्याद्यभावः स्यात्। न चायमन्यः कलिरिति वाच्यम्। मणिमञ्जर्यां ‘कृष्णे भीमे च विद्वेषमधिकं दधतोऽसुराः।   
भग्नबाहुबला ईषुर्वाग्युद्धैस्तत्वविप्लवम्। रहः सम्भूय ते सर्वे बुद्धिमन्तो न्यमन्त्रयन्। कृष्णो दैवं गुरुर्भीमो वेदविद्या च पार्षती। तस्या   
उत्सादनेनैव यातस्तावति सङ्कट’मित्यादिना दुर्योधनादिस्वरूपाणां कल्यादीनां श्रीकृष्णभीमकृष्णासु प्राचीनद्वेषानुस्मरणेन तत्प्रतीकाराय   
शकुन्यंशिना द्वापरेण सहालोजनाप्रकारमभिधाय ‘एवमुक्ता द्वापरेण कलिपूर्वाः सुरद्विषः। हृष्टा आहूय सम्भाव्य मणिमन्तं बभाषिरे’   
इति कलियुगे सङ्करादित्वेन मणिमदादिदैत्यावतारार्थं सम्मन्त्रणोक्तेः कलियुगप्रवर्तककल्यादय एव प्राग्दुर्योधनादय इति ज्ञायते। तेषां च तमः   
प्राप्तेर्निश्चितत्वेनांशतस्तमः प्राप्तिरंशतोऽवस्थानमिति निश्चीयत इति। किञ्च ‘ते हता भीमसेनेन प्रापुरन्धन्तमोऽखिला’ इति निर्णये   
क्रोधवशानां तमः प्राप्तिमभिधाय ‘हतः सौगन्धिकवने मणिमांश्च पुनः कलौ। जातो मिथ्यामतिं सम्यगास्तीर्यायात्तमोधिक’मिति मणिमत   
एकस्यैव तदा तमः प्राप्त्यभावोऽभिधीयते। तेन ज्ञायते तदन्यक्रोधवशानां तदैव तमोऽस्तीति। तेषामिव च पुनः कलियुगे   
तत्ववादाचार्यावतारसमये ‘यजन्त आपुः परमां गतिं तन्न सेहिरे क्रोधवशा हि दैत्याः। शैवं तपस्ते विपुलं विधाये’त्यादिना   
भुव्युत्पत्तिश्रवणात् भीमसेनहतांशेन तमः प्राप्तिः मूलरूपाद्विभक्तांशान्तरेण भुवि जातत्वमिति स्वीकर्तव्यम्। तथा च कल्यादीनां   
महाकल्पावस्थानं युज्यत एवेति। ननु कल्याद्यंशानां दुर्योधनाद्यंशेन तमः पाते ‘अंशिनोंऽशेऽनुसन्धानमत्यल्पस्यापि विद्यत’ इति   
न्यायेनांशिनः कल्यादेरत्युद्रिक्तदुःखानुसन्धाननियमादीषदपि सुखं न स्यात्। श्रूयते चैश्वर्यनिमित्तकं सुखम्। अतो विरोध इति चेत्सत्यम्।   
स्वतो महादुःखानुभववत्त्वे सुखासम्भवेऽपि ‘असुराणां सुखाद्याश्च देवावेशादुदीरिता’ इत्युक्तेर्देवावेशेन सुखोपपत्तिरिति।।62।।  
	तामसानां च सर्वेषां यदा द्वेषो विवर्धितः।  
	हरौ तदा त्वनारब्धं पुण्यमिष्टं विनश्यति।  
	न श्लिष्यते चोत्तरं तु दुःखवैचित्र्यकारणम्।।63।।  
	पापं प्रारब्धपुण्यादि त्वनुभूय ततः परम्।  
	पतन्ति चान्धेतमसि द्विषन्त्यत्रापि केशवम्।।64।।  
एतेषां तमः पारेऽसाधारणकारणं दर्शयंस्तत्प्रकारमाह।। तामसानामिति।। तमोयोग्यानामित्यर्थः। ‘यदा तु ज्ञानिसद्भावे नैव गृह्णन्ति   
तत्परम्। असुराणां तमः प्राप्तिस्तदा नियमतो भवे’दिति निर्णयवचनादिति भावः। द्वेषस्तु ‘जीवाभेदो निर्गुणत्वमपूर्णगुणता तथा।   
साम्याधिक्यं तदन्येषामभेदस्तत एव च। प्रादुर्भावविपर्यासस्तद्भक्तद्वेष एव च। तत्प्रमाणस्य निन्दा च द्वेषा एतेऽखिला मता’ इति   
निर्णयोक्तप्रकारेण नवविधो द्रष्टव्यः। ‘तदा त्वनारब्धमिति तु ऊँ इतरस्याप्येवमसंश्लेषः पाते तु, तथाऽश्लेषोविनाशश्च मुक्तस्य तु   
विकर्मणः। एवं सुकर्मणश्चापि पततस्तमसि ध्रुवम्। हीनं च ब्रह्म पश्यतः, द्विषतो वा भवेत्पुण्यनाशो नास्त्यत्र संशयः। तस्याप्यारब्धकार्यस्य न   
विनाशोऽस्ति कुत्रचि’दिति भाष्येणावगम्यते। अयमत्र समुदायार्थः। तमोयोग्यानां कर्म द्विविधं पुण्यं पापञ्चेति। तत्र   
भगवद्देषदार्ढ्यात्तत्पूर्वभाविनः पापस्य द्वेषदार्ढ्योपयोगित्वम्। उत्तरस्य तु तमसि दुःखातिशये हेतुत्वम्। पुण्यं च द्विविधं प्रारब्धमप्रारब्धं चेति।   
प्रारब्धं च द्विविधं इष्टमनिष्टं चेति। इष्टत्वादिकं तु वस्तुतः फलापेक्षया न तु तद्बुद्ध्या। एवमेव देषदार्ढ्योत्तरभाविपुण्यमपि द्विविधम्। तत्र   
द्वेषदार्ढ्ये सति पूर्वोत्तरेष्टपुण्यानां कृष्णकृष्णावृकोदरादिमहद्द्रोहद्वरा तमसि दुःखातिशयवैचित्र्यहेतुत्वेन साफल्यम्।   
प्रारब्धपुण्यपापयोर्भोगनाश्यत्वमेव। भोगेऽप्यतिदुःखवैचित्र्यापादकपापहेतुत्वं तयोः। तत्रापि पुण्स्योपमर्दः। काम्यत्वादिविवेकस्तु तत्र   
नास्ति। निवृत्तस्याप्रसक्तत्वादिति।।63,64।।  
	पूर्णदुःखात्मको द्वेषः सोऽनन्तो ह्यवतिष्ठते।  
	पतितानां तमस्यन्धे निःशेषसुखवर्जिते।।  
	मिथ्याज्ञप्तिद्वेषदुःखसुखदोषात्मदेहिनाम्।।65।।  
तमस्यपि द्वेषो दुःखरूपतयानुवर्तत इति निर्णयवचनेनाह।। पूर्णोति।। ‘चिन्मात्रद्वेषदुःखे च देहो मिथ्यादृगात्मकः। निषिद्धेच्छा च यत्र   
स्युर्नित्या सा मुक्तिरासुरी’ति गीतातात्पर्यवचनं मनसि निधायाह।। मिथ्याज्ञप्तीति।।65।।  
	तमः सञ्ज्ञं च नरकं नित्यं द्विविधमीरितम्।  
	तामिस्रं चान्धतामिस्रं तत्राद्यं त्रिविधं स्मृतम्।।66।।  
	ऊर्ध्वं मध्यं चाधरं तु श्रवणादेव मारकम्।।67।।  
प्रकृततमः स्वरूपं विष्णुतीर्थीयवचनेनाह।। तमःसञ्ज्ञमिति।। मनुष्याधमादिप्राप्यं नित्यनरकं तामिस्रमित्युच्यते। अन्धतामिस्रपदेन तु   
सप्तकोटियोजनायामं लोकालोकपर्वताब्दहिर्गतं महातमः। तच्चोर्ध्वमध्याधरभेदेन त्रिविधम्। ऊँ अपि सप्त, न तृतीये तथोपलब्धेः,   
स्मर्यतेऽपि च लोके, तृतीये शब्दावरोधः संशोकजस्य, स्मरणाच्च, महातमस्त्रिधा प्रोक्तमूर्ध्वं मध्यं तथाधरम्। श्रवणादेव मूर्च्छादिरधरस्य   
ततो भवे’ दित्यादिना भाष्ये तदवगतेः।।66,67।।  
	यत्र मग्ना वायुभृत्यैर्बाध्यमाना इतस्तत-।  
	अत्युद्रिक्तं महद्दुःशं सदैवानुभवन्ति हि।।68।।  
वायुभृत्यैरिति।। ‘किङ्करैः पङ्किले ते’ इति वायुस्तुतौ।।69।।  
	असुराः कलिपर्यन्ता एवं दुःखोत्तरोत्तराः।  
	कलिर्दुःखाधिकस्तेषु द्वेषाधिक्याज्जनार्दने।।69।।  
दुःखतारतम्यं निर्णयवचनेन वदन् हेतुमाह।। असुरा इति।।69।।  
		इति तमोयोग्यचेततनप्रकरणम्।।2।।  
## नित्यसंसारिचेतनप्रकरणम्  
	नित्यसंसारिणो ये तु मध्यमास्ते प्रकीर्तिताः।  
	सदा संसृतिबद्धाश्च गुणदोषोभयात्मकः।।70।।  
अथ नित्यसंसारिचेतनस्वरूपं दर्शयति।। नित्येति।। तद्विशदयति।। सदेति।। ‘चोष्कूयते विश इन्द्रो मनुष्यान्, पुनः पुनर्मनुष्यांस्तु   
सृतावावर्तयत्यजः, त्रिदिवनिरयभूगोचरान्नित्यबद्धान्, नित्यावर्तास्तु मध्यमाः,सृतियोग्याः सदैव ही’त्यादिवचनादिति  
भावः। वादिराजस्वामिनस्तु ‘नित्योपलब्ध्यनुपलब्धिप्रसङ्गात्’ इति सूत्रे व्यक्त्यनङ्गीकार इत्यादिभाष्यस्य ‘तेषां यदन्यथा तदुपाधिकृतं   
मतम्। विज्ञानेनात्मयोग्येन निजरूपे व्यवस्थितिः। सम्यग्ज्ञानं तु देवानां मनुष्याणां विमिश्रितम्। मनुषामिश्रमतयो विमिश्रगतयोऽपि चे’ति   
वचनस्य सद्भावान्मध्यमानामपि लिङ्गभङ्गोऽस्त्येव। परन्तु तेषां सर्वदा सुखदुःखोभयमिश्रत्वमेवेति मन्यन्ते। तदन्ये तु तत्र   
कदाचिच्छुभगुणप्रतिबन्धेन दुष्कर्मादिकरणे निरयादिदुःखं अशुभप्रतिबन्धेन सत्कर्मादिकरणे स्वर्गादिसुखं स्वरूपानुसारेणोभयविधकर्म।   
निजमिश्रज्ञानप्राप्तौ निजरूपे व्यवस्थितिरिति। ‘एवमनेवं च मनुष्याः मानुषास्तूभयात्मका’ इति श्रुतिस्मृती ‘गुणदोषौ मनुष्याणां नित्यौ   
स्वाभाविकौ मता’ विति गीताभाष्यं ‘मनुष्याणां विमिश्रितं’ इत्यादिवचनं च मनसि निधाय तल्लक्षणमाह।। गुणेति।।   
गुणदोषोभयस्वरूपत्वेऽपि क्वचित्सुखस्यैव क्वचिद्दुःखस्यैवानुभव इत्यादिकमन्यतरप्रतिबन्धेनेति मन्तव्यम्। स्वरूपप्रतिबन्धादेवान्तः   
करणोपादानकसुखाद्यनुभवोऽपि। अत्र मिश्रज्ञानित्वं नाम न सर्वत्र संशयवत्त्वम्। विष्णावीषदुत्तमत्वप्रकारकज्ञानवत्त्वस्य वक्ष्यमाणत्वात्। किं   
नाम क्वचित्प्रमाणं क्वचिदप्रमाणमिति मिश्रितत्वमिति वा सर्वत्र प्रकारविशेषेषु संशयरूपत्वं वा मिश्रत्वम्। अत एव सर्वाधिक्ये ससंशया इत्यत्र   
सर्वप्रकारेणाधिक्य इति न्यायदीपे। ‘यथार्थत्वनियमाभावो राजस्या’ इति गीताभाष्ये च प्रकार एव संशयरूपत्वमुपपादितम्।।70।।  
	रजोगुणप्रधानाश्च लक्षणालक्षणैः समाः।  
	तत्रोच्चा राजवद्विष्णोः सर्वाधिक्ये ससंशयाः।।71।।  
रजोगुणप्रधानाश्चेत्युपरक्षणम्। समरजस्तमसश्चेति च ज्ञातव्यम्। ‘रजोभूयान् समो वा सृतिपात्रक’ इति गीतातात्पर्योक्तेः।   
लक्षणालक्षणैः समा इति निर्णयवचनमेव। अत्र लक्षणसद्भावात् तमसोऽभावः दुर्लक्षणसद्भावेन मोक्षाभाव इति हृदयम्। अत्र एते   
स्वर्गभूनिरयप्रचुरभेदेन त्रिविधा इत्येकः पक्षः। स्वर्गनिरयप्रचुरभेदेन द्विविधा एवेत्यपरः पक्षः। तत्र स्वर्गप्रचुरज्ञानं निरूपयति।। तत्रेति।।71।।  
	जानन्त्यथापि ब्रह्मादिदेवानां परिवारताम्।  
	न जानन्ति पृथग्देवा निष्ट्वाप्यन्ते जनार्दने।।  
	अर्पयन्त्यत एवैते मुख्यस्वर्गं प्रयान्ति हि।।72।।  
अर्पयन्तीत्युपलक्षणम्। आदौ तत्पूजात्वेन सङ्कल्पं च कुर्वन्तीत्यपि ग्राह्यम्।।72।।  
	निषिद्धकर्मकरणात्पुनश्च निरयादिषु।  
	भ्रमन्ति प्रायशः स्वर्गभाजो ह्यन्ये तु राजसाः।।73।।  
नैतेषां यज्ञेन निरयप्रचुरवन्निरयः। किन्तु निषिद्धकर्मणैवेत्याह।। निषिद्धेति।। यथोक्तं गीतातात्पर्ये ‘सर्वाधिक्यं विष्णोर्ज्ञात्वापि ब्रह्मरुद्रादीनां   
परिवारतामजानतामिदं फलमिति। सर्वाधिक्यं च सामान्यत एव निश्चिन्वन्ति। तत्प्रकारे तु संशय एव। अत एव   
परिवारत्वमजानतामित्युक्तम्। ‘त्रैविद्यमात्रा विष्णोर्ये सर्वाधिक्ये ससंशयाः। अन्याधिक्यं न मन्यन्ते श्रीशाद्राजसराजसा’ इत्युक्तेश्च।   
उक्तश्च यज्ञेन निरयाभाव एकादशतात्पर्ये ‘भुङ्के स्वर्गफलं नित्यं निरयं नैव गच्छती’ति। यज्ञेन स्वर्गं प्राप्य तच्छेषेण निरयं नैव   
गच्छतीत्यर्थः। ‘ईषद्भक्तो भगवति सुकर्मा स्वर्गमेष्यती’ति तृतीयतात्पर्ये। तदन्यनित्यसंसारिस्वरूपं निरूपयति।। अन्य इति।।73।।  
	व्यामिश्रयाजिनस्ते स्युर्विष्ण्वाधिक्ये ससंशयाः।  
	स्वरूपमात्रे देवानां श्रद्धायुक्ताश्च सर्वदा।।74।।  
विष्णोर्ब्रह्मादिदेवानां च स्वरूपं सम्यगज्ञात्वा यज्ञकरणात् व्यामिश्रयाजिनः। तेषां ज्ञानं श्रद्धां फलं च वदन् गीतातात्पर्यवचनमर्थतः पठति।।   
विष्ण्वाधिक्य इति।। सङ्कल्पसमर्पणादिकं न तेषामस्तीति भावः।।74।।   
	विशेषस्तेषु विज्ञेयस्तैरिष्टं यक्षराक्षसाः।  
	गृह्णन्ति दीनदेवाश्च स्वर्गं साङ्कल्पिकं ततः।  
	प्रयान्ति दुःखप्रचुरं दीनदावाश्रयं सदा।।75।।  
विशेषस्तेषु विज्ञेय इति।। त्रैविध्यपक्षे विष्ण्वाधिक्यज्ञानं देवतामात्रे सामान्यतः श्रद्धा च भूप्रचुराणां विष्णवाधिक्ये ईषत्संशयः श्रद्धान्यूनता च   
निरयप्राचुराणामित्येवं भूप्रचुराणां निरयप्रचुराणां चावान्तरविशेषो ज्ञेय इत्यर्थः।। दीनदेवा इति।। ‘ब्रह्मेन्द्रादिसनामका’ इति च ग्राह्यम्।   
मुख्यदेवा न गृह्णन्तीति शेषः। तदुक्तं तन्त्रसारे ‘विष्णुस्मृतिविहीना तु पूजा स्यादासुरी मता। गृह्णन्ति देवता नैतां’ इति।   
स्वर्गप्रतिनिधित्वेन कल्पितः अन्तरिक्षगतो लोकः साङ्कल्पिकः स्वर्गः। नैतावता तत्र सुखं मन्तव्यमित्याह।। दुःखप्रचुरमिति।।75।।  
	विष्णावश्रद्धायाऽयोग्यकामाच्चैषां पुनर्भवेत्।  
	नरकञ्च विना यज्ञं राजसा नरलोकगाः।।76।।  
स्वर्गकामनया यज्ञकरणात्कुतो मुख्यस्वर्गानवाप्तिरित्यतस्तेषां न केवलं स्वर्गाभावः प्रत्युत यज्ञकर्मशेषेण नरकं च भवति। विष्णौ   
श्रद्धाभावात् अयोग्यस्वर्गकामनाच्चेति भावेन गीतातात्पर्यवचनमेव पठति।। विष्णाविति।। अत्र नरलोकगा इत्युक्त्या राजसेषु मध्यमा एव   
विवक्षिताः न तु नित्यत्रैविद्या इति ज्ञातव्यमिति न्यायदीपे। अत्रैवं केचित्सम्प्रदायविद आहुः। ‘यागात्तु राजसात्स्वर्गः साङ्कल्पिक उदाहृतः।   
लोकः स दीनदेवानां सनाम्नां वासवादिभिः। विष्णावश्रद्धयाऽयोग्यकामाच्चेषां पुनर्भवेत्। नरकं चे’ति गीतातात्पर्यवचनं निरयप्रचुरविषयम्।   
व्याख्यानं तु ‘उक्तरीत्या विना यज्ञं राजसा नरलोकगाः। निषिद्धं कर्मकुर्युश्चेदीयुस्ते नरकं ध्रुव’मित्यंशस्तु भूप्रचुरपरः। टीकायां   
नरलोकप्राचुर्योक्त्या मध्यमा विवक्षिता इत्युक्तेः। एवं च नरलोकगा भूप्रचुराः विना यज्ञं वहन्ते तेषां यज्ञानुष्ठानमेव नास्तीति यावत्।।76।।  
	निषिद्धं कर्म कुर्युश्चेदीयुस्ते नरकं ध्रुवम्।  
	भ्रमन्ति राजसा हीत्थं भूस्वर्गनिरयादिषु।।77।।  
तेषां नरकसाधनमाह।। निषिद्धमिति।। उत्सर्गतो भूप्रचुराणां यज्ञाभावान्मुख्यः स्वर्गो वा साङ्कल्पिकस्वर्गो वा नास्ति। प्रायो भूमावेव वर्तन्ते।   
निषिद्धकर्मकरणान्निरयावाप्तिस्तु स्यात्। तथा च नित्यत्रैविद्यसञ्ज्ञिकाः स्वर्गप्रचुरा राजसोत्तमाः। नरलोकगशब्दोक्तभूप्राचुराः   
राजसमध्यमाः। निरयप्रचुरा राजसाधमाः। अन्यथा टीकायां मध्यमशब्दानुपपत्तेः। ‘त्रिदिवनिरयभूगोचरान्नित्यबद्धा’निति स्फटं   
त्रैविध्योक्तेश्चेति। अन्ये तु द्विविधा एव राजसाः स्वर्गनिरयप्रचुरभेदेन। विना यज्ञमित्यादेस्तु यज्ञेन साङ्कल्पिकस्वर्गः तच्छेषेण निरयश्च   
भवतीत्युक्तम्। यज्ञाभावदशायां किं स्यादत उक्तं विनेति। यज्ञं विना चेन्नरलोकेष्वेव स्थिताः स्युः। ननु तेषां यज्ञाभावमात्रेण कथं निरयाभाव   
इत्यत उक्तं निषिद्धमितीत्येकवाक्यतया योजना। राजसा इत्युक्त्या नित्यत्रैविद्या इति प्रतीतिः स्यात्। तां निवारयितुमत्र   
नरलोकप्रचुरत्वोक्त्येति टीकावाक्यम्। राजसेषु मध्यमा इत्युक्तिस्तूत्तममात्रव्यावृत्त्यर्था। न त्वधमसद्भावाभिप्राया। कुत एवं कल्प्य इति   
चेत् एतद्वाक्यस्यैव सावकाशत्वान्निरवकाशप्रमाणाभावाच्च। वायुस्तुतिवाक्यस्य त्रिदिवादिस्थानत्रये सञ्चारमात्राभिप्रायकत्वेन   
सावकाशत्वाच्चेति मन्यन्ते। नित्यसंसारिप्रकरणमुपसंहरति।। भ्रमन्तीति।। परिवर्तन्त इत्यर्थः।।77।।  
		इति नित्यसंसारिचेतनप्रकरणम्।।3।।  
## मध्यमाधममोक्षयोग्यप्रकरणम्  
	उच्चास्तु मोक्षयोग्या हि सदा नारायणप्रियाः।  
	सज्ज्ञानानन्दवैराग्यभक्त्यादिगुणरूपकाः।।78।।  
अथेदानीमुत्तमजीवस्वरूपं सप्रपञ्चं निरूपयति।। उच्चास्त्वित्यादिना।। निर्दुःखनिरतिशयानन्दानुभवरूपो हि स्वत उत्तमो जीवः।   
‘भक्तिज्ञानादयस्सर्वे सर्वेषामप्यनादयः’ इति बृहद्भाष्ये, तद्गुणसारत्वादित्यादिषु स्पष्टमेषोऽर्थोऽवगम्यते।।78।।  
	क्रमात्सत्वप्रधानाश्च सल्लक्षणयुतास्तथा।  
	नित्यचिद्रूपयोपाध्या प्रतिबिम्बाः परेशितुः।।79।।  
क्रमात्सत्वप्राधान्यं गीतातात्पर्ये ‘विप्रा राजससात्विका’ इत्यारभ्य ‘सत्वाधिकः पुल्कसोऽपि यस्तु भागवतस्सदे’त्याद्यभिधाय   
‘सत्त्वसत्त्वमहासत्त्वसूक्ष्मसत्त्वश्चतुर्मुख’ इत्यन्तं स्फुटतरमुपपादितम्। एकादशतात्पर्यादौ स्फुटोऽयमर्थः।। सल्लक्षणयुतास्तथेति।।   
क्रमादित्यनुवर्तते। ‘द्वात्रिंशल्लक्षणैर्युक्ताः सम्यग्वायुत्वयोगिनः। अष्टाविंशल्लक्षणास्तु गिरीशपदयोगिनः। चतुर्विंशतिमारभ्य   
षोडशादासुरास्स्मृताः। अष्टकादृषयः प्रोक्तास्तदूनाश्चक्रवर्रिन’ इत्यादिना लक्षणक्रमो द्रष्टव्यः। वायुत्वयोगिन इत्यत्र भारतीत्वयोगिनोऽपि   
ग्राह्याः। प्रतिबिम्बाः परेशितुरिति।। बिम्बभूतो हि परमेश्वरः। जीवास्तत्प्रतिबिम्बाः। तदधीनत्वे सति तत्सदृशत्वं प्रतिबिम्बत्वम्। तच्चोक्तं   
‘भिन्नत्वतदधीनत्वतत्सादृश्यैरेव सूर्यकाद्युपमे’ति। एतदेव ह्याभास एव चेत्यादिसूत्रादिषु निर्णीयते। तत्र सर्वस्य भगवदधीनत्वं   
सिद्धमेव। सादृश्यं तु कथमिति चेत् भगवद्गुणसदृशगुणवत्त्वादिति ब्रूमः। उक्तं च तद्गुणसारत्वादित्यादौ। सादृश्यं च ज्ञानानन्दादिमत्त्वेन   
किञ्चिदेव। यद्यप्यानन्द इत्यादेरतिविलक्षण एवेश्वरानन्दादिः। न तत्सादृश्यमन्यस्य क्वचित्किञ्चित्केनचित्प्रकारेणापि शक्यते वक्तुम्।   
‘उपमयेयमुच्यते, नैकांशसममाहात्म्याः श्रीशेषब्रह्मशङ्करा’ इत्याद्युक्तेः। तथापीश्वराचिन्त्याशक्त्या सम्पादितमत्यल्पाल्पतममनुकूल   
वेदनीयत्वादिरूपं किञ्चित्सादृश्यमस्तीति ज्ञेयम्। स्पष्टं चैतत्तत्वप्रकाशिकायाम्। आकारसादृश्यं चास्ति। तदुक्तं गीतातात्पर्ये।   
‘स्त्रीपुंस्वरूपिणः। हरेः सादृश्यमस्य स्यादनादिक्रमसुस्थिर’मिति। एतेन ब्रह्मादिस्थावरान्तजीवानां साक्षाद्भगवत्प्रतिबिम्बत्वेऽपि   
नैकप्रकारता किन्तु क्रमादेवेति लभ्यते। अत एव क्रमाद्भगवत्प्रदिबिम्बम्बानां जीवानां गुणकर्मलक्षाणादौ तारतम्यम्। एतेन   
खगमृगपशुपिपीलिकावृक्षलतातृणादिस्वरूपजीवानामपि तत्तदाकारकभगवत्सादृश्यमस्त्येव। भगवति सर्वाकाराणां नित्यसिद्धत्वादिति   
ज्ञायते। ननु ‘तत्तदाकारसंयुक्तान्सृज्यान् स्रष्टारमेव चे’ति चेतनाचेतनात्मकाशेषप्रपञ्चस्यापि   
भगवदाकारसादृश्यवत्त्वात्सत्त्वचित्त्वादिरूपधर्मसादृश्यसद्भाववाद्भगवदधीनत्वाच्च सर्वस्यापि भगवत्प्रतिबिम्बत्वं स्यादिति चेत् को   
नेत्याह। वक्ष्यति च ‘चिच्चेत्यमेतदखिलमंशांशप्रतिबिम्बत’मिति। तर्हि किमिति मुक्तियोग्यानामेव विशिष्य भगवत्प्रतिबिम्बत्वोक्तिरिति   
चेत् ज्ञानानन्दादिपरममङ्गलछभगवत्सादृश्यविवक्षया विशिष्योक्तिः। तदुक्तं ‘जडानां द्वयमेव तु। भवेत्   
सादृश्यमत्यल्प’मित्यनुव्याख्यानसुधायां पृथगधिकरणे ‘सत्यमस्ति सादृश्यम्। किन्तु तत्सत्तादिनैव। न तु जीववज्ज्ञानानन्दादिना। अतो   
द्वयस्यैव सत्त्वादुपपन्ना प्रचुरोक्तिरिति। अत एव यथा गुणाधिक्यं तथा सादृश्यं तदधीनत्वं चाधिकमिति प्रागुपपादितम्। न केवलमत्र   
धर्मिणामेव भगवत्प्रतिबिम्बता विवक्षिता अपि तु तत्तद्गुणादीनामपि भगवद्गुणप्रतिबिम्बत्वं च विवक्षितम्।   
‘स्थानविशेषात्प्रकाशादिवदुपपत्तेश्चे’त्यादि सूत्रेषु, ‘ब्रह्मादिगुणवैशेष्यादानन्दादेः परस्य च। प्रतिबिम्बत्वमायाति   
मध्योच्चादिविभेदत’ इति भाष्ये, ‘भवत्यन्यानन्दादिरीश्वरानन्दादि प्रतिबिम्बभूत’ इति, तत्वप्रकाशिकायां च तथावगतेः। अत्र बिम्बरूपं   
प्राज्ञनामकमिति सम्प्रदायविदः। ‘हृदिस्था या हरेर्मूर्तिर्जीवो यत्प्रतिबिम्बक’ इत्येकादशतात्पर्ये हृद्गतहरिरूपस्य बिम्बतोक्तेः। ‘आकाशे   
च हृदि प्राज्ञ’ इति हृदयस्थस्य प्राज्ञत्वोक्तेश्च। न चात्मान्तरात्मनोरप्यस्ति हृदि निविष्टत्वमिति वाच्यम्। ‘रसं प्रादेशः पुरुषोत्तमः। जीवानां   
स्थानमुद्दिष्टं सर्वदैव सनातनः। हृत्कर्णिकामूलगतः सोंऽगुष्ठाग्रप्रमाणकः। मूलेश इति नामास्मिन् सर्वे जीवाः प्रतिष्ठताः। अङ्गुष्ठमात्रे पुरुषे   
कर्णिकाग्रस्थिते हरौ। प्रविशन्ति सुषुप्तौ तु प्रबुध्यन्ते ततस्तथे’ति बृहद्भाष्ये हृदये त्रीणि रूपाण्युदितानि। तत्र किं बिम्बरूपमिति चेत्   
कर्णिकाग्रस्थितमिति वदामः। सुप्तप्राप्यत्वलिङ्गात्। प्राज्ञस्यैव सुप्तप्राप्यत्वं हि प्रमितम्। किञ्च काठकभाष्ये ‘देहाङ्गुष्ठमितो देहे   
जीवाङ्गुष्ठामितो हृदि। जीवस्य स तु विज्ञेयो जीवाद्भेदेन मुक्तय’ इति तस्यैव मोक्षार्थं ज्ञेयत्वमुच्यते। न्यायविवरणे च स्वबिम्बदर्शनेनैवैनं   
जीवं मोचयतीति। बृहद्भाष्ये ‘हृदिस्था या हरेर्मूर्तिर्जीवो यत्प्रतिबिम्बक’ इत्यस्य सामान्यवचनत्वात् ‘सोऽयं त्रिरूपो भगवान् हृदयाख्यः   
प्रकीर्तित’ इति चोक्तेर्हृदयगतं रूपत्रयमपि बिम्बरूपप्राज्ञप्रभेद इत्याचक्षते प्राज्ञाः। ननु जीवानां भगवत्प्रतिबिम्बत्वे   
दर्पणादिवदुपाधिर्वक्तव्या। सोपाधिकत्वे चोपाधिनाशे जीवनाशप्रसङ्ग इत्यत उक्तं नित्योति।। अस्त्येवोपाधिः सा च नित्या। ‘उपाधेश्चैव   
नित्यत्वान्नैव जीवो विनश्यती’ युक्तेः। अतो नोक्तदोषः। न च मुक्तावुपाधिनाशे वक्तव्य इति कथं नित्यत्वमिति वाच्यम्। ‘नित्योपाध्या   
स्वरूपया। चिद्रूपया युतो जीवः केशवप्रतिबिम्बक’ इत्यादिगीताभाष्यादावुपाधेः स्वरूपत्वेन मुक्तावप्यनुवृत्त्युक्तेरित्यभिप्रेत्य   
चिद्रूपयेत्युक्तम्। ननु नोपाध्यायत्तत्वादिनेति भाष्ये उपाध्यनधीनत्वोक्तेः कथमुपाध्यधीनत्वमुच्यते। न च वाच्यमत्रोपाधिसद्भावमात्रमुच्यते न   
तूपाध्यधीनत्वमिति। प्रतिबिम्बत्वमायातीत्यस्य प्रतिफलितो भवतीत्यर्थ इति तत्वप्रकाशिकायां प्रतिबिम्बाकारत्वमायातीत्यर्थ इति   
तत्वप्रदीपिकायां चोपाध्यधीनत्वोक्तेरिति चेत् इत्थमवेहि। यथा दर्पणादिगतस्य सूर्यकादिप्रतिबिम्बस्य यथा भिन्नाभिन्नोपाध्यधीनता नैवं   
जीवस्येत्यर्थो नोपाध्यायत्तत्वादिनेत्यस्य न तु स्वरूपोपाध्यनधीनत्वम्। तथा सति प्रतिबिम्बत्वमायातीति विरोधापत्तेः। उक्तं च ‘अत एव   
चोपमा सूर्यकादिवदि’त्यधिकरणीयसुधायां ‘द्विविधो हि जीवोपाधिः आभ्यन्तरो बाह्यश्च। तत्र स्वभावप्रतिभासहेतुराभ्यन्तरः।   
स्वभावविपरीतावभास हेतुरन्तः करणादिर्बाह्यः। तदायत्तत्वादिकं चैतन्यस्य नास्तीत्येवमभिप्रेत्यैवमुदितम्। तदुक्तं ‘जीवोपाधिर्द्विधा   
प्रोक्त’ इत्यादीति। प्रथमतात्पर्ये च ‘उपाधेश्चैव नित्यत्वान्नेव जीवो विनश्यति। स्वरूपत्वादुपाधेश्च न   
भिन्नोपाधिकल्पन’मित्युपाधितन्मात्रत्वं प्रतिबिम्बस्योक्तम्। नन्वत्यन्ताभिन्नत्वे कथमुपाधित्वमुपहितत्वं च युज्यत इति चेत् एकस्यैव   
जीवस्यान्तः करणत्वप्रतिबिम्बरूपविशेषेणोपाधित्वप्रतिबिम्बत्वोपपत्तेः। तदुक्तं दशमतात्पर्ये ‘ नित्यान्तः करणं चैव प्रतिबिम्बश्च   
तद्गत’ इति। ननु स्वरूपान्तः करणस्यापि जीवैकदेशत्वेन पूर्ववद्वेत्युक्तन्यायेनेशशक्त्याहिततादृशविशेषेणोपपद्यते। ननु ‘जीवोपाधिर्द्विधा   
प्रोक्तः स्वरूपं बाह्यमेव चे’ति भाष्ये भिन्नोपाध्यङ्गीकारान्न भिन्नोपाधिकल्पनमिति कथं तात्पर्योक्तिरिति चेत् बाह्यान्तः करणरूपोपाधेः   
स्फटिकलोहितिमानं प्रति जपाकुसुमस्येव सुखदुःखादिधर्माणां स्वस्मिन्नुपपत्तौ स्वस्मिन्नेव स्वसंसर्गिणि जीवस्वरूपे   
भिन्नाभिन्ननीचतादिधर्माप्रसञ्जकत्वाभिप्रायेणोपाधित्वमभिहितं न तु तद्दर्पणस्येव प्रतिफलनाधिकरणतयोपाधित्वमिति कुतो विरोधः।   
उपपादितं च सुधावाक्योदाहरणेनेति। ननु तथापि ‘सोपाधिरनुपाधिश्च प्रतिबिम्बो द्विधेयते। जीवः परस्यानुपाधिरिन्द्रचापो यथा रवे’रिति   
जीवस्य निरुपाधिकप्रतिबिम्बत्वोक्तिविरोधः। स्वरूपोपाध्यङ्गीकारादिति चेत्। यथा इन्द्रचापस्योपहितातिरेकेणोपाधिर्नास्ति किन्तु   
यावदुपाधिरपि प्रतिबिम्बीभवतीत्यनुपाधिप्रतिबिम्बतोक्तिः। तथा स्वरूपान्तः करणरूपोपाधिः सामस्त्येनैव प्रतिबिम्बभावमापद्यते न तु   
दर्पणादेरिवैकदेशेन प्रतिफलनाधिकरणतयोपाधित्वम्। अतो जीवोपाधेर्दर्पणादिवदेकदेशेनोपाधित्वाभावात् जीवः   
परस्यानुपाधिरित्युपपद्यते। यद्वा भिन्नोपाध्यभावेन निरुपाधिकप्रतिबिम्बत्वोक्तिः। उक्तं चैतत्सुधायां   
‘निरुपाधिकप्रतिबिम्बतावाचोयुक्तिरपि बाह्योपाध्यधीनत्वाभावाभिप्रायेणे’त्यास्तां विस्तरः।।79।।  
	रमाब्रह्मादिदेवानामखिलानामपि क्रमात्।  
	अनादिकालादाधिक्यं हरेर्जानन्ति सर्वतः।।80।।  
न केवलं साक्षात्प्रतिबिम्बत्वं जीवानाम्। अपि तु ब्रह्मवाणीरुद्रादिजीवानां तृणान्तानां रमाब्रह्माद्यशेषप्रतिबिम्बता च क्रमेण ज्ञातव्येत्याह।।   
रमेति।। ‘आभासकोऽस्य पवनः पवनस्य रुद्रः, आभासका त्वथ रमाऽस्य मरुत्स्वरूपाच्छ्रेष्ठाप्यजात्तदनुगीः शिवतो वरिष्ठे’त्यादि   
प्रमाणावसितोऽयमर्थः। यद्यपि सरस्वत्यादीनामपि ब्रह्मादिप्रतिबिम्बतास्येव। अनुव्याख्याने ‘स गिरं च सैव वायुं विशतीत्याद्युक्त्वा उक्त्श्च   
बिम्बप्रतिबिम्बभावः पैङ्गिश्रुतावुक्तलयानुसारत’ इत्युक्तेश्च। तथापि पुंस्त्वाद्याकारमात्रसादृश्याभिप्रायेण तात्पर्यनिर्णये   
विशेष्योक्तिर्युज्यते। ननु रमाब्रह्मादीनां भगवत्प्रतिबिम्बत्वात्कथमन्येषां तत्प्रतिबिम्बता। न हि प्रतिबिम्बस्यापि प्रतिबिम्बः सम्भवतीते चेन्न।   
दर्पणयोरुभयोः परस्पराभिमुख्येनावस्थितयोः सतोः दर्पणादिगतप्रतिबिम्बस्यापि प्रतिबिम्बान्तरं तस्यापि पुनः   
प्रतिबिम्बान्तरमित्यनेकपरम्परायाः प्रत्यक्षतो दर्शनात्। नन्वेकस्यैव दर्पणस्य भागभेदं विनैव कथं परस्परभिन्नानेकप्रतिबिम्बोपादानत्वमिति   
चेत् काऽत्र कथन्ता। प्रत्यक्षसिद्धस्यापलापयितुमशक्यत्वात्। अस्तु प्रमाणं युक्त्यसहे तदुपपत्तिः कथमिति चेत् ईशशक्त्या सम्भवत्यर्थे   
किमत्राश्वर्यमिति। किञ्च दर्पणादौ प्रतिबिम्बस्य प्रतिबिम्बान्तरसत्त्वेऽपि उत्तरोत्तरप्रतिबिम्बानां स्वस्वबिम्बभूतपूर्वपूर्वप्रतिबिम्बापेक्षया   
तद्गतप्रकाशादि गुणानां क्रमेण न्यूनता स्वरूपाल्पत्वमस्फुटताधिक्यं च। पूर्वपूर्वेषां तु प्रकाशाद्याधिक्यं स्वरूपाधिक्यं स्फुटताधिक्यं च।   
एवं रमाब्रह्मादीनां भगवत्प्रतिबिम्बभूतानां रुद्रादीनां क्रमेण स्वरूपन्यूनता ज्ञानादिगुणाल्पत्वमस्फुटताद्याधिक्यं ब्रह्मादीनामुत्तमोत्तमानां   
स्वरूपाधिक्यं गुणाधिक्यं स्फुटतातिशयश्चेत्येवं तारतम्यमुक्तं तैत्तिरीयभाष्ये ‘प्रतिबिम्बा यतः सर्वे ब्रह्मान्तानां नरादयः।   
अतोऽस्पष्टस्वरूपास्ते स्फुटरूपास्तथोत्तरा’ इति। नन्वाभास एव चेत्यादिसूत्रेशु सर्वेषामपि साक्षाद्भगवत्प्रतिबिम्बत्वस्य निर्णीतत्वात्कथं   
स्वस्वोत्तमसुरऋषिगन्धर्वादिप्रतिबिम्बत्वम्। एकस्यैवानेक प्रतिबिम्बतायाः क्वाप्यदर्शनादिति चेन्न। न हि प्रतिबिम्बत्वं नाम सर्वत्र   
भगवत्प्रतिबिम्बत्वमिव प्रतिफलनरूपत्वम्। किन्तु तदधीनत्वे सति तत्सदृशत्वमेव। तदेकस्येवानेकस्याप्युपपद्यत इति कानुपपत्तिः। तत्र   
हृत्कर्णिकाग्रगतप्राज्ञनामकबिम्बरूपभगवत्समीपवर्तिनः प्राणनामकमुख्यवायोरपि विशेषतः स्वानुग्राह्यजीवान्प्रति भगवत इव बिम्बतेति   
एतत्कल्पीययोग्यसर्वजीवानां साक्षात्प्राणप्रतिबिम्बत्वं ज्ञातव्यम्। ‘देहेऽपि यत्र पवनोऽत्र हरिर्यतोऽ,सौ तत्रैव वायुरिति वेदवचः   
प्रसिद्ध’मिति निर्णये, ‘यत्र प्राणो मनस्तत्र जीवस्तत्र मनस्तथे’ति गीताभाष्ये च तथावगमात्। ‘प्रतिबिम्बो हरेः प्राणः प्राणस्यान्याः कलाः   
क्रमात्। कलानां देवता अन्या देवतानां नरादय’ इति पाहम्पर्येण प्रतिबिम्बताप्रतिपादकप्रमाणं तु पारम्पर्येण प्रतिबिम्बताप्यस्तीति विवक्षया   
प्राप्तमिति। पुनश्च नित्यसंसारिवलक्षण्यं दर्शयति।। अनादीति।। सर्वतः सर्वस्मात् सर्वप्रकारेण चेति नित्यत्रैविद्यव्यावृत्त्यर्थम्।   
‘अनादिकालादाधिक्यं सर्वस्माज्जानतो हरेः। पुनः पुनर्वृद्धिमेति तज्ज्ञानं हि भवे भवे’ इति काठकभास्यमर्थतः सूचयति।।80।।  
	भक्तिज्ञानादयः सर्वे सर्वेषामप्यनादयः।  
	तेषां स्वरूपज्ञानं तु प्रमाणतममेव हि।।81।।  
बृहद्भाष्यवचनं च पठति।। भक्तीति।। तज्ज्ञानं लक्षयति।। तेषां मुक्तियोग्यानामिति। हीति प्रमाणलक्षणादिसम्मतिप्रदर्शनार्थम्।।81।।  
	प्राचुर्येणैव बाह्यं तु प्रमाणं समुदाहृतम्।  
	तत्रापि क्रमशो ज्ञानं ह्रसितं मानुषोत्तरम्।।82।।  
प्राचुर्येणेति।। बाह्यान्तः करणजन्यं ज्ञानं यथार्थमयथार्थं च। तत्र वस्तुतो यथार्थज्ञानस्वरूपत्वादुत्तमजीवस्य प्रायेण यथार्थं ज्ञायते।   
तत्संसारापादकमात्मस्वतन्त्रताज्ञानम्। यच्च देहादिधर्मस्यात्मन्यारोपादिरूपं जायासुतागारादौ ममतादिरूपं   
शुक्त्यादावत्यन्तासद्रजताद्यात्मकताग्रहणं स्वप्ने जाग्रत्त्वादिकं चेत्यादिकमयथार्थमेव। सम्भूय यथार्थज्ञानापेक्षयाऽयथार्थज्ञानमल्पमेवेति   
भावः। यथार्थज्ञानप्रचुरं दैवमिति पद्धतौ मोक्षयोग्यबाह्येन्द्रियलक्षणोक्त्यैतदवसूयते। तत्राप्युत्तमोत्तमजीवापेक्षया नीचनीचानां स्वरूपज्ञानं   
क्रमेण ह्रासयुक्तम्। बाह्यज्ञानं तु क्रमेण बह्वर्थविषयत्वे याथार्थ्ये च ह्रसितमिति प्रमाणवचनेनाह।। तत्रापीति।। मनुष्योत्तमपर्यन्तमित्यर्थः।   
तिर्यगादीनां मानुषान्तर्भावादेवमुक्तिः। तथा च वक्ष्यामः। अत्रापि ऋजुतात्विकातात्विकज्ञानभेदेन वैलक्षण्यं द्रष्टव्यम्। एतच्च   
प्रपञ्चयिष्यते।।82।।  
	देवर्षिपितृपनरा इति ते पञ्चधा स्मृताः।  
	सृतिसंस्थाः सृतेर्मुक्ता इति ते द्विविधाः पुनः।।83।।  
मोक्षयोग्यविभागपरं तत्वविवेकवचनं पठति।। देवेति।। अत्र यथासम्भवं कर्मजाजानजगन्धर्वाप्सरः प्रभृतीनामन्तर्भावो द्रष्टव्यः।   
मुक्तविभागपरत्वेऽप्यस्य सृतिसंस्थेष्वप्येतत्साम्यादत्रोदाहरणं युक्तम्। अत एव पञ्चविधानपि पुनर्विभजति।। सृतीति।।83।।  
	गुणरूपा अपि ह्येते सृतिसंस्था हरीच्छया।  
	मायाख्यया महालक्ष्म्या प्रकृत्याद्यभिमानया।।84।।  
	लिङ्गतन्वा कर्मभिश्च गुणैः सत्वादिकैरपि।  
	अविद्यया प्रकृत्या च जीवाच्छादकसञ्ज्ञया।।85।।  
	पराच्छादिकया चापि सर्वदैवावृतत्वतः।  
	न स्वात्मानं हरिं चापि सम्यग्जानन्ति मोहिताः।।86।।  
नन्वेवं मुक्तियोग्यानां यद्यनादिकालादारभ्य भवे भवे व्यक्तिलक्षणवृद्ध्युपेतभगवत्सर्वोत्तमत्वं ज्ञानवत्त्वं च स्वप्रकाशं   
यथार्थज्ञानानन्दादिस्वभावत्वादिकं च कथं   
तर्ह्यज्ञानमिथ्याज्ञानरागद्वेषभयक्रोधक्षुत्पिपासाभ्रमचिन्ताजनिजरामृतिदुःखादिरन्यथाकाररूपस्संसार एवेति। न हि परमानन्द स्वरूपे   
जीवे सूर्ये तम इव तद्विरुद्धदुःखादिकमुत्पत्तुमर्हति। न च तन्मिथ्या साक्षिसिद्धत्वादबाध्यत्वाद्वेत्यतस्तन्निमित्तमाह।। गुणेति।। यद्यप्येते   
गुणरूपास्तथापि सृतिस्था इत्युपपद्यते। ‘अशरीरस्य जीवस्य शरीरोत्पत्तिकारणम्। ईश्वरेच्छा प्राथमिकी तां विना न हि किञ्चने’ति   
द्वितीयतात्पर्ये। तथाहि परमेश्वरेच्छाप्रेरिता महालक्ष्मीः स्वयं मोहकत्वेन मायानामिका स्वाभिमन्यमानजीवावरणभूतबन्धकप्रकृतिमधिष्ठाय   
श्रीभूदुर्गारूपेण गुणत्रयनियमनपूर्वकं ‘सत्वात्सञ्जायते ज्ञान’मित्याद्युक्तरीत्या तत्तद्योग्यतानुसारेण विविधविचित्रविकारविशेषान्   
जनयन्ती अहमज्ञो मामन्यं च न जानामीत्येवम्प्रकारकं साक्षिसिद्धमनादिभावरूपमज्ञानमुपोद्बलयन्ती   
स्वरूपभूतज्ञानानन्दादिगुणगणानुभवप्रतिबन्धकतया अनादितोऽपि स्वातिसमीपवर्तमानानादिसखिभूतपरममङ्गलाऽऽगणित   
गुणगणपरिपूर्णरमारमणविषयकस्वयोग्यापरोक्षज्ञानादिप्रतिबन्धकतया च जीवाच्छादकपरमाच्छादकाख्यां प्रकृत्यपरनामिकां   
सन्ततदुःखानुभवयोग्यामतिदुष्टां सर्वजीवेषु प्रातिस्विकं स्थितां वाण्युमाशच्यादिदेवतानियतां द्विविधां प्रकृतिं   
निमित्तीकृत्यानादिकर्मपरम्परामधिष्ठाय तान्युद्बोधयन्ती षोडशकलात्मकलिङ्गदेहेन च जीवमावृत्य तद्गतं बाह्यान्तः करणमधिष्ठाय   
देहेन्द्रियान्तः करणादौ तदनुबन्धिषु च दृढतराभिमानमुत्पाद्याविद्यमानस्वातन्त्र्यादिविषयकविविधविभ्रमं सम्पाद्य   
नानाविधमोहमहाजालावृते मनसि सुखदुःखाद्यात्मना विकृतबाह्यान्तः करणस्याङ्गारवन्हिवत्स्वरूपान्तः   
करणेऽतिमिश्रीभावरूपसन्निधानबलेन भिन्नाभिन्नमेव नीचोच्चतादिचिन्तनारूपं विक्रियाविशेषं जनयन्ती पुनः पुनश्च कामकर्मादिप्रवाहं   
वर्धयन्ती सर्वत्र परमप्रयोजकं वाणीवल्लभं अवान्तरप्रयोजकान् शिवशक्रादिदेवांश्च नियामयन्ती खलु बन्धिकेति। अन्यदुत्तरत्र वक्ष्यामः।   
नन्वेतावदावरणजातं कुतोऽङ्गीकरणीयमिति चेत् उच्यते। उत्तमजीवस्य तावज्ज्ञानानन्दादिस्वरूपत्वं प्रमितम्।   
तद्भावानुपलब्धिस्तावदनुभवसिद्धा। तेनावगम्यते अस्ति किमप्यावरकं येनावृतः स्वप्रकाशचैतन्यरूपोऽपि नात्मनस्तत्वं वेदेति।   
अस्त्वावरणम्। तच्च प्रमितकामकर्मादिकमेव किं न स्यादिति चेन्न। तस्यापि सादिनः कारणान्तरापेक्षत्वात्। न च   
पूर्वरूपूर्वस्मादुत्तरोत्तरमिति युक्तम्। सुप्तिप्रलययोस्तद्वृत्त्यभावेन निष्कलङ्कचैतन्यबलात्स्वरूपावभासप्रकक्तेः। अतः   
कामकर्माद्यतिरिक्तं मायाविद्याप्रकृत्यादिशब्दाभिधेयमनाद्येव किमपि द्रव्यमङ्गीकरणीयम्। ‘अनादिमायया सुप्त’ इत्यादिस्मृतयश्चात्र   
भवन्ति। तदुपोद्बलितानादिमूलप्रकृतिस्तत्प्रभेदाः सत्वादिगुणाश्च बन्धकारणमिति चोररीकरणीयम्। केवलाविद्यायास्तादृशशक्त्यभावात्।   
तथा च सत्वादिगुणमयी विद्याविरोधित्वादविद्याख्याऽनादिभावरूपाज्ञानसहिता मूलप्रकृतिर्मूलकारणमिति वक्तव्यम्। तदुक्तं ‘ईश्वरेच्छा   
प्राथमिकी’त्युपक्रम्य ‘द्वितीया प्रकृतिः प्रोक्ता तद्रूपा हि गुणास्त्रयः। तेषां सम्पातजो भावो ममाहमिति या मति’रिति द्वितीयतात्पर्ये।   
‘जीवस्य सदसद्योनिजन्मसु। कारणं गुणसन्घातः’ इति गीतातात्पर्ये। तादृशं च रूपमज्ञानादतिरोहितमिति बृहद्भाष्ये। न च जडस्य   
प्रकृत्यादेः स्वतः किञ्चित्करत्वं युक्तम्। अतस्तदभिमानिन्योऽङ्गीकरणीयाः। तत्र विवेकः त्रैधा हि प्रकृतिर्बन्धिका मूलप्रकृतिः   
सत्वरजस्तमांसि तत्तत्कार्याऽविद्या चेति। तत्र महालक्ष्मीर्मूलप्रकृतेर्मुख्याभिमानिनी। सरस्वती त्वमुख्याभिमानिनी। गुणत्रयस्यापि   
‘श्रीभूदुर्गाभिधा सैव रमा मुख्याभिमानिनी। गायत्रीसावित्रीसरस्वतीति त्रिरूपा वाण्यपि तदन्तरमभिमानिनी।   
जीवाच्छादिकापरमाच्छादिकाख्याऽविद्याभिमानिन्यस्तु क्रमादिन्दिरावाण्युमाशचीमुखाः। जीवाच्छादिकापरमाच्छादिकाख्ये   
प्रकृत्यविद्यादिशब्दाभिधे ये द्वे दुर्देवते अप्यवराभिमानिन्यौ। तच्चोक्तम्। ‘अत्र चेतनया तन्मयत्वात्तु मायया। लक्ष्म्या वशगया लोको   
विष्णुनैव विमोहित’ इति श्रुतिगीतातात्पर्ये। श्रीः परा प्रकृतिः प्रोक्ता ब्रह्माणी त्ववरा ततः’ इति श्रुतिगीतातात्पर्ये। ‘तस्यास्तु त्रीणि   
रूपाणि सत्त्वं नाम रजस्तमः। एताभिस्तिसृभिर्जीवाः सर्वे बद्धा अमुक्तिगाः। सर्वान् बध्नन्ति सर्वाश्च तथापि तु विशेषतः। श्रीर्देवी बन्धिका नृणां   
भूर्दैत्यानामथापरे’ति गीतातात्पर्ये। गायत्री चैव सावित्री तथैव च सरस्वती। एवं त्रिरूपा प्रकृतिर्ब्रह्मपत्नी प्रकीर्िते’त्याद्येकादशतात्पर्ये।   
‘श्रीः परा प्रकृतिः प्रोक्ता ब्रह्माणी त्ववरा ततः। उमाशचीमुखास्तस्या अवरास्सम्प्रकीर्तिताः। अथान्ये प्रकृती दुष्टे प्रातिस्विकं स्थिते।   
स्वगुणाच्छादिकाप्येका परमाच्छादिका परा। सर्वावरे ते प्रकृती सततं दुःखितेऽपि च। पिशाचवत्समुद्दिष्टे पुरुषस्याधिकारिणः। प्रेरकास्तु   
तयोर्देव्य इन्दिराद्याः सुखात्मिकाः’ इत्यादि श्रुतिगीतातात्पर्ये। अत्र केचित् द्विवचनस्य बहुस्थलेषु भावाद्दुर्देवताजीवद्वयमेव   
पृथगनन्तरूपेण सर्वजीवेषु वर्तत इत्याहुः। अन्ये तु जीवाच्छादिका परमाच्छादिकाख्यद्विराशितया जीवनन्त्यमभ्युपेत्य द्विवचनं जातिपरं मत्वा   
प्रतिजीवं पृथग्दुर्देवताजीवद्वयं वदन्ति। ऋग्भाष्ये ‘प्रातिस्विकी प्रकृतिर्यत्तमश्चे’ति, तट्टीकायां च न केवलं सर्वानुस्यूता किं तु प्रातिस्विकी   
चास्तीत्यर्थ इति महालक्ष्म्यादिरूपसर्वानुस्यूतप्रकृत्यतिरेकेण ‘तां जघानेशिता चे’ति पूर्वग्रन्थप्रकृतदुष्टप्रकृतेः प्रतिपुरुषं   
प्रातिस्विकत्वाभिधानात्। सुधायां ‘नन्वविद्या चेन्निवर्तते तर्हेकमुक्तौ सर्वमुक्तिः स्यात्। न स्यात्। प्रतिपुरुषमविद्याभेदाङ्गीकारात्। अत्र   
विशेषः स्वगुणाच्छादिका त्वेकेत्याद्यागमादवगन्तव्य’ इति स्पष्टोक्तेश्च। श्रुतिगीतातात्पर्येऽपि नृषु प्रातिस्विकं स्थिते इत्यभिधानाच्च। अत्र   
विशेषः स्वगुणाच्छादिका त्वेकेत्याद्यागमादवगन्तव्य’ इति स्पष्टोक्तश्च। श्रुतिगीतातात्पर्येऽपि नृषु प्रातिस्विकं स्थिते इत्यभिधानाच्च। अत्र   
परमाच्छादिका नित्यसंसारिणीति केचित्। तच्चिन्त्यम्। दुष्टत्वसर्वावरत्वसततं दुःखित्वादितमोयोग्यलक्षणस्य द्वयोरप्यभिधानात्। ननु तर्हि   
‘स्वगुणाच्छादिकां हत्वा परमाच्छादिकां परः। व्याघुट्य मोक्षपदवीं ददाति पुरुषोत्तम’ इति। तथा त्रयोविशतितमे श्लोके ‘पूर्वोक्तां   
द्विविधां दुष्टां प्रकृतिं जहाति हन्ति च। दुर्भगां प्रकृतिं त्यक्त्वा हत्वा चान्यां दुरत्यया’ मिति च जीवाच्छादिकाया हननमभिधाय   
परमाच्छादिकायास्त्यागमात्रोक्तिः कथमुपपद्यते। एकस्या नित्यसंसारिता पक्षे तु तस्यास्त्यागमात्रं न तु तमः प्राप्तिरूपं हननम्।   
अन्यस्यास्तु तमोयोग्यत्वेन सद्यस्तमः प्राप्तिरूपं हननमुपपद्यते। तमः साधनसम्पूर्तिस्तु प्रकृत्यभिमानप्राप्तितः पूर्वमेव सिद्धेत्युपपत्तिरिति   
चेत् अत्र केचित्। जीवाच्छादिकाभिमान्यमानाचित्प्रकृतेः स्वरूपेण विनाशः। परमाच्छादिकाभिमन्यमानाचित्प्रकृतेस्तु न नाशोऽपि तु   
त्याग एव। चेतनयोस्तु एकस्याएवस्वाभिमन्यमानाचित्प्रकृतिविनाशसमयेस्वस्यापि तद्देहत्यागाख्यं हननम्। अन्यस्यास्तु   
स्वाभिमन्यमानाचेतनस्यापि विनाशाभावात्तदभिमानत्यागेन तस्मान्निस्सरणमात्रं न तु देहत्यागः। अतो व्याघुट्टनोक्तिः। अत   
एवानन्ताच्छादिनी हरेरिति हरेराच्छादिनी हरेराच्छादिका। अनन्ता नाशरहितेति विशेषोक्तिरुपपद्यते।   
तदभिमन्यमानाचित्प्रकृतेरनन्तत्वात्। तस्माद्धननव्याघुट्टनोक्तिबलान्न योग्यताभेदकल्पना युक्तेति मन्यन्ते। गुरवस्तूभयोरपि   
तमोयोग्यत्वेऽपि स्वगुणाच्छादिकायाः योग्यजीवमुक्तिसमये सद्यस्तमः प्राप्तिरेव हननशब्दार्थः। ‘अथ च दैत्यहतिस्तमसि स्थिरा   
नियतसंस्थितिरेवे’त्युक्तेः। परमाच्छादिकायास्तु न तदैव तमः प्राप्तिः। किन्तु मुक्तजीवान्निस्सरणमेव। कालान्तरे तमोयोग्यत्वेन   
स्वसाधनसम्पूर्त्या तमः प्राप्तिः। अतो व्याघुट्टनोक्तिरुपपद्यते। ‘अनन्ताच्छादिनी हरेः। न विष्णुं छादयत्येशा तज्ज्ञानं छादयेत्पर’मित्यस्य   
तु अनन्तो भगवान्ब्रह्मेत्युक्तेः अनन्तस्य परमस्य आच्छादिनी। हरेः अधीना। अतो न विष्णुं छादयत्येषा। परं केवलं तद्विषयकज्ञानं जीवस्य   
छादयेदित्यर्थः। अतो न विष्णुं छादयत्येषेत्युत्तरवाक्ये हेतुकथनपरतया अधीनेत्यध्याहारेण योजनोपपत्तिः। अत एव सुधायां ‘नन्वनादेः   
प्रकृतिबन्धस्य कथं निवृत्तिरिति चेत् ‘विश्वमायानिवृत्तिः मायामेतां तरन्ति ते’ इत्यादिश्रुतिस्मृतिसिद्धत्वात्। नन्वनादेः कीदृशो विनाश इति   
चेत् स्वरूपप्रध्वंस एवेत्याद्युक्त्वा अत्र विशेषः स्वगुणाच्छादिकेत्याद्यागमादनुसन्धेय इति   
जीवाच्छादिकापरमाच्छादिकारूपद्विविधप्रकृत्योरपि स्पष्टं विनाशोक्तेरित्याहुरित्यलम्।   
नन्वेवं लक्ष्म्यादिचेतनैः प्रकृत्याद्यचेतनैश्च समस्तोपपत्तौ किमीश्वरस्यापि कारणत्वाभ्युपगमेनेति चेन्न। द्रव्यं कर्म चेत्यादिना सर्वस्य   
तदधीनत्वावगमात् ‘न ऋते त्वत्क्रियते किञ्चनारे’ इत्यशेषव्यापारस्यापि काक्षाद्भगवत्कर्तृकतायाः श्रुतत्वाच्च। उपद्रष्टानुमन्ता चेत्यादौ   
भगवत एव बन्धादिस्वातन्त्र्यव्युत्पादनाच्च। तथा च परमेश्वर एव रमावाण्याद्यशेष नियमनपूर्वकं सत्त्वादिगुणमय्याऽविद्याख्यया   
स्वाधीनयोक्तरूपप्रकृत्या अचिन्त्याद्भुतया स्वशक्त्या च जीवस्य स्वप्रकाशमपि स्वरूपचैतन्यमाच्छाद्य   
स्वाधिष्ठानलब्धपरिणाममहदहङ्कारादिप्रकृत्यंशैरनादिलिङ्गदेहानु बद्धैर्भूतेन्द्रियादिभिश्च संयोज्य प्राधान्येन मनो विपरिणाम्य मुख्यकर्तृत्वं   
स्वातन्त्र्यं कारकफलस्वाम्यं चास्याविद्यमानमेव दर्शयित्वा कामकर्माद्युत्पादनद्वाराऽभिमानसम्पादनपूर्वकं सुखदुःखाद्युत्पादयतीति   
फलितोऽर्थः। तदेतत्सर्वं द्रव्यं कर्म च कालश्चेत्यनुव्याख्यानव्याख्यानावसरे सुधायां सङ्क्षेपेण निरूपितमिति।।84-86।।  
	तत एवाभिमानाच्च देहादीशवशे स्थितम्।  
	भ्रमन्ति स्ववशत्वेन तेनैषां संसृतिर्मता।।  
	मनोविकारान्दुःखादीन्सत्याननुभवन्ति च।।87।।  
	नीचोच्चतादिकं तेन स्वरूपेऽपि हि जायते।  
	भिन्नाभिन्नमतो हीशो बन्धदः सम्प्रकीर्तितः।।88।।  
‘अभिमानादेव संसारोऽन्यथा नेति परिहार’ इति पञ्चमतात्पर्ये। ‘अतो मनोभिमानेन दुःखी जीवो न चान्यथे’त्येकादशतात्पर्ये।   
भ्रान्त्या जीवस्य संसारः भ्रान्तिर्हि देहाभिमति’रिति तृतीयतात्पर्यादौ चाभिमानस्य कारणत्वोक्तेः   
सोऽप्यवान्तरकारणमित्यङ्गीकरणीयम्। त इह व्याघ्रो वा सिंहो वेत्यारभ्य यद्यद्भवन्ति तत्तदा भवन्तीति भगवदज्ञानादेव   
भवन्तीत्यज्ञानस्यापि कारणत्वोक्तेर्भगवज्ज्ञानाभावस्तद्विस्मृतिश्च कामकर्माद्यपेक्षया प्रधानकारणम्। तथा ‘दोषा अनादिसम्बद्धास्ते   
मुक्तिपरिपन्थिन’ इत्यनुभाष्योक्तानां भक्त्यभावादिदोषाणां तु ज्ञानाद्युत्पत्तिप्रतिबन्धकतया कारणत्वं द्रष्टव्यम्। उक्तं सुधायां च   
दोषास्तदुत्पत्तिं प्रतिबन्धन्तो मोक्षपरिपन्थिन इति ज्ञायन्त इति। एवं मनआदीन्द्रियादिप्रेरकतया स्वावरनियम्यप्रकृत्यादिनियामकतया   
कामकर्माद्युत्पादकतया च ब्रह्मादिसर्वदेवानामपि बन्धकत्वम्। सर्वेश्वरस्य मुख्यप्राणस्य ‘मदाज्ञया तान्यखिलानि सन्ति,   
वोयोस्सकाशाज्जगतः प्रवृत्तिं कामयत्यजः’ इत्याद्युक्तेर्भगवत इव सरस्वत्याद्यशेषनियामकतया सर्वाकारेणापि   
बन्धकत्वमिति।।87,88।।  
	हरीच्छयैव संसारो देवानां प्रायशः क्रमात्।।89।।  
किमेवं संसारसामग्री सर्वाधिकारिसाधारणी नेत्याह।। हरिच्छयैवेति।। प्रायश इत्यस्यायं भावः। न तावदृजूनां दोषैः संसारः सम्भवति।   
अनादिकालतः सर्वदोषविहीनत्वात्। गुणाधिकत्वाच्च। प्रकृत्यादेस्सर्वस्य च तदधीनत्वेन स्वाधीनसत्ताशक्त्यादिकस्य तद्बन्धकत्वायोगात्। किं   
तु केवल हरीच्छया तदधीनचित्प्रकृत्या चेत्येव। अन्यच्चतुर्मुखप्रकरणे वक्ष्याम इति। सुपर्णशेषादिदेवानामपि पदप्राप्तेः   
पूर्वजन्मन्येवोत्क्रान्त्यादिमत्त्वेन मुक्तप्रायत्वस्य वक्ष्यमाणत्वात् ‘देवानां नैव केनापि दुःख’मिति तेषामुत्सर्गतो दुःखाद्यभावस्य   
निर्णीतत्वाच्च। ‘न चत्रापि ब्रह्मादेरस्ति सा क्वचि’दिति दुष्टाभिमन्यमानप्रकृत्यादिबन्धाभावस्य स्पष्टमुक्तेश्च नान्यवद्दोषनिमित्तको बन्धः।   
किन्तु हरीच्छया चित्प्रकृत्या तथा स्वोत्तमैर्नियतदग्धपटायमानप्रकृत्या प्रारब्धकर्मणा चेषत्संसारबन्धः। शुकादीनामपीषद्दर्शनात्।   
‘आधिकारिकपुंसां तु बृहत्कर्मत्वकारणात्’ इति गीताभाष्ये कामकर्मादेरपि किञ्चिन्नित्तताभिधान्त्। असुरावेशादिनिमित्तकस्य   
विकर्मादेर्दुःखादेश्च ‘तेषां दुःखादिकं किञ्चितसुरावेशतो भवे’दित्युक्तेश्च। परन्तु इतरवन्न बध्यत इत्येव। तच्चोक्तमेकादशतात्पर्ये   
‘अविद्वज्जीववन्न बध्यत’ इति। एवं मुक्तप्रायाणां महानुभावानां सर्वतत्वाभिमानितयाऽशेषजगदधीश्वराणामसुरावेशादौ   
केवलहरिच्छादिरेव कारणमित्यवगन्तव्यम्। एवमृषिगन्धर्वप्रभृतीनां सर्वेषां मोक्षयोग्यानां योग्यतदातारतम्यक्रमेणैव   
संसारापादकदोषतारतम्यं द्रष्टव्यम्। तदुक्तमनुभाष्ये ‘दोषा अनादिसम्बद्धास्ते मुक्तिपरिपन्थिनः। सर्वे त एते जीवेषु दृश्यन्ते तारतम्यतः।   
ऋजूनामेक एवास्ति परमोत्साहवर्जन’मित्यादि।।89।।  
	सर्वे तेऽप्यणवः प्रोक्ता ह्युत्क्रान्त्यादियुता यतः।  
	हृत्पद्मकर्णिकासंस्थहरिपादाब्जसंस्थिताः।।90।।  
‘उत्क्रान्तिगत्यागतीना’मिति सूत्रसिद्धजीवाणुत्वमाह।। सर्व इति।। देहे जीवावस्थितिप्रकारमाह।। हृत्पद्मेति।। ‘हृदी ह्येष आत्मेति   
श्रुतेः, हरिपादाब्जसंस्थिता’ इति वचनात्। तर्हि कथं सर्वशरीरे प्रवृत्तिरिति चेत् देहे सर्वत्रापि व्याप्त्यङ्गीकारात्। न चाणोर्जीवस्य   
हृदये स्थितत्वे सर्वशरीरे व्याप्तिरुपपन्ना विरोधादिति न वाच्यम्। अणोरप्यंशतः प्रकाशतो वा व्याप्त्युपपत्तेः। तथाहि। द्विविधा   
ह्यधिकारिणः। अंशविभागयोग्याः तदयोग्याश्च। तत्राजानजदेवपर्यन्तमधिकारिणोंऽशविश्लेषवन्तः। तदवरा अंशविभागानर्हाः। ‘न   
देवानां न देवीनां सामस्त्येन जनिर्भुवि। अंशांशेनैव जायन्ते सर्वे त्वाजानजादय’ इति प्रथमतात्पर्योक्तेः। आजानजादय   
इत्यत्रातद्गुणसंविज्ञानो बहुव्रीहिः। तथा चाजानजादयः आजानजव्यतिरेकेण तदपेक्षया अवराः पितृगन्धर्वादयस्तु सर्वे समस्तः   
सामस्त्येनैवेति यावत्। अविभागेनैव जायन्त इत्यर्थः। यद्वा तद्गुणसंविज्ञान एव बहुव्रीहिः। तथात्वे तु देवानां देवीनां भुवि सामस्त्येन   
जनिर्नेति पृथक् सम्बन्धः। किन्तु आजानजादयः सर्वे आजानजाः कर्मजाः तात्विकाश्चेति सर्वेऽपि देवाः अंशांशेन अंशैकदेशेनैव   
जायन्त इत्याजानजोत्तमकक्ष्याणामादिशब्दग्रहणेनैकवाक्यतया योजना।।90।।   

	गन्धर्वप्रमुखा देहे चिद्गुमव्यापिनो मताः।  
	सुरशब्दोदिताः सर्वेऽप्यंशैर्हि व्याप्तिसंयुताः।।91।।  
तत्र तावदंशविभागानर्हाणां देहे व्याप्तिमुपपादयति।। गन्धर्वेति।। तथा हि तत्वप्रदीपे देवानां तु गन्धर्वादिभ्योऽधिकशक्तियोगादुत्कृष्टा   
व्यवस्थितिर्युक्तेत्यादिना गन्धर्वादिभ्य उत्तमानामंशव्याप्तिमुपपाद्य गन्धर्वादीनां चिद्गुण व्याप्तिरेव प्रतिपादिता। उत्तमानां   
शरीरव्याप्तिमुपपादयति।। सुरेति।। आजानजकर्मदेवेष्वपि देवशब्दानुवृत्तेस्तेऽपि सुरशब्दोदिता एव। तथा च अविरोधश्चन्दनवदिति   
सूत्रोक्तरीत्या अणोर्जीवचैतन्यस्य चन्दनबिन्दुवदंश व्याप्तिर्युज्यत इति भावः। नन्वेवं प्रकारद्वयेन द्विविधजीवानां शरीर व्याप्तिमत्त्वे   
गन्धर्वादीनां चिद्गुणव्याप्तिमत्त्वेऽपि गुणिनो हृदयावस्थितत्वं युज्यते।।91।।  
	असम्यक्सम्यगिति च ह्यवस्थाभेदतः सुराः।  
	व्याप्त्यव्याप्तियुताः श्रेष्ठाः प्रायः सम्यगवस्थिताः।।92।।  
तदुच्चविषये तु विशेषं वक्तुं भाष्यवचनं पठति।। असम्यगिति।। सुराः स्वरूपस्य असम्यगवस्थानेन शिथिलतयावस्थानेन शरीरे   
व्याप्तियुताः। सम्यक् सान्द्रितया एकदेशेऽवस्थानेनाव्याप्तियुताः। तत्र केषाञ्चिदधिकशक्तियोगात्कदाचिद्बहुषु स्थानेषु प्रायः   
सम्यगवस्थानम्। अत्युत्तमानां तु भगवत्प्रसादातिशयादिच्छया सम्यगवस्थानं ‘व्याप्तिश्चाभ्यधिका तेषामत एव न संशय’   
इत्यधस्तादुक्तरिति तत्वप्रदीपिकावाक्यं मनसि निधायोक्तम्।। श्रेष्ठा इति।।92।।  
	तत्वविद्यार्यवर्याणां सम्यगेव ह्यवस्थितिः।  
	सर्वरूपेषु चैवं हि शक्तियोगाद्विचित्रता।।93।।  
वायोर्विशेषमाह।। तत्वविद्यार्येति।। अत्रायं निष्कर्षः। यथा चन्दनबिन्दोः सम्यक् निबिडतयैकदेशगतत्वेऽपि प्रशिथिलतया विद्यमान   
स्वांशैर्व्याप्तत्वम्। सर्वत्र देहादौ शीताद्यापादकतया सत्त्वावगमात्। तथा देवानां हृदि चैतन्यद्रव्यस्य निबिडतयाऽवस्थानं समग्रदेहे तु   
प्रशिथिलवद्विद्यमानस्वांशतो व्याप्तिः। अत्रांशव्याप्तिर्नाम शिरः पाण्यादिविशिष्टविश्लिष्टपृथग्रूपलक्षणांशैः शरीरे पूर्णत्वमिति केचित्।   
तच्चिन्त्यम्। ‘न हि जीवस्याक्षिणी पृथक् शिरोबाह्वादिकं विद्यत इत्यैतरेयभाष्य विरोधात्। किन्तु चन्दनवत्प्रचयेन सर्वत्र   
सान्द्रतयावस्थानमेव सान्द्रव्याप्तिभाज’ इति तत्वप्रदीपोक्तेः। ननु ‘हृदये संस्थितो जीवो विशेषेण हरिस्तथा। चक्षुरादिषु रूपाणि   
जाग्रत्काले तयोस्सदा। बहूनि सन्ति तान्येव यदैकीभावमाप्नुयुः। हृदयस्थेन रूपेण तदा जीवो न किञ्चन। जानाती’ति बृहद्भाष्ये चक्षुरादिषु   
पृथग्रूपबाहुल्योक्तेः शिरः पाण्यादिविशिष्टबहुरूपपूर्णत्वमङ्गीकर्तव्यमिति चेन्न। न हि जीवस्याक्षिणी पृथक्शिरोबाह्वादिकं विद्यते। हृदि   
स्थितमेव हि तस्य रूपं जागरेऽप्यक्ष्यादिषु विशेषसन्निहितं भवति दीपप्रकाशवत्। ‘अवस्थितिवैशेष्यादिति चेन्नाभ्युपगमाद्धृदि हि,   
गुणाद्वालोकवदिति’ सूत्रा दित्यैतरेयभाष्ये पृथग्रूपावस्थानं निषिध्य हृदि स्थितस्यैव काले विशेषेण चक्षुराद्यवस्थानप्रतिपादनात्।   
बृहद्भाष्यवचनं च तदभिप्रायकमेव। ‘हृदयस्थात्पराज्जीवो दूरस्थो जाग्रदेष्यती’तिवत्। अतो न विरोधः। केचित्तु ऐतरेयभाष्यवाक्यं   
प्रकाशव्याप्तिमदल्पजीवपरम्। बृहद्भाष्यवचनमुत्तमपरमित्याहुः। तदयुक्तम्। उभयवाक्ययोरपि सर्वजीवसाधारणताप्रतीतेः। ऐतरेये   
अवस्थितिवैशेष्यादित्युभयसाधारणसूत्रोदाहरणाच्चेति। तत्रात्युत्तमानां त्वाधिक्यक्रमेण विशेषतः सान्द्रतया व्याप्तिः।   
तथाप्यतिनिबिडबहुचैतन्यद्रव्येण हृद्यवस्थानं च युज्यते। मुख्यप्राणस्य तु हृदीव सर्वाङ्गेष्वपि सर्वदा सम्यगेवावस्थानम्। एवं शिरः   
पाण्यादिदेहावयवगतचैतन्यांशेष्वपि हृदीव सम्यक् पूर्तिसद्भावेनाति   
निबिडतरपूर्णचेतन्यद्रव्यत्वादेवमूलरूपाद्विभक्तावतारादिसर्वरूपेष्वपि मूलरूप इव परिपूर्णाः सद्गुणगणा दृश्यन्ते। ‘बळित्था तद्वपुषे   
धायी’ति श्रुतेः। ‘इत्थमेव निहित’मिति भगवत्पादोक्तेश्च। उक्तं च तत्वप्रदीपिकायां ‘अस्माकं तत्वविद्यार्यवर्याणां मूलरूप इव   
सर्वरूपेष्वपि सौबल्यसार्वज्ञसौलक्षण्यादिगुणाः परिदृश्यमाना युज्यन्त इत्यादि। प्रपञ्चयिष्यते चैतदुत्तरत्र। एवं प्राणस्य स्वहृदीव   
सर्वाङ्गेष्वपि सम्यगेवावस्थानसद्भावेऽपि भगवदचिन्त्यशक्तियोगात् भगवत्प्रसादासादितस्वाचिन्त्यशक्तियोगाच्च विशेषतो हृद्यवस्थानमपि   
सम्भवतीति सर्वरूपेषु सम्यगवस्थितिरिति योजना। एवं विचित्रता अवरेषां प्रकाशव्याप्तिः। देवानामंशतो व्याप्तिः। तत्ववादाचार्याणां   
सम्यगेवावस्थानमिति विचित्रता।।83।।  
	स्वरूपेन्द्रियसम्मिश्रैर्जडैरेवेन्द्रियैः सदा।  
	आमोक्षं तु प्रवर्तन्ते साक्षिणा च क्वचित्क्वचित्।।84।।  
	सुदृढो निर्णयो यत्र ज्ञेयं तत्साक्षिदर्शनम्।  
	तत्र ब्रह्मादिदेवानां साक्षिणा स्यात्प्रवर्तनम्।।85।।  
एवमणूनां जीवानां भवतु शरीरेंऽशतो गुणतो वा व्याप्तिस्तथापि न दूरस्थदर्शनादिकं युज्यते। केवलं जडेन्द्रियाणां   
प्रकाशनेऽकिञ्चित्करत्वात्। चैतन्यप्रकाशस्य देहमात्रव्यापकत्वेन स्वतो बहिर्गमनायोगादिलिङ्गदेहानुबद्धानादिजडेन्द्रियेषु   
स्वरूपेन्द्रियप्रकाशस्य व्याप्तत्वात्तत्सम्मिश्राचिदिन्द्रियप्रकाशानां बहिर्व्याप्तित्वाद्दूरस्थपदार्थदर्शनादिकं युज्यत इत्यतो बहिरपि   
देहानुबद्धाचिदिन्द्रियप्रकाशव्याप्तौ तन्मिश्रतयाचिदिन्द्रियप्रकाशव्याप्त्यादि नोपपद्यत इत्याह।। स्वरूपेन्द्रियेति।। उक्तं च   
दूरदर्शनादिकमपि तत्प्रकाशव्याप्त्या युज्यत इति तत्वदीपे ‘चिदचिन्मिश्रमेवैतन्मनो यावच्च संसृति’रिति,   
चिन्मात्राणीन्द्रियाण्याहुर्मुक्तानामन्यदैव तु। तान्येव जडयुक्तानीति’च। साक्षिशब्दोदिस्वरूपान्तः करणे विषयाः आत्मस्वरूपं   
मनस्तद्धर्मा ज्ञानसुखाद्याः क्षुत्पिपासादयोऽविद्या कालोऽव्याकृताकाशः परमाणुगतापर्यवसितावयवविभागः। सामान्यतः सर्वं चेत्। ‘सुदृढो   
निर्णयो यत्र ज्ञेयं तत्साक्षिदर्शन’मित्युक्तेः। उक्तस्यापवादमाह।। तत्रेति।। प्रायश इति ग्राह्यम्। तत्र ऋजूनामनादिकालादारभ्य   
स्वरूपेन्द्रियैरेव प्रवृत्तिः। न च परदत्तस्वाम्यनिमित्तकाभिमानरूपं स्वाभिमन्यमानमहदादिविषयं मदीयमेतदिति यज्ज्ञानं तदपि   
वृत्त्यानुबद्धसाक्षिरूपमेव। केवल स्वरूपत्वे मुक्तावप्यनुवृत्तिप्रसक्तेः। अतः कथं स्वरूपत्वमिति वाच्यम्। तत्रापि पूर्वं तन्मदधीनतया   
स्थितमित्येवमाकारेणानुवृत्त्यङ्गीकारात् अव्यक्तिमाश्रित्य समाधानात् मुक्तावननुवृत्तेः। अपरे तु केवलवृत्तिरेवेति मन्यन्ते। यद्यपि   
बाह्यमनोवृत्त्याख्यमपि प्रायोऽनुवर्तते। अन्यथा ‘एवं प्रलयकालेऽपि प्रतिभातपरावर’   
इत्यादिवृत्तिज्ञानातिरोधानप्रतिपादकानुभाष्यादिविरोधात्। तथापि वृत्तेरवर्जनीयसन्निधितयैवावस्थानं न तु वृत्तिमपहाय   
स्वरूपज्ञानस्यार्थविषयीकरणासामर्थ्यम्। अतो वृत्तिज्ञानसद्भावेऽप्यस्याकिञ्चित्करत्वात्साक्षिण एव स्वप्राधान्येन   
सर्वविषयीकारित्वोक्तिर्युक्तेति। तात्विकयोगिनामपि पदप्त्यनन्तरं प्रायः स्वरूपज्ञानेनैव प्रवृत्तिः। तदा   
वृत्त्यनुशङ्गेऽप्युक्तरीत्याऽकिञ्चित्करत्वम्। कदाचित्कासुरावेशादिसद्भावदशायां केवलवृत्त्यैव। अतात्विकयोगिनामशेषमोक्षयोग्यानां   
प्रागुपपादितरीत्यैव। तदेतत्प्रमाणलक्षणवाक्यार्थपर्यालोचनया सम्यगवगम्यत इति रहस्यमिति।।94,95।।  
	एवं देहगता जीवा देहादिष्वभिमानिनः।  
	रागद्वेषमदक्रोधलोभाद्यैरभिसंवृताः।।96।।  
उक्तार्थोपसंहारपूर्वकं वैराग्यजननाय संसारस्वरूपं प्रपञ्चयति।। एवमित्यादिना।। देहादिष्विति।। देहेन्द्रियान्तः करणतद्धर्मेषु   
देहानुबन्धिषु च कलत्रापत्यवित्तादिष्वित्यर्थः। अभिमानो नामास्वकीये स्वकीयत्वाभिनिवेशः। अयमिहाभिसन्धिः। देहादिषु स्नेहाभिमानाभ्यां   
तत्पुष्टिहेतुभूतेष्वशोभनेष्वेव विषयेषु शोभनत्वाध्यवसायो जायते। तेन च सन्ततविषयानुध्यानम्। ‘ध्यायतो विषयान्पुंसः   
सङ्गस्तेषूपजायते’। सङ्गः स्नेहः। सङ्गात्सञ्जायते कामः। कामितप्रतिरोधे कामात् क्रोधोऽभिजायते। क्रोधाद्भवति सम्मोहः। सम्मोहः   
अकार्येच्छा मिथ्याज्ञानं च। सम्मोहादुक्तलक्षणात्स्मृतिभ्रंशपदोदित निषेधादिविषयकस्मृतिनाशे ज्ञातार्थस्याप्यन्यथास्मृतिः। ततश्च   
शास्त्रार्थस्याप्यन्यथास्मरणात् सर्वात्मना बुद्धिनाशो निर्णीतज्ञाननाशः। ततश्च दोषादृष्ट्या पुनः प्रवृद्धरागाद्यरिषड्वर्गबलेन   
काम्यपापादिकर्मकरणेनास्ति जायते वर्धते परिणमते प्रक्षीयते नश्यति चेति षडूर्मिप्राप्तिः। ततश्च गर्भवासादिदुःखप्राप्तिः। पुण्यकर्मणा   
स्वर्गस्ततः पातादिर्नरकाद्यनर्थावाप्तिश्चेत्येवं संसृतिकलाप इति। उक्तं चैतद्गीताभाष्ये ‘रागादिदोषकारणमाहे’त्यादिना। रागादिदोषाणां   
कारणं रागादिदोषा एव कारणं यस्येति प्रमेयदीपिकायां सम्मोहादीनां रागादिजन्यत्वं तद्धेतुत्वं चोक्तमिति।।96।।  
	जन्ममृत्युजराव्याधिसुखदुःखभयादिकान्।  
	भुञ्जते स्वर्गधूमादिपथभूनिरयादिषु।।  
	भ्रमन्तो विविधान्देहान् प्राप्नुवन्तः स्वकर्मभिः।।97।।  
	पुनः कर्माणि कुर्वन्तः पूर्वकर्मानुसारतः।  
	भगवज्ज्ञानवैधुर्यात्संसारेऽस्मिन्भ्रमन्ति हि।।98।।  
सुखदुःखभयादिकान् भुञ्जत इति।। यद्यपि सुखदुःखादिकं जडान्तःकरणात्मकमेव। तथापि सुखदुःखाद्यात्मना मनसि विकृते सति   
तत्राभिमानात्तस्मिन् चिद्रूपान्तः करणस्य अङ्गारवह्निवद्विमिश्रीभावलक्षणसन्निधिसद्भावेन स्फटिके रक्तिमेवोच्चनीचता।   
रूपभिन्नाभिन्नविकारविशेषः स्वरूप एव जायते। अयमेव हि भोगो नाम। ‘नीचोच्चतैव दुःखादेर्भोग इत्यभिधीयत’ इत्युक्तेः। प्रपञ्चितं   
चैतत्प्रगेवेति। वैराग्यातिशयजननाय संसारासारतां सूचयितुं स्वर्गादेराशुतरविनाशित्वेन भाविपातशङ्क्या   
गतागतेनापरिचितमार्गगमनेनाभ्रधूनादि सहावस्थानेन व्रीहियवादिप्रवेशात् कर्मशेषेण पुरुषद्वारा स्त्रीयोन्यादिप्रवेशगर्भवासादिद्वारा   
मानुष्यादिप्रापकत्वाच्च तत्साधनं काम्यकर्म निन्दितं तिर्यङ्निरयदुर्मानुष्याद्यतिमहानर्थप्रापकत्वान्निषिद्धकर्मातीव निन्दितमिति लेशतो   
दर्शयति।। स्वर्गेति।। तच्चोत्तरत्र विवरिष्यते। न चानुमितकर्मसमाप्त्या बन्धहानिरिति भ्रमितव्यतात्पर्ये। भ्रमन्ति परिवर्तन्ते।।97,98।।  
	एकस्मिन्नप्यसङ्ख्यानि ह्यनादीनि प्रवाहतः।  
	कर्माणि तानि च पृथक् चेतनान्येव सर्वतः।  
	अचेतनशरीराणि स्वकर्मफलभाञ्जि च।।99।।  
	प्रत्येकं तेषु चानन्तकर्माण्येवंविधानि च।  
	तानि चैवमितीशस्य निः सीमा शक्तिरुत्तमा।।100।।  
संसारानादित्वं भगवज्ज्ञानं विना तदपर्यवसानं च विशदयितुं कर्मणामानन्त्यादिकं दर्शयति।। एकस्मिन्निति।। जीव इति शेषः। उपपादितं   
चैतद्गीताभाष्ये ‘एकस्मिन् शरीरे बहूनि कर्माणि करोति। तानि चैकैकानि बहुकजन्मफलानि कानिचित्। तत्र चैकैकानि कर्माणि   
भुञ्जन्नाप्नोत्येव शेषेण मानुष्यम्। ततश्च बहुशरीरफलानि कर्माणीत्यसमाप्ति’रिति। न्यायविवरणे च ‘कर्माण्यनन्तानि यथेष्टमीशः सम्पाद्य   
तेषां फलमिच्छयैव। क्वचिद्ददाति क्व च नो ददाति न ह्यानन्त्यात्कर्मणां भोगनाश’ इति। प्रकृतकर्मस्वरूपमनुव्याख्यानवचनेन   
प्रपञ्चयति।। कर्माणीति।। अयं भावः। एकस्मिन् जीवेऽनादिकालादारभ्यानन्तजन्मसुकृतान्यनन्तकर्माणि वर्तन्त इति हि व्युत्पादितम्।   
तेषु चैकैकस्य कर्मण एकैकश्चेतनो विशेषेणाभिमानीत्येवमनन्तकर्मणां पृथगभिमानिनो जीवा एकस्मिन्नेव जीवेऽसङ्ख्या वर्तन्ते।   
तेष्वेकैकस्यापि पृथक्पृथगनन्तानि कर्माणि। तानि च पृथगेकैकजीवाभिमतानीत्येवं परम्परयानन्तानन्तकर्माणि   
तदभिमानिनोऽनन्तानन्तजीवाश्चेत्यपर्यवसानम्। एवं सत्यनन्तानन्तकर्मतदभिमानिचेतनराशीनां दर्शनादिमान् प्रवर्तको निवर्तकः   
फलादिदाता चेश्वर इति निस्सीममाहात्म्यवान् भगवान्महालक्ष्मीमहिल इति। उक्तं च तत्वप्रदीपे ‘परस्तु   
स्वेच्छयैवानन्तकर्मणामनन्तजीवराशीनां तदैकैककर्माभिमानिनाम्पुनरनन्तकर्माणीत्येवमनन्तानन्तकर्मजीवसन्तानानां तत्तत्कर्म प्रवर्तयति   
निवर्तयति पुण्येन ज्ञानमुत्पाद्य पापं विनाश्य तस्य पुण्यपापरहितस्य ज्ञानिनः प्रसन्नः स्वयं फलमनन्तं ददातीत्यतो नारायणस्यात्याश्चर्यरूपो   
महिमेत्याशय’ इति। ननु कर्माभिमानितयोक्तजीवाः के सर्वेऽपि जीवाः स्वस्वकर्माभिमानितापादकतादृशस्वकर्मपरिपाकदशायामिति   
ब्रूमः। स्वकर्मफलभाञ्जि चेत्युक्तत्वात्। तदा किम्प्रकारेण वर्तन्त इति चेत् लिङ्गदेहमात्रेण स्वाभिमन्यमानकर्ममात्रशरीराश्च   
स्वाभिमन्यमानकर्ममात्रज्ञानयुक्ताः सुप्तप्राया वर्तन्ते। उत्तमानां तु भगवद्विषयकज्ञानं तदन्यत्रापि क्वचिदनुसन्धानं च भवति। ऋजूनां तु   
कर्माभिमानितायामप्यशेषजगद्विषयकज्ञानं भगवति च पारोक्ष्येण ज्ञानपूर्तिः बहुविषयेष्वापरोक्ष्येण च। अत्र विशेषः।   
ऋजूनामृजुकर्माभिमानित्वं तदितरेषामुत्तमानामुत्तमकर्माभिमानित्वमिति। अवश्यं च सर्वजीनानां कर्माभिमानित्वमङ्गीकार्यम्। तथा   
हि। समानयोग्यतापन्नानां मध्ये कस्यचित्कोटिकल्पात्पूर्वं मुक्तिरन्यस्य इतः परं कोटिमहाकल्पानन्तरं मुक्तिरिति तावत्सिद्धम्। अन्यथा   
जगत्प्रवाहपर्यवसानापातात्। एवं च बहुकालव्यवधानेन बहुषु मुच्यमानानां तावद्बहुकल्पेषु जायमान स्थूलतरशरीरभावावश्यम्भावात्तत्र च   
स्वसमानापेक्षया बहुकर्मणा जन्ममृत्यु क्षुत्पिपासाजरारोगसुखदुःखभयचिन्तादिरूपसंसारधर्माणामवर्जनीयत्वेन बहुकालात्पूर्वं मुक्तस्य   
यावत्ससारे सम्भूय यावत्कर्मदुःखादि तदपेक्षया पश्चान्मुक्तस्य तावत्संसारे सम्भूये ततो बह्वधिककर्मादिप्राप्तेः। तस्य चानादि   
योग्यतासापेक्षत्वात्। अन्यथा तद्दातुरीश्वरस्य वैषम्यादिदोषप्रसक्तेः। योग्यताधिक्ये च सकलश्रुत्यादिसिद्धसाम्यव्याघातात्। तथा च   
समानां सर्वथा देहादिसाम्यमङगीकार्यम्। एवं चातिबहुतरकालव्यत्यासेन मुच्यमानानां संसारिणां स्थूलदेहादिसाम्यं बहुकालं   
स्थूलदेहाभावेन विनानुपपद्यमानं तत्कल्पयति। प्रलयकाले बहुकालस्थूलदेहाभावश्च प्रायो बहुकल्पादिषु कर्माभिमानितानङ्गीकारे न   
सम्भवति। सम्भवति च तदङ्गीकारे। कर्माभिमानितायां सूक्ष्मदेहव्यतिरिक्तदेहाभावस्योक्तत्वात्। अतो बहुकालं कर्माभिमानिता   
सर्वेषामपि सिध्यत्। ननु सर्वप्रकारेणाप्य वैषम्याभवे स्वरूपयोग्यतासाम्यानुपपत्तेः तदन्यथानुपपत्त्या देहादि साम्यसिद्धये खलु   
कर्माभिमानिता सर्वजीवानामङ्गीकृता। तथापि कस्यचित्पूर्वं मुक्तिः कस्यचित्पश्चादिति वैषम्यात्कथं साम्यमिति चेन्मैवम्।   
योग्यतासाम्याविरोधित्वादस्य। संसारे सुरनरतिर्यगादिदेरप्राप्तौ प्रागुदाहृतविविधतद्धर्मप्राप्तौ वैषम्यस्योक्तरीत्या योग्यतायां पर्यवसानेन   
साम्यविरोधः स्यात्। उक्त सर्वसाम्यमङ्गीकृत्यैव कालव्यवधानेन मोक्षाङ्गीकारमात्रेण कथं तद्विरोधः। अस्याल्पत्वेनाविवक्षितत्वात्। ननु   
सुखदुःखदौ तत्साधनेषु तद्योग्यतायां साम्येति कस्यचिद्बहुकालं बद्धता कस्यचित्पूर्वं मोक्ष इत्यत्रापि कश्चिदवान्तरयोग्यताविशेषोऽवश्यं   
वक्तव्य एव। अन्यथा कालव्यत्यासेन मुक्तिदातुर्हरेर्वैषम्यादिप्राप्तेः। तथाहि। कर्माभिमानित्वं हि पूर्वकर्मफलरूपमित्युक्तं   
स्वकर्मफलभाञ्जीति। तत्र कश्चित्कियन्तं कालं कर्माभिमानितया स्थित्वा कियन्तं कालं स्थूलदेहादिकं प्राप्य सुखदुःखाद्यनुभोक्तृतया स्थित्वा   
पश्चान्मुक्तः। तदत्यन्तसमये वापरस्ततः परं बहुतरकाले बद्ध एवास्ते। सति चैवं तयोर्देहादिसाम्येऽपि पूर्वमुक्तापेक्षया   
तत्समस्यापरस्याधिकं कर्माभिमानित्वमिति वाच्यम्। अन्यथा प्रागुक्तविरोधात्। तथा च तदापादकं कर्म योग्यतापेक्षं न वा। न चेत् वृथा   
कर्मदातुरीश्वरस्य वैषम्यादिदोषः। आद्ये योग्यताभेदोऽङ्गीक्रियत एवेति समत्वानुपपत्तिरिति। सत्यम्। स्वरूपानन्दमुक्तिस्थानसाम्यादौ   
हरिप्रियत्वे तद्भक्तिवैराग्यादिसाधनेषु च तथा देरतद्धर्मसुखदुःखादितदापादककर्मसु चेत्येवमादिष्वेव योग्यतासाध्यत्वं श्रुत्यादिसिद्धम्।   
तथाप्यवान्तरात्यल्पकिञ्चिद्व्यत्यासस्त्वङ्गीकृत एव। यथोक्तं ‘कदाचित्की योग्यता तु नैव तेषां निषिध्यत’ इति। न चैतावता   
तारतम्यव्यत्यासो भवति। तद्व्यत्यासापादक एव प्राङ्निरस्त इति। एके तु अवान्तरयोग्यताव्यत्यासाभावेऽपि केवलेश्वरेच्छयैवाधिकं   
कर्माभिमानितादि। न च वैषम्यादिदोषापातः। एतादृशवैषम्यादेः कर्मफलप्रतिपादकवेदाप्रामाण्यानापादकत्वेनादोषतया   
अङ्गीकारार्हत्वादित्याहुरित्यलम्।।99,100।।  
	ईशाधीनाश्च ते जीवाः कर्तारश्च यथार्हतः।  
	यत्कारयेदीश एषां ज्ञानेच्छायत्नपूर्वकम्।।101।  
ननु प्राप्नुवन्तः स्वकर्मभिरित्ययुक्तम्। जीवानां कर्मकर्तृत्वासम्भवात्। कर्तृत्वं हि क्रियास्वातन्त्र्यम्। न हि स्वातन्त्र्यं जीवस्य।   
जिघृक्षोर्ग्रहणाभावादिति युक्त्यनुगृहीतसाक्षिणाऽस्वातन्त्र्यस्य प्रतीतत्वात्। स्वतन्त्र्यस्येश्वरैकनिष्ठतायाः समस्तागमसिद्धत्वाच्च। ‘स हि   
सर्वस्य कर्ता, नान्यः कर्ता, इतरव्यपदेशाद्धिताकरणादिदोषप्रसक्तिः, न कर्तृत्वं न कर्माणि लोकस्य सृजति प्रभुः, नाहं कर्ता न कर्ता   
त्वमित्यादौ स्पष्टं जीवस्य कर्तृतानिषेधाच्च। न ह्यकर्तुः कर्मफलप्राप्तिरुपपद्यत इत्यत आह।। ईशेति।। चोऽप्यर्थे। द्वितीयः समुच्चये।   
अयमाशयः। अस्त्येवेश्वरस्वातन्त्र्यम्। अस्ति च जीवस्यापि कर्तृत्वम्। तदभावे विधिनिषेधशास्त्रवैयर्थ्यापत्तेः। न हि   
कर्तारमन्तरेणारण्यरोदनायमानस्य शास्त्रस्य सार्थक्यं सम्भवति। न हि जडं प्रति विधिनिषेधौ भवतः। नापीश्वरं प्रति। तथा सति तस्य   
पुण्यपापलेपप्रसङ्गेनानीश्वरत्वापत्तेः। अतो जीव एव कर्ताङ्गीकार्यः। कर्तृत्वेऽपि योग्यताभेदेन वैचित्र्यं यथार्हत इत्यनेन सूचयति।  
ननूक्तं जीवस्य कर्तृत्वमनुपपन्नमिति तत्राह।। यदिति।। पूर्वकर्म। उक्तं च भाष्ये ‘पूर्वकर्म प्रयत्नं च संस्कारं चाप्यपेक्ष्य तु। ईश्वरः   
कारयेत्सर्वं तच्चेश्वरकृतं स्वय’मिति।। ईश्वर एव स्वतन्त्रः कर्ता। जीवस्तु परतन्त्रः कर्ता। अतो जीवस्य   
क्रियास्वातन्त्र्यरूपकर्तृत्वाभावाभिप्रायेणाकर्तृत्वोक्तिः। उक्तं च गीतातात्पर्ये। स्वाततन्त्र्याभावापेक्षयैव जीवस्याकर्तृत्वमित्यादिना।   
क्रियास्वतन्त्र्याभावे कथं कर्तृत्वमिति चेत्। जीवगतप्रवृत्त्यादेरीश्वराधीनत्वेऽपि ईश्वरो जीवस्य प्रयत्नेच्छाद्युत्पाद्यैव प्रवर्तयतीति   
जीवेच्छाधीनत्वस्याप्यनुभवसिद्धत्वात् स्वेच्छाधीनप्रवृत्तिमत्त्वस्यैव कर्तृशब्दार्थत्वात् कर्तृत्वमुपपद्यते। न च करिष्यामीति   
चेच्छायामप्यकरणान्न करिष्यामीति चेच्छायामपि करणात् कथं स्वेच्छाधीनप्रवृत्तिमत्त्वमपीति वाच्यम्। न ह्यस्माभिर्नियमेन   
स्वेच्छाधीनप्रवृत्तिमत्त्वं जीवस्योक्तम्। तथा सति स्वतन्त्रकर्तृत्वप्राप्तेः। तथा चान्वयव्यतिरेकयोः स्वातन्त्र्यमात्रप्रतिक्षेपकत्वम्। न तूत्सर्गतः   
स्वच्छाधीनप्रवृत्तिमत्त्वरूपकर्तृत्वस्य। उक्तं च भगवता ‘उपलब्धिवदनियम’ इति। अन्याधीनस्य कर्तृत्वानुपपत्तिः ‘यथा च   
तक्षोभयथे’ति निरस्ता। नन्वेकस्यां क्रियायां कथं जीवेश्वरयोरुभयोः कर्तृत्वमिति चेत् रथाकर्षणादावनेकेषां कर्तृत्वस्य दर्शनात्। ईश्वरस्य   
कर्तृत्वे विधिविषयत्वं स्यादिति चेन्न। अस्वतन्त्रकर्तृरेव विधिविषयता न तु स्वतन्त्रकर्तुः। न हि स्वतन्त्रः स्वात्मानं विधिबद्धं करोति। ननु   
जीवस्यापि कथं विधिविषयत्वम्। तदिच्छादेरीशेच्छोत्पादितत्वेन केवलं तदधीनतया जडतुल्यत्वादिति चेन्न। जडतौल्यव्यावृत्तये   
विधिविषयत्वायैवेशेन जीवस्येच्छादेरुत्पादनात्। अत एव चन्द्रिकायां सर्वत्र प्रवृत्त्यादेरदृष्टाधीनत्वातेरपि सन्ध्योपास्त्यादौ माणवकस्य   
विध्यादिदर्शनादिति समाहितम्। जीवगतकर्तृत्वशक्तेरीश्वराधीनत्वेन केवलं दारुयोषायमाणस्य कथं कर्तृत्वमित्यभिप्राय इति चेत्सत्यम्।   
तथापि जीवकर्तृत्वस्य निर्बाधसाक्षिप्रत्यक्षसिद्धत्वेनापलपितुमशक्यं तत्कर्तृत्वम्। अत एवेश्वराधीनत्वं नेति वदाम इति चेन्न।   
तस्याप्यागमानुमानाभ्यां सिद्धत्वेन निषेधानर्हत्वात्। एवं जीवस्य पराधीनकर्तृत्वे प्रत्यक्षादित्रयरूपं पूर्णं प्रमाणमस्तीति। तदुक्तं ‘प्रत्यक्षैषा   
कर्तृता जीवसंस्था तथागमादनुमानाच्च सर्वम्। विष्णोर्वशे तन्न हेयं द्वयं च जानन् विद्वान् कुरुते कार्यकर्म। पूर्णं प्रमाणं तत्त्रयं   
चाविरोधेनैकत्रस्थ’मित्यादि। अस्ति प्रमाणं परं तु स्वतन्त्रत्वमुपपत्तिविरुद्धम्। किञ्चाहं प्रयत्नकरणे न स्वतन्त्रः। हरिर्यदि मया प्रयत्नं   
कारयिष्यति तर्हि कारयत्विति मत्वा तूष्णीमवस्थानस्यैवोचितत्वेनाकरणस्यैवोपपत्तियुक्तत्वात्। तथा च प्रयत्नादावप्यस्वतन्त्रस्य कर्तृत्वं   
कथमङ्गीकार्यमिति चेत्सत्यम्। कर्तृत्वस्वातन्त्र्ययोरुभयोरपि प्रमितत्वात्त्यक्तुमयुक्तत्वेन युक्तिविरुद्धस्यापि ईशाचिन्त्यशक्त्यैवोपपत्तिरिति   
वदामः। ‘यत्तु युक्त्या विरुध्येत तदीशकृतेमेव ही’ त्युक्तेः। ततश्च विध्यविषयेभ्य ईशमुक्तजडेभ्यो व्यावृत्तस्य स्वसम्बन्धितया विधिज्ञानस्य   
तज्जन्यायाः फपसाधनेच्छायास्तदनुकूलकृतेश्च जीवेऽनुभवसिद्धत्वात्तस्य च ज्ञानादेरीश्वराधीनत्वस्य   
श्रुतिस्मृतीतिहासपुराणादिसिद्धत्वादीश्वरो विधिनिषेधशास्त्रवैयर्थ्याय स्वस्य वैषम्यादिदोषपरिहाराय चानादियोग्यताकर्मापेक्षयैव जीवं   
प्रेरयित्वा विध्यादिपरशास्त्रेण विहितादौ कर्तव्यताज्ञानमुत्पाद्येच्छामपि जनयित्वा क्रियानिष्पत्त्यनुगुणं प्रयत्नं सम्पाद्य स्वयं च तदन्तर्गतः   
कुर्वन् कर्तृत्वशक्तिनियमनपूर्वकं दारुयोषास्थानीयेनापि जीवेन कर्म कारयतीत्येवमीश्वरस्य स्वतन्त्रयेण कर्तृत्वं जीवस्य   
क्रियास्वातन्त्र्याभावेऽपि ज्ञानेच्छाप्रयत्नपूर्वककृतिमत्त्वरूपं दारुयोषादिष्वविद्यमानमनुभवसिद्धममुख्यं कर्तृत्वमस्तीत्यङ्गीकर्तव्यमिति।   
एतच्च तत्वप्रकाशिकायां नयचन्द्रिकायां च स्पष्टम्। गीताभाष्ये च अकर्तृत्वेऽपि विधिद्वारा ईश्वरप्रसादादिच्छोत्पत्त्योक्तकारणैः कर्मद्वारा   
पुरुषार्थो भवतीति न प्रवृत्तिविधिवैय्यर्थ्यमिति। अकर्तृत्वेऽपीत्यस्य अपराधीनकर्तृत्वा भावेऽपीत्यर्थः प्रमेयदीपिकायामुक्तः। अस्तु वा   
क्रियास्वातन्त्र्यरूपं कर्तृत्वं तदपि जीवे ईश्वरायत्तं विद्यते। स्वावरजीवापेक्षया वा जडापेक्षया वा तदुपपत्तेः। यथोक्तं गीतातात्पर्ये।   
‘तदधीनस्वतन्त्रत्वं स्वावरापेक्षयैव त्वि’ति। ‘स्वातन्त्र्यं च जडान्प्रति, प्रभुर्हि जीवो जडमपेक्ष्येति’ च। गीताभाष्ये उक्तं च ‘स्वातन्त्र्यं   
जडमपेक्ष्ये’ति। उक्तं प्रमेयदीपिकायां ‘जडं हि परकृतेन नोदनादिना क्रियावद्भवति। न त्वागन्तुककारणमन्तरेण स्वेच्छया।   
जीवस्त्वादिसिद्धया सत्तातुल्यया परमेश्वरप्रसादायत्तया क्रियाशक्त्या कर्तोच्यत इति युक्तस्तत्र कर्मविधि’रिति। यद्यपि कर्मापेक्षां   
विनैवेश्वरस्य फलदानेशक्तिरस्ति तथापि तदपेक्षया फलं ददामीति स्वसङ्कल्पादेव तदपेक्षेति न स्वातन्त्र्यहानिः। उक्तं च ‘एतानपेक्ष्यैव   
फलं ददानीत्यस्यैव सङ्कल्प इति स्वतन्त्रता। नास्यापगच्छेत्स हि सर्वशक्तिर्नाशक्तता क्वचिदस्य प्रभुत्वा’दिति। तथा चोक्तं   
जीवकर्तृत्वमुपपद्यत इति।।101।।  
	फलदाताऽखिलानां च कर्मणां हरिरेव हि।।102।।  
कर्मकरणे जीवस्येच्छाधीनप्रवृत्तित्फलप्राप्तावप्यस्ति प्रवृत्तिरिति न शङ्का कार्येत्याह।। फलेति।। ‘फलमत उपपत्ते’रिति सूत्रं,   
‘कर्मण्येवाधिकारस्ते मा फलेषु कदाचन। मा कर्मफलहेतुर्भू’रिति गीतायाम्।।  
	उत्तमानामुत्तमानां दुःखाद्यत्यल्पमेव हि।  
	समानां सममेव स्यात्सर्वेषामप्यसंशयम्।।103।।  
एवं संसारस्थितिं सङ्ग्रहेण निरूप्य पूर्वं मुक्तानां पश्चान्मुच्यमानानां सर्वषामधिकारिणां यावत्संसारे सम्भूय दुःखादिप्राप्तौ विशेषमाह।।   
उत्तमानामिति।। नीचनीचापेक्षयोत्तमोत्तमानां दोषजातमल्पमेव। योग्यतासाम्ये इतः कोटिकल्पात्पूर्वं विमुक्तानां इतः   
परमनेककोटिकल्पव्यवधानेन मुक्तिं प्राप्स्यतां सममेव। उपपादितं चैतत्। सुखादिकं वैषयिकमपि पुण्यादिकं यावत्संसारे   
मिलित्वोत्तमोत्तमानामधिकं समानां सममेवेति सिद्धत्वान्नोक्तम्।।103।।  
	योग्यताकामकर्मादि वैचित्र्यादपि चित्रता।।104।।  
तदेतद्वैचित्र्यं कुत इत्यत आह।। योग्यतेति।।104।।  
	तृणवृक्षादिजीवेभ्यः पश्चाद्या उत्तमा मताः।  
	मानुषा वर्णभेदेन तथैवाश्रमभेदतः।।105।।  
तदेव सङ्क्षेपतो दर्शयति।। तृणेत्यादिना।। सप्रमाणकं प्रपञ्चितं चैतत् तारतम्यसङ्ग्रहव्याख्यान इति नेहोच्यते। ‘खगा मृगास्तृणादयः   
पिपीलिकाश्च गर्दभा इत्यत्रोक्तास्तु तदासुरत्तमा यत’ इत्युक्तेर्भगवता   
सहोर्ध्वलोकगमनाच्चोत्तमत्वावगतेर्नात्रैकगुणोपासकपरतृणादिशब्देन विवक्षिताः।।105।।  
	क्षितिपा मनुष्यगन्धर्वा देवाश्च पितरश्चिराः।  
	आजानजाः कर्मजाश्च पुष्करः शिष्टतेवताः।।106।।  
	शनिश्चोषा बुधः स्वाहा केचित्पर्जन्यपूर्वकः।  
	वैवस्वतमरीच्याद्याः सनकाद्याश्च योगिनः।।107।।  
	विष्वक्सेनोपक्लृप्तान्यशतस्थधनपास्तथा।  
	मित्रतारे निरऋतिः प्रावही च ततोऽधिकाः।।108।।  
	प्रसूतिवह्निभृगवो नारदश्चादितिस्तथा।  
	शतरूपा चन्द्रसूर्ययमाश्च प्रवहस्तथा।।109।।  
	गुरुः स्वायम्भुवेन्द्राणी दक्षरत्यनिरुद्धकाः।  
	प्राणः सुरेन्द्रकामौ च मृडाहीशविपस्त्रियः।।110।।  
	स्त्रियः षड् जाम्बवत्याद्याः शेषवीन्द्रविपास्तथा।  
	तथैव भारतीवाण्यौ मुख्यवायुचतुर्मुखौ।।111।।  
	त एते पूर्वपूर्वेभ्यः सर्वे शतगुणोत्तराः।  
	केचिद्दशगुणोद्रिक्ताः केचित्पञ्चगुणाधिकाः।।  
	केचिद्द्विगुणतः श्रेष्ठाः केचिदत्यल्पते वराः।।112।।  
	सजातीयगुणेष्वेवं विजातीयास्ततोऽधिकाः।  
	परिमाणत एवैतत्सजातीयगुणेष्वपि।।113।।  
	तारतम्यस्फुटत्वे तु वैलक्षण्यं महत्तरम्।  
	सहस्त्रकोटिगुणतोऽप्यनन्तगुणतोऽपि च।।114।।  
अत्र पूर्वपूर्वमभिहिताभ्य उत्तरोत्तरमभिहिता उत्तमाः। एकपदोपात्ताः समा इति ज्ञेयम्। शिष्टदेवता इति।। ‘कलाभ्यश्चान्यदेवेभ्य’   
इत्युक्तान्यदेवशब्दोक्तास्तारतम्यप्रकरणे पृथगनुपात्ता इत्यर्थः। सन्न्यायरत्नावल्यनुसारेण स्वाहापर्जन्यमध्यस्था अपि केचनानुक्तदेवता   
ग्राह्या इत्याशयेन केचिदित्युक्तम्। उत्तमत्वेन क्लृप्तप्रधानवायुरुद्रेन्द्रादिभ्यो नीचतया क्लृप्तपर्जन्याच्चान्ये शतस्था अत्र ग्राह्याः। एतेन   
देवर्षिपितृपनरा इति पञ्चविधत्वेनोक्तानामपि स्थावरतिर्यङ्मानुषक्षितिपगन्धर्वादिभेदेनानेकविधत्वनित्युक्तं भवति।।106-114।।  
	पुनश्च त्रिविधाः प्रोक्ता उत्तमाधममध्यमाः।  
	उत्तमा देवतास्तत्र ऋष्याद्या मध्यमा मताः।  
	अधमा मानुषोत्कृष्टास्ते चापि त्रिविधा मताः।।115।।  
पुनश्च क्रोडीकारेण प्रभेदमाह।। पुनश्चेति।। अत्र पुनश्चेत्येव स्ववचनम्। अन्यदेकादशतात्पर्यवचनम्। सन्तस्तु त्रिविधा इति तत्र पाठः। ते   
चापि त्रिविधा मता इत्यत्रोत्तममध्यमाधमप्रभेदेन त्रिविधानामपि सुरादीनां प्रत्येकं त्रिविधत्वमुच्यत इति मन्तव्यम्। तत्र   
चैकादशतृतीयतात्पर्ये ‘स्वनीचेषु तु देवेषु’ इत्याद्युत्तरग्रन्थपर्यालोचनया तत्प्रतीतेः। सात्विकसात्विका देवा इति द्वितीयतात्पर्ये   
सात्विकसात्विकत्वेनोक्तानां देवानां गीतातात्पर्ये ‘देवा इन्द्रो विरिञ्चाद्या इति त्रेधैव देवता’ इति पुनश्च सात्विकादिप्रभेदेन   
त्रैविध्याभिधानाच्च। एवं ‘पितृगन्धर्वपूर्वाश्च मुनयः कर्मदेवता’ इति मध्यमेष्वपि त्रैविध्यं तत्रैव दर्शितम्। तथा राजसानां मध्ये सात्विका   
एव भागवता विप्रादय इति। मनुष्योत्तमानां राजसात्विकत्वमभिधाय राजसस्थसात्विकेष्वेव किञ्चिद्रजोयुक्तसात्विकाः   
समरजोयुक्तसात्विकाः सत्वात्किञ्चिदूनतमोयुक्ताः स्त्विका इति सात्विकत्वेनैकत्वस्य सत्त्वात् किञ्चिदूनतमोयुक्तसात्विका   
इत्युक्तेस्त्रैविध्यमवगम्यते। किञ्चिद्रजोयुक्तसमरजोयुक्तसात्विकानां च रजोयुक्तसात्विकत्वेनैकत्वस्य विवक्षितत्वात्। तृणादिजीवास्तु   
अधममनुष्योत्तमेष्वन्तर्भूता इति नानुक्तिदोषः।।115।।  
	जयाद्याः पार्षदा विष्णो राजानो ये च विश्रुताः।  
	कर्मदेवाश्च ऋषयो योगेशा मनुपूर्वकाः।।116।।  
नन्वथाप्युक्तेष्वनन्तर्भूता बहवो वर्तन्त इत्यत आह। जयाद्या इति।। ‘नीचाः सुरेभ्यस्तत एव तेऽखिला’ इति निर्णयोक्तेः।   
गरुडानन्तविष्वक्सेनातिरिक्तानां विष्णुपार्षदानां मध्यमत्वम्।। विश्रुता इति।। तत्र तत्र पुराणेषु प्रसिद्धा राजान इत्यर्थः। बल्यादीनां   
कर्मदेवानां देवावरत्वमस्मदाचार्यैः सम्यगुपपादितं द्रष्टव्यम्। ततश्च मध्यमतोपपत्तिः। योगेशा योगसिद्धाः।। मनुपूर्वका इति।।   
स्वारोचिषाद्येकादश मनवः सावर्ण्याद्याः सेन्द्रा इत्यर्थः।।116।।  
	ऐरावतमुखाश्चैव कामधेन्वादयस्तथा।  
	अप्सरोयक्षगन्धर्वचारणाद्याः सुरानुगाः।।117।।  
ऐरावतमुखा इति।। मुखशब्देन समस्तदैवतावाहनादिसङ्ग्रहः। कामधेन्वादय इति कल्पतरुप्रभृतीनां ग्रहणम्। यक्षगन्धर्वचारणाद्या इति   
नृत्तगानादिकर्तारो वाहनादिकृतस्तथा। सिद्धसिद्धेति वक्तारश्चारश्चैषां तथैव च। सेवाकारा इति ह्येव भेदैरष्टविधा मता’ इति   
तृतीयतात्पर्योक्ता ग्राह्याः।।117।।  
	आजानजा वह्निपुत्रास्तथैव पितरश्चिराः।  
	पक्षिपन्नगनाथाश्च नद्यद्य्राद्यभिमानिनः।।118।।  
पक्षिनाथाः गरुडारुणजटायुः प्रभृतयः। पन्नगनाथाः ‘शेषस्तु प्रथमो जातो वासुकिस्तदनन्तरम्। ऐरावतस्तक्षकश्च कर्कोटकधनञ्जयौ।   
कालियोमणिनागश्चेत्यादिना। एते प्रधानतो नागाः कीर्तिता द्विजसत्तमे’त्यन्तेनास्तीकपर्वण्युक्ता ग्राह्याः।   
भागीरथीकावेर्यादिनद्यभिमानिन्यो गङ्गालोपामुद्राद्याः अद्य्रभिमानिनो मेरुहिमवदादिजीवाः।।118।।  
	ये वेश्रुता महात्मानः सर्व एते च मध्यमा।  
	विना सुपर्णप्रमुखान्नारदादींश्च कांश्चन।।119।।  
ये चान्ये महात्मानस्त्रिजन्मभरतपरीक्षिदाद्याः पुराणादिप्रसिद्धाः। पक्षिपन्नगनाथा इत्यादिषूक्तापवादमाह। विनेति।। ये   
उत्तमाधिकारित्वेन प्रसिद्धाः गरुडशेषभृगुनारदाद्याः तानृतेऽन्ये मध्यमा इत्यर्थः।।119।।  
		इति मध्यमाधममोक्षयोग्यप्रकरणम्।।4।।  
## ऋज्वतिरिक्तदेवप्रकरणम्  
	तत्रोत्तमा देवतास्ताः सर्वदोषविवर्जिताः।  
	गुणैः सर्वैः सुसम्पन्ना विरिञ्चादुत्तरोत्तरम्।।120।।  
अथ तेष्वेवोत्तमाधिकारिणां देवानां स्वरूपज्ञानं मोक्षान्तरगसाधनमिति तन्महिमानं स्वावगतात्यल्पमपि सङ्ग्रहेण निरूपयिष्यन्   
तावदुत्तमाधिकारित्वनिर्दोषनिस्सीमगुणपूर्णत्वादावेकादशद्वितीयतात्पर्यवचनं पठति।। तत्रेति।। पुष्करमारभ्य विरिञ्चपर्यन्तमुत्तरोत्तराः   
क्रमेण सर्वदोषवर्जिता गुणाधिकाश्चेत्यर्थः। अत्र निर्दोषाणामपि देवानां बहुप्रारब्धवत्त्वेन निमित्तेनासुरावेशनिमित्तककिञ्चिद्दोषवत्त्वं वक्ष्यते।   
तदपि नीचनीचापेक्षयोत्तमोत्तमेष्वल्पमिति सर्वदेवतासाधारणत्वेऽपि गुणपूर्णत्वेऽस्ति विशेषः। ज्ञानानन्दादिगुणानां   
नीचनीचापेक्षयोत्तमोत्तमेषु सङ्ख्यापरिमाणाभ्यां शतगुणआद्युत्तमत्वेऽप्यंशवैचित्र्यस्फुटताभिराधिक्यस्य   
सद्भावादत्यधिकविजातीयगुणसद्भावस्याप्यन्यथानुपपत्तिसिद्धत्वाच्च सुसम्पन्ना इत्युक्तम्। तत्र सङ्ख्याधिक्यं नाम तावदानन्दाख्या गुणाः   
नीचनीचेष्वेकजातीयविषयव्यङ्ग्या यावत्सङ्ख्याका वर्तन्ते स एक इति विवक्षित्वा तज्जातीयानन्दास्तदुत्तमेषु   
दशशतादिसङ्ख्याकास्तदधिका वर्तन्त इत्येवंरूपं द्रष्टव्यम्। एवं ज्ञानादिगुणान्तरेषु सजातीयेषु सङ्ख्याधिक्यं द्रष्टव्यम्।  
परिमाणाधिक्यं नाम नीचस्य कस्यचित्कदलीफलादिरूपैकैकविषयानुभवव्यङ्ग्यो य एकानन्दो वर्तते तादृश   
एवोत्तमस्याप्येकैकविषयव्यङ्ग्यानन्दोऽप्येक एव। तथापि एकजातीयविषयव्यङ्ग्य एवानन्द उत्तमगतश्चेत्सोऽतिमहानिति। (एकमेव   
कदलीफलं द्वेधा कृत्वा तत्रैकं भागं यदि नीचो भक्षयति तदा तस्य तद्रसानुभवेन यावानानन्दो न तावानेव भागान्तरं भक्षयितुरुत्तमस्यानन्दः   
किन्तु ततो महान्)। तत्र महत्त्वं नाम परिमाणातिशयो वर्तते। एकादशतात्पर्ये ‘विषयेभ्योऽधिकसुखव्यक्तिः प्राकाम्यमिष्यते। इतरेषां   
सुराणां तु निस्सीमानन्दभोजन’मिति प्राकाम्यसिद्धिरहितस्य कदलीफलादिविषयभोगादिना यावत्सुखव्यक्तिस्तदपेक्षया   
तत्सिद्धिमतस्तस्मादेव कदलीफलभोगादादधिकसुखव्यक्तिः। तत्सिद्धिमान् यदि देवस्तर्हि तस्मादेव   
निस्सीमानन्दव्यक्तिरित्युच्यमानत्वात् परिमाणोत्कर्ष उपपद्यते। प्रमेयदीपिकायां च ‘मय्यनन्तगुणेऽनन्ते गुणतोऽनन्तविग्रहे’ इत्यत्र   
सङ्ख्यापरिमाणाभ्यां गुणानामानन्त्यमनेनोचष्ट इत्युक्तेः सङ्ख्याधिक्यं नाप्रसिद्धम्। न च गुणे गुणायोगः। ‘अस्मत्पक्षे गुणाद्याश्च तद्वन्तो हि   
विशेषत’ इत्यनुव्याख्याने तदुपपादनात्।  
अंशाधिक्यं नाम यथा तूलपिण्डसमपरिमाणस्यापि वज्रमणेरतिनिबिडतया स्थितत्वेनांशाधिक्यं दृश्यते तथा रुद्राद्यानन्दापेक्षया   
सरस्वत्याद्यानन्दादेः शतगुणितपरिमाणाद्याधिक्येऽपि अंशानां न शतादिगुणितोत्तरत्वमात्रमपि तु ततोऽप्यनन्तगुणितत्वमिति। न   
चाद्रव्यत्वाद्गुणानामंशाभावः। ‘तस्माद्गुणादिकमपि नास्त्यनंशतया क्वचि’दिति गीतातात्पर्ये समाहितत्वात्। वैचित्र्याधिक्यं नाम   
तत्तद्विषयव्यङ्ग्यमोदप्रमोदमुत्प्रमुत्प्रियादिष्वपि प्रत्येकमवान्तरवैचित्र्याधिक्यम्। मोदो ह्यप्रकृष्टविषयोत्थः। विषयवैचित्र्यान्मोदवैचित्र्यम्।   
प्रकृष्टविषयोत्थो हि प्रमोदः। प्रकृष्टविषयवैचित्र्यमित्याद्यवान्तरवैचित्र्याधिक्यम्। एतदपि शिवाद्यपेक्षया सरस्वत्यादेरनन्तमेव। ‘भोगानां   
च विशेषेण वैचित्र्यं लक्ष्यते क्वचि’दिति हि भाष्ये। स्फुटताधिक्यं तु ‘परिमाणे शतगुणेऽप्यानन्दस्फुटतावशात्। यथा   
दीपाच्छतगुणाप्यग्निज्वाला न दीपवत्। स्फुटीभवेद्यथैवाग्निर्बहुलोऽपि न सूर्यव’दित्यादिना तैत्तिरीयभाष्ये व्युत्पादितम्। एतदपि   
शिवाद्यपेक्षयाऽनन्तगुणितमेव सरस्वत्यादेरिति। एतेन ‘उमा यावदनन्तांशान् पूर्वदृष्टेभ्य एव त्वि’ति सजातीयज्ञाने उमारुद्राद्यपेक्षया   
रुद्रसरस्वत्यादेपनन्तगुणोत्तमत्वमभिधीयते। तदयुक्तम्। फलभूते सजातीयानन्दादौ शतगुणाद्युत्तमत्वस्यैव   
तैत्तिरीयबृहदारण्यकभाष्यादावुच्यमानत्वात्। ज्ञानरूपसाधनाधिक्ये साध्याधिक्यावश्यम्भावात्। तदुक्तमनुभाष्ये ‘युक्तं च   
साधनाधिक्यात्साध्याधिक्यं सुरादिषु। नाधिक्यं यदि साध्ये स्यात्प्रयत्नः साधने कुत’ इति। तथा च ज्ञानानन्त्यमनुपपन्नमित्येतन्निरस्तम्।   
तैत्तिरीयाद्युच्यमानशताद्युत्तमत्वस्य सजातीयानन्दादि सङ्ख्यापरिमाणमात्रविषयत्वात्। विशेषविषयज्ञानातिशयेन प्राप्त्युपपत्तेः।   
विजातीयज्ञानेन विजातीयानन्दादेरप्यधिकं भावाच्च साध्यसाधनयोरैकरूप्यमेवेत्यास्तां विस्तरः।।120।।  
	चतुर्विंशतितत्वानामेत एवाभिमानिनः।  
	तज्जस्याण्डादिकस्यापि देहप्राणादिनामपि।।121।।  
	कर्मनामान्नवागादेर्व्योमकारादिकस्य च।  
	वेदवर्णपुराणानां तथैव ह्यभिमानिनः।।122।।  
	सर्वजीवगतानां च गाम्भीर्यप्रश्रयादिनां।  
	तथा चित्सुखभक्त्यादिगुणानामभिमानिनः।।123।।  
तत्र तावदधिकार्युत्तमत्वं देवानां कुत इत्यतस्तत्सम्भावनायाशेषगुणपूर्णतासिद्धये सर्वाभिमानितया सर्वनियामकत्वमाह।।   
चतुर्विंशतीत्यादिना।। ‘शब्दाद्या नभआद्याश्च मनोयुक्तेन्द्रियाणि च। अहङ्कारो महांश्चैव त्रयोविंशतिको गुणः। प्रकृतिस्तु चतुर्विंशे’ति   
तृतीयतात्पर्ये। तत्राव्यक्तमुख्याभिमानिनी महालक्ष्मीः। ‘सरस्वतीभारत्यौ च देव्यौ प्रकृतिमानिनी’त्यनुभाष्ये। न च ‘पुरुषाव्यक्तकालानां   
रमैवैकाभिमानिनी’त्यनुभाष्यविरोधः। पुरुषादीनां रमाभिमानिनी। सा चैका देहदेह्यादिभेदरहितेति सुधायामन्यथा व्याख्यातत्वात्।   
‘महतो ब्रह्मवायू तु तद्भार्ये चाभिमानिनः’। विज्ञानतत्वस्य महत्तत्व एवान्तर्भावाभिप्रायेण चतुर्विंशतितत्वविवक्षा।   
यद्यप्येतेऽहङ्कारादितत्वानामप्यभिमानिनः तथापि रुद्रादीनामप्यहङ्काराद्यभिमानित्वात् महत्तत्वस्य तु ब्रह्ममात्राभिमानि   
कत्वादसाधारण्याभिप्रायेण विशिष्य महदभिमानित्वोक्तिः। प्रपञ्चयिष्यते चैतदुत्तरत्र। ‘अहमः शेषवीन्द्रौ च शिवस्तद्दयितास्तथा। अहमः   
शेषवीन्द्रौ च रुद्रेन्द्रौ कामतत्स्त्रिया’विति हि तात्पर्ये। रुद्रादिपुत्रत्वादिन्द्रादीनामप्यहङ्काराभिमानिता। अहङ्काराभिमानिनः   
कामपुत्रस्यानिरुद्धस्येति हि सुधायाम्। ‘मनस्तत्वस्य मनोरूपेण शङ्करः। शेषः सुपर्ण इन्द्रश्च मनांस्येव पृथक् पृथक्। अनिरुद्धो   
देवगुरुर्मनोदेवास्सचन्द्रकाः। वरुणश्च मनोभवः पर्जन्यः सर्वतोऽवरः। मनोभिमानी स प्रोक्तः’ इत्यादि प्रमाणानि।   
एतेषामुक्तिर्विवक्षाविशेषेण। पर्जन्यादुत्तमानां सर्वेषामपि मनोभिमानित्वं द्रष्टव्यम्। एतच्च प्रपञ्चयिष्यामः।   
चित्तबुद्धिसङ्कल्पविज्ञानध्यानादीनां मनस्यन्तर्भावः। ‘एतत्सर्वं मन एवे’ति श्रुतेः। तत्र चित्ताभिमानी ब्रह्मा। अग्निश्चित्तस्य देवता। सरस्वती   
बुद्ध्यात्मिका। उमा बुद्ध्यभिमानिनी। मित्रः सङ्कल्पदेवता। निशाकरो विज्ञानदेवता। नेदं विज्ञानं बहिर्विज्ञानतत्वम्। तस्य   
सरस्वत्येकाभिमानिकत्वात्। किन्त्वन्तःकरणवृत्तिविशेष एव। ‘चराचरव्यपाश्रयस्तु स्यात्तद्व्यपदेशो भाक्तस्तद्भाव भावित्वादि’ति सूत्रे   
तथाऽभिधानात्। वरुणो ध्यानदेवतेत्यादि च। इन्द्रस्त्विन्द्रियात्मा। तत्राप्यवान्तरविशेषस्तु ‘मित्रो यमश्च वरुणः कुबेरश्च दिगीश्वरः।   
श्रोत्राभिमानिनः सर्वे। सोमश्च रोहिणी चैव दक्षवामश्रुतिस्थितौ। भूतवायुस्त्वग्देवता। सूर्यश्च सूर्यभार्या च चक्षुर्द्वयसमाश्रितौ। चक्षुष्ट्वमग्ने रसनं   
वरुणो घ्राणमश्चिनौ। पृथिवी तथा। वाग्देवते ततो वह्नि रुमा च परिकीर्तिते। स्वाहाया अपि वाक्त्वं च। पाणिः शक्रो दक्षश्च। पादाभिमानी तु   
जयन्तः। पायुर्यमो निर्ऋतिरेव च। मित्रश्च उपस्थमानी तु शिवो मनुर्दक्षस्तथैव च। शब्दनामा बृहस्पतिः। अपानव्यानोदानसमानाः   
स्पर्शवातादयश्च स्पर्शाद्यभिमानिनः। शब्दाद्याः पञ्च शिवजाः। आकाशमानी विघ्नेशः। वायोस्सर्वेऽपि मरुतः। पुरन्दरस्तेजोऽभिमानी वह्निश्च   
वसवश्चान्ये पावकाद्याः वह्निपुत्राश्च। ब्रह्मशेषसुपर्णेन्द्रशिवाद्या आप ईरिताः। सर्वे चाबभिमानिनः। वैश्वदेव्यस्ततो ह्यापः। सर्वे सुराः क्रमेणैव   
विष्णो र्जातो अबाख्यकाः। पृथिवीमानिनी चोमा भूदेवता शनिः पृथिव्यात्मा। इदमादिजगत्सर्वं शक्रदेहं विदुर्बुधाः। अनिरुद्धस्य भार्योषा   
प्यण्डाभिमानिनी। अत्रादिशब्देन लोकग्रहणम्। ब्रह्मरुद्रादयस्सर्वे लोकानामभिमानिनः। भूतानां भौतिकानां च मन्त्राहुतिगणस्य च।   
अचेतनगणस्यास्य कल्पको मित्रनामकः। प्राणा मन्त्राणि भूताश्च चिदचित्त्वविभेदिनः। अचितां कल्पको मित्रः’ इत्यादि च। देहेन्द्रियान्तः   
करणनाम्नोऽस्य द्विविधस्य च। स्थूलसूक्ष्मशरीरस्य सर्वेषामभिमानिनी। भारती। सर्वदेहाभिमानी तु शरीरपुरुषः शिवः। सर्वदेहाभिमानी तु   
देहिनां तु दिवाकरः। देहमानी वैश्रवणः। प्राणशब्देनाहङ्कारकार्यविशेषो देहे वायुविशेषश्चोच्यते। अहङ्कारकार्यविशेषस्याहङ्कारिकः   
प्राणोऽभिमानी। मरुतः प्राणमानिनः। प्रधानो वायुरेव च। मुख्यपञ्चकरूपस्तु गरुडो मध्यपञ्चकः। अवमः पञ्चकस्त्वन्ये प्राणाद्यास्तस्य   
सूनवः। प्राणापानौ शेषवीन्द्रौ तथोदानसमानकौ। रुदेन्द्रौ तत्परश्रेष्ठौ वायुर्व्यान उदाहृतः।  
आत्मानां जीवानाम्। सर्वजीवाभिमानी तु ब्रह्मैव हि महापुमान्। जीवाभिमानी शेषस्तु। मानुषाणां तु जीवानामभिमानी पुरञ्जनः। अस्य   
देवत्वाभावेऽपि प्रसङ्गादुक्तिः। कर्मेति पुष्करः प्रोक्त उषानामाभिमानिनी। ब्रह्मा समुद्दिष्टः स एवान्नाभिमानवान्। देवी चान्नाभिमानिनी।   
देवी सरस्वती। अन्नपतौ सूर्ये। अन्नदेवोऽनिरुद्धकः। अन्नदेवता सोमः। पृथिवी चान्नाभिमानिनी। वागत्र वाक्स्वरूपं विवक्षितम्। आदिपदेन   
घोषादिग्रहणम्। वाङ्नाम्नीति सरस्वती। घोषमानी चतुर्मखः। अव्याकृत व्योमाभिमानिनी महालक्ष्मीः। ब्रह्मा च। कालस्य   
रमाविरिञ्चगरुडादयः। आदिपदेन व्योमकालप्रभेदानां दिशां कल्पवत्सरादीनां सङ्ग्रहः। श्रोत्राभिमानिन एव दिगभिमानिनः।   
कल्पवत्सरादीनां तत्तन्नामक चतुर्थस्कन्धादावुदाहृता द्रष्टव्याः। धूमार्चिरादिमार्गस्थाः सात्यकिकृतवर्माद्यंशिनः कृष्णपक्षादिदेवताः।   
विद्यादेव्यौ प्रकीर्तिते। सर्ववेदाभिमान्येव गरुडो वेदपूरुषः। ऋचः श्रीर्गीरुमाद्याश्च साम्नः प्राणशिवादयः। अग्निः सामाभिमानी स्याद्वरुणस्तु   
स्वरात्मकः। ऋग्भाष्ये ‘सर्वविद्याभिमानित्वादित्यारभ्यातिच्छन्दांसि सर्वदेव्यः प्रकीर्तिता’ इत्यन्तेन विद्यातदवान्तरभेदच्छन्द   
आद्यभिमानिनः सप्रपञ्चमुक्ताः। बृहद्भाष्ये अश्वब्राह्मणे देवानां पृथक् पृथक् तत्तत्तत्वेष्वभिमानित्वं विशदमुक्तम्। वर्णशब्देन पञ्चाशद्वर्णानां   
ब्राह्मणत्वादीनां च ग्रहणम्। सर्ववर्णाभिमानी शेषः। स्वराणां वायुवरुणाद्याः। व्यञ्जनाभिमानी मनुः। देवाश्वतुर्वर्णगताः। तत्र   
ब्रह्मदक्षगुरुभृग्वादयो ब्राह्मणाभिमानिनः। वायुशेषेन्द्रमनुवरुणाद्याः क्षत्राभिमानिनः। कुबेरवास्तुपुरुषाद्या वैश्यजात्यभिमानिनः।   
निरऋत्याद्यास्तुरीयस्य। भारतादीनां भारत्याद्याः। शेषस्सर्वपौरुषेयस्य। इतिहासपुराणानां सोमाद्या अभिमानिनः। भक्त्यादीत्यादिपदेन   
वैराग्यादिग्रहणम्। द्वितीयेन सौन्दर्यादेः। चित्सुखभक्त्यादिगुणानां ब्रह्मवायू। प्रपञ्चयिष्यते चैतत्। अशनायापिपासामानी तु मारुतः। तदन्येषां   
गुणानां चु तदन्ये विबुधाः स्मृताः। अत्र प्राय उक्तानि प्रमाणवचनान्येव। ग्रन्थगौरवभयान्न तद्ग्रन्थनाम गृहीतम्।।121-123।।  
	सर्वाभिमानिनः सर्वे तथापि ह्युत्तरोत्तरम्।  
	आधिक्यं वक्तुमेतेषां पृथक्स्थानमुदीर्यते।।124।।  
एवं चतुर्विंशतितत्वानां रमाब्रह्मादयोऽभिमानिन इत्युक्तम्। तत्र विशेषं गीतातात्पर्यवचनेन दर्शयति।। सर्वाभिमानिन इति।। सर्वे   
सर्वाभिमानिनश्चेत् श्रीरव्यक्तस्य ब्रह्मा महत इत्यादि विशिष्याभिमानस्थानोक्तिः कथं शास्त्रे उपपद्यते इत्यत आह।। उत्तरोत्तरमिति।।   
यद्यपि सर्वेऽपि देवाः सर्वतत्वाभिमानिनः। तथापि तेषां देवानामिन्द्राद्यपेक्षया रुद्रस्य तदपेक्षया विरिञ्चस्येत्येवमुत्तरोत्तरमाधिक्यं वक्तुं   
उपादानोपादेयभावापन्नमहदहमिन्द्रियादिपृथगभिमान उदीर्यते। पृथक्स्थानोक्तौ कार्याहङ्काराद्यभिमानिनः   
सकाशात्तत्कारणमहदाद्यभिमानिन उत्तमत्वमित्यादि ज्ञायत इति भावः।।124।।  
	आधिक्यक्रम एवात्र शास्त्रतात्पर्यमिष्यते।  
	स्थानेषु त्ववरेषां च परे सन्ति न चेतरत्।।125।।  
आधिक्योक्तिः किमर्थेत्यत आह।। आधिक्येति।। सर्वेऽपि सर्वाभिमानिन इत्यस्यापवादमाह।। स्थानेष्विति।। अवरेषां रुद्रादीनाम्।   
अभिमानस्थानेषु अहङ्कारेन्द्रियादिषु परे उत्तमा ब्रह्मादयस्सन्ति। न चेतरत् उक्तवैपरीत्यरूपम् इतरत् उत्तमाभिमानस्थानेषु महदादिषु   
अवरे ये इन्द्ररुद्रादयस्तेषां सत्त्वं नेत्यर्थः।125।।  
	तथापि पितुरर्थो यः पुत्रस्याप्युपचर्यते।  
	अव्यक्तादिपदार्थानां सर्वे तदभिमानिनः।।126।।  
तथापीन्द्रकामादेरहङ्काराद्यभिमानित्वं क्वचिदुच्यमानमनुपपन्नं स्यात्। उत्तमाभिमन्यमानस्थाने अवराभिमानाभावोक्तेरित्यत   
उक्तम्। तथापीति।। यथा राजपुत्राणां पितरि राज्यं पालयति सति तत्पुत्रत्वादेव राज्याधिपतय इत्युपचरितो व्यवहारोऽस्ति   
तथोत्तमाभिमन्यमान स्थानविषये तेषां तत्पत्रत्वादिसम्बन्धः तेषामुपचरिताभिमानोऽस्ति। मनस्तत्वादीनां सर्वेऽप्यभिमानिनः प्रायः।   
पर्जन्यस्यापि पृथङ्मनोभिमानस्योक्तत्वेन तदुत्तमानामुक्तरीत्याऽवर्जनीयत्वात् सर्वे चाबभिमानिन इति सर्वदेनानाम्मप्यबभिमानस्य   
स्पष्टमुक्तेश्च। एवमन्यत्रापि यथासम्भवं द्रष्टव्यम्। सर्वेषां सर्वतत्वाभिमानित्वे उक्तोऽयं सङ्कोचो बाह्यतत्वेष्वेव। यदा तु   
तान्येवाण्डान्तर्भूताद्युपचयेनाध्यात्मं शरीरान्तर्भुक्तान्नाद्युपचयेन पुनः पुनः स्थूलानि भवन्ति तदा सर्वेषामपि   
सर्वतत्वाभिमानितास्त्येव। तत्तदभिमन्यमान तत्वानां सम्मिलितत्वात्। ‘सूक्ष्मेन्द्रियाणि सन्त्येव स्युः स्थूलान्यप्यहङ्कृतेः। तेषां   
भूतैरुपचयः सृष्टिकाले विधीयत’ इति भूतेभ्यश्चोपचीयन्ते पुनर्ब्रह्मशरीरत’ इत्युपचयोक्तेः। ‘अन्नमशितं त्रेधा विधीयते यत्सूक्ष्मं   
तन्मन’ इत्यादिना प्रतिदिनां मनआदीनामुपचयापचययोरुपपादनाच्च। ‘महतो ब्रह्मवायू च तद्भार्ये चाभिमानिनः। अहमः शेषवीन्द्रौ   
च रुद्रेन्द्रौ कामतत्स्त्रियः। मनसस्त्वनिरुद्धश्च चन्द्रश्चान्ये यथोदितमित्युक्त्वा, एवं क्रमो व्यत्ययस्तु स्थूलसूक्ष्मादिभेदत’   
इतितृतीयतात्पर्ये स्पष्टोक्तेश्च। एतेन ब्रह्मवायू च तद्भार्ये शेषवीन्द्ौ च तत्स्त्रियौ। शिवस्तद्दयिता शक्रकामौ तद्दयितादयः। सर्वे सुराः   
क्रमेणैव विष्णोर्जाता अबाख्यका ‘इत्याद्युक्त्वा, एते तु महदादीनां सर्वेऽपि ह्यभिमानिन’ इत्यैतरेयभाष्यवाक्यं ‘सर्वाभिमानी   
भगवान् स्वाराडिन्द्र उदाहृत’ इति तृतीयतात्पर्यवचनं च समञ्जसं भवति। अत एव गीतातात्पर्योदाहृतवाक्ये उपसंहारे   
अव्यक्तादिपदार्थानां सर्वे तदभिमानिन इत्युक्तम्। तथा च सर्वे देवाः सामान्यविशेषप्रकारेण सर्वतत्वाभिमानिन   
इत्युक्तमुपपन्नमिति।।126।।  
	पूर्वे पूर्वे यतो विष्णोः सन्निधानं क्रमाधिकम्।  
	सामर्थ्याधिक्यमेतेषां पश्चादेव लयस्तथा।।127।।  
	व्याप्तिश्चाभ्यधिका तेषामत एव न संशयः।  
	अचिन्त्यशक्तयः सर्वे सर्वज्ञाः प्रथितौजसः।।128।।  
एवं तत्वाभिमानितया सूचितं देवतातारतम्यं क्रमेण तन्महिमातिशयं ज्ञापयन् भाष्यवचनेन विशदयति।। पूर्व इति।। ‘पूर्व प्रथमोत्पन्ने।   
प्रथमा वा। सन्निधीयतेऽत्रेति  
सन्निधानं प्रतिमे’ति तत्वप्रकाशिकायाम्। तथा चैवमर्थः। यतः पूर्वपूर्वोत्पन्नाः भगवतो विशेषेण प्रतिमाभूताः पूर्वपूर्वस्मिन् विष्णोः   
क्रमेणाधिकसन्निधानं वर्तते। ‘सन्निधानं तु तत्प्रोक्तं सामर्थ्य व्यञ्जनं हरेः’ इति अतो भगवत्सन्निधिपात्रत्वादेव   
एतचषामुत्तमोत्तमानामितरापेक्षया सर्वविषयेऽपि सामर्थ्याधिक्यं स्वावरलयानन्तरं स्वदेहलयश्च। उत्पत्तिस्तु पूर्वपूर्वमेव भवति। किं   
चाण्डान्तर्बहिश्च देहतः प्रकाशतश्च मुक्तौ तु स्वरूपविकासेनैव चित्प्रकाशतश्च व्याप्तेश्च। तेषामुत्तरोत्तरमतिशयेनाधिका। नात्र संशयः कार्यः   
सर्वप्रमाणसिद्धत्वादस्यार्थस्येति। ननु कालाकाशाद्यभिमानिनां विरिञ्चगरुडादीनामभिमन्यमानयावद्देशकालव्याप्तिः कथमुपपद्यते।   
रमारमेशयोरेव देशकालव्याप्तत्वेन तदन्यस्य तदभावादिति चेत्सत्यम्। अभिमानिनामभिमन्यमानव्याप्तिरित्युत्सर्गः। यत्र   
बलवत्प्रमाणविरोधस्तत्रापवादोऽस्तु। वस्तुतः कालाद्येकदेशव्याप्ता ब्रह्मादयः सर्वमापरोक्ष्येण पश्यन्तस्तदभिमतिं कुर्वन्ति। यथा यज्ञदत्तादिः   
स्वगृहमानी। इयांस्तु विशेषः। यज्ञदत्तादिर्न साकल्येन गृहादिकं पश्यति। नापि नियामयति। तत्सत्ता च न तदधीना। विरिञ्चादयस्तु कालादिकं तु   
सूक्ष्ममपि सविशेषं साकल्येन पश्यन्तोऽभिमानिन एकदेशे स्थिता एव नियमनादिकं कुर्वन्ति। अत एवाभिमन्यमानदेशादौ सञ्चरन्ति चानेक   
रूपैरिति। एकेनैव रूपेण सर्वव्याप्त्यभावेऽप्यनेकैः पृथग्रूपैरस्ति व्याप्तिरित्येके। ननु स्वाभिमन्यमानतत्वव्याप्तदेहवत्त्वं न युज्यते।   
तत्वादेर्देह समानाकारत्वाभावेन सर्वत्र निबिडतया तत्रावस्थानानुपपत्तेः। अपि च पृथिव्याबादितत्वानामेकैकदेशेनान्यत्रापगमे   
देहैकदेशस्याप्यपगमप्राप्तिः सङ्कुचितत्वं च स्यात्। सर्वतत्वाभिमानिनां प्रमाणेषूच्यमानं सर्वजीवस्थूलशरीरेषु विद्यमानत्वं न युक्तम्।   
तत्वदेवदेहोपादानद्रव्यस्य परिमितत्वेनानन्तधा विभागस्यायोग्यतापराहतत्वेन सशरीराणां तेषामनन्तजीवस्थूल   
शरीरेष्ववस्थानानुपपत्तेर्युक्तिविरुद्धत्वादित्यतोऽघटितघटकाचिन्त्यशक्ति सम्पन्नत्वेन युज्यत इत्याशयवानुक्तं सामर्थ्याधिक्यं   
विवृण्वंस्तदुपयुक्तं सार्वज्ञादिकं चाह।। अचिन्त्येति।। ‘अचिन्त्याश्शक्तयस्तासा’मित्यादि प्रमाणमनेन सूचयति।।127,128।।  
	ईश्वराचिन्त्यशक्त्यैव विभक्तांशैरनन्तकैः।  
	प्रेरकाः सर्वजीवानां स्वोत्तमैः सदा।।129।।  
ननु निरभेदस्याणोर्जिवचैतन्यस्य कथं युगपदनन्तांशैरनन्तजीवशरीरेष्वव स्थानम्। निर्भेदे तस्मिन् नानात्वानुपपत्तेः। न च विशेषेणोपपत्तिः।   
स्वतो निर्भेदे विशेषप्रवेशानुपपत्तेः। न हि घटस्य स्वेनैव विशेषो युज्यते। न च तेषामचिन्त्यशक्तिमत्त्वेन तयैवोपपद्यत इति वाच्यम्।   
पाशुपताधिकरणोक्तरीत्या तेषां तादृशशक्तेरेवायुक्तत्वादित्याह।। ईश्वरेति।। ‘अनंशस्यापि जीवस्ये’त्यनुभाष्ये स्पष्टमेतत्।   
अत्यन्तघटितं घटयतो जगन्नाथस्येत्यादि च सुधायाम्। तथा च भगवदचिन्त्यशक्त्यैव तेषामचिन्त्यशक्त्यादिकमंशविभागादिकं च युज्यत   
इति भावः।। सर्वजीवानामिति।। स्थूलशरीरापन्नसर्वजीवानामिति बोध्यम्। विरिञ्चे तु विशेषं वक्ष्यामः। ‘प्रतिशरीरं   
सर्वदेवानामावासा’दिति बृहद्भाष्ये। स्वोत्तमैः प्रेरिता इत्यस्यायं भावः। अस्मदादिषु सर्वप्राणिषु नियामकतयावस्थितेषु तत्वदेवेषु मध्ये   
नीचदेवेषूत्तमोत्तमास्तच्चक्षुरादिनियामकतया वर्तन्ते। तत्रापि तत्तदिन्द्रियादिनियामकतया वर्तन्ते इत्येवं कर्मपरम्परावद्देवतापरम्परेति। कर्म   
तदभिमानी तत्कर्मेति परम्परा विश्वतोमुखीत्यपर्यवसिता। अत्र तु नावरदेवतानामुत्तमेष्ववस्थानम्। किन्तु अस्मदादिदेहेन्द्रियादौ   
नियामकतया स्थितस्यावरदेवस्येन्द्रियोदौ तदुत्तमा एव वर्तन्ते। न तु सोऽपि नापि तदवरः। तेष्वप्येकैकस्मिन्नैवमित्यवरक्रमेण   
पूर्वपूर्वपरित्यागेनोत्तमोत्तमस्वीकार इति चतुर्मुखे पर्यवसिता परम्परेति। तदुक्तमनुव्याख्याने ‘देवा एव हि देवानां विशिष्टा   
विनियामका’ इति। यद्यप्युत्तरेष्ववरा अपि सेवार्थं तदिन्द्रियादिषु वर्तन्त इति प्रमितम्। तत्त्वधिदैवरूपेष्वित्यविरोध इति।।129।।  
	सर्वात्तारश्च ते देवाः स्वभोक्तारस्तथैव च।  
	अक्षीणपूर्णाविज्ञानाः सत्यकामाश्च सर्वदा।।130।।  
एवं तत्तद्देहेन्द्रियाद्यभिमानित्वेन सर्वत्र स्थितानां देवानां तत्तदिन्द्रिय भोग्ययावच्छुभभोक्तृत्वेनानन्तानन्दो मन्तव्य इत्याशयवानाह।।   
सर्वात्तर इति।। यद्वा अधिदैवादिरूपैरप्यशेषजगद्गतस्वस्वयोग्यशुभसर्वस्वभोक्तृत्व मनेनोच्यते। तदुक्तं बृहद्भाष्ये। ‘सुपर्णशेषरुद्राणां   
सर्वात्तृत्वं विशेषतः। प्रायेणात्तृत्वमिन्द्रादेरिति’। यद्वा प्रलयकाले स्वसृज्यसर्वात्तृत्वमनेनाह। उक्तं च ‘स्रष्टुस्तु ग्रासभूतस्य देहस्तत्र लयं   
व्रजे’दिति। न केवलं स्वावरऋषिगन्धर्वादिसकलजीवतत्तद्योग्यशुभसर्वस्वभोक्तृत्वमपि तु स्वयमेव स्रक्चन्दनाद्यनेकविषयात्मनावस्थिताः   
परेण रूपेण भगवत उत्तमानां स्वेषां च भोग्यतया वर्तन्त इत्यतिमहाकौतुकमहिमा तेषामित्याशयेनाह।। स्वभोक्तार इति।।   
तच्चोक्तमैतरेयभाष्ये ‘ते हि देवाः स्वयं भोग्याः स्वयं भोक्तार एव च। भोक्तृभोग्यात्मना नास्ति तेषां दुःखं कथञ्चने’ति।  
पुनर्देवतामहिमानमाह।। अक्षीणेत्यादिना।। विज्ञानं तु विशेषतः। देवादीनां तु यज्ज्ञानं विज्ञानं तदुदाहृतं’ इति च। ननु गीतोक्तं विस्मृतं   
चेति कालकर्मतमोरुद्धमित्यादौ च विस्मरणाद्युक्तेः कथं ज्ञानाक्षय इति चेत्सत्यम्। ‘आधिकारिकपुंसां तु बृहत्कर्मत्वकारणात्।   
उद्भवाभिभवौ ज्ञान’इति गीताभाष्यरीत्या प्रबलप्रारब्धवशेन क्वचिज्ज्ञानाभिभवाङ्गीकारेऽपि वृत्तिज्ञानसन्ततिनाशाभावस्य स्वरूपे   
व्यक्तज्ञानस्यापि पुनरात्यन्तिकाव्यक्तत्वाभावस्याक्षीणज्ञानशब्देन विवक्षितत्वात्। अत एव विरिञ्चेतरेषां तिरोहितलाभो वेत्यादिकं   
प्रबलप्रारब्धनिमित्तककल्यावेशादि प्राप्ततिरोधानविषयमिति ज्ञातव्यम्। तच्चोक्तम्। ‘अथो गिरीशादि मनोनुशायी कलिर्ममाराशु   
सुवाङ्मयैश्शरै’रिति। उक्तश्च ज्ञानाक्षयो बृहद्भाष्ये ‘अक्षीणज्ञानमनसः सदाशिवपुरस्सरा’इति। केचित्तु   
जगद्विषयज्ञानतिरोधानाभावविषयमेतदित्याहुः। अत्राक्षीणशब्दोक्तं वृत्तिज्ञानस्यानादित्वं प्रवाहापेक्षया। तथा   
प्रमाणलक्षणतट्टीकयोरभिधानात्। मुख्ये तु विशेषं वक्ष्यामः। अत्र निरवधिकसर्वविषयज्ञानं जगद्विषयेऽपि न देवानामस्ति। ‘एकं च तत्वतो   
ज्ञातुं विना सर्वज्ञतां नरः। न समर्थो महेन्द्रोऽपि’ इत्युक्तेः। तत्वतो ज्ञानं नामैकस्य वस्तुनोऽतीतानागत वर्तमान कालेषु   
विविधविचित्रानन्तावस्थापन्नस्य स्थूलसूक्ष्माशेषविशेषयुतस्य सप्रकारकं ज्ञानम्। तच्च   
प्रतिक्षणमनन्तविशेषसहितानन्तदेशकालप्रकृतितत्तत्कल्पीयदेवादिजीवतत्तत्कर्मतदभिमानिसहिततत्सम्बन्ध्यशेषप्रपञ्चप्रतीतिसापेक्षम्।   
तथैकैकवस्तुगतभेदसादृश्यादिनिरूपकत्वेन समस्तपदार्थप्रतीतिसापेक्षमिह श्रूयते तत्र तत्र। ततश्चैकैकवस्तुविषयकज्ञानं   
निश्शेषातीतानागतपदार्थप्रतीतिसापेक्षमिति युज्यते। ततश्चेन्द्रादुत्तमानां यावद्विशेषसहिताशेषप्रपञ्चज्ञावत्त्वम्। महेन्द्रोऽपि न समर्थ   
इत्युक्तेः। इन्द्रादीनां चैतत्कल्पीयाशेषविशेषसहितज्ञानमस्ति। अतीतादौ सर्ववस्तुज्ञानं विशेषे तु प्रायः। तदन्येषां सुराणां तु तारतम्यक्रमेण   
ह्रसितम्। तदुक्तं प्रमाणलक्षणे। ततोऽर्वाकं क्रमेण ह्रसितमिति तट्टीकायां स्पष्टम्। ‘यद्यस्ति तर्हि देवादयो जानन्ति सर्वज्ञत्वा’दिति   
बृहद्भाष्ये। ज्ञानविज्ञानपारज्ञाः परावरविदोऽपि चेत्यनुव्याख्यानसुधायामुपासनापादे न केवलं वर्तमानाशेषविदः किं नाम   
परावरविदोऽपीत्युक्तम्। ‘वेदायोवीनां पदमन्तरिक्षेण पतता’मिति श्रुतिसिद्धं चैतत्। एकादशतात्पर्योक्तनिस्सीमप्राकाश्य सिद्ध्या   
चातिमहत्तमज्ञानं तेषामवगम्यत इति।। सत्यकामा इति।। ‘सत्यकामा यतो देवास्ते चित्ताद्यभिमानिन’ इति चतुर्थतात्पर्योक्तेः। अत्र   
देवानां सत्यकामत्वं किञ्चित्कालव्यवधानेनैव कामितप्राप्तिः। न तु कामनादशायामेवेति मन्तव्यम्। चतुर्मुखस्यापि क्षणव्यवधानेन   
सत्यकामत्वस्य प्रतिपादयिष्यमाणत्वात्। न च द्युनामकवस्वादीनां कामधेन्वादि कामेषु मोघतादर्शनान्न सत्यकामतानैयत्यमिति वाच्यम्।   
तत्र प्रबलभोक्तव्यवशे ब्रह्मशापादिद्वारा भीष्मत्वादिमानुषदेहप्राप्त्यर्थत्वेनापवादाङ्गीकारात्। श्रीमद्भार्गवरामदेवगुर्वादिचरणोपसेवया   
बहुधर्मज्ञानरूपपुरुषार्थहेतुत्वेन तात्कालिककामोपहतेः पश्चादिष्टत्वाच्च। अत एवोक्तमनुव्याख्यायां ‘अतः कामाहतत्वं तु मुक्तानामेव   
मुख्यत’ इति। एतेन क्वचिद्विरुद्धकामोऽपीत्यादिनोक्तं न स्वतः किं त्वसुरावेषनिमित्तेनेति ज्ञायते। प्रपञ्चयिष्यते चैतत्।।130।।  
	निस्सीमाष्टमहासिद्धिसम्पूर्णाः सर्वदैव तु।  
	अतः पूर्णगुणाः सर्वे निःसीमानन्दभोजिनः।।131।।  
किं बहुना यतोऽष्टमहासिद्धियुतत्वेन तेषां महागुणत्वं ज्ञायत इत्याशयेनाह।। निस्सीमेति।। एकादशतात्पर्ये प्रायः सर्वगुणानां   
महासिद्ध्यन्तर्भावस्योक्तत्वात्। तथाहि। निस्सीमाष्टमहाभूतिसिद्धयोष्टादश स्मृताः। देवेभ्योऽन्यत्र देवानां सिद्धयोऽष्टैव सम्मताः।   
यादृशानन्दकामः स्यात्तादृशानन्दसम्भवः। भोगान्विनैव प्राकाम्य’मित्यादिना।   
अणुत्वमहत्त्वलघुत्वप्राप्तिकाम्येशित्वप्रकाश्यलक्षणाष्टमहासिद्धिष्वनूर्मिमत्तवदीरश्रवणदूरदर्शनमनोजवकारूपरकायप्रवेशयथासङ्कल्पसिद  
्ध्याज्ञाऽप्रतिहतिपरचित्ताद्यभिज्ञानाग्न्यर्काम्बुविपशस्त्रनखदण्डशापाद्यप्रतिहत्यपराजयगुरुत्वादीनामुक्तत्वात्। तल्लक्षणविचारे   
चातिमहागुणवत्त्वं लभ्यते। तथा ‘मूलभूतास्तु सिद्धीनां देवानामष्टसिद्धयः। सर्वसिद्धिप्राधानास्तास्तज्जा अष्टादश स्मृताः।   
अष्टस्वन्तर्गतास्तास्तु तदपेक्षतयाल्पकाः। यतो निस्सीमकास्तेषां देवानामष्टसिद्धयः। देवेष्विन्द्रेशवायुश्रीविष्णूनामुत्तरोत्तरम्। सिद्धयः परिपूर्णाः   
स्युर्विष्णोरेव न चान्यगाः। विषयेभ्योऽधिकसुखव्यक्तिः प्राकाम्यमेव तु। इतरेषां सुराणां तु   
निस्सीमानन्दभोजन’मित्यादिवाक्यपर्यालोचनया महामाहात्म्यप्रतीतेः। अत्र निस्सीमशब्दो निस्सङ्ख्यापरः। न तु निरवधिकत्वपरः।   
निरवधिकत्वस्य विष्ण्वेकनिष्ठत्वात्।।131।।  
	प्रायो वेदोदिताः प्रोक्ता क्रमेण निखिला मताः।  
	सर्वाधिकज्ञानभक्तिवैराग्यादिगुणोच्छ्रिताः।।132।।  
किञ्चाशेषदेवानामपि वेदप्रतिपाद्यत्वान्महामहिमत्वमित्याह।। प्राय इति।। प्रोक्ता इति।। 'देवता सर्वविद्यानां स्वयं नारायणः   
प्रभुरित्याद्यारभ्य इन्द्रावरा विशेषेण लिङ्गेनैव पृथक्पृथ' गित्यन्तेन ऋग्भाष्य इत्यर्थः। एतादृश   
महामाहात्म्यप्राप्त्युपयुक्तभगवत्तत्त्वविज्ञानादिमत्त्वाच्चोक्तं युक्तमित्याह।। सर्वाधिकेति।। ‘ज्ञानाधिक्यं च देवानां भक्त्याधिक्यं तथैव च।   
विरागोऽभ्यधिकस्तेषामत एव न संशय’ इत्येकादशतात्पर्ये।।132।।  
	एकान्तभक्तास्ते प्रीतिमात्रोद्देश्यास्तथा हरेः।  
	सर्वे च सोमपाः प्रोक्ताः सभार्यास्त्रिदिवौकसः।।  
	त्रयस्त्रिंशत्प्रवेशात्तु केषाञ्चित्परिवारतः।।133।।  
केवलभक्तत्वाच्चोक्तं युक्तमित्याह।। एकान्तेति।। फलानुद्देश्येन निरुपाधिकभक्ता इति यावत्। ‘एकान्तानां न कस्यचित्। अर्थे नारायणो   
देव’ इत्युक्तेः। ननु ‘मुक्तिप्रदानात्प्रतिकर्तृता मे सर्वस्य चाथो भवतां भवेत। हनूमतो न प्रतिकर्तृता स्यात्स्वभावभक्तस्य निरौपधं मे’   
इति निर्णये गुरुसूर्याद्यवतारभूततारसुग्रीवपुरस्सराणां मुक्तिप्रदानेन तत्कृतसेवाप्रतिकर्तृतामात्मनोऽभिधाय श्रीरामेण हनूमत एकस्यैव   
फलोपाधिं विना स्वाभाविकभक्तत्वेन निमित्तेन मोक्षदानेऽपि तत्सेवाप्रतिकर्तृत्वाभावोऽभिधीयते। तेनावगम्यते प्रधानवायुरेक एव   
एकान्तभक्तो नान्य इति कथं सर्वदेवानामप्येकान्तिकत्वमिति। अपि च देवादयः स्वपदप्राप्त्यर्थं बहुयज्ञतपआदिसाधनानि कुर्वन्तीति   
श्रूयते। तत्कथमुच्यते न कस्यचिदर्थे नारायणो देव इति। सत्यम्। अस्त्येव देवानां मोक्षाकाङ्क्षा। तथापि नास्मदादिवदात्मसुखार्थम्। किन्तु   
तेषां संसारे क्वचित्क्वचिदसुरावेशादि प्रतिबन्धकबलेन क्वचिद्दुःखपीडया चात्युद्रिक्तभगवदाराधनं न घटते। अतोऽतिशयेन सर्वदा   
भगवदाराधनार्थं मोक्षमाकाङ्क्षन्ते। उक्तं च सप्तमतात्पर्ये। ‘काङ्क्षन्तो मोक्षगमपि सुखं नाकाङ्क्षते यथे’ति। तत्वोद्योत टीकायं च   
‘येषामपवर्गोऽपि परमपुरुषाराधनार्थमभ्यर्थनीय’ इति। किञ्च मोक्षाकाङ्क्षापि न स्वानुष्ठितसाधनफलत्वेन किन्तु श्रीहरिप्रीत्यर्थमेव   
ज्ञानकर्माद्यनुष्ठानम्। तथा च भगवांस्तत्साधनज्ञापकफलतया विशेषानुग्रहमेव तेषु करोति नान्तरीयकतया। तदपेक्षितां मुक्तिमपि भक्तेषु   
दयया ददाति। ते तु सम्प्राप्तपरमपुरुषपरमानुग्रहलक्षणस्वसाधनफलाः साधनफलतयानपेक्षितामपि मुक्तिं तदाज्ञयैव नान्तरीयकतया   
स्वीकुर्वन्ति। तथा ह्युक्तम्। ‘यदि दद्याद्भक्तियोगफलं मोक्षमहीश्वरः। भक्तियोगफलत्वेन न तद्गृह्णीयुरेव ते’ इत्येकादशतात्पर्ये।   
‘नेच्छन्ति सायुज्यमपि फलत्वेन हरिर्यदि। ददाति भक्तिसन्तुष्ट आज्ञात्वेनैव गृह्णते’ इति तृतीयतात्पर्ये। ‘आधिकारिकदेवानां   
स्वाधिकाराभिकामना। भवति प्रीतये विष्णो’रित्यादेः पदाद्याकाङ्क्षा च न विरुध्यत इति। प्रधानप्राणस्य सर्वथा कदाचिदपि न   
साधनप्रतिबन्धो दुःखादिपीडा वा। ऋजुत्वात्। दुःखासम्पीडितत्वोक्तेश्च। तस्मान्नात्मार्थं मोक्षाकाङ्क्षा। किन्तु भगवदाज्ञाया अनुल्लन्ध्यत्वादेव   
मुक्तिस्वीकार इति। न च वाच्यं गीताभाष्ये ब्रह्मादिभिरपि मोक्षस्य प्रार्थितत्वादित्युक्तेस्तद्विरोध इति प्रमेयदीपिकायामुक्ततेवात्। अन्यथा   
‘नैकात्म्यतां मे स्पृहयन्ती’त्युत्तरग्रन्थविरोध इति न कश्चित्क्षुद्रोपद्रवः।।  
सर्वे च सोमपाः प्रोक्ता इति।। ऋग्भाष्ये प्रथमाध्याये अष्टाविंशतिमवर्गे ‘ब्राह्मणादिन्द्रराधसः पिबासोममृतूँरनु’ इति ऋग्व्याख्याने   
‘पिबेन्द्र नो राधसोऽर्थे त्वामनु त्वृतुदेवता’ इति ऋतुनामकदेवानामपि सोमपानमुच्यते। न च वाच्यं विष्णुरेव ऋतुशब्दोक्तः। ऋत्वधिपः   
प्रोक्तः केशवादि स्वरूपत इति तद्भाष्योक्तेरिति। तत्र ऋतुनामकदेवताधिष्ठित भगवद्रूपाणामेव ऋतुशब्दमुख्यवाच्यताभिधानात्।   
वस्तुतोऽग्न्यादिसूक्तेष्विवाधिष्ठानभूतानामपि ग्राह्यत्वात्। अन्यथा ऋतुँरनु ऋतुदेवता अनु इति ऋतुदेवताया इन्द्रस्य च साहित्यमात्रं   
विवक्षितम्। न पुनरिन्द्रस्या प्राधान्यमित्यभिप्रायेण त्वामनुत्वृतुदेवता इति व्यत्यासेन व्याख्यानं कृतमिति तट्टीकायां ऋतुदेवताया   
इन्द्रावमत्वज्ञापनाय भाष्यप्रवृत्तेरुक्तत्वेन तद्विरोधात्। किञ्च ‘इन्द्र सोमं पिब ऋतुने’ति ऋचि आदित्यमार्गस्थाः कालदेवता ऋतुशब्दा   
इत्युक्तत्वाच्च। अपि च ‘अभियज्ञं गृणीहि नोग्नावो नेष्टः पिब ऋतुने’ त्यस्यामृचि विष्णिवन्द्राग्नित्वष्टृणां नदीदेवताभिर्ऋतुना च   
सोमपानप्रार्थनोक्तेश्च। किञ्च विश्वेभिस्सोम पीतये, देवेभिर्याहि यक्षि च, विश्वेभिः सोम्यं मध्वग्नं इन्देण वायुना। पिबामित्रस्य धामभिः’   
इत्याद्यासु ऋक्षु बहुशस्तत्र तत्र सर्वदेवानामपि सोमपानं प्रतीयते। न चात्र विश्वेदेवा एवोच्यन्त इति वाच्यम्। विश्वेभिरिति   
पदेनैवैन्द्रवाय्वोर्ग्रहणसम्भवात् पृथक्तद्ग्रहणं व्यर्थमित्याशङ्क्य इन्द्रवाय्वोः पृथग्ग्रहणं प्राधान्यादित्युक्तं टीकायाम्। तेन विश्वशब्दस्य   
सर्वार्थत्वावगतेः। ननु भगवतः सृष्टिसंहारकर्तृः पालकत्वमहिमा न विशेषतो वर्णनीयः। सृष्टानां यावन्न संहारस्तावत् स्थितेः स्वतः सिद्धत्वात्।   
मुक्तौ संहाराभावादेव स्थितिसिद्धिः। न पालकत्वम्। अत एव न्यायः प्रवर्तते अयोग इति। तदर्थस्तु सृष्टिसंहारकर्तृरसंहारान्यरक्षाया   
असम्भवः। तेषां मुक्तौ यतस्संहारस्यैव सर्वथैवायोगः संहाराभावादेव स्थितिसिद्धेः पालकत्वस्याप्ययोग इति। अत एव न्यायविवृतौ न च   
संहारकर्तुपसंहारादन्यरक्षाया अयोग इति। भाष्यं च ‘सृष्टिसंहारकर्तृत्वमेवास्य न पालकत्वम्। स्वतः सिद्धेरिति। एवं प्राप्तेऽसिद्धान्तयत्   
सूत्रकारः ‘प्रकृतैतावत्त्वं हि प्रतिषेधति ततो ब्रवीति च भूय’ इति। भाष्यकारश्च उक्तं सृष्टिसंहारकर्तृत्वमात्रं प्रतिषिध्य ततोऽधिकं ब्रवीति।   
नैतावदेनापरो अन्यदस्त्युक्षा स द्यावापृथिवी बिभर्तीति। च शब्दात्स्मृतिश्च। सृष्टिं च पालनं चैव संहारं नियमं तथा। एक एव करोतीशः   
सर्वस्य जगतो हरिरिति च ब्रह्माण्डे’ इति बभाषे। अस्त्येव हरेः पालकत्वं यतो नैतावदिति श्रुतिः प्रकृतस्य सृष्ट्यादिकर्तृत्वस्य तावन्मात्रत्वं   
निषिध्य ततोऽधिकं पालनमपि ब्रवीति। तेन ज्ञायते सृष्टिसंहारकर्तृरपि पालकत्वमिति। टीकायां च हिशब्दो यतः शब्दार्थ इत्यसूसुचत्।   
सृष्टिसंहारयोर्यत्र प्रकृतत्वं प्रतीयते। व्याख्याय तानि वाक्यानि वदेत्पालकतां हरेः। ‘अस्येदेषा सुमतिः पप्रथानाभवत्पूर्व्या भूमना गौः। अस्य   
सनीळा असुरस्य योनौ समान आभरणे बिभ्रमाणाः।1। किंस्विद्वनं क उ स वृक्ष आस यतो द्यावापृथिवी निष्टतक्षुः। सन्तस्थाने अजरे इत   
ऊती अहानि पूर्वीरुषसो जरन्त।2। नैतावदेना परो अन्यदस्त्युक्षा स द्यावापृथिवी बिभर्ति। त्वचं पवित्रं कृणुत स्वधावान्यदीं सूर्यं न हरितो   
वहन्ति।3।’ सृष्टिसंहारकर्तुः अस्येत् विष्णोरेव सकाशात् एषा ब्रह्मादीनां सुमतिः पप्रथाना अतिशयेन प्रथमाना प्रख्याताः। प्रथतेर्वर्तमानार्थे   
लट्। तस्य कानच्। यङ्लुगन्तम्। अभ्यासस्य दीर्घाभावः। अभवत्। भूमना भूम्ना। अस्येत्यस्य विपरिणामेनान्वयः। अनेन भूम्ना परमेश्वरेण   
पूर्व्या पुरातनी गौः अभवत्। गौरिति द्यौः पृथिवी चोच्यते। ‘यतो द्यावापृथिवी निष्टतक्षु’रिति वक्ष्यमाणत्वात्। अस्य विष्णोर्महिम्नैव   
सुमतिर्गौश्चाभवदिति वा। अस्य विष्णोः सम्बन्धिनः असुरस्य असुषु रममाण इति व्युत्पत्त्या मुख्यावायोः योनौ भार्यायाम्। समाने साधारणे।   
श्रोणियोन्योर्मयः पुंसि वेति योनिशब्दस्योभयलिङ्गत्वात्समान इति पुँल्लिङ्गनिर्देशः। आभरणे आसमन्तात् भरणे भरणस्थाने। उदर इति   
यावत्। बिभ्रमाणाः ध्रियमाणाः देवाः ततः प्रसूताश्चेति यावत्। अस्य विष्णोः असुरस्य वायोः सकाशात्सनीलाः भगवदनुग्रहादेव साश्रया   
इत्यर्थः। असुरो वायुः। असुत्वेन रमणात् असुषु रमणाच्च। ‘महद्देवानामसुरत्वमेक’मिति हि श्रुतिः। ‘या मारुताद्गर्भमधत्त पूर्वं शेषं सुपर्णं   
गिरिशं सुरेन्द्रम्। चतुर्मुखाभांश्चतुरः कुमारान् सा द्रौपदी नाम बभूव भूमा’विति च ब्रह्माणडे।   
भगवन्महिम्नैव द्युभ्वाद्युत्पत्तिरित्यनङ्गीकारे अन्येनास्वतन्त्रेण तन्निर्माणे अधिष्ठानादिकं स्यात्। न च तदस्तीत्याक्षेपपर उत्तरार्धः। यतः   
द्यावापृथिवी द्यावापृथिव्यौ। वा छन्दसीति पूर्वसवर्णः। निष्टतक्षुः निर्मितवन्तः। सः मूलभूतः वृक्ष इव प्रतिमानिर्माणे हेतुभूतः क उ आस न   
कोऽपि। तथा स वृक्षः यत्र आस तद्वनमिव किं मूलकारणमास स्वित् न किमपि। सन्तस्थाने सम्यक् स्थायिन्यौ। तिष्ठतेर्लटि कानच्।   
द्यावाभूमी इतः परमेश्वरादेव समुद्भूते अवनादिलक्षणे ऊती ययोस्ते इतऊती इति बहुव्रीहिसमासः। द्यावापृथिव्योर्विशेषणम्। ते   
द्यावापृथिव्यौ अजरे अजीर्णे दृढे। तथा पूर्वीः पूर्व्यः। उषसः अहानि च अजरन्त जीर्णा अभवत्। इत एव विष्णोरेव। इतऊती इत्यत्र इत   
इत्यस्य बुद्ध्या विवेकेनान्वयः। इत्थं सिद्धा ऋग्द्वयेन सृष्टिसंहारकर्तृता। एना अनेन भवन्तीति वक्तव्यमिति पञ्चम्या ङसः प्रथमैक वचनम्।   
अस्मात् अन्यदप्यस्ति जगतः। किं तत् उक्षा जलामृतादिभिः उक्षणशीलः भक्ताभीष्टसेचक इति वा। ‘श्वन्नुक्षन्प्लीहन्नि’त्यादिना निपातितः।   
सः पूर्वोक्तः सृष्टिसंहारकर्ता भगवान् द्यावापृथिवी द्यावापृथिव्यौ। बिभर्ति धत्ते। पुष्णाति च। स्वधावान् सुपां सुबिति स्वधावन्तः। स्वधा   
पूर्णानन्दः परमात्मा। तद्वान् तद्वन्तो भूत्वा त्वचं शरीरं पवित्रं कृणुत कुरुत। ईं एनं परमात्मानं यत् यस्मात् स्वात्मपवित्रीकरणम्। तेन हरितः   
दिशः सूर्यं न सूर्यमिव। ‘हरिद्दिशि स्त्रियां पुंसि हयवर्णविशेषयोः। अस्त्रियां स्यात्तृणे चे’ति मेदिनी। हृदये वहन्ति सर्वशः आक्रोशेन   
ध्यायन्तीति यावत्। ईं एनं इत्थम्भूतं परमात्मानं यत् यदि हरितः सूर्यमिव वहन्ति हृदये ध्यायन्तीति यावत्। तदा स्वधावान् आनन्दवान्   
परमात्मा शरीरं पवित्रं कृणुत करोति। पुरुशवचनव्यत्ययः। तिङां तिङो भवन्तीति वचनात्। टीकायां तु स परः उक्षेति   
सामानाधिकरण्येनान्वयमकार्षीत्। एवं तत्वप्रदीपोक्तरीत्या व्याख्यामचर्करम्। सुव्यक्तां तां सुखं धृत्वा विदां कुर्वन्तु सूरयः।। अपि च   
‘पत्नीभिर्योजयागन्तुं सहमध्वश्च पायये’ति स्पष्टं देवतास्त्रीणामपि सोमपानभिधीयते। ‘इहेन्द्राणीमुपह्वये वरुणानीं स्वस्तये। अग्नायीं   
सर्वदेवानामपि सोमपानमङ्गीकार्यमिति।  
ननु तर्हि ‘नवकोट्यो हि देवानां तेषां मध्ये शतस्य तु। सोमाधिकारो वेदोक्तो ब्रह्मणी द्वेशताधिके’ इति द्व्याधिकशतदेवानामेव   
सोमाधिकारकथनं कथमिति चेत्सत्यम्। प्राधान्येन द्व्यधिकशतदेवानामेव पृथक् पृथक् तत्तन्मन्त्रैः प्रार्थनाह्वानादिपूर्वकं यथा सोमावदानं न   
तथा तदितरेषाम्। किन्तु तद्भार्यात्वतत्परिवारत्वादिना तदन्तर्भावेनैव। अतो विशिप्योक्त्यादिरुपपद्यते। इहेन्द्राणीमित्यादिकमपि   
इन्द्राद्यन्तर्भूतत्वे नैवाह्वानं न पृथक्। अत एवेन्द्राणीं वरुणानीमित्याद्युक्तम्। न तु शचीगङ्गामित्यादि ‘त्वा मनुत्वर्तुदेवता’ इति   
ऋत्वादिदेवानामिन्द्राद्यानुचरत्वेनैव सोमपानमुच्यते। इति शङ्कानवकाशः।।133।।  
	अनादियोगनिरताः प्रायशो व्यक्तसद्गुणाः।  
	भक्त्यादिगुणपूर्णास्तु सुराणामाविरिञ्चतः।।134।।  
अनादियोगनिरता इति।। ‘तव श्रिये मरुतो मर्जयन्त रुद्र यत्ते जनिम चारु चित्रम्। पदं यद्विष्णोरुपमं निधायि तेन पासि गुह्यं नाम   
गोना’मित्यनुव्याख्याने पाशुपताधिकरणे उदाहृतश्रुतौ रुद्रस्यातीताशेषब्रह्मोपदेशेनानादितोऽपि भगवत्तत्वश्रवणप्रतिपादनात्। हे रुद्र यत्   
येभ्यः ते जनिम जन्माभूत्। ते मरुतः ब्रह्माणोऽतीतवर्तमानाः तव श्रिये सम्पदे चारु सुन्दरं चित्रमाश्चर्यम् उपमम् उप समीपे मा लक्ष्मीर्यस्य   
संवाहनकर्त्री तत्तथोक्तं यद्विष्णोः पदं मर्जयन्तः शोधितवन्तः उपदिष्टवन्त इति यावत्। तत्त्वया हृदि निधायि न्यधायि। तेन कारणेन त्वं गोनां   
गवां वाचां मध्ये गुह्यं नाम नारायणादिकं पासि जपोपदेशादिना पालयसीति श्रुत्यर्थः सुधातोऽवगन्तव्यः। तथा   
चातीताशेषब्रह्मोपदेशेनानादितः श्रवणमननादि रूपयोगोऽस्तीति ज्ञायते। ‘किं पुनस्तत्वदेवेषु श्रीमध्वानादिसेविष्वि’ति योगदीपिकोक्तेश्च।   
अत एव प्रायशो व्यक्तसद्गुणत्वं अन्तर्यामिरूपेष्वपि देवानां महागुणपूर्तिं तारतम्यक्रमेण दर्शयन्नेकादशतात्पर्यवाक्यं पठति।।   
भक्त्यादीति।।134।।  
	स्वातन्त्र्यात्सर्वजीवेषु स्थिता अपि हि सर्वशः।  
	स्पृश्यन्ते नैव दोषैस्ते गुणादानैकतत्पराः।।135।।  
अज्ञानादिदोषकलुषितजीवान्तर्यामिणां कथं तद्गतदोषलेपाभावो गुणपूर्णत्वं चेत्यत आह।। स्वातन्त्र्यादिति।। स्वातन्त्र्यं च स्वावरान्प्रतीति   
ज्ञेयम्। तथा च सर्वस्य स्वाधीनसत्ताकस्य स्वप्रतिबन्धकत्वायोगादिति भावः। स्वनियम्यजीवगतदोषाप्राप्तिवद्गुणाप्राप्तिरिति च न   
भ्रमितव्यमित्याह।। गुणादानैकतत्परा इति।। उक्तं चैतदनुव्याख्याने ‘ज्ञानकर्मादिफलकं द्वयं तेषु क्रमोपगम्। स्वातन्त्र्यं तारतम्येन   
फलं हि फलिनां भवेत्। उपासनाधर्मफलं यतो देहान्तरे स्थितिः। वासुदेवाज्ञया चैव पूर्वकर्मानुसारतः। प्रेरयन्ति हि ते जीवान्   
पुण्यपापेषु नित्यशः। अरागद्वेषतश्चैव कथं दोषानवाप्नुयुः। अतो यथाक्रमं धर्मज्ञानयोःल फलमञ्जसा। सर्वप्राणिगतं देवाः   
प्राप्नुवन्त्याविरिञचत’ इति।।135।।  
	तेषां दुःखादिकं किञ्चिदसुरावेशतो भवेत्।  
	प्राणस्य नासुरावेश आखणाश्मसमो हि सः।।136।।  
ननु रुद्रेन्द्रादिदेवानां मूलरूपावताररूपेषु दुःखाज्ञानरोगरागकोपादिकं बहुशस्तत्र तत्र श्रूयते। तत्कथं दोषास्पर्श इत्यत आह।।   
तेषामिति।। अत्रायं निष्कर्षः। न देवानां दोषसंस्पर्शो वक्तुं युक्तः तेषां मुक्तप्रायत्वस्य फलप्रकरणे समर्थयिष्यमाणत्वात्। ‘मुक्तानां   
पाण्डवानां च अन्तरं किं चिदेव ही’ति मुक्तसाम्योक्तेश्च। किं च ‘यैर्निश्चितं परत्वं तु विष्णोः प्रायो न यातनाम्। ब्रह्महत्यादिभिरपि   
यान्ती’ति सर्वेषामपि तत्वनिश्चयानन्तरं प्रायो योतनाभाव उच्यते। किमु नित्ययोगवतां तेषाम्। उक्तं चानुव्याख्याने ‘देवास्तु निरयं   
विने’ति। सुधायां च मनुष्योत्तमास्तावन्निरयमानुष्यस्वर्गमुक्तीः प्राप्नुवन्ति। देवास्तु निरयं विना मानुष्यस्वर्गमुक्तीरिति। न च मानुष्येऽपि   
तेषामस्मदादिवद्दुःखसम्भवः। ‘मुक्तानां पाण्डवानां च अन्तरं किञ्चिदेव ही’त्युक्तेः। ‘देवानां निरयो नास्ती’ति निर्णये। केचित्तु   
देवत्वानन्तरं निरयप्राप्त्यभावपरमिदं वाक्यद्वयमित्याहुः। यैर्निश्चितमित्यादिविरोधात्तच्चिन्त्यम्। तथा चैवमसम्भावितदुःखादिदोषाणां तेषां   
दुःखादिकं तु श्रूयते। ‘दुर्गन्धयुक्तो व्रणसञ्चिताङ्गः सदाचरत्वं विपिनेषु शुकादीनामपीषद्दर्शनादिति रुद्रस्य, तथा ब्रह्महत्या पीडनेन   
कमलनालतन्तु प्रवेशादिकं चेन्द्रस्य, युधिष्ठिरस्य नरकदर्शनं चेत्यादि। न च निर्दोषाणामपि प्रारब्धबलादुपपत्तिः। प्रारब्धस्यापि   
तेष्वप्रयोजकताया एव युक्तत्वात् न हि   
सर्वज्ञानामनवरतभगवत्प्रवणकायकरणवृत्तीनामुपाधिलेशविकलभगवद्भक्तिस्वभावानामाब्रह्मस्तम्बपर्यन्तमसारतानिश्चयवतामरागतः   
केवलमीश्वरप्रीत्यर्थमशेषभोगं भुञ्जनानां कर्मादिस्वरूपसत्ता नियामकानामेषां प्रारब्धान्यपि कर्माण्यप्रयोजकानीत्येव वक्तव्यम्। अत   
एवोक्तं ‘देवानां नैव केनापि दुःख’मित्येकादशतात्पर्ये। अतोऽन्यथानुपपत्त्या प्रबलप्रारब्धहेतुकासुरावेशं निमित्तीकृत्य   
हरिरेवात्यल्पदुःखादिकं तेषां क्वचिद्ददातीति सिद्ध्यति। स चासुरावेषो द्विविधः प्रबलः साधारणश्चेति। तत्र प्रबले प्राप्ते भगवद्वैमुख्यादिकं   
भवति। यथा रुद्रो रावणवधानन्तरं समाह्वयद्राघवमाहवाय। यथा च स एव बाणगेहे कृष्णेन युयुधे। यथा च पारिजातहरणे हरेर्बलप्रणाशाय   
समुद्ययुः सुराः। यथा च वैश्रवसौगन्धिके ‘असुरावेशतस्तस्य भीमे क्रोधो महानभू’दित्यादि। साधारणासुरावेशे तु केवलं मुक्ततुल्यानामत   
एव सुव्यक्तानन्दादिगुणानां किञ्चिद्दुःखाज्ञानरागादिप्राप्तिः। ‘अत्यल्पस्त्वसुरावेशो देवानां च क्वचिद्भवे’दित्यनुव्याख्याने। तेन ‘स च   
प्रायशः प्रारब्धवशात्। दुःखादिकं भवत्येव शापादिवशा’दित्येकादशतात्पर्ये ‘ज्ञानादिव्यक्तिरव्यक्तिः सुखदुःखादिकं तथा।   
सुदृष्टब्रह्मतत्वानां भवन्त्यारब्धकर्मणे’ति प्रथमतात्पर्ये। आरब्धस्यानुसारत इत्यनुव्याख्याने। ‘आधिकारिकपुंसां तु   
बृहत्कर्मत्वकारणा’दित्यादौ प्रारब्धस्य दुःखादिकारणत्वोक्तिविरोध इति निरस्तम्। न च कर्मसत्तादेरपि देवताधीनत्वात्स्वाधीनं कर्म कथं   
बाधकमिति वाच्यम्। आरब्धस्य निवृत्तये ईशकल्पनात्। तदुक्तं न्यायविवरणे। असुराणां च ब्रह्मादिवरवत्त्वेन देवतानां दोषापादकत्वादिकं   
युज्यते। मुक्तप्रायाणामेतादृशासुरावेशे हरीच्छादिरेव कारणमिति प्रागेवोक्तमिति। एतादृशासुरावेशोऽपि स्वर्गादिगतरूपेष्वेव। न तु   
महरादिस्थरूपेषु। तत्र तदुक्त्यभावात्। उक्तिसद्भावे तु जयविजययोरिव ग्राह्यः। नापि तत्वाभिमानिरूपेषु शरीरेन्द्रियादिगतरूपेषु वा।   
‘उपासनाधर्मफल’मित्यादिप्रमाणमुदाहृत्य पूर्वं सर्वथा दोषलेशाभावसमर्थनात्। ननु छान्दोग्यभाष्ये ‘वायुपुत्रं च नासिक्यमग्निं   
वागात्मकं तथा। सोमं श्रेत्रात्मकं चैव सूर्यं चक्षुःस्वरूपिणम्। रुद्रं मनःस्वरूपं च शेषं चाहंस्वरूपिणम्। चित्तात्मकं च गरुडं पापेन   
विविधुस्सुरान्। असुरास्तैर्यतो विद्धास्तस्मात्ते दोषयोगिन’ इतीन्द्रियाद्यभीमानिरूपेष्वपि दैत्यावेशोक्तेः कथं तत्र तदभावोऽभिधीयत इति   
चेत्। अत्र केचित्। स्वर्गादिगतरूपेष्वेवासुरावेशः। नासिक्यं वागात्मकमित्याद्युक्तिस्तु वस्तुतस्तेषामेव तत्तदिन्द्रियाभिमानित्वं   
स्फोरयितुमिति वर्णयन्ति। अपरे तु न्सिक्यमित्याद्युक्तिबलात् शरीरस्थे च सूर्यग   
इत्याद्युत्तरवाक्यबलाच्चाध्यात्ममिन्द्रियाभिमानिरूपेष्वेवासुरावेशः। अन्यथा तस्मात्तेनोभयं जिघ्रति सुरभि च दुर्गन्धि चेत्यादिना   
दुर्गन्धाघ्राणाद्यसुरावेशकार्यविशेषकथनविरोधात्। परन्तु ‘उपासनाधर्मफलं यतो देहान्तरे स्थितिः। अरागद्वेषतश्चैव कथं   
देवानवाप्नुयु’रिति दोषाभावोक्तिरेतदतिरिक्तदोषाभाव परा। वस्तुतस्तु दुर्गन्धाघ्राणादिकमसुरावेशेनैव कारयन्तीति मन्यन्ते।   
साम्प्रदायिकास्तु नाध्यात्मं देवानामसुरावेशः कदापि कियानपि। तथापि मुख्यप्राणस्यसर्वोत्तमत्वप्रकटनाय भविष्यतां जनानां   
दुर्गन्धाघ्राणादिसिद्धये च तत्तदभिमन्यमानघ्राणादीन्द्रियेषु दुर्देवताप्रवृत्तिसिद्ध्यर्थं कादाचित्काल्पासुरावेशो दैत्यजयार्थम्    
इन्द्रियाद्यभिमानिनासिक्यवाय्वाद्यन्तर्यामितया देवकर्तृकोद्गीथोपासनासमयेऽङ्गीक्रियते। तथा च क्वचित्तदभ्युपगमेऽपि तदन्यत्र   
कदाचिदप्यभावान्नियामकरूपेषु दैत्यावेशा नायकेऽसुरावेशादिदोषशङ्कालेशोऽपि नावकाशं लभत इति   
प्रसङ्गादेकादशतात्पर्यवाक्यैकदेशमेव पठति।। प्राणस्येति।।136।।  
	ब्रह्मणोऽत्यल्पदुःखं स्यात्तदप्यनभिमानतः।  
	नास्त्यात्मसम्बन्धितया भोगाभावात्कथञ्चन।।137।।  
ननु यद्यसुरावेशादिदोषलेशाभावः प्राणस्य कथं तर्हि ‘अज्ञानं तु चतुर्वारं द्विवारं भयमेव च। शोकोऽपि तावा’   
नित्यज्ञानभयशोकाद्युक्तिरित्यतो बृहद्भाष्यवाक्यं पठति।। ब्रह्मण इति।। ब्रह्मणोऽप्यल्पदुःखं स्यात्। तदपि कथञ्चन नास्ति। तत्कथं   
स्वसम्बन्धितया कथञ्चन सर्वथापि भोगाभावात्। भोगाभावोऽपि कुतः। अनभिमानतः। मनसि किञ्चिद्दुःखात्मकतया विकृते सत्यपि तत्र   
सर्वथाऽभिमानाभावादित्यर्थः। इदमुक्तं भवति। भवत्येव प्राणः सर्वदोषविवर्जितः। सर्वस्वतन्त्रत्वेनानादितोऽपि विलीनप्रकृतित्वेन च तत्र   
दोषोत्पादासम्भवतात्। निस्सीमज्ञानानन्दादिगुणगणपरिपूर्णत्वाच्च। न चैवं सति ‘अज्ञानं तु चतुर्वार’मित्याद्यनुपपत्तिरिति वाच्यम्।   
भविष्यज्जनेष्वज्ञानभयादिस्वभावसिद्ध्यर्थं दग्धपटायमान एवान्तः करणे केवलमीश्वरप्रीत्यर्थमेवात्यल्पतमाज्ञानभयादिलेशस्य   
क्षणार्धकाले उत्पादमात्रमङ्गीक्रियते न तु सर्वथाभोगः। ‘नीचोच्चतैव दुःखादेर्भोग’ इत्युक्तेर्बाह्यान्तः करणे दुःखादिवृत्त्युत्पादाङ्गीकारेऽपि   
तेन स्वरूपे नीचताद्युत्पादानङ्गीकारात्। सर्वत्र च नीचताद्युत्पादे दुःखाद्यात्मना विकृतेऽन्तःकरणेऽभिमान एव हि कारणम्। प्राणस्य   
स्वामितया सर्वाभिमानित्वेऽपि बन्धकाभिमानाभावस्य ‘ब्रह्मा निरभिमानित्वादि’ति वक्ष्यमाणत्वेन नीचतादिरूपभोगाभावस्य युक्तत्वात्।   
एवं वृत्तौ जातस्य भयस्य न दुःखोत्पादनहेतुत्वम्। ज्ञानभावादेरपि न भयादिहेतुत्वम्। किं त्वज्ञानभयशोकादिकं यावन्मात्रं शास्त्रे श्रूयते   
तावन्मात्रस्यैव क्षणैकदेशे किञ्चिज्जनित्वा स्वफलमनुत्पाद्यैव सद्यो विनाशाङ्गीकारेण न निर्दोशताविरोध इति। तथा चोक्तं षष्ठतात्पर्ये।   
‘भविष्यतां जनानां तु स्वाभावानां प्रसिद्धये। ज्ञानादिगुणपूर्णस्य ब्रह्मणोऽपि क्षणार्धगाः। भयादिका भवन्त्येव नैव तस्मिन् स्थिरा लयाः।   
भगवत्प्रीतये नित्यं ब्रह्मणो ये भयादयः। न वृथा तस्य भावः स्यात्कश्चित्तेऽपि क्षणार्धगाः। अज्ञानं तु चतुर्वारं द्विवारं भयमेव च। शोकोऽपि   
तावन्नान्यत्र कदाचिद् ब्रह्मणो भवे’दिति। ननु तथापि किञ्चिद्दुःखाद्युत्पादस्य पापकारणत्वाङ्गीकारात् पापाङ्गीकारे च   
पुनर्निर्दोशताविरोध इति। वक्ष्यामोऽत्र समाधानम्। परमोत्साहाभाव निमित्त एव प्राणस्य दुःखादिसंसार इति युक्तैव निर्दोषतेति।।137।।  
	शेषवीन्द्रमुखा देवा देवेष्वपि विलक्षणाः।  
	देवेशैरप्यचिन्त्याश्च सर्वतत्वाभिमानिनः।  
	अनन्ताद्भुतविज्ञानपूर्णा निस्सीमसद्गुणाः।।138।।  
देवेष्वपि शेषवीन्द्रशिवतत्पत्नीनामतिवैलक्षण्येनोत्तमत्वमित्याह।। शेषेति।। बृहदारण्यके ‘कत्येव देवा यज्ञवल्क्येति षळिति। एतेषु हीदं   
सर्वं षळितीति सुपर्णशैषरुद्रतत्पत्नीनामतिप्राधान्यमभिधाय महापूर्युक्तेः। एतेषु सर्वदेवेषु मध्ये इदं षट्कं सर्वं पूर्णमिति श्रुत्यर्थः।   
‘देवेष्विन्द्रेशवायुश्रीविष्णूनामुत्तरोत्तरम्। सिद्धयः परिपूर्णास्यु’रिति, ‘प्रसादात्तत्त्रयाणां चाप्यनन्तादेः सदा गुणा’ इति चैकादशतात्पर्ये   
देवेभ्यः पृथक्कृत्य नित्यपूर्णगुणत्वोक्तेः। इन्द्रोऽपीतरदेवापेक्षया विलक्षण एव। इन्द्रेशेत्युक्तेः। पूर्वप्रसिद्धवर्जं तु शक्रान्ता देवता मता’   
इति ऋग्भाष्ये रुद्राद्युत्तमेषु प्रसिद्धश्रुतिभागं विना शक्रस्यानन्तवेदवेद्यत्वोक्तेश्च। तथाप्यतिमहावैलक्षण्यविवक्षयात्र शेषादिग्रहणम्। अत   
एव तृतीयतात्पर्ये ‘अविकारौ ब्रह्मरुद्रौ देहभेदादिसम्भवे। विकारवन्त इन्द्राद्या’ इति महावैलक्षण्यमिन्द्राद्यपेक्षया रुद्रादेरुक्तम्। किञ्च   
‘नागारिरुग्रबलपौरिष आप विष्णोर्वाहत्वमुत्तमजवो यदपाङ्गलेशम्। आश्रित्य शक्रमुखदेवगणैरचिन्त्य’मिति द्वादशस्तोत्रे सुपर्णमहिन्मः   
शक्राद्यविदितत्वमुच्यते। ‘यूयमेतानपि ज्ञातुमशक्ताः किमुना’मिति तलवकारभाष्ये उमादीनामपून्द्राद्यत्वाभिधानाच्च   
महावैलक्षण्यमिति। अन्यदुपासनाप्रकरणे वक्ष्याम इति।।138।।  
		इति ऋज्वतिरिक्तदेवप्रकरणम्।।5।।  

## सरस्वतीभारतीप्रकरणम्  
	समस्तगुणसम्पूर्णा भारती च सरस्वती।  
	समस्तदोषरहिता शर्वशक्रादिवन्दिता।।139।।  
	महत्तत्वादिजननी प्रकृत्याद्यभिमानिनी।  
	सर्वस्य लयहेतुः सा महदादेः सरस्वती।।140।।  
	श्रद्धासम्प्रीत्यनुभवसुखभोगादिकस्य च।  
	गुरुभक्तेर्हरिप्रीतेः सैव देव्यभिमानिनी।।141।।  
	स्वभर्त्रा च समा व्याप्तौ समस्ताम्नायवेदिता।  
	सर्वविद्यास्वरूपा सा सर्वलोकेश्वरेश्वरी।।  
	विचित्रानन्तसम्पूर्णमाहात्म्या च स्वभर्तृवत्।।142।।  
इदानीं सरस्वत्याश्चातुर्मुखानतिन्यूनत्वेन ऋजुपदवाच्यत्वात् चतुर्मुखस्य वक्ष्यमाणं माहात्म्यं प्रायस्तस्या अपि ज्ञेयमिति वक्ष्यमाणत्वात्   
चतुर्मुखस्य महिमनिरूपणेनैव वाणीमहिमापि विस्तरेण निरूपितप्राय इति मन्वानः सङ्ग्रहेणैव सरस्वतीस्वरूपं निरूपयति।।   
समस्तेति।। अत्र सर्वत्र विस्तरेण सङ्ग्रहेणेति च स्वबुद्ध्यनुसारेणेति मन्तव्यम्। न हि गीर्वाणगणेष्वतिकनीयसः पुष्करस्य   
महिम्नोऽनन्तांशोऽपि मादृशैर्मनसाप्यधिगन्तुं शक्यते। किमु तदन्यदेवानां किम्वेवापरिगणितगुणगणपरिपूर्णैः सर्वगीर्वाणगणाधिनायकैः   
शर्वसुपर्णफणिपप्रमुखैरतिप्रवीणैरनवरतमाम्नायविचारणैकनिरतैः   
करतलकलितामलकवदवभातानन्तपरमार्थैरप्यनधिगतमहामाहात्म्यस्य भगवत आदिदेवस्य सर्वविद्याधिदेवीवल्लभस्य प्राणस्य   
तस्याश्च। किन्तु यथा खद्योतपोतः स्वप्रकाशं विस्तापयति सङ्कोचयति च तथा वयमपि स्वावगतमाहात्म्यलेशं सङ्कोचयामो विस्तारयामश्चेति   
नास्माकं तथा कथनेनापराधलेशो भवितुमर्हति। तथापि प्रमादवशादधिकविजृम्भणेन प्रसक्तमपारमप्यपराधं ये च दयालवः   
सर्वसुपर्वप्रवरगुरवस्ते क्षन्तुमर्हन्तु। ‘स्त्रीगुणैस्सर्वपूर्णत्वाद्बृहती तु सरस्वती। अनन्तवेदरूपत्वात्सैव ब्रह्मेति कीर्तिता। विष्णोरतिप्रियत्वात्ते   
ह्यध्यर्धा इति कीर्तिताः। सरस्वती च गायत्री’त्यादि च ‘ब्रह्मा सरस्वतीवायुरित्याद्युक्त्वा एते समा व्याप्तौ ब्रह्मेरौ गुणतोऽधिकौ। अनन्तश्च   
गुणास्तेषामन्यजीवव्यपेक्षया’ इत्यादि बृहद्भाष्ये। ‘प्रकृतिर्नाम तत्पत्नी प्रकृतेरभिमानिनी। सा प्रसूते जगत्सर्वं सूत्रमारभ्य सर्वशः।   
महत्तत्वात्मको ब्रह्मा तज्जत्वात्तत्र लीयते। गुणाधिकः पतिरपि तस्याः सत्वादिभेदत’ इत्याद्येकादशतात्पर्ये। ‘श्रद्धा मे प्रीतिरित्यादौ   
बृहद्भाष्यादौ स्पष्टम्।।139-142।।  
	अर्धनारीनरत्वेन यदा भर्त्रा सह स्थिता।  
	तदोत्तमा दक्षिणावत्तदन्यत्रावरा मता।।143।।  
	रुद्रादिसर्वदेवानां मनोवाचामगोचरा।  
	अनादितश्च सर्वज्ञा द्वात्रिंशल्लक्षणैर्युता।।144।।  
वाणीरूपेष्ववान्तरविशेषं दर्शयति। अर्धेति।। ‘अर्धनारीनरवपुर्वायुः कुत्रचिदीरित’ इति बृहद्भाष्ये। तथा चार्धनारीत्वेन वायुशरीरप्रविष्ट   
भारतीरूपस्य वायुविशेषसंयोगवत्त्वेनेतररूपापेक्षयाधिक्यम्। वायुविशेषसंयोगहीनरूपान्तराणां तु तदपेक्षया किञ्चिन्न्यूनत्वम्। विशिष्टा   
दक्षिणा सुखे यथा तथेत्यर्थः। व्युत्पादनं तु तत्र वक्ष्यमाणमत्राप्यनुसन्धेयम्। उक्तं च छान्दोग्यभाष्ये। ‘विशेषसंयोगहीना यदा सैव   
सरस्वती। तदा तस्य वरा सैव प्राणसंयोगिनी मता। प्राणयोगवियोगाभ्यां सैषैकापि विभिद्यत’ इति। अवाङ्मनोगोचरत्वं तु ‘विष्णुर्ब्रह्मा तथा   
वायुरनिरुक्ताः प्रकीर्तिताः। तत्पत्न्यश्चे’ति दशमतात्पर्ये च स्पष्टमुक्तम्। निरुक्तं चानिरुक्तं चेत्यादौ च। अनिरुक्तत्वं सुवाच्यत्वाभावः।   
सरस्वतीभारत्योः ऋज्वन्तर्भावादनादित ईशादन्यत्रालोचने सुसूक्ष्माशेषविशेषविषयकं ईशेऽन्येभ्योऽधिक विषयकं ज्ञानमिति   
द्वात्रिंशल्लक्षणादिकं चेति सकलमप्युपपद्यते। निर्दोषत्वेऽपि संसारित्वं च विरिञ्चवदेवेति सर्वमनवद्यम्।।143,144।।  
		इति सरस्वतीभारतीप्रकरणम्।।6।।  
## चतुर्मुखप्रकरणम्  
	तत्पती ब्रह्मवायू तु महानन्तगुणाकरौ।।145।।  
अथेदानीं सर्वजीवोत्तमयोर्ब्रह्मवाय्वोः स्वरूपं यथाशक्ति निरूप्यते।। तत्पती इति।। तयोः सरस्वतीभारत्योः पती। महानन्तेत्यनेन यद्यपि   
सरस्वत्यादेप्यनन्ता गुणास्सन्ति। अनयोस्तु ततोऽप्यनन्ता इत्युक्तं भवति। अनन्तावान्तरविशेषस्तु   
कल्पवत्सरदिनक्षणतदंशाद्यानन्त्यवद्द्रष्टव्यम्। विवृतं चैतत्तत्वप्रकाशिकायाम्।।145।।  
	ब्रह्मत्वयोग्या जीवास्तु ऋजवो नाम कीर्तिताः।  
	अनादिकालतः सर्वदोषहीना गुणाधिकाः।।146।।  
गुणपूर्तिमुपपादयितुं तत्रासम्भावनापरिहाराय ‘ब्रह्मत्वयोग्या ऋजवो नाम देवाः पृथग्गणाः। तैरेवाप्यं तत्पदं त्वि’ति निर्णयवचनानुसारेणाह।।   
ब्रह्मत्वेति।। अत्र ब्रह्माणी च ब्रह्मा च ब्रह्माणौ तयोर्भावो ब्रह्मत्वमिति ब्रह्माणीपदयोग्यानामपि ऋजुत्वं ज्ञातव्यम्। ‘परशुक्लत्रयं स्मृत’मिति   
निर्णये वाण्या अपि ऋजुशब्दार्थनिर्दोषतोक्तेः। तमेव ऋजुशब्दार्थं प्रमाणेनाह।। अनादीति।। उक्तं च सुधायां ऋजवस्समीचीनाः निर्दोषा   
इति ह्यनर्थान्तरमिति। न च ‘श्रमात्तापाच्चे’ति बृहद्भाष्ये अशनायापिपासोक्तिविरोधः। सा च क्रीडा विभोः स्मृतेत्युत्तरवाक्ये   
क्रीडामात्रत्वाभिधानात्। ‘क्षुत्पिपासादयश्चैव देवानां भोगसाधकाः। न तु पीडाकरास्तेषामैश्वर्यादिगुणोन्नते’रित्युक्तेश्च। ननु ऋजूनां कथं   
सर्वदोष विहीनत्वं प्रकृतिबन्धादिदोषाणामवर्जनीयत्वात्। तथाहि। तत्र तावत्कथं प्रकृतिबन्धाभावः। ब्रह्मणो महत्तत्वात्मकशरीरवत्त्वात्।   
‘यद्रजो मूलरजसि मूले तमसि यद्रजः। तमश्च मूले तमसि महत्तत्त्वं तदात्मकम्। दशांशास्तत्र सत्वं स्या’दित्यादितृतीयतात्पर्ये महत्तत्त्वस्य   
त्रिगुणात्मकत्वोक्तेः। ‘वायुस्तु ब्रह्मणः पुत्रः प्रकृतौ समजायत। त्रिगुणात्मा समुद्दिष्टः प्रायस्सत्वात्मकस्तथा’ इत्येकादशतात्पर्ये च स्पष्टम्।   
त्रिगुणात्मकप्रतिबन्धाभिधानाच्च। ‘अज्ञानं तु चतुर्वारं द्विवारं भयमेव च। शोकोऽपि तावानि’ति षष्ठतात्पर्ये चाज्ञानभयादेरुक्तत्वात्तस्य च   
त्रिगुणबन्धं विनानुपपत्तेः। अपि च ‘अज्ञानं भावरूपं दुःखस्पृष्टस्ये’ति तत्वसङ्ख्यानटीकायां दुःखस्पृष्टत्वात्। किञ्च   
‘सुषुप्तिसंस्थान्ब्रह्मादिकानिति, सुप्तास्तत्र यतो जीवा ब्रह्मरुद्रपुरस्सरा’ इति च सुप्त्युक्तेः। सुप्तेश्च भावरूपाज्ञानकार्यत्वात्।   
तदन्यथानुपपत्त्या च भावरूपाज्ञानमवश्यमङ्गीकार्यम्। किञ्च तस्य कर्मबन्धोऽपि वाच्यः। संसृतिसंस्थत्वात्। तथा चैवं   
प्रकृतिबन्धाज्ञानदुःखादियुक्तस्य कथं निर्दोषत्वमिति। अत्रोच्यते। ब्रह्मणः प्रकृतिबन्धाङ्गीकारेऽप्यविद्यमानप्राय एवानादितस्तस्य   
प्रकृतिबन्धः। परन्तु प्रकृत्यादिसम्बन्धमात्रमस्ति। न तु तस्य बन्धकत्वम्। सत्वसत्वमहासत्वसूक्ष्मसत्वश्चतुर्मुखः’ इति गीतातात्पर्ये   
अबन्धकपरमसूक्ष्मसत्वोपादानकदेहादिमत्त्वाभिधानात्। यद्यपि ‘तमसि यद्रजः। तमश्च मूले तमसी’ति रजस्तमसी अत्यल्पतमे वर्तेते।   
मुक्तोपभोग्यसत्ववदिति विविक्ततमत्वाभावाच्च। तथापि अनादितोऽपि दग्धपटायमानतयैव वर्तते न स्वकार्यक्षमा। यथोक्तं सुधायां   
विलीनप्रकृतितयेति। न च भयाद्युत्पादानुपपत्तिः। दग्धपटायमान एव त्रिगुणात्मके मनसि ईशेच्छयैव तत्प्रीत्यर्थं किञ्चिद्भयादिप्राप्तावपि   
प्रकृतेर्बन्धकत्वानभ्युपगमेन निर्दोषतोपपत्तेः। प्रकृतेः स्वतो भयाद्युत्पादकत्वेन भयादेर्दुःखाद्युत्पादकत्वेन वा दुःखादेर्नीयतादिजनकत्वेन   
बन्धकत्वम्। न चैवमित्युक्तं देवताप्रकरणे। अल्पभयादेर्दुःखादिमात्रोपादानत्वेन किञ्चिद्बन्धकत्वविवक्षेति चेत्को नेत्याह। चित्प्रकृतिरेव   
किञ्चिद्भयादिकमुपजनयतीत्यङ्गीकारात्। यत्तूक्तं भावरूपाज्ञानमस्तीति। तन्न। ‘नैव ब्रह्मादेरस्ति सा क्वचिदि’ति,   
श्रुतिगीतातात्पर्येजीवाच्छादिकाद्यभिमन्यमानप्रकृतिनामकभावरूपाज्ञानस्याभावोक्तेः। ‘पञ्चपर्वात्वविद्या तु भूतेभ्यो हरिणा पुरा। उद्धृत्य   
ब्रह्मणि क्षिप्ता सा पुनस्तेन निस्सृता। तत्सृष्टत्वज्ञापनाये’त्यविद्यामात्रस्य तदधीनत्वोक्तेः स्वाधीनायास्तस्या बन्धकत्वं युक्तिपराहतम्।   
तत्वसङ्ख्यानटीकावचनं तु चतुर्मुखातिरिक्तविषयं वा दग्धपटायमानतयाकिञ्चित्करत्वेऽपि मुक्तव्यावृत्तसम्बन्धसद्भावमात्रत्वेन वा   
सावकाशम्। न च सुप्त्युक्तिविरोधः। विनापि भावरूपाज्ञानसम्बन्धं केवलेश्वरेच्छयैव चित्प्रकृत्या च वृत्तिज्ञानोपरमरूपसुप्त्यङ्गीकारे   
बाधकाभावात्। यदप्युक्तं कर्मबन्धो वक्तव्य इति तदपि परशुक्लत्रयमित्याद्यनेकप्रमाणविरुद्धम्।।146।।  
	ऋजूनामेक एवास्ति परमोत्साहवर्जनं।  
	सगुणाल्पत्वमात्रत्वान्नर्जुत्वेन विरुध्यते।।  
	अघशब्दोदितोऽप्येष एवान्यन्नेव तत्र हि।।147।।  
ननु तर्हि संसारानुपपत्तिः। बन्धप्रदस्येश्वरस्य कर्मानपेक्षत्वे वैषम्याद्यापातादित्युक्तमिति चेन्न। तेषां बन्धकदुष्कर्माभावेऽपि   
स्वयोग्यसम्पूर्णभगवदुपास्तिविषयकपरमोत्साहवर्जनलक्षणगुणाल्पतारूपस्यदोषस्य   
सत्त्वेनाशुभाभावस्यानन्दोन्नाहसाधनत्ववदुत्साहोत्कर्षाभावस्यापि बन्धहेतुता सम्भवेन वैषम्यादिनिस्तारात्। न च सर्वदोषविहीनत्ववचनं   
जातविरोधम्। अस्यैकत्वेन विवक्षाभावात्। अत एवानुव्याख्यने ‘सर्वे त एते  
जीवेषु दृश्यन्ते तारतम्यत’ इति संसारापादकदोषसद्भावं रुद्रादिसर्वजीवानामभिधाय ऋजूनां परमोत्साहाभावेनैव संसारो निरूपित इति   
तद्वाक्यं पठति।। ऋजूनामिति।। ऋजूनां परमोत्साहवर्जनं नाम दोषोऽस्तीत्यतो नोक्तमयुक्तम्। न चैवं सति ऋजुत्वविरोधः। यतोऽसावेक एव   
दोषः। बाहुल्याभावाभिप्रायमृजुत्ववचनम्। अल्पस्वे निःस्वशब्दप्रयोगदर्शमादिति भावः। प्रकारान्तरेण विरोधं परिहरति।। स इति।। सः   
परमोत्साहवर्जनं नाम दोषः। यद्यपि महोद्यमाभावो दोष एव। हेयत्वात्। तथापि न रागादिरिव भावरूपः। नापि गुणाभावरूपः। किं   
नामोत्साहलक्षणगुणाल्पतामात्रमित्यदोषोऽप्युच्यत इति न ऋजुत्वेन विरुध्यत इति सुधातस्तदर्थोऽनुसन्धेयः। ननु कर्मक्षयपादे   
‘उत्तरपूर्वाघयोरश्लेषविनाशा’वित्यत्र अघाश्लेषादिर्ज्ञानफलत्वेनोच्यते। ब्रह्मणोऽप्येतत्सूत्रविषयत्वात्। तदेतत्कथं विरिञ्चस्योपपद्यते।   
तस्याघप्रसक्त्यभावस्योदितत्वात्। कथं च ‘ब्रह्मणोपासितो दद्याद्गायत्र्या पुरुषोत्तमः। अलेपं सर्वपापेभ्यो विशेषेण प्रतिग्रहा’दिति बृहद्भाष्ये   
अघालेप उच्यते। ‘विकर्मलेपो नैवास्ति ब्रह्मणस्त्वविकर्मत’ इति विकर्मकरणाभावस्यैवोक्तत्वेनाघसम्भावनाऽसम्भवादित्यतः   
परमोत्साहाभावस्यैव पापतया विवक्षितत्वेनात्राघ शब्दस्य तत्परत्वादिति प्रसङ्गादाह।। अघशब्दोदित इति।। एके तु ‘अलेपं सर्वपापेभ्य’   
इति बृहद्भाष्यस्यानादितोऽपि गायत्र्युपासकतयानादितोऽपि विकर्मकरणाभावः। अत एव पापाभावदेव तल्लेपाभावश्चेत्यभिप्राय इत्याहुः।   
ननूदाहृतवाक्ये प्रतिग्रहात्पापालेप इति कथम्। ‘विरिञ्चजन्मन्यखिलान्प्रतिगृह्णाति नित्यश’ इत्युक्तस्य हरेस्सकाशात्   
सर्वजगत्प्रतिग्रहस्यादोषत्वादिति चेत्सत्यम्। ‘ज्ञानभक्ती हरेस्तृप्तिं विना विष्णोरपि क्वचित्। नाकाङ्क्ष्य’मित्यच्छिन्नधर्मस्य हरेः प्रतिग्रहोऽपि   
दोषतया प्रसक्तः। आधिकारिकतया तत्प्रतिग्रहोऽप्यावश्यक इति तदलेपः तस्येत्यभिप्रेतत्वादिति सर्वमनवद्यम्।।147।।  
	समस्तलक्षणैः पूर्णाः समस्तजगदीश्वराः।  
	मुक्तप्रायाः सदा सर्वे समा देहादिभिस्तथा।।148।।  
महालक्षणसद्भावात्सर्वस्याधिपतित्वाच्च युक्ता सर्वगुणपूर्तिरित्याह।। समस्तेति।। द्वात्रिंशल्लक्षणैः षण्णवत्यङ्गुलत्वाददिभिश्च   
समस्तलक्षणैः। ‘द्वात्रिंशल्लक्षणैर्युक्ताः सम्यग्वायुत्वयोगिन इति, षण्णवत्यङ्गुलो यस्तु’ इत्यादिनिर्णये। ‘एवं सर्वस्य   
हेतुत्वात्सर्वस्याधिपतित्वतः’ इति बृहद्भाष्ये। निर्दोषगुणपूर्णत्वादेव हि मुक्तप्रायाः। समा देहादिभिरिति केवलेश्वरशक्त्यैव   
देहादिलयसाम्यमिति जीवप्रकरणे व्युत्पादितम्।।148।।  
	सविशेषं जगत्सर्वं भूतं भव्यं भवच्च यत्।  
	आलोचनाच्च यज्ज्ञाने भासते परमाणुवत्।।149।।  
ज्ञानमाहात्म्यमाह।। सविशेषमिति।। एतेन ईशे जीवेभ्योऽधिकमन्यत्रालोचने सर्वविषयमिति ऋजुज्ञानस्य लक्षणमित्युक्तं भवति।।149।।  
	असार्वत्रिकमीशे तु तथैवानादितिनित्यकं।  
	क्रमात्प्रवर्धमानं स्यादामुक्तेस्तु ततोऽव्ययम्।।150।।  
अनादीति।। ऋजूनां ज्ञानं सर्वत्र सर्वदाप्यनादिनित्यमेव। नानुप्रमाणजन्यमनित्यं चेति भावः। यद्यनादिनित्यं न तर्हि योगिज्ञानम्। योगजं हि   
योगिज्ञानमित्यत उक्तं।। क्रमादिति। योगप्रभावेन वृद्धिसद्भावाद्युक्तं तदित्याशयः। एवत्सर्वं प्रमाणलक्षणे तट्टीकायां च विशदम्।   
आलोचनं संसार एव। न मुक्तौ। तथाहि। ‘ततोऽप्यतिमहावित्तिः, अशेषोरुविशेषाणां मतिः स्पष्ठतया दृशिः। नित्यमेकप्रकारा च   
नारायणमतिः परे’त्यनुव्याख्याने नारायणमतेर्नित्यमेकप्रकारत्वमभिधाय रमामतेश्च ‘विशेषांस्तद्गतांस्त्यक्त्वा प्रायस्तल्लक्षणा श्रिय’   
इत्येकप्रकारत्वादिभगवन्मतिसादृश्यमुक्त्वा ब्रह्मणस्तु प्राय एवं श्रियो यथेति लक्ष्मीमति विशेषणान्यपि मुक्तब्रह्ममतावतिदिश्य ‘मुक्तानां   
तु तदन्येषां समुद्रतरलोपमे’ति तदन्यमुक्तानां समुद्रतरङ्गवत्किञ्चिद्वृद्धिह्रासवत्त्वमुच्यते। तेन ज्ञायते न   
मुक्तविरिञ्चमतेरालोचननिमित्तकवृद्धिह्रासवत्त्वरूप विशेषोऽस्तीति। मुक्तावेकप्रकारमिति च पद्धतौ। ननु ‘अवृद्धिह्रास रूपत्वं मुक्तानां   
प्रायिकं भवेत्। कादाचित्कविशेषस्तु नैव तेषां निषिध्यते। भोगानां तु विशेषेण वैचित्र्यं लभ्यते क्वचि’दिति भाष्ये मुक्तानन्दादिगुणगतविशेषेषु   
वृद्धिह्रासोक्तेर्मुक्तऋजुज्ञानेऽपि वृद्धिह्रासौ वक्तव्याविति चेन्न। अवृद्धिह्रासेति वाक्यस्य विरिञ्चातिरिक्तविषयत्वात्। अत एव सुधायां   
‘ब्रह्मणस्तु प्राय एवं श्रियो यथे’त्येतद्व्याख्यानावसरे लक्ष्मीमतिविशेषणानि मुक्तब्रह्ममतावतिदिशति।। ब्रह्मणस्त्विति।। श्रियो यथा एवं   
प्रायः। तथा वैशद्याद्यभावात्प्राय इत्युक्तम्। केवलमित्युक्त्यभावाच्च। अत एव तत्र तदुक्तम्। ब्रह्मण इति विशिष्याभिधाने को हेतुरित्यत   
आह।। मुक्तानां त्विति। विशेषबलेन वृद्धिह्रासवतीत्यर्थः। यथोक्तं ‘अवृद्धिह्रासरूपत्वमित्यादी’त्येवं वृद्धिह्राससद्भावाभिधायकं   
भाष्यवाक्यं ज्ञानपरं ब्रह्मादिरिक्तविषयमिति च दर्शितम्। तथाच वृद्ध्यादिरहिततयैकप्रकारकत्वान्मुक्तऋजुज्ञानमनालोचनेऽपि   
सर्वविषयमिति। न च लक्ष्मीज्ञानलक्षणस्यात्रातिव्याप्तिः। तत्र कदाप्यालोचनाभावस्य लक्षणत्वेन विवक्षितत्वात्। अत्र संसारे   
आलोचनभावादिति। एके तु मुक्तज्ञानस्याप्यस्त्यालोचने सर्वविषयत्वम्। परन्तु सदाऽऽलोचनमप्यस्तीति सदा सर्वविषयं तज्ज्ञानम्।   
आलोचनस्य मनःप्रणिधानमात्ररूपत्वेन तस्य च स्वरूपत्वात्। स्वरूपस्य च सर्वदा व्यक्तत्वादित्याहुः। अपरे तु   
मुक्तावप्यालोचनभावाभावाभ्यामस्ति विशेषः। अस्य च विशेषस्य वृद्धिह्रासरूपत्वाभावान्न ग्रन्थान्तरविरोध इति मन्यन्ते।  
ननु रमास्वरूपं विरिञ्चः साकल्येन जानाति न वा। आद्ये रमास्वरूपभूतभगवद्विषयकज्ञानस्यापि ज्ञेयताप्रसङ्गेन विषयविशेषितज्ञानावगमे   
विषयस्यापि ज्ञेयताप्रसङ्गेन रमासमानज्ञानं भगवद्विषये विरिञ्चस्य प्राप्तमित्यनेकप्रमाणविरोधः। न द्वितीयः। ईशादन्यत्र   
सर्वविषयत्वोक्तिविरोधादिति। मैवम्।  
रमाज्ञानस्येशविषयकत्वेन तद्धटिततयेशकोटिप्रवेशाङ्गीकारेणेशादन्यत्र पदेनैव व्यावर्तितत्वात्।   
ज्ञानातिरिक्तयावद्रमास्वरूपविषयकत्वाङ्गीकारे ईशादन्यत्र सर्वविषयत्वोक्तिविरोधाभावात्। न च   
रमाज्ञानविशेषफलभूतानन्दादिविशेषाणां विरिञ्चिज्ञेयत्वे तद्गतज्ञानविशेषप्रयोज्यत्वस्याप्यवगमप्राप्त्याः पुनः रमाज्ञानसमानविषयत्वं   
विरिञ्चज्ञानस्य प्राप्तमिति वाच्यम्। आनन्दादिगतज्ञानविशेषप्रयोज्यत्वस्याप्युक्तरीत्या ईशकोटिप्रवेशाङ्गीकारात्। यद्वा   
ज्ञानानन्दादिगुणाकारस्य रमास्वरूपस्यैवेशान्तरङ्गत्वेनेशकोटिप्रविष्टतया हिरण्यगर्भज्ञानं रमायामप्यसर्वविषयमेव   
तस्याश्चेशकोटिप्रवेशेनेशादन्यत्रपदेन तद्व्यावृत्तिः। यथा सुपर्णादिस्वरूपस्य शक्रमुखदेवगणैरचिन्त्यत्वं यथा वा ब्रह्मस्वरूपं   
सुपर्णादिभिरज्ञातगुणपूर्णं तथा रमास्वरूपस्यापि ब्रह्माज्ञातगुणपूर्णत्वोपपत्तिरिति। नन्वीशादन्यत्रालोचने सर्वविषयत्वमृजुज्ञानसामान्यस्य   
लक्षणम्। इदं लक्षणं तद्धटज्ञाने विशेषरूपेऽस्तीति वाच्यम्। अन्यथाऽव्याप्तिप्रसङ्गात्। न चात्रेशपदकृत्यमस्ति। घटज्ञाने   
ईशस्याप्रसक्तेः। असम्भावितं च सर्वविषयकत्वं तस्य। तथात्वे सर्वज्ञानमेव भवेन्न घटज्ञानम्। विषयव्यवस्थया खलु ज्ञानव्यवस्थेति।   
अत्रोच्यते। घटज्ञाने घटस्येशनियम्यत्वतज्जन्यत्वतदधीनसत्ताप्रतीत्यादिकत्वमपि ज्ञातव्यम्। अन्यथा सम्यग्घटज्ञानानुपपत्तेः। तथा च   
हिरण्यगर्भः घटस्वरूपभूतं भगवन्नियम्यत्वादिधर्मजातं जानात्येव। परन्तु भगवान् यथेदं घटादिकं प्रेरयति तथा तं नियमनप्रकारं   
घटानुबन्धिभगवद्धर्मं साकल्येन न जानाति। उक्तं च तलवकारे’ न विद्म न विजानीमो यथैतदनुशिष्या’दिति। एवं च   
घटज्ञानेऽपीशादन्यत्रपदं सार्थकमेव। सर्वविषयमित्यस्य तु   
घटगतगुणक्रियापलपरिमाणांशानन्त्यविभुपदार्थसंयोगविभागभेदसादृश्यनिरूपकत्वादिभिरस्यैव त्रैकालिकनानावस्थायां   
विविधविक्रियावत्त्वतत्तद्देवादिनियम्यत्वभोग्यत्वनानाजनस्पृष्टत्वादिविविधविचित्रैरनन्तधर्मैश्चोपेते तस्मिन् घटे सर्वविषयत्वमर्थ इति   
नातिप्रसङ्गशङ्कापीति। अथवा भेदसादृश्यादिधर्मात्मकघटादिज्ञाने प्रतियोगित्वाद्याकारेण सकलपदार्थज्ञानस्याप्यावश्यकतया   
युगपदङ्गुलिद्वयवत्प्रतियोगित्वादिप्रकारोपेततद्धर्मात्मकसकलपदार्थानामपि घटाद्येकैकज्ञानेष्वपि स्फुरणेन तस्य सर्वविषयत्वमुपपद्यते।   
न चोक्तदोषः। प्राधान्येन घटाद्येकैकविषयत्वेऽपि तदुपयुक्ततयैवेतरजगदवगाहित्वस्याप्यङ्गीकारेणाविरोधादिति। अस्मिन् पक्षे ईशे   
असार्वत्रिकमिति मुख्यमेव। अन्ये तु चतुर्मुखज्ञानव्यक्तिरेकैव। तस्य घटपटविषयत्वाद्यनन्ता धर्माः। अतो लक्षणस्यैकव्यक्तिनिष्ठतया   
नोक्तशङ्कावकाश इति मन्यन्ते। अत्र ऋजुज्ञाने योगप्रभावलब्धातिशयत्वादिकं भगवद्विषये एव। जगति तु अनादितोऽपि   
सुसूक्ष्माशेषविशेषवत्समस्तवस्तुविषयकम्। अन्यथा ब्रह्मणस्तु प्रायः श्रियो यथेत्यतिदेशविरोधः। किञ्च एकादशतात्पर्ये स्वाभाविका   
विरिञ्चस्येति स्वाभाविकत्वेनोक्ताणिमाद्यष्टमहासिद्ध्यन्तर्गतप्राकाश्यसिद्धौ ‘दूरश्रुतिर्दूरदृष्टिस्त्रिकालज्ञत्वमेव च। परचित्ताद्यभिज्ञानं   
प्राकाश्यान्तर्गतानि चे’ति   
सकलदेशकालवस्तुस्वभावव्यवहितार्थविषयकज्ञानत्वलक्षणत्रिकालज्ञत्वादेरन्तर्भावोक्तेर्जगाद्विषयकज्ञानस्यापि स्वभावसिद्धित्वलाभे   
नानादितोऽपि योगप्रभावप्रयोज्यत्वेऽप्यागन्तुकातिशयलाभाभावात् क्रमवृद्ध्यनुपपत्त्या तद्विरोधासम्भवात्।।150।।  
	पारोक्ष्येण तु पूर्णं स्यात्तेषां ज्ञानं सदैव हि।  
	विशेषेणापरोक्ष्याच्च क्रमाद्वृद्धिरुदीरिता।।  
	अनादितोऽप्यापरोक्ष्ययुक्ता रूपेषु च क्वचित्।।151।।  
नन्वीशविषयेऽपि व्यक्त्यतिशयोऽनुपपन्नः। ‘शतजन्मसु पूर्वन्तु ज्ञानोदय उदीर्यते। आपरोक्ष्येण पारोक्ष्यात्पूर्णं ज्ञानं सदैव ही’ति   
एकादशतात्पर्ये परोक्षज्ञानपूर्तेरुक्तत्वेन ज्ञानव्यक्त्यतिशयस्य क्रमवृद्ध्यङ्गीकारे तद्विरोधादित्यत आह।। पारोक्ष्येणेति।। अयं भावः।   
भवत्येव ऋजूनां भगवद्विषयपरोक्षज्ञानमनादितोऽपि स्वयोग्ययावद्भगवद्गुणरूपक्रियाद्यशेष विषयत्वेन पूर्णम्। तथापि परोक्षतो   
ज्ञातरूपादिष्वेव तत्तद्गतावान्तरविविध विचित्रानन्तविशेषेषु क्रमेण वर्धमानमपि भवति। ‘ब्रह्मरुद्रादिदेवेषु ज्ञानं संस्थाप्ये’ति सूत्रप्रणयनेन   
ब्रह्मणोऽपि ज्ञानस्थिरीकरणोक्तेः। एवं भगवद्रूपेषु केषुचिदनाद्यपरोक्षज्ञानमप्यस्ति। ‘करतले खलु कन्दुकवत् सदा सकलया कलया सह   
विद्यया। अरिधरेण समं स्फुरितं गुरोर्मनसी’ति मध्वविजयोक्तेः। ‘अनादितः केशवान्नान्यसंस्था’ इत्युक्तिबलेन   
षण्महिषीणामप्यनाद्यपरोक्षस्याङ्गीकर्तव्यत्वाच्च। तथा गुणरूपान्तरेषु मुक्तिपर्यन्तमपरोक्षज्ञानं क्रमेण वर्धमानमपि भवति। न च शतजन्मसु   
पूर्वं ज्ञानोदयाभिधानात्कथमनाद्यपरोक्षाङगीकार इति वाच्यम्। तत्र कर्मक्षय पदप्राप्त्यादिसाधनयोग्यापरोक्षाभिधानेनानादितः   
सामान्यापरोक्षाविरोधात्। तदुक्तमनुव्याख्याने ‘ब्रह्मणां शतकालात्तु पूर्वमारब्धसङ्क्षय’ इति। चतुर्थतात्पर्ये च 'ऋजवो नाम ये देवा योग्या   
ब्रह्मपदस्य तु। अनादिकालभक्ताश्च ज्ञानिनश्च न संशयः। विशिष्टज्ञानभक्त्यादौ सर्वजीवनिकायतः। सर्वदापि विशेषेण शतजन्मप्रयत्नतः।   
स्वपदप्राप्तिरुद्दिष्टे’ति। केचित्तु पारोक्ष्येण पूर्णमित्यस्य सरस्वत्यादिजीवापेक्षया सदेति वा वैदिकपदलभ्यज्ञानं सदा पूर्णमिति वाऽर्थमाहुः।   
तच्चिन्त्यम्। रुद्रादेरपि स्वावरापेक्षया सर्वदा पूर्णज्ञानवत्त्वेन विरिञ्चे विशिष्य कथनायोगात्। न चैवं ऋजूनां ज्ञानपूर्तिसद्भावे   
एकादशतात्पर्यविरोधः। तत्र सनकादिकृतप्रश्नप्रत्युत्तरापरिस्फूर्त्याद्यभिधानादति वाच्यम्। ‘हेतुरन्योऽपि तत्रास्तीत्येवं जानन्नपि प्रभुः।   
विशेषतो मनस्तत्र नाधाज्जानन्हरेः प्रिय’मित्याद्युत्तरग्रन्थपर्यालोचनया तत्र हंसनामकभगवतः प्रत्युत्तरदानाभिप्रायोऽस्तीति ज्ञात्वा स्वयं   
तत्प्रश्नैकदेशविषये मनःप्रणिधानरूपालोचनं न चकार। तदा तस्य भगवदिच्छयैव चित्तेऽत्यल्पचलनमिव भगवद्ध्यां चेत्याद्येव प्रतीयते न तु   
मनःप्रणिधानेऽप्यपरिस्फूर्तिरिति न कश्चित्क्षुद्रोपद्रवः।।151।।  
	सर्ववेदाधिकज्ञाना महाप्रतिभया युताः।  
	वेदैः संवादितामात्रं तेषां ज्ञानेऽभिधीयते।।152।।  
अत्र सरस्वतीपदयोग्यज्ञानमप्यनेनैव लक्षितम्। तस्याश्च ऋजुपदवाच्यत्वस्योक्तत्वात्। इयांस्तु विशेषः। ब्रह्मपदयोग्यज्ञाने   
ईशादन्यत्रेतीशपदेन लक्ष्मीज्ञानस्य तत्समग्रस्वरूपस्य वा सङ्ग्रहः। अत्र तु चतुर्मुखज्ञानस्यापि तत्स्वरूपस्यापि वा सङ्ग्रह इति।   
‘स्वात्मानमन्यच्च सदा विशेषैरखिलैरपि। पश्यत्यजस्तथा वाणी विशेषांस्तावतो न त्वि’त्यनुभाष्यर्यालोचनयास्यार्थस्य प्रतीतेः।   
विशेषान्तरमवतारप्रसङ्गे वक्ष्याम इति ऋजुज्ञानातिशयमेव व्युत्पादयति।। सर्ववेदेति।। ‘वैदिकस्त्यक्तवेदश्च ब्रह्मैव हि चतुर्मुखः। केवलं   
वेदशब्देन जानन्वैदिक उच्यते। वेदं विनाप्यनुभवाज्जानन्तस्त्यक्त्वैदिकाः। तत्ववेदानुसारेण चिन्तयन्वैदिको भवेत्। वेद ऊहामनुसरेद्यस्य स   
त्यक्तवैदिक’ इत्याद्येकादशतात्पर्ये वेदस्य ब्रह्मण ऊहापरनामकप्रतिभानुसारित्वोक्तेः विरिञ्चज्ञानं वेदादधिकं ज्ञायते। गीतातात्पर्ये च   
‘ऋषीन् राज्ञस्तथाऽऽरभ्य प्रतिभाभ्यधिकाक्रमात्। यावद् ब्रह्मा ब्रह्मणस्तु प्रायो नाप्रतिभासितम्। विष्णोः प्रीत्यर्थमेवास्य श्रोतव्यं प्रायशो   
हरे’रिति प्रतिभातिशयमुक्त्वा वेदादिश्रवणं च न ज्ञानार्थमित्युक्तम्। तथा ह्युक्तं न्यायदीपे ‘ब्रह्मण प्रतिभापरिमाणमाह।। ब्रह्मण इति।।   
तर्हि तस्य हरेः सकाशाच्छ्रवणं किमर्थमित्यत आह।। विष्णोरिति।। विष्णोः प्रीत्यर्थमेव न तु ज्ञानार्थ’मित्यादिना। पद्मनाभतीर्थाचार्यरचित   
प्रकाशिकायां तु ‘प्रायशो हरेरेव सकाशाच्छ्रोतव्यमित्यर्थ’ इति भिन्नक्रमतयाऽवधारणं व्याख्यातम्। तथा च ज्ञायते   
सकलवेदादिस्वरवर्णपदवाक्यमहावाक्यादिभिः शक्तितात्पर्यभ्यां भगवतो यावद्गुणपक्रियादिजातं प्रतिपादितं तत्सर्वं प्रतिभयैवावगम्यते।   
वेदानां तु प्रतिभावगतप्रमेयेषु संवादीतामात्रमिति। तथापि तेषु स्वप्रतिभावगतगुणादिष्वेव केषुचिदवान्तर विशेषाः   
भगवल्लक्ष्म्युपदेशाभिनयादिबलेन वेदादिगतस्वरादिविशेषैरर्थात् सूचिता अवगम्यन्ते। उक्तं च ‘अनन्तनियमैर्युक्ता अनन्तार्थविशेषिण’   
इत्यनन्तविशेषप्रतिपादकत्वमृग्भाष्ये। भगवदुपदेशादिसामर्थ्याद्वेदादिष्वेव विशेषार्थावगत्यनङ्गीकारे ज्ञातार्थेऽधिकारासम्भवेन   
‘ब्रह्मैवाधिकृतस्यत्र मुख्यत’ इत्यनुव्याख्यानविरोधः। तथा ‘योग्यो वा नैव हि क्वचित्। ऋते विरिञ्च’मिति गायत्र्यधिकारोऽपि बृहद्भाष्ये   
ब्रह्मणो मुख्योऽभिधीयते। ‘योग्या अस्यास्तु विद्यायाः साक्षाद्वायुत्वयोगिन’ इत्यादि च तत्र तत्र बहुशो दृश्यते। अप च ‘तद्यत्परममृतं   
तत्साध्या उपजीवन्ती’ति साध्यपदोक्तऋजूनां देवताधिकरणेऽधिकारो निर्णीयते। ‘ब्रह्मा तत्प्रसादत’ इति भारताधिकारश्च   
मुख्यस्तस्यैवोच्यते। ‘एवंविधानि सूत्राणि कृत्वा व्यासो महायशाः। ब्रह्मरुद्रादिदेवेषु मनुष्यपितृपक्षिषु। ज्ञानं संस्थाप्ये’ति भाष्ये   
ब्रह्मादीनामप्राप्तलाभोऽभिधीयते। तत्वप्रकाशिकायां च ‘ब्ह्मरुद्रादिदेवेषु ज्ञानं संस्थाप्येत्यनेन पूर्वं स्थितस्यैव विशेषयुक्त्यादिभिर्दृढीकरणं   
किञ्चिदप्राप्तलाभश्चोच्यते’ इत्यादीति।  
न चैवं सत्युदाहृतैकादशतात्पर्यविरोधः। ‘प्रायस्तेऽवैदिका एव रुद्राद्या अप वै पुरा। वैदिकस्त्यक्तवेदश्च ब्रह्मैव हि चतुर्मुखः। ततस्तु केशवं   
भक्त्या सम्पूज्य बहुजन्मसु। त्यक्तवेदत्वमापन्नाः प्रसादात्परमेष्ठिन’ इति प्रायोऽवैदिकानां रुद्रादीनां बहुजन्मानुष्ठितसाधनबलेन   
त्यक्तवेदत्वमभिधाय ब्रह्मणः स्वभावत एवानादितस्त्यक्तवेदत्वमुक्त्वापि वैदिकत्वं चोच्यते। ‘केवलं वेदशब्देन जानन्वैदिक उच्यते। तत्वं   
वेदानुसारेण चिन्तयन्वैदिको भवे’दित्युक्त्या तत्रैव ब्रह्मणो वेदेन ज्ञानातिशयाङ्गीकारप्रतीतेः। नाप्युदाहृतगीतातात्पर्यविरोधः। तत्र ‘प्रायो   
नाप्रतिभासितं, श्रोतव्यं प्रायशो हरे’रित्यप्रतिभासितविशेषज्ञानार्थकश्रवणस्यापि प्रायश्शब्देनानुमतत्वप्रतीतेः। ‘विरिञ्चस्य केवलं   
धर्मकारण’मिति ऋग्भाष्यवचनस्य पाठमात्रविषयत्वेन तद्विरोधाभावाच्च। ‘करतले खलु कन्दुकवत्सदा सकलया कलया सह   
विद्यये’त्यस्य प्राचुर्यार्थत्वात्पाठविषयत्वाच्च न तद्विरोधोऽपीति। नन्वेवं तर्हि पूर्वमज्ञातविशेषज्ञापकवेदगतसूचकत्वादिधर्मविशेषस्य   
प्रागनवगतत्वेन तस्य जगदन्तः पातितया सर्वविषयकत्वरूपं तज्ज्ञानलक्षणमनुपपन्नं स्यादिति चेन्न। वेदगतयावद्धर्मज्ञानं सर्वदा   
तस्याङ्गीकृत्य भगवदुपदेशाभिनयमात्रबलेनाधिकज्ञानाभ्युपगमेऽनुपपत्त्यभावात्। अतिनिर्बन्धे   
त्वज्ञातवेदगतधर्मविशेषस्येशप्रतिपादकतया ईशानुबन्धित्वेनेशकोटिप्रवेशादीशादन्यत्रपदेन व्यावर्तितत्वादिति सन्तोष्टव्यमिति सर्वं   
समञ्जसम्।।152।।  
	वायुर्हि सर्वजीवानामभिमानी नियामकः।  
	बलमेधाधृतिस्थैर्यध्यानवैराग्यमानवान्।।153।।  
	सज्ज्ञानानन्दभक्त्यादिगुणमानी स एकलः।  
	आनन्दानुभवस्यापि विमुक्तेरपि स प्रभुः।154।।  
सर्वाभिमानित्वाच्च सर्वगुणपूर्णत्वमुपपन्नमित्याह।। वायुर्हीति।। अत्र जीवपदेन अन्ये संसारिजीवा विवक्षिताः। न तु मुक्ताः। ‘मुक्ता एव हि   
मुक्तानां विशिष्टा विनियामका’ इत्युक्तेः। संसारिजीवत्वावच्छिन्नश्चात्र सर्वेऽपि विवक्षिताः। अतोऽन्यदेवानामिव   
कर्माभिमानिव्यतिरिक्तस्थूलशरीरापन्नजीवमात्रनियामकत्वमिति न भ्रमितव्यं,किन्तु सर्वजीवाभिमानित्वादिकं मन्तव्यम्। उक्तं च   
बृहद्भाष्ये ‘लोकानां चैव वेदानां सर्वेषां प्राणिनामपि। न चात्र सर्वशब्दसङ्कोचः। बाधकाभावात्। किञ्च ‘भोगाश्च ये यानि च   
कर्मजातान्यनाद्यनन्तानि ममेह सन्ति। मदाज्ञया तान्यखिलानि सन्ति धातुः पदे’ इति जगति भगवत्कर्मसमानविषयकर्मवत्त्वस्य   
प्रमितत्वाच्चाशेषजीवनियामकत्वं वक्तव्यमेव। ननु ‘सूक्ष्मेन्द्रियाणि सन्त्येव स्युः स्थूलान्यप्यहङ्कृतेः। तेषां भूतैरुपचयः सृष्टिकाले   
विधीयत’ िति ‘सूक्ष्मत्वेन लये सच्च प्राकृतैरुपचियत’ इत्यादौ च   
सकललिङ्गदेहानामप्यहङ्कारपञ्चभूतैकादशेन्द्रियैरुपचयस्योक्तत्वेनोपचायकाहमाद्यभिमानिनामपि सकललिङ्गदेहावस्थानं प्राप्तमिति   
सर्वतत्वदेवानामपि कर्माभिमान्यादिसर्वजीवेष्ववस्थानं प्राप्तमिति ब्रह्मण एव विशिष्य सर्वजीवनियामकत्वोक्तिः कथमिति चेत् उच्यते।   
अस्त्येवाशेषलिह्गदेहानामप्यहङ्कारादितत्वैरुपचयः। तथापि तदभिमानिनां सर्वत्रावस्थानेन   
यावज्जीवसमसङ्ख्याकविभागयोग्यांशवत्त्वानुपपत्तेः। प्रत्युत ‘अतीतानागताश्चैव यावन्तः परमाणवः। ततोऽप्यनन्तगुणिता जीवानां   
राशय’ इति जीवानामेवाहमादिपरमाण्वपेक्षया निरुपचरितानन्ताधिकत्वोक्तेश्च। किं नाम मितस्यैवाहमादिद्रव्यस्येश्वराचिन्त्यशक्त्यैव   
प्रागजीवप्रकरणे उपपादितरीत्याऽनन्तसूक्ष्मदेहतदनुबद्धेन्द्रियोपचायकत्वमङ्गीकार्यम्। अन्यथा अनन्तस्थूलदेहोत्पादानुपपत्तेरुक्तत्वात्।   
तथा च सर्वत्राप्युपचयसद्भावेऽपि देवाभिमन्यमानतत्वद्रव्यस्य मितत्वेन न तेषां जीवसमसङ्ख्यांशवत्त्वमिति। यद्वा येषां जीवानां   
स्थूलशरीरप्राप्तिस्तेषामेव लिङ्गदेहानामहङ्कारादिभिरुपचयो न तु सर्वजीवलिङ्गदेहानाम्। उदाहृतवाक्यमप्येतत्परमेव। न चैवं सति   
वियदधिकरणोक्तसर्वोत्पादानुपपत्तिः स्यादिति वाच्यम्। विनापि द्रव्यान्तरोपचयं सृष्टिसमये सर्वलिङ्गदेहानामपि   
यत्किञ्चिद्विक्रियाविशेषाङ्गीकारात्। यथा गृह एवावस्थितानामपि बीजानामावापकालविशेषे विक्रियाविशेषलाभः। दृश्यते हि स्पष्टं   
हरिद्रासूरणादिबीजेष्विति। प्रलये तिरोहितस्य कर्माभिमानरूपपराधीनविशेषस्य सत्त्वाच्च न वियदधिकरणविरोधः। केचित्तु ब्रह्मण इव   
शिवशक्रकामानामपि कर्माभिमान्यादियावज्जीवनियामकत्वं मत्वा जीवसङ्ख्याधिकरूपवत्त्वमाहुः। तत्र प्रमाणविशेषश्चिन्त्यः।   
स्वात्मस्वाभिमन्यमानकर्मदेश कालाद्यतिरेकेणान्यविषयज्ञानशून्यानामत एव चक्षुरादीन्द्रियव्यापारविकलानां केवलं सुप्तप्रायाणां   
कर्माभिमानिनां नान्तः करणादिनियामकैः कृत्यमस्ति। सुप्त्यवस्थायां स्थूलदेहविशिष्टस्यापि मनआदि व्यापाराभावमात्रेण तदा   
रुद्रादिनियम्यत्वाभावाभिधानात्। अस्ति हि वायोः सर्वत्र व्यापारः। 'जीवस्थितेन रूपेम वेदयत्यहमित्यपी’ति चैतन्यस्वरूपस्य साक्षिणश्च   
कर्माभिमत्यादेश्च तदेकनिर्वाह्यत्वात्। यद्यपि कर्माभिमतिर्वृत्तिरूपा स्थूलदेहरहितानामप्यस्ति। तताप्युक्तप्रमाणबलाद्रुद्रादीनां   
सर्वजीवनियामकत्वे विशेषज्ञापकाभावाच्चेति वाय्वेकनिष्ठताङ्गीकार्या। अतः सुप्ताविव कर्माभिमानित्वे वायोरेव नियामकत्वमिति। तथा च   
युक्तं वायोरशेषस्थूलसूक्ष्मशरीरवज्जीवाभिमानित्वेन तदधिकसख्याकरूपवत्त्वमिति। शेषादेः सर्वजीवाभिमानितोक्तिः   
स्थूलदेहवज्जीवाबिमानितैवेति न दोषः। ननु प्रतिकल्पमनन्तानां जीवराशीनां संसारनाशवत्त्वेन पूर्वपूर्वब्रह्मकल्पापेक्षयोत्तरोत्तरकल्पेषु   
संसारिजीवसङ्ख्याल्पतावश्यम्भावेन तन्नियामकानां पूर्वोत्तरब्रह्मणां रूपसङ्ख्याबहुत्वाल्पत्वप्रसक्तित्वनियामकत्वाल्पनियामकत्व   
रूपभगवत्सेवावैषम्यं च स्यादिति। मैवम्। प्रतीकल्पमनन्तानां मुक्तावपीशाचिन्त्यशक्तिवशात्सर्वकल्पेष्वपि   
संसारिजीवसङ्ख्यासाम्यस्योररीकृतत्वात्। अन्यथा क्रमेण जीवसङ्ख्याह्रासेन जगत्प्रवाहोच्छेदापत्तेः। यथापूर्वमिति श्रुतिविरोधापत्तेश्च।   
केचित्तु सङ्ख्यावैषम्यमङ्गीकृत्य स्थूलशरीरापन्नजीवानां सर्वदा साम्येन तन्नियमने वैषम्याभावात्साधनसाम्यम्।   
कर्माभिमानिजीवनियमनविषये वैषम्यं त्वप्रयोजकम्। तेषां स्वरूपसत्ताद्यतिरिक्तनियम्याभावात्। तस्य चाल्पत्वात्प्रतिनिधितया   
साधनान्तरसम्भवेन साध्यावैषम्योपपत्तेश्चेत्याहुः। न केवलं जीवानां नियामकोऽपि तु बलज्ञानादि गुणानामपीत्याह।। बलेति।। मेधा   
धारणाशक्तिः। धृतिधैर्येर्यम्। स्थिरत्वं हर्याराधनादौ। आदिपदेन समाध्यादेः परिग्रहः। उक्तं च बृहद्भाष्ये ‘चित्तं वायुर्बलं धृतिः।   
स्थितिर्योगश्च वैराग्यं ज्ञानं प्रज्ञा स्मृतिः सुखम्। मेधामुक्तिर्विष्णुभक्ति’रित्यादि। अत्र मुक्त्यभिमानित्वं नाम 'जीवन्मुक्तेश्च मुक्तेश्च   
ह्यभिमानी स एकल’ इत्यादिप्रमाणेन द्रष्टव्यम्।।153,154।।  
	औत्पत्तिकगुणस्यापि ह्यभिमानी जगद्गुरुः।  
	वेदानां चैव लोकानां व्योमकालादिकस्य च।।  
	सर्वतत्वाभिमानी च सर्वप्राणगणाधिपः।।155।।  
औत्पत्तिकगुणस्येति।। सर्वेषां शुभप्राप्तियोग्यामां यच्छुभप्राप्तियोग्यत्वं, यच्च ‘यद्यद्विभूतिमत्सत्व’मिति न्यायेन यद्यद्वस्तु यद्गुणविशिष्टं   
तस्य तद्गुणयोग्यत्वं तदौत्पत्तिकगुण इत्युच्यते। सर्वं चैतदुक्तमेकादशतात्पर्ये 'प्रधानो ज्ञानिनां ब्रह्मा ज्ञानमानी हृदि स्थितः। स एव   
कालमानी च संहर्तॄणां पतिः स्मृतः। आनन्दानुभवस्तूमा उत्कृष्टानुभवः स्मृतः। तद्युक्तत्वं तथा सौम्य गुणानामधिकं हि तत्।   
तस्मादानन्दमानं तु गुणेषूत्कृष्टमुच्यते। तस्याभिमानी ब्रह्मैको ज्ञानभक्त्यादिकस्य च। श्रद्धाभिमानिनी देवी तथैव हि सरस्वती। तदन्येषां   
गुणानां तु तदन्ये विबुधाः स्मृताः। गुणानां तु प्रभुर्ब्रह्मा तस्मादेकश्चतुर्मुखः। औत्पत्तिकगुणो नाम शुभप्राप्त्येकयोग्यता। तस्याभिमानी वायुस्तु   
सर्वगुण्यधिपस्तथा। गुणानां गुणयोग्यत्वं यत्सर्वं गुणिषु स्थितम्। वायुस्तदभिमान्येकः सर्वगुण्यधिकस्तत’ इति। वेदानामित्यादौ मानानि   
प्रागेवोदाहृतानि।। सर्वप्राणगणाधिप इति।। सर्वेषामिन्द्रियाणां तद्देवानां च स्वामीत्यर्थः। उक्तं च भाष्ये ‘करणैः कारणं ब्रह्म   
पुरुषापेक्षयाखिलम्। श्रोत्रादिभिः कारयति करणानीत्यतो विदु’रिति। अत्र श्रोत्रादीन्द्रियदेवानां ज्ञानेच्छाप्रयत्नरूपजीवप्रवृत्त्यनुसारेण   
भगवतः करणत्वोक्त्या मुख्यप्राणस्य जीवप्रवृत्त्यनुसारेण करणत्वाभावोक्तेस्तस्य प्राणगणाधिपत्वसिद्धिः।।155।।  
	इन्द्रियाणां प्रवृत्तौ तु स्तित एव करोत्ययं।  
	तदन्येन्द्रियदेवास्तु किञ्चिच्चलनसंयुताः।।156।।  
‘प्राणस्यैतद्वशे सर्वं, इन्द्रियाणां तु नियन्ता प्राण एकराट्’ इत्यादिमहिमान्तरमाह।। इन्द्रियाणामिति।। यथा महाराजसमीपस्थो   
युवराजः कार्येषु प्रसक्तेषु स्वयमासनेऽसंस्थित एव सर्वकार्याणि कारयति तथा सर्वेन्द्रियाधिपतिर्मुख्योऽपि हरेः समीपे स्थित एव सन्   
इन्द्रियाणां प्रवृत्तौ प्रसक्तायामपि सर्वं करोति कारयति च। इन्द्रियदेवास्तु इन्द्रियकार्येषु विषये तेनाज्ञप्ताः स्वस्थानादुच्चलिता एव   
श्रवणादिकं कारयन्ति कुर्वन्ति च। प्राणस्य न राजादिवदाज्ञापयितृत्वमात्रं किं तु प्राणः स्वस्थानस्थित एव जीवस्य   
दूरदर्शनादीन्द्रियप्रवृत्तिं स्वयं करोति कारयति च। देवास्तु तदधीनस्वरूपसत्ताप्रतीतिप्रवृत्तयो दारुयोषावत्प्राणाधीनव्यापृतयो न तु   
राजानुज्ञामात्रव्यपेक्षामात्यादिवत्स्वयमेव स्वकार्यक्षमाः। तदेतदप्युक्तं भाष्ये ‘विषयद्रवणात्तेषामिन्द्रियत्वमुदाहृतम्। तेषां नियामकः   
प्राणः स्थित एवाखिलप्रभुरिति बृहत्संहितायाम्। ॐ वैलक्षण्याच्च ॐ पुरुषापेक्षया प्रवृत्तिरिन्द्रियाणां दृश्यते न तु मुख्यस्य। प्राणाग्नय   
एवैतस्मिन्पुरे जाग्रतीति श्रुते’रिति। त इन्द्रियाणि तद्व्यपदेशादन्यत्र श्रेष्ठादिति च।।156।।  
	तान्येतान्यवशान्येव तथापि कृपयैव सः।  
	पृथक्शक्तोऽपि तद्गैस्तु स्वरूपैस्तद्गकार्यकृत्।।157।।  
किञ्च राजादिस्तत्तद्देशाधिकारिणो विना न राष्ट्रपालने क्षमः। नैवं प्राणः। किन्तु विनापीतरदेवानेकेनैव रूपेणैकत्रावस्थित एवाशेषकार्य   
करणे शक्तः। तथापि देवानां सर्वप्राणेन्द्रियादिप्रेरणेन श्रीपतिप्रीतिमुपजनयितुमतिकृपयैवानन्तरूपैस्तेषु स्थित्वा सर्वकार्याणि लीलयैव   
साक्षात् करोति कारयति चेति प्रतिपादिकां न्यायविवरणोदाहृतां श्रुतिं पठति।। तानीति। इन्द्रियस्थैः स्वरूपैस्तु ज्ञानानि जनयत्यसौ।   
मनःस्थेन विशेषेण कामकर्मकृदेव च। पृथक्स्थितेन रूपेण जीवं धारयति प्रभुः। जीवस्थितेन रूपेण वेदयत्यहमित्यपि। प्राण एको वशी   
नित्यं बाह्यान्तः करणेश्वरः। तान्येतानीत्यादि। तान्येतानि इन्द्रियदैवतानि। स्ववशानि नेत्यवशानि पराधीनानीति यावत्। तथापीत्थं तेषां   
केवलपराधीनप्रवृत्तिकत्वेऽपि स्वयं देवान्विना पृथक् कर्तुं शक्तोऽपि तत्तदिन्द्रियगतै रूपैस्तत्तदिन्द्रियनिर्वर्त्यज्ञानकर्मादिकार्याणि   
करोतीत्यर्थः।।157।।  
	मुख्यप्राणो महानेष येन व्याप्तं चराचरम्।  
	तस्मिन्नोतमिदं सर्वं चेतनाचोतनात्मकम्।।  
	यथा सूत्रे मणिगणा रथनाभावरा यथा।।158।।  
यथेति।। ‘यथा कन्थापटाः सूत्र ओताः प्रोताश्च सस्थिता’ इत्याद्येकादशतात्पर्ये। अरा इव रथनाभौ प्राणे सर्वं प्रतिष्ठित’मिति   
षट्प्रश्नोपनिषदि।।158।।  
	यतः सर्वं जगद्व्याप्य तिष्ठति प्राण एव तु।  
	छन्दांसि वायोर्लोमादावाश्रितान्यखिलान्यपि।।159।।  
‘प्राणा एवाधस्तात्प्राण उपरिष्टात्प्राणो मध्यतः सर्वतः प्राण एवेदं सर्वमि’ति प्राणस्य व्याप्तिः श्रूयत इति। एकादशतात्पर्ये च   
‘चतुर्मुखस्तु सर्वान्तर्व्याप्तदेहो महातपा’ इति। अत्रैवमाचक्षते सावरणाण्डापेक्षयाऽधिक प्रेवश एवैकेन रूपेण व्याप्तिः। ततः परं   
समग्राव्याकृताकाशे पृथक्पृथगेवं विधैः परिच्छिन्नैरनन्तरूपैर्व्याप्तिः। समनेति सूत्रे रमारमेशयोरेव समग्रदेशव्याप्त्युक्तेः। ‘पवमानो   
हरित आविवेशेति वायुरेव पवमानो दिशो हरित आविष्ट’ इति श्रुतेरप्ययमर्थ इति यावद्देशे सञ्चारमात्रं व्याप्तिरिति   
विवक्षितमित्याहुः। रमारमेशयोश्चैतन्यस्वभावतो व्याप्तिरिति समनेति सूत्रे उच्यते। विरिञ्चस्य तु स्वभावतोऽणुचेतनत्वमेव।   
जीवत्वात्। तथापि चैतन्यविकासेन यावद्देशव्याप्तिरस्तीत्याहुः। अणूनामपि जीवानां प्रकाशो व्यापको भवेत्। अण्डमात्रे बहिश्चापि   
देवतानां यथाक्रममित्युक्त प्रकाशव्याप्तिः। ब्रह्मणः समग्रदेशे सत्त्वात्तदभिप्रायेण व्याप्तिरिति च वदन्ति। अत्रायं विशेषः। अमुक्तत्वे   
देहद्वारा व्याप्तिः। देहे च चैतन्यविकासेन जीवानामणुस्वभावत्वस्याणवश्चेति सूत्रे समर्थितत्वात्। अणुश्चेति सूत्रे पृथगणुत्वोक्तेश्च   
प्राणस्य। अत्रोक्तं तत्वप्रदीपे अणुत्वे चास्य महद्वैलक्षण्यम् अवगम्यते। पृथक्सूत्रादिति। अणवश्चेति सूत्रे   
सर्वजीवानामणुत्वस्योक्तत्वेऽपि प्राणविषये पृथक्सूत्रप्रणयनादाधिक्येन तदणुत्वं ज्ञायते। सिद्धे सत्यारम्भो नियमार्थ इति न्यायादिति   
तदभिप्रायः। अतो मुख्यप्राणाख्यरूपेणाणुः। देहाद्बहिर्वर्तमानेन मुख्यवायुरूपेण व्याप्तिश्चेत्येवं रूपेण भाष्यादौ व्यवस्थापितं   
द्रष्टव्यम्। छन्दांसीत्यादि बृहद्भाष्ये स्पष्टम्।।159।  
	सप्तस्कन्धगतो लोकान्यो बिभर्ति महाबलः।  
	स एव कूर्मरूपेण बिभर्तीदं जगत्सदा।।160।।  
सप्तस्कन्धगत इति।। आवहविवहसंवहपरावहप्रवहोद्वह इत्येतैः सप्तभिः स्कन्धै रूपैः गतः प्राप्तः लोकान्बिभर्तीत्यर्थः। यद्वा स्कन्धेन गतः   
प्राप्तः सन् सप्तलोकान्बिभर्तीत्यर्थः।। कूर्मरूपेणेति।। ‘स वायुर्वायुरूपेण जगत्पातिशरीरगः। आदित्यस्थेन रूपेण जगद्याति प्रकाशयन्।   
अग्निस्थेनैव रूपेण हूयते सर्वयष्टृभिः। स एव कूर्मरूपेण वायुरण्डोदके स्थित’ इत्यादि बृहद्भाष्ये।160।।  
	भूतानि मात्राश्चेष्टाश्च मुख्यप्राणादिदं जगत्।  
	एको हि कर्ता सर्वस्य रमानाथप्रसादतः।।161।।  
भूतानीति।। ‘वायोर्भूतोनि जायन्ते लयमेष्यन्ति तत्र चे’त्यादिषु प्रसिद्धमेतत्।।161।।  
	हंसगो वत्सरूपाद्यैः प्राणापानादिकैस्तथा।  
	सर्वप्राणिषु संस्थः सन्सर्वचेष्टाप्रवर्तकः।।162।।  
हंसेति। ‘हंसरूपौ हि तौ देवौ श्वासोच्छ्वासप्रवर्तकौ। वायुर्गोवत्सरूपेण सर्वप्राणिषु संस्थितः। तस्मात्सर्वोत्तमो देवो विविधं तु यदष्टकम्।   
देवानृषीन्पितृन्यज्ञान्गन्धर्वान्मानुषोरगान्। असुरांश्च वशे नित्यं नयत्यमितपौरुषः। सम्पूर्णांश्च सुपर्णेशशेषेन्द्रास्तत्स्त्रियोऽपि च। अष्टौ   
नयत्युन्नयति वशीकृत्य स्वयं प्रभुः। अतो व्यष्टिः समष्टिश्च वायुरेवाभिधीयते’ इति बृहद्भाष्ये। अग्निर्नास्तिक्यवायुश्च दिक्पा   
इन्द्रादयोऽखिलाः। यमः सोमश्च रुद्रश्च तेनैव स्वपदे स्थिताः’ इत्याद्यैतरेयभाष्ये।।162।।  
	पदप्रदश्च देवानां तत्तच्छक्तिप्रदस्तथा।  
	वायुर्हि नित्यसञ्चारी सदा सर्वप्रवृत्तिमान्।।163।।  
तत्तच्छक्तिप्रद इति।। ‘यथेन्द्रयप्राणगतस्तेषां शक्त्याभिधीयते। दृष्टिदः श्रुतिदश्चैव ज्ञानदोऽज्ञानदस्तथा’ इत्येकादशतात्पर्ये। ‘वायुर्हि   
नित्यसञ्चारीत्याद्यैतरेयभाष्ये। व्यष्टिर्नित्यगतो वायुरिति छान्दोग्यभाष्ये। मारुत्येव यतश्चैष्टा सर्वा’ इतीशावास्यभाष्ये।।163।।  
	स एव जीवनकरः प्राणापानादिरूपकः।  
	तथा मृत्युप्रदश्चायं मुक्तानामपि जीवनम्।।164।।  
स एव जीवनकरो यदापानेन संयुतः। प्राणान्नियमयत्यस्मिन् शरीरे पुरुषोत्तमः। तदामृत्युप्रद इत्यैतरेयभाष्ये। मुक्तवायुर्मुक्तानां जीवनप्रद   
इति ज्ञेयम्।।164।।  
	सूर्यचन्द्राग्निपर्जन्यपृथिव्यन्नादिषु स्थितः।  
	आशादिस्थस्तथा सर्वदेवर्ष्यादिषु संस्थितः।।165।।  
	बृहत्युक्थादिषु तथा नानारूपैरवस्थितः।  
	पञ्चरूपी स सर्वत्र सह पञ्चात्मविष्णुना।166।।  
	तथा हंसादिरूपेण मेघादिषु जगद्गुरुः।  
	अनन्तानन्तरूपेण जगद्यमयतीश्वरः।।  
	जाग्रत्स्वप्नसुषुप्त्यादिसर्वावस्थानियामकः।।167।।  
‘एषोऽग्निस्तपत्येष सूर्य एष पर्जन्य’ इत्यादिषट्प्रश्नादौ च सूर्यचन्द्रेत्यादि स्पष्टम्।।165-167।।  
	यानि यानीह कर्माणि जगति स्यू रमापतेः।  
	प्रायः प्राणाधिपे तानि समस्तानि न संशयः।।168।।  
किं बहुना रमारमेशातिरिक्ताशेषजगद्विषये मुख्येनानियतं न किञ्चिदप्यस्ति। किं त्वीश इवाशेषजगन्नियमनभोगादिमानित्याह।। यानीति।।   
‘भोगाश्च ये यानि च कर्मजातान्यनाद्यनन्तानि ममेह सन्ति’ इत्यादि निर्णये। एको हि कर्ता जगतो ब्रह्मैव हि चतुर्मुख इति भाष्ये। ननु कथं   
समस्तभोक्तृता सर्वक्रियाकर्तृता च। हर्येकभोग्यसारस्यापि गीताभाष्यादावुपपादितत्वेन तद्विरोधात्। कथं हरिकृताखिलकर्मवत्ता।   
रावणहनननवनीतभक्षणादिक्रियाणां भगवदेकनिष्ठत्वादिति चेत्सत्यम्। केवलं भगवदेकभोगयोग्यकर्मातिरिक्तानामेवाखिलानीत्यत्र   
विवक्षितत्वात्। अत एवोक्तं प्राय इति। मुख्यविवक्षयेदमुदितम्। वैवक्षिकानि तु प्राणेऽपि सन्ति। अदनोपयोगित्वेन नवनीतादिनियामकतया   
तत्रावस्थितेरेव तद्भोक्तृत्वमित्युपचारात्। किञ्च हरिणाद्यमाननवनीतादिगतस्य प्रविविक्तपदोक्तस्य हर्येकयोग्यस्य सारविशेषस्याभोगेऽपि   
तदन्यसारस्य भोगोपपत्तेः। तस्य च नवनीतादिभिन्नत्वेन  
हरिभुक्तनवनीतभोक्तृत्वसम्भवात्। अत एव ‘सर्वं स पूतमश्नाति स्वदितं मातरिश्वना’ इत्युपपद्यते। रावणहननादिकर्मस्वापि   
करणभूतबाणादिरूपत्वेन हननहेतुत्वोपपत्तेः। अत एव सङ्ग्रहरामायणे रावणहननप्रस्तावे शरं महामेरुसममित्याद्युक्त्वा साक्षादृजूनां ननु   
युक्तमेतदित्युक्तम्। निर्णये च पञ्चात्मको मारुत एव बाण इत्युक्तम्। करताडनादि नैव हन्यमानकंसादौ तु हरिसेवार्थं तेन   
हन्तव्यतोपयुक्तबलप्रदानायावस्थानादुपचारेण तत्क्रियावत्त्वं ज्ञेयम्। उक्तं च देहेऽपि योऽभवदमुष्य रमेशबन्धुर्वायुरिति। एवं   
हिरण्याक्षमधुकैटभादावपि हननहेतुत्वं ध्येयम्।  
ननु तथापि न जगद्गतसर्वक्रियाहेतुत्वम्। त्रिवृत्क्रिया यतो विष्णोरित्यादिभाष्यन्यायविवरणयोस्त्रिवृत्कर्तृत्वं विष्णोरेवेति तत्वप्रकाशिकायां   
त्रिवृत्करणक्रियायास्तथा ‘पुरुषः सुखदुःखानां भोक्तृत्वे हेतुरुच्यत’ इति गीतायां ‘जीवस्य सुखदुःखानां भोगशक्तिप्रदः सदा। परमः   
पुरुषो विष्णु’रिति तात्पर्ये। तृतीयस्कन्धतात्पर्ये च आनन्दाद्यनुभवदानक्रियाया भगवदेकनिष्ठत्वोक्तेरिति चेत्सत्यम्। ‘एवं   
ब्रह्माद्यास्तदवान्तरा’ इति भाष्ये तत्वप्रदीपिकायां च एष्यत्प्राणस्य भविष्यद्ब्रह्मणः श्रुतिस्मृतिप्रसिद्धत्रिवृत्कर्तृत्वस्य   
परमानन्तरभावित्वादिना तत्राप्यल्पप्रवृत्युक्तेः। ‘तस्मादानन्ददानं तु गुणेषूत्कृष्टमुच्यते। तस्याभिमानी ब्रह्मैक’ इत्येकादशतात्पर्ये   
ब्रह्मण आनन्ददानपदोक्तानन्दानुभवाभिमानित्वोक्तेस्तदभिमानितया तद्गतत्वमुपचर्यते। किञ्च परमेश्वरस्यैव सर्वकर्तृत्वेऽपि भोक्तृत्वदाने   
देव्या अल्पप्रवृत्तिरिति दर्शयितुमुच्यत इति स्थानद्वयेऽप्युक्तम्। कर्तृत्वेऽपि स एव मुख्यहेतुः। तथापि भोक्तृत्वापेक्षया तस्याधिक   
प्रवृत्तिरिति कर्तृत्वे हेतुः प्रकृतिरुच्यत इति सर्वहेतुत्वेऽपि विष्णोः प्रकृतेर्जीवं प्रति भोक्तृत्वदानेऽल्पप्रवृत्तिरिति पुरुषो भोक्तृत्वे हेतुरुच्यत   
इति विशेषहेतुरेवमुच्यत इति गीतातात्पर्ये आनन्दानुभवदातृत्वं हरेरित्युक्त्वा रमाया अप्यल्पप्रवृत्तेरुक्तत्वेन तन्न्यायेन   
वायोरत्यल्पमानन्दानुभवदानमङ्गीक्रियते। कुत एवं वैवक्षिकत्रिवृत्करणहेतुत्वादिकं वायोरङ्गीक्रियत इति चेत् ‘मदाज्ञया तान्यखिलानि   
सन्ती’ति स्पष्टमुक्तेः। उदाहृततत्वप्रकाशिका तत्वप्रदीपिका वाक्येषु च तथा प्रतीतेः बाधकाभावाच्चेति।।168।।  
	सर्वत्र विनिविष्टः सन्स भोक्ता चतुर्मुखः।  
	भोग्यभोक्त्रात्मना चापि स्वयमेव व्यवस्थितः।।169।।  
सर्वगतत्वाच्च सर्वप्रवर्तक इत्याह।। सर्वत्रेति।। उक्तं च तृतीयतात्पर्ये ‘प्रधानवायुरन्येषु नित्याविष्टो यतस्ततः। तद्गुणास्तेषु चोच्यन्त’   
इति। अत एव सर्वभोक्तेत्याह।। सर्वेति।। मुख्यत इति रुद्राद्यपेक्षयेति ज्ञेयम्। तस्माद्भोक्तैष एवासौ सर्वस्यान्यस्य मारुतः।   
तत्प्रसादात्परेऽश्नन्ति किञ्चित्किञ्चिन्न चाखिलं’ इत्यैतरेयभाष्ये।। भोग्येति।। ‘एक एव ब्रह्मा भोक्तृभोग्यत्वेन स्थित’ इत्युक्तेः।   
छान्दोग्यभोष्ये ‘भोक्तृभोग्यात्मना नास्ति तस्य दुःखं कथञ्चने’त्यादेश्च।।169।।  
	सर्वत्रगः सर्वनामा सर्ववेदाभिधश्च सः।  
	बृहतीसहस्रवाच्यश्च तावद्रूपः परो विभुः।।170।।  
सर्वगत्वादेव स्वातन्त्र्यं तद्गतत्वं चेत्युक्तरीत्या सर्वशब्दाभिधेयोऽत एव सर्ववेदोदित इत्याह।। सर्वत्रग इत्यादिना।। उक्तं च तृतीयतात्पर्ये   
‘शब्दब्रह्मात्मको ब्रह्मा सर्वशव्दाभिधेयतः। ऋते नारायणादीनां नाम्नां स विषयो यतः’ इति। ऐतरेयभाष्ये च एष नारायणो देव इत्यारभ्य   
शतर्च्यादिऋषिनामवत्त्वं सूक्तादिसर्वशब्दाभिधेयत्वमुक्त्वा ता वा एताः सर्वा ऋच इत्यस्य व्याख्यानावसरे ब्रह्मादिदेवतानाम्नां   
समुद्रमेघघोषादीनां मार्जारादितृणादिलोकशब्दानां च तत्तत्प्रवृत्तिनिमित्तैर्भगवत्परत्वमभिधाय तथैव सर्वनामानि प्रवर्तन्ते च मारुते।   
अन्यव्यपेक्षया वायौ मुख्यवृत्तिर्विधीयते इत्युक्त्वा अतः सर्ववेदाद्यभिधेयत्वं वायोरप्यस्तीत्युपपाद्य ‘द्वावात्मानौ हि देवेषु द्वौ प्राणौ द्वौ च   
चेतनौ। अज्ञानाभिभवास्पृष्टौ वायुर्नारायणश्च तौ। सर्ववेदोदितौ तस्मादेतौ द्वावेव नापरः। अन्ये चैव मितैः शब्दैरुच्यन्ते नामितैः क्वचित्’   
इत्यादिसर्ववैदिकपदलोकशब्दमेघाग्निवारिधितलादिसर्ववेदाभिधेयत्वं मुख्यवोयोरुच्यते। अत्र हरौ रमायां च   
प्रसिद्धवेदभागातिरिक्तवेदप्रतिपाद्यता वायोरित्ययं विशेष ऋग्भाष्येऽभिहितः। ‘देवता सर्वविद्यानां स्वयं नारायणः प्रभुः। ऋते तत्र   
प्रसिद्धाश्च देवता श्रीस्तथात्र च। ऋते प्रसिद्धा ब्रह्मै’वेति। वायोर्बृहतीसहस्रप्रतिपाद्यत्वं द्वासप्ततिसहस्ररूपत्वं चैतरेयभाष्ये।   
अन्यदेवताविषयत्वेन प्रतीयमाना अपि ऋचो भगवद्विषया एव मुख्यतः। तदाज्ञया वायोश्च। तस्माद्बृहतीसहस्रं सर्वं मुख्यतो   
नारायणस्यापन्नम्। अनन्तरं तदाज्ञया वायोश्चेत्यादिना यः प्राणदेवता वायुस्तस्य प्रतिमारूपमिदं बृहतीसहस्रम्। स च   
वायुर्विष्णोर्मुख्यप्रतिमा। तस्माद्विष्णोरेव प्रतिमा बृहतीसहस्रमित्यन्तेनेति।।170।।  
	वेदवर्णपुराणादौ तत्तन्नामा ह्यवस्थितः।  
	अनन्ताम्नायवेद्योऽसौ विना विष्णौ प्रसिद्धतः।।171।।  
वेदवर्णेत्यादिकमेकादशतात्पर्ये स्पष्टम्। ‘तस्मात्सर्वाधिको ब्रह्मा गुणैः सर्वैर्न संशयः। वर्णस्थो वर्णनामासौ स्वरस्थः स्वरनामकः।   
मनस्स्थश्च मनोनामा तन्नामा चक्षुरादिगः। तस्य सर्वाणि नामानि मुख्यतः कवयो विदुः। तत्स्थानत्वादिन्द्रियादेर्वर्णादेश्चोपचारतः।   
एवमस्योपचारेण विष्णोः साक्षात्तु मुख्यतः’ इत्यादौ।।171।।  
	ओङ्कारवाच्यः प्राणोऽसौ वेदानुक्तगुणस्तथा।।172।।  
ओङ्कारवाच्य इति।। ‘एतद्वै सत्यकामपरं चापरं च ब्रह्म यदोङ्कार इति’ षट्प्रश्नोपनिषदि विरिञ्चस्य ओङ्कारवाच्यत्वं ज्ञायते। तट्टीकायां   
स्पष्टमुक्तेः। ननु मातृकाष्टाक्षरादिमन्त्राणां पुरुषसूक्तादिवेदानां च तन्त्रसारोक्तक्रमेणोङ्कारव्याख्यानरूपत्वात्   
वायोर्व्याख्येयोङ्कारप्रतिपाद्यत्वे तद्व्याख्यनाष्टाक्षरादिप्रतिपाद्यत्वं च प्राप्नोतीति ऋते तत्र प्रसिद्धा इत्युक्तविरोध इति चेन्न। न हि   
अकाराद्यतिशान्तान्ताष्टाक्षरात्मकसमग्रोङ्कारमुख्यप्रतिपाद्यत्वं विरिञ्चस्योक्तम्। किन्तु अकारोकारमकाररूपवर्णत्रयात्मकोङ्कारैकदेशात्   
मुख्यप्रतिपाद्यत्वमेव। उपक्रमे अकार उकारो मकार िति तावन्मात्रस्यैव प्रस्तावात्। तथा चाष्टाक्षरादीनां   
समग्रोङ्कारमुख्यव्याख्यानरूपत्वान्नोक्तविरोधः। विष्ण्वेकनिष्ठभागपरित्यागेनेतरवेदभागानां   
विरिञ्चप्रतिपादकोङ्कारांशव्याख्यानरूपत्वमङ्गीक्रियत इति समग्रस्य वेदादेः प्रणवव्याख्यानत्वोपपत्तिरिति। अस्ति च चतुर्मुखस्य   
नारायणादिशब्दावयवार्थत्वाभावेऽपि स्वं रूपं शब्दस्येति न्यायेन   
नारायणादिशब्दाभिमानित्वेनाभिमान्यभिमन्यमानयोरेकनामत्वनिश्चयादेतद्विवक्षया नारायणादिशब्दवाच्यता। न केवलं   
सर्ववेदप्रतिपाद्यः, अपि तु वेदानुक्तगुणश्चेत्याह।। वेदेति।। तैत्तिरीयोपनिषद्भाष्ये ‘त्यच्चानिरक्तं विज्ञानं तथा निलयनं महान्। सत्यं   
प्राणस्तथा श्रीश्चे’ति विरिञ्चवायुरमादेवीनां त्यदादिशब्दवाच्यत्वमभिधाय तद्गविष्णोस्तु सम्बन्धात्स्वतस्तन्नामको   
हरिरित्यनन्याधीनमुख्यप्रवृत्तिनिमित्तकत्वाद्विष्णोरेवैतच्छब्दमुख्यवाच्यत्वं प्रकृतिप्राणब्रह्मणां तु भगवत्सम्बन्धेन   
पराधीनाल्पप्रवृत्तिनिमित्तसद्भावेनेश्वरापेक्षयाऽमुख्यप्रतिपाद्यत्वं चोक्त्वा त्यदादिशब्दनिर्वचनं क्रियते। ‘ततो नियामकश्चेति   
त्यदानन्त्यादवाच्यतः। अनिरुक्त’मित्यादिना। अवाच्यत्वे आनन्त्यादिति हेतुरिति व्यासतीर्थीये। तथा च भगवत्प्रसादाच्छ्रीब्रह्मवायूनां   
साकल्येन वेदाद्यवाच्यत्वलाभाद्वेदानुक्तगुणत्वं सिध्यति। ‘अवसादसुवाच्यत्वदौर्बल्याज्ञप्त्यसाधुताः। प्रकृतिप्राणतोऽन्यत्र कुर्व’न्निति   
तदन्येषां सुवाच्यतोक्तेश्चैतेषामवाच्यत्वं सिध्यति। एकादशस्कन्धे चतुर्विंशेऽध्याये ‘आसीज्ज्ञानमयोऽर्थ’ इति ज्ञानार्थात्मकं सत्यमुपक्रम्य   
‘वाङ्मनोऽगोचरं सत्यं द्विधा समभव’दिति ज्ञानार्थशब्दप्रतिपाद्यहिरण्यगर्भवाण्योर्मनोवाचामगोचरत्वमभिधीयते। तात्पर्ये च   
‘तच्छब्दार्थात्मकमुभयं महत्तरम्। ज्ञानाभिमानी पुरुषः स ब्रह्मा समुदाहृतः। अर्थाभिमानिनी प्रकृतिर्गायत्री सा प्रकीर्तिता। तयोर्नियामको   
विष्णुः’ इति तट्टीकायां स्पष्टमेषोऽर्थोऽवगम्यते। दशमषोडशतात्पर्ये च ‘विष्णुर्ब्रह्मा तथा वायुरनिरुक्ताः प्रकीर्तिताः। तत्पत्न्यश्चेति न गुणा   
व्यत्यस्तास्तेष्वसंशय’ इति साकल्येनावाच्यत्वमुक्तम्। नितरां साकल्येनोक्ता निरुक्ताः न निरुक्ता अनिरुक्ता इति।।172।।  
	नित्यपूर्णगुणत्वाच्च हरेः प्रियतमत्वतः।  
	अशक्याप्राप्यराहित्यादध्यर्द्धः समुदाहृतः।  
	तस्मादखणडशक्तिः स निस्सीमगुणबृंहितः।।173।।  
वायोर्माहात्म्यं बृद्धावारोहयितुं बृहद्भाष्योक्तमध्यर्धत्वं तत्रोक्तयुक्त्या दर्शयति।। नित्येति।। तथा हि बृहद्भाष्ये ‘अध्यर्धो वायुरुच्यते।   
अध्यर्धा हि गुणा नित्यं वायोरध्यर्ध एव तु। न चैकत्वं भवेद्वायोस्तद्विशिष्टो यतो हरिः। न द्वितीयो यतस्तस्मिन्प्रीतिरभ्यधिका हरेः।   
ततोऽध्यर्धगुणा यस्मात्सर्वस्माद्देवतागणात्। न चाशक्यं न चाप्राप्यमतोऽध्यर्ध इतीरित’ इति। ‘वायुः पूर्णो हि देवानां तस्माद् ब्रह्मेति   
चोच्यत’ इति छान्दोग्यभाष्ये। ततश्च महागुणत्वं तस्य सिद्धमित्याह।। तस्मादिति।। उक्तं च बृहद्भाष्ये ‘तस्मादखण्डशक्तिः स   
मुख्यवायुरुदाहृतः। शापैरथ वरैर्वापि नास्य प्रतिहतिर्भवेत्’ इति।। निस्सीमगुणेति।। ‘यतो निस्सीमकास्तेषां देवानामष्टसिद्धयः।   
देवेष्विन्द्रेशवायुश्रीविष्णूनामुत्तरोत्तर’मित्याद्युक्त्वा ‘सर्वे गुणास्तु प्राणस्य परमात्मप्रसादतः। प्राणविष्ण्वोः प्रसादेन भारत्याः   
सम्प्रकीर्तिताः’ इत्येकादशतात्पर्ये निस्सीमगुणत्वमुक्तम्। ‘प्राणस्य निस्सीमबलं प्रकाशय’न्नित्यादीनि निर्णये बहुशो वाक्यानि   
वर्तन्ते।।173।।  
	अनन्तान्यस्य रूपाणि त्रिकोटीनि विशेषतः।  
	प्राणादिदशरूपोऽसौ सोऽध्यात्मादिगतः प्रभुः।।174।।  
इदानीं ब्रह्मावाय्वोर्गुणानाह।। अनन्तानीति।। ‘अनन्तमूर्तिर्ब्रह्मासा वनन्तजगदास्थित’ इत्युक्तेर्वायोरप्यनन्तरूपाणि सिद्धानि। भूमौ   
कृतावतारविशेषानप्याह।। त्रिकोटीत्यादिना।। ‘त्रिकोटिरूपः पवनश्च मे सुत’ इति निर्णये। ‘प्राणादिपञ्चकं चैव तथा नागादिपञ्चकम्।   
नागः कूर्मश्च कृकलो देवदत्तो धनञ्जयः। एवं दशविधः प्राण अध्यात्मादित्रिधाखिला’ इति तृतीयतात्पर्ये। अध्यात्माधिभूताधिदैवं प्रत्येकशो   
दशरूपी प्राणः सर्वत्र वर्तत इत्यर्थः।।174।।  
	हनुमान्भीमसेनश्च पूर्णप्रज्ञार्य इत्यपि।  
	श्रुतानि त्रीणि रूपाणि मूलरूपसमानि च।।175।।  
बळित्थेत्यादिश्रुतौ त्रीणि रूपाण्युक्तानीत्यर्थः।। इत्थमेव निहितमित्युक्तेराह।। मूलरूपेति।। उक्तं च तत्वप्रदीपिकायां ‘तत्वविद्यार्यवर्याणां   
मूलरूप इव सर्वरूपेष्वपि सौबल्यसार्वज्ञ्यसौलक्ष्ण्यादिगुणाः परिदृश्यमाना युज्यन्त’ इति। नन्वेवं चेत्कथं निर्णये ‘सर्वगुणा आवृता   
मानुषत्वे युगानुसारान्मूलरूपानुसारात्। क्रमात्सुराणां भागतो व्यक्तरूपा आदानतो व्यक्तिमायान्त्युरूणाम्। इच्छाव्यक्तिः प्रायशो   
मारुतस्य तदन्येषां व्यक्तता कारणेनेति, सौगन्धिकप्रकरणे ‘देवानां हि नृजातानामल्पव्यक्तं भवेद्बलम्। इच्छया व्यक्ततां याति वायोरन्येषु   
तच्च न। अन्येषु देवताव्यतिरिक्तेषु तच्चाल्पं स्वरूपबलमपि व्यक्तं भवेदिति यत्तच्च नेति तदर्थः। एवमन्येऽपि हि गुणा मानुषादिषु जन्मसु।   
देवानां मानुषादौ तु शक्तावव्यक्तता कृतेः। धर्मवृद्धिर्भवेत्तेषां प्रीतो भवति केशवः। तन्मानुषे बले तस्य वराद्वारितवत्स्थिते। दैवं बलं   
सुशक्तोऽपि नाविश्चक्रे स मारुत’ इति नहुषप्रश्ने च भीमावतारे बलादिगुणानामावृतत्वमुच्यते। मूलरूपावतार रूपयोः साम्ये   
तदनुपपत्तेः। न चाव्यक्तत्वेऽपि स्वरूपतो गुणसद्भावात् साम्यमिति वाच्यम्। तस्य सर्वसाधारणत्वेन विशिष्य इत्थमेव   
निहितमित्यनुपपत्तेः। न चावतारे इच्छया व्यक्तिसद्भावेन मूलरूपसाम्यम्। प्रायश इति कदाचिदिच्छायामपि व्यक्त्यभावोक्तेः। अतो नोक्तं   
युक्तमिति।  
अत्रोच्यते। इतरदेवतावैलक्षण्यं तावदस्ति। केषाञ्चिद्देवानां बहुशो गुणाव्यक्तिमङ्गीकृत्य मानुषभावाङ्गीकारात्। उरूणां   
क्वचिद्बलवत्कारणेन महाप्रयत्नपूर्वकं मूलरूपगतबलाद्यादानत एवावतारे व्यक्तिः। अत्रोत्तमानां शेषशक्रादीनां लक्ष्मणादिभावे स्वत   
एवाव्यक्तानां मूलरूप एव स्थितानां विशेषस्मरणरूपादानेन दैवबलं व्यक्तं भवति। तदुक्तं आदानतो व्यक्तिमायाम्प्युरूणामिति। यथा   
‘सस्मार रूपं निजमेव लक्ष्मणः। चचाल पृथ्वी सह मेरुमन्दरा ससागरा नैव चचाल लक्ष्मणः। सहस्रमूर्ध्नोऽस्य बतैकमूर्ध्नि धराखिलेयं ननु   
सर्षपायती’ति मूलरूपमाहात्म्यानुसारेणमाहात्म्यस्यादानतो व्यक्तिर्लक्ष्मणस्योक्ता। अत एवावतारप्रसङ्गे सहस्रमूर्ध्न इति मूलरूप   
स्थितिवर्णनं कृतमिति ज्ञेयम्। एवमन्यत्रापि द्रष्टव्यम्। भीमसेनादिरूपस्य वायोस्तु मूलरूपे विद्यमानं गुणजातं समस्तमस्त्येव। इत्थमेव   
वपुषे निहितमिति स्पष्टमुक्तेः। अस्त्यत्र विशेषः। अवताररूपे विद्यमानं सर्वं दैवं बलादिकं न नित्यदा व्यक्तम्। किन्तु क्वचित्क्वचिदिच्छया   
व्यक्तं भवति। तर्हीत्थमेव निहितमिति कथमिति चेदुच्यते। भगवति क्रियाणां शक्ति व्यक्त्यात्मनावस्थानं प्रमितम्। तत्र   
रावणहननवनीतभक्षणादिक्रियाणां रामकृष्णादिरूपेषु व्यक्तिदशायां न व्यासकपिलादिरूपेषु व्यक्तिरित्येतावता न तेषां रूपाणां   
साम्याभावः। किन्तु क्रियाणां स्वरूपतः सत्त्वमात्रेणैव साम्यम्। तथा भीमादौ दैवबलादेः स्वरूपतः सत्त्वमात्रेण साम्यं युज्यते। यत्तु   
धर्ममायाच्छादितत्वं नहुषेण वारितत्वमित्यादिकं तत्केवलमानुषबलविवक्षयेति न दोषः। वायोस्तु कारणविशेषमपहाय इच्छामात्रेण   
मूलरूपगतसमग्रव्यक्तीकरणात्। न च यथाकथञ्चिदव्यक्तिसद्भावात्साम्याभाव इति वाच्यम्। अव्यक्तेः कादाचित्कत्वेनाल्पतया   
व्यक्तीकर्तुं शक्येऽप्यव्यक्तता करणनिमित्तकधर्माभिवृद्धिभगवत्प्रीतिसर्वदेवगतमुनीन्द्रतपः स्वीकारादिरूपमहाप्रयोजनोद्देशेन बुद्धिपूर्वं   
व्यक्तीकरणाभावादव्यक्त्यङ्गीकारेऽपि तद्विवक्षाभावात्।  
ननु तर्ह्यनावृतत्वे इच्छाया व्यक्त्युक्त्यनुपपत्तिः। न हि नित्यव्यक्तिः स्वेच्छापूर्वकव्यक्तिरित्युपपद्यत इति चेन्न। भावानवबोधात्। न हि वयं   
परमात्मन इव नित्यव्यक्तगुणत्वं ब्रूमः। येनोक्तदोषः। किन्तु मरुत्पतेर्मूल इवावताररूपेष्वपि कदाचित्स्वत एव गुणा व्यक्ता भवन्ति।   
अन्यदा न स्वतो व्यक्ताः। तदापीच्छया व्यज्यन्ते। प्रायश इत्यस्याप्ययमेवार्थः। इच्छाव्यक्तिः प्रायशः कदाचिदनिच्छायामपि व्यक्तिरिति वा   
क्वचिदिच्छाभावादव्यक्तिरिति वा क्वचित्किञ्चिदादान इति वा। सर्वं चैतदुपपन्नम्। ‘प्रदर्शयामास तथाऽसुराणां मोहायैवाशक्तवच्छक्तरूप   
इति तत्रैव, पूर्णज्ञानौजसोस्ते गुरुतमवपुषोः श्रीमदानन्दतीर्थक्रीडामात्रं तदेतत्प्रमदद सुधियां मोहक द्वेषभाज’ इति वायुस्तुतौ च,   
पूर्णशक्तित्वेऽपि मोहनार्थमशक्तवत्तत्प्रदर्शनाद्युक्त्या स्वतो व्यक्तिप्रतीतेः दैवं बलं सुशक्तोऽपि नावश्चक्रे स मारुत इति   
सर्वदेवमुनीन्द्राणां तपस आदानार्थं व्यक्तिकरणार्थमिच्छाभावेनाव्यक्तेरपि श्रुतत्वात्। तथा जरासन्धहननसमये ‘क्रमशो बलं स्वं समाददे   
मारुतनन्दनोऽपि’ इत्यादानेन व्यक्तत्वस्याप्युक्तत्वात्। तथा च स्वतो वा इच्छया वा किञ्चिदादानतो वा समग्र व्यक्तिसद्भावात्   
इत्थमेवेत्याद्युक्तिरुपपद्यते। आवृतिमङ्गीकृत्येच्छा व्यक्त्यङ्गीकारात् कदाचित्प्रयोजनविशेषवशेन व्यक्त्यभावाच्च   
वैवक्षिकावृतत्वोक्तिरुपपद्यते। केचित्तु इच्छायामव्यक्तिः प्रायश्शब्दार्थ इत्याहुः। तदनुपपन्नमिति भाति। यतस्यस्यापि कामस्य   
क्षणव्यवहितिर्भवेदिति क्षणमात्रव्यवहितसत्यकामत्वोक्तिविरोधात्। न चैतद्वाक्यं चतुर्मुशविषयं न वायुविषयमिति मन्तव्यम्।   
ब्रह्मवाय्वोरविशेषस्य अन्योन्यगुणदातृत्वात् समानौ ब्रह्ममारुतावित्यैतरेयभाष्याद्यनेकप्रमाणसिद्धत्वात्। वायुत्वे किञ्चिदूनतेत्यस्य   
भगवद्विषयकज्ञानपरत्वात्। क्रमेण वर्धमानमिति बहुवृद्ध्युक्तेः कथं ज्ञाने किञ्चिदूनतेति चेत्   
क्रमवृद्धेर्विशेषमात्रविषयकत्वेनापरोक्षाकारविषयकत्वन चोभयोरपि गुणरूपादिधर्मविषयपरोक्षज्ञानसाम्येन तदपेक्षया तन्निष्ठविशेषाणां   
किञ्चित्त्वस्य विवक्षितत्वात् परोक्षापेक्षया च किञ्चिदूनता विवक्षितेति न दोषः।  
ननु नहुषप्रश्ने ‘क्षिप्रमात्मविमोक्षणम्। इच्छन्नपि न मोक्षाय यत्नं चक्रे वृकोदर’ इतीच्छायामपि प्रयत्नाभावनिमित्तकमोक्षाभावोक्तेः कथं   
क्षणमात्रव्यवहितसत्यकामत्वमिति चेन्न। तस्य तदानीं क्षिप्रमोक्षेच्छैव श्रूयते न तु तस्मिन्नेव क्षणे। तथापि ‘कालतो भङ्गं स्वयमेवैष   
यास्यति। आज्ञया वासुदेवस्य दार्ढ्याद्देहस्य मे तथा। स्रस्ताङ्गे पतिते सर्पे यास्यामीति विचिन्तयन्’ इत्युत्तरग्रन्थविरोधात्। क्षिप्रमोक्षणं च   
युधिष्ठिरागमने जायत इति न सत्यकामत्वहानिः। न चच युधिष्ठिरेण नहुषकृतप्रश्नोत्तरदानतः प्रसन्नेन नहुषेण बन्धमोचनं कृतमिति तत्र   
स्पष्टमुक्तत्वात् स्रस्ताङ्गे पतिते सर्प इति चिन्तनं भ्रमरूपमापन्नमिति वाच्यम्। ‘स नहुषोऽथासीत्स्रस्तभोगः शनैः शनै’रिति   
स्रस्ताङ्गत्वसमय एव युधिष्ठिरागमनस्योक्तत्वेनाविरोधात्। ननु तथापि ब्रह्मवाय्वोः साम्यं कथं युज्यते। द्विवारं भयमेव च। शोकोऽपि   
तावानिति चतुर्मुखस्य द्विवारमेव शोकोक्तेः। ‘भीमोऽपि विह्वलतनुः स तु किञ्चिदेवे’त्युक्तेः प्रतिदिनकल्पमपि वायोर्भीमतायां विह्वलताया   
वक्तव्यत्वेन षट्त्रिंशत् सहस्रवारं विह्वलतापत्त्या शोकस्यापि तावद्वारमाङ्गीकार्यत्वादिति चेन्मैवम्। तत्र देहमात्रगतो विह्वलतारूपो धर्म   
एवोच्यते। न तु तदानीं शोकोत्पत्तिः। मध्यन्दिने सूर्यक्षोभ इव शरीरे दृढतराभिघातप्रयुक्त किञ्चिद्विकारविशेषमात्रोत्पत्तिपरत्वेनास्य   
वाक्यस्य शोकोत्पत्तिपरत्वानङ्गीकारात्। यत्र द्विवारं भयोक्तिस्तत्र भयमात्रं न तन्निमित्तकं दुःखम्। यत्र च शोकोऽभिधीयते तत्रापि   
शोकवृत्तिजननमात्रं न तु तन्निमित्तको नीचताविकार इत्येवं यत्र यत्र यावत् श्रूयते तावदेव प्रतिपत्तव्यम्। न त्वस्मदादाविव तत्तदविनाभूतः   
शोकादिर्नीचतादिर्वा। सर्वदोषविहीनत्वनियमात्। मनुष्यभावमापन्नत्वाद्देहमात्रस्य विह्वलतेति सर्वमनवद्यम्। अथवा ब्रह्मवाय्वोः   
सर्वसाम्याभावः। नैतावन्मात्रेण कामितानवाप्तिर्वक्तुं युक्ता। तथात्वे भगवत्कामनाविरुद्धकामवत्त्वरूपदोषप्रसक्तेः।   
भगवत्कामानुसारित्वप्राप्तेर्नियतत्वात्। तदेवं नेच्छायामप्यव्यक्तिर्युक्तेति। ननु तथापि न मूलरूपावताररूपयोः साम्यम्। ‘अतो   
भीमार्जुनौ धर्मादत्युत्तमबलावपि। देवमायां समाश्रित्य धर्मेण स्वापितौ क्षणात्। मुहूर्तमात्रं सा माया तयोराच्छादनक्षमे’ति बकप्रश्ने भीमस्य   
स्वावरधर्ममायाबद्धत्वोक्तेः। न च वाच्यं नासौ मायाबद्धः किन्तु बद्धवद्दर्शयामासेत्येवेति। तयोराच्छादनक्षमेत्याच्छादनक्षमत्वस्य   
स्पष्टोक्तेः। अपि च नहुषबलप्रतिबद्धत्वं च तस्योच्यमानमनुपपन्नमिति।  
अत्रोच्यते। भीमे हि द्विविधं बलम्। मानुषशरीरत्वेन मानुषभावप्राप्त्या तच्छरीरोद्भवं मानुषबलं स्वरूपकृतं दैवं बलं चेति। उक्तं च तत्रैव   
‘देवा अपि मनुष्येषु जाताः सुबलिनोऽपि हि। मानुषेणैव भावेन युक्ताःल स्युः केशवादृते। अतो भीमार्जुनौ धर्मेण स्वापिताविति, तन्मानुषे   
बले तस्य वराद्वारितवत्स्थिते। दैवं बलं सुशक्तोऽपि नाविश्चक्रे स मारुतिः’ इति। तथा च धर्ममायादिना मानुषबलस्यैव किञ्चित्प्रतिबन्धो न   
दैवबलस्य। अयमपि किञ्चित्काल एव। अत एव मुहूर्ममात्रमित्युक्तम्। ‘ततः प्रबुद्धयोर्धर्मो नैव शक्तिशतांशभाक्’ इति च। नहुषेण   
बद्धत्वं तु मानुषबलमादाय बुद्धिपूर्वं बद्धवदवस्थानम्। अत एव मानुषे बले इति, वारितवदिति चोक्तम्। शक्तोऽपीति बहुश इति।   
नरस्वभावे वृत्तिर्दैवबलानाविष्करणादिरूपं मूलरूपावतारपूपयोर्वैषम्यमङ्गीक्रियत एव। अत्यल्पत्वात्। अत एव ‘ब्रह्मणा त्वंशरूपेषु   
भारत्या ज्ञानवर्जन’मिति भीमाद्यवतारेषु क्वचित् क्वचिद्भगवद्गुणादिगतविशेषापरोक्ष्यन्नेत्यादिवैषम्याङ्गीकार विरोधोऽपि निरस्तः।   
अत्यल्पवैषम्यस्याविरोधित्वादिति। ननु तथापि ‘जगाम चानुमारुतिः सुसूक्ष्ममक्षिकोपमः। यदैनमेष बाधते तदा विमोचयाम्यहम्। यदि स्म   
शक्यतेऽस्य तु स्वमोचनाय तद्वरं इति, व्रजत्यनुस्म तं मरुत्सुते निशाचर’ इति यद्यालिङ्गितज्ञामोक्तिविरोधः। यद्यालिङ्गितज्ञानस्य   
संशयरूपत्वात्। संशयस्य च मूलरूपेऽभावादिति चेन्न। यद्यपि तुहिनसलिलमाल्यादिभिः सिक्तः सुग्रीवो विगतसकलयुद्वग्लानिः सन्   
कुम्भकर्णात्स्वयमेव स्वात्मानं मोचयिष्यत्येवेति श्रीहनूमान्निश्चित्यैव स्वीयस्य परैरपहारे प्रसक्ते प्रच्छन्न वेषैरपरैस्तदीयैस्तन्मोचनाय सह   
गन्तव्यमिति नीतिप्रदर्शनार्थमेव सह गतवान् न तु संशयपूर्वम्। तथापि पश्यतां कलिमुख्यानां मोहनाय सतां विडम्बनाय च तादृशज्ञानाकारं   
दर्शयामासेति कुतो विरोधः।  
यद्वा ‘जघान शूलेन पुनः स राक्षसः, अमोघशूलं प्रपतत्तदीक्ष्य रवेः सुतस्योपरि मारुतात्मजः। प्रगृह्य जानौ प्रणिधाय शीघ्रं बभञ्ज तं प्रेक्ष्य   
ननाद चोच्चै’रित्युक्तेः यदा एष कुम्भकर्णः एनं सुग्रीवं शूलेन बाधते तदाऽहं शूलभञ्जनेनैनं विमोचयामीति प्रथमार्धार्थः। अत एव यदा   
तदेत्यादिप्रयोगो न तु यदि तर्हीति। द्वितीयार्धस्य तु कुम्भकर्णेन गृहीत सुग्रीवविमोचनाय न मया प्रयतितव्यम्। तुहिनसलिलमाल्यादिभिः   
श्रमपरिहारे स स्वात्मानं मोचयिष्यत्येवेत्यभिप्रायः। योजना तु अस्य स्वमोचनाय शक्यत इति यत् तद्वरमिति। सुधायां ‘पञ्चरात्रनिषेधार्थं   
सूत्राण्याचक्षते यदी’त्यनुव्याख्याने यदीत्येतदनूद्य यदेति व्याख्यातमिति प्रकृतेऽपि तथा व्याख्यातमित्यदोषः। तथा चास्य ग्रन्थस्य   
निश्चयरूपभिन्नविषयज्ञानद्वयानुवादपरत्वान्नानेन हनुमतः संशयस्य शङ्कावकाश इति। केचित्तु अनालोचनदशायां हनुमतो   
यद्यालिङ्गितज्ञानमित्याहुः। अपरे तु यथा निश्चयरूपमपि साक्षिज्ञानं सदोषं निर्दोषं वा प्रमाणमप्रमाणं वा इति मानससंशयप्राप्तयोः   
सदोषत्वप्रामाण्यकोट्योः अदोषत्वाप्रामाण्यकोट्योश्च तादर्थ्यमात्रम्। सदोषं चेदप्रमाणमदोषं चेत्प्रमाणमिति गृह्णाति तथा एनमेष बाधते न   
वा हनुमान् मोचयिष्यति न वा स्वमोचनाय शक्यते वा न वा इति लोकसंशयप्राप्तबाधविमोचनादीनां कोटीनां तादर्थ्यमात्रं विषयीकुर्वज्ज्ञानं   
यदैनमेष बाधत इत्यादिनानूद्यत इति वर्णयन्तीत्यलं प्रसक्तानुप्रसक्त्या। तदेवं मूल इवाशेषरूपेष्वपि साम्योक्तिरुपपन्नेति।।175।।  
	कदाचिदवतारेषु ह्यापरोक्ष्योज्झितिः क्वचित्।  
	ब्रह्मणो नावतारोऽस्ति विशेषादर्शनं क्वचित्।।  
	मुक्तस्तु सर्वदा पश्येत्सर्वगत्वेन चापि तु।।176।।  
ज्ञाने विशेषं दर्शयति।। कदाचिदिति।। क्वचिदिति। रूपविशेषेष्वित्यर्थः। तत्रापि कदाचिदित्यर्थः। इदं वायोरेव न ब्रह्मणः। तस्य   
भूमावताराभावादित्याह।। ब्रह्मण इति।। तस्यापि इति वर्तते। न चैवं मुक्तावपि मन्तव्यमित्याशयवाननुव्याख्यानवचनं पठति।।   
मुक्तस्त्विति।। तदेतत्सर्वमुक्तमेकादशसप्तमतात्पर्यानुव्याख्यानादौ। तथा हि। ‘ब्रह्मणस्त्वंशरूपेषु भारत्या ज्ञानवर्जनम्। ब्रह्णगायत्रिभावे   
तु नांशावतरणं क्वचित्। शतजन्मगतायाश्च ह्यापरोक्ष्योज्झितिर्भवेत्। क्वचित्क्वचित्सरस्वत्या अंशावतरणेष्वपी’ति एकादशतात्पर्ये ब्रह्मणो   
भारत्याश्च अंशरूपेषु भूमाववतीर्णभामकाल्यादिक्वचिद्रूपविशेषेषु अपरोक्षज्ञानवर्जनं मोहो ज्ञानस्य भण्यत इति पूर्वेणान्वयः। यथा   
वायोरवताररूपेषु भारत्या मूलरूपे अवताररूपेषु च प्राप्तस्यापि भगवद्रूपविषयकापरोक्षज्ञानस्य कदाचिदपि केषुचिद्भगवद्रूपेष्वेव   
तिरोधानं भवति न परोक्षज्ञानस्य ‘पारोक्ष्यात्पूर्णं ज्ञानं सदैवे’ति तत्रैवोक्तेर्न सर्वदा नापि सर्वभगवद्रूपेषु। ‘करतले खलु कन्दुकवत्सदा,   
अरिधरेण समं स्फुरितं गुरो’रिति श्रीमदाचार्यावतारे भगवद्रूपापरोक्षज्ञानस्य सदा सत्त्वोक्तेः। अत्र ब्रह्मपदं न चतुर्मुखपरमिति   
भ्रमितव्यम्। तस्यावताराभावात्। किं तु वायुपरमेतत्। तस्यांशसम्भवात्। एवं भारती वायुपत्नीत्याशयेनाह।। ब्रह्मेति।। अत्र ब्रह्मणो   
भारत्याश्य सर्वांशेषु ज्ञानतिरोधानविषये साम्यम्। मूलरूपेषु विशेषोऽस्तीत्याह।। शतजन्मगताया इति।। भारत्याः अपरोक्षज्ञानानन्तरं   
शतजन्ममहाकल्पीयजन्मगताया मूलरूपिण्या अपि क्वचित्काले क्वचिद्रूपविशेषेषु आपरोक्ष्योज्झितिर्भवेदित्यर्थः। अंशरूपेषु भारत्या   
ज्ञानवर्जनमित्युक्तमेव प्रसङ्गात्पुनराह।। अंशावतरणेषवपीति।। यद्वा द्वितीययोजनानुसारेण अंशरूपेष्वित्यस्य पूर्वत्रैव सम्बद्धत्वेन भारत्या   
ज्ञानवर्जनमिति सामान्यमेव प्रतिभाति। न तु मूलरूपे अवताररूप इति विशेषो ज्ञायते। अत उभयत्रापीत्याह।। शतजन्मेति।।   
अंशावतारेष्विति चेति दुर्योज्यत्वात् प्रमाणवाक्यार्थोऽत्र विवृतः। अधिकांशोदाहरणं तु सरस्वत्या अपि ब्रह्मप्रकरणे प्रायः प्राप्तत्वेन   
तद्विवरणार्थमिति ज्ञेयम्। विशेषादर्शनमित्यत्र तु ‘न तु सर्वेषु कालेषु तथा पश्यत्यमुक्तिगः। मुक्तस्त्वि’त्यनुव्याख्याने ब्रह्मणोप्यवस्थाभेदेन   
विशेष उच्यते। न तु सर्वेष्विति। तथा सर्वगतत्वेनेत्यादि सुधायां तथा चतुर्मुखत्वादिसंसारित्वावस्थायां न सर्वगतत्वादिविशेषादर्शनं   
क्वचिद्युज्यते। ब्रह्मणस्त्वंशरूपेष्वित्यत्र न सर्वगतत्वादिविशेषादर्शनं क्वचिद्युज्यते। ब्रह्मणस्त्वंशरूपेष्वित्यत्र सूचितो ज्ञानविरोधाभावस्तु   
गुणरूपादिधर्मविषये बहुशो विशेषेषु च प्रायः सर्वदा सत्त्वेनाविरोध इति।।176।।  
	ब्रह्मा निरभिमानत्वाच्छरीर्यन्यशरीरवान्।  
	वृद्धिह्रासौ न यस्मात्तद्देहस्यान्नादिना यतः।।177।।  
अशरीरप्रायत्वाच्च न मानुषादिरूपेषु वैषम्यमित्याशयेनैकादशसप्तमतात्पर्यवचनं पठति।। ब्रह्मेति।। प्रसङ्गादमृतत्वं तस्योपपादयति।।   
वृद्धीति।। अन्नादिना अन्नादिभावेन तदभावेन चेत्यर्थः। अतोऽमृत इति योज्यम्।।177।।  
	अतिरोहितविज्ञानाद्वायुरप्यमृतः स्मृतः।  
	एवं प्रलयकालेऽपि प्रतिभातपरावरः।।178।।  
प्रकारान्तरेण तदुपपादयति।। अतिरोहितेति।। उक्तं च ईशावास्यभाष्ये ‘अतिरोहितविज्ञानाद्वायुरप्यमृतः स्मृत’इति। बृहद्भाष्ये च   
‘अमृतो वायुरुद्दिष्टो नित्यज्ञानात्मकत्वत’ इति। ननु सुषुप्तिसंस्थान् ब्रह्मादिकानिति वायोः प्रलयकाले सुषुप्तिश्रवणात्कथमतिरोहितज्ञानं   
तस्येत्यतः प्रलयेऽपि ज्ञानतिरोधानाभावपरमनुव्याख्यानवाक्यं पठति।। एवमिति।। सुषुप्तिसंस्थानिति कथं तर्हि सुषुप्त्युक्तिरिति चेत्   
ब्रह्मादिकानित्यत्रा तद्गुणसंविज्ञानो बहुव्रीहिरित्याहुः। अस्मिन्पक्षे ‘सुप्तास्तत्र यतो जीवा ब्रह्मरुद्रपुरस्सरा’ इति ऐतरेयभाष्यं कथमिति   
चिन्त्यम्। तत्र रुद्रस्यापि स्वपदेन ग्रहणात्तत्राप्यतद्गुणत्वोक्तौ तस्यापि सुप्त्यभावप्रसक्तेः। अपरे तु ब्रह्मशब्दस्य बृहस्पतिरर्थ इत्याहुस्तदपि   
चिन्त्यमेव। एके तु वायोर्ज्ञानतिरोधानाभावमङ्गीकृत्य जगद्विषयव्यापारभाव एव सुप्तिः। अतो न वाक्यद्वयविरोध इति मन्यन्ते। इतरे तु   
ब्रह्मशब्देन विरिञ्चवायुव्यतिरिक्ता ऋजवोऽभिधीयन्त इति। साम्प्रदायिकास्तु प्रलयकाले प्रायोणाशेषजगद्विषयज्ञानतिरोधानाभावः। किन्तु   
प्रलयकालावसाने यदा हरिः स्वोदरस्थानशेषान्पश्यति तस्मिन्क्षणेऽत्यल्पतमकाल एव तिरोधानेन सुप्तिः। अतो न विरोध इति सङ्गिरन्ते।   
तथाप्यतिरोहितविज्ञानत्वं भग्नम्। ईषदपि तिरोधानाह्गीकारादिति न वाच्यम्। स्वरूपज्ञानस्य जगद्विषयस्य नित्यव्यक्तत्वेन तत्र   
तिरोधानाभावात्। वृत्तिज्ञानेऽपीषत्तिरोधानस्याल्पतयाऽविवक्षोपपत्तेरिति।।178।।  
	हरिभक्त्यैकसन्तृप्तो मोक्षादीच्छाविवर्जितः।  
	अच्छिन्नभगवद्धर्मा काम्यकर्मविवर्जितः।।179।।  
पुनरपि वायोर्माहात्म्यं दर्शयति।। हरीति।। ‘प्रवर्धतां भक्तिरलं क्षणे क्षण’ इत्यादिनिर्णयादिग्रन्थेषु स्पष्टमेतत्। मोक्षादीच्छाविवर्जित   
इति। ‘मुक्तिप्रदानात्प्रतिकर्तृता मे सर्वस्ये’ति निर्णये स्पष्टमेतत्। चर्चा तु प्रागेव देवप्रकरणे प्रसङ्गात्कृता। अच्छिन्नधर्मत्वादिकं निर्णये   
द्रष्टव्यम्।।  
	सर्वज्ञानोपदेष्टा च मोक्षदाताखिलस्य च।  
	समस्तगुणभोक्तृत्वात्पूर्णानन्दतरः स्मृतः।।180।।  
समस्तगुणभोक्तृत्वादिति।। ‘भोगाश्च ये यानि च कर्मजातान्यनाद्यनन्तानि ममेह सन्ति। मदाज्ञया तान्यखिलानि सन्ति धातुः पदे   
तत्सहभोगनामे’ति गुणशब्दोदिताखिलशुभभोग्यभोक्तृत्वोक्तेर्भोगस्य चानन्दप्रयोजकत्वान्निस्सीमानन्दत्वमुपपन्नमिति भावः।।180।।  
	सुपर्णशेषक्रादिदेवेभ्योऽभ्यधिका गुणाः।  
	सुपर्णादिभिरज्ञातास्तदभीमानवर्जिताः।।181।।  
	ब्रह्मणस्तु पुनः सन्ति तेषां कर्ता जनार्दनः।  
	तस्मात्सर्वाधिको ब्रह्मा गुणैः सर्वैर्न संशयः।।182।।  
अभ्यधिका इति। सुपर्णाद्यपेक्षया तत्सजातीयगुणानामयुताधिक्यम्। विजातीयगुणानामनन्ताधिक्यम्। तथा   
सजातीयगुणगतांशवैचित्र्यस्फुटतानामप्यानन्त्येनाधिकत्वमिति ज्ञेयम्। उपपादितमेतद्देवताप्रकरणे। उपसंहरति।। तस्मादिति।।181,182।।  
	वायुर्हि ब्रह्मतामेति तस्माद् ब्रह्मैव स स्मृतः।  
	प्रायेणैवं हि विज्ञेया भारती तत्प्रसादतः।।183।।  
क्वचिद् ब्रह्मणः क्वचिद्वायोश्च ग्रहणेऽभिप्रायमाह।। वायुर्हीति।। उक्तं च तृतीयतात्पर्ये ‘नियमाद्वायुरेवैको ब्रह्मत्वं याति नापरः।   
तस्मात्समानता मुक्तौ वायुत्वे किञ्चिदूनते’ति। तथा च पूर्वं वायोरेव पश्चाद् ब्रह्मत्वेनोभय नाम्नाप्युभयोर्ग्रहणमति भावः। प्रोक्तमाहात्म्यं   
सरस्वतीभारत्योरप्यतिदिशति।। प्रायेणेति।। भारतीपदेनोभयोर्ग्रहणम्। ब्रह्मवायुसममाहात्म्याभावाभिप्रायेण प्राय इत्युक्तम्। तत्प्रसादतः   
ब्रह्मवाय्वोः प्रसादतः।।183।।  
		इति चतुर्मुखप्रकरणम्।।7।।  
## महालक्ष्मीप्रकरणम्  
	ततः कोटिगुणश्रेष्ठां ज्ञानेऽनन्तगुणाधिका।  
	सर्वदेवगणाचिन्त्यगुणपूर्णा सदा रमा।।184।।  
अथेदानीं महालक्ष्मामाहात्म्यं सङ्ग्रहेण निरूप्यते।। तत इत्यादिना।। गुणशब्दो गणनार्थः। ततो विरिञ्चापेक्षया कोटिसङ्ख्यातोऽधिकतया   
गुणितैरानन्दादिभिरनन्तगुणैः परिपूर्णा महालक्ष्मीरिति भावः। तदुक्तं बृहद्भाष्ये ‘हिरण्यगर्भा येऽतीता ये भाव्या यश्च वर्तते। एतेभ्यः श्रीस्तु   
मुक्तेभ्ये गुणैः कोटिगुणोत्तरा। ज्ञानानन्दबलादिभ्यः सर्वेभ्यः सर्वदैव त्वि’त्यादिना। अत्रोक्तं कोटिगुणाधिकत्वं   
सजातीयानन्दादिगुणगतसङ्ख्यापरिमाणविषयं मन्तव्यम्। वस्तुतस्त्वानन्दादिगुणगतांशवैचित्र्योत्कर्ष स्फुटतादिविशेषाणां   
विजातीयगुणानामप्यधिकानामनन्तानां भावात्। तदेतद्देवताप्रकरणे व्युत्पादितरीत्यात्राप्यनुसन्धेयम्। ज्ञानविषये त्वपवादमाह।।   
ज्ञानेऽनन्तगुणाधिकेति।। सजातीयज्ञानसङ्ख्यादिविषयेऽप्यनन्तगुणाधिकेत्यर्थः। प्रागुक्तं कोटिगुणोत्तमत्वं तु   
सजातीयानन्दादिगुणविषयमेव न ज्ञानविषयम्। ‘सर्वत्र सर्वदैवेशं पश्यत्येव रमापि तु’ इत्यादिज्ञानपादीयानुभाष्येऽभिधाय ‘उमा   
यावदनन्तांशान्पूर्वदृष्टेभ्य एव तु। विशेषान् वासुदेवस्य पश्चादुक्ता विचक्षत’ इत्युमापर्यन्तं रमाब्रह्मादीनां प्रागुक्तसजातीतज्ञानविषय एव   
स्वस्वनीचापेक्षयानन्तगुणाधिकत्वोक्तेः।  
ननु ‘विष्णोः प्रियत्वे तद्भक्तौ तज्ज्ञानेऽपि श्रियस्तु ते। मुक्ता अप्यवरा नित्यं सर्वे कोटिगुणेन त्वि’ति पृथग्ज्ञानमप्यनूद्य विरिञ्चस्य ज्ञानेऽपि   
कोटिगुणावरत्वोक्तेस्तद्विरोध इति चेन्न। गुणान्तरैः सह ज्ञानस्याप्यनुवादेनास्य सामान्यप्रकरणत्वात्। अनुव्याख्यानस्य   
ज्ञानमात्रविशेषविषयत्वेनापवादरूपत्वात्। अङ्गीकार्यं चैवम्। ‘तेभ्यश्शतगुणावराः। विष्णुभक्तौ च तत्प्रीतौ ज्ञानानन्दादिकेष्वपि। मुक्तेः   
पश्चादपि गुणैस्सर्वैर्ब्रह्मस्य ईरिता’ इति ब्रह्मणः सरस्वतीभारत्योः शतगुणावरत्वस्य, तथा ‘जैगीषव्यादिरूपकाः। पूर्वोक्ताः स्वगुणैः सर्वे   
ताभ्यश्शतगुणावरा’ इति शिवादीनां वाणीभ्यः शतावरत्वादेर्बृहद्भाष्योक्तत्वेऽपि यथा उमा यावदिति वाक्यबलेन, ‘अनन्ताश्च   
गुणास्तेषामन्यजीवव्यपेक्षया। तेनाध्यर्धगुणा यस्मात्सर्वस्माद्देवतागणा’दिति बृहद्भाष्यवाक्यपर्यालोचनया, ‘तस्मादमितनामानावपि तौ   
मितनामवत्। श्रीश्च वायुश्च विष्णुस्तु मुख्योक्तेरमिताभिध’ इत्याद्यैतरेयवाक्यबलेन, ‘त्यच्चानिरुक्तं विज्ञानं तथानिलयनं महान्। सत्यं   
प्राणस्तथा श्रीश्चे’त्यादितैत्तिरीयभाष्यैकादशतात्पर्यादिबहुग्रन्थसामर्थ्याच्च रुद्राद्यपेक्षया सरस्वत्यास्तदपेक्षया   
वायुविरिञ्चयोर्विजातीयानन्तगुणाधिकत्वं सजातीयज्ञानानन्त्यं चाधिकमङ्गीक्रियते तथा प्रकृतेऽपि ‘श्रियोऽधिका गुणास्सर्वे सर्वेभ्यो नियमेन   
तु। उक्ताश्चैवाप्यनुक्ताश्चे’ति तृतीयतात्पर्योक्तेः। ‘चिद्रूपा साप्यनन्ता च अनादिनिधना परा। अनन्तब्रह्मरुद्रादेर्नास्याः शक्तिकलापि हि।   
तेषां दुरत्ययाप्येषेति, सूक्ष्मत्वादप्रसिद्धत्वाद्गुणबाहुल्यतस्तथा। अनिर्देश्यौ तथाऽव्यक्तावचिन्त्यौ श्रीश्च माधव’ इत्यादिगीतातात्पर्ये,   
अप्रतर्क्यादनिर्देश्यादिति केष्वपि निश्चय’ इत्यादिगीताभाष्यादावनिर्देश्याचिन्त्यानन्तगुणसद्भावप्रतीतेश्च, समनेतिसूत्रे   
परिमाणलक्षणगुणविषये कोटिगुणत्वोक्तेरपवादस्य प्रमितत्वाच्च मुक्त्यनन्तरं ब्रह्मणो ज्ञानाभिवृद्धेरभावाद्रमायाः प्रतिक्षणमपि यावत्कालं   
ज्ञानाभिवृद्धिरस्तीति वक्ष्यमाणत्वाच्च, जीवत्वदुःखस्पृष्टत्वाणु चेतनत्वादिना समानेभ्यः सुपर्णादिभ्योऽपि विरिञ्चादावनन्तगुणाधिकत्वस्य   
प्रमितत्वेन, अनादितोऽपि दुःखास्पृष्टत्वव्याप्तत्वनित्यमुक्तत्वाद्यति वैलक्षण्योपेततया भगवत्समया भगवदनन्तरूपेषु नित्यावियोगिन्याः   
परमोच्चनिजस्वभावानन्तगुणगणपरिपूर्णत्वेन महच्च माहात्म्यं तस्या वेदेषूच्यत इति गीताभाष्यादौ प्रमिताया,वेदानुक्तमाहात्म्योपेतत्वेन   
महद् ब्रह्मानिरुक्तादिशब्दप्रतिपाद्यायाः सर्वकालगताशेषप्रपञ्चस्यापि मन्दकटाक्षमात्रात् सर्गस्थितिप्रलयसंसृतिमोक्षहेतोर्महालक्ष्म्याः   
किमु ततोऽप्यनन्तगुणाधिकत्वमिति कैमुत्यन्यायसिद्धत्वाच्चावश्यमङ्गीकर्तव्यं विजातीयानन्तगुणाधिकत्वं सजातीयज्ञानानन्दाधिक्यं   
चेति। तदेतदाह।। सर्वदेवेति।। तच्चोक्तमचिन्त्या श्रीरिति द्वादशस्तोत्रे।।184।।  
	यज्ज्ञानाव्याकृताकाशे विश्वं भाति पराणुवत्।  
	क्षणस्यानन्तभागानामेकांशस्यां शकेन च।।185।।  
	विष्णोर्गुणाननन्तांश्च द्रष्टुं शक्तापि सा स्फुटम्।  
	क्षणे क्षणे नवनवसुविशेषोपलम्भतः।।186।।  
	तत्तत्काले गाहमाना कौतूहलमहार्णवे।  
	परमानन्दसन्दोहसान्द्रा ध्यायति सा पुनः।।187।।  
उक्तं ज्ञानानन्त्यमेव विशदयति।। यज्ज्ञानेति।। तच्च ‘यात्रापात्रं पयोधाविव लयसमये’ इत्याद्युक्त्वा, 'यज्ज्ञाने भाति कृत्स्नं जगदति   
विशदे' इति विष्णुस्तुतावनन्ताव्याकृताकाशव्यापिप्रलयार्णवगतनौकादृष्टान्तेन रमाज्ञानस्यातिमहानन्त्यं तदितरब्रह्मादिप्रपञ्चस्यात्यल्पतमत्वं   
चोपपादितम्। प्रलयार्णवस्यानन्ताव्याकृताकाशाव्यापित्वं च ‘प्रकृतिर्ह्युदरूपेण सर्वमावृत्य तिष्ठति। अप्रकेतं सलिलं सर्वमा इदं’   
इत्याद्यनेकप्रमाणसिद्धम्। किञ्च प्रतिक्षणं संवर्धमानमहाज्ञानवारिधेर्महालक्ष्म्या युक्तमितरापेक्षयाऽपरिमितगुणगणार्णवत्वमित्याशयेन   
ज्ञानाभिवृद्धिमुपपादयति।। क्षणस्येत्यादिना।। क्षणादिकालांशस्य ‘अपर्यवसितिश्चाणोर्द्दश्ये साक्षिणा द्वयो’रित्यनुव्याख्यानबलेन   
सूक्ष्मसूक्ष्मतराद्यपर्यवसितानन्तांशोपेतत्वमुपपादितं पुरस्तात्। द्रष्टुं शक्तापीत्यनेन ‘युगपदगणितानीक्षितुं दक्षिणाक्षी’त्यादि   
सूचयति।।185-187।।  
	पुनराश्चर्यसंयुक्ता पुनरद्भुतदर्शनात्।  
	विष्णोर्गुणांशलेशं वा न जानाति तथापि तु।।188।।  
तथापीति।। प्रतिक्षणमपि युगपदनेकदर्शनेऽपीत्यर्थः।।188।।  
	सर्वत्र सर्वदैवेशं पश्यत्येव रमापि तु।  
	न तु सर्वविशेषैस्तं पश्यन्त्यप्यन्यतोऽधिकम्।।189।।  
न जानातीत्युक्त्या प्राप्तां मन्दाशङ्कां निवारयत्यनुव्याख्यानवचनेन।। सर्वत्रेति।। अयमर्थः- सर्वदेशे सर्वकाले च ईशं   
अनन्तरूपगुणक्रियाद्युपेतं परम्ब्रह्म रमा पश्यत्येव। तर्हि ज्ञाने किं भगवत्समेति पृच्छति।। अपि त्विति।। उत्तरमाह।। न त्विति।।   
अन्यतोऽज्ञानिवर्गादधिकं पश्यन्त्यपि सर्वैर्विशेषैर्युक्तं तं नैव पश्यतीत्यादि। अत्रैके चोदयन्ति। न महालक्ष्म्याः प्रतिक्षणं   
ज्ञानाभिवृद्धिरङ्गीकर्तुमुचिता। साधकाभावाद्बाधकसद्भावाच्च। तथाहि। न तावद्रमाया ज्ञानाभिवृद्धौ साधकमानं पश्यामः। न च वाच्यं   
जानन्त्याऽपि देव्या लोकानुग्रहार्थं विशेषज्ञानार्थं च पृष्ट आरेत्यैतरेयभाष्यं मानमिति। तस्याज्ञलोकानुग्रहार्थं ज्ञानिलोकस्य विशेषज्ञानार्थं   
चेत्यर्थतया सावकाशत्वेन देव्या विशेषज्ञानार्थमित्यभिप्रायकत्वाभावात्। नापि ‘श्रियोऽपि च। ज्ञानस्फूर्ति’रितीशावास्यभाष्यवचनं   
ज्ञापकम्। यथायोगं क्रियाध्याहार इति टीकाबलेन श्रियस्तु सर्वदा विद्यत इत्यर्थकत्वात्। प्रत्युत तस्य ज्ञानाभिवृद्ध्यभावज्ञापकत्वात्।   
नवनवसुविशेषोपलम्भेनेति विष्णुस्तुतिवचनस्यापि रमाया भवद्गुणेष्वादरातिशयवशेन ‘यद्यप्यसौ पार्श्वगतो रहोगतस्तासां तथाप्यङ्घ्रियुगं   
नवं नव’मित्युक्तन्यायेन पूर्वावगतगुणेष्वेव नवनवतया विषयीकरणाभिप्रायकत्वात्। स्पष्टज्ञापकान्तराभावाच्च। अपिच   
पूर्वनवगतविशेषज्ञानव्यक्त्यङ्गीकारे ‘अशेषोरुविशेषाणामति स्पष्टतया दृशिः। नित्यमेकप्रकारा च नारायणमतिः परा। सूर्यप्रभावदखिलं   
भासयन्ती निरन्तरा। निर्लेपा वीतदोषा च नित्यमेवाविकारिणी’ इत्यनुव्याख्याने नारायणमतेर्नित्यमेकप्रकारत्वाद्युक्त्वा,   
‘विशेषांस्तद्गतांस्त्यक्त्वा प्रायस्तल्लक्षणा श्रियः। तथैव स्पष्टताऽभावात्तत्तन्त्रत्वं च केवल’मिति तदेकप्रकारत्वादिकं रमामतावतिदिश्यते।   
सोऽनुपपन्नः स्यात्। तेन ज्ञायते रमाज्ञानस्य नास्त्यभिवृद्धिरिति। न च प्रायः शब्देनैकप्रकारकत्वं मुक्तानां प्रायिकं भवेदिति भाष्ये   
मुक्तमात्रस्य वृद्धिह्रासाभावोक्तेः रमाया अपि मुक्तत्वेन वृद्ध्यङ्गीकारे तद्विरोधः स्यात्। किं च योगप्रभावलब्धातिशयं हि योगिज्ञानम्। यदि   
रमाज्ञामस्याप्यतिशयलाभोऽङ्गीक्रियते तर्हि तत्रातिव्याप्तं तल्लक्षणं स्यात्। अपि च रमाया ज्ञानाभिवृद्ध्यङ्गीकारे अधिकारित्वापत्त्या   
इयदामननादित्यादिष्वधिकारिणां प्राणावसानमात्रत्वकथनमयुक्तं स्यात्। तदुत्तममहालक्ष्म्यवसानत्वस्यैव वक्तव्यत्वात्। किं च   
ज्ञानाभिवृद्धेः साधनरूपत्वेन तत्साध्यानन्दादिवृद्धिरप्यङ्गीकार्या स्यात्। न हि भगवद्विषये सम्पादितं ज्ञानं निष्फलमिति युक्तम्। 'तं यथा   
यथोपासते' इत्यादिविरोधात्। न चैतन्मुक्तोपासनवत्फलरूपमेव न साधनरूपमिति वाच्यम्। तेषामधिकार्जनाभावात्। अत्र तु   
तदङ्गीकारात्। आनन्दादिवृद्ध्यङ्गीकारे च तस्याः कालभेदेन बहुतारतम्यापातेनानेकविप्लवापत्तेः। तस्मान्न रमाया   
ज्ञानाभिवृद्धिरङ्गीकर्तुमुचितेति। अत्रोच्यते। मानाभावस्तावदसिद्धः। जानन्त्या अप देव्या इत्यस्यैवोक्तार्थे स्पष्टप्रमाणत्वात्। यदत्रोक्तं   
ज्ञानिलोकस्य विशेषज्ञानार्थमिति सावकाशतेति तत्तुच्छम्। देव्या विशेषज्ञानार्थं पृष्ट इति समभिव्याहारबलेनैव पितुर्धनमित्यादिवत्स्वस्य   
विशेषज्ञानार्थमित्येव स्फुरणेन प्रतीतोल्लङ्घनस्यानुचितत्वात्। अन्यथा लोकानुग्रहार्थमित्यनेनैव   
ज्ञान्यज्ञानिलोकयोरपूर्वज्ञानोत्पादलक्षणानुग्रहार्थमित्यर्थलाभेन विशेषज्ञानार्थमित्यस्यैव वैयर्थ्यापत्तेः। 'श्रियोऽपि च।   
ज्ञानस्फूर्ति'रितीशावास्यवाक्यं च निरवकाशप्रमाणम्। न च तट्टीकाविरोधः। ब्रह्मादीनामागन्तुकलाभ पश्यन्त्या अपि रमाया   
ज्ञातगुणादिगतविशेषेष्वेव सर्वदा ज्ञानातिशयो विद्यत इत्यभिप्रायकत्वात्। अत एव तद्विवरणं कृतं ज्ञानस्फूर्तिर्ज्ञातव्यार्थप्रतिभा सर्वदा   
विद्यत इति। ब्रह्मादीनां तु ‘शतजन्मसु पूर्वं तु ज्ञानोदय उदीर्यत’ इति गुणरूपादिधर्मिविषयकागन्तुकापरोक्षज्ञानाभ्युपगमेन वैलक्षण्यात्   
यथायोगं क्रियाध्याहार इत्युक्तमिति। ‘लक्ष्मीरक्षीणदीक्षे’त्यादिकं विष्णुस्तुतिवचनं तु लक्ष्म्या ज्ञानाभिवृद्धिसद्भावे स्पष्टतरं ज्ञापकम्।   
यदस्यान्यथाकरणं तदतीवानुपपन्नम्। भागवते पूर्वोत्तरप्रकरणपर्यालोचनया कृष्णमहिषीणां कृष्णस्य कुरुदेशादिगमनेऽपि तत्साक्षात्कारो   
यद्यपि विद्यते तथापि तदागमने हर्षादादरातिशयान्नित्यसिद्धमपि दर्शनं नवनवमिवेत्यर्थ एव वक्तव्य इति निश्चीयते। न चात्र तथात्वे ज्ञातुं   
बद्धदीक्षत्वानुपपत्तिः। रमाज्ञानस्य नित्यत्वेन ज्ञातविषये दीक्षासम्भवात्। किञ्चानुपक्रान्तसंवित् सन्ततं पश्यन्तीत्युक्त्वा सिद्धे सत्यारम्भो   
नियमार्थ इति न्यायेन पुनरुपलम्भपदेनापूर्वज्ञानलाभमभिधाय नवनवसुविशेषादिपदप्रक्षेपेण तदुपपादनं क्रियते। अन्यथा सुविशेषादिपदानां   
प्रतिक्षणमाश्चर्यमग्नताव्युत्पादनस्याद्याप्यन्तं न पश्यतीत्युक्तेश्च न ह्युपपत्तिः सम्भवति। न ह्यपूर्वदर्शनाभावे आश्चार्याद्युपपद्यते। अतो   
विशेषज्ञानलाभार्थकत्वमेवोररीकरणीयम्। अन्यथा आधुनिकग्रन्थस्य यथाप्रतीतोऽर्थो ग्राह्य इति वृद्धिप्रसिद्धिविरोधश्च स्यात्। यदुक्तं   
नित्यमेकप्रकारेत्यनुव्याख्यानविरोध इति। न तद्युक्तम्। नित्यमेकप्रकारेत्यनेन गुणत्रयाबद्धताव्युत्पादनायोत्पत्तिविनाशरूपान्यथाकारा   
भावस्यैव व्युत्पादनात्। यथोक्तं सुधायां नित्यमेकप्रकारेत्युत्पत्तिविनाशरहितेति। अयमपि गुणातीतत्वे हेतुरिति। न चात्र   
नित्यमेवादिवकारिणीत्यविकारित्वोक्तेर्वृद्ध्यङ्गीकारे सैव विकार इति तद्विरोध इति वाच्यम्। एतद्वाक्यस्यापि यथास्मदादीनां   
तत्तद्विषयकज्ञाने मनस्यागन्तुक विक्रियोत्पत्तिः यथा वा स्वरूपे भिन्नाभिन्नविक्रियाविशेषप्राप्तिर्नैवमित्यभिप्रायकत्वेन निरस्तः।   
कुड्यादिप्रतिबन्धकनिरासे तत्तदर्थविषयीकारिसूर्यप्रभावदीश्वरेच्छारूपावरणनिवृत्तावधिकविशेषविषयकत्वाङ्गीकारेऽपि   
विक्रियानङ्गीकारात्। तथाह्युक्तं सुधायां ‘किं तेषु तेषु पदार्थेषु ज्ञातेषु विक्रियते नेत्याह।। नित्यमविकारिण्येवेति।। कथं तर्हि   
तत्तद्विषयीकरणमित्यत उक्तं सूर्येति। यथा सूर्यप्रभा निर्विकारापि तांस्तान्प्राप्तान् विषयान् विषयीकरोति तथेयमपीत्यर्थः। अत्र विशेष एव   
निर्वाहक’ इति। भगवज्ज्ञानपरत्वेऽप्यस्य रमामतावप्यतिदेशादित्थमुक्तिरिति ध्येयम्। यच्च वृद्धिह्रासरूपत्वमिति वाक्यमुदाहृतं   
तन्मुक्तजीवपरम्। अन्यथा तदुत्तरग्रन्थ विरोध इति न तद्बाधोऽपि।  
यच्च किञ्चेत्यादिना रमाया ज्ञानाभिवृद्ध्यङ्गीकारे योगिज्ञानलक्षणस्यात्रातिव्याप्तिरित्युक्तं तदपि मन्दम्।   
तत्रागन्तुकनिवर्तककर्मध्यानादियोगाभिवृद्धिक्रमेणागन्तुकगुणरूपादिविषयकज्ञानस्य क्रमेणाभिवृद्धेर्लक्षणतयाभिप्रेतत्वात्।   
रमायास्त्वनादिसिद्धभगवदनुग्रहादेवानाद्यवगतगुणरूपादिनिष्ठविशेषविषयकापरोक्षज्ञानाभिवृद्धेर्विवक्षितत्वात्। तादृशानुग्रहश्च ‘वायुं   
हरेः सुतं ज्ञात्वा नाहं पुत्रतयारुदम्। अनादिकालसम्बन्धादित्युवाच वरा रमे’त्युक्तन्यायेनानाद्युपासनालब्ध इति न कश्चित्क्षुद्रोपद्रवः।   
यदप्युक्तमियदामननादिति सूत्रे अधिकारिणां प्राणावसानत्वोक्तिविरोध इति तदपि न। मुक्तियोग्यानामेव तत्र तारतम्योक्तेः। रमायस्तु   
नित्यमुक्तत्वादेवानुक्तेः। तर्हि भगवतः प्राणोत्तमतासिद्ध्यर्थं व्यतिहारो विशिंषन्ति हीतरवदित्यत्राध्याहारोक्तिविरोध इति न वाच्यम्।   
तस्यानधिकारित्वेऽप्यधिकारिणां मुक्तिप्रदातृतया वैशिष्ट्यज्ञापनायाध्याहारोक्तेः। तदुक्तं भाष्ये ‘नामादयस्तु बद्धत्वान्मोचकत्वात्परोऽपि   
च। उभयोरप्यभावेन यथाव्यक्तं न तूदित’मिति। यच्च महालक्ष्म्या ज्ञानाभिवृद्ध्यङ्गीकारे तत्साध्यानन्दादिगुणाभिवृद्धेरप्यङ्गीकार्यतेति   
तत्सत्यम्। परं तु प्रतिक्षणमभिवर्धमानज्ञानस्य सर्वस्य फलभूतं यावदानन्दादिगुणजातं तावतः सर्वस्याप्यनादिकालादारभ्य   
सत्त्वमङ्गीक्रियते। न च साध्यस्य पूर्वभावित्वं साधनस्य पश्चाद्भावित्वमिति न युक्तं व्याहतेरिति वाच्यम्। यथा ‘यतोऽवराणां सर्वेषां गुणाः   
सर्वाः क्रिया अपि। नियमेनैव पूर्वेषां सुप्रसादनिबन्धनाः। मोक्षो ज्ञानं च क्रमशो मुक्तिगो भोग एव च। उत्तरेषां प्रसादेन नीचानां नान्यथा   
भवेत्’ इत्यादि प्रमाणबलेन यावत्स्वोत्तमानुग्रहेणैव मोक्षस्तमन्तरा मोक्षाभाव इत्यवगमात् केषाञ्चिन्मध्यमाद्यधिकारिणां   
बहुकालव्यवधानेनोत्तरत्र मुच्यमानानामिदानीमपि विशिष्टज्ञानोदयाभावेन स्वावरयोग्यजीवेष्वनुग्रहकरणासम्भवात्तेषां च केषाञ्चिदवराणां   
ज्ञानपूर्त्या पूर्वमेव मोक्षावश्यम्भावादेष्यन्तं स्वोत्तमानुग्रहं निमित्तीकृत्य पूर्वमेव मोक्षं ददातीश्वर इत्यवश्यमङ्गीकार्यमिति हि निश्चितम्। तत्र   
यथा कारणस्य पश्चाद्भावित्वेऽपीशाचिन्त्यशक्तिवशान्न व्याहतिः। यथा वा रमाया वायुजनकदिङ्नामकभगवद्बाह्वाद्युपास्ति दुःखा   
भावादीनामनादितया समकालीनानामपि साध्यसाधनभावेऽपि न विरोधः। यथा च तदात्मानमेवावेदहं ब्रह्मास्मीति तदपि स्वरूपं   
नित्यापरोक्षज्ञानतो जानात्येव। अत एव सर्वदा परिपूर्णमभवदिति बृहदारण्यकरीत्या भगवतः स्वात्मापरोक्षस्वपूर्त्योः   
प्रयोज्यप्रयोजकभावापन्नयोः समानकालत्वेऽपि न विरोधः तथात्रापि भगवान् स्वाचिन्त्यशक्तिवशात्पश्चाद्भाविसाधनं निमित्तीकृत्य   
तत्फलभूतानन्दादिगुणगतसुविशेषानपि पूर्वमेव ददातीति।।189।।  
	नित्याभिवृद्धसम्पूर्णज्ञाना शश्वत्सुखाधिका।  
	हरेरचिन्त्यशक्त्यैव रमते सर्वदा रमा।।190।।  
तदेवं रमाया गुणाभिवृद्धिर्युक्तैवेति तदेतदभिप्रेत्याह।। नित्याभिवृद्धेति।। विवृतं चैतन्मयैवान्यत्र ‘नित्याभिवृद्धसम्पूर्णज्ञानादेतादृशाच्छुभात्।   
सुखादीनां गुणानां च या भाव्या पूर्तिरञ्जसा। सा तस्याः सर्वदास्त्येव महालक्ष्म्या अशेषतः। अचिन्त्यशक्तिसम्पूर्णजगदीशकृपाबलात्’ इति।।  
	सृष्टिः स्थितिश्च संहारो नियतिर्ज्ञानमावृत्तिः।  
	बन्धमोक्षादयः सर्वे महाभूतिपुरस्सराः।।191।।  
	अनाद्यनन्तकालेषु सर्वस्य जगतोऽपि च।  
	कटाक्षलेशमात्रेण महालक्ष्म्या भवन्ति हि।।192।।  
इदानीं महालक्ष्म्या जगत्सृष्ट्यादिमाहात्म्यं निरूपयति।। सृष्टिप्त्याद्यवस्थानां पुरस्सरशब्देन ज्ञानानन्दबलादीनां ग्रहणम्।   
ब्रह्मादीनामधिकारानन्तरमेव सृष्ट्यादौ व्यापृतिर्न पूर्वं नापि मुक्तौ। नैवं नित्यमुक्तायाः किं   
त्वतीतानागताखिलकल्पीयाशेषजगत्स्रष्टृत्वमीश्वरवदेवेत्यभिप्रेत्यानाद्यनन्तकालेष्वित्युक्तम्।।191,192।।  
	ब्रह्मेरवीशशेषेशशक्रार्केन्द्वादिदेवताः।  
	भूतैष्यद्वर्तमानाश्च सर्ववेदोदिता अपि।।193।।  
	पदानि च स्वकीयानि सृष्टिस्थित्यादिकर्तृताम्।  
	सर्वस्यान्तर्नियन्तृत्वमव्यक्ताद्यभिमानिताम्।।194।।  
	पारमेष्ठ्यादिकैश्वर्यं भोगान्सर्वजगद्गतान्।   
	ज्ञानभक्त्यादिकान्धर्मान्मुक्तिं चानन्दसन्ततिम्।।195।।  
	अनाद्यनन्तकालेऽपि यथायोग्यं पृथक्पृथक्।  
	प्राप्नुवन्ति महालक्ष्म्या अपाङ्गलवमात्रतः।।196।।  
समस्तजगदीश्वरत्वेन प्रसिद्धानां सर्ववेदप्रतिपाद्यानां ब्रह्मादीनामपि स्वरूपसत्तापदप्राप्तिजगदाधिपत्यादिधर्मा रमाधीनाः किमुत   
तदन्यप्रपञ्चधर्मा इत्यभिप्रेत्याह।। ब्रह्मेरेति।। यथायोग्यमिति।। ब्रह्मवाय्वोः सत्यादिचतुर्दशभुवनाधिपत्यादिनिरुपचरितमहदैश्वर्यम्।   
शेषगरुडादीनां भगवत्पादपङ्कजमहासनत्ववाहनत्वादिकम्। शक्रादीनां त्रिलोकेश्वरत्वादि यथायोग्यमित्यर्थः। प्रपञ्चितं चैतत् द्वादशस्तोत्रे   
सप्तमेऽध्याये ‘यदधीन श्रियोऽपाङ्गाद् ब्रह्मरुदादिसम्पद’ इति। प्रथमतात्पर्ये संहरन्ती सदा लोकोन्सैव ब्रह्मादिषु स्थितेत्यादि, तृतीयतात्पर्ये   
श्रीश्च परेयं धार्यते यथा। चिद्रूपा साप्यनन्ता च अनादिनिधना परा इत्यादि, गीतातात्पर्यादौ मम योनिर्महद् ब्रह्म तस्मिन् गर्भं दधाम्यहम्।   
सम्भवः सर्वभूतानां ततो भवति भारत। यावत्सञ्जायते किञ्चित्सत्वं स्थावरजङ्गमम्। क्षेत्रक्षेत्रज्ञसंयोगात्तद्विद्धिभरतर्षभ’ इत्याद्यनेकत्र   
स्पष्टमिदमिति न मीमांस्यते।।193-196।।  
	रुद्रैर्वसुभिरादित्यैर्विश्वदेवैस्तथापरैः।  
	सर्वैर्देवैस्तथा सेव्या विमुक्तैरप्यनेकधा।।197।।  
	सदा मुक्तौ च संसारे बिभर्त्येतान्सदा रमा।  
	सैव सर्वस्य कर्त्री च सदा सर्वत्र संस्थिता।।198।।  
अम्भ्रिणीसूक्तोमहिमानमाह।। रुद्रैरित्यादिना।। ‘अहं मित्रावरुणोभा बिभर्मी’त्यादौ मित्रावरुणाविति द्विवचने सत्यपि पुनरुभावित्युक्त्या   
मुक्तामुक्तवरुणादिग्रहणमभिप्रेतमित्याशयेनोक्तं सदा मुक्तौ च संसार इति। एतेन यज्ञेष्वभिषूयमाणसोमाभिमानिनं चन्द्रं   
त्वष्टारमित्यादावप्युभयविधमिति ग्राह्यमिति सूचितं भवति। अहं राष्ट्रीत्यादि तात्पर्यं सैवेत्यादि।।197,198।।  
	यो जक्षति प्राणिति वा श्रृणोति च विपश्यति।  
	वक्ति स्पृशति यत्किञ्चदाददाति च गच्छति।।  
	इत्यादि सर्वं रमया तां विना न हि किञ्चन।।199।।  
जक्षति भक्षति हसतीति वा। जक्षभक्षसनयोरिति धातोः। प्राणिति चेष्टते। उपलक्षणाभिप्रायेणान्यवचनम्।।199।।  
	विरिञ्चादींस्तृणीकर्तुं तृणमप्युत्तमं तथा।  
	कर्तुं समर्था सम्मोददात्री भक्तजनाय सा।।200।।  
	नाशक्यं विद्यते तस्याः किञ्चिन्नारायणादृते।  
	सर्वस्तच्छक्तिविषयस्ततः सर्वेश्वरी रमा।।201।।  
यं कामय इत्यादि तात्पर्यं विरिञ्चादीनित्यादि।।200,201।।  
	दिक्कालदेशप्रकृतिप्राकृतानां च सर्वशः।  
	सृतिगानां मुक्तिगानां तद्धर्माणां तथा पृथक्।।  
	नारायणैकनियता स्वयमेकाभिमानिनी।।202।।  
‘सर्वाभिमानिनी देवी मूलप्रकृतिरेव च। सर्वायतना सर्वकाला सर्वावस्था सर्वेच्छापूर्वकप्रज्ञा योग्यता स्यात्। रमा तदभिमानिनी।   
कालाभिमानिनी सैवे’त्यादि बृहद्भाष्यसूत्रभाष्यैकादशतात्पर्याद्युक्तं सर्वाभिमानित्वं विवृणोति।। दिक्कालेत्यादिना।। तद्धर्माणां   
संसारिमुक्तधर्माणां पृथगभिमानिनीत्यर्थः। एका मुख्या।।202।।  
	सदाऽनित्यतयाऽनित्यं नित्यं नित्यात्मना तथा।  
	नियामयति सर्वं च सर्वान्तर्बहिरास्थिता।।203।।  
	सर्वाकारवती तस्मात्तथा सर्वाभिधा शुभा।  
	एवं सर्वत्रगाप्येषा निर्लेपा निर्विकारिणी।।204।।  
नित्यस्य दिक्कालादेरनाधेयातिशयत्वात्किं नियमनेनेत्यतोऽनित्यदृष्टान्तपूर्वमाह।। सदेति।। नित्यस्य नित्यताया   
अनादितस्तत्सत्तादिधर्माणामनादितोऽपि तदधीनत्वम्। यथाऽनित्यस्याधीनत्वं तथैवेति भावः। तस्मात् सर्वनियामकतया   
सर्वाभिमानित्वादभिमानिन्या अभिमन्यमाने व्याप्यावस्थानस्यापवादाभावे अवश्यमङ्गीकार्यत्वात् सर्वाकारवती। अभिमानिन्यामेव   
शब्दप्रवृत्तिनिमित्तपौष्कल्यात्सर्वाभिधेत्यर्थः। शुभेत्युक्तोपपादनं एवमिति।।203,204।।  
	अत्ति सर्वगतान् सारान् भुक्तान् स्वपतिनैव हि।  
	विना विष्ण्वेकभोग्यं तु नानया किञ्चन क्वचित्।।  
	अभुक्तमस्ति सर्वत्र शुभेषु विविधेषु हि।।205।।  
सर्वत्र स्थित्वा सर्वसारभोक्त्रीत्याह।। अत्तीति।।205।।  
	नित्यावियुक्ता हरिणा सर्वप्रियतमा हरेः।  
	समव्याप्ता च हरिणा देशतः कालतस्तथा।।  
	सर्वत्र सर्वावयवा व्याप्तदेहेन्द्रिया च सा।।206।।  
जगति विद्यमानेषु शुभेषु मध्य इत्यर्थः। सकलदेशकालपदार्थेषु हरिणा सहैवावस्थानात्सर्वगतसारभोक्तृत्वं हर्यनन्तरमुपपद्यत इति   
भावेनाह।। नित्यावियुक्तेति।। ‘नित्यावियोगिपरमे’ति निर्णये। यत्समन्तु प्रियं किञ्चिन्नास्ति विष्णोर्महात्मन’ इति गीतातात्पर्ये।   
तदुपपादनाय समव्याप्तिमाह।। समेति।। ‘समना चासृत्युपक्रमादमृतत्वं चानुपोषये’ति सूत्रम्। देशतः कालतश्चैव समा प्रकृतिरीश्वरे।   
नित्या व्यवहितत्वात्तु विशेषाच्छक्तिनामिके’त्यादिप्रमाणात्।। सर्वत्र सर्वावयवेति।। ‘अणोरणुतरै रूपैः पाणिपादादिसंस्थितैः। सर्वत्र   
संस्थितत्वाद्वा सर्वतः पाणिपादवानि’ति भगवत उक्तन्यायेनैवैतद्बोध्यम्।। व्याप्तदेहेन्द्रियेति।। पृथग्व्याप्तानि देहाश्चेन्द्रियाणि च यस्याः सा   
तथोक्तेति।।206।।  
	भाति कुक्ष्येकदेशेऽस्या वेदकालादिकं तथा।  
	अनन्तशीर्षाक्षिमुखपाणिपादादिसंयुता।।207।।  
	सर्वतः प्रकृतिः सूक्ष्मा सर्वतोऽतिमहीयसी।  
	एवं कालादिगा देवी विरुद्धानन्तरूपिणी।।208।।  
रमाया अधिकव्याप्तेर्वक्ष्यमाणत्वात्तल्लभ्यमाहात्म्यमाह।। भातीति।। ‘सर्वतः प्रकृतिः सूक्ष्मे’ति सूक्ष्मत्वे, महत्त्वे तु ‘यदूर्ध्वं गार्गि दिव’   
इत्यादिना गार्गिब्राह्मणे देशादिकं सर्वमनूद्य ‘आकाश एव तदोतं च प्रोतं चे’त्युक्तिः प्रमाणम्। अत एव सर्वतोऽतिमहीयसी।। एवमिति।।   
देशातिक्रमवदित्यर्थः। कालसत्तायास्तदधीनत्वान्न तत्सत्ता कालाधीना। अत एव न कालावच्छिन्ना। यथा व्याप्तिर्न देशाधीना   
देशानवच्छिनाना च तथेति भावः। उक्तं माण्डूकभाष्ये ‘त्रिकालातीतत्वं प्रकृतेरपि विद्यत इत्यन्यदिति विशेषणमिति।।   
विरुद्धानन्तरूपिणीति।। युगपदणुत्वमहत्त्वा द्यनेकविरुद्धधर्मोपेतेर्यर्थः। ‘यस्मिन्विरुद्धगतयोऽप्यनिशं पतन्ति विद्यादयो विविधशक्तय   
आनुपूर्व्ये’ति छान्दोग्यभाष्योदाहृतभागवते। अत्र विरुद्धगतयो युगपदणुत्वमहत्त्वाद्या विष्णोरन्यत्र विद्यादयः विद्यैवादिः कारणं यासां ताः।   
हरौ तु स्वभावसिद्धा इति व्यासतीर्थीये। तथा चोपासनाजनितविरुद्धधर्मस्यान्यत्र सत्त्वाभिधानात् रमागुणानां चानादिनित्यत्वेऽपि ‘वायुं   
हरेः सुतं ज्ञात्वा नाहं पुत्रतयारुदम्। हरेः प्रसादसामर्थ्यादक्षरा चाजरा ह्यह’मित्यादिषु रमागुणानामुपासनाजनितत्वाभ्युपगमात्। अन्यत्र   
विद्यादयो विरुद्धगतय इति च रमायां पर्यवसन्नत्वेनैतद्वाक्यमत्र प्रमाणं भवतीति ज्ञायते। अपि च सम्प्रतिपन्नमानुषपरिमाणोपेतां   
सीतामधिकृत्य ‘व्याप्तत्वान्निरवद्यत्वा’दिति मणिमञ्जर्यामुच्यमानं व्याप्तत्वं युगपत्परिमाणद्वयाभावे कथं सङ्गच्छते। किञ्च ‘विमताख्यं च   
प्रयङ्कं विष्णोर्मानेन सम्मित’मिति छान्दोग्यभाष्ये लक्ष्म्यात्मकपर्यङ्कस्य पुरुषाकार हरिरूपसम्मितत्वमुच्यते। तथाच हरिसम्मितत्वं च   
शिरःपाण्यादिविशिष्टरूपावयवादिसम्बद्धमपहायावशिष्टांशराहित्यलक्षणतन्मात्रसम्बन्धित्वम्। एतच्च चतुरश्राकृतिमत्पर्यङ्कस्य न विना   
विरुद्धधर्मसमावेशमुपपद्यत इति।।207,208।।  
	गुरुत्वलघुताद्यास्तु दूरत्वान्तिकतादयः।  
	सर्वे धर्मास्तद्गताश्च सर्वतोऽपि महत्तराः।।209।।  
सर्वतः प्रकृतिः सूक्ष्मेतिन्यायः सर्वगुणेष्वप्यनुसन्धेय इत्याशयवानाह।। गुरुत्वेति।।209।।  
	अनन्तानन्तरूपा च ज्ञानानन्दादिरूपिणी।  
	समा च सर्वरूपेषु विशिष्टा दक्षिणासुखे।।210।।  
समा चेति।। अवतारादिसर्वरूपेषु मूलरूप इव ज्ञानानन्दादिगुणेषु समेत्यर्थः। अत्रापवादमाह।। विशिष्टेति।। तदुक्तमेकादशतात्पर्ये   
‘वेदाभिमानिनी सैव सा विष्णोर्दूरतः स्थिता। यज्ञाख्या सैव विष्णोस्तु या तूरस्स्थलमाश्रिता। हरिणा रतियोगस्था दक्षिणाख्यापि सैव तु।   
उत्तरोत्तरतः सा तु विशिष्टा दक्षिणासुख’ इति। अयं भावः। यद्यपि रमायाः सर्वरूपेषु साम्यमेव। जीवस्यापि वायोः प्राकृतदेबविशिष्टस्य   
'इत्थमेव निहित'मित्याद्युक्तेः केवलचिद्रूपायाः ‘हरेः प्रसादसामर्थ्यादक्षरा चाजरा ह्यह’मित्युद्युक्ताया ईश्वर्याः कैमुत्येन साम्यस्य   
सिद्धत्वात्। तथापि भगवत्समीपतातिशयक्रमेण सुखे क्रमः। तत्रापि दक्षिणारूपं भगवच्चिद्योगलक्षणातिसंश्लेषवत्तया   
रतियोगवत्त्वेनातिशयितं सुखं भवति। ननु तद्विशिष्टं सुखं श्रियो न तावत्स्वरूपम्। स्वरूपत्वे रूपान्तरेष्वभावः कथम्। स्वरूपस्य   
कुत्राप्यनपायात्। न च भगवत्सन्निधिलक्षणव्यञ्जकसद्भावाद्दक्षिणारूपे व्यक्तिः अन्यत्र तदबावादव्यक्तिरिति वाच्यम्। रूपान्तरेषु कदापि   
तादृशसंश्लेषविशेषाभावेन कदाप्यव्यक्तत्वे अन्यत्राननुसन्धीयमानत्वे सति सर्वथात्रानुसन्धीयमानस्य तत्स्वरूपत्वानुपपत्तेः। अत एव   
विकर्मकरणादिना ह्रसितमुक्तस्वरूपानन्दवदुपपत्तिरिति निरस्तम्। अपि च दक्षिणायां व्यक्तं रूपान्तरैरनुसन्धीयते न वा। आद्ये कथं   
दक्षिणैव विशिष्टसुखा। रूपान्तेष्वपि तदनुभवसद्भावात्। न द्वितीयः। परस्परसुखाद्यनुसन्धानस्य स्वरूपैक्यव्यापकत्वेन व्यापकाभावे   
व्याप्यैक्यायोगात्। न च वाच्यं इन्द्रादिगतसुखाद्यनुसन्धानस्यार्जुनादावभावेऽपि अर्जुनादिगतयावद्धर्मानुसन्धानस्य इन्द्रादौ   
सद्भावमात्रेणैक्योपपत्तिवद्दक्षिणागतसुखानुसन्धानस्यान्यत्राभावेऽपि रूपान्तरगतयावदनुसन्धानस्यात्र सद्भावमात्रेणैक्यं युक्तमिति।   
दृष्टान्ते मानुषदेहाद्युपाधिसद्भावेन कथञ्चिदुक्त व्यवस्थासद्भावेऽप्यत्र तदयोगात्। ‘तत्राप्यंशिगतस्य साधनोत्तमस्यांशेन   
भुज्यमानत्वा’दिति न्यायविवरणोक्तेर्दृष्टान्तोऽप्यसम्मत एव। विश्लिष्टोपाधि विशिष्टसौभरिकर्दमादिरूपेष्वपि परस्परानुसन्धानाच्च। तथा   
चाननुसन्धाने ऐक्यायोगात् अनुसन्धाने दक्षिणायाः सुखवैशिष्ट्यानुपपत्तेः नोक्तं युक्तमिति। अत्रोच्यते। यदत्रोक्तं विशिष्टसुखस्य   
रूपान्तरेषु कदाप्यव्यक्तौ तत्स्वरूपत्वानुपपत्तिरिति। तत्रैके आहुः। न हि दक्षिणारूपं नाम प्रतिनियतं वर्तते। किं नाम सर्वाण्यपि   
रूपाण्यर्धनारीत्वेन भगवदतिसंश्लेषदशायां दक्षिणानामकानि। यदा तान्येव दूरादिगतानि न तदा दक्षिणा नामकानि। अत एव   
रतियोगस्थेत्यवस्थाविशेषवैशिष्ट्येनैव दक्षिणारूपमुक्तम्। तथा च सर्वरूपेष्वप्युक्तविशेषव्यक्तेरवस्थाविशेषे विद्यमानत्वेन   
नास्वरूपत्वशङ्केति। वस्तुतस्तु न सर्वरूपाणां कालविशेषे दक्षिणात्वम्। किं तु दक्षिणानामकानि प्रतिनियतान्येव रूपाणि। तेषामेव   
सर्वदाऽर्धनारीत्वेनावस्थानम्। परन्तु तान्येवांशविश्लेषेणान्यरूपाणि भवन्ति। यथा रुक्मिण्यादीनि। अन्यथा निर्णये   
‘दक्षिणाभिस्साक’मित्यन्योत्तमत्वं दक्षिणानामभिधाय सत्स्वपि रूपान्तरेषु ‘सेयं भैष्मी दक्षिणे’ति विशिष्य रुक्मिण्या   
दक्षिणात्वकथनमयुक्तं स्यात्। ऐतरेयभाष्ये च ‘तस्या इनो हि विष्णुः स दक्षभागे स्थितस्सदे’ति सर्वदा दक्षभागस्थित्युक्तेः ‘सा   
दक्षिणामानिनी देवता च सा च स्थिता बहुरूपा मदर्थे’ इत्युक्तेश्च सत्त्वाद्यभिमानिश्रीभूदुर्गारूपादिवत्पृथग्रूपत्वस्यैव   
दक्षिणानामकरूपस्योचितत्वाच्च। तथा च दक्षिणारूपेष्वेव सुखविशेषव्यक्तिः। रूपान्तरेषु तदनुसन्धानसद्भावादस्वरूपत्वाभावश्च।   
यदत्रोक्तं दक्षिणागतविशिष्टसुखस्य रूपान्तरेष्वनुसन्धाने ‘विशिष्टा दक्षिणासुख’ इति विशिष्योक्तेरनुपपत्तिरिति। तन्न। यथा   
हस्ताद्यंशगतसुखादेः पादादावनुसन्धानेऽपि हस्ते मे सुखमित्यादिविशेषव्यवहारः सुखादिव्यक्तिस्थानत्वादुपपद्यते। एवं सर्वरमारूपेषु   
सुखविशेषानुसन्धानेऽपि दक्षिणारूपस्यैवातीवभगवद्रतियोगवत्त्वेन विशिष्टसुखव्यक्तिस्थानत्वाद्विशिष्योक्तिर्युज्यत इति। अथवा   
एतत्सुखविशेषानुसन्धानमात्रस्यान्यत्राभावेऽपि तदितरसुखज्ञानादि यावद्धर्मानुसन्धानस्य सद्भावेनैक्योपपत्तेर्न कश्चिद्दोष इति।।210।।  
	अनन्तानन्तरूपैश्च नानाकारगतैः शुभैः।  
	पूजयन्ती जगन्नाथं सर्वदा परमादरात्।।211।।  
अनन्तानन्तरूपैरित्यादि।। उक्तं चैतत्पर्यङ्कोपासनायां निर्णयादौ च।।211।।  
	यानि यानि करोतीशो ह्यनु तानि करोति च।  
	समस्तभोगदात्री च प्रसादजननी हरेः।।212।।  
प्रकारान्तरेण पूजां विवृणोति।। यानीति।। ‘यां यां परेश उरुधैव करोति लीलां तां तां करोत्यनु तथैव रमापि देवी’त्यादि निर्णये, श्रीर्यत्र   
रूपिण्युरुगायपादयोः करोति मानं बहुधा विभूतिभिः। तुलसीभिरीसमभ्यर्चती’त्यादि भागवते। भोक्तृत्वदाने देव्या अल्पप्रवृत्तिरिति   
दर्शयितुमित्यादि गीतातात्पर्याद्यनुरोधादाह।। समस्तभोगदात्रीति।। हरेः स्वयं स्रक्वन्दनवनितादिरूपेण समस्तभोगदात्रीत्यर्थः। ‘श्रीः   
सन्तुष्टा हरेस्तोषं जनयोत्क्षिप्रमेव त्वि'त्याद्यनुसृत्योक्तं प्रसादजननीति।।212।।  
	हरिपूजात्मकाशेषमहाश्चर्याखिलक्रिया।  
	अनन्तानन्तकल्याणगुणसान्द्रमहाकृतिः।।213।।  
‘एवं प्रकारेणाव्यक्तशब्दशब्दिताप्राकृतगुणलक्षणा सा महालक्ष्मीरिति संलक्ष्यते, स्वयं सूत्रं सैव हि सत्यादय इति, तदभिमुखमिव च   
प्रतिभाति यथा व्यक्तं न तूदितमित्युदाहरद्भिः भगवद्पादैः भगवता सह तां कटाक्षेण वीक्षमाणामीक्षामहे। सा च देवी प्रस्तुतैव   
भगवत्प्रस्तावे अनादिकारतोऽपि भगवत्सम्बन्धित्वात्। विशिष्य भूमादिगुणत्वमुभयथापि विष्णोरेवेति भूमा विष्णुरेवेत्युक्तं   
पुरस्ता’दित्यादिना तत्वप्रदीपिकायां छान्दोग्योक्तानां सत्यविज्ञानमतिश्रद्धानिष्ठाकृतिसुखभूमत्वलक्षणानां महागुणानां भगवति   
रमाया अप सैव हि सत्यादय इति सूत्रार्थत्वेनोक्तेर्निस्सीमानन्तमाहात्म्यं तस्या लभ्यत इत्याशयवांस्तन्महिमानमाह।।   
अनन्तानन्तेति।। ‘अनन्ताश्च गुणास्तेषामन्यजीवव्यपेक्षये’ति वाण्यादीनामप्यनन्तगुणत्वोक्तेस्तदपेक्षयाऽनन्तगुणगणपरिपूर्णाया   
अनन्तानन्तगुणत्वं नासम्भावितमिति द्रष्टव्यम्।।213।।  
	अचिन्त्याव्यक्तरूपा च तथा सर्वेन्द्रियातिगा।  
	अप्रतर्क्या तथाऽवाच्याप्यग्राह्यातिविलक्षणा।।214।।  
अचिन्त्याव्यक्तरूपा चेत्यादौ तु ‘ये त्वक्षरमनिर्देश्यमव्यक्तं पर्युपासते। सर्वत्रगमचिन्त्यं च कूटस्थमचलं ध्रुव’मिति गीतायां तद्भाष्ये च।   
अप्रतर्क्यादनिर्देश्यादिति केष्वपि निश्चयः। सर्वगाचिन्त्यादिलक्षणा च सा। तथा च मोक्षधर्मे   
‘नारायणगुणआश्रयादजरादतीन्द्रियादग्राह्यादसम्भवतः असत्यादहिंस्राल्ललामात् द्वितीयप्रकृतिविशेषादवैरादक्षयादमरादक्षरादमूर्तितः   
सर्वस्याः सर्वकर्तुः शाश्वतं तमसः। आसीदिदं तमो भूतमप्रज्ञातमलक्षणम्। अप्रतर्क्यमनिर्देश्यं प्रसुप्तमिव सर्वतः। दृष्टा च सा भक्तिमतीव   
देव इत्यादौ, उपासितामुक्तिदा सा सद्य एवे’त्यादि गीतातात्पर्ये च।।214।।  
	चिन्त्यादिरूपा च तथाप्यचिन्त्याद्भुतशक्तितः.  
	श्रीरप्यमितवेदोक्ता विष्णुवन्न तु मुख्यतः।।215।।  
सर्ववेदप्रतिपाद्यत्वे प्रमाणवचनमेव पठति।। श्रीरपीति।। पूर्वप्रसिद्धवर्जमिति ऋग्भाष्योक्तन्यायेन   
ब्रह्मेन्द्रादिलिङ्गघटितसर्ववेदप्रतिपाद्यतोपपत्तेः श्रीसूक्तादौ विवादाभावाच्चामितवेदोक्तेति भावः।।215।।  
	हरेरत्यन्तरङ्गत्वात्सामीप्याच्च प्रियत्वतः।  
	हरिक्रियानुकर्तृत्वात्पृथग्वेदेषु नोदिता।।216।।  
विष्ण्वन्तर्भावेन तत्परवेदप्रतिपाद्यता चोपपद्यत इति भावेनाह।। हरेरिति।। तदुक्तं बृहद्भाष्ये ‘प्रकृतिस्त्वतिसामीप्यादनार्तापि पृथङ्न तु।   
उच्यते न स्त्रियो यद्वत्त्रयस्त्रिंशत्सु नोदिताः। अत्यन्तरङ्गं यत्तस्मान्न हरेः पृथगीरिता। श्रीः स्वरूपविभेदेऽपि सर्वोत्कृष्टा च नित्यशः’   
इति।।216।।  
	वेदानुक्तमहानन्तगुणपूर्णा सदा रमा।  
	को नाम वक्तुं शक्तोऽस्या माहात्म्यममरोऽपि वा।।217।।  
	किमन्ये मानुषा मन्दाः कुतोऽल्पप्रतिबायुताः।  
	तथापि सङ्ग्रहेणैव यथाशक्ति निरूपितम्।।218।।  
वेदानुक्तगुणपूर्णत्वं तु विरिञ्चप्रकरणे निपुणतरं प्रतिपादितम्। बृहद्भाष्ये च महद्ब्रह्मशब्दवाच्या प्रकृतिरेवेति। ब्रह्म वेदस्तस्मान्महत्   
तदनुक्तगुणेति यावदित्युक्तं भवतीति। गीतातात्पर्ये च ‘तां ब्रह्म महदित्याहुरिति सूक्ष्मत्वादप्रसिद्धत्वाद्गुणबाहुल्यतस्तथा। अनिर्देश्यौ   
तथाऽप्यक्तावचिन्त्यौ श्रीश्च माधव’ इत्यादिनिमित्तप्रदर्शनपूर्वकमुपसंहरति।। को नामेति।। अन्ये ऋषिगन्धर्वपित्राद्याः। मादृशाः   
मनुष्याद्या मन्दाः। कुतः सुतरामित्यर्थः।।217,218।।  
		इति महालक्ष्मीप्रकरणम्।।8।।  
## नारायणप्रकरणम्  
	अनन्तानन्तगुणत इन्दिरायाः परो हरिः।  
	इन्दिराऽगम्यनिःसीममहामाहात्म्यबृंहितः।।219।।  
	अनन्तगुणमाहात्म्यशक्तिज्ञानमहार्णवः।  
	नारायणः परोऽशेषचेतनेभ्यः परं पदम्।।220।।  
हरिः ॐ।। अथैवं निरूपितं सर्वं परतन्त्रतत्वं यद्वशत्वेन ज्ञातमेवाभिमतफलसाधनं यत्प्रतिपत्त्यर्थं चाशेषमहाशास्त्रप्रवृत्तिः। यश्च ज्ञातः   
सुप्रसन्नो मोक्षाद्यशेषपुरुषार्थसाधनं श्रीहरिगुरुकरुणाबलाद्यथायोग्यं यथामति सङ्ग्रहेण निरूप्यते।। अनन्तानन्तेत्यादिना।। गुणशब्दो   
गणनार्थः। यावज्जीवराशिगतं यत्सङ्ख्यातीतत्वलक्षणमानन्त्यं तादृशमेकत्वेन विवक्षितत्वात्ततोऽप्यसङ्ख्येयत्वेनोत्तमः। यथा रमाविरिञ्चादीनां   
स्वस्वनीचापेक्षया कोटिशतादिसङ्ख्यात उत्तमत्वं एवं रमापेक्षयाऽनन्तगुणोत्तमत्वमिति न। किं नाम। जडप्रपञ्चे यावदानन्त्यं   
ततोऽप्यनन्तगुणिता जीवानां राशयः पृथगिति यज्जडगतादधिकं जीवानन्त्यं यावच्च ततोऽप्यधिकमेकैकचतुर्मुखरूपाद्यानन्त्यं ततोऽपि   
निरवधिकमाहाद्भुतानन्तसङ्ख्यातः। सर्वगुणैरधिक इत्याशयः। एतच्च बुद्ध्यारोहार्थमुक्तम्। वस्तुतस्तु तदुत्कर्षे रमादीनामपि   
मनोवाक्प्रवृत्तिरेव न घटते। ‘यतो वाचो निवर्तनते’ इत्याद्युक्तेरित्याद्यभिप्रेत्याह।। इन्दिरागम्येति।। अत्रानुव्याख्यानमुदाहरति।।   
अनन्तेति।।219,220।।  
	मुक्तब्रह्मादिदेवेष्वप्यमुक्तेषु जडेषु च।  
	रमायां च स्थिताः सर्वे सद्गुणास्तदपेक्षया।।221।।  
	अनन्तानन्तगुणितास्तेभ्योऽत्यन्तविलक्षणाः।  
	अत्याश्चर्या रमादेस्तु मनोवाचामगोचराः।।222।।  
	सन्ति चैतद्विजातीया अप्यसङ्ख्यतया हरौ।  
	ज्ञेया हरेर्गुणाः सर्वे महोत्कृष्टा महाद्भुताः।।223।।  
तत्र तावद्गुणोत्कर्षमुपपादयति।। मुक्तेत्यादिना।। इतरत्र सर्वत्र स्थिता रमादिसर्वास्वतन्त्रजगद्गता ये सर्वे सद्गुणाः उत्सर्गतस्तज्जातीया   
अपि तदपेक्षयाऽत्यन्तविलक्षणा अनन्तानन्तगणिताः सन्ति। यथा क्षीरार्णवस्य परिदृश्यमानक्षीरजातीयत्वेऽप्यतिवैलक्षण्यं यथा वा   
सूर्यादिज्योतिषो ज्योतिर्जातीयखद्योतादिवैलक्षण्यं तथा तेभ्योऽप्यतिविलक्षणाश्चेत्यर्थः। प्रपञ्चयिष्यते चैतदानन्दो नेदृशानन्न्द   
इत्यादिप्रमाणोदाहरणेन। रमादिगतानन्दादिसाजात्यमङ्गीकृत्य तदपेक्षयाऽऽधिक्यमुक्तम्। अथ तदपेक्षयाऽतिविजातीया   
अप्यानन्दादिपदवाच्या एव हरेः सन्तीत्याह।। विजातीया इति।। ज्ञानानन्दबलप्रकाशादिलोकजातीयगुणापेक्षया तद्विजातीयज्ञानादि   
शब्दवाच्या एव गुणास्सन्ति। यथा सर्वथा घटाधिकं न ज्ञानादिशब्दवाच्यं तद्विजातीयं तथा लोकगतगुणवाचकशब्दावाच्याः अत एव   
तद्विजातीया अलौकिकास्तादृक्शब्दप्रतिपाद्याः परस्परमत्यम्तवैजात्योपेता एकजातीया अप्यनन्तानन्तावान्तरप्रभेदोपेता गुणगणा हरौ   
निस्सङ्ख्यतया सन्तीति भावः। तदेतत् ‘गुणाः श्रुताः सुविरुद्धाश्च देवे सन्त्यश्रुता अपि नैवात्र शङ्का, अलौकिकास्तस्य शब्दास्तथार्था’   
इत्यादिप्रमाणपर्यालोचनयाऽवगम्यते।।221-223।।  
	पूर्वमुक्तपदार्था ये सर्वे तेऽप्यमितांशकाः।  
	तदंशांशा ह्यनन्ताः स्युस्तदंशाश्च तथाविधाः।।224।।  
इतःपरं ‘एतैस्सुरादिभिरतिप्रतिभादियुक्तैर्युक्तैस्सहैव सततं प्रविचिन्तयद्भिः। पूर्तेरचिन्त्यमहिमा परमः परात्मा, नारायणस्य   
गुणविस्तृतिरन्यगा क्व, समेत्य सर्वेऽपि सदा वदन्तोऽप्यनन्तकालाच्च न वै समाप्नुयुः। गुणांस्त्वदीयान्’ इत्यादिनिर्णये। ‘अवाच्योत्कर्षो   
महत्त्वात्सर्ववाचां सर्वागमानां च महत्परत्वमिति गीताभाष्ये, सोऽनन्ततेजाश्च ततस्ततोऽपि, ब्रह्मेशानादिभिर्देवैः समेतैर्यद्गुणांशकः।   
नावसाययितुं शक्य’ इत्यादि प्रमाणावसितं श्रीनारायणमहोत्कर्षमेव प्रपञ्चयितुं तदुपयोगितया जगदानन्त्यं तावद्बुद्धावारोहयति।।   
पूर्वमित्यादिना।।   
अनन्ताव्याकृताकाशवेदवर्णपुराणकालप्रकृतिगुणत्रयमहदहमादितत्वजातब्रह्माण्डचतुर्दशभुवनसरित्समुद्रगिरितरुलतौषधितृणादिकं   
निखिललोकसंस्थमनन्ततनन्तविविधविचित्रपदार्थजातं विविधानन्तजातीयानन्तानन्तजीवराशयस्तद्देहेन्द्रियादिरूपाः पूर्वमुक्तपदार्था   
इत्यर्थः। उक्तं जगदानन्त्यमंशबाहुल्येनोत्कर्षयति।। सर्वे तेऽप्यमितांशका इति।। ‘न चानवयवं वस्तु क्वचित्तन्मानगोचर’मिति,   
सर्वदिक्ष्वभिसम्बन्धादित्यादिप्रमाणबलादुक्ताः सर्वेऽप्येते पदार्था अप्यपर्यवसिताः नित्यपरमाणुपर्यन्तं विभक्तांशोपेताः ‘अविभागः   
पराणुते’त्युक्तपरमाणव आकाशादयोऽप्यपर्यवसिता विभक्तानन्तांशोपेता इत्यर्थः।।224।।  
	क्षणस्यानन्तभागानामेकभागेऽप्यनन्तशः।  
	धर्माः सन्ति हि कालस्य देशादेश्चैवमेव हि।।  
	पृथक्पृथगनन्ताः स्युर्धर्माः सर्वेषु वस्तुषु।।225।।  
	जीवानामतिबाहुल्यं पूर्वमेव प्रदर्शितं।  
	पृथक्च केषु सर्वेषु कर्मानन्त्यं महत्तरम्।।226।।  
	तेषु नानाविधा धर्मा ह्यनन्ताश्च तथाविधाः।  
	मुक्तानामपि सर्वेषां सुखसन्ततिपूर्वकाः।।227।।  
	सजातीयविजातीया अप्यनन्ततयाधिकाः।  
	सङ्ख्यांशपरिमाणाद्यैः सन्त्यनन्तगुणाधिकाः।।228।।  
	इति नानाप्रकारेण मनोवाचामगोचरम्।  
	वर्तते हि जगत्यस्मिन्नानन्त्यं सुमहत्तरम्।।229।।  
जगद्धर्मानन्त्यमुपपादयति।। क्षणस्येत्यादिना।। क्षणानन्तानन्तांशभूतसूक्ष्मकालस्यापि   
यदव्याकृताकाशव्यापित्वेनानन्तमूर्तामूर्तपदार्थसम्बन्धात् तदाधारत्वतत्कालीनजन्यवस्तूत्पत्तिनिमित्तकारणत्वस्वेतरसकलपदार्थगत   
भेदप्रतियोगित्वाद्यनन्ता धर्माः सन्तीत्यर्थः। वेदादावप्येवमेव बोध्यम्। पृथक्पृथगनन्ता इत्येतदुपपादितं जडप्रकरणे।।225-229।।  
	महालक्ष्मीस्वरूपं चाप्येतस्मात्सुमहत्तरम्।।230।।  
एवं जगदानन्त्यमुपपाद्य ततोऽप्यतिमहाधिकं रमारूपादिबाहुल्यमित्याह।। महालक्ष्मीति।। यद्यपि चतुर्मुखस्वरूपमपि   
तदितराशेषप्रपञ्चादति बहुलम्। तथापि तत्सहिताशेषप्रपञ्चापेक्षया लक्ष्मीस्वरूपमतिमहानन्तं ज्ञेयम्।।230।।  
	रमाब्रह्मादयः सर्वेऽप्येतदानन्त्यसम्मिताः।  
	यदि स्युरपि तेषां हि पृथगंशास्तथाविधाः।।231।।  
एवं विद्यमानजगद्बाहुल्यं दिक्प्रदर्शनाय सङ्क्षेपतोऽभिधाय भगवदुत्कर्षस्य बुद्ध्यारोहायाभूतोपमान्यायेन पदार्थबाहुल्योत्कर्षं दर्शयति।।   
रमेत्यादिना।। प्रत्येकमुक्तविधानन्त्यसमसङ्ख्याकाः यद्यनन्ताः लक्ष्म्यो विरिञ्चाः शिवा इन्द्रा इत्येवं समस्ता मुक्ता अमुक्ता   
जीवगणास्तृणान्ता जडपादर्थाश्च भवेयुः तेषामेकैकरमादीनामंशाश्च तावदानन्त्यसमाश्च भवेयुरित्यर्थः।।231।।  
	ततोऽप्यनन्तगुणिता अनन्ताश्च पुनःपुनः।  
	ज्ञानादिगुणसम्पूर्तौ यर्हि स्युस्ते श्रियोऽधिकाः।।232।।  
	एकस्मिश्च क्षणस्यांशेऽप्यनन्तानन्तचिन्तने।  
	समर्थाश्च समाः सर्वेऽप्यद्गुतप्रतिभायुताः।।233।।  
	एतेषां सदृशं ज्ञानं तृणस्यैव भवेद्यदि।  
	तत्स्वीकृत्य रमान्ताश्च भवेयुस्तादृशाः पुनः।।234।।  
पुनरेवमपर्यवसिताभूतोत्प्रेक्षा कार्येत्याह।। ततोऽपीति।। एवमभूतोत्प्रेक्षया बुद्धिस्वीकृतपदार्थबाहुल्येन भगवदुत्कर्षं ज्ञापयितुं   
भगवदुत्कर्षानुचिन्तलोपयुक्तज्ञानादिगुणगणपरिपूर्तिमुत्कर्षयति।। ज्ञानादीति।। एतदुक्तं भवति।। रमाया वस्तुतो यावज्ज्ञानादिगुणजातं   
‘यत्रापात्रं पयोधाविवे’त्यादिप्रमाणप्रमितं ततोऽप्यनन्ताधिकज्ञानादिगुणयुक्तत्वेनोत्प्रेक्षितानां तृणादिरमानन्तानां चेतनानामेतेषां मिलित्वा   
यावज्ज्ञानं तावत्सदृशं ज्ञानं यदि तृणत्वेन परिकल्पितस्य भवेत् पुनस्तदधिकृत्याधिक्यतारतम्यक्रमेण रमादित्वेन परिकल्पितपर्यन्तं   
ज्ञानाद्याधिक्यं यदि भवेत्। यदि चैवमुत्प्रेक्षित रमापेक्षया सर्वेऽप्यधिकज्ञानादियुताः स्युः। पुनरेतेषां तत्सदृशं ज्ञानं तृणस्यैव भवेद्यदि   
तदवधीकृत्य रमान्ताः पुनर्यथाधिक्यक्रमोपेताः स्युः पुनश्चैवमिति बहुप्रकारोत्प्रेक्षायामप्येतैर्बहुभिरपि न भगवद्गुणांशो ज्ञातव्य   
इति।।232-234।।  
	सर्वे तेऽप्यव्ययज्ञाना भवेयुरजरामराः।  
	अनन्तैरिन्द्रियाद्यैश्च यदि युक्ताः पृथक्पृथक्।।235।।  
	सर्वदा चिन्तयन्तोऽपि हीन्द्रियाद्यैः पृथक्पृथक्।  
	पुनः पुनश्चिन्तयन्तः सर्वे ते मिलिता अपि।।236।।  
	अनन्तानन्तकालेऽपि तस्मादप्यत्यनन्तके।  
	विष्णोरेकगुणांशस्य विभक्तस्य च कोटिधा।।237।।  
	पुनश्चानन्तधा तस्य पुनश्चापि ह्यनन्तधा।  
	नैकांशलेशलेशं वा चिन्तयेयुः प्रयत्नतः।।238।।  
एवं द्रष्टुत्कर्षमभिधाय ज्ञानकरणोत्कर्षमाह।। अनन्तैरिति।। इन्द्रियाद्यैरित्यादिशब्देन ज्ञानकरणतया   
कल्पितानामवयवकेशादीनामुत्प्रेक्षितविजातीयकरणानां वा ग्रहणम्। एवं द्रष्टुत्कर्षं करणोत्कर्षं चाभिधाय भगवद्विचिन्तनाप्रकारमाह।।   
पृथक्पृथक् इति।। सर्वदेति।। एकेन चिन्तितमन्यो न चिन्तयति। किं तु तदन्यदेवेत्येवं यदि सर्वे द्रष्टारः पृथक्पृथक् एकेनेन्द्रियेण   
लिङ्गान्तरेण वा चिन्तितमन्येन करणेन न चिन्तयन्ति। अपि तु तदन्यदेवेतीन्द्रियाद्यैः पृथक्पृथक् सर्वदा चिन्तयन्तोऽपि। पुनः पुनश्चैवं   
विशकलिततया वा मिलित्वान्योन्य साहाय्येन वा सर्वदा चिन्तयन्तः तथा प्रोक्तप्रकारेण सर्वैर्द्रष्टृभिः सर्वैः करणाद्यैः सर्वस्मिन्नपि काले   
मिलित्वा सम्पादितं यावच्चिन्तनं तावत्सर्वमेकस्मिन्नेव क्षणे एकस्यैव द्रष्टुरेकेनैव करणेन यदि भवेद्यदि चैवमभूतोपमयोत्प्रेक्षिताः सर्वेऽपि   
द्रष्टारः। उत्प्रेक्षितैरनन्तानन्तकरणैरुत्प्रेक्षितेषु विशिष्टयावत्कालापेक्षयाऽनन्तानन्तगुणितेषु कालेषु सर्वदा विचारैकनिरताः स्युः। तथापि   
पुनरेवं द्रष्टृकरणकालप्रकारादीनामाधिक्येनानन्तविधोत्प्रेक्षायामपि तद्विजातीयानन्तप्रकारेण वा अभूतोत्प्रेक्षायामपि   
‘विष्णोरेकगुणआंशस्ये’त्यादिनोक्तप्रकारगुणैकदेशस्य परिचिन्तापि न साकल्येन कर्तुं शक्यत इति भावः।।235-238।।  
	नैवं सामान्यतो विष्णोर्गुणलेशांशदर्शने।  
	अपि शक्ता रमाब्रह्ममुखाः सर्वेऽपि यत्नतः।।239।।  
न केवलमेतावत् किन्तु रमाब्रह्मपुरस्सराः सर्वेऽप्येवं सामान्याकारेणा भूतोपमयापि तस्यैवैकदेशस्य साकल्येनावगमने महाप्रयत्नेनापि न   
शक्ता एवेत्याह।। नैवमिति।।239।।  
	तथापि विप्लुण्मात्रं ते जानीयुस्तत्प्रसादतः।  
	तच्च सम्यङ्न जानन्ति निस्सीमत्वाद्धि तस्य च।।240।।  
तर्हि सर्वथापि न जानन्ति किमित्यत आह।। तथापीति।। अत्रापि विशेषमाह।। तच्चेति।।240।।  
	विप्लुण्मात्रे भवेत्सर्वपूर्तिः सर्वं न तद्भवेत्।  
	एवं हरेर्गुणाः सर्वे पूर्णाः प्रत्येकशोऽपि हि।।241।।  
तदुपपादयति।। विप्लुडिति।। यत इति शेषः। अन्यथा अब्रह्मत्वं तदंशस्य स्यादिति भावः।   
‘अतोऽशेषगुणोन्नद्ध’मित्युक्तलक्षणाभावप्राप्तेरिति भावः। तर्हि कथं विप्लुट्त्वोक्तिरित्यत आह।। सर्वमिति।। तन्मात्रं सर्वं यावद् ब्रह्म   
न भवेदित्यर्थः। एतदुक्तं भवति।। यद्यपि गुणैकदेशोऽपि यावद् ब्रह्मात्यन्ताभिन्न एव। तथापि भेदप्रतिनिधिविशेषावलम्बनेन परमेश्वरस्याल्पो   
गुणो महान् गुण इत्यादिरुपपद्यते। अत एव ‘परिमाणाख्यगुणविषये समः। समः प्लुषिणा समो मशकेनेति। सर्वेष्वपि च रूपेषु   
द्व्याद्यनन्तान्तबाहुकः। चेतनान्तस्थमारभ्य सर्वगान्तस्वरूपवानि’त्यादिकमल्पतापरं वचनं प्रवृत्तम्। एतेन ‘यावद्बलेन न्यहनत् खरादिकान्न   
तावतैव न्यपतत्स राक्षसः। ततः प्रहस्यात्मबलैकदेशं प्रदर्शयन् बाणवरान्मुमोचे’ति निर्णयवचनं च समञ्जसं भवति। तथाहि। किं परमेश्वरः   
सर्षपोद्धरणादावस्मदादिभिः सर्षपोद्धरणाद्युपयुक्तं यावन्मात्रं बलं प्रयुज्यते तावन्मात्रमेव प्रयोजयति उताधिकम्। न द्वितीयः।   
अविषयेऽधिकबलप्रयोगेनाकुशलतापातात्। आद्येऽपि तावन्मात्रं बलं हरेरस्ति न वा। न चेद्विनियोगानुपपत्तिः। तस्माद्विशेषशक्त्या   
तावन्मात्रमपि बलमङ्गीकार्यम्। तथा चैवं प्रकृतेऽपि खरादिहनने यावान् बलैकदेशः प्रयुक्तः तावन्मात्रमपि कुम्भकर्णेऽप्यसुरजनव्यामोहनाय   
ज्ञानिनां स्वबलादिगुणेष्ववान्तरानन्तविशेषप्रदर्शनार्थं च स्वेच्छयैव विनियुज्य पश्चात्तद्धननोपयुक्ताधिकबलैकदेशं कार्याभिमुखीकृतवानिति   
सिद्ध्यति। तथा च विप्लुण्मात्रं च युज्यते। तस्मिन् विशेषशक्त्या निकृष्टात्यल्पैकदेशेऽपि समग्रपूर्तिरचिन्त्यशक्तिबलादङ्गीकार्यैव।   
अन्यथा ‘अतोऽशेषगुणोन्नद्धं निर्दोषं यावदेव हि। तावदेवेश्वरो नामे’त्याद्यनेकप्रमाणनिरूपिततल्लक्षणाभावेन   
तदंशस्याब्रह्मत्वापत्त्यांशान्तरेऽप्येवमिति विप्लवापातात्। तथा चातिविप्लुण्मात्रे भवेत् सर्वपूर्तिः। न हि खरकुम्भकर्णादिवधोपयोगि तथा   
सर्षपोद्धरणाद्युपयोग्यल्पबलादिमात्रमेव यावद्भगवत्स्वरूपबलादिकमपि। तथा सति विशिष्टस्याल्पताप्रसङ्गात्। न च वाच्यं   
तर्ह्येकदेशसमग्रयोर्भेदः स्यादिति। अत्यन्ताभेदेऽपि केवलाचिन्त्यशक्तिनिर्वाह्यविशेषेण चैवम्भावोररीकरणात्। तथा च तस्य   
भगवत्समग्रबलादिकमपेक्ष्यैकदेशत्वेऽपि वस्तुतोऽति विजातीयत्वेनाशेषगुणोन्नद्धत्वेन च निस्सीमत्वात् तच्च सम्यङ्न जानन्तीत्युपपद्यत   
एवेति। यथोक्तमनुव्याख्याने ‘महागुणस्य चाल्पोऽपि गुणः स्यादिति चेद्भवेत्। तावत्त्वमेव नैवस्या’दिति। प्रकटितमेतत्सुधायाम्।   
एवमभूतोत्प्रेक्षयापि न यावद् ब्रह्मस्वरूपं महानन्तज्ञानै रमादिभिरपि ज्ञातुं शक्यमिति वदन्नुपसंहरति।। एवमिति।। उक्तं च   
नृसिंहाचार्यैर्गुणमाणिक्य मालायां ‘सर्वतां तु गतोह्यंशः सर्वो न ह्यणुतां व्रजेत्। एवं गुणेष्वि’ति।।241।।  
	प्रत्येकं तु गुणाः सर्वेऽप्यनन्तानन्तधा मताः।  
	यथानन्दस्य मोदाद्या विज्ञानाद्याश्च संविदः।।242।।  

प्रत्येकमवान्तरानन्तविशेषयुक्तत्वेनापि गुणानां पूर्तिमुपपादयति।। प्रत्येकमिति।। आनन्दस्येति विशिष्टसुखाख्यगुणग्रहणम्।।   
मोदाद्या इति।। मोदप्रमोदमुदानन्दारमप्रियाद्या इत्यर्थः। ‘मोदो भोगनिमित्तकः। प्रमोदस्तद्विशेषोत्थो मुन्नामात्यल्पभोगतः’   
इत्यैतरेयभाष्ये। ‘सुखं स्वरूपभूतं यदानन्द इति कथ्यत’ इति बृहद्भाष्ये। आरामः परदर्शनादिनिमित्तं सुखमिति गीताभाष्ये। परेयं   
प्रियनामकमिति तैत्तिरीयभाष्ये। एवं मोदाद्यवान्तरप्रभेदा अप्यनन्ता अवगन्तव्याः।। विज्ञानाद्या इति।। विज्ञान ज्ञानसञ्ज्ञानप्रज्ञानाद्या   
इत्यैतरेयभाष्याद्युक्ता इत्यर्थः। ‘ज्ञानवेदनयोः सामान्यविशेषतयाऽर्थान्तरत्वा’दिति तत्वप्रदीपिकायाम्। ‘ज्ञानं सामान्यतो ज्ञेयं   
विज्ञानं तु विशेषत’ इत्यन्यत्र। उक्तं च सप्तमतात्पर्ये ‘प्रत्येकशो गुणानां तु निस्सीमत्वमुदीर्यत’ इति। ज्ञानानन्दादयो गुणाः   
प्रत्येकमप्यनन्ता इति नयचन्द्रिकायां मय्यनन्तगुणेऽनन्ते गुणत इत्यत्र। गुणतोऽनन्ता इति गुणानां   
प्रत्येकमनवधिकत्वमनन्तावान्तरविशेषवत्त्वं चाभिप्रेयत’ इति सुधायाम्। ‘यद्यनन्तविशेषाश्च तज्ज्ञानादेर्निवारिताः। कथं   
तत्तद्विषयता सार्वज्ञार्थं विधीयत’ इत्यनुव्याख्याने तत्सुधायां च स्पष्टम्। ‘असङ्ख्यातविशेषत्वादिच्छाया अपि सर्वदे’ति   
चानुव्याख्याने। चिकीर्षासञ्जिहीर्षेत्यादिशब्दवाच्यानन्तविशेषवत्त्वादीश्वरेच्छाया’ इति सन्न्यायरत्नावल्याम्। तथा च   
भगवद्गतज्ञानानन्दाद्यनन्तगुणानां प्रत्येकमवान्तरानन्तप्रभेदवत्त्वं युक्तमिति। अत्र केचित्। ईश्वरस्य ज्ञानान्दादिगुणव्यक्तिरेकैकैव।   
परन्तु यथा एकैकस्मिन् घटादौ पदार्थे एकैक एव भेदः। तत्र पटप्रतियोगिकत्वकुड्यप्रतियोगिकत्वादयोऽनन्ता विशेषास्तत्वनिर्णय   
टीकादावभिधीयन्ते तथा एकस्या एव ज्ञानव्यक्तेर्घटविषयत्वपटविषयत्वादयोऽनन्तावान्तरविशेषा एव सन्ति न तु ज्ञानावान्तर   
व्यक्तिनानात्वम्। एतदभिप्रायेणैव प्रागुदाहृतवचनान्यपि योज्यानि। स्पष्टं चानन्तविशेषाश्च तज्ज्ञानादेरित्यादौ प्रतीयते।   
ज्ञानव्यक्तिनानात्वाङ्गीकारे ‘नारायणमतिः परा। सूर्यप्रभावदखिलं भासयन्ती निरन्तरे’त्यनुव्याख्यानविरोधात्। निरन्तरेत्यस्य   
निर्भेदेति सुधायां व्याख्यातत्वादिति सङ्गिरन्ते। अपरे तु ज्ञानव्यक्तिनानात्वमाचक्षते। तथाहि। प्रागुदाहृतानि   
नयचन्द्रिकासुधासन्न्यायरत्नावल्यादिप्रमाणानि तावदुत्सर्गतो ज्ञानादिव्यक्तिनानात्वमेवावगमयन्ति। न चैतेषामन्यथाकरणे   
बलवज्ज्ञापकं पश्यामः। यच्च ‘अनन्तविशेषाश्च तज्ज्ञानादेर्निवारिताः। कथं तत्तद्विषयता सार्वज्ञार्थं विधीयते,   
नानन्तावान्तरविशेषवत्त्वमित्यादिकं वचनजातं तत्तु ज्ञानप्रभेदा न परस्परं भिन्नाः किन्तु भेदप्रतिनिधिविशेषबलेनैव   
नानात्वव्यवहारविषयाः यथा ब्रह्मधर्मभूतज्ञानानन्दादयः परस्परमभिन्ना एव विशेषेण नानात्वव्यवहारभाजः तद्वदित्येतन्मात्राभिप्रायम्।  
निरन्तरा निर्भेदेति सुधापि स्फुटमेवमभिप्राया प्रतीयते। अन्यथा तत्रैव प्राक् मुक्तज्ञाननिरूपणावसरे ज्ञानानां नित्यत्वे   
विषयनियमानुपपत्तिमाशङ्क्य तत्तद्योग्यतानुसारेण बहुलार्थविषयत्वमिति समाधाय भगवज्ज्ञानेऽपि निर्भेदत्वे   
विषयनियमानुपपत्तिशङ्कापरिहाराय यदुक्तम् अत्र विशेष एव निर्वाहकः। अत एव एकेत्यनुक्त्वा निरन्तरेत्युक्तमिति तद्विरोधः स्यात्। किं   
चैवमानन्दादेरप्येकव्यक्तित्वमङ्गीकृत्य मोदप्रमोदादिनानात्ववचनं तत्तद्विषयव्यङ्ग्यत्वादिरूपानन्दादिगतधर्मनानात्वाभिप्रायमित्यपि वक्तव्यं   
स्यात्। अर्धजरतीयानुपपत्तेः। किञ्चेश्वरे गुणव्यक्तिरेकैव।   
ज्ञानानन्दादिगुणनानात्वव्यवहारस्यार्थविषयीकारित्वोच्चताप्रयोजकत्वादिगुणगतधर्मनानात्वापेक्षयैव प्रवृत्तिरित्यापत्तेः।   
गुणानन्त्यप्रतिपादकप्रमाणवचनानां बहुत्वात् गुणव्यक्तिनानात्वमेवाङ्गीक्रियत इति चेत्तुल्यमितरत्रापि। ‘गुणा ह्यगण्यास्तव तेऽप्यनन्ताः   
प्रत्येकशः। गुणतोऽनन्त’ इत्यादीनां ज्ञानविज्ञानप्रज्ञानमोदप्रमोदप्रियादिनानात्वप्रतिपादकानामनेकेषां भावात्। निरन्तरेत्यादिकं   
ज्ञानव्यक्त्यैक्ये प्रमाणं वर्तत इति चेत् परस्तत्वात्।  
अपि च ‘परास्यशक्तर्विविधैव श्रूयते स्वाभाविकी ज्ञानबलक्रिया चे’ति गुणादिधर्मव्यक्त्यैक्येऽपि प्रमाणं समानम्। अस्य भगवतः शक्तिः   
परा उत्तमा। सा च स्वाभाविकी। सैकैव विविधा श्रूयते इति जयतीर्थार्यैः एकामेव भगवति शक्तिरूपधर्मव्यक्तिमङ्गीकृत्य ज्ञानादिगुणानां   
क्रियादिधर्माणां च तद्गतावान्तरविशेषत्वस्यैव प्रतिपादनात्। अथ जीवस्वरूपभूता ज्ञानान्दादयो धर्मा अत्यन्ताभिन्ना अपि विशेषशक्त्या   
भिन्ना एव यथा न परस्परार्थ क्रियाकारिणः। अत एव परब्रह्मस्वरूपमखण्डैकरसं   
केवलमचिन्त्यशक्तियोगात्तद्धटिताद्भुतविशेषबलात्सर्वप्रकारेणानन्त्योपेतम्। एतदभिप्रायेणैव पराऽस्य शक्तिर्विविधैवेति   
तद्गुणशक्तेरेकत्वमुच्यते। वस्तुतस्तु ज्ञानानन्दादिव्यक्तिनानात्वमेवेति चेत् तदपि ज्ञानविज्ञानादीनामत्यन्ताभेदः परस्परार्थक्रियाकारित्वं   
च। केवलमचिन्त्यशक्ति वशान्नानात्वमित्यभिप्रायं निरन्तरेत्यादिकमिति समम्। किं च ज्ञानव्यक्त्यैक्ये इच्छामेधा धृतिसङ्कल्पादीनामपि   
पृथग्गुणत्वं न स्यात्। तेषां ज्ञानप्रभेदत्वात्। तदुक्तमैतरेये ‘मेधा धृतिर्मतिर्मनीषा द्युतिः स्मृतिः सङ्कल्पः क्रतुरसुः कामो वश इति   
सर्वाण्येतानि प्रज्ञानस्य नामधेयानि भवन्ती’ति। यद्यपि तत्र ‘भगवानेव प्रज्ञानादिशब्दप्रतिपाद्य’ इत्यैतरेयभाष्यम्। तथापि   
प्रातीतिकार्थमप्यमङ्गीकृत्येयमुक्तिः। ‘इच्छैव कामोऽस्तु तथापि नैतामृते हि चित्त्वं घटकुड्यवत्स्यादि’ति निर्णये च।   
इच्छानानात्वविचारस्तूत्तरत्र भविष्यति। ‘निखिलागमावगमितैरमितैः सुखसंविदादिभिरनन्तगुणै’रिति मध्वविजये गुणानां   
प्रत्येकमानन्त्यमुक्तम्। ‘प्रत्येकशो गुणानां तु निस्सीमत्वमुदीर्यते यदानन्त्यं च गुणतस्ते चानन्ता हि सङ्ख्यया। अतोऽनन्तगुणो   
विष्णुर्गुणतोऽनन्त एव चे’ति। यद्वा यथा अत्तत्वाधिकरणसुधायां ननु संहारकाले क्रिया व्यक्ता न वा। न चेत्कथं व्यवहारोऽर्थक्रिया वा।   
आद्ये कथं सृष्टिव्यवहाराद्यभावः। मैवम्। व्यक्तेरप्यवान्तरानन्तविशेषवत्ताङ्गीकारादिति भगवति शक्त्यात्मनैकामेव क्रियामङ्गीकृत्य   
तद्व्यक्तिनानात्वेन क्रियानन्त्यमभिप्रेतम्। द्रव्यगुणान्यत्वविशिष्टस्य पृथग्विधैकत्वविवक्षया। तद्वदिहाप्यर्थविषयीकारित्वरूपैकत्वविवक्षया   
एकत्वव्यवहारः। अत एव द्रव्यान्यत्वविवक्षया पृथग्विधमत्यन्ताभेदमङ्गीकृत्य गुणक्रियादिधर्माणां परास्य शक्तिरित्यत्र   
शक्तित्वेनैकत्वोक्तिः। यद्यपि ‘परास्य शक्तिर्विविधैवेति, तथा शक्तिशक्तिमतोश्चैव न विभेदोऽस्ति कश्चन। अभिन्ना अपि स्वेच्छादिभेदैरपि   
विभाष्यत’ इति द्वितीयाध्यायतृतीयपादभाष्यवचने बहु विचार्यमस्ति। तथापि नेह विचार्यते।।242।।  
	प्रत्येकं तु गुणाः सर्वे सदा सर्वगुणात्मकाः।  
	गुणान्तरविशेषाश्च यथा रूपाणि ते गुणाः।।243।।  
प्रत्येकं तु गुणा इति।। ज्ञानस्य यथा अर्थविषयीकारित्वं   
तथोच्चतापादकत्वपर्वताद्युद्धरणादिप्रयोजकतादिरूपसुखबलादिलक्षणाक्रान्तत्वात् सुखादेरपि ज्ञानादीतरलक्षणोपेतत्वात्सर्वे गुणाः   
सर्वगुणात्मका इत्यर्थः। यज्ज्ञानगतमर्थविषयीकारित्वं तदानन्दादिष्वप्यस्ति। यच्चानन्दगतमुच्चताप्रापकत्वं तज्ज्ञानादीतरगुणेष्वप्यस्ति।   
एवं सर्वगुणानामपि स्वेतरसर्वगुणेषु यद्यदर्थक्रियाकारित्वं तद्वत्त्वादिति भावः। उक्तं च बृहद्भाष्ये ‘प्रत्येकं तु गुणांस्तांस्तु सदा   
सर्वगुणात्मकान्। चिदानन्दात्मकास्तस्य गुणाः सर्वगुणात्मकाः। सर्वे चातः सर्ववैलक्षण्यमेषां प्रकीर्तितम्। क्रोधः क्षमात्मको यस्य   
चिदानन्दात्मकस्तथा। एवं सर्वगुणास्तस्य सर्वेभ्योऽपि विलक्षणाः’ इत्यादिना। तानि सर्वाण्यन्योन्यस्वरूपाणीत्यादि गीताभाष्ये। ज्ञानवीर्यो   
ज्ञानबलो ज्ञानानन्द उदीर्यत इति द्वितीयतात्पर्ये बलानन्दस्वरूपवान् ज्ञानानन्दस्वरूपवान् इत्यादि तैत्तिरीयभाष्ये। ननु सर्वस्य गुणजातस्य   
सर्वगुणात्मकत्वे ज्ञानानन्दादिप्रतिनियत व्यवस्थानुपपत्तिः। सर्वेषामपि सर्वलक्षणोपेतत्वेन व्यावर्तकाभावात्। अत एव   
खण्डब्रह्मवादापत्तिश्चेति चेत् मैवम्। यथाप्रमाणं हि प्रमेयमङ्गीकार्यम्। तथा च प्रतिनियतज्ञानानन्दाद्यनन्तगुणसद्भावे प्रमाणानि प्रसिद्धानि   
सर्वस्य सर्वात्मकत्वेऽप्युदाहृतानि। अतः प्रामाणिकत्वादुभयमपि स्वीकार्यम्। न हि प्रमिते विरोधशङ्कावकाशः।  
विरोधाविरोधयोः प्रमाणाधीनतया निरूपयिष्यमाणत्वात्। भगवद्गुणानामलौकिकत्वेन लौकिकगुणानां दृष्टान्तीकर्तुमयोग्यत्वाच्च। ‘गुणाः   
श्रुताः सुविरुद्धाश्च देवे’ इति श्रुतेः। अचिन्त्यशक्तिविशेषेण सर्वसमाधानस्य प्रमितत्वाच्चेति।। गुणान्तरेति।। यथा वासुदेवादिरूपाणि   
वासुदेववासुदेवः वासुदेवसङ्कर्षणः वासुदेवप्रद्युम्नः वासुदेवानिरुद्धः सङ्कर्षणवासुदेवः सङ्कर्षणसङ्कर्षणः इत्यादि रूपेण   
रूपान्तरविशेषयुक्तानि तथा ज्ञानानन्दादयो भगवद्गुणा अपि ज्ञानज्ञानं ज्ञानानन्दः ज्ञानबलं सुखसुखं   
सुखबलमित्यादिरूपेणानन्दबलादिगुणान्तरविशेषयुक्ता इत्यर्थः। अत्रापि ‘ज्ञानवीर्यो ज्ञानबलो ज्ञानानन्द उदीर्यते। सद्देहः सुखगन्धश्च   
ज्ञानभाः सत्पराक्रमः। ज्ञानज्ञानः सुखसुख’ इत्यादीन्येव मानानि। ज्ञानवीर्य इत्यादेः ज्ञानात्मकवीर्यः ज्ञानात्मकबलवानित्यपि   
तदर्थप्रतितेः।।243।।  
	समस्तगुणपूर्णाश्च क्रियारूपादिभिर्युताः।  
	ज्ञानस्य ज्ञानता देवे ज्ञानिता स्वेन चात्मनः।।244।।  
	ज्ञानभुक्त्वं सुखस्यापि सुखित्वं सुखभोक्तृता।  
	स्वेनैवैवं समस्ताश्च स्वेनैव गुणिनो गुणाः।।245।।  
	गुणानां गुणवत्त्वं तु तैरेवान्यैर्न तु क्वचित्।  
	गुणानां ये गुणास्तेऽपि गुणपूर्णाः पुनस्तथा।।246।।  
न केवलमेतावत्किन्तु भगवत इव तज्ज्ञानादिगुणानां प्रत्येकं धर्मित्वम्। तत्र तत्र च ज्ञानानन्दबलाद्यनन्तानन्तगुणाः सन्तीत्येवं त एव गुणा   
गुणिनश्चेत्याह।। समस्तगुणापूर्णाश्चेति।। ज्ञानभाः ज्ञानज्ञानः सुखसुखः ज्ञानान्दबलानन्दस्वरूपवानित्यादेर्ज्ञानपूर्णभाः ज्ञानोपेतज्ञानः   
सुखवत्सुख इत्याद्यर्थकत्वात्। अनुव्याख्याने च ‘अमन्दसदानन्दस्यन्द्यनन्तगुणार्णव’ इति। ‘आनन्दस्यदिन आनन्दपूर्णानन्तगुणा’ इति   
नयचन्द्रिकायाम्। नित्यानन्दस्राविगुणानन्त्यमिति सन्न्यायरत्नावल्याम्। ‘अतिभासितं घनगुणापघनै’रिति मध्वविजये। घनगुणापघनैः   
प्रत्येकं ज्ञानान्दादिगुणपरिपूर्णैः ज्ञानानन्दाद्यनन्तगुणैरिति वेदाङ्गतीर्थीये। ननु ज्ञानानन्दादिगुणानामपि ज्ञानादिगुणवत्त्वे तेषामपि   
पुनर्ज्ञानादिगुणवत्त्वमित्यनवस्था स्यात्। भवतु को दोष इति चेत् पूर्वं ज्ञानं यद्विषयं तस्यापरं ज्ञानमपि किं तद्विषयं तदन्यविषयं वा। आद्ये   
सर्वस्याप्येकविषयता भेदकासम्भवेन ज्ञानान्त्याभावात्। एकपदार्थविषयकानन्तज्ञानव्यक्तिरीशसामर्थ्यादित्यङ्गीकारोऽपि व्यर्थः।   
ऐश्वर्याप्रयोजकत्वात्। न द्वितीयः। साक्षाद् ब्रह्मधर्मभूतज्ञानस्य द्वितीयज्ञानविषयाविषयकत्वं तथा तज्ज्ञानधर्मभूतज्ञानस्यापि   
पूर्वज्ञानगोचराग्राहकत्वं च प्राप्तम्। एवं च घटज्ञानस्य पटज्ञानं पटज्ञानस्य कुड्यज्ञानमित्यापत्त्या कस्यापि ज्ञानस्य   
सार्वज्ञाभावेनैश्वर्यसङ्कोचप्राप्तेरित्यत आह।। ज्ञानस्य ज्ञानतेति।। स्वपरगताखिल विशेषविषयकाखिलज्ञानव्यक्तेरीश्वरधर्मिणि यथा   
ज्ञानाख्यगुणरूपेणावस्थितिः तथा स्वस्मिन्नपि स्वस्यैव गुणत्वमित्येकस्यैव ज्ञानादेर्गुणस्य स्वेनैव गुणगुणिभावाङ्गीकारान्नोक्तदोषः। तदुक्तं   
बृहद्भाष्ये ‘गुणभेदानामपि सन्त्येव गुणाः। न चानवस्था। स्वनिर्वाहकत्वात्। गुणाश्च गुणिनः सर्वे स्वेनैव गुणिनो गुणा’ इति। न चात्माश्रयः   
शङ्क्यः। लोकेऽपि जनेर्जनिमत्त्वस्य स्वेनैवाभ्युपगमात्। ब्रह्मवत्तद्धर्माणामपि सकलगुणगणपरिबृंहितत्वरूपमहामाहात्म्यलाभान्न   
वैयर्थ्यशङ्का। प्रमाणान्युक्तानि।।244-246।।  
	परस्परमभिन्नाश्च धर्माः सर्वेऽपि तद्गताः।  
	तदभिन्ना गुणा नित्यमपि सर्वे विशेषतः।।247।।  
न केवलं भगवतो गुणानामेवान्योन्यात्मकता। अपि तु क्रियादिसर्वधर्माणामपि गुणादिसर्वधर्मात्मकत्वं धर्म्यात्मकता च।   
तथाप्यचिन्त्यैश्वर्यघटितविशेषेण नानाभावश्च युज्यत इत्याह।। परस्परमिति।। ‘स्ववेत्ता वेदनं च स्वं स्वेन वेद्यश्च केशवः। परस्य वेत्ता   
वित्तिश्चे’त्यादि च गीतातात्पर्ये। तदभिन्ना गुणा नित्यमित्यादिकं मूलवचनमेव।।247।।  
	गुणत्वेन गुणित्वेन भोक्तृभोग्यतया स्थिताः।  
	आनन्दादिगुणाः सर्वेऽप्यन्यानन्दविलक्षणाः।।248।।  
न चैतदसम्भावितम्। अलौकिकत्वादित्याशयवानाह।। आनन्दादीति।।248।।  
	अन्यानन्दादिसादृश्यमानुकूल्यादिना परम्।  
	तदपेक्षयैव चैतेषु ह्यानन्दादिपदानि तु।।249।।  
कथं तर्हि तत्रानन्दादिशब्दव्यवहारः। न ह्यतिविलक्षणयोरेकशब्दप्रतिपाद्यत्वं सम्भवतीत्यतो यत्किञ्चित्सादृश्यमपेक्ष्येत्यनुव्याख्यानवचनं   
पठति।। अन्यानन्दादीति।। तथा चानुकूलवेदनीयत्वसादृश्येनानन्दमुच्यत इति भावः।। नापरमिति।। सावधिकत्वं गुणमात्रत्वं   
गुणान्तरकार्याकारित्वं इत्यादिकं नेत्यर्थः। एकादशतात्पर्ये च ‘आनन्दो नेदृशानन्द इत्युक्तेर्लोकतः परम्। प्रतिभाति न चाभाति   
यथावद्दर्शनं विने’ति।।249।।  
	सम्यक्तद्वाचकाः शब्दास्तत्स्वरूपा अलौकिकाः।  
	अप्युक्ता लौकिकैः शब्दैराधिक्येनैव चान्यतः।।250।।  
वस्तुतस्तु (सम्यक्तत्प्रतिपादने ब्रह्मस्वरूपभूता एव शब्दाः शक्ताः नान्य इत्याह।।) तेषामलौकिकत्वेन साकल्येन तद्वाचकाः शब्दा अपि   
तादृशब्रह्मस्वरूपभूतास्सन्तीत्याह।। सम्यगिति।। उक्तं च न्यायविवरणे ‘अलौकिकास्तस्य शब्दास्तथार्था अलौकिको ह्येषु विष्णु’रिति।।   
तथापि लोकानन्दादिपरानन्दसुखादिशब्दवाच्यताप्युपपद्यते। तादृशैश्वर्यादित्याह।। अपीति।। इयांस्तु विशेषः। वेदादिगतानन्दादिपदजातस्य   
ब्रह्मादीतरा नन्दादिपरत्वं मुख्यतया। भगवदानन्दादौ तु परममुख्यवृत्तिः। तथापि तदेकदेशेऽपि सामान्यतः। न तु सकलविशेषतः   
स्पष्टतया। ‘यतो वाचो निवर्तन्ते अप्राप्य मनसा सह। आनन्दं ब्रह्मणो विद्वान्’ इति हि श्रुतिः। ‘वेदो वदन्नपि हरिं न सम्यग्वक्ति केशवम्।   
नारोहयत्यनुभवमप्रसिद्धस्वरूपतः। तथाप्यनुभवारोहः प्रसन्ने केशवे भवेत्’ इति चतुर्थतात्पर्ये।।  
	जगतद्सृष्ट्यादिकर्तारः सर्वभोगभुजोऽपि हि।  
	महालक्ष्मीमुखाम्भोजमध्वास्वादनलालसाः।।251।।  
सर्वविलक्षणस्यानन्दस्य लौकिकानन्दे व्युत्पन्नानन्दादिपदवाच्यत्वं कथमिति चेत्तदचिन्त्यशक्त्यैवेति वदामः। किं च ब्रह्मधर्मिणो   
यज्जन्मादिकारणत्वादिकं लक्षणजातं तत्तदानन्दादीनामपि प्रत्येकमस्ति अतोऽपि वैलक्षण्यमित्याह।। जगत्सृष्ट्यादिकर्तार इति।।251।।  
	सर्वान्तःस्थाः सर्वदेशकालव्याप्तास्तथाऽव्ययाः।  
	नित्यव्यक्ता गुणाः सर्वे निरपेक्षाश्च सर्वतः।।252।।  
इतश्च महावैलक्षण्यमाह।। नित्यव्यक्ता इति।। ननु कथं गुणानां नित्यव्यक्तता। घटोत्पत्त्यनन्तरं घटो जनिष्यतीति ज्ञानस्य शक्तिः घटो   
जात इति ज्ञानस्य व्यक्तिरित्यवश्यमङ्गीकार्यम्। न हि घटोत्पत्त्यनन्तरमपि जनिष्यतीति ज्ञानस्य व्यक्ततयावस्थानमुपपद्यते।   
भ्रान्तित्वप्रसङ्गात्। न च वाच्यं ज्ञानमात्रस्य शक्तिव्यक्ती तदितगुणानां तु ‘नित्यव्यक्ता हरेर्गुणा’ इति   
बलवदुत्सर्गप्रमाणबलान्नित्यव्यक्तत्वमिति। विशिष्य ‘नित्यव्यक्ता हरेर्मति’रिति प्रमाणसद्भावात्। अत उक्तमयुक्तमिति चेत् मैवम्।   
घटो जनिष्यति जायते जात इत्यपरं इत्यादिप्रकारेण ज्ञाननानात्वम्। येन पूर्वज्ञानस्य शक्तिरुत्तरज्ञानस्य व्यक्तिरिति शङ्का स्यात्। किं   
नामैकैकस्मिन् ज्ञाने जनिष्यतीत्येवमाद्याकारा वर्तन्ते। तेषामेव शक्तिव्यक्ती। उक्तं चेशावास्यभाष्ये ‘भक्तानां स्मरणं   
विष्णोर्नित्यज्ञप्तिस्वरूपतः। अनुग्रहोन्मुखत्व’मिति। अत्रानुग्रहोन्मुखत्वरूपाकारस्यैव हि व्यक्तिरुच्यते।  
ननु ‘तदैक्षत, सृज्यसृष्टावीक्षा बभूव, दृष्ट्वा स चेतनगणा’ नित्यव्यक्तत्वमिति चेदीश्वराचिन्त्यशक्त्या गीताभाष्ये सुखविषये   
समाहितत्वात्। स्थाणुत्वेऽपि तदैक्षतेत्याद्यविरुद्धम्। अचिन्त्यशक्तेरिति। न चेश्वरज्ञानवद्भूत्वाभावितेति च। ईश्वरज्ञानं वृद्धिह्रासादिवर्जितं   
भूत्वैव कयाचिदचिन्त्य शक्त्या भूतमिति व्यवहारालम्बनमित्यर्थ’ इति प्रमेयदीपिकायाम्। गुणगताकाराणां गुणत्वाभावान्नोक्तप्रमाणविरोध   
इति ध्येयम्। एवं सुखविषयेऽप्यचिन्त्यशक्त्या जातत्वव्यवहारघटना। तच्चोक्तं तत्रैव ‘आगमिष्यत् सुखस्यापि तच्चास्त्येव सदापि तु।   
तथाप्यचिन्त्यशक्तित्वाज्जातं सुखमितीव चे’ति च। एवं स्रक्ष्य इत्यादीच्छायामप्याकार एव शक्तिव्यक्ती द्रष्टव्ये। अत्र केचित् इच्छा   
इच्छात्वेन नित्यव्यक्ता। तत्र सिसृक्षात्वसञ्जिहीर्षात्वाद्याकाराणां शक्तिव्यक्ती। तथाहि। इच्छा तावद्गुणत्वात् नित्यव्यक्ता सिद्धा।   
तथाप्येकस्मिन्नेव विषये सिसृक्षासञ्जिहीर्षादीनां भावोऽभावश्च क्वचिदस्ति। तथा च इच्छाव्यक्तिरेकैव। सेच्छा घटसृष्टेः पूर्वं सिसृक्षाकारा।   
सृष्ट्यनन्तरं रिरिक्षिषाकारा सम्पद्यते। रक्षणानन्तरं सञ्जिहीर्षाकारा भवति। संहारानन्तरं तु निराकारेच्छाया   
अनानुभविकत्वादसृजमरक्षिषमिति ज्ञानमात्राकारा वर्तते। उक्तं च ‘असङ्ख्यातविशेषत्वादिच्छाया अपि सर्वदे’ति   
वैशिषिकपरीक्षानुव्याख्यानसुधायां सदा विद्यमानाय अपीश्वरेच्छायाः शक्तिव्यक्तिरूपावस्थितसिसृक्षात्वाद्यसङ्ख्यातविशेषवत्त्वादिति   
मन्यन्ते। अन्ये तु घटज्ञानपटज्ञानादिनानात्ववत्सिसृक्षासञ्जिहीर्षादीच्छावान्तरव्यक्तिविशेषनानात्वं मत्वा सिसृक्षादिरेव नित्यव्यक्ता।   
परन्तु पश्चात्स्रक्ष्ये इदानीं स्रक्ष्ये इत्यादि सिसृक्षादि गताकाराणां शक्तिव्यक्ती। सृष्ट्यनन्तरं सिसृक्षा असृजमिति ज्ञानाकार सम्पद्यते।   
रिरिक्षिषाया अप्यरक्षिषमिति ज्ञानरूपता। इच्छाज्ञानयोरनतिभेदस्योक्तत्वादिति सङ्गिरन्ते। तदुक्तं तत्वप्रदीपे वैशिषिकपरीक्षायां ‘स्वत   
एव काले विशेषाङ्गीकृतेश्चे’ति भाष्यव्याख्याने ‘एकैकस्याः स्वरूपभूताया इच्छायास्तत्तत्काले स्वाभाविकविशेषाङ्गीकृतेः। भेदोपचारे   
सृष्टीच्छा संहारेच्छा घटज्ञानं पटज्ञानमित्यादि मिथ्या स्या’दित्यादिना।।252।।  
	विषयापेक्षि न ज्ञानं विषयैश्च विशेषितम्।  
	एवं हि निरपेक्षाः स्युः धर्मा अपि स्फुटम्।।253।।  
निरपेक्षत्वं प्रथमतात्पर्तोदाहरणेन विवृणोति।। विषयेति।। ननु ज्ञानं विषयापेक्षि नेति कथम्। सर्वमपि ज्ञानमयं घटः पट इत्याद्याकारकत्वेन   
विषयघटितमेवानुभूयते। न हि विषयवर्जितं ज्ञानं नाम युज्यते। उक्तं च तत्वोद्योते ‘विषयवर्जितः प्रकाश एव न भवति घटवदि’ति। अतो   
ज्ञानस्य विषयावर्जितत्वाव्यभिचाराद्विषयापेक्षि न ज्ञानमिति व्याहतमित्यत उक्तम्।। विषयैश्च विशेषितमिति।। अयं भावः। न   
निर्विषयमीश्वरज्ञानमिति वदामो येनोक्तदोषः। किं तु भगवज्ज्ञानं समस्तवस्तुविषयविशेषितमपि न विषयापेक्षमिति। तथाहि।   
विषयसापेक्षत्वं सर्वेण विषयभूतेन प्रपञ्चेन विषयविषयकत्वमात्रेण किं वा विषयजन्यतया। नाद्यः। सर्वप्रपञ्चविषयकत्वमात्रेण तदपेक्षत्वे   
सूर्यादिप्रकाशानामपि घटपटादिपदार्थप्रकाशकतया सकलपदार्थसम्बन्धवत्त्वेन तस्यापि सकलपदार्थसापेक्षता स्यात्। न हि जगदपेक्ष्य   
सौरप्रकाशप्रवृत्तिः सम्भवति। तथा च प्रकाशस्य प्रकाश्यनिरपेक्षत्वादीश्वरज्ञानमपि विषयनिरपेक्षमिति। अपि च ब्रह्मस्वरूपसत्ताया अपि   
सकलदेशकालसम्बन्धघटित्वेन देशादिसापेक्षता स्यात्। अत्रेदानीमीश्वर इति देशादिसम्बन्धितया प्रतीयमानत्वात्। देशादिसापेक्षसत्तावत्त्वे   
पारतन्त्र्यमेव भवेत्। न चैतद्युक्तम्। तस्माद्देशादिघटितापि सत्ता न देशादिसापेक्षा। तद्वद्विषय विशेषितमपि सर्वविषयकमपि ज्ञानं न   
विषयसापेक्षमिति। अङ्गीकृत्य चेदमुक्तम्। वस्तुतस्तु सर्वेण सम्बद्धं सर्वगतमपि ब्रह्मरूपं न देशकालपदार्थसम्बद्धम्। असङ्गत्वश्रुतेः।   
‘मत्स्थत्वेऽपि यथा पृथिव्यां स्थित्वा स्थितानि न तथा मयीत्याहे’त्यादि गीताभाष्ये च शास्त्रे सर्वगं सनातनमिति   
देशकालसम्बन्धोक्तिरसङ्गततयैव देशादिगतत्वमात्राभिप्रायेणेति बोध्यम्। नापि द्वितीयः। ब्रह्मज्ञानस्य नित्यत्वेनाजन्यत्वात्। नित्यत्वेऽपि   
विषयव्यङ्ग्यतया विषयसापेक्ष्वं स्यादिति न वाच्यम्। नित्यव्यक्ततायाः समर्थितत्वात्। विषयव्यङ्ग्यतानुपपत्तेः। ननु तर्ह्यस्मदादिज्ञानस्यापि न   
विषयसापेक्षत्वम्। विषयविषयिभावसम्बन्धमात्रेण तदपेक्षतेत्यस्य निरस्तत्वात्। नापि विषयजन्यत्वेन। ‘ज्ञानं प्रत्यर्थस्य क्वापि   
जनकत्वासम्मते’रिति तत्वोद्योतटीकायां ज्ञानस्य विषयजन्यत्वाभावस्योक्तत्वात् इति चेन्न। विषयस्य साक्षात्कारणत्वमेव तत्वोद्योतटीकायां   
निवारितम्। न तु विषयापेक्षिता निवारिता। करणसन्निकर्षनिष्पत्तौ विषयस्य प्रयोजकत्वेन जन्यज्ञानस्य विषयापेक्षानियमात्। तच्चोक्तं तत्रैव   
‘केवलं करणसन्निकर्षनिष्पत्तावेव तत्सत्तोपयुज्यत’ इति। न्यायकल्पलतायां च ‘हेतुरित्युच्यमाने प्रमातृप्रमेययोरपि   
प्रसङ्गात्साधनग्रहणमि’ति विषयस्य ज्ञानं प्रति हेतुत्वं व्युत्पादितम्। अतीतानागतविषयकयोगिज्ञानस्यापि   
योगजधर्मप्रत्यासत्तिसिद्धकदाचित्तत्तत्सत्त्वोपेतविषयसापेक्षत्वमेवाङ्गीकरणीयम्। एवमनुमितिस्मृत्यादावपि   
व्याप्तिसंस्कारादिप्रत्यासत्तिसिद्ध्यर्थं कादाचित्कविषयसापेक्षतैव जननमिति। ननु उत्पत्तौ नित्यत्वेन भगवज्ज्ञानस्य विषयानपेक्षत्वेऽपि   
ज्ञप्तौ तदपेक्षास्त्येव। विशिष्टज्ञानं प्रति विशेषणज्ञानस्य कारणत्वेन विदित एव सर्वस्मिन् सकलपदार्थज्ञानवान् भगवानिति ज्ञायते न   
त्वविदित इति चेत् सत्यम्। अस्मदादीनां प्रतीतेर्भगवज्ज्ञानविषयीकरणाय भगवज्ज्ञानस्य विषयघटितत्वेन विषयसापेक्षत्वेऽपि न   
भगवत्प्रतीतिः स्वयमन्यसापेक्षा। स्वस्यार्थविषयीकरणे तद्विषयकस्वप्रतीतौ वा विषयानपेक्षणात्। अन्यथा भगवत्स्वरूपसत्तापि   
देशकालप्रतीतिमपेक्ष्यैवास्मदादीनां प्रतीयत इति ज्ञप्तौ देशादिसापेक्षतयाऽन्यायत्ता स्यात्। अस्माकं प्रतीतिरेव भगवत्सत्तां विषयीकर्तुं   
देशादिसापेक्षा न भगवत्सत्ता स्वयमन्यसापेक्षेति चेत् तुल्यमितरत्रापीति। तदुक्तं भक्तिपादे ‘अन्यापेक्षा यदि स्याच्चच सत्तैवं देशकालगा।   
देशकालानपेक्षा हि न सत्ता क्वापि विद्यते’ इत्यनुव्याख्यानसुधायां ‘ननु देशकालगतेति कोऽर्थः। देशकालसम्बद्धेति वा देशकालजन्येति   
वा। नाद्यः। तावता परापेक्षाऽसिद्धेः। न हि गगनं घटसंयुक्तमित्येतावता तदपेक्षम्। नापि द्वितीयः। अनादिनित्यत्वादिति चेत्। एवं तर्हि   
सार्वज्ञादेरपि नान्यापेक्षिता। न हि सर्वेण सह विषयविषयिभावरूपेण सर्वापेक्षत्वम्। सौरप्रकाशस्यापि घटापेक्षताप्रसङ्गात्। नापि सर्वेण   
जन्यतया। नित्यसिद्धत्वात्। ननूत्पत्तौ सर्वज्ञत्वादेः सर्वापेक्षाऽभावेऽपि ज्ञप्तौ सास्त्येव। सर्वस्मिन् विदित एव सर्वज्ञत्वादिर्ज्ञायते। नाविदित   
इति चेदेवं तर्हि सत्तापि मा भूदुत्पत्तौ परापेक्षा। ज्ञप्तौ तु भवत्येवेत्यादिना उक्तं न्यायमन्यत्राप्यतिदिशति।। एवं हीति।।253।।  
	नैतच्चित्रं महैश्वर्ये स्वतन्त्रे परमात्मनि।  
	अतो निस्सीमनिर्दोषगुणसान्द्रो रमापतिः।।254।।  
युक्तिं सूचयन्निगमयति।। नैतदिति।। अन्यगताः सुखज्ञानादयः स्रक् चन्दनवनितादिविषयसापेक्षाः न भगवद्गता इत्येतन्नाद्भुतम्। यतः   
प्राकाश्यप्राकाम्यादिसिद्धियुक्तानामपि ज्ञानानन्दादिकमतिविलक्षणम्। ‘यादृशानन्दकामः स्यात्तादृशानन्दसम्भवः। विषयान्विनैव   
प्राकाम्य’मित्यादिप्रमाणप्रमितम्। किमु सर्वस्वतन्त्रस्य गुणगणपूर्णस्य भगवतो ज्ञानादिकमित्याशयेनोपसंहरति।। अत इति।।254,255।।  
	महानन्ताः क्रिया विष्णोःस्वस्वरूपा अलौकिकाः।।256।।  
	अतीतानागतानन्तनानाचित्रजगत्पराः।  
अथ भगवत्क्रियाणां पूर्वोक्तप्रकारेणाशेषजगदानन्त्यापेक्षया तथा   
अभूतोपमयोत्प्रेक्षिताद्भुतानन्त्यापेक्षयाप्यतिमहानन्त्यमसम्भावनापरिहार प्रदर्शनपूर्वकमाह।। महानन्ता इति।। न चैतदसम्भावितम्।   
निस्सीमानन्तस्वरूपेष्वभिव्यक्तिविहाराभ्यवहारादीनां सर्वलोकातिविजातीयानामपि क्रियाणां सम्भवात्। स्वापेक्षयाऽल्पाल्पतमेऽपि   
रमादिप्रपञ्चे प्रवर्तनाद्यनन्तक्रियाणां प्रमितत्वादित्याशयेनाह।। नानाचित्रेति।।256।।   
	शक्तिव्यक्त्यात्मना नित्या विशेषेण क्रिया मताः।।257।।  
ननु क्रियाणां भगवदभेदो न युज्यते। क्रियाणामनित्यत्वेन नित्येश्वरतादात्म्यानुपपत्तेः। परमेश्वरस्य नित्यत्वं जन्मादिसूत्रसिद्धम्।   
स्वयमनित्यस्य सकलकारणत्वानुपपत्तेः। सम्प्रतिपन्नक्रियादृष्टान्तेन क्रियात्वहेतुना ईश्वरक्रियाया अप्यनित्यतायाः साधयितुं शक्यत्वात्।   
नित्यत्वे बाधकसद्भावाच्च। तथाहि। यदि सृष्टिसमये संहारक्रिया विद्येत तदा तथैव श्रुत्यादावुपलभ्येत। घटादिपदार्थजातस्य जननविनाशौ   
युगपत्स्याताम्। किं च क्रियाणां नित्यत्वे क्रियायाः संयोगविभागजनने कारणान्तरानपेक्षत्वेन तदुत्पत्तिसातत्यप्रसङ्गश्च। अतः कथं   
नित्यत्वमीश्वराभेदश्चेत्यत आह।। शक्तिव्यक्तीति।। अयमत्राशयः। ‘ज्ञानं नित्यं क्रिया नित्या बलं शक्तिः परात्मनः। क्रियाणां च न   
नाशोऽस्ती’त्याद्यागमेन क्रिया नित्यतायाः प्रमितत्वात्। क्रियात्वाद्यनुमानस्य कार्यतोपाधिग्रस्तत्वेनागमबाधितत्वेन च बाधितत्वात्। न च   
बाधकसद्भावः। क्रियाया नित्यत्वेऽपि कदाचिच्छक्त्यात्मकता कदाचिद्व्यक्त्यात्मकतेति विशेषाङ्गीकारात्। तथा च सृष्टिसमये संहारक्रिया   
यद्यपि विद्यते। तथापि न व्यक्ता। व्यक्तिरूपेणैव व्यवहारालम्बनम्। अतः सृष्टिसमये संहारक्रियाया व्यक्त्यभावात् श्रुत्यादौ तथा   
व्यवहारभावो न दोषाय। यच्च जननविनाशयौगपद्यापादनं तदप्यनुपपन्नम्। जननसमये संहारक्रियाया अव्यक्तत्वेन विनाशानुपपत्तेः।   
संयोगविभागसातत्यप्रसञ्जनं चात एव न युक्तम्। व्यक्तिरूपावस्थाविशेष एव तद्धेतुत्वादिति सङ्क्षेपः। विस्तरस्तु सुधायाम्। अत्र क्रियायाः   
शक्तिर्नाम क्रियाजनकं शरीरबलम्। व्यक्तिस्तज्जन्यपरिस्पन्द इत्येके। अन्ये तु निर्विषयकपरिस्पन्दो व्यक्तिरिति मन्यन्ते। ततोऽतीन्द्रियमेव   
किञ्चिन्मृदादीनां घटादिकारणत्वमभ्युपगमनीयम्। तदेव शक्तिरिति शक्तिवादिभिरभ्युपेयत इत्यादि सुधोक्तरीत्याऽतीन्द्रियो धर्मविशेष   
एव शक्तिरिति प्राज्ञाः। तादृशशक्तिविशेषस्य तद्व्यक्तेश्च नित्यत्वे क्रियायाः किमायातमिति चेदित्थम्। यथा   
ज्ञान्सयार्थविषयीकरणप्रयोजकातीन्द्रियो धर्मविशेष एव शक्तिः सा च ज्ञानरूपैवेत्यनुभवसिद्धम्। अत एव कश्चिज्ज्ञानी हे देवदत्त   
तवैज्ज्ञाने शक्तिरस्ति न वेति पृष्टो वक्ति अहमतीव शक्तः मादृशस्य कथमेतज्ज्ञानाभाव इति। तेन सा शक्तिरेव ज्ञानमित्यवगम्यते। अत   
एव हि सुप्तोऽयं विद्वान् प्राज्ञ इत्यादिलोकव्यवहारः। परन्तु यदा सा शक्तिर्व्यज्यते तदाऽर्थविषयीकरणरूपतया। एवं गुणान्तरेऽपि द्रष्टव्यम्ष   
उक्तं च गीतातात्पर्ये ‘चेतने शक्तिरूपेण गुणादेर्भाव इष्यते। सुप्तोऽयं बलवान् विद्वानित्यादिव्यवहारतः। न चैवं शक्तिरूपेण जडे   
व्यवहृतिः क्वचिदि’ति। एवमग्न्यादेः स्फोटादिजनकत्वरूपा शक्तिरग्निस्वरूपैव। काष्ठादिसहकारिसमवधाने व्यक्तिभावमापद्यते। तथा   
क्रियाघटितेऽप्यनुभवः ममेदानीमस्ति व्याख्यानशक्तिः परन्तु ग्रन्थपर्यालोचनशिष्यसमवधानाद्यभावात्सा न व्यक्ता तत्सद्भावे तु सा   
व्याख्यानरूपव्यक्तिं गमिष्यतीत्यनुभवस्य साक्षिसिद्धत्वात्। तथा च प्रकृतेऽपि   
जगत्सर्जननवनीतभक्षणरावणहननादिलक्षणफलपर्यवसानप्रयोजकतारूपव्यक्तिविशेष एव शक्तिः। परिस्पन्दात्मकतया   
फलोपधानरूपतदवस्थाविशेष एव व्यक्तिः। सैव श्रुत्यादौ कादाचित्कतया सृजति रक्षति हरतीत्यादिव्यवहारालम्बनं भवति। तथा   
चोक्तरीत्या शक्तिव्यक्तिरूपावस्थाविशेषयोर्नित्यत्वेन तदतिरिक्तक्रियाऽभावादुक्तं सर्वमुपपद्यत इति तथैवेश्वरे   
जगदुत्पत्तिविनाशादिकार्यनिष्पत्तिहेतुभूतो धर्मविशेष एव शक्तिः। सैव क्रिया। तदुक्तं सुधायां ‘क्रियैव शक्तिर्न क्रियातिरिक्ता   
शक्तिरस्तीति। तत्तत्कार्यजननशक्तिरेव क्रिये’त्यादिना। अत्रैके चोदयन्ति। व्यक्तायाः सर्जनक्रियायाः संहारसमये किमुपरतिरस्ति न वा।   
नेति पक्षे संहारसमयेऽपि सृष्टिव्यवहारप्रसङ्गः। आद्ये व्यक्तिनाशापत्तिः। उपरतेर्विनाशस्वरूपत्वात्। एवं शक्तेरपि व्यक्तिसमये अनुपरतौ   
क्रियाव्यवहाराभावः स्यात्। शक्तिदशायामव्यवहारस्योक्तत्वात्। उपरतौ तु शक्तिनाश एवेति कथं शक्तिव्यक्त्यात्मनापि नित्यत्वमिति।   
मैवम्। व्यक्तेरप्युपरतिः शक्तित्वापत्तिरेव। एवं शक्तेर्व्यक्तिरेवोपरतिरिति तयोरन्योन्योपरमरूपताङ्गीकारात्। अनित्यत्वेन प्रमितेऽर्थे   
उपरतिर्विनाशः प्रमाणैर्नित्यतानिर्णये तु शक्त्याद्यात्मकता रूपाकारान्तरापत्तिरेव। सर्वव्यवस्थायाः प्रमाणाधीनत्वात्। एतेनैतदपि   
परिहृतम्। लोके नेति प्रतीतेरभावविषयकत्वेन शक्तिव्यक्त्योर्नित्यत्वेन तत्प्रतियोग्यभावानुपपत्तेः कथं शक्तितादशायां व्यक्तिर्नेति बुद्धिः   
व्यक्तिदशायां च न शक्तिरिति प्रतीतिरिति। शक्तिव्यक्त्योरेवान्योन्योपरमरूपतया नेति ज्ञानविषयत्वात्। अभावस्यापि   
भावोपरमरूपताव्यतिरेकेण नेति प्रतीतिविषयत्वव्यवस्थापकाभावादिति। ननु व्यक्तेर्या शक्तिरूपोपरतिः तस्याः कदाचिदनुपरतत्वे सर्वदा   
व्यक्त्यभावापत्त्या व्यवहाराद्यभावादेवोपरत्यङ्गीकारे नित्यत्वेन नाशासम्भवादुक्तरीत्या व्यक्त्यात्मकतयैव सेति वक्तव्यम्। तस्या व्यक्तेः   
पुनः शक्तिरेवोपरतिः। एवं पुनरुक्तरीत्याऽन्योन्योपरमरूपशक्तिव्यक्तिपरम्परयाऽनवस्थेति चेन्मैवम्। या क्रियाशक्तिः प्राक् समर्थिता।   
यस्याश्च व्यक्त्या सकलनिर्वाह इत्युच्यते सा शक्रिरेव स्वव्यक्तेः परिस्पन्दाख्याया व्यवहारालम्बनाया उपरमरूपा शक्तिः न त्वन्या।   
तदुपरतिरूपाप्युक्ता तद्व्यक्तिरेव। एवं द्वयोः शक्तिव्यक्त्योरन्योन्योपरमरूपतया परम्पराऽभावेनानवस्थाभावात्। उक्तरूपव्यक्तेरपि   
शक्त्यात्मना नित्यत्वेन तस्या अपि कादाचित्कत्वलाभाय व्यक्तेर्वक्तव्यत्वात्तस्या अप्युक्तरीत्या व्यक्तिपरम्परयाऽनवस्था स्यादिति चेदत्र   
वक्तव्यम्। घटो जायते किल। तत्र किं घटकर्मकजनिर्नित्या उतानित्येति। आद्ये घटानन्त्यप्रसङ्गः। न ह्येकस्मिन्नुत्पन्ने निर्विषया   
क्रियास्तीत्युपपद्यते। अनित्यत्वे जनेरपि जनिर्वक्तव्येति जनिपरम्परयाऽनवस्था स्यात्। घटजनिरेव जनेर्जनिर्न पुनर्जनिरन्येति चेत्समं   
प्रकृतेऽपि। क्रियाव्यक्तिरेव व्यक्तेरपि व्यक्तिर्नान्येति सम्भवात्।  
ननु च शक्तिव्यक्त्योः परस्परभेदे नित्यत्वाद्यनुपपत्तिः। अभेदेऽन्यतरमात्रावशेषेणानिवृत्तः सदा व्यवहारादिप्रसङ्ग इति चेन्न। अभेदेऽपि   
विशेषबलेन भिन्नवदेव सकलकार्यनिर्वाहकविशेषस्य स्वनिर्वाहकतया न क्षुद्रशह्कावकाशः। जनेर्जनिवदेवेति। एतेन यस्याः क्रियायाः   
शक्तिव्यक्ती उच्यते सा किंरूपा। शक्तिपरिस्पन्दात्मकतामपहाय निरूपणानुपपत्तेरिति मन्दाशङ्का निरस्ता। न हि वयं शक्ति   
व्यक्तिरूपधर्म द्वयवती धर्मिभूता काचन क्रियास्तीति ब्रूमः। तथा सति प्रकारचिन्तावकाशः। किं तु कुण्डलादिकार्यं तत्कारणं च   
स्वर्णमित्युक्तौ यथा कार्यत्वकारणत्वरूपद्विविधाकारोपेतमन्यत्सुवर्णं नाम नास्ति। प्रकारनिरूपणानुपपत्तेः। तथा शक्तिव्यक्त्योरेव   
क्रियात्वमिति न तृतीयशङ्का। इयांस्तु विशेषः। स्वर्णे कार्यकारणयोर्भेदाभेदौ। प्रकृते तु अत्यन्ताभेदेऽपि विशेषेण शक्तिव्यक्तित्वापत्तिरिति।   
तर्हि क्रियाया व्यक्तिः क्रियाशक्तिरिति व्यवहारस्य का गतिरिति चेदित्थम्। क्रियाया व्यक्तिरित्यस्य शक्तेर्व्यक्तिरित्यर्थः। तथा चैकैव   
क्रियाशक्तिरिति व्यक्तिरिति द्विविधा सती कादाचित्कव्यवहारादिनिर्वाहिका नित्या च भवतीति सर्वमनवद्यम्।  
नन्वेकैव क्रिया कथं विरुद्धोभयाकरोति चेद्विशेषबलेनोभयरूपताया युक्तत्वात्। नन्वेवं सर्वत्राप्येवम्भावाङ्गीकारेण सकलदोषपरिहारादि   
सम्भवेनेतरत्र क्वचिदनित्यता क्रियाणां कुतोंऽगीक्रियत इति चेत्सत्यम्। यदि सर्वत्र नित्यतायां प्रमाणमस्ति तदा स्यादेव। न चैवम्। किं तु   
तदनित्यतायामेव प्रत्यक्षादिकमबाधितमस्ति। अतः कल्पकाभावाद्बाधकसद्भावाच्च न चैवं कल्प्यते। ईश्वरमुक्तक्रियानित्यतायाः   
प्रमितत्वात् तद्बलादेतत्सर्वमुपपद्यते। प्रक्रियाया अपि प्रमाणप्रमितत्वात्। तदुक्तं गीतातात्पर्ये ‘स्वरूपेणैव नित्या सा विशेषात्मतया भवेत्।   
विशेषतः स्वरूपेण नित्यश्च स्याद्विशेषतः। स्वनिर्वाहकता यस्मान्नानवस्था ततो भवेदि’ति। अनुव्याख्याने च ‘विष्णोः क्रियायाश्च   
कश्तिदभेदस्तैरपि ध्रुवम्। कादाचित्कत्वमप्यासां विशेषेणैव युज्यत’ इतिष एकादशतात्पर्ये च ‘क्रियादेरपि नित्यत्वं   
व्यक्त्यव्यक्तिविशेषणम्। भावाबावविशेषेण व्यवहारश्च तादृशः। विशेषस्य विशिष्टस्याप्यभेदस्तद्वदेव तु। सर्वं चा चिन्त्यशक्तित्वाद्युज्यते   
परमेश्वर’ इति। ‘क्रियायां च न नाशोऽस्ति तच्छक्तेः पूर्वकालतः। विशेष एवोपरतिः क्रियायास्समुदीरिता। विशेषस्य विशेषोऽन्यो न   
चैवास्ति कथञ्चन। स्वस्यापि तु विशेषः स स्वयमेव भविष्यति। यथा जनेर्जनिर्नान्या तस्या वस्तुजनिर्जनिः। तथापि तु जनित्वात्सा सत्त्वं   
वस्तुन आनयेत्। एवमेव विशेषोऽसौ विशेषान्तरवर्जितः। करोति न करोतीति व्यवहारविशेषकृत्। व्यक्तिभावं गतायां तु करोतीति   
स्वरूपिणी। शक्तिरूपस्थिता सैव क्रियाशक्तिरितीर्यते। सा च व्यक्तिस्तु जनिवत्क्रियाया रूपमेव च। तथापि तु विशेषेण स्वरूपेण   
विशेषिणी। जनेर्जनिवदेवासौ ज्ञातव्या व्यक्तिरेकता’ इत्यादिबृहद्भाष्ये।।257।।  
	अप्यन्योन्यं विशेषौ तौ शक्तिव्यक्त्याख्यकौ मतौ।  
	स्वनिर्वाहकतायुक्तावन्योन्यं परमात्मकौ।।258।।  
	नित्यव्यक्ताः क्रियाः काश्चिन्नित्यविक्रान्तिपूर्विकाः।  
	सर्वाः सर्वगुणैः पूर्णाः सर्वरूपैश्च संयुताः।।  
	ताश्च सर्वात्मकाः प्रोक्ताः क्रियावन्मात्रकास्तथा।  
	अप्यनन्तविशेषाश्च युज्यन्तेऽचिन्त्यशक्तितः।।259।।  
भगवत्क्रियामात्रस्य नैवं शक्तिव्यक्तिरूपेण नित्यत्वम्। ज्ञानादिवत् नित्यव्यक्तानां नित्यविक्रान्त्यादीनां भावादित्याशयेनाह।। नित्यव्यक्ताः   
क्रियाः काश्चिदिति।। उपासनाप्रकरणे एतदुपपादयिष्यते।।258,259।।  
	अनन्तानन्तरूपाणि रमाद्येषु स्थितानि च।  
	समस्तजडसंस्थान्यप्यवताराणि सर्वशः।।260।।  
अथ रूपान्त्यमुपपादयति।। अनन्तानन्तेति।।260।।  
	जगतः सृष्टिसंहारपालनाद्यर्थकानि च।  
	पृथक्च विद्यमानानि नानावस्थाप्रदानि च।।261।।  
अवतारकृत्यं सूचयति।। जगत इति।। उपलक्षणमेतत्। ‘तस्मात् सर्वावताराश्च सर्वजीवेषु संस्थिताः। प्रादुर्भावाः सर्वगुणैः पूर्णा एव सदा   
स्थिताः’ इत्यैतरेयभाष्योक्तसर्वजीवनियामकत्वादिकं च ज्ञेयम्।। पृथगिति।। जगत्सृष्ट्यादावव्यापृतानीत्यर्थः। उक्तं च प्रथमतात्पर्ये   
‘पालनानुग्रहज(ना)यान् गौणेण्डे संस्थितो हरिः। करोत्यसौ बहिःस्थेन न करोतीव निर्गुण’ इति। यद्यपि सर्वाण्यपि रूपाणि प्रत्येकं   
जगत्सृष्ट्यदि व्यापारोपेतानि। ‘सर्वे सर्वगुणात्मानः सर्वकर्तार एव चे’त्युक्तेः। तथाप्यचिन्त्यशक्तिघटितविशेषेण कानिचिद्रूपाणि   
सृष्टादिव्यापारवन्ति कानिचिन्नेति व्यपदेशः। तच्चोक्तं ‘सर्वत्र सर्वकृच्चापि विशेषादेव केवलम्। करोति न करोती’त्यादि।।261।।  
	तानि चास्य सुदिव्यानि सुगन्धीनि शुभानि च।  
	दिव्यानन्तमहाचित्रलक्षणान्यखिलानि च।।262।।  
तानि चास्येति प्रमाणवचनम्। न केवलं भगवतो द्वात्रिंशल्लक्षणान्येव। अपि तु अतिविलक्षणान्यनन्तानि लक्षणानि सन्ति।   
द्वात्रिंशल्लक्षणोक्तिस्तु शास्त्रे विशिष्य तेषामेव लक्षणाद्यभिधानात् रमादावन्येषामभावाच्च। ‘को हि तं वेदितुं शक्तो   
नारायणमनामय’मित्याद्युक्तमिति भावेनाह।। दिव्येति।।262।।   
	शुक्लरक्ताद्यसङ्ख्येयवर्णानि सुमहान्ति च।  
	ज्ञानानन्दाद्यसङ्ख्येयगुणसान्द्राकृतीनि च।।  
	परस्परमभिन्नानि स्वतन्त्राणि समानि च।।263।।  
एवं न हरौ पञ्चविधान्येव वर्णानीत्याह।। शुक्लरक्तादीति।। ‘नानावर्णो हरिश्चैक’ इति बृहद्भाष्ये। ‘सोऽनन्तवीर्यो बहुवर्णः सुवर्ण’   
इत्यादि च गीताभाष्ये।। गुणसान्द्राकृतीनित्यत्र गुणात्मकशिरःपाण्यादिमत्त्वं गुणपूर्णानीत्यत्र गुणवत्त्वमिति स्फुटो भेदः।।263।।  
	पृथक्पृथगनन्तानि पृथक्पूर्णतमानि च।  
	रमाद्यैरप्यचिन्त्यानि सन्ति विष्णौ जगत्प्रभौ।।264।।  
पृथक्पृथगनन्तानीति।। ‘तानि चैकैकरूपाण्यनन्तानी’ति गीताभाष्ये, विश्वरूपाध्यायभाष्यतैत्तिरीयभाष्यादौ विशदमेतत्।।264।।  
	रामकृष्णव्यासहंसकपिलाद्याः पृथक्पृथक्।  
	रामकृष्णव्यासमुखैरनन्तानन्तरूपकैः।।265।।  
	रामरामो रामकृष्णो रामव्यास इति स्म वै।  
	कृष्णरामः कृष्णकृष्ण इत्येवं तैश्च संयुताः।।  
	सम्पूर्णास्ते पुनश्चैवं पुनश्चैवं पुनः पुनः।।266।।  
तदेतदुपपादयति।। रामेत्यादिना।। तदुक्तं तानि सर्वाण्यपि सर्वात्मकानीति। दृष्टं च जाम्बवता कृष्णस्य रामात्मकत्वम्। नात्र ‘स्वेनैव गुणिनो   
गुणा’ इतिवद्रामकृष्णादीनां रामकृष्णादिरूपान्तरवत्त्वम्। किं तु निरवधिकानन्तरूपपरम्परैवाङ्गीक्रियते। तत्रेवात्र   
बाधकप्रमाणयुक्त्योरभावात् प्रत्युतोक्तप्रमाणानां ‘रामः पुरस्तात्परतोऽपि रामः, स एव सर्वत्र च दृश्यमानो विदिक्षु प्रजघान सर्वश’   
इत्यादिप्रमाणानां च भावात् एतादृशानन्तपरम्परायां महैश्वर्यरूपत्वेन एकघटविषयकानेकज्ञानाङ्गीकार इवात्र वैयर्थ्याभावाच्चेति भावेनाह।।   
सम्पूर्णा इति।।265,266।।  
	एवं हि गुणरूपेषु क्रियारूपेषु चैव हि।  
	रूपाधिक्यं चच विज्ञेयं मिलितेषु पुनः पुनः।।  
	एवं गुणक्रियाः सर्वा महोद्रिक्ताः परेशितुः।।267।।  
00     रीत्यन्तरेणापि रूपाधिक्यं दर्शयति।। एवमिति।। इदमत्राकूतम्। भगवतो रामरूपाण्येवानन्तानीत्येकं रामरूपमनन्तात्मकम्। तत्र   
चैकैकस्यैव रामरूपस्य रामरामो रामकृष्णः रामव्यासः इत्यनन्तानि रूपाणि। पुनस्तस्यैव रामरामरूपादे रामरामरामः रामरामकृष्णः   
रामरामव्यासः तथा रामकृष्णरामः रामव्यासरामः रामव्यासकृष्ण इत्येवम्प्रकारेण तथा पुनः सर्वस्य रामप्रभेदरूपजातस्य सर्वरूपत्वपरम्परया   
एवं रूपान्तराणां सर्वेषामपि प्रत्येकं प्रत्येकमुक्तप्रकारेण यावन्ति रूपाणि तावन्ति सर्वाण्यप्येकस्य रामप्रभेदस्य वर्तन्ते। किं चैवं   
रामरामरामकृष्णरामव्यासादिरूपाणां तत्प्रभेदानामप्यनन्तानन्तरूपाणां यानि पुनरुक्तरीत्या रूपान्तराणि तानि सर्वाण्यपि रामप्रभेदानि। एवं   
कृष्णादिरूपान्तरेष्वपि कृष्णकृष्णकृष्णराम इत्यादिपूर्वोक्तसकलप्रकारेणापि रूपाधिक्यं ज्ञेयम्। किं चैवं रामप्रभेदत्वेन यावन्ति   
रूपाण्युक्तदिशा सामान्यतोऽवगतानि यावन्ति चैवं कृष्णव्यासाद्यनन्तानन्तरूपावान्तरप्रभेदत्वेनोक्तरीत्या सामान्यतो ज्ञातानि सर्वाण्यपि पुनः   
सर्वेष्वित्येवं पुनःपुनरानन्तयाधिक्ये गुणिते यावन्ति तानि चैवं प्रत्येकमेकैकस्येत्येवं पुनः पुनश्च रूपाधिक्यं ज्ञेयम्। अपि चैवं   
प्रत्येकमनन्तगुणक्रियादिधर्माणां केशाद्यवयवानां चानन्तरूपात्मकत्वाज्ज्ञानरामज्ञानकृष्णज्ञानरामरामादिः ज्ञानज्ञानरामादिः   
ज्ञानानन्दरामादिरानन्दज्ञानरामादिरित्येवं तथा रूपाणामपि गुणाद्यात्मकतया प्रत्येकं सर्वेषां गुणादिधर्माणां रूपाणामवयवादीनां च   
समस्तरूपवत्त्वेनोक्तरीत्याधिक्यपरम्परया पुनः पुनः रूपाधिक्यं ज्ञेयमिति। अत्र यद्यपि बहु वक्तव्यमस्ति। तथापि यावदनुभूयते तावतो वचने   
सामर्थ्याभावात् ग्रन्थबाहुल्यभयाद्रहस्यत्वात्  
मार्गप्रदर्शनस्यैनस्यैतावन्मात्रेण पूर्तेरेवोपरम्यते। एवं सामान्यतो रूपाधिक्यमभूतोपमयापि वक्तुं विना विष्णुमन्यैर्न शक्यत इत्येतावदेव मया   
सम्यग्ज्ञायते। प्रसिद्धं हि ज्ञानादिगुणानां व्यासादिरूपत्वम्। केशाद्यवयवानां कृष्णादित्वं च। ‘उद्बबर्हात्मनः केशौ, विष्णोर्वाग्भार्गवो रामो   
घ्राणोऽस्य नरकेसरी। चक्षुस्तु कपिलो विष्णुः, शिरो नारायणः पर इत्यादिषु प्रसिद्धम्।।267।।  
	सर्वेष्वपि हि रूपेषु द्व्याद्यनन्तान्तबाहुकः।  
	चेतनान्तःस्थामारभ्य सर्वगान्तःस्वरूपवान्।।  
	बह्वाकारः स च बहुरेको द्वौ युगपद्भवेत्।।268।।  
‘द्व्याद्यनन्तान्तबाहुक’ इत्यादितन्त्रसारवाक्ये मन्त्रेष्विति पाठेऽपि प्रकृतोपयोगाय रूपेष्वित्युक्तम्। तृतीयतात्पर्ये च   
‘देशकोटिविहीनत्व’मित्यादीना देशकालगुणैरानन्त्यमभिधाय ‘तस्य सर्वस्वरूपेष्वप्यानन्त्यं चित्सुलक्षणम्। तथापि देशतस्तस्य   
परिच्छेदोऽपि विद्यते। परिच्छेदस्तथा व्याप्तिरेकरूपेऽपि युज्यते। व्याप्तत्वं देशतोऽप्यस्ति सर्वरूपेषु यद्यपि। तथापि विद्यतेऽणुत्वं   
यस्मादैश्वर्ययोगत’ इति।। बह्वाकार इति।। वामनराममत्स्यादित्वेन सुरनरतिर्यगाद्यनेकाकारः तद्विजातीयानन्ताकारश्चेत्यर्थः।   
एकस्मिन्नेव संस्थाने युगपद्विविधविचित्रानन्ताकारः एकत्वद्वित्वानेकत्व सङ्ख्यावांश्चेति भावः। तदुक्तं गीतातात्पर्ये ‘एकं रूपं   
हरेर्नित्यमचिन्त्यैश्वर्ययोगतः। बहुसङ्ख्यागोचरं च विशेषादेव केवल’मिति। प्रपञ्चयिष्यते चैतत् द्रव्यपूर्तिप्रकरणे।।268।।  
	सर्वे नित्याः शाश्वताश्च देहास्तस्य परात्मनः।  
	परमानन्दसन्दोहज्ञानमात्राश्च सर्वशः।।  
	सर्वे सर्वगुणात्मानः सर्वकर्तार एव च।।269।।  
सर्वे नित्या इत्यादिकं प्रथमतात्पर्यवचनम्।।269।।  
	देशतः कालतोऽनन्ता वृद्धिह्रासविवर्जिताः।  
	तथैव गुणतोऽनन्ताः सर्वे सर्वेश्वरेश्वराः।।270।।  
	समस्तभोगभोक्तारः स्वभोक्तारश्च सर्वशः।  
	महालक्ष्मीमुखाम्भोजमध्वास्वादनतत्पराः।  
	अन्यूनानधिकाश्चैव गुणैः सर्वैश्च सर्वतः।।271।।  
देशतः कालत इत्यादिकं विश्वरूपाध्यायतात्पर्ये स्पष्टम्।।270,271।।  
	सर्वलक्षणसम्पूर्णाः सर्वाकाराः सदाऽखिलाः।  
	सर्ववर्णाश्च सर्वेऽपि सर्वकार्यप्रवर्तकाः।।272।।  
सर्वेऽपि मत्स्याद्या देहाः मत्स्यादिरूपाणां यानि प्रतिनियतानि लक्षणानि ये च प्रत्येकमाकारास्तैः सर्वैरपि सहिता इत्यर्थः। सर्वे आकाराः येषु   
ते इति विग्रहः। सर्ववर्णा इत्यादेरेवमेवार्थः विश्वरूपाध्यायादौ प्रमित एव।।272।।  
	केवलैश्वर्यसंयोगादीश्वरः प्रकृतेः परः।  
	जातो गतस्त्विदं रूपं तदित्यादि व्यवर्तते।।273।।  
ननु तर्हीदं मत्स्यरूपमिदं कूर्मरूपमिदं रामादिकं मानुषाकारं इदं मत्स्यादिकं तिर्यगाकारं रामः श्यामः जामदग्न्यो रक्तः विश्वो जाग्रत्   
प्रवर्तकः तैजसः स्वप्नप्रवर्तकः रामकृष्णादिरूपो बलकार्यः। दत्तव्यासादि रूपो ज्ञानकार्यः इत्यादिप्रकारकविविधानन्तरूपव्यवस्था   
कथमुपपद्यते। सर्वस्य सर्वसंस्थानाकारवर्णादिमत्त्वेन भेगकाभावादित्यतः प्रमाणवचनेनैव परिहारं लेशतो दर्शयति।। केवलेति।।   
युक्तिविरोदेऽपि केवलमचिन्त्यशक्त्यैव सर्वसमाधानोपपत्तिः। ‘यावत्प्रमाणप्रमितमपि युक्त्या विरुद्धमिव प्रतीयते। तत्राचिन्त्यशक्तिः   
कल्पनीये’ति सुधारीत्या न्यायसिद्धत्वाच्च। ‘यत्तु युक्त्या विरुध्येत तदीशकृतमेव ही’ति चोक्तम्। आदिशब्देन सर्वव्यवस्थासङ्ग्रहः।।273।।  
	अणोरणीयान्युगपन्महीयान्महतोऽपि च।  
	गुरुर्लघुर्दूरमन्ति व्यक्तोऽव्यक्तस्तथैव च।।274।।  

	अग्राह्यश्च तथा ग्राह्यश्चिन्त्याचिन्त्यादिरूपकः।  
	अस्थूलोऽप्यनणुश्चैव स्थूलोऽणुश्चैव सर्वतः।।275।।  
	अवर्णः सर्वतः प्रोक्ताः श्यमो रक्तस्तथैव च।  
	ऐश्वर्याद्भगवान्विष्णुर्विरुद्धार्थोऽभिधीयते।।276।।  
अचिन्त्यशक्तिप्रसङ्गाद्विरुद्धधर्मानाह।। अणोरित्यादिना।। न चैतदसम्भावितमित्याह।। ऐश्वर्येति।।274-276।।  
	न चागमैकविज्ञेये शङ्क्या युक्तिविरुद्धता।  
	तथापि देषाः परमे नैवाहार्याः कथञ्चन।।277।।  
नापि युक्तिविरोध इत्याह।। न चेति।। अतिप्रसङ्गं पराचष्टे।। तथापीति।।277।।  
	कुतो दोषाः सर्वगुणपूर्णस्यार्के तमो यथा।  
	गुणाविरुद्धा अपि तु समाहार्याश्च सर्वतः।।278।।  
तत्र युक्तिमाह।। कुत इति।।278।।  
	यदधीना गुणाश्चैव दोषा अपि हि सर्वशः।  
	गुणास्तस्य कथं न स्युः स्युर्दोषाश्च कथं पुनः।।279।।  
अत्र प्रमाणं सूचयति।। गुणा इति।।279।।  
	अन्यत्र दोषा अपि हि गुणा एव जनार्दने।  
	बहुभुक्त्वं यथा दोषो नृषु नैव हरौ क्वचित्।।280।।  
विरुद्धोभयसमावेशादेरन्यत्र दोषत्वात्कथमीश्वरे तदङ्गीकार इत्यत आह।। अन्यत्रेति।। ‘अनन्ताव्ययशक्तित्वात्तदन्यत्र विरोधिनः। सन्ति   
सर्वगुणास्तत्र न च तत्र विरोधिन’ इति, ‘ये दोषा इतरत्रापि ते गुणाः परमे मताः। न दोषः परमे कश्चिद्गुणा एव निरन्तरा’ इति च।   
एतदुक्तं भवति। भगवतो युगपदणुत्वमहत्तवादिविरुद्धोभयसमावेशाभावं वदन् प्रष्टव्यः। किमन्यत्रादर्शनेनासम्भावितत्वात्तदभावः उत   
नायमल्पानल्पपरिमाणाद्युपेतः द्रव्यत्वात्। नायं परममहत्परिमाणाद्युपेतः अन्यपरिमाणाद्युपेतत्वात्   
पटादिवदित्यादियुक्तिविरुद्धत्वात्। अथवा यदीश्वरो युगपदणुत्वमहत्त्वादिविरुद्धधर्मवान् स्यात् तर्हि दुःखी सुखी च   
स्यादविशेषादित्याद्यतिप्रसङ्गदुष्टत्वात् किं वाप्रामाणिकत्वात्। नाद्यः। अघटितघटकाचिन्त्याद्भुतशक्तिसम्पन्नेऽसम्भावनानुपपत्तेः। न द्वितीयः।   
ईश्वरस्य युक्त्यगोचरत्वेन तदनवकाशात्। नापि तृतीयः। अविशेषमाश्रित्य ह्यतिप्रसङ्गः। निर्दोषानन्तसद्गुणत्वे हरेः सकलश्रुत्यादीनां   
महातात्पर्यस्य प्रमितत्वेन दुःखाद्यङ्गीकारे तद्विरोधेनाविशेषानुपपत्तेः। युगपदणुत्वमहत्त्वाद्यङ्गीकारे महातात्पर्यविरोधाभावात्। भगवति   
दुःखादिसद्भावे मानाभावादत्र तु तद्भावाच्च। दुःखादेः ‘निरनिष्टो निरवद्यः वीतशोक’ इत्याद्यागमेन स्वतन्त्रत्वयुक्त्या च बाधितत्वाच्च।   
किं च विरुद्धपरिमाणादिसद्भावस्य ‘अणोरणीयान् महतो महीयान् गुणाः श्रुताः सुविरुद्धाश्च, यस्मिन्विरुद्धगतयोऽप्यनिशं   
पतन्ती’त्याद्यनेकश्रुतिस्मृतिसिद्धत्वेन प्रसङ्गस्य विपर्यये पर्यवसानं च न घटते। न चैवं सति प्राणादीनामप्येकस्मिन्नेव रूपे   
युगपदणुत्वमहत्त्वादिकं स्यात्। तत्रापि ‘अणुर्वायं मुख्यप्राण इति, प्राण एवाधस्तात् प्राण एवोपरिष्टात्, इति चाणुत्वमहत्त्वयोः   
प्रमाणसद्भावादिति वाच्यम्। तेषामचिन्त्यशक्त्यभावेन विरोधसमाधायकाभावादणुश्चेत्यादिसूत्रेष्वन्यता व्यवस्थाभिधानात्। ‘अचिन्त्याः   
शक्त्यस्तासा’मिति प्रमाणात्प्राणादीनामप्यस्त्यचिन्त्यशक्तिरिति चेत् तस्या अपीशनियतत्वेन ईशो यत्र प्रयोजयति तत्रैव तेषामचिन्त्यशक्तिः   
प्रयोजिका न तु सर्वत्र ईशाचित्यशक्तिवद्विश्वतोमुखीति न दोषः। नापि चतुर्थः। प्रमाणानामुदाहृतत्वात्। अनुभाष्ये च ‘मानवत्त्वाद्विरोधः को   
नामानं क्वचिदिष्यते। अविरोधो विरोधश्च मानेनैव हि गम्यते। अत उक्तं समस्तं च वासुदेवे तु युज्यते’ इति। तदेतत्सर्वं   
विश्वरूपाध्यायप्रमेयदीपिकायां पाशुपताधिकरणीयसुधायां च स्पष्टम्।।280।।  
	अवताराः सुपूर्णाश्च तदंशांशाश्च तादृशाः।  
	सुपूर्णो ह्येवमेवांशी संश्लेषेऽप्येवमेव हि।।281।।  
प्रकृतानां रूपाणां पूर्तिमुपपदायति।। अवतारा इति।। रूपमात्रोपलक्षणमेतत्।। तदंशांशा इति।। तेषां वासुदेवादिरूपाणां ये   
वासुदेववासुदेवादयोंऽशाः तेषां चोक्तरीत्या ये पुनः पुनरंशाः ते सर्वेऽपि प्राथमिकवासुदेवाद्यंशसदृशाः। साक्षादंशे यादॉशी पूर्तिः तादृश्येव   
तदंशांशेष्विति यावत्।। सुपूर्ण इति।। अंशी मूलरूपी एकैकरूपवदेव पूर्णः सर्वरूपाणामेकीकरणेऽपि पूर्वप्रकारिकैव पूर्तिः   
एतादृशानन्तानन्तरूपाणां मूलरूपे संश्लेषे सत्यपि पूर्ववदेव द्रव्यपूर्तिः न रूपान्तरसंश्लेषप्रयुक्तं द्रव्याधिक्यमित्यर्थः।।281।।  
	विष्णोरनन्तरूपेष्वप्येकांशस्याप्यनन्तकाः।  
	तदेकांशांशकस्यापि यावद् ब्रह्मवदेव हि।।282।।  
	पूर्तिर्यावद् ब्रह्मणोऽपि तावत्पूर्तिर्न चान्यथा।  
	यतः पृथक्समस्तं च समग्रं ब्रह्म निश्चयात्।।283।।  
उक्तं विवृणोति।। विष्णोरिति।। भगवतो ह्यनन्तानन्तरूपाणि। तत्रैकैकरूपाण्यप्यनन्तानन्तानि। तत्र च पृथक्पृथगेकैकरूपप्रभेदानि   
चानन्तान्तानीत्येवं खलूपपादितं पुरस्तात्। एवं च ‘कदाचिदीशः सकलावतारानेकं विधायाहिपतौ हि शेते’ इत्याद्युक्तरीत्या   
सर्वरूपाणामेकसंस्थानदशापन्ने नारायणशून्यादिशब्दाभिधेये मूलरूपे यावती द्रव्यपूर्तिस्तावती च ‘अतोऽशेषगुणोन्नद्धं निर्दोषं यावदेव   
हि। तावदेवेश्वरोनामे’त्युक्ताशेषगुणरूपक्रियाद्यात्मके विशिष्टब्रह्मणि पूर्तिः सा सर्वाप्युक्तसर्वरूपेषु पृथक्पृथगस्ति। न हि   
साक्षान्मूलरूपस्य प्रथमावताररूपाणां पुनस्तदंशादीनां वा पूर्तौ विशेषोऽस्ति। भगवदितरत्र तु मूलरूपं यावद्द्रव्योपेतं तस्यैवांशविभोगे   
सति न तावत्त्वम्। द्रव्यगतांशस्य विश्लिष्टतयाऽन्यत्रावस्थानेन तावत्त्वानुपपत्तेः। तत्रापि पुनरंशादिविभागक्रमेण द्रव्यन्यूनता। पुनस्तदंशानां   
संश्लेषेणैकसंस्थानत्वे द्रव्याधिक्यं भवति। नैवं विष्णोः। किं तु प्रत्येकमपि समग्रद्रव्यमिति भावः। ननु ‘सीताया यानि चैवासन्नाकृतेस्तानि   
सर्वशः। भूषणानि द्विधा भूत्वा तान्येवासंस्तथैव चेति, एकं चमसं चतुरः कुरुतेत्याहे’त्यादौ जडानामपि भूषणचमसादीनामनेकधा   
विश्लेषेऽपि पलपरिमाणादिसाम्यप्रतीतेः कथं चेतनेषु जगन्नियामकेष्वंशविश्लेषेण न्यूनतेति चेन्न। भावानवबोधात्। न हि वयं   
रमाब्रह्मादीनामंशविभागे पलपरिमाणादिव्यत्यासं ब्रूमः। ‘समा च सर्वरूपेष्वि’ति सर्वत्र रमारूपेषु सर्वगुणैः साम्यस्यैव समर्थितत्वात्।   
ब्रह्मवाय्वोरप्येवमेवोपपादितम्। केवलं मानुषावतारे ‘इच्छा व्यक्तिः प्रायशो मारुतस्य, तदन्येषां केषुचिद्गुणेषु साम्यं केषुचिद्वैषम्येऽपि   
‘आदानतो व्यक्तिमायान्त्युरूणां तदन्येषां व्यक्तता कारणेने’ति चोक्तम्। तथा च सर्वेषामपि चैतन्ये पलपरिमाणादौ न व्यत्यासः। किं तु   
द्रव्य एव व्यत्ययः। वज्रमणिलोहपिण्डतूलपिण्डादीनां परिमाणसाम्येऽपि द्रव्यपूर्तिभावाभावयोरनुभवसिद्धत्वात्।   
आर्द्रमृत्पिण्डवस्त्रपिण्डादीनां पलपरिमाणसाम्येऽपि द्रव्यांशव्यत्यासस्यानुभवसिद्धत्वाच्च। तथा चैतादृशद्रव्यांशव्यत्यासस्य   
सीताभूषणचमसादावपि सद्भावान्नोक्त शङ्कावकाशः। न च तत्र द्रव्यपूर्तिज्ञापकमस्ति। सीता ऋष्यादिसामर्थ्यवर्णनं   
त्वन्यासाध्यपलपरिमाणादिसाम्यापादकत्वमेव। प्रत्युत सीताभूषणादिष्वंशविश्लेषादिना यावती द्रव्यन्यूनता न तावती देवेषु। तत्राप्युत्तरोत्तरं   
द्रव्यपूर्तिरधिका। द्रव्यांशन्यूनता तु क्रमेणाल्पा। परमेश्वरे तु सर्वत्रापि समग्रपूर्तिः। सर्वथा न न्यूनतेति। कुत एवं विशेष इति चेत् यतोऽन्यत्र   
भीनार्जुनादीनां वाय्विन्द्रादीनामेकदेशित्वमित्येकदेशैकदेशिभावः। पुनः सर्वसंश्लेषे समग्रत्वमित्यस्ति वियवस्था प्रमाणसिद्धा। न चैवं परे   
ब्रह्मणि। किं नाम समस्तं च तद्रूपजातं पृथक्पृथक् समग्रं ब्रह्मैव। तदुक्तम्। ‘पूर्णमदः पूर्णमिदं पूर्णात्पूर्णमुदच्यते। पूर्णस्य पूर्णमादाय   
पूर्णमेवावशिष्यते। अवतारे महाविष्णोः सर्वे पूर्णाः प्रकीर्तिताः। पूर्णं च तत्परं रूपं पूर्णात्पूर्णाः समुद्गताः। परावरत्वं तेषां तु व्यक्तिमात्रं   
विशेषतः। न देशकालसामर्थ्यैः पारावर्यं कथञ्चन। पूर्णरूपस्य पूर्णस्य पूर्णं तदवतारगम्। रूपं तदात्मन्यादाय पूर्णमेवावशिष्यते’ इति   
बृहद्भाष्ये। ‘तस्य सर्वावतारेषु न विशेषोऽस्ति कश्चने’ति प्रथमतात्पर्ये। आनन्दमालायां च ‘मत्स्यादिरूपी हरिः कूर्मादिरूपेषु मूलरूपे   
च समः। मूलरूपी च मत्स्यादिरूपेषु सम इत्येवं वेदितव्य इति। ऐतरेयभाष्यादौ च स्पष्टमेतत्। तथा चोक्तप्रमाणजातेन सर्वरूपाणामपि   
समग्रब्रह्मात्मकतायाः प्रमितत्वात् तदुक्तरीत्या भगवति द्रव्यपूर्तिरङ्गीकार्येति।।283।।  
	पूर्वः कालो ह्यवच्छेद्यो ह्यवच्छेदक एव च।  
	समग्रेऽपि च सर्वस्मिन्विशेषस्तु तथा भवेत्।।  
	अभेदेऽप्यविशेषेऽपि ह्यचिन्त्यैश्वर्ययोगतः।।284।।  
ननु सर्वरूपाणामपि समग्रब्रह्मत्वे मत्स्यकूर्मादिरूपभेदप्रतीतेभ्रान्तित्वं स्यात्। न च विशेषबलेन तदुपपत्तिः। घटस्य यावद्द्रव्यभाविधर्मै;   
सविषेषाभेदेऽपि समग्रघटस्य समग्रघटेन निर्विशेषाभेदस्यैव प्रमितत्वेन तद्वदिहापि समग्रस्य ब्रह्मणः समग्रेण ब्रह्णा   
विशेषस्यासम्भावितत्वादित्यत आह।। पूर्व इति।। अत्यन्ताभेदेषूक्तरीत्या विशेषघटनायामपि अचिन्त्यैश्वर्यबलेनैव सर्वस्मिन् रूपजाते पृथक्   
समग्रे सत्यपि तत्र विशेषो घटत एव। यथा पूर्वकाल इत्यत्र पूर्वत्वं ह्यवच्छेदकम्। तत्र पूर्वत्वं च पूर्वकालातिरिक्तं निरूपयितुं न शक्यम्।   
पूर्वादिशब्दानां कालिशेष एव गृहीतसङ्गतिकत्वात् गत्यन्तराभावाच्चावच्छेद्यः पूर्वकाल एव। न हि वर्तमानभविष्यत्कालयोः   
पूर्वत्वमवच्छेदकमिति युक्तम्। अवच्छेद्यावच्छेदक भावश्च भेदसापेक्षः। न चासौ युज्यते। नापि विशेषस्तत्प्रतिनिधिः। तस्य तन्मात्रत्वात्।   
अतो रूपरूप्यादिविलक्षणतया प्रतीतेऽपि समग्रे पूर्वकाले अवच्छेद्यावच्छेदकभावघटको विशेष   
ईशाचिन्त्यशक्तिवशादङ्गीकार्योऽनुभवसिद्धश्च। तद्वदिहापि समग्रमेव ब्रह्म महैश्वर्यघटितविशेषेणानन्तानन्तधा भवति। यथोक्तं   
‘पूर्ववद्वे’ति सूत्रभाष्ये। ‘यथा एक एव कालः पूर्व इत्यवच्छेद्योऽवच्छेदकश्च भवती’ति। सूक्ष्ममतीनां दर्शनार्थमेष दृष्टान्तः। ‘कालावद्वा   
यथा कालः स्वावच्छेदकतां व्रजे’दिति। आनन्दमालायां च ‘यद्यप्येकस्यैव रूपस्य योगशक्त्या बहुभावसम्भवादेकमेव   
रूपमित्यभिप्रेयत’ इति। दशमतात्पर्ये च ‘एकरूपोऽपि बहुरूप इवेयते अचिन्त्यैश्वर्यरूपत्वादि’ति।।284।।  
	अखण्डैकरसं तस्मात्सर्वानन्त्ययुतं सदा।  
	भिन्नवद्विविधं ब्रह्म चित्रमेतन्महाद्भुतम्।।285।।  
उक्तमर्थं पिण्डीकृत्याह।। अखण्डेति।। तस्माल्लोकवद्विशेषानुपपत्तेर्निर्विशेषतया अखण्डैकरसम्।   
तथाप्यत्यन्तविभिन्नानन्तविविधप्रपञ्चवदनन्तानन्तगुणरूपक्रियाजातिविशिष्टावयवादिविविधविचित्रातिविजातीय   
प्रकारोऽपेतमित्येतदाश्चर्यतममिति भावः।।285।।  
	परिपूर्णो हि भगवानेकैकावयवेष्वपि।  
	आकेशादानखाग्राच्च पूर्णपूर्णतरो हरिः।।286।।  
उक्तां पूर्तिमवयवेष्वप्यतिदिशति।। परिपूर्ण इति।। ननु ‘महागुणस्य चाल्पोऽपि गुणः स्यादिति चेद्भवेत्। तावत्त्वमेव नैव स्यात्’   
इत्यनुव्याख्याने भगवतो महागुणे अंशाल्पताया अप्यङ्गीकारात् तद्वदिहापि भगवद्द्रव्ये अल्पोऽपि द्रव्यांशोऽङ्गीकार्य एव। अविशेषात्।   
तथा च कथमुच्यते सर्वांशस्यापि समग्रत्वमेव नैकदेशैकदेशिभाव इति चेदस्त्यत्र विशेषः। यतो भगवद्गुणेष्वेकदेशानङ्गीकारे तृणोद्धरणादौ   
पर्वतोद्धरणाद्युपयोगिबलादिविनियोजनापत्त्याऽकुशलत्वादिदोषप्रसक्तिः। तथा सर्वानुभवसिद्धत्वादतस्तत्रैकदेशाङ्गीकरणं युक्तम्। न   
चैवं द्रव्यांशे। प्रत्युत एकैकांशेऽपि समग्रब्रह्मत्वमैश्वर्यद्योतकमेव। तथा ह्युक्तमनुव्याख्याने ‘यथैव कृष्णकेशस्य कृष्णस्य   
ब्रह्मताऽखिले’ति केशाख्यावयवस्यैवाखिलब्रह्मत्वम्। अतो यदैश्वर्यविरोधि न तदङ्गीक्रियते। यत्तदविरोधि प्रत्युत ऐश्वर्यानुगुणं   
तदेवाङ्गीकार्यम्। अत एव भगवद्गुणानामेकदेशमङ्गीकृत्यापि तस्यैवैकदेशस्याचिन्त्यशक्त्या समग्रपूर्तिरपि ‘विप्लुण्मात्रे भवेत्सर्वपूर्ति’रिति   
साधिता। एतदभिप्रायेणैव ‘पूर्ववद्वे’ति भक्तिपादीयसूत्रे आनन्दादि गुणानामपि कालदृष्टान्तेनैक्यं समर्थितम्। भगवति विशेषस्य   
लोकविशेषविलक्षणत्वात्। यद्यपि तत्र ‘प्रकाशवत्कालवद्वा यथाङ्गे शयनादिकम्। ब्रह्मणश्चैव मुक्तानामानन्दोऽभिन्न एव त्वि’ति   
मुक्तानन्दस्यापि कालो दृष्टान्ततयोच्यते। तथापि तत्र विशेषस्याविवक्षया ऐक्यमात्रोपपादनाय तदुक्तिरिति ध्येयम्। तत्र सविशेषाभेदस्यैव   
निर्णीतत्वेन कालवत्तन्मात्रत्वा भावादित्यलम्।।286।।  
	एवं सुपरिपूर्णोऽयं भगवानेक एव हि।  
	तत्प्रसादात्तदन्येषां किञ्चित्पूर्तिः क्रमाद्भवेत्।।287।।  
उक्तां पूर्तिमुपपादयति।। एवमिति।। तदन्येषामिति।। अत एव हि वाय्वादेरित्थमेव निहितमिति सर्वरूपाणामेकप्रकारत्वं देहे चांशव्याप्तौ   
इतरदेवतावैलक्षण्येन सम्यगेवावस्थानमुपपादितं पुरस्तात्।।287।।  
	अनेकरूपैर्भगवान्नानावयवरूपकैः।  
	एकरूपत्वमाप्तः सन्मोदते परमेश्वरः।।288।।  
हरेः सर्वलोकविलक्षणत्वेन न तत्र विरोधगन्धावकाश इत्याशयवान् वैलक्षण्यद्योतनाय महिमानमाह।। अनेकरूपैरिति।। विश्वरूपाध्याये   
स्पष्टमेतत्। ‘शिरो नारायणः पक्षो दक्षिणः सव्य एव च। प्रद्युम्नश्चानिरुद्धश्चे’त्यादि च।।288।।  
	विष्णोरनेकरूपेभ्य एकैकं व्यज्यतेऽप्यहो।  
	अन्यादृशो हरिस्तस्मान्नाशङ्क्यात्र विरुद्धता।।289।।  
विष्णोरनेकरूपेभ्य इति।। तथाहि ‘उद्बबर्हात्मनः केशा’विति भागवते, ‘यथैव कृष्णकेशस्य कृष्णस्ये’त्यनुव्याख्याने, ‘मत्केशौ   
वसुधातले। अवतीर्य यदोर्वंश’ इति विष्णुपुराणे च, कृष्णस्य केशाद्व्यक्तिरुच्यते। ‘अतीतेन्द्रा एव ते विष्णुषष्ठाः, पूर्वेन्द्रोऽसौ यज्ञनामा   
रमेशः। स वै कृष्ण’ इति निर्णये यज्ञाद्विभक्तत्वमुच्यते। ‘उपेन्द्र इति विख्यातो वामनत्वाच्च वामनः। तृतीयेऽस्मिन् भवेऽहं वै तेनैव   
वपुषानघे। जातो भूय’ इति दशमे वामनाद्विश्लेषोऽभिधीयते। ‘हरिर्नारायणोऽस्म्यहमिति, नरनारायणावेतौ पुराणावृषिसत्तमौ।   
ताविमावभिजानीहि हृषीकेश धनञ्जया’विति च धर्मपुत्रनारायणांशत्वमुच्यते। भागवते च नारायणांशत्वं बहुशोऽभिधीयते। कृष्णस्य   
बलभद्रप्रद्युम्नानिरुद्धादि रूपत्रयस्य च वासुदेवादिचतूरूपत्वं तत्र तत्र। तथा कृष्णस्य दशावतार प्रविष्टत्वाद्दशावतारव्यूहस्य ‘पञ्चात्मकः   
स भगवान् द्विषडात्मकोऽभूत् पञ्चद्वयी’ति मूलरूपादेव विभागोऽभिधीयते। विश्वरूपाध्यायभाष्ये च ‘आदिकाल एव   
विभक्त्युक्ते’रित्युक्तम्। तथा च निर्णयेन कृष्णस्य मूलरूप्ययमित्युपासनाऽयोगः। एवं रामस्यापि वासुदेवावतारत्वं ‘सहस्रनेत्रावरजं   
गविष्ठ’मिति वामनांशमित्याद्यव्यवस्थेत्यत आह।। विष्णोरिति।। एकस्यैव कृष्णसंस्थानस्य नानेकरूपभ्यो व्यक्तिरसम्भावितेत्याह।।   
अन्यादृश इति।। ऐतरेयभाष्ये ‘ते विन्दन्मनसा। अविन्दन् ते अतिहित’मिति ऋग्द्वयव्याख्यानपरे ‘भरद्वाजो वसिष्ठश्च ध्यात्वा   
विन्दन्परात्पर’मित्यारभ्य ‘तस्मादेव चतुर्मूर्तेः सूर्यप्राप्यत्वहेतुतः। सूर्यनाम्नो हरिं धर्मनामानन्तं नृसिंहक’मित्यादिना नारायणनृसिंहयोः   
प्रत्येकं सङ्कर्षणप्रद्युम्ननारायणानिरुद्धेभ्यश्चतुर्भ्योऽभिव्यक्तिरभिधीयते। तदेतद्धरेरचिन्त्यशक्त्या युज्यते। न हि युक्त्यगोचरे युक्तिः   
सम्भवति। नापि लोकविलक्षणे लोकदृष्टान्तेन विरोधः। किं तु यथाप्रमाणं प्रत्येतव्यम्। प्रमाणानि तु सन्ति बहुश इति न कश्चित्क्षुद्रोपद्रवः।   
अतो हरेरेकैकं रूपमप्यनेकेभ्यो रूपेभ्य एकसंस्थानतयैव व्यज्यत इति सिद्धम्।।289।।  
	सर्वतः पाणिपादं तत्सर्वतोऽक्षिशिरोमुखम्।  
	सर्वतः श्रुतिमल्लोके सर्वमावृत्य तिष्ठति।।290।।  
प्रकारान्तरेण भगवन्माहात्म्यं निरूपयितुं गीतावाक्यं पठति।। सर्वत इति।। ‘सर्वतः पाणिपादादिर्यतः पाण्यादिशक्तिमान्। केशादिष्वपि   
सर्वत्र कृष्णकेशो हि यादवः। अणोरणुतरै रूपैः पाणिपादादिसंस्थितैः। सर्वत्र संस्थितत्वाद्वा सर्वतः पाणिपादवान्’   
इत्यादिगीतातात्पर्यादस्यार्थो ज्ञेयः।।290।।  
	रमाब्रह्मप्रकृत्याद्यं चेतनाचेतनात्मकम्।  
	सर्वमीशा(श्रि)र्पितं सोऽपि सदा सर्वत्र संस्थितः।  
	तथापि स्पर्शवैधुर्यान्नैतत्तत्र न सोऽत्र च।।291।।  
‘मया ततमिदं सर्वं जगदव्यक्तमूर्तिना। मत्स्थानि सर्वभूतानि न चाहं तेष्ववस्थितः। न च मत्स्थानि   
भूतानी’त्यादिगीतोक्तप्रमेयमाह।। रमेति। स्पर्शवैधुर्यादिति।। भगवतः सर्वत्र स्थितत्वेऽपि भगवति सर्वस्यावस्थानेऽपि न तत्सम्बन्धो   
भगवतः। अस्पर्शेन हि सर्वत्रावस्थानादिकम्। असङ्गत्वात्। नान्योन्यधर्मसङ्क्रान्तिरिति यावत्। एतच्च तद्भाष्ये स्पष्टम्।।291।।  
	नरकेऽपि वसन्नीशो नासौ दुःखभुगुच्यते।  
	निर्लेपो निर्विकारश्च सदा सर्वत्र सन्नपि।।292।।  
तत्रैव मानान्तरं दर्शयति।। नरक इति।। फलितमाह।। निर्लेप इति।।   
	तत्र तत्र स्थितस्तत्तच्छब्दैर्वाच्यः स मुख्यतः।  
	तत्तदाकारसंयुक्तः सौन्दर्याद्यविरोधतः।।293।।  
तत्तद्गतस्य तत्तद्गुणवत्त्वं युक्त्या सूचयति।। तत्र तत्रेति।। शब्दानां च महायोगवृत्त्या गुणाभिधायकत्वादिति भावः।। तत्तदाकारसंयुक्त   
इति।। ‘तत्तदाकारसंयुक्तान् सृज्यान् स्रष्टारमेव चे’त्युक्तेः।।293।।  
	यद्यद्विभूतिमत्सत्वं श्रीमदूर्जितमेव वा।  
	विष्णोर्विभूतिरूपस्य ज्ञेयं सान्निध्यमत्र हि।।294।।  
सर्वेषामतिशयविशेषवत्त्वं भगवत्सन्निधिविशेषवत्त्वादित्याह।। यद्यदिति।। विभूतिरूपस्येति।। ‘एषां विष्णुस्वरूपाणां सन्निधेरन्यवस्तुषु।   
विशिष्टत्वं स्वजातेः स्याद्विभूत्याख्यानि तानि त्वि’ति विभूतिशब्दार्थ उक्तो गीतातात्पर्ये।।294।।  
	जाग्रत्स्वप्नषुप्त्यादिसर्वावस्थाप्रवर्तकः।  
	तत्तिरोधानकर्ता च स्वत एव प्रबोधकः।।295।।  
जाग्रत्स्वप्नेत्यादिना ‘सन्ध्ये सृष्टिराह हि, देहयोगाद्वासोऽपि, तदभावो नाडीषु तच्छ्रुतेरात्मनि ह, अतः प्रबोधोऽस्मात्, स एव च कर्मानुस्मुति   
शब्दविधिभ्यः’ इत्याद्यधिकरणतात्पर्यं वर्ण्यते।।295।।  
	स्वयं सर्वत्र संस्थःसन्स्वपूजां विदधाति च।  
	सर्वकर्माणि कुरुते सर्वत्रासक्त एव सन्।।296।।  
एवं सर्वत्र स्थित्वा स्वप्नाद्यवस्थाप्रवर्तनं च स्वपूजार्थमेवेत्याह।। स्वयमिति।। स्वपूजामिति।। ‘दाक्षिणाक्षिस्थितो विश्वो भुङ्क्तेऽर्थान्   
जाग्रदास्थितान्। कण्ठसंस्थस्तथा स्वप्नान् जीवानन्दं च सुप्तिग’ इति जाग्रदादिगतशुभभोक्तृत्वेन पूज्यत्वम्। ‘निषुसीद गणपते गणेषु,   
असतामधमाचारो हरिदृष्ठ्यात्मपूजन’मित्यादिषु च सर्वत्र स्वस्यैव पूज्यत्वं मुख्यतः पूजकत्वं चोक्तमिति। यद्यपि तत्र तत्र वक्तव्यं   
बह्वस्ति। तथापि विस्तरभयान्नोच्यते।।296।।  
	भगवत्क्रियानुसारेण करोति विकरोति च।  
	चित्प्रकृत्यादिकं सर्वं दारुयोषावदेव हि।।297।.  
‘न ऋते त्वत्क्रियते’ इत्युक्तं विवृणोति।। भगवदिति।। ‘यथा दारुमयीं योषां’ इत्यादिप्रमाणप्रदर्शनं दारुयोषावदिति।।297।।  
	यथैषा पुरुषो छाया एतस्मिन्नेतदाततम्।  
	चित्प्रकृत्यादिकं सर्वं दारुयोषावदेव हि।।298।।  
विष्टभ्येत्यनेन ‘विष्टभ्याहमिदं कृत्स्नमेकांशेन स्थितो जगदि’ति गीतां गृह्णाति।।298।।  
	सर्वान्तरः सर्वबहिर्गोप्ता सर्वस्य चैकराट्।  
	चिच्चेत्यमेतदखिलमंशांशप्रतिबिम्बितम्।।299।।  
सर्वान्तर इत्यनेन ‘अन्तर्बहिश्च तत्सर्व’मित्यादिश्रुतिरुक्ता। गोप्तेति ‘प्रकृतैतावत्त्वं हि प्रतिषेधति ततो ब्रवीति च भूय’ इति सूत्रमुक्तम्।   
सर्वस्य भगवदधीनत्वं तत्प्रतिबिम्बत्वयुक्तिसिद्धमित्याह।। चिदिति।। विस्तृतं चैतज्जीवप्रकरणे।।299।।  
	द्रव्यं कर्म च कालश्च स्वभावो जीव एव च।  
	कर्तृत्वं करणत्वं च कृतिः प्रकृतिरेव च।  
	यत्प्रसादादिमे सन्ति न सन्ति यदुपेक्षया।।300।।  
तत्रैव प्रमाणम्।। द्रव्यमिति।। कर्तृत्वं करणत्वमिति सर्वकारकोपलक्षणम्।।300।।  
	नित्यानित्यात्मकं चैव भावाभावात्मकं तथा।  
	पुण्यपापादिकं चैव चेतनाचेतनं तथा।  
	सर्वं नारायणादेव सत्ताद्यं लभतेंऽजसा।।301।।  
नित्यानित्येति।। ‘तत्र तत्र स्थितो विष्णुर्नित्यं रक्षति नित्यदा। अनित्यदैवानित्यं च नित्यानित्ये ततस्ततः। भावाभावनियन्ता हि तदेकः   
पुरुषोत्तम’ इति गीतातात्पर्ये। ‘स यथा करोति पुरुषं तथैवायं भविष्यति। साधुर्भवति साधुं चेत्करोति पुरुषोत्तमः। पापो भवति पापं   
चेत्स करोति जनार्दनः। तत्प्रेरितेन पुण्येन पुण्यो भवति मानवः। तत्प्रेरितेन पापेन तथा पापः पुमान् भवे’दिति बृहद्भाष्ये।।301।।  
	शशश्रृङ्गादिकं सर्वमसद्भूयादितीच्छया।  
	असज्जातं तथेशस्य सच्च सत्स्यादितीच्छया।।302।।  
शशश्रृङ्गादिकमिति।। असतोऽभावत्वस्य व्युत्पादितत्वात् ‘भावाभाव नियन्तेत्ये’ तदत्र प्रमाणम्।।302।।  
	एवमीशवशं सर्वं न हीशः कस्यचिद्वशे।।303।।  
सर्वस्य तदधीनत्वमुपसंहरति।। एवमिति।।303।।  
	सर्वदेशे सर्वकाले सर्वस्य जगतो हरिः।  
	सृष्टिस्थित्यादिकं सर्वमपाङ्गलवमात्रतः।  
	करोति नोपादानादिव्यपेक्षास्य तु विद्यते।।304।।		  
स्वातन्त्र्यमुपपादयति।। सर्वदेश इति।। कालादिसृष्टिमपेक्ष्य सर्वदेश इत्युक्तम्। नन्वीश्वरस्य तत्तत्सृष्टौ   
स्वतन्त्राधिष्ठानोपादानादिबहुसाधनसापेक्षत्वात्कथमपेक्ष्यस्याधिष्ठानादेस्तदधीनत्वमित्यतो   
गुणत्रयमहदादिसमस्तावरणसहिताण्डकोशतद्गतचतुर्दशभुवनगिरितरुसरित्सागरादिपदार्थानां   
समस्तजीवजातशरीरेन्द्रियज्ञानकर्मादिकानां महाकार्याणां घटपटकुड्याद्यवान्तरकार्याणां च स्रष्टृत्वेऽपि   
भगवतोऽनधिष्ठानभूतकालदेशाद्यपेक्षा वा प्रधानमहदाद्युपादानाद्यपेक्षा वा तत्तज्जीवनिर्वर्त्यकार्येष्वप्यान्तरस्य ज्ञानेच्छादेर्बाह्यस्य   
मृद्दण्डचक्रसलिलादेरपेक्षा वा न विद्यते। ईश्वरत्वात् स्वतन्त्रत्वात्। किं नाम स्वसामर्थ्येनैव सर्वसृष्ठ्यादिकर्तेश्वरः। अतो न सर्वस्य   
तदधीनत्वाभाव इति भावेनाह।। अपाङ्गेति।।304।।  
	सर्वत्र सर्वकृच्चापि न च सर्वमपेक्षते।   
	परतन्त्रो ह्यपेक्षेत स्वतन्त्रः किमपेक्षते।।305।।  
	साधनानां साधनत्वं यतः किं तस्य साधनैः।  
	तथापि साधनैः सृष्टिर्महैश्वर्यप्रकाशिका।।306।।  
लोके सर्वस्य स्वतन्त्रबहुसाधनसापेक्षत्वेन भगवतस्तदभावो न युक्त इत्यत आह।। परतन्त्र इति।।   
परमात्मस्वातन्त्रस्यानन्तप्रमाणप्रमितत्वेन सृष्ट्यादाविरापेक्षाङ्गीकारे तद्व्याघातात्। अपि चाधिष्ठानोपादानादेः साधनत्वं यदधीनं स एव   
स्वकर्तृकक्रियायां तद्विना न समर्थ इति न हि युक्तम्। तथात्वे प्रेक्षावता स्वसामर्थ्यानापादकस्य वस्तुनः साधनत्वप्रदानानुपपत्तेः। न च तर्हि   
नियमेन सर्वसृष्टौ प्रधानकालकर्मजीवज्ञानेच्छाप्रयत्नमृत्पिण्डादिस्वीकारानुपपत्तिरिति वाच्यम्। स्वाधीनसत्तासाधनत्वादिकस्यापि   
सृष्ट्याद्यर्थमैश्वर्येण लीलयैव स्वीकारोपपत्तेरिति। एतादृशलीला तु स्वभाव इति न कश्चिद्दोषः। उक्तं सुधायां ‘शक्तस्यापीश्वरस्य   
तन्नियमानुसरणे इच्छा कुत इति चेत् किं कारणं पृच्छसि उत ज्ञापकम्। आद्ये स्वभावोऽयमिति वदामः। द्वितीये तु श्रुतिप्रसिद्धेरितीति।   
तदेतदुक्तं चन्द्रिकायां ‘स्वतन्त्रसाधनापेक्षा लोकेऽशक्तिनिबन्धना। ईश्वरस्य त्वसामर्थ्यं न कुत्रापीश्वरत्वतः। द्रव्यस्य कर्मकालादेः श्रूयते   
चेशतन्त्रता। स्वाधीनसाधनादानं त्वीशस्य न विरुध्यते। प्रमितत्वाच्च लीलात्वादीशत्वाघातकत्वतः। लीलया दण्डमालम्ब्य गच्छन् किं पङ्गुतां   
व्रजेत्’ इति।।305,306।।  
	न प्रयोजनवत्त्वेन जगत्सृष्ट्यादिकं हरेः।  
	किन्तु केवललीलैव लीला स्वाभाविकी च सा।।307।।  
	सुखोद्रेकादनायासात् कृपया च प्रवर्तते।  
	सृष्ट्यादौ न स्वभावादौ फलं किञ्चिदपेक्ष्यते।।307।।  
ननु तथापि न ब्रह्मकर्तृका सृष्टिरुपपद्यते। तथाहि।। सृष्ट्यादावीश्वरस्य प्रयोजनमस्ति न वा। आद्ये यत्प्रयोजनार्थं सृष्ट्यादि   
तदूनत्वादपूर्णता। अपूर्णस्येशत्वानुपपत्तेरसृष्टिः। न द्वितीयः। प्रयोजनानुद्देशप्रवृत्तत्यनुपपत्तेः। न चाग्नेरूर्ध्वज्वलनादाविव स्वभावादेव   
प्रवृत्तिः। चेतनस्य प्रयोजनोद्देशमन्तरा प्रवृत्त्यदर्शनात्। मत्तस्य नृत्तगानादौ प्रयोजनाभावेऽपि प्रवृत्तिर्द्दश्यत इति चेत् प्रेक्षावच्चेतनत्वस्यैव   
हेतुत्वेन विवक्षितत्वात्। न च प्रेक्षावत्त्वेऽपि दयया प्रवृत्तिर्द्श्यत इति वाच्यम्। दयायाश्च सुकृतादिप्रयोजनसापेक्षत्वेन ईश्वरे   
दयासाध्यफलाभावात्। आप्तकामत्वान्न तस्य प्रयोजनोद्देश इति चेत्। अत एव न प्रवृत्तिरिति वदामः। प्रयोजनमनुद्दिश्येति न्यायात्। अत   
उभयथापि न सृष्ट्यादिकर्तृत्वं विष्णोर्युक्तमित्यतो ‘न प्रयोजनवत्त्वा’ दित्यधिकरणतात्पर्यमाह।। न प्रयोजनवत्त्वेनेति।। अयमाशयः। न   
प्रयोजनोद्देशेन सृष्ट्यादिराप्तकामत्वात्। किं नाम केवललीलयैव। लीलापि नोद्देश्या। निर्दोषत्वेनालस्याद्यभावात्। अपि तु स्वाभाविकी।   
प्रेक्षापूर्वकत्वात् नाग्निज्वलनमत्तादिप्रवृत्तिवत्। तथा च स्वाभाविके निमेषचलने गानव्याख्यानादिकालीनशिरोहस्तादिचनलादावपि   
प्रेक्षावत्त्वेन सम्मतानां न प्रयोजनोद्देशो दृष्ट इष्टो वा। तदुक्तं चन्द्रिकायां ‘अस्वभावा प्रवृत्तौ तु प्राज्ञोऽप्याकाङ्क्षते फलम्। स्वाभाविका   
निमेषाद्या न ह्युद्दिष्टप्रयोजना’ इति। तद्वद्धरेरपि प्रेक्षावतः स्वभावादेव प्रयोजनानुद्देशेनैव सृष्ट्यादिलीलाप्रवृत्तिरुपपद्यते। किं च   
आनन्दोद्रेकेण प्रवृत्तिरिति ‘तद्धेतुव्यपदेशाच्चे’त्यादौ समर्थितम्। तादृशप्रवृत्तौ न फलापेक्षा। अत एव   
सुखदुःखोद्रेकनिमित्तकहसितरोदनादिप्रवृत्तौ कारणमेव पृच्छति। न प्रयोजनम्। अपि चातिप्रयत्नसाध्येष्वेव फलापेक्षा। न   
त्वनायाससाध्यस्वाङ्गुल्यग्रचालनादौ। अत एवाङ्गुल्यग्रचालनादौ प्योजनाप्रश्नः। प्रश्नेऽपि तूष्णीमेवेति समाधानम्। ईश्वरस्य सृष्ट्यादिकं   
त्वनायाससाध्यम्। ‘इच्छामात्रं प्रभोः सृष्टि’रित्यादेः। अपि चास्ति परप्रयोजनम्। स्वस्य तु दयया प्रवृत्तिः। न च दयासाध्यप्रयोजमाभावान्न   
दयेति वाच्यम्। निरुपाधिकदयास्वभावे प्रयोजनानपेक्षणात्। उक्तं च चन्द्रिकायां ‘वत्सादिरिव वत्सादौ दययैव प्रवर्तते’ इति। तथा च न   
काप्यनुपपत्तिरिति।।307,308।।  
	उच्चावचजगत्सृष्टौ न वेषम्यादिकं हरेः।  
	अनादियोग्यताकर्मसापेक्षो हि करोत्यजः।।309।।   
	योग्यतादेस्तन्नियत्या नैवाशङ्क्यं पुनश्च तत्।  
	योग्यताद्यनुसारित्वमेव साम्यं न चान्यथा।।310।।  
ननु यदुक्तं परप्रयोजनाय सृष्टिरिति तदयुक्तम्। तथा सति वैषम्यनैर्घृण्यापातात्। तथाहि। ईश्वरः कांश्चित्सुखयन् काश्चिद्दुःखयन् न सर्वत्र   
समः। अपि तु विषमः। तथा निरये परितानतिबाधविह्वलानाक्रन्दतोऽनन्यनाथाननुज्जिहीर्षुर्निर्घृणश्च स्यात्। धर्मादिनिरपेक्षतया सुखादिदाने   
च धर्मादैः सुखादिसाधनता बोधकवेदस्याप्रामाण्यं च भवेत्। न च शुभाशुभतत्तत्कर्माणि निरीक्ष्य तदानुकूल्येन फलं ददाति न   
विपर्ययेणेत्यतो नोक्तदोष इति वाच्यम्। यदपेक्षयाऽऽसौ फलं ददाति तस्यापि कर्मणः ‘एष ह्येव साधु कर्म कारयती’त्यादिश्रुत्या   
ईश्वरकारितत्वात्। ननु तस्यापि साधुकर्मादेस्तादृशं पूर्वकर्म कारणं तस्यापि पूर्वकर्मेत्यनादिकर्मसन्तानसापेक्षतया वैषम्यादिदोषपरिहार   
इति चेन्न। सर्वस्यापि कर्मसमुदायस्येशाधीनत्वानभ्युपगमेन तस्येशत्वानुपपत्तेः।   
अनादिकर्मस्वभावसत्तादेरारम्भणाधिकरणन्यायेनेश्वराधीनत्वात्तादृशविषमयोग्यत्वादिनियामकतयापि वैषम्यादिदोषतादवस्थ्यमित्यतो   
‘वैषम्यनैर्घृण्ये’त्यधिकरणतात्पर्यमाह।। उच्चावचेति।। अत्रोक्तं चन्द्रिकायाम् ‘एवमीश्वरस्य वैषम्यादिदोषमापादयन् प्रष्टव्यः। कथं   
वैषम्यनैर्घृण्ययोर्दोषत्वम्। किं धर्माधर्मादिकमनपेक्ष्येश्वरस्य सुखदुःखप्रदत्वे धर्मादेः सुखादिहेतुत्वप्रतिपादकवेदाप्रामाण्यापादकतया किं   
वा तत्सापेक्षत्वेन वेदाप्रामाण्याभावेऽपि कर्मादेरीश्वराधीनत्वेन तदपेक्षाप्यनपेक्षैवेतीश्वरस्यैव तौ। नाद्यः। कर्माद्यपेक्षाङ्गीकारात्। न द्वितीयः।   
तत्रापि किं जीवानामिव प्रत्यवायहेतुतया तौ दोषौ किं वा ‘समोऽहं सर्वभूतोष्वि’ति शास्त्राप्रामाण्यापादकतया। अथवा   
सर्वसमत्वरूपसद्गुणविरोधित्वेन नीचतापादकतया। नाद्यः। ईश्वरस्य विधिनिषेधातीतत्वेन प्रत्यवायाभावात्। न द्वितीयः।   
अनादिसिद्धयोग्यतानुसारित्वस्यैव तत्र समशब्दार्थत्वात्। तदुक्तं सप्तमतात्पर्ये ‘सेवां योग्यातिरेकेण स्वानामपि न दास्यति।   
अपराधातिरेकेण नान्यस्यातः समो हरिः। यस्य यत्र यथावृत्तिर्विहिता वर्तनं तथा। ज्ञानस्यापि समत्वं तद्विषमत्वमतोऽन्यथे’ति। अत एव   
यमस्य समवर्तित्वप्रसिद्धिः। चन्द्रिकाश्लोश्च ‘न हि मातृकलत्रादौ गुरुशिष्यादिकेऽपि च। विशिष्टपुल्कसादौ च समधीः सम उच्यते’ इति।   
तृतीयेऽपि तत्र तत्र विविधविषमतत्तत्स्वभावकरणाद्वैषम्यम्। किं वाऽनादि सिद्धतत्तत्स्वभावोल्लङ्घनात्। यद्वा   
अनादिसिद्धतत्तत्स्वभावस्यान्यथाकरणे शक्तत्वेऽपि तदकरणात्। अथवा अनादितत्तद्विषमस्वभावनियमनात्। नाद्यः।   
चेतनस्वभावस्यानादित्वेन करणाभावात्। न द्वितीयः। ईश्वरस्य तत्तत्स्वभावानु सारेणैव फलप्रदत्वेन तदुल्लङ्घनाभावात्। नापि तृतीयः। तस्य   
वैषम्यावैषम्यानापादकत्वात्। श्लोकश्च ‘स्वभावमन्यथाकर्तुं यः शक्तोऽप्यनुवर्तते। नासौ लोकेऽपि विषमो न वा निर्घृण उच्यते। समर्थोऽपि   
हि हंसादीन् काकीकर्तुं हि यो मुनिः। न काकीकुरुतेऽयं किं लोके विषम उच्यत’ इति। नापि चतुर्थः। स्वभावनियामकत्वस्य   
निरतिशयस्वातन्त्र्यरूपमहागुणापादकत्वेन नीचतानापादकत्वात्। न च दयया स्वभावस्याप्यन्यथा करणम्। तादृशदयाया   
गुणत्वाभावेनेश्वरेऽनपेक्षितत्वादिति। न हीश्वरो दयालुत्वात् दुःखं सुखमधर्मं धर्ममित्यादि कुर्यात्। खिद्यते च लौकिकदयालुवत्प्राणिनां   
दुःखदर्शनेन। उक्तं हि तात्पर्ये ‘विषमत्वं तु दोषाय शुभाशुभविपर्यये। शुभाशुभनियन्तृत्वं न दोषो गुण एव स’ इति। ‘न विष्णोर्विषमत्वं   
तु योग्यतापेक्षया क्वचित्। योग्यतायास्तन्नियत्या विषमत्वं क्वचिद्भवे’दिति। अनुव्याख्याने ‘वैषम्यं निर्घृणत्वं च वेदाप्रामाण्यकारणम्।   
नाङ्गीकार्यमतोऽन्यत्तु न वैषम्यादिनामक’मिति।।309,310।।  
	यद्यप्येतज्जगत्सर्वं सूक्ष्मकालेऽप्यनन्तधा।  
	प्रवर्तते तथाप्येतत्कर्तुर्विष्णोर्न हि श्रमः।।  
	न मोहो न च चिन्ता वा उदारगुणवारिधेः।।311।।  
ननु गुणदोषयोरन्यत्र सामानाधिकरण्यनियमात्। गुणित्वादीश्वरे दोषित्वं च स्यादित्यतः ‘सर्वघर्मोपपत्तेश्चे’ति सूत्रतात्पर्यं वदन्   
प्रतिक्षणमनन्तवैलक्षण्योपेतानन्तजगत्सृष्ट्यादिकर्तृरीश्वरस्य न दोषलेश शङ्कावकाशोऽस्ति।   
ब्रह्मादिचिन्त्याचिन्त्यलोकविरुद्धाविरुद्धनिखिलगुणगणपरि पूर्णतया ‘गुणाः श्रुताः’ इत्यादिनिखिलनिगमावगम्यत्वादित्यभिप्रेत्याह।।   
यद्यपीति।। ‘क्षणादयः क्षणिकास्तद्विशेषाः इत्यादिनिर्णये, प्रतिक्षणवैचित्र्यं चेति भाष्ये, सुधायां च व्युत्पादितरीत्या ध्येयम्’। प्रपञ्चितं   
चैतत्प्रागेवेति।।311।।  
	अतीतानागतं सर्वं जगदेकत्र सङ्गतम्।  
	यदि स्याच्च महानन्तं ततोऽपि च पुनः पुनः।।312।।  
	सूक्ष्मसूक्ष्मतमे काले देशे सूक्ष्मतमेऽपि च।  
	पृथक्पृथक्क्रमात्स्रष्टुं संस्थापयितुमञ्जसा।  
	स्वशक्त्येकांशलेशस्याप्यंशांशेन प्रभुः स्वयम्।।313।।  
कैमुत्यन्यायेनाप्युक्तार्थं साधयन्नभूतोपमया दोषाभावं गुणपूर्तिं च दर्शयति।। अतीतेति।। एकत्र एकदा एकदेशे चेत्यर्थः।   
अतीतानागतवर्तमानाशेषजगदेकबुद्ध्युपारूढं कृत्वा तदपेक्षयाप्यनन्तानन्तमप्येकीकृत्य पुनस्तदपेक्षयाप्यनन्तानन्तमित्यादि   
प्रकारेणोहितं जगत्परमाण्वनन्तांशैकदेशे सम्बन्धराहित्येनैव पृथक् स्थापयित्वा परमाणुकालानन्तांशैकदेशांशकाले   
बहुकालावस्थायिपदार्थवदेव क्रमेण सृष्ट्यादिकं कर्तुमपाङ्गलवमात्रेण समर्थ इत्यर्थः।।312,313।।  
	ब्रह्मापि न विजानाति सम्यक्तद्विश्वकर्तृताम्।  
	किमन्ये देवमुन्याद्याः कुतो वा मानुषोत्तमाः।  
	यच्चात्ययुक्तं स्मर्तुं वा शक्तः कर्तुमतः परः।।314।।  
तदेतदपि ‘पाकशासनविक्रम’ इतिवत्तत्प्रत्यायनार्थमेव। वस्तुतस्तु सृष्ट्यादिकर्तृत्वादिमाहात्म्यं सुरवरनिकरैरपि न मनसा समधिगन्तुं   
शक्यते। रमादिभिरपि कर्तृं स्मर्तुमशक्यम्। युक्त्यगोचरस्वपराखिलविषयकमहाकार्यकर्तृत्वादित्याशयेनाह।। ब्रह्मापीति।। यच्चेति।। उक्तं   
च ‘शक्यानि नैव मनसापि हि तानि कर्तृं ब्रह्मेशशेषपुरुहूतमुखैरशेषैः’ इति।।314।।  
	अनन्तानन्तरूपाणि कृत्वा पृथगनन्तशः।  
	कर्माणि कुर्वतश्चापि चिक्रीड्य च परस्परम्।।315।।  
	सूक्ष्मसूक्ष्मतमे कालेऽप्युपसंहरतो हरेः।  
	चित्रं स्वापेक्षयात्यल्पजगन्नियमनं न हि।।316।।  
न तद्विचित्रं भगवतीत्याह।। अनन्तेति।। अनन्तदेशकालाधिक व्याप्त्यादिमन्ति वाहनभूषणस्रक्चन्दनवनिताद्यात्मकानि   
विविधान्यनन्तानन्तानि रूपाणि कृत्वा स्वयमेव   
पितृपुत्रपितृव्यभ्रातृव्यभ्रातृसखिसम्बन्धिदुहितृभगिन्यादिनानाभावेनालौकिकनानाविधविचित्रविनोदेन त्वरयैव   
यथोपजोषमतिसूक्ष्मतमकालमात्र एव कुर्वतोऽचिन्त्यशक्तेर्भगवतः सूक्ष्मकाले स्वापेक्षयात्यल्पतमजगन्नियमनशक्तिर्न ह्याश्चर्यतमेति   
भावः।।315,316।।  
	सूक्ष्मकालादिगो ह्येवं महांश्चैव स्वसत्तया।  
	एवं देशातिगः सम्यक्स्वे महिम्नि प्रतिष्ठितः।।317।।  
एतेनान्यदपि लब्धमित्याह।। सूक्ष्मेति।। अयमाशयः सहस्रयोजनादि परिमितपदार्थस्य तावत्परिमितदेश एवावस्थितिः न त्वेकयोजनादिमात्र   
परिमिताल्पदेशे। नापि कोटियोजनादिपरिमिताधिकदेशे। कुत एतत्। देशस्य स्वसमपरिमाणमात्रवत्पदार्थाधारत्वं हि स्वभावः।   
नीचाधिकपरिमाणवत्पदार्थानाधारत्वं च। तथा चाल्पादिदेशो यत्पदार्थाव्यवधायकः यत्पदार्थो देशादिव्यवधाने स्वयमशक्तस्तादृशस्यैव   
वस्तुनोऽल्पस्य महादेशे महतो वाऽल्पदेशेऽवस्थानं न युज्यते। न तु देशादिस्वरूपसत्तास्वभावादिकं यदधीनं यश्च   
सर्वत्राप्रतिबद्धशक्तिमानीश्वरः तस्य न युज्यत इति युक्तम्। किं नाम देशस्याव्यवधायकत्वादीश्वरः स्वशक्त्यैवाणुप्रदेशे महापदार्थान्   
पृथक्पृथगवस्थापयितुं महाप्रदेशेप्यणुपदार्थं सर्वसंयोगेनावस्थापयितुं समर्थ एव। स्वाधीनशक्त्यादिमद्वस्तु न हि स्वस्यैव प्रतिबन्धकमिति   
युक्तम्। दृष्टा हि पार्थदिग्विजयार्जिता महान्तो रत्नपर्वताः। विश्वकर्मकृतत्वात्तु पुरस्याल्पेऽपि च स्थले। अन्तर्गतास्ते गिरयः, किमुत   
परमेश्वरो महतोऽप्यतिमहीयसा रूपेणात्यल्पदेशे वर्तत इति। यत्र यत्र प्रमितं वैकुण्ठादौ द्वादशकोटियोजनादिपरिमिते प्रतिकल्पं   
मुच्यमानानामनन्तानामवस्थानादिकं तत्र तज्ज्ञेयम्। नान्यत्र। परं तु सर्वत्रैतादृशसामर्थ्यमस्तीत्येव। एवं सूक्ष्मदेशमतिक्रम्य वर्तते। एवं   
कालस्वरूसत्तादेः तत्तत्पदार्थसतानिर्वाहकत्वादितत्स्वभावस्यापि भगवदधीनतया कालस्यापि भगवत्प्रवृत्त्यव्यवधायकत्वेन   
सहस्रवर्षावस्थायितया तावत्सत्ताकपदार्थमप्येकाब्दमात्रेवस्थापयितुमेकाब्दमात्रसत्ताकं तावत्सत्तयैव सहस्रसंवत्सरेप्यव स्थापयितुं च   
शक्तः। तथा स्वयमपि ब्रह्मकल्पदिनकल्पत्रयोदशसहस्रसंवत्सरषडुत्तरशतसंवत्सरादिकाले व्यक्ततया विद्यमानानि   
पुरुषवराहरामकृष्णादिरूपाणि क्षणानन्तांशेष्वंशांशमात्रकाले कालानपेक्षस्वरूप भूतसत्तयैव सम्यग्वर्तयतीति सूक्ष्मकालातिगः। ‘सर्वतः   
प्रकृतिः सूक्ष्मे’ति न्यायेनापि कालदेशसूक्ष्मातिगत्वं ध्येयम्। यद्यपि भगवतो देशपरिच्छेद एव विद्यते न कालपरिच्छेदः। ‘तथापि   
देशतस्तस्य परिच्छेदोऽपि विद्यते। गुणतः कालतश्चैव परिच्छेदो न कुत्रचिदि’ति तृतीयतात्पर्योक्तेः। तथापि जनप्रत्यक्षगोचरतारूपव्यक्तेः   
कादाचित्कत्वमभिप्रेत्य विवक्षाविशेषेण स्वल्पकालावस्थानमुक्तम्। न तु कालपरिच्छेदाभिप्रायेण। तथात्वेऽनित्यतापत्तेः। देशपरिच्छेदे   
अण्वादिपरिमाणवत्त्वं स्यादिति चेत् भवतु। अणुपरिमाणत्वादेरनित्यतावद्दोषत्वाभावात्। ‘परिच्छेदस्तथा व्याप्तिरेकरूपेऽपि युज्यत’   
इत्युक्तेः केवलपरिच्छेदानङ्गीकाराच्च। इयांस्तु विशेषः। यद्यपि देशसार्वत्रिकत्वं देशगतम्। कालनित्यत्वं कालगतम्। तथापि न तयोः   
स्वाधारत्वं मुख्यम्। किं तु तद्गतं स्वाधारत्वमीशाधीनमेव। मुख्याधारस्त्वीश एव। तयोरीशस्तु स्वयमनन्याधारः। ‘स भगवः   
कस्मिन्प्रतिष्ठित इति स्वे महिम्नी’ति छन्दोगश्रुतेः। ईशो देशश्च कालश्च स्वगता एव सर्वदा। न चैवं तस्य नित्यानित्यत्वाभ्युपगमो युज्यत   
इति। महादेशातिगत्वं तु महादेशेऽप्यल्पपरिमाणेनावस्थितिः। महतामपि रत्नपर्वतानामिन्द्रप्रस्थाल्पदेशावस्थानमिव   
निरवधिकमहानन्तानन्तपरिमाणवतो भगवतोऽनन्ताव्याकृताकाशे तदेकदेशांशप्रदेशैकदेशे ‘यावान्वा अयमाकाशस्तावानेव   
हृदयाकाश’ इत्युक्तरीत्या हृदयदहरादौ चावस्थितिः। किं च देशस्य देशस्थत्वं परममहत्परिमाणोपेतत्वं यथा तद्वदीशस्य   
देशातिक्रान्तपरिमाणवत्त्वं च परममहत्परिमाणवद्देशापेक्षया अनन्तानन्ताधिकातिपरममहत्परिमाणवति स्वस्मिन्नवस्थितत्वम्।   
भगवत्परिमाणमध्ये देशादिपरिमाणमव्याकृताकाशमध्ये परमाण्वनन्तांशवत्। एतच्च बुद्ध्यरोहार्थमुक्तम्। ततोऽप्यतिवैलक्षण्यं द्रष्टव्यम्।  
अव्याकृतादधिकपरिमाणं ब्रह्म कुत्रास्तीति चेत् देशोऽपि कुत्रेति पृच्छामः।  स्वस्मिन्निति चेत् ईशोऽपि स्वस्मिन्निति वदामः। ‘तदाधारौ च   
तद्गता’ वित्यनुव्याख्याने कुत्र तत्रेत्यादयः शब्दाः देश एव गृहीतसङ्गतिका देशमेव बोधयन्ति नेशमिति चेत् न।   
लौकिकव्युत्पत्त्याऽलौकिकपरमेश्वरतिरस्कारस्यान्याय्यत्वात्। वस्तुतस्तु सर्वेऽपि शब्दाः प्रवृत्तिनिमित्तपुरस्कारेण हरावेव वर्तन्ते। अन्यत्र   
तु समाकर्षाधिकरणन्यायेन भगवदधिष्ठानतया तदधीनाल्पप्रवृत्तिनिमित्तेन च शब्दानां प्रवृत्तिरिति शास्त्रे निर्णीतत्वेन कुत्रेत्यादयः शब्दाः   
मुख्यार्थं भगवन्तममुख्यार्थं देशादिकं च बोधयन्ति। यत्र त्वमुख्यार्थस्य नावकाशस्तत्र केवलेश्वरमेव प्रत्याययन्तीत्यङ्गीकर्तव्यम्। तथा च   
नोक्तदोष इति। एवं महाकालातिगत्वं चाल्पकाले महासत्तावतोऽवस्थितिरित्यादि। अपि च कालस्य कालगत्वं नाम यथा नित्यसत्तावत्त्वं   
एवमीशस्य कालातिक्रान्तत्वं परममहासत्तावत्कालापेक्षयानन्तानन्ताधिकातिपरममहत्कालिकजातीयपरिमाणोपेतानन्याधीन   
स्वरूपसत्तोपेतत्वम्। भगवत्स्वरूपसत्तामध्ये परममहत्परिमाणोपेतया वत्कालस्वरूपसत्ताक्षणानन्तांशभूतकालसत्तैवाल्पा।   
उक्तरीत्याऽति वैलक्षण्यं च ध्येयम्। कालाधिकसत्तावानीश्वरः कदास्तीति पृष्टे किमुत्तरमिति चेत् कालोऽपि कदेति पृच्छामः। स्वस्मिन्निति   
चेत्समः समाधिः। ‘स्वे महिम्नी’ति श्रुतेरेवमप्यर्थकत्वात्। अन्यत्पूर्ववद्द्रष्टव्यम्।।317।।  
	तथापि चिन्ताविगतं महत्त्वं देशकालयोः।।318।।  
नन्वेवं देशकालापेक्षया यदीशस्याधिकमहत्त्वं तर्हि देशादिमहत्त्वं परिमितं प्राप्तमित्यत आह।। तथापीति।। चित्तादिगतं इयत्ताविषय   
ज्ञानगोचरम्। यथा रमाया अनन्तानन्तगुणत्वे परमेश्वरस्य ततोऽधिकगुणत्वं न रमागुणानन्त्यविरोधि। किं त्वानन्त्य एव व्यत्यासः। तथा   
भगवतो देशकालातिक्रान्तत्वं न देशकालपरममहत्त्वविरोधि। किं तु सावधिकपरममहत्त्वं देशादेः। निरवधिकपरममहत्त्वं हरेरिति   
भावः।।318।।  
	पूर्णस्तत्र हि सर्वत्र क्रीडते रमया सह।  
	देशकालादिकं सर्वं न तस्य व्यवधायकम्।।319।।  
प्रसङ्गाद्देशकालभोक्तृत्वमाह।। पूर्ण इति।। अणुमध्यममहत्परिमाणाद्यनन्तरूपोऽपि नानाजीवजडाद्यन्तर्गतोऽपि सर्वदा सर्वत्र सर्वप्रकारेण   
पूर्णः सन् क्रीडत इत्यर्थः। तदुपपादयति।। देशेति।। तत्र युक्तिमाह।। नेति।।319।।  
	अन्यभावाभावकाले देशे च परमो हरिः।  
	विद्यमानाविद्यमानशक्तिमानात्मयोगतः।।320।।  
देशकालाद्यव्यवधानेन लब्धमहिमानमुपपादति।। अन्येति।। एतदर्थस्त्वस्मदाचार्यकृतद्वितीयतात्पर्यव्याख्यानादवगन्तव्यः।।320।।  
	सर्वतः प्रकृतिः सूक्ष्मा प्रकृतेः परमेश्वरः।  
	आसीनो दूरं व्रजति शयानो याति सर्वतः।।321।।  
भगवन्महिमानन्तरमाह।। सर्वत इति।। नन्वपर्यवसितिश्चाणौ इत्युक्तन्यायेन बुद्ध्या परमाण्वंशविभागे सति परमाण्वंशानामप्यणुत्व   
पर्यवसानाभावेनावधीकर्तुमशक्यत्वात्कथं रमायाः सर्वतः सूक्ष्मत्वं हरेः सर्वतोऽपि सूक्ष्मतमत्वमिति चेत्सत्यम्।   
मेरुसिद्धार्थयोरप्यपर्यवसितांशत्वेऽपि मेरुं दशधा विभज्य पुनस्तदंशं दशधा पुनस्तदंशं दशधेत्येवं विभागे सति तथा सर्षपमपि दशधा   
कृत्वा पुनस्तदंशं दशधा कृत्वा पुनस्तदंशं च दशधेति विभागे मेरुसर्षपांशानामपर्यवसाने समानेऽपि मेर्वंशाणुत्वापेक्षया   
सिद्धार्थाण्वंशानामत्यणुत्वमस्ति। कुत एतदिति चेत् वस्तुतो मेरोस्सिद्धार्थात् महाद्रव्यत्वात् उभयोर्विभागे मेर्वंशानां सिद्धार्थांशापेक्षया   
महत्त्वापर्यवसानात्। तथा प्रकृतेऽपि परमाण्वंशांशस्य महालक्ष्म्यणुरूपापेक्षयाऽतिमहत्त्वात् रमाणुरूपस्य स्वभगवत   
एवातिसूक्ष्मद्रव्यत्वात्सर्वतः सूक्ष्मत्वम्। भगवतस्ततोऽप्यतिसूक्ष्मत्वमिति बुद्ध्या विभज्यावधीकर्तुं शक्यत इति। एतच्च प्रत्यायनार्थमुक्तम्।   
वस्तुतस्तु अव्याकृताकाशादिपरममहत्पदार्थापेक्षयाऽपर्यवसितपरमाण्वंशानां यादृशमणुत्वं न तावन्मात्रं   
तदपेक्षयाऽत्यन्ताणुभूतरमारूपस्य। नापि तादृशरमाणु रूपापेक्षया भगवद्गुणरूपस्य परमाण्वंशरमाणुरूपयोर्यादृशे व्यत्यासो न तादृशः।   
किं तु बुद्ध्यनारूढं शब्दागोचरं रमादीनामपि मनोवाचामगोचरमत्यन्ताणुत्वमिति ध्ययम्। महतो महीयस   
एतादृशाणुत्वमचिन्त्यशक्तिनिर्वाह्यमिति भावः। विरुद्धधर्मान्तरे काठकवाक्यं पठति।। आसीन इति।। ‘अचिन्त्यशक्तितश्चैव सर्वगत्वाच्च   
तत्परम्। द्रवतोऽत्येति सन्तिष्ठत्’ इतीशावास्यभाष्येणैतदुपपादनीयम्।।321।।  
	श्रृणोति चक्षुषा देवः श्रोत्रेण च विचक्षते।  
	अपाणिरपि चादत्ते ह्यपादो व्रजति द्रुतम्।।322।।  
श्रृणोतीत्यादिकं सर्पघूकादौ विशकलिततया दृष्टम्। ‘अचक्षुः श्रोत्रं तदपाणिपाद’मित्यादिप्रमाणप्रमितमिति भावः। अचक्षुः   
श्रोत्रमित्यस्यार्थस्त्वाथर्वणखण्डार्थादस्मत्कृतादवगन्तव्यः। तथाहि।। अचक्षुरित्यादेः प्राकृतचक्षुरादिरहित इत्यर्थः। रूपमात्रग्राहकं चक्षुः।   
शब्दमात्रग्राहकं श्रोत्रम्। तत्र चक्षूरूपमिव शब्दस्पर्शादिकमपि गृह्णातीति रूपादिमात्र ग्राहकत्वाभावादचक्षुरित्यादिरप्यर्थः।।322।।  
	एवं सर्वेन्द्रियैः सर्वं करोति न करोति च।  
	दूराद्दूरतरश्चायमन्तिकादन्तिकश्च सः।।  
	गुरोर्गुरुतरश्चैव लघीयांश्च लघोरपि।।323।।  
सर्वेन्द्रियैरिति।। प्रत्येकं सर्वेन्द्रियैरपि यावदिन्द्रियकार्याणि क्रियन्ते। लोकवैलक्षण्यान्न क्रियन्ते चेत्यर्थः। एवं हस्तपादाङ्गुल्याद्यवयवैरपि   
चक्षुरादिकार्याणि क्रियन्त इत्यर्थः। दूरादिति।। ‘दूराद्दूरतरं यत्तु तदेवान्तिकमन्तिका’दिति द्वादशस्तुतौ व्यक्तमेतत्। व्याप्तिमपेक्ष्यैव   
अङ्गुष्ठादिपरिमितस्यैव स्वबिम्बादीरूपस्याचिन्त्यशक्तिवशेन कोट्यादियोजनात्परदेशाद्यतिक्रम्य स्वे महिम्न्यवस्थितव्याप्तरूपेणापि   
विद्यमानत्वाद्वा दूराद्दूरतरत्वम्। स्वान्तः स्थितसूक्ष्मदेशाद्यपेक्षयाऽतिसूक्ष्मतमस्वस्वरूप एवावस्थितरूपस्यातिसान्निध्येनावस्थितेर्वा   
नानाधिष्ठानगतानां व्यापकानां च रूपाणां सर्वेषां समस्तजगदन्तर्गतत्वाद्वान्तिकादन्तिकत्वं ज्ञेयम्। गुरोरित्यादिकं स्पष्टम्।।323।।  
	अनन्तरूपावयवरोमकूपेन्द्रियादिभिः।  
	गुणैरपि क्रियाभिश्च धर्मैः सर्वैरपि स्फुटम्।  
	पृथक्सर्वाश्रयश्चैव पृथक्सर्वत्र च स्थितः।।324।।  
पृथक्सर्वत्र च स्थित इति। रमानन्तरूपगुणादिषु मुक्तामुक्तादिसमस्त जीवेषु देशकालवर्णप्रकृतिमहदादितत्वेषु ब्रह्माण्डान्तर्गतभुवनेषु   
तत्रापि गिरितरुसरित्समुद्रघटपटादिपदार्थमात्रेषु च प्रत्येकं भगवदनन्तरूपाणि तदवयवास्तदेकदेशभूतरोमकूपादयः चक्षुरादीन्द्रियाणि   
विजातीयानि सर्वे च गुणाः क्रियाः जातिवैशिष्ट्यादयो धर्माः तथा सर्वविजातीया रमाद्यवबुद्धास्तदविदिताश्चानन्तानन्ता व्याप्यनियामकतया   
भोक्तृत्वादिना यथोपजोषं सर्वदा वर्तन्त इत्यर्थः।।324।।  
	स्वयमेकं च बहुवत्प्रत्येकं रोमकूपगम्।  
	रमाब्रह्मादिकं देशकालवर्णाण्डपूर्वकम्।।325।।  
पृथक्सर्वाश्रय इत्युक्तं लेशत उपादयति।। स्वयमेकमिति।। रमाब्रह्मादिकं मुक्तामुक्तादिसकलचेतनजातमव्याकृतप्रकृत्यादिकं   
सकलमपि जगद्रोमकूपेष्वनन्तेषु तत्सामर्थ्यात्प्रत्येकमाश्रितं वर्तते। भगवद्रोमकूपाः सर्वे स्वसामर्थ्येनैकमेव जगत्प्रत्येकं स्वान्तर्निवेश्य वर्तन्त   
इति यावत्।।325।।  
	एवं हि सर्वदा देवे सर्वं सर्वत्र च स्थितम्।  
	चित्रं चित्तातिदूरं तच्चित्प्रकृत्यादिनामपि।।326।।  
एवमेवातीतानागतं सर्वजगदपि भगवत्सामर्थ्यादेव भगवतोऽनन्तरूपावयवरोमकूपेन्द्रियगुणादिषु सर्वत्र प्रत्येकं वर्तत इत्याह।। एवमिति।।   
उक्तं च तृतीयतात्पर्ये ‘शरीराणां बहुत्वेन अतीतानागतैस्तथा। अस्यैव देवकायेषु प्रतिप्रति च दर्शनात्। विष्णुसामर्थतोऽण्डानां बहुत्वं   
नान्यथा भवे’दिति। अस्यार्थः। भगवच्छरीराणां बहुत्वेन निमित्तेनास्यैकस्यैव ब्रह्माण्डस्य तेषु बहुशरीरेषु विष्णुसामर्थ्यतोऽवस्थितस्य प्रत्येकं   
ज्ञानिनां दर्शनान्निमित्तादण्डानां बहुत्वमुच्यते शास्त्रे। अन्यथा न भवेत् अण्डानामेव स्वतो बहुत्वं न भवेत्। अतीतानागतैरण्डैर्वा बहुत्वं   
भवेत्। अतीतानागतानि बहून्यण्डानि भगवद्बहुशरीरेषु प्रत्येकं स्थितानीति यावत्। कालव्यवधानाभावात्तत्कालीनमप्यण्डादिकं सर्वदा   
भगवच्छरीरादिषु स्थितमिति यावत्। ‘एकमण्डं बहुत्वेन प्रत्येकं रोमकूपगम्। ब्रह्माऽपश्यत् तथात्मानं हरेस्तेषु पृथक्पृथ’गिति चोक्तेः।   
बहुत्वेनेत्यस्याश्रयरोमकूपानां बहुत्वेनेति वा एकमेव बहुवदिति वार्थः। आत्मानं स्वात्मानं च तेषु रोमकूपेषु पृथगपश्यदिति। स्थानिन   
एकत्वेऽपि स्थाननानात्वादिकं पूर्वोक्तं देशकालातिक्रान्तत्वमित्यादिकमुक्तं विजातीयविरुद्धानन्तमाहात्म्यं च रमादीनां   
मनोवागगोचरम्। तत्र मादृश्तानां मूकतैवेत्याशयवानाह।। चित्रमिति।।326।।  
	विरुद्धतमरूपस्य माहात्म्यं सर्वमद्भुतम्।  
	पुनराश्चर्यरूपं च पुनरप्यतिकौतुकम्।।327।।  
न केवलमणुत्वमहत्त्वविरुद्धधर्मजातमात्रमद्भुतं किं नामानन्दादीनामपि भगवद्धर्माणां सर्वलोकातिविलक्षणत्वस्य प्रागुपपादितमार्गेण   
सिद्धत्वात् युक्त्याद्यसहत्वाच्च सर्वेऽप्याश्चर्यतमा इति सादरमाह।। विरुद्धेति।।327।।  
	एवं विधमहानन्तमहामाहात्म्यपूर्वकः।  
	स्वस्त्रीरूपेषु दिव्येषु महाश्चर्यतमेषु च।।328।।  
	दिव्यालङ्कारसन्माल्यविचित्राम्बरधारिषु।  
	महासौन्दर्ययुक्तेषु निर्दोषेषु च सर्वदा।।329।।  
	रमते स्त्रीस्वरूपाणि पुंरूपाणि विधाय च।  
	पुमाकाराणि रूपाणि स्त्रीरूपाणि विधाय च।।330।।  
	बृहत्युक्थार्णसूर्यद्युपृथिव्यादिषु संस्थितः।  
	पुंरूपः प्रमदारूपः स्वरूपे रमते स्वयम्।।  
	पुंरेतस्सु स्थितः स्त्रीणां लोहितेषु च संस्थितः।।331।।  
इतः परं भगवद्भोगप्रकारं निरूपयिष्यन् स्वरूपभूतस्त्रीभोगप्रकारमाह।। एवं विधेति।। यथा ब्रह्मादयः स्वरूपे नियतपुंस्त्वाः यथा वा   
महालक्ष्म्यादयो नियतस्त्रीत्वाः न तथा भगवान्नियतपुंस्त्वस्त्रीत्वमात्रवान्। किं तु स्वरूपत एवानादितोऽपि पुञ्चेतनः स्त्रीचेतनश्च। ‘नैनं वा   
चास्त्रियं ब्रूवन्, नैनमस्त्रीपुमान् ब्रुवन्, पुमांसं न ब्रुवन्नेनं वदन्वदति कश्चने’त्यादिश्रुतेः।। स्त्रीस्वरूपाणि पुमाकाराणीत्यादि।। भगवतो यानि   
रूपाणि स्त्रीरूपाणि तान्येव स्त्रीत्वाविरोधेनैवाचिन्त्यशक्त्या पुंरूपाणि भूत्वा तेषु पुंस्त्रीसंस्थानतापन्नरूपान्तरेषु वस्तुतः   
पुरुषाकाररूपान्तरेषु रमन्ते। तथा पुंरूपाण्यपि तदविरोधेन स्त्रीरूपाणि भूत्वा स्वात्मसु पुंरूपान्तरगतस्त्रीसंस्थानेषु च वस्तुतः स्त्रीरूपेषु   
रमन्ते। एकदैवैकस्मिन्नेव संस्थाने स्त्रीपुरुषोभयाकारेण भोगो भवति। स्वभावतः पुंरूपाणि स्त्रीरूपाणि चान्योन्यं रमन्ते। तान्येतानि   
स्त्रीपुंरूपाणि लोकस्त्रीपुरुषेषु बृहतीसहस्रस्वरव्यञ्जनेषु पुरुषायुः शतसंवत्सराहोरात्रिषु च शरीरगतद्वासप्ततिनाडीसहस्रेषु   
दक्षिणायनोत्तरायणसूर्यरश्मिषु पुंशुक्लस्त्रीलोहितेषु तथा द्युपृथिव्यादिनानाधिष्ठानेषु च नानाविधानि महिदासनारायणादिरूपाणि भूत्वा   
परस्परं क्रीडन्त इति भावः। तदेतत् ‘पुंरूपो भगवान्विष्णू रेतसिस्थो द्युमत्प्रभुः’ इत्यारभ्य ऐतरेयभाष्ये   
सम्यङ्निरूपितम्।।328-331।।  
	यस्मिन्स्वात्मनि युक्तः स रमते स्त्रीपुमात्मना।  
	मुनिगन्धर्वपित्राद्यैर्न तत्प्राप्यं कथञ्चन।।332।।  
	प्राप्नुवन्ति सुराः सर्वे तद्रूपं जाज्वलत्सदा।  
	अर्धनारूपुमाकारं तस्य वामस्थितानि च।।333।।  
	स्त्रीरूपाणि च सर्वाणि विष्णोरत्यद्भुतानि च।  
	विष्णोर्यानि च पुंरूपाण्यास्थितान्यस्य दक्षिणे।।334।।  
	तान्यस्यैव तु रूपाणि युज्यन्तेऽत्र परस्परम्।  
	एष नारायणो देवो ह्यर्धनारीपुमात्मकः।।335।।  
अपि च ‘स एवार्धनारीनरात्मको रमते’ इत्यैतरेयभाष्यवाक्यं पठति।। यस्मिन्निति।। अपि चार्धनारीनरात्मना रमणप्रकारमाह।।   
अर्धेति।। यद्यप्यर्धनारीरूपे क्षीरनीरवदन्योन्यानुप्रवेशेनावस्थानमेव।। तथापि वामभागे स्त्रीसंस्थानांशस्य दक्षभागे पुंसंस्थानांशस्य च   
विशेषव्यक्तिविवक्षया तस्य वामस्थितानि च स्त्रीरूपाणि पुंरूपाण्यास्थितान्यस्य दक्षिणे इति विशिष्योक्तिरिति ज्ञेयम्।।332-335।।  
	सर्वे देवाः सभार्याश्च तं प्राप्य पुरुषोत्तमम्।  
	एकीभावं स्वभार्याभिरर्धनारीपुमात्मना।।336।।  
	प्राप्यैवोपासते नित्यं मुक्ताः संसारसागरात्।  
	मोदन्ते च रमन्ते च विभागं स्वेच्छयाऽऽप्नुयुः।।337।।  
	बहुधा च भवन्त्येते स्त्रीपुमात्मपृथक्त्वतः।  
	प्रसादाद्वासुदेवस्य भागैः स्त्रीपुंस्वरूपिणः।।338।।  
तद्वैभवमाह।। सर्व इति।। देवेष्वप्यर्धनारीत्वमुक्तरीत्या घटनीयम्। अत एवैकीभावं स्वभार्याभिरित्युक्तिः। भागैः स्त्रीपुंस्वरूपिण इति   
च।।336-338।।  
	यद्यप्येवं महापूर्णानन्दसान्द्राकृतिर्हरिः।  
	तथापि सर्वलोकोच्चमहाशृङ्गारसागराम्।।  
	चिदानन्दघनां दिव्यकान्तिमद्भूषणोज्ज्वलाम्।  
	अनन्तानन्तरूपेण सेवमानां विचित्रधा।।  
	महालक्ष्मीं रमयते लीलया कृपया हरिः।  
	रमया रममाणोऽपि तत्स्थेनैव स्त्रियात्मना।।  
	रमते नान्यतः क्वापि रतिर्विष्णोः परात्मनः।।339।।  
	रमाया रमणं तस्माद्रमाया रतिपात्रता।  
	नैवास्या रतिदातृत्वं विष्णोर्न ह्यन्यतो रतिः।।340।।  
रमाभोगमुपपादयति। यद्यपीति।। एवं स्वरमणतया इतरनिरपेक्षत्वेऽपीति भावः। तत्रापि तद्गतस्वस्त्रीरूपस्यैव स्वरतिदातृत्वं स्वाधीनतया   
रमाया रतिदातृत्वानुपपत्तेः। परन्तु तस्यै रतिदानार्थमेव केवलं कृपया तस्यां रमणमित्याशयेनैतरेयभाष्यवाक्यं पठति।। रमयेति।। किं च   
आनन्दोद्रेकेणैव हरे रमायां रमणप्रवृत्तिः। न ह्येवंविधप्रवृत्तेरानन्दसाधनत्वं युज्यते। अतो न रमाया रतिदातृत्वमिति भावेनाह।। पूर्णोति।।   
हरेः स्वस्त्रीरूपे रमणस्य तदानन्दस्य चानादितोऽपि प्रयोजना भावापन्नत्वात्तस्य च रमणस्यानन्दोद्रेकनिमित्तकत्वेऽपि भगवच्छक्तिवशेनैव   
स्वानन्दप्रयोजकताया अपि भावेन न चोद्यान्तरावकाशः। ननु रमाभोगेन हरे रत्यभावे व्यर्थः स भोग इति चेन्न। केवलं कृपया   
लीलयाऽऽनन्दोद्रेकेण चेत्युक्तत्वात्। ‘आगमिष्यत्सुखं चापि तच्चास्त्येव तदापि तु। तथाप्यचिन्त्यशक्तित्वाज्जातं सुखमितीव चे’ति   
गीताभाष्योक्तन्यायेन सुखप्राप्तेरङ्गीकाराच्च। तत्प्राप्तिश्च स्वत एव। न तु रमाधीनतयेत्यविरोधः।।339,340।।  
	एवं स्त्रीरूपके वायौ महाश्रृङ्गारसागरे।  
	दिव्यरत्नोज्ज्वलच्चित्रभूषणे परमोज्ज्वले।।341।।  
	समस्तगुणसम्पूर्णे सर्वदोषविवर्जिते।  
	कृपया परमानन्दः क्रीडतेऽतिमुदा हरिः।।342।।  
‘भूमोपासनयोग्यस्तु साक्षादेव चतुर्मुखः। स तद्विद्याबलेनैव विष्णुना रतिमाप्नुयात्। तेनैव क्रीडते नित्यं स्त्रीरूपो मिथुनीभवे’दिति   
छान्दोग्यभाष्यानुसारेण स्त्रीरूपमुख्यप्राणभोगमाह।। एवमिति।।341,342।।  
	स्वस्त्रीरूपं रमां तत्र सन्निवेश्य महापुमान्।  
	रमते जाम्बवत्याद्यास्वेवं ज्ञेयं(मुमुक्षु)बुभूषुभिः।।343।।  
रमां तत्र सन्निवेश्येति।। तदुक्तं निर्णये ‘ऋते रमां जातु ममाङ्गसङ्गयोग्याङ्गना नैव सुरालयेऽपी’ति। रमामित्यस्य रमावेशमित्यर्थः। यद्यपि   
मुक्तौ विरिञ्चस्य ‘मुक्तामालाविमुक्तद्रुहिणगणतनुर्नित्यमुक्तस्य कण्ठे’ इत्युक्तन्यायेन मुक्तामालादिवत्स्वरूपचैतन्यस्यैव   
योषिदाकारेणागन्तुकविकारविशेषरूपपरिणामप्राप्तिस्तादृशतात्कालिकावान्तरयोग्यता चाङ्गीक्रियते। तथापीश्वरवन्न   
स्त्रीपुमात्मकोभयविधचेतनत्वम्। स्वरूपे उभयात्मकतानभ्युपगमात्। किं तु मुक्तौ कौस्तुभादिरूपत्वेऽपि   
पुरुषाकारतानैयत्यवत्स्तनकेशाद्युपेतस्त्र्याकारताव्यक्तिरनादिनियतेति न नियतपुञ्चेतनत्वविरोध इति। विवरिष्यते चैतन्मुक्तिप्रकरणे।   
लीलया स्त्र्याकारकचिद्देहस्वीकार इत्येके।।343।।  
	भुङ्क्ते स्वरूपभूतांस्तु विविधान्विषयान्शुभान्।  
	भक्ष्यभोज्यफलक्षीरस्रक्चन्दनमुखानपि।।344।।  
	अनन्तेन्द्रियसम्भोग्यानित्यस्यायमभिप्रायः।  
	अलौकिकमहाश्चर्यरसगन्धादिसंयुतान्।।345।।  
इदानीं स्वरूपभूतविषयानुभवप्रकारमाह।। भुङ्क्त इत्यादिना।। अनन्तेद्रियसम्भोग्यानित्यस्यायमभिप्रायः। यथा लोके   
परस्परविलक्षणरूपरसादिविषयानुभवसाधनानि पञ्च बाह्येन्द्रियाणि वर्तन्ते। तथा चक्षुरादि पञ्चेन्द्रियविषयातिरिक्तानि   
प्रसिद्धान्नफलस्रक्चन्दनगानवनितादि विषयेभ्योऽत्यन्तविजातीयानि अलौकिकशब्दवाच्यानि   
रमादिसकलमनोवागगोचराण्यप्यनन्तानन्तानि परस्परसजातीयविजातीयानि च एकैकजाचीयत्वेऽपि रसजातीयेष्वेव   
विशदस्थिरतीक्ष्णनिर्ह्रादादिवैलक्षण्यवदवान्तरानन्तवैलक्षण्योपेतानि भोग्यानि वर्तन्ते। ततस्तदनुभवसाधनभूतेन्द्रियाणि चोक्तरीत्या   
विविधविजातीयान्यनन्तानन्तानि सन्तीति।।344,345।।  
	शब्दरूपरसस्पर्शगन्धाद्याकृतिरीश्वरः।  
	तद्वांस्तदति ते सर्वे स्वान्यभोक्तार एव हि।  
	पृथक्पृथगनन्तास्ते विजातीयाश्च सर्वतः।।346।।  
गन्धाद्याकृतिरित्यादिशब्देन विजातीयेन्द्रियभोग्यग्रहणम्। यद्यपि भगवान् सर्वेन्द्रियभोग्यशब्दस्पर्शरूपरसाद्यात्मकशिरः पाण्याद्याकृतिः।   
तथापि फलपुष्पादिरिव पसगन्धादिमान् देवदत्त इव तद्भोक्ता च भवतीत्यर्थः। अत एव रसादीनामेव परब्रह्मत्वात्ते रसादयोऽपि तान्   
रसादीन् गन्धादींश्च रमामुक्तामुक्तजडगतान् रसगन्धादींश्च भुञ्जत इत्याह।। स्वान्यभोक्तार एवेति।। पृथक्पृथगनन्ता   
इत्येतदुपपादितप्रायम्।।346।।  
	गुणक्रियादिकान् धर्मान् सर्वानात्मानमेव च।  
	स्वयमेव हरिर्भुङ्क्ते सर्वः सर्वविलक्षणान्।।347।।  
न केवलं स्वरूपभूतविषयभोगो भगवतः स्वगतगुणक्रियादिभोगः स्वद्रव्यभोगश्चेत्याह।। गुणेति।। ज्ञानबलादिगुणभोगो   
नामाऽहरेतादृशज्ञानबलादिमान् सुन्दर इत्यादिप्रकारेण ज्ञानादिगुणाननुभूय हर्षप्राप्तिरित्यादिविलक्षणप्रकारश्चोह्यः।   
स्वात्मभोगोऽप्युक्तरीत्या ध्येयः।। सर्व इति।। गुणरूपक्रियारसादीनाम् एकैक एव सर्वात्मकः सन् सर्वान् भुङ्क्त इत्यर्थः।।347।।  
	भोज्यं भोक्ता च भोगश्च भोजकश्चैक एव तु।  
	अतो ह्येको भोज्यभोक्तृभोगादिव्यवहारभाक्।।348।।  
तदेतत्पिण्डीकृत्याह।। भोज्यमिति।। भगवतो रसाद्यात्मकत्वं तद्भोक्तृत्वं च एकत्र सर्वगन्ध इत्यादिना   
चिदानन्दात्मकसर्वगन्धादिरूपत्वमुच्यते। अन्यत्र तद्भोक्तृत्वमिति ‘सर्वगन्धादिरूपश्च भोक्ता चैषां सदैव ही’ति   
छान्दोग्यभोष्येऽभिहितम्।।348।।  
	महालक्ष्मीस्वरूपांश्च फलस्रक्चन्दनादिकान्।  
	अनन्तरससद्गन्धस्पर्शशब्दादिकानपि।।349।।  
	अनन्तेन्द्रियसम्भोग्यानचिन्त्यांश्च सुरेश्वरैः।  
	विलासमन्दहासादीन्नृत्तगीतादिकानपि।।350।।  
	गुणांश्च सज्ज्ञानमुखान्सर्वसृष्ट्यादिकर्तृताम्।  
	हरिर्भुङ्क्ते तथा मुक्तविरिञ्चादिस्वरूपकान्।।351।।  
	अनन्तकौतुकोपेतान्विविधान्विषयांस्तथा।  
	तद्गतान्सुखसज्ज्ञानभक्त्यादीनखिलान्गुणान्।।352।।  
लक्ष्मीस्वरूपभूतविषयाद्यनुभवं लेशतो दर्शयति।। महालक्ष्मीति।। अनन्तरसेत्यादि।। लोके षड्रसा एव। रमास्वरूपे तु   
लवणाम्लमधुरादिवद्विजातीयानन्तरसगन्धादयः सन्ति। तत्राप्यविद्यमानास्ततोऽप्यतिविजातीया भगवतीति ध्ययम्। रमादिगतसुखभोगो   
नाम यथा रमादीनां स्वस्वरूपे अनेन सुखेनाहं सुखीत्येवमुच्चतालाभः। एवं रमादिगतसुखेनैव परमात्मन्यपि साक्षादेवोच्चतालाभः।   
‘नीचोच्चतैव दुःखादेर्भोग इत्यभिधीयते’ इत्युक्तेः। न चैवं रमादिगतसुखानुसन्धाने परब्रह्मणस्तदैक्यं स्यादीति वाच्यम्।।   
अन्यगततयैवानुसन्धानात् शक्तिविशेषाच्चेति केचिदाहुः। वस्तुतस्तु परमेश्वरो रमादिगतगन्धरसादिविषयजातमनुभवति। तत्र यथा   
गन्धाद्यनुभवेनास्मदादाविव तेन सुखलाभस्तेनैवोच्चता तथा रमाब्रह्मादिजगद्गतानन्दोऽपि परमेश्वरस्य विषयतुल्य एव। तेन च   
स्वस्वरूपसुखलाभः। ततश्चोच्चतेत्येवं विषयतयैव भोग्यत्वमानन्दस्य। ‘नीचोच्चतैवे’त्यादि तु स्वधर्मभूतानन्दानुभवपरम्। दृश्यते लोके   
पुत्रादिसुखज्ञानेन स्वस्मिन्नपि मोदः। तद्वदीशेऽपि। सर्वजीवगतजडचेतनात्मकानन्दानुभोगः अन्यादृशश्च जगद्गतविषयानुभवसमानयोगक्षेम   
इति च द्रष्टव्यम्।।349-352।।  
	तथाखिलजडस्थांश्च सारानत्त्यखिलेश्वरः।  
	साराभिमानिभिर्देवैरर्पितानितरैस्तथा।।353।।  
जडविषयानुभवमुपपादयति।। तथेति।। सारान् तत्तद्वस्तुगतान्। रसादीनतिशयितान् शुभधर्मान्। इतरैर्मनुष्यादिभिर्भगवदर्चकैः।।353।।  
	रसरूपस्पर्शगन्धमुखान्शुभतमान्गुणान्।  
	रमादीमानितां देहे स सर्वत्र व्यवस्थितः।।354।।  
रसान् विशदयति।। रसेति।। न हरेर्लौकिकपुरुषस्येव तटस्थतया रसाद्यादानमपि तु रसाद्यभिमानिदेहादौ तदभिमतरसादौ   
रसादिमत्यबादौ च सर्वत्र व्याप्य तदन्तर्गतत्वेन तत्तत्स्वभावसत्तादिनियामकत्वेनावस्थितस्य भोग इत्याह।। रसादीति।। तदुक्तं   
गीताभाष्ये ‘रसादीनां रसादित्वे स्वभावत्वे तथैव च। सारत्वे सर्वधर्मेषु विशेषेणापि कारणम्। सारभोक्ता च सर्वत्र यतोऽतो जगदीश्वर’   
इति।।354।।  
	स्वमात्रभोग्यसारांश्च क्रमाल्लक्ष्म्यादिभोग्यकान्।  
	पृथक्पृथग्विधान्सारविशेषान्सर्ववस्तुगान्।।355।।  
	चिदानन्दघनैः स्वीयैरिन्द्रियैर्भुङ्क्त ईश्वरः।  
	स्थूलं भोग्यं च भगवान्भुङ्क्ते दृष्ट्यादिना प्रभुः।।356।।  
तत्तत्सारभोगे विशेषमाह।। स्वमात्रेति।। अत्रायं निष्कर्षः।। तत्र तत्र कदलीफलादावेकस्मिन्नेव वर्तन्तेऽनेके रसविशेषाः केवल   
भगवद्भोग्याः रमाभोग्याः ब्रह्मादिभोग्याः अपरोक्षिभोग्याः तदितरमन्दजनभोग्या इति। उक्तं च गीताभाष्ये ‘स्थूलानशनोक्तेः आह च   
सूक्ष्माशनं प्रविविक्ताहारतर इवैव भवत्यस्माच्छरीरादात्मन इत्यादि स्थूलस्य जीवभोग्यस्याभोगोक्तेः सूक्ष्मभोगस्य चाङ्गीकारा’दिति भावः।   
सूक्ष्माशने प्रमिते भवेदियं व्यवस्था तदेव कुत इत्यत आह।। आह चेति।। गन्धादिषु यो जीवेन्द्रियागोचरः सारभागस्तस्य भोग’   
इत्यादिप्रमेयदीपिकायाम्। ऋग्भाष्ये च ‘तथा च जीवेन्द्रियागोचरः केवलेश्वरैकगोचरो रसगन्धादिगतः सारविशेषोऽस्तीति ज्ञायते। यद्यपि   
ब्रह्मादयः सर्वज्ञत्वात्तमपि रसविशेषमपरोक्षतो जानन्त्येव। तथापि नानुभवन्ति। भगवदेकयोग्यत्वेन स्वायोग्यत्वात्। तादृशे च देवानां   
प्रवृत्त्यभावात्। तदुक्तं निर्णये ‘अरीन्द्रधारिणः। योग्ये कर्मण्यायतंश्चापराधी स्यामित्यञ्जः पश्यमानो महात्मे’ति।। न च जानन्ति   
नानुभवन्तीति विरुद्धमिति वाच्यम्। वस्तुतो ब्रह्मादियोग्यजीवराशेः परमास्तिकस्य भगवत्पूजार्थमाहृतपुष्पगन्धादौ   
मातृदुहित्रादिसौन्दर्यदर्शने तदालिङ्गनादौ राजादिभिः सह गन्तॄणां विचित्रवाद्यादिशब्दादौ चापरोक्षानुभवे सत्यपि तद्भोगाभावस्य   
प्रमितत्वात्। अतस्तद्विषयकश्चित्तवृत्तिविशेष एव भोग इति वक्तव्यम्। तथा च ब्रह्मादीनां भगवदेकभोग्यसूक्ष्मसारापरोक्षे सत्यपि न तद्भोग   
इत। एवं ब्रह्मादिभोग्यसारेष्ववान्तरविशेषः ‘शुद्धभागवतानां तु स्वभावापेक्षयैव तु। स्वादुत्वादिविजानीया’दिति गीतातात्पर्यपर्यालोचनया   
तथोदाहृत ऋग्भाष्यानुसारेण च ‘सुपर्णशेषरुद्राणां सर्वात्तृत्वं विशेषतः। प्रायेणात्तृत्वमिन्द्रादे’रित्यस्यैवमप्यर्थकत्वाच्च निश्चीयते।   
एवमपरोक्षानपरोक्षिणोः रसज्ञानविशेषश्च’ शुद्धभागवताना’मिति वाक्यबलेन   
‘कणपिण्याकफलीकरणकुल्माषस्थालिपुरूषादीनमृतवदारोचयती’त्यादिना पञ्चमस्कन्धे अपरोक्षज्ञानिनो मनुष्यस्यापि भरतस्य   
चरमशरीरत्वेन भ्रान्तिलेशशून्यस्य कणपिण्याकादीनाममृतवदारोचनप्रतिपादनान्यथानुपपत्त्या च ज्ञायते। तथा च सन्त्येवोक्तविधाः   
सारविशेषाः। तत्र तावद्भगवान् स्वमात्रभोग्यसारान् रमाब्रह्माद्युत्तमभोग्यांश्च सारान् भुङ्क्ते। यद्यपि तत्तत्पदार्थान्तर्गततत्तदा   
कारकस्वरूपभूतरसादेरेव मुख्यतया भोगः। एवं तत्तद्गतरमास्वरूप रसादेरपि तदनन्तरं भोगः। तथाप्यैश्वर्यवशात् भक्तजनेष्वनुग्रहाय   
जडपदार्थ भोगोऽपि युज्यते। ननु कथं ब्रह्मादिभोग्यसारभोक्तृत्वं हरेरुपपद्यते। ‘स्थूलानशनोक्ते’रिति जीवभोग्यभोगाभावाभिधानादिति   
चेन्न। तत्र स्थूलशब्देनास्मदादिमन्दजनभोग्यसारस्यैव विवक्षितत्वात्। ‘जीवभोग्यस्य भोक्तेशो जीवस्तद्भोगभुङ्न त्वि’ति   
जीवभोग्यसारभोगस्य स्थूलानशनस्यापि प्रमितत्वेनोभयान्यथानुपपत्त्योत्तमजीवभोग्यात्तृत्वमस्मदादिमन्दजनभोग्यानशनं चेत्येवं   
वक्तव्यत्वात्। वस्तुतो ब्रह्मादिभोग्यस्यापि सूक्ष्मत्वाच्च। नन्वबादिभोगानुबद्धो  बाह्यभिन्नतद्धर्मभूतरसादिभोगो भगवतो वर्तते किं   
विशिष्याभिधीयते रसादेर्भोग इति चेत्सत्यम्। अस्ति ह्यबादिसकलपदार्थभोगो भगवतः। ‘अत्ता चराचरग्रहणा’दित्याद्युक्तेः। तथापि   
‘रसोऽहमप्सु कौन्तेय प्रभाऽस्मि शशिसूर्ययोः’ इत्याद्युक्तन्यायेनाबादिपदार्थेषु तद्धर्मेष्वप्त्वादिषु च रसादयोऽतिशयिताः। तथानुभवात्   
उक्तप्रमाणात् अबादिश्रैष्ठ्यस्यापि रसाद्यधीनत्वाच्च। अतो रसादीनामतिशयितस्वभावत्वेन भगवतोऽप्यबादिभोगादतिशयेन रसादेर्भोगः।   
अतो विशिष्योक्तिर्युज्यत एव। तदुक्तं गीताभाष्ये ‘अबादिभोगोऽपि तत एव। तथाप्यबादिस्वभावानां रसादीनां स्वभावत्वे सारत्वे च स एव   
नियामकः। न त्वबादिनियमानुबद्धो रसादिस्तत्सारत्वादिश्चेति भोगश्च विशेषतो रसादे’रिति। अबादिभोगादतिशयेन रसादेर्भोग इति   
प्रमेयदीपिकायाम्। ननु रसादीनामबादिस्वभावत्वेन रसादिभोगमपहाय कोऽयमबादेर्भोगो नामेति चेत् सत्यम्। तथापि   
सविशेषाभेदाङ्गीकारेणावान्तरवैलक्षण्येन पार्थक्योपपत्तेः। स्नानादिना तृष्णानिवृत्त्यादीनां च सम्भवात्। वस्तुतस्तु तद्भोगप्रकारो   
नास्माभिर्मन्दजनैरुत्प्रेक्षितुं शक्यत इति। एवं ब्रह्मादयः स्वस्वनीचभोग्यसाराननुभुञ्जते।  
नन्वेवं भगवतोऽस्मदादिभोग्यभोक्तृत्वाभावेऽस्मद्भोग्यस्येशा भुक्ततया तदनर्पितभोजनमस्मदादेः स्यात्। सूत्रोक्तं सर्वात्तृत्वं चायुक्तं स्यात्।   
न च सूत्रे शुभसर्वभोक्तृत्वं विवक्षितम्। स्थूलं त्वशुभमिति वाच्यम्। ‘अवतारे स्थूलमपि भुङ्क्ते’ इति प्रमेयदीपिकायामवतारे   
स्थूलभोगोक्तेः स्थूलस्याशुभत्वे भगवद्भोग्यत्वासम्भवात्। ‘नाशुभं स हरिः पिबे’दिति वचनात्। तथा च कथं स्थूलाभोग इति। अत्रोच्यते।   
रसभोगो ह्यनेकविधः। ‘अदनाघ्राणदृष्ट्याख्यभोगत्रय विभागत’ इत्याद्युक्तेः। तथा च जिह्वेन्द्रियगोचरेष्वेव कदलीफलादिषु केषाञ्चित्   
सूक्ष्मसाराणामक्षादि सर्वप्रकारकभोगः तेषामेव कदलीपनसफलादीनां सुरससुगन्धमदिवसुरूपादि युक्तत्वात्। केषाञ्चित्तु   
स्थूलानामाघ्राणदर्शनस्पर्शनादिरूपो भोगः। अतिस्थूलानां शुभानां दर्शनाद्यन्यतरेणैव। लोके च राजादिर्नानाविधफलादीनुपादाय   
तेष्वतिसमीचीनपदार्थान् स्वयं गृहीत्वा तदन्यान् किञ्चित्समीचीनान् स्वभार्यादिभ्यो दत्वा तदतिरिक्तानमात्यादिभ्यो ददाति। ते सर्वे पदार्थाः   
राज्ञा स्वीकृताः दृष्ट्यादिना भुक्ताश्चेति हि प्रसिद्धिः। तथा हरिरप्यतिसूक्ष्मसूक्ष्मतमादिरसान् स्वयं गृहीत्वा इतरान्क्रमेण रमादिभ्यो   
ददातीति। इयांस्तु विशेषः। स्वभार्यादिभुक्तान् राजादिर्न भुङ्क्ते किं तु पश्यत्येव द्रष्टव्यम्। भगवांस्तु केवलमस्मदादिभोग्यं स्थूलमेव   
रसनेन्द्रियेण नात्ति। किं तु दृष्ट्यादिना स्वीकरोति। तद्गतसूक्ष्मसारानत्त्येव। एवं चैकेन्द्रियेण भोग्यमिन्द्रियान्तरेण भुङ्क्ते इत्येतावता   
भगवदभुक्तत्वं न तस्य भवतीति नानर्पितभुक्त्यापत्तिः। भगवन्महिमातिशयोऽप्येवं सति ज्ञापितः स्यात् केवलं जिह्वागोचरस्यापि रसस्य   
चक्षुरादिना विषयीकरणमिति। एवं घ्राणादीतरेन्द्रियभोग्यपदार्थेष्वपि सारभेदेन नानाप्रकारकभोगो ज्ञातव्यः। ननु   
स्थूलस्याशुभत्वेऽवतारेष्वपि भोजनानुपपत्तिः। शुभत्वे किमिति मूलरूपैर्न भुङ्क्ते इति चेत्स्वेच्छयैवेति तावद्वदामः। अवतारेषु स्वेच्छया   
परसेवादिलीलादर्शनात् तद्वल्लीलयैव स्थूलस्यापि भोगः। अनवतारेषु तु स्थूलस्य सूक्ष्मसारसदृशशुभत्वाभावेन भोगाभावः। अस्ति   
ह्यनवताराणां केवलं दिव्यदृष्टिगोचराणां स्थूलेन्द्रियागम्यत्वेऽपि अवतारेषु स्थूलदृष्टिगोचरत्वम्। एवमत्रापि। अपि च यत्र   
सारादिमत्पदार्थानां चर्वणादिना विनाश्यभोगस्तत्र स्थूलस्यापि भोगः। यत्र स्वशक्त्या पदार्थावस्थाने सत्यपि सारमात्रस्वीकारस्तत्र न   
स्थूलस्य। अवतारेष्वस्त्येव चर्वणादिकमिति युज्यते स्थूलभोगः। अयमपि विशेष ईशशक्तिक्लृप्त्यैवेति सर्वमनवद्यम्।।355,356।।  
	सर्वैर्यद्भुज्यते चान्नं तत्र तत्र स्थितो विभुः।  
	तत्तद्भुङ्क्ते स्थूलमपि स्वकीयैरिन्द्रियैः सदा।।357।।  
अन्तर्यामिरूपेषु विशेषमाह।। सर्वैरिति।।   
सुरासुरनरपशुपक्षिमृगसरीसृपादिभिर्यद्यत्स्वयोग्यमन्नादिकमदनाघ्राणदर्शनश्रवणादिभिरनुभूयते तत्तद्भोग्यान्नादिकं   
तत्तत्सुरासुरनरादिभोक्तृषु स्थितस्तत्तदिन्द्रियानुप्रविष्टैः स्वकीयैरिन्द्रियैर्भुङ्क्त इत्यर्थः। यथोक्तं ‘श्रोत्रं चक्षुःस्पर्शनं च रसनं घ्राणमेव च।   
अधिष्ठाय मनश्चायं विषयानुपसेवते’ इति। इन्द्रियद्वारा सोऽपि भुङ्क्ते। ‘तद्य इमे वीणायां गायन्ति एतं ते गायन्ति’ इति च श्रुतिरिति   
गीताभाष्ये। ‘छुरितैरिन्द्रियैः स्वकैरि’ति च। अत्र स्थूलमिति जाग्रद्भोग्यपदार्थस्य नाममात्रम्। ‘विश्वो हि स्थूलभुक्, स्थूलं तर्पयते   
विश्व’मित्यादौ माण्डूके जाग्रत्पदार्थेषु स्थूलनामव्यवहारात्। वस्तुतस्तु अन्तर्यामिस्वरूपेणापि सूक्ष्मसारभोग एव।   
प्रमेयदीपादाववतारमात्र एव स्थूलभोगोक्तेरिति केचिन्मन्यन्ते। गुरवस्तु अवतारेष्विवान्तर्यामिरूपेष्वपि स्थूलभोग एव। ‘विश्वो हि   
स्थूलभुगि’त्यादिषु स्थूलप्रदर्शनात्। न च सञ्ज्ञामात्रत्वे कल्पकं किमपि प्रमाणमस्ति। प्रमेयदीपिका तूपलक्षणाभिप्रायेणेति सावकाशा।   
स्पष्टं मण्डूकभाष्ये ‘स्थूलान् भोगानिन्द्रियैः स शुभान् भुङ्क्ते न चाशुभान्। विश्वं स्थूलं समुद्दिष्टं सर्वगम्यत्वहेतुत’ इति।   
वैश्वानरशब्दव्याख्यानावसरे स्थूलस्य विश्वशब्दवाच्यत्वं सर्वगम्यत्वेन निमित्तेनेत्युक्तम्। गम्यं चात्र ज्ञेयम्। भोग्यमिति यावत्। तथा च स्थूलं   
नामास्मदादिसर्वभोग्यमेव प्राप्तमिति न सञ्ज्ञामात्रम्। अत एवावतारेष्विवान्तर्यामिरूपेष्वपि स्थूलभोग एव। चर्वणादिना पदार्थविनाशेन   
भोगस्य समत्वादिति सङ्गिरन्ते।।357।।  
	सर्वैन्द्रियेषु च स्थित्वा सर्वभोगं करोति च।  
	शुभमेवात्ति भगवान्नाशुभं तु कदाचन।।358।।  
न केवलं जीवान्तस्तच्छरीरान्तश्च स्थित्वा तदिन्द्रियानुप्रविष्टैः स्वेन्द्रियैर्भुङ्क्त इत्येव। अपि तु पृथक्पृखग्रूपेण चक्षुरादिषु स्थित्वा   
तत्तद्भोग्यभुगित्याह।। सर्वेन्द्रियेष्विति।। ‘भुङ्क्ते हरिः शुभान् भोगानिन्द्रियेषु व्यवस्थित’ इत्यादिगीतातात्पर्याद्युक्तेः। तानि च   
रूपाणि भगवदिन्द्रियात्मकानि भवन्ति। तच्चोक्तमैतरेयभाष्ये ‘विष्णोर्वाग्भार्गवो रामो घ्राणोऽस्य नरकेसरी। चक्षुस्तु कपिलो   
विष्णु’रित्यादौ। ननु तर्ह्यशुभभोगस्याप्यापत्तिः। इन्द्रियाणामशुभस्यापि ग्राहकत्वादित्यत आह।। शुभमिति।। ‘सर्वत्र सारभुग्देवो नासारं   
स कदाचन। शुभं पिवत्यसौ नित्य’मित्यादेः। ननु दुर्गन्धादिकं भगवाननुभवति न वा। नेति पक्षे सार्वज्ञाभावः। आद्ये कथं भोगाभावः।   
उच्यते। अनुभूयमाना अपि गन्धादयो न फलहेतव इत्यभिप्रायः। सुगन्धस्तु सुखहेतुरित्युपपादितमिति प्रमेयदीपिकायाम्।।358।।  
	दक्षिणाक्षिस्थितो विष्णुर्भुङ्क्तेऽर्थान् जाग्रदास्थितान्।  
	कण्ठदेशस्थितः स्वाप्नान् जीवानन्दं च सुप्तिगः।।359।।  
रूपविशेषस्य माण्डूकभाष्ये प्रसिद्धिमाह।। दक्षिणाक्षीति।। विश्वतैजस प्राज्ञनामकरूपैरिति ग्राह्यम्।।359।।  
	मुक्तसंस्थो हरिर्भुङ्क्ते भोगांश्चिदचिदात्मकान्।।360।।  
मुक्तेषु स्थितरूपैर्भोगमाह।। मुक्तेति।। चिदचिदात्मकानिति।। मुक्तदेवाः स्वयं फलपुष्पाद्यात्मना स्वभोग्याः स्वोत्तमभोग्याश्च। ‘ते हि देवाः   
स्वयं भोग्याः स्वयं भोक्तार एव चे’त्याद्युक्तेः। प्रपञ्चयिष्यते चैतत् मुक्तिप्रकरणे। ‘शुद्धसत्वात्मकवस्तुभोगश्च तेषां शुद्धसत्वमेवास्ती’ति   
तृतीयतात्पर्ये।।360।।  
	एकरूपोऽपि सर्वत्र सर्वभोक्तापि सर्वदा।  
	केवलैश्वर्ययोगेन विशेषः कथ्यते हरौ।।361।।  
ननु भगवतोऽनन्तरूपत्वेऽपि द्रव्यपूर्तिन्यायेनैकरूपत्वमेव। रूपाणामितरदेवेष्विव सर्वथा विशेषाभावात्। तथा च कथं विश्वः   
स्थूलभुक्तैजसः प्रविविक्तभुक् जिह्वास्थो रसभोक्ता घ्राणस्थो गन्धभोक्ता नरस्थोऽन्नादिभोक्ता सुरस्थोऽमृतभोक्ता पशुस्थस्तृणादिभोक्ता   
वसन्तादौ पुष्पादिभोक्ता वर्षादौ वृष्ट्यादिभोक्तेत्याद्यवस्थाधिष्ठानदेशकालादिभेदेन रूपाणां पृथक्पृथग्भोगो घटते। ‘न   
स्थानतोऽपी’त्यादिविरोधादित्यत आह।। एकरूपोऽपीति।। सत्यमेतत्। तथाप्यचिन्त्यशक्त्या तद्धटितविशेषेण सर्वमुपपद्यत इति भावः।   
उक्तं च तृतीयतात्पर्ये। ‘सर्वं सर्वत्र भोक्तापि विशेषादेकभोक्तृवत्। स्थितो हरिरचिन्त्यात्मा निजैश्वर्यादयो विभु’रिति। ‘एकं रूपं   
हरेर्नित्यमचिन्त्यैश्वर्ययोगतः। बहुसङ्ख्यागोचरं च विशेषादेव केवलम्। एकोऽपि निर्विशेषोऽपि चतुर्धा व्यवहारभाक्। करोति न करोतीति   
व्यवहार्यं स्वशक्तित’ इति। तत्र तत्र विवृतं चैतद्द्रव्यपूर्तिप्रकरणे। न केवलं भगवतो वर्तमानसन्निहितकतिपयभोक्तृत्वमपि तु   
एकैकस्मिन्नेव देशकालाधिष्ठानादौ स्थितोऽपि भगवान् सर्वदेशस्थितमतीतानागतकालेषु स्थितमिदानीमवर्तमानं नष्टं जनिष्यमाणं च   
पदार्थमिदानीमेतत्कालीनं च पूर्वोत्तरकालेषु भुङ्क्त इत्यर्थः।।361।।  
	सर्वदेशे सर्वकाले सर्वभोक्ता जनार्दनः।  
	देशकालादिदेवस्य न हि स्याद्व्यवधायकम्।।362।।  
नन्वतीतस्येदानीं पश्चादप्यसत्त्वाद्वर्तमानस्य च पूर्वोत्तरकालयोरभावाद्भविष्यतश्चातीतवर्तमानकालयोरसत्त्वात्तथा देशान्तरे सतो   
देशान्तरेऽविद्यमानत्वात्कथं भगवत एकैककालावस्थितपदार्थभोक्तृत्वं सर्वदा युज्यते। कथं च प्रदेशविशेषादाववस्थितस्य पदार्थस्य   
भोक्तृत्वं समग्रदेशादावनन्तरूपैरवस्थितस्य हरेर्युज्यते। कालान्तरे देशान्तरे च तस्यासत्त्वेनासद्भोगानुपपत्तेरित्यत आह।।   
देशकालादीति।। आदिपदेन स्वभाववस्त्वादीनां ग्रहणम्। तदुक्तं निर्णये, ‘सन्निधानेऽथवा दूरे कालव्यवहितेऽपि वा। स्वभावाद्वा व्यवहिते   
वस्तुव्यवहितेऽपि वा। नाशक्तिर्विद्यते विष्णोर्नित्याव्यवहितत्वतः’ इति। अयमाशयः। एकैकदेशकालादौ स्थितस्य सर्वथाऽसत्त्वं   
शशशृङ्गादिवत्तावन्न सम्भवति। परन्तु क्वचित्कदाचित् सत्त्वमन्यत्रान्यदा तदभावः। तथा च क्वचित्कदाचित्सत्त्वात्सर्वत्र सर्वदा तद्भोगः   
सम्भवति। तत्रासतः कथं तद्भोगः तदाऽसतः कथं तदा भोगः सम्भवतीत्येतावन्मात्रमवशिष्यते। तत्र देशकालयोरव्यवधायकत्वेन   
देशकालान्तरे सतोऽपि देशकालान्तरे भोगोपपत्तिरिति।।362।।  
	देशभोक्ता जगन्नाथस्तद्गताखिलधर्मभुक्।  
	अण्वादिकालसंस्थानभोक्ता स परमो हरिः।।363।।  
देशकालभोक्तृत्वं च प्रसङ्गादाह।। देशेति।। देशभोगो नाम स्वातन्त्र्येण सर्वदेशव्याप्तिः तत्र सञ्चारः तत्तत्सत्तादिनियामकतया तत्स्वामित्वं   
तस्य सर्वाधारत्वसर्वकारणताप्रवर्तकत्वादिप्रतिहततया सर्वदेशगतसर्वजगदैश्वर्यमित्यादिः। एवं कालभोगोऽपि। छन्दोग्यभाष्ये   
‘वसुभोज्यादर्धकालमर्ध देशस्तथैव च। रुद्रभोज्यार्धरात्रात्तु याम आदित्यदैवत इति, युगैकसप्ततेरूर्ध्वं सार्धाष्टादशलक्षकम्। वासराणां   
मनोर्भुक्ति’रिति तृतीयतात्पर्ये च तत्तद्देवानां तत्तत्कालभोगोऽभिधीयते। तत्र तेषां कालभोगो नाम तत्तत्कालनियामकत्वेन तत्तत्कालस्य   
राज्ञो राज्यादिकमिव स्वाम्यतया सुखहेतुत्वम्। तत्तत्काले स्वयोग्यजगदाधिपत्यं चेत्यादिरूपः। तदुक्तं ‘मध्यन्दिने तृतीये च रुद्रादे   
राज्यमिष्यत’ इति। ‘स्वाराज्यं पर्येते’ति श्रुतेः। ‘स्वाराज्यं भोगः स्वरञ्जना’दिति भाष्ये च तथाभिधानात्। एवं भगवतोऽपि कालस्य   
कर्तुमकर्तुमन्यथाकर्तुं च सामर्थ्यविषयत्वेन राज्ञो राज्यमिव विषयतुल्यतया सुखहेतुत्वस्य सर्वकालेष्वप्रतिहतसमस्तजगदाधिपत्यस्य   
भावाच्च कालभोक्तृत्वमीश्वरस्य। अण्वादिकालानां पृथक्पृथक् भोग्यत्वात्तत्तत्कालविशिष्टपदार्थान्तराणां च तथा भोग्यत्वाच्चाण्वादीति   
पृथग्ग्रहणम्। किं च लोकेऽपि स्रक्चन्दनादिवदेव स्वर्णादिघटादीनां ततोऽपि किञ्चित्परम्परया जलाहरणादिस्वापेक्षितकार्योपयोगीकरणमेव   
भोग इत्यनुभवसिद्धम्। एवं गृहवित्तसभाऽऽरामादिभोगोऽपि। तथा चैवं भोगनानात्वस्यानुभवप्राप्तत्वात्तद्वदीश्वरस्यापि   
कालादिभोक्तृत्वं कालादेः स्वनिष्पाद्यकार्योपयोगीकरणादिकम्। एतच्च लोकन्यायेनैव। वस्तुतस्तु अलौकिकस्य   
हरेस्ततोऽप्यतिवैलक्षण्येनैव भोगः। अपि चेश्वरो देश कालादिकं स्वाचिन्त्यशक्त्या विविधविचित्राकारतया कृत्वा नानाप्रकारेण भुङ्क्त इति   
प्राज्ञाः। तत्तदवान्तरकालोत्पत्तिस्थितिसंहारादिकर्तृत्वं च भोग इति। अण्वादीत्यस्य   
परमाणुद्व्यणुकत्र्यणुककलात्रुटिक्षणघटिकामुहूर्तदिन   
पक्षमासर्त्वयनवत्सरमन्वन्तरदिनकल्पपरममहाकालान्तसर्वसंस्थानभोक्तेत्यर्थः। ‘यावन्तं देवलोकस्थो मानुषस्त्ववधारयेत्। महाप्राज्ञो   
देवजूकः स कालः परमाणुक’ इत्यादिना तृतीयतात्पर्ये कालसंस्थानानि निरूप्य ‘अण्वादिकालसंस्थानभोक्तृत्वात्परमेश्वरः’ इति   
कालान्तर्यामि तदेव ब्रह्म भुङ्क्ते। ‘दिनस्थो भगवान् भोक्ते’ति कालदेशादिभोक्तृत्वं भगवतो भाषितम्।।363।।  

	सृष्टिस्थित्यप्ययादेश्च भोक्ता यज्ञभुगव्ययः।  
	सत्कर्मफलभोक्ता च सदा सर्वभुगीश्वरः।।364।।  
	गृहवित्तसभाऽऽरामनद्यब्ध्यादिभुक्तथा।  
	गोगजाश्वादिपुत्राप्तबन्धैश्वर्यादिभुग्घरिः।।365।।  
सृष्टिस्थितीत्यत्रादिपदेन बन्धमोक्षादिसङ्ग्रहः। उपपादितं चैतत्प्रभवादेः सत्ताप्रतीत्यादिकारणत्वात्तद्भोक्तृत्वादिति प्रमेयदीपिकायाम्। यथा   
पुत्रादि प्रभवोरिपुप्रलयश्चोपलब्धः सुखहेतुरिति पित्रादेस्तद्भोक्तृत्वं तथा तद्भोक्तृत्वाच्चेति। एवमेव स्वाप्रियबन्धः स्वप्रियमोक्षादिश्चोपलब्धः   
सुखहेतुरिति बन्धादिभोक्तृत्वं ज्ञातव्यम्। यज्ञभुगिति।। यज्ञक्रियादिभुगिति वा तद्धोम्यद्रव्यतपआदिभुगिति वा। यज्ञस्य कर्मत्वेऽपि   
पृथग्ग्ैवमेवापरे यज्ञं, इत्याद्यारभ्य एवं बहुविधा यज्ञा वितता ब्रह्मणो मुखे’ इत्यन्तं गीतायामुक्तसर्वयज्ञसङ्ग्रहार्थम्।। सत्कर्मफलेति।।   
तदुक्तं ‘गुहां प्रविष्टावात्मनौ हि तद्दर्शनात्, रसं पिबति कर्मज’मित्यादौ।।364,365।।  
	एवं स सर्वभोक्तेशस्तेनाभुक्तं न किञ्चन।  
	उपासनाज्ञानभक्तिमुखसाधनभुक् प्रभुः।।366।।  

एवं भगवतः सर्वभोक्तृत्वमभिधायोपसंहरति।। एवमिति।।366।।  
	विष्ण्वप्रियैर्भुज्यमानं तमो निरयपूर्वकम्।  
	तामसानां तु दुःखाद्यं दुष्कर्मादिकमप्युत।।  
	सर्व तुष्टिकरं विष्णोस्ततः सर्वभुगीश्वरः।।367।।  
ननु तेनाभुक्तं न किञ्चनेति कथम्। तम आदेरभुज्यमानत्वादित्यत आह।। विष्ण्वप्रियैरिति।। तिर्यकत्वग्रहणाय पूर्वकमित्युक्तम्।   
आद्यमितिनीचतादेः। आदिकमिति द्वेषमिथ्याज्ञानादेः।।367।।  
	यद्यत्तुष्टिकरं तत्स्यात्कुर्यात्तेनैव सर्ववित्।  
	नित्यतुष्टोऽप्यसौ देवस्तुष्यतीव भवेद्विभुः।।368।।  
कथं तमआदीनां तुष्टिकरत्वमित्यतोऽन्यथा बाधकमाह।। यद्यदिति।। तमआदीनामप्रियत्वे सर्वज्ञस्य स्वतन्त्रस्य   
स्वातोषकरपदार्थनिर्माणमनुपपन्नं स्यात्। तेन ज्ञायते सर्वं वस्तुजातं हरेः प्रीतिकरमिति। अपि च ‘स्रक्ष्ये हि चेतनगणान्   
सुखदुःखमध्यसम्प्राप्तये तनुभृतां विहृतिं ममेच्छेन्। सोऽयं विहार इह मे तनुभृत्स्वभावसम्भूतये भवति भूतिकृदेव भूत्या’ इति निर्णये   
तत्तद्योग्यसुखदुःखप्रदानरूपभगवद्विहारस्य रमाया विभूतिप्रापकत्वं श्रूयते। तथा च यदा रमायाः स्वोशाप्रियदुःखादिना विभूतिः तदा किमु   
हरेस्तोषलाभ इति। एतेन तमोनिरयदुःखादेरशुभत्वाद्धरेः कथं तद्भोग इति मन्दाशङ्कापि निरस्ता। न हि हरेः साक्षादशुभभोगोऽभिहितः।   
किं नामाशुभयोग्यानामशुभदानमेव भोग इत्युच्यते। तच्च स्वस्य शुभमेव। यथा केनचिद्राज्ञो महाद्रोहादिके कृते राजा तमपराधानुसारेण   
पीडयति तद्बाधने च स्वस्यातिशयितसम्मोद एव जायते इति राज्ञः स्वद्रोहिबाधभोगः तथा हरेरपीति कथमशुभभोगशङ्का। तदुक्तं   
छान्दोग्यभाष्ये ‘तमस्यन्धे पातयति महाकारागृहोपमे। महान्धे वा पातयति हस्तच्छेदादिसम्मित’ इत्यादिना। नन्वेवं भगवतो   
विषयानुभवेनानन्दातिशयोऽस्ति न वा। नेति पक्षे भोगानुपपत्तिर्व्यर्थत्वात्। आद्ये कादाचित्कक्रियावेशेन विकारित्वापत्तिः। भोगेन यद्भाव्यं   
सुखं तस्य तत्पूर्वमभावेनापूर्णत्वप्रसङ्गश्चेत्यत आह।। नुत्यतुष्टोऽपीति।।368।।  
	आगमिष्यत्सुखं चापि तच्चास्त्येव सदाऽपि तु।  
	तथाप्यचिन्त्यशक्तित्वाज्जातं सुखमितीव च।।369।  
गीताभाष्यवाक्योदाहरणेनैतदुपपादयति।। आगमिष्यदिति।। भोगेन यदागमिष्यत्सुखं तच्च सदाप्यस्त्येव क्रियाश्च शक्तिरूपेणेति   
वार्थः। तर्हि कथं भोगेन सुखं जातमित्युच्यत इति भावेन पृच्छति।। अपि त्विति।। उत्तरमाह।। तथापीति।। इति प्रमेयदीपिकया तदर्थो   
बोध्यः। अयं भावः। यद्यपि भगवान् नित्यव्यक्तोद्रिक्तनिरवधिकपरममहानन्दानुभववान्। तथापि यथेश्वरज्ञानम्म वृद्धिह्रासवर्जितं   
भूत्वैव कदाचिदचिन्त्यया शक्त्या भूतमिति व्यवहारालम्बनं च भवति तथा नित्यव्यक्तमपि सुखमचिन्त्यशक्त्या भोगेन जायत इति न   
भोगवैयर्थ्यमिति। वस्तुतोऽविद्यमानानन्दजननस्य विद्यमानस्याप्यव्यक्तस्य व्यक्तेर्वाऽभावेऽपि स्वाचिन्त्यशक्त्यैव भोगेन प्राप्तातिशय   
प्रकारोपेतत्वमिति ज्ञापनाय भाष्ये जातमिवेत्युच्यत इत्युक्तम्।।369।।  
	एवं सुपरिपूर्णोऽपि ह्यात्मारामोऽपि लीलया।  
	कृपया च रमाब्रह्ममुखेष्वत्त्यखिलं हरिः।।370।।  
रीत्यन्तरेण भोगमुपपादयति।। एवमिति।। एवं नित्यव्यक्तानन्दपरिपूर्णोऽपि स्वरमणत्वेनालस्यादिकं विना नित्यतृप्तोऽपि रमाब्रह्मादिषु   
कृपापारवश्येन भोगादिलीलास्वभावत्वेन च सृष्ट्यादावुक्तरीत्या भोगं करोतीत्युपपद्यत इति भावः। तच्चोक्तम् ‘आगन्ताखिलभक्तानां   
पूजास्वीकार तत्पर’ इति ऋग्भाष्ये। ‘पूर्णानन्दोऽपि भगवान् क्रीडया भुङ्क्त एव तु’ इति गीतातात्पर्ये। ‘पूर्णानन्दस्वरूपस्य   
क्रीडाभोगो न चान्यथा’ इति माण्डूकभाष्ये।।370।।  
	परिपूर्णस्य भोक्तृत्वमत्याश्चर्यतमं विभोः।।371।।  
अचिन्त्यशक्या भोगाङ्गीकारादेव पूर्णस्य भोगो युक्तिविरुद्ध इति च निरस्तमित्याशयेनाह।। परीति।। तदुक्तं भाष्ये ‘पूर्णानन्दमयस्यास्य   
चेष्टा न ज्ञायते क्वचि’दिति।।371।।  
	भोग्यानपेक्षस्तद्भोगः स्वतन्त्रत्वात्परेशितुः।  
	तथापि भोग्यघटितस्तदैश्वर्येण केवलम्।।372।।  
भोगेवैचित्र्यान्तरमाह।। भोग्येति।। यथा विषयापेक्षि न ज्ञानं विषयैश्च विशेषितं तथा तद्भोगोऽपि भोग्यानपेक्षः।   
भगवत्स्वरूपभूतभोगक्रिययाया भोग्यसापेक्षत्वे तस्य स्वानन्त्र्यानुपपत्तेरिति भावः। उपपादनं तु ‘विषयापेक्षि न ज्ञान’मित्यत्रोक्तरीत्या   
द्रष्टव्यम्।।372।।  
	सर्वै रूपैरवयवैर्गुणाकारक्रियादिभिः।  
	अखण्डैकरसोऽपीशः सर्वं भुङ्क्ते पृथक्पृथक्।।373।।  
पुनर्विशेषमाह।। सर्वैरिति।। यद्यपि सर्वस्य सर्वात्मकत्वेनाखण्डैकरसो देवः। तथापि स्वाचिन्त्यशक्त्या विविधविचित्रानन्तानन्तरूपावयवगुण   
क्रियाजातिवैशिष्ट्याकाराद्यात्मकस्तै रूपादिभिः पृथक्सर्वं भुङ्क्त इत्यर्थः।।373।।  
	अन्यादृशी हरेर्भुक्तिर्नात्र कार्या विचारणा।  
	सर्वतोऽन्यादृशोऽत्यन्तं सर्वाश्चर्यतमः प्रभुः।।374।।  
नन्वेतत्सर्वं विरुद्धमिति भाति। तथाहि। कथमेकस्यैव भोक्तृभोग्यादिभावः। तस्य भेदव्याप्तत्वात्। कथं च स्वेतरज्ञानानन्दादि (परचैतन्य)   
भोगः केवलचिन्मात्रस्य। अन्यस्य तदन्येन भोग्यत्वस्य क्वाप्यदृष्टेः। कथं वा एकस्मिन्नेव पदार्थे किञ्चिदंशस्यैव सम्यग्भोगः इतरांशस्य   
दृष्टादिना वैवक्षिको भोगः। ‘अत्तिर्हि रसवित्तय’ इति चर्वणस्य रसज्ञानार्थत्वेन चर्वणे च पदार्थनाशनैयत्यात्। अपि च कथं भोग्यान्तर्गत्या   
भोगः। भोक्तृर्बहिरेव दृष्टेः। सर्वभोगे चाशुभभोगोऽवश्यमङ्गीकार्यः। अस्मदादिगतपदार्थभोगे च तद्बन्धोऽपि भवेत्। कर्मफलभोगो   
सुतरामयुक्तः। पूर्णत्वे भोगानुपपत्तिरित्यादींस्तत्र तत्र परिहृतानप पुनरेकोक्त्या परिहरति।। अन्यादृशीति।। सर्वलोकविलक्षणे भगवति   
लोकदृष्ट्या विरोधशङ्काऽऽभासभूतैव। अतो मूढदृष्टिमात्रेणालौकिकमहिमतिरस्कारोयुक्तः। नापि युक्त्यगोचरे युक्तिविरोधः सम्भवति।।   
लोके पिशाचादीनामपि सति पदार्थादौ तदविनाशेन तद्भोगादिकमद्भुतं दृश्यते। देवानां मनुष्य अवतारेष्वपि विलक्षणभोगः श्रूयते।   
‘अन्यादृशी हि सुरभुक्तिरतोऽन्यरूपा। मानुष्यमुक्तिरिति नात्र विचार्यमस्ती’त्यादौ।। किमु वाच्यं सर्वेश्वरस्य   
सर्वदैवादिगताचिन्त्यशक्त्यादिनियामकस्य स्वतोऽप्रतिहताखिलशक्तेर्भगवतो नारायणस्य   
सकललोकातिविलक्षणविचित्रानन्तभोगाद्यस्तीति भावः। तदेतत्सर्वं वैळक्षण्यमेवोपपादयति सर्वत इति।।374।।  
	न बभूवेदृशः कश्चिन्न भविष्यति कुत्रचित्।  
	अनाद्यनन्तकालेषु महाश्चर्यः स एकलः।।375।।  
नैतदाश्चर्यत्वमिदानीमेवेति मन्तव्यमित्याह।। न बभूवेति।।375।।  
	यतः श्रेष्ठतमो विष्णुः श्रेष्ठः श्रेष्ठतमः सदा।  
	श्रेष्ठाच्छ्रेष्ठतमश्चापि परमात्परमो विभुः।।376।।  
	परमर्द्धियुतत्वाच्च परार्ध्य इति कीर्तितः।।377।।  
	अतो महाद्भुतानन्तनिस्सीमगुणबृंहितः।  
	नित्योद्रिक्तो नित्यशक्तिः स्वतन्त्रः पुरुषोत्तमः।।378।।  
तदेतदाश्चर्यत्वं छन्दोगभाष्यवचनेन द्रढयन् हरेः सर्वोत्तमत्वप्रदर्शनपूर्वकमुपसंहरति।। यत इति।। ‘स्वतन्त्रत्वात्सुखसज्ज्ञानशक्तिगुणैः   
पूर्णः सर्वदैवाखिलैश्च। स्वातन्त्र्यशक्तेर्विनियामको हि निस्सीमशक्तिर्हि यतः स्वतन्त्रः। दोषास्पृष्टौ गुणपूर्तौ च शक्तिर्निस्सीमत्वाद्विद्यते तस्य   
यस्मादि’ति निर्णयोक्तरीत्यात्र स्वतन्त्रत्वनिःसीमशक्तित्वाभ्यां लिङ्गाभ्यां निर्दोषत्वमहाद्भुतानन्तनिस्सीमगुणगणपरिपूर्णत्वयोः सिद्धिरिति   
भावः।।376-378।।  
		इति नारायणप्रकरणम्।।9।।  
भक्तिप्रकरणम्  
	सर्वेषां मुक्तियोग्यानां मुक्तिर्विष्णोः प्रसादतः।  
	स च ज्ञानात्तदर्थं च साधनानि समाचरेत्।।379।।  
अथ मोक्षसाधनं निरूप्यते।। सर्वेषामित्यादिना।।379।।  
	अनन्तोद्यत्सहस्रांशुगणाधिकसुकान्तिमान्।  
	ज्ञानान्दाद्यसङ्ख्येयकल्याणगुणविग्रहः।।380।।  
	चक्रशङ्खगदापद्मधरः परमसुन्दरः।  
	दिव्यरत्नोज्ज्वलच्चित्रसर्वभूषणभूषणः।।381।।  
	पीताम्बरधरो दिव्यवनमालाविराजितः।  
	लज्जितानन्तजन्द्रौघलसत्सन्मुखपङ्कजः।।382।।  
	रमाधराबाहुलतासमाश्लिष्टः परः प्रभुः।  
	स्वमूर्तिभिः परिवृतो ब्रह्मवाय्वादिभिस्तथा।।383।।  
	परिवारैः सेव्यमानः सर्वदोषविवर्जितः।  
	पूर्णात्पूर्णतमोऽचिन्त्यः सर्वस्वामी रमापतिः।।384।।  
तत्र सर्वदा हृदये श्रीपतिर्वर्तत इति स्मरणमत्यावश्यकमिति तत्स्मरणप्रकारं दर्शयति।। अनन्तेति।।380-384।।  
	विष्णुर्मे हृदयाम्भोजे सुषुम्नानाडिमध्यगे।  
	दिव्ये देवमये पीठे वैकुण्ठ इव मोदते।।  
	इति ध्यायेत्सदा विष्णुं जातुचिन्नेव विस्मरेत्।।385।।  
	स्मर्तव्यः सततं विष्णुर्विस्मर्तव्यो न जातुचित्।  
	सर्वे विधिनिषेधाः स्युरेतयोरेव किङ्कराः।।386।।  
सुषुम्नानाडिमध्यग इति।। वज्रिकार्या प्रकाशिनी वैद्युता ब्रह्मनाडीति सुषुम्ना पञ्चप्रकारा। तत्र ब्रह्मनाडी मध्ये स्थिता। तत्र स्थित इत्यर्थः।   
जातुचित् कदापि।।385-386।।  
	असज्जनैस्तु संवासो न कर्तव्यः कथञ्चन।  
	सत्सङ्ग एव सम्पाद्यस्तन्निदानं विमुक्तये।।387।।  
निदानं प्रधानकारणम्।।387।।  
	श्रीपूर्णबोधसच्छास्त्रसमभ्यासः सदैव हि।  
	कार्यो ज्ञेयः प़ञ्चभेदः जगतः सत्यता तथा।।388।।  
	विष्णोरधीनता चास्य श्रुत्याद्युक्तं स्वकर्म च।  
	कार्यं विष्णोः प्रीतये तत्स्वातान्त्र्यस्मृतिपूर्वकम्।।389।।  
	अर्पणीयं हरौ तच्च तथा देहेन्द्रियादिकम्।  
	अतीतानागतं सर्वं पशुवित्तगृहादिकम्।  
	तथैवात्मगतान्धर्मान् कर्माणि विविधानि च।।390।।  
	इष्टं दत्तं हुतं जप्तं पूर्तं यच्चात्मनः प्रियम्।  
	दारान्सुतान्प्रियान्प्राणान्परस्मै सन्निवेदयेत्।।391।।  
	गुरुप्रसादो बलवान्न तस्माद्बलवत्तरः।  
	गुरुभक्तिः सदा कार्या स्वोत्तमेष्वखिलेष्वपि।।392।।  
	यतोऽवराणां सर्वेषां गुणाः सर्वे क्रिया अपि।  
	नियमेनैव सर्वेषां सुप्रसादनिबन्धनाः।।393।।  
	देवेष्वप्यधिका भक्तिर्मध्वदेवे विशेषतः।  
	अनन्यभक्तिर्देवेशे सदा कार्या रमापतौ।।394।।  
पञ्चभेद इति।। यद्यप्यनन्तपदार्थधर्मिका भेदा अनन्ताः। तथापि क्रोडीकारेण पञ्चविधः। ननु क्रोडीकारे ईश्वरगतो जीवगतो जडगतश्चेति   
त्रिविध एव सम्पद्यते। पञ्चविधत्वं कथमिति चेन्न। एवं सति जीवप्रतियोगिकजीवान्तरगतभेदस्य जडप्रतियोगिकजडान्तरगतभेदस्य   
चाप्राप्त्या ईशैकत्ववत्सर्वजीवैक्यस्य सर्वजडैक्यस्य च प्रसक्तेः। अतो भेदस्य पञ्चविधत्वं युक्तम्। नन्वेवं सति दशविधभेदाः सम्पद्यन्ते।   
धर्मिप्रतियोगिभावेनैतेषां पदार्थानामेव दशविधत्वादिति चेत् तथापि दशविधता न प्रसज्यते। घटप्रतियोगिको भेदः पटेऽस्तीत्युक्ते   
पटप्रतियोगिको भेदो घटेऽस्तीति स्वत एव लब्धत्वेन पृथगवक्तव्यत्वात्। तथा च जीवेशयोर्भेदः जीवानां च परस्परं भेदः जडेशयोर्भेदः   
जडानां च परस्परं भेदः जीवजडयोर्भेदः इति पञ्चभेदाः। रमाया अस्वतन्त्रचेतनत्वेन जीवशब्देन विवक्षितत्वान्न चोद्यावकाश इति साधूक्तं   
पञ्चविधत्वम्।।388-394।।  
	सर्वस्मादुत्तम इति सम्यक्स्नेहयुता मतिः।  
	सुस्थिरा भक्तिरुद्दिष्टा तया मोक्षो न चान्यथा।।395।।  
	ध्यानं च गुरुशुश्रूषा नित्यनैमित्तिकाः क्रियाः।  
	तीर्थदानव्रताद्याश्च स्वाध्यायो हरिकीर्तनम्।।396।।  
	द्वादश्यादिव्रतं चैव तुलस्याद्यैरथार्चनम्।  
	सर्वं भक्त्यर्थमुद्दिष्टं निष्फलं तु तया विना।।397।।  
	अनादिसिद्धा भक्तिर्हि क्रमाद्वृद्धिं गतैव सा।  
	अपरोक्षदृशेर्हेतुर्मुक्तिहेतुश्च सा पुनः।।398।।  
सर्वस्मादुत्तम इति सम्यक्स्नेहयुता मतिरिति।। अत्र स्नेहसहितज्ञानस्य भक्तिरिति ज्ञानप्राधान्यमुच्यते। ‘माहात्म्यज्ञानपूर्वस्तु सुदृढः   
सर्वतोऽधिकः। स्नेहो भक्तिरिति प्रोक्तः’ इत्यत्र स्नेहस्य प्राधान्यमुच्यते। अन्ये ज्ञानस्नेहसाम्ययुता इति विवक्षया त्रिधोक्तिरिति। अपरे तु   
ज्ञानस्नेहसमाहार एव भक्तिः। तन्निरूपणमनेकधा कृतम्। नान्यतरप्राधान्यमत्र विवक्षितमित्याहुः।।395-398।।  
	सैवानन्दस्वरूपेण नित्यमुक्तेषु तिष्ठति।  
	भक्त्यैतादृशयोपास्यो भगवानिन्दिरापतिः।।399।।  
अथ श्रवणमननाभ्यां तत्वनिश्चयेन सम्प्राप्तया पुनः परमवैराग्याद्दार्ढ्यं प्राप्तयात्युद्रिक्तया भक्त्याऽपरोक्षज्ञानान्तरङ्गोपासना कार्येत्युत्तरप्रकरणं   
प्रस्तावयन् भक्तिप्रकरणमुपसंहरति।। भक्त्येति।।399।।  
		इति भक्तिप्रकरणम्।।10।।  
## उपासनाप्रकरणम्  
	सोपासना च द्विविधा शास्त्राभ्यासस्वरूपिणी।  
	ध्यानरूपा परा चेति तदङ्गं धारणादिकम्।।400।।  
अत्रोपासनानिरूपणपरमनुव्याख्यानवचनं पठति।। सेति।। ‘दर्शनं चिरयाऽनया। अथवा सततं शास्त्रविमर्शेन भविष्यती’ति   
तन्त्रसारे शास्त्रावमर्शनरूपोपासनस्यापरोक्षप्रापकत्वमुक्तम्।।400।।  
	सर्वान्वेदान्सेतिहासान्सपुराणान्सयुक्तिकान्।  
	सप़ञ्चरात्रान्विज्ञाय विष्णुर्ज्ञेयो न चान्यथा।।401।।  
तत्राद्योपासनाविधायकस्य ‘सर्ववेदान्तप्रत्ययं चोदनाद्यविशेषा’दित्यधिकरणस्य तात्पर्यं भाष्यवचनेनैवाह।। सर्वानिति।।401।।  
	तत्राखिलस्य विज्ञप्तिः सम्यग्ब्रह्मण एव हि।  
	तथा तदनतिन्यूना ब्रह्माण्या ज्ञप्तिरिष्यते।  
	तदन्येषां यथायोगमखिलज्ञप्तिरिष्यते।।402।।  
सर्वेषामधिकारिणामनन्तशास्त्रपरिज्ञानं दुःशकमित्यतः ‘सलिलवच्च तन्नियम’ इति सूत्रतात्पर्यमनुभाष्यवचनेनाह।। तत्रेति।।   
अत्रत्यब्रह्मशब्देन तदनतिन्यूना सरस्वत्यपि विवक्षितेत्याह।। तथेति।। प्रमाणं तूत्तरत्र वक्ष्यते। अनुभाष्यवचनेनैव तदतिरिक्तानां   
सर्वज्ञानमाह।। तदन्येषामिति।। तत्रोत्तमानां शेषगरुडेन्द्रादिदेवानां वाणीविरिञ्चापेक्षया क्रमेण न्यूनतया स्वयोग्यतातारतम्यक्रमेण   
सर्वशास्त्रपरिज्ञानम्। तदन्येषामृष्यादीनां बहुशाखादिज्ञानम्। तदन्येषां विशेषतश्चतुःपञ्चशाखापरिज्ञानम्। तदितरदेवानां   
स्वज्ञातशाखावदेवेतरशाशास्वनुमितत्वेन भगवत्परताज्ञानम्। अधमाधिकारिणां तु शास्त्रैकदेशविषय एव गतिसामान्यसूत्रन्यायेन   
सामान्यतः परिज्ञानं चेति ज्ञातव्यम्।।402।।  
	ब्रह्मा समस्तवेदादिशास्तोक्तानविरोधिनः।  
	पृथग्घर्युपदिष्टांश्च स्वज्ञातानखिलान् गुणान्।।403।।  
	दोषाभावान् क्रियाः सर्वा देशकालगतानि च।  
	रूपाणि चोपसंहृत्य सम्यग्धायायति सर्वदा।।404।।  
अथ ध्यानोपासनं विवक्षुः ‘उपसंहारोऽर्थाभेदाद्विधिशेषवत्समाने च, प्राप्तेश्च समञ्जस’मित्यधिकरणद्वयतात्पर्यं वदंश्चतुर्मुखोपास्तिप्रकारं   
तावदाह।। ब्रह्मेति।। उक्तं च गीताभाष्ये ‘अपौरुषेयवेदेषु विष्णुवेदेषु चैव हि। सर्वत्र ये गुणाः प्रोक्ताः सम्प्रदायागताश्च ये। सर्वैस्तैः सह   
विज्ञाय ये पश्यन्ति परं हरिम्। तेषामेव भवेन्मुक्तिर्नान्यथा तु कथञ्चने’ति।। स्वज्ञातानखिलानिति।। वेदाद्युक्तं तदनुक्तं   
केवलभगवदुपदिष्टत्वात् सम्प्रदायागतं यावद्गुणजातं स्वेन ज्ञातं तावत्सर्वं प्रत्येकश एकबुद्ध्युपारूढं च कृत्वा उपास्य साक्षात्करोत्येव। न तु   
स्वज्ञातेष्वध्यातमनपरोक्षीकृतं चास्ति। तत्कस्य हेतोः। ‘आध्यानाय प्रयोजनाभावा’दित्याद्यधिकरणेषु तथोक्तेः। सन्न्यायरत्नावल्यां च   
‘हिरण्यगर्भस्तु विशेषतोऽवबुद्धैः सर्वगुणैर्विशिष्टं विष्णुमुपास्ते’ इति। वेदानुक्तगुणोपासनवद्वेदानुक्तदोषा भावोपासनमपि ब्रह्मणैव   
कार्यम्। तच्चोक्तमनुव्याख्याने ‘दोषाभावाश्च ये वेदैरुदिता अविहाय तान्। अनुक्ता अपि च ग्राह्या महातात्पर्यशक्तित’ इति।  
ननु किं कल्यादिषु दोषिषु ये प्रमिता दोषास्तदभावा एवेश्वरेऽभिधीयन्ते उत कुत्राप्यप्रमितदोषाभावा वा। आद्ये तेषां   
वेदानुक्तत्वानुपपत्तेरुक्तमयुक्तम्। द्वितीये शशशृङ्गादिवदप्रमितदोषाणामभावस्य सर्वत्र सत्त्वेन कथं विशिष्य भगवन्महिमत्वम्। कथं च   
विरिञ्चोपास्यत्वमिति चेत् अत्रोच्यते। कल्यादिषु प्रमितदुःखादिदोषाणां तज्जातीयानां वा परमेश्वरधर्मतयाऽत्यन्ताभावस्तावत्सिद्धः।   
तद्विरुद्धनित्यसुव्यक्तनिरवधिकानन्दादिगुणाधिकरणत्वात्। न हि तमोविरुद्धमहामरीचिमालिनि मार्ताण्डमण्डले   
सन्तमससम्भावनमस्ति। तथा च यथा वेदाद्युक्तानन्दादिगुणविरोधिदोषाभावसद्भावस्तद्वदेव वेदानुक्तानन्तानन्तगुणानां च ब्रह्मणि   
सद्भावेन तेषामपि गुणानां विरोधिनोऽन्यत्रासन्तोऽपि बुद्ध्या सम्भाविता एव तदभावाश्चेश्वरेऽभिधीयन्ते। अस्मदादिषु तु   
तादृगनन्तदोषविरोधिगुणबाहुल्याभावेन तद्विरोधिदोषाभावा न सन्त्येवेति विशिष्य भगवन्महिमत्वं विरिञ्चोपास्यत्वं च युज्यत एव।   
नन्वभावाभावे भावनियमादस्मदादिषु गुणविरोधिदोषाभावाभावे भवेयुरेव दोषाः। तथा च भगवद्गतदोषा भावप्रतियोगिभूतदोषाणां लोक एव   
प्रमितत्वेन कथं दोषाभावाः वेदैरनुक्ता अपि च ग्राह्याः इत्यनुयाख्यानोपपत्तिः। भगवद्गुणानां च लोकगतदोषसमसङ्ख्यतापत्त्या निस्सीमत्वं   
च भज्येतेति चेत् मैवम्। यथा कल्यादिगतदुखोद्रेकपरिमाणसमतद्विरोध्यानन्दोद्रेकपरिमाणस्य विरिञ्च एव सत्त्वेन तत्रैव विरोधिसमर्पणतः   
प्राप्ततादृग्दोषाभावो नास्मदादिषु। कुत एतत्। अत्र दोषाभावशब्देन दोषविरोधि तावद्गुणसमर्पकतया तद्विरहो विवक्षितः। अस्मादादिषु   
सामान्यतः कल्यादिदोषाभावसद्भावेऽपि तद्विरुद्धतावत्परिमाणकगुणाभावेन तावद्गुणसद्भावनिरूपितदोषविरहरूपस्य दोषाभावस्या   
भावात्। न ह्येतावता कल्यादिवद्दोषवत्त्वं प्रसज्यते। सामान्यतस्तत्प्रतियोगिकाभावस्य प्रमितत्वात्। तथा प्रकृतेऽपि परमात्मनो   
वेदाद्यनुक्तमहागुणपूर्णत्वेन तत्सद्भावनिरूपिताः बुद्ध्या सम्भाविततद्विरोधिदोषविरहरूपा दोषाभावा वेदानुक्तास्तत्रैव सन्ति   
नान्यत्रेत्येतावतास्मदादिषु भगवद्गताभावप्रतियोगिदोषाणां न हि सत्वं सम्भवति। सामान्यतस्तादृग्दोषमङ्गीकृत्य वेदानुक्तदोषाभावशब्देन   
विवक्षितस्य निरवधिकगुणपूर्तिसद्भावनिरूपितदोषविरहरूपदोषाभावस्यैवास्मास्वनङ्गीकारादिति।  
केचित्तु अन्यत्र प्रमितदोषाणामेवेश्वरे अभावमङ्गीकृत्य तस्यैव दोषस्याभावो भगवति यादृङ्माहात्म्यगर्भस्तस्य महिम्नो वेदानुक्तत्वेन   
वेदानुक्तदोषाभावा ईश्वरे सन्तीति तत्प्रतिपादकग्रन्थाभिप्राय इति वर्णयन्ति। अत्र गुणोपसंहारकथनेन ‘समान एवं च भेदा’दिति   
सूत्रखण्डोक्तं ‘सोऽरोदी’दित्यादि श्रुत्युक्तरोदनादिदोषानुपसंहारं सूचयति। अत्र विशेषस्तत्वप्रदीपोक्तो ग्राह्यः। तत्र च   
‘सोऽरोदीद्यदरोदीत्तद्रुद्रस्य रुद्रत्वं, रुद्रस्य त्वेष धनुरार्त्निः शिर उत्पिपेषे’त्याद्यर्थानां ‘तदधीनत्वादर्थव’दिति   
न्यायसिद्धरोदनस्वातन्त्र्यादीनां गुणानामुपसंहार इत्युक्तम्। अविरोधिनो गुणानित्युक्त्या पूर्णत्वविरोधिनां मितभुक्त्वादिगुणानामनुपास्यता   
दर्शिता। तदुक्तमनुभाष्ये ‘गुणैरेव स तूपास्यो नैव दोषैः कथञ्चन। गुणैरपि न तूपास्यो ये पूर्णत्वविरोधिन’ इति।।403,404।।  
	तथा तदनतिन्यूना वाणीदेवी समस्तशः।  
	वेदोक्तन्सम्प्रदायाप्तान् स्वज्ञातानखिलान्गुणान्।  
	रूपाणि चोपसंहृत्य ध्यायत्येवं च नाजवत्।।405।।  
	क्रियासु नित्यविक्रान्तिप्रमुखानां च नित्यदा।  
	व्यक्तानां नित्यदैव स्यादुपास्तिः कञ्जजातवत्।।406।।  
	(भक्त्यैतादृशया शास्त्रं विमृश्य परिवृद्धया।  
	महावैराग्यतो दार्ढ्यं प्राप्तया गुर्वनुग्रहात्।  
	अनौपाधिकयोपास्यो भगवानिन्दिरापतिः।)  
	कादाचित्कक्रियाणां तु पृथक्त्रैविक्रमादिनाम्।  
	न नित्यदोपसंहारो ह्यन्तर्भावात्क्वचिद्भवेत्।  
	नित्यविक्रान्तिपूर्वासु सजातीयक्रियासु हि।।407।।  
अथेदानीं सरस्वत्याद्युपास्तिप्रकारमाह।। तथेति।। उक्तं च तत्पप्रदीपे ‘यद्यपि ब्रह्मैव सर्वगुणोपासकः। तथापि   
तदनतिन्यूनब्रह्माणीविषय आदिशब्द’ इति। सरस्वत्याश्चतुर्मुखवत्सर्वगुणोपसंहार उक्तः। तत्र ‘समान एवं चाभेदा’दिति सूत्रानुसारेण   
क्रियाविषयेऽपवादमाह।। एवं च नाजवदित्यादिना।। क्रियाविषये चतुर्मुखवन्न निरङ्कुशतयोपसंहारः। किन्तु भगवत्क्रिया द्विविधाः।   
काश्चिन्नित्यव्यक्ताः। अपि तु शक्तिव्यक्तियुक्ताः। यथा त्रैविक्रमघटादिस्रष्टृत्वनवनीतभक्षणाद्याः। तत्र नित्यव्यक्तानां क्रियाणां   
कञ्जजातवन्नित्यदैवोपास्तिः स्यात्। कादाचित्कानां तु न पृथक् नित्यदोपसंहारः। किं नाम कदाचिन्नित्यविक्रान्त्यादिष्वन्तर्भाव्यैव। तथाहि।   
नित्यविक्रान्तिर्नाम नित्यसञ्चारः। क्रमु पादविक्षेप इति धातोः। नित्यसञ्चारश्चोक्त ऐतरेयभाष्ये ‘सध्रीचीनासु पूर्वादिदिक्ष्वेतौ चतसृष्वपि।   
वायुश्च वायुसंस्थश्च चरतो लोकसाक्षिणा’विति। त्रिविक्रमत्वं पादविक्षेप विशेष एवेति। सजातीयतया कदाचित्तदन्तर्भूततयोपसंहारः।   
अन्यदा तु पृथक्पृथगेवोपसंहारः। एवं सृष्टिक्रिया सामान्यतो नित्यव्यक्ता। लयेऽपि कालादिसृष्टिसद्भावात्। कादाचित्कासु   
घटसृष्ट्यादिक्रियासु क्वचित्तदन्तर्भावेनोपास्याः। क्वचित्पृथक्च। तथा नवनीतभोगादीनामप्यानन्दभोगादि नित्यक्रियायामन्तर्भावो द्रष्टव्य   
इति। तदुक्तं न्यायविवरणे ‘यथाशक्ति स्मृतान् धात्रा गुणान् विष्णोः सरस्वती। स्मरेत्त्रैविक्रमाद्यास्तु नित्यविक्रान्तिपूर्वकैः।   
कदाचिल्लोपयेद्देवी’ इत्यादौ। नयचन्द्रिकायां च ‘घटस्रष्टा पटस्रष्टेत्यादिविशेषान् विना स्रष्टेत्यादी’ति। एवं   
ब्रह्माणीब्रह्मणोर्दोषाभावोपसंहारेऽपि ब्रह्मा सर्वदोषाभावोपसंहारं करोति। वाणी तु क्वचित्क्रियाविरोधिदोषाभावविशेषाणां सामान्यत   
उपास्तिं कुर्यादिति विशेषो ज्ञेयः। तच्चोक्तमानन्दमालायां ‘ब्रह्मणा त्वखिलैर्गुणैः। उपास्य’ इत्येतद्व्याख्याने। अत्र तु शब्दात् ब्रह्मणा   
दोषाभावैरखिलैरुपास्यः। अन्यैर्यथाक्रमं सामान्यत एव गुणोक्तन्यायत एवेति। नन्वेवं ब्रह्मवाण्योः क्रियोपास्तिमात्रे व्यत्यासमङ्गीकृत्य   
स्वज्ञातसर्वगुणोपासनासाम्याङ्गीकारे ‘नैव सर्वगुणास्सर्वैरुपास्या मुक्तिभेदतः। विरिञ्चस्यैव यन्मुक्तावानन्दस्य सुपूर्णते’ति भाष्यविरोधः।   
तत्र गुणोपास्तावेव व्यत्यासस्य सयुक्तिकमुक्तेरिति चेन्न। तत्र गुणशब्दस्य गुणक्रियादिशुभधर्ममात्रपरत्वेन क्रियामात्रे सङ्कोचोक्तावपि   
विरोधाभावात्। अत एव नयचन्द्रिकायां ‘क्रियासामान्यतश्च गी’रित्यत्र क्रियादीनां गुणान्तर्भूतत्वेऽपि ज्ञानादीनां   
पृथगुक्तिर्बाह्मणपरिव्राजकन्यायादित्युक्तम्। क्रियायामेव सङ्कोचे निमित्तन्तु क्रियायाः शृङ्गारविशेषाभिव्यञ्जकतया मनसस्तत्र   
सानुरागमभिनिवेशहेतुतायाः नाट्यादावङ्गविक्षेपादिक्रयासु दृष्टत्वेन प्रकृतेऽप्यानन्दोद्रेकहेतुभूतभगवदनुरागातिशयहेतुत्वे   
ब्रह्मसमानन्दोद्रेकस्य ब्रह्माण्यामसम्भवेनानन्दातिशयापादकभक्त्युद्रेकसङ्कोच एवेति प्राज्ञा मन्यन्ते।।405-407।।  
	श्रीदेवी नित्यमुक्तापि स्वज्ञातानखिलान्गुणान्।  
	गुणिनीशे तथानन्तस्वज्ञातेषु गुणेष्वपि।।408।।  
	एकैकगुणसंस्थेषु सुविशेषगुणेष्वपि।  
	ब्रह्मोपास्यक्रियासंस्थविशेषेष्वखिलेष्वपि।  
	सर्वदैवोपसंहृत्य ह्युपास्ते स्वेच्छयैव हि।।409।।  
नन्वेवं यथानन्दातिशयवैचित्र्यलाभाय वाणीविरिञ्चयोः स्वज्ञातशुभधर्मेषु वैचित्याङ्गीकारस्तर्हि तथा चतुर्मुखमहालक्ष्म्योरपि   
स्वज्ञातार्थोपसंहारे यत्किञ्चिद्वैचित्र्यमङ्गीकार्यम्। अन्यथा आनन्दवैचित्र्यानुपपत्तेः। न चैतद्युज्यते। स्वज्ञातसकलार्थोपसंहारस्य रमायामिव   
ब्रह्मण्यपि निर्धारितत्वात्। न च स्वज्ञातार्थोपास्तिसाम्येऽपि ज्ञान एव बहुव्यत्याससद्भावेन फले व्यत्यय इति वक्तुं युक्तम्।   
ब्रह्मब्रह्माण्योरपि एवं ज्ञानव्यत्यासेनैव फलवैचित्र्यस्य वक्तुं शक्यत्वेन ‘नैव सर्वगुणाः सर्वैरुपास्या मुक्तिभेदत’ इति, ‘समान एवं   
चाभेदा’दिति च स्वज्ञातार्थोपसंहारेऽपि वैषम्यकथनमयुक्तं स्यादित्यत आह।। श्रीदेवीति।। अयमाशयः। ज्ञानानन्दाद्या भगवद्गुणाः प्रत्येकं   
ज्ञानविज्ञानसञ्ज्ञानप्रज्ञानमोदप्रमोदाद्यनन्तविशेषोपेताः। तथा ज्ञानानन्दादिगुणेषु पुनर्ज्ञानानन्दबलादयोऽनन्तगुणगणाः सन्तीति   
सप्रपञ्चमुपपादितं भगवद्गुणप्रकरणे। क्रियासंस्थविशेषा अप्युदाहरिष्यमाणानन्दमालातोऽवगन्तव्याः। तथा च चतुर्मुखस्य   
स्वज्ञातसर्वगुणानां गुणिनीश्वपद्रव्ये सर्वदा पृथगुपसंहाराङ्गीकारेण रमाविरिञ्चियोर्गुणिनि ज्ञातगुणोपासनासाम्येऽप्यस्त्येव वैलक्षण्यम्। रमाया   
गुणिनीव प्रत्येकं स्वज्ञातसर्वगुणेष्वपि ज्ञानानन्दादिगुणगणानां गुणगतानां ज्ञानविज्ञानमोदादिविशेषाणां क्रियागतविशेषाणां च समस्तानां   
कात्स्न्र्येन सर्वदोपसंहारसद्भावात्। ब्रह्मणस्तु गुणेषु गुणान्तरादिविशेषाणामुपसंहारस्य ‘न रमावद्विशेषाणां दर्शनं शक्नुयात्क्वचि’दिति   
सर्वदाऽभावावधृतेः। प्रपञ्चितं चैतदानन्दमालायाम्। ‘अथ यावन्तोऽनन्तगुणा ब्रह्मणा गुणिनि हरावुपसंह्रियन्ते तावतोऽनन्तगुणान्   
तदनन्तगुणेष्वपि प्रत्येकमुपसंहृत्य नित्यमुक्तापि प्रकृतिः स्वेच्छयैव स्वपतिं विष्णुमुपास्ते न केवलं गुणित्येवानन्तगुणानुपसंहृत्य। सन्ति   
ह्येकैकस्मिन्गुणेषु पुनरनन्ताः तद्विशेषगुणाः। तथा ब्रह्मणोपासितेषु क्रियाविशेषगुणेषु एको गुणो घटस्रष्टृत्वं तस्मिन्नेव गुणे   
तत्परमाणुस्रष्टृत्वाद्याः पुनरप्यनन्तानन्ता युज्यन्ते। एकैकपरमाणूनामपि घटादिद्रव्यवदनन्तत्वात् तदेकपरमाण्ववयवानामपि   
तत्परमाणुवदनन्तत्वात् तत्परमाणूनामपि तद्वदनन्तत्वमित्यपर्यवसितिः। न च परमाणुर्निरंशः।   
तस्मादनन्तपदार्थेष्वेकैकवस्तुन्यपर्यवसितविशेषावस्थापकत्वाद्यास्तद्गुणा अपर्यवसिता एव परमेश्वरस्येति निश्चीयन्ते। न च   
तेषामल्पतमत्वमेवेति शङ्क्यम्। अणोरणीयस्त्वैश्वर्याव्यतिरेकेण महतोमहीयस्त्वोपपत्तेः। तथा चानुव्याख्याने ‘ते चाखिलविलक्षणाः। सर्वे   
सर्वगुणात्मानः सर्वकर्तार एव च। तथापि सविशेषाश्चे’त्यादीति। अत्र कार्यपरमाणुविवक्षया परमाणुस्रष्टृत्वोक्तिः। नित्यपरमाणूनां   
तदवयवानां च स्रष्टृत्वं तु तत्सत्तनियामकत्वादिरूपं ध्येयम्। अत एव ‘तेषामवस्थापकत्वाद्याः’ इत्याद्युक्तम्। न तु   
परमाण्ववस्थापकत्वातिरिक्तम्। किं तदवयवव्यवस्थापकत्वमिति चेत् जगत्स्रष्टृत्वातिरिक्तं किं घटस्रष्टृत्वमिति वयमपि पृच्छामः।   
जगत्स्रष्टृत्वविशेषो घटादिस्रष्टृत्वमिति सृष्टिक्रियाविशेषाभिप्रायेण तदुक्तिरिति चेत् तुल्यमितरत्रापि।।408,409।।  
	ब्रह्मा तु सर्वदा सर्वगुणान्गुणिनि संहरेत्।  
	गुणेषु तद्विशेषेषु कदाचिन्नोपसंहरेत्।  
	नैव क्रियाविशेषेषु ब्रह्माण्यप्येवमेव हि।।410।।  
यदुक्तं हिरण्यगर्भस्य गुणिनीव गुणेष्वपि प्रत्येकं सर्वगुणोपास्तिः सर्वदा नास्तीति कथमेतत्। तर्हि व्यासादिभगवद्रूपाणां   
‘ज्ञानकलावतीर्ण’मित्याद्यनेकप्रमाणैर्ज्ञानादिगुणावतारतया प्रमितत्वेन केवलं ज्ञानादिगुणतन्मात्रेषु व्यासादिषु सर्वगुणपूर्योपासनं तस्य न   
स्यादिति चेत् अत्र द्वेधा समाधानमाहुः। व्यासादीनां गुणावतारत्वेऽपि ज्ञानादिष्वपि द्रव्यत्वाकारस्य शक्तिव्यक्त्यात्मना सद्भावेन   
द्रव्यत्वव्यक्तिदशायामेव व्यासादिरूपताङ्गीकारात्। अथ केवलं गुणाकारस्यैवाचिन्त्यशक्त्या द्रव्यत्वसद्भावेन तत्र गुणोपसंहारो गुणिनीश्वर   
एवेत्यापन्नमिति न दोष इत्येके। अपरे तु विरिञ्चस्य गुणेष्वपि गुणान्तरोपसंहृतिर्विद्यत एव। परन्तु न सर्वदा। रमायास्तु सर्वदेति विशेष   
इत्यलम्।।410।।  
	सुपर्णशेषयोर्ज्ञातगुणेष्वपि हि केषुचित्।  
	सङ्कोचः स्याद्धि रूपेषु सदोपास्तिः समस्तशः।।411।।  
इदानीं सुपर्णाद्युपास्तिप्रकारमाह।। सुपर्णेति।। अत्रत्यगुणशब्दो दोषाभावस्यापि सङ्ग्राहकः। एवमुत्तरत्रापि। प्रमाणं तूक्तम्। अपिपदेन   
क्रियासङ्कोचं कैमुत्येन समुच्चिनोति। केषुचिदित्युक्त्या प्रायो गुणानां विशेषोपस्तिः केषाञ्चिदन्तर्भावेणेति सूचयति। तदुक्तं ‘गुणसामान्यतो   
रुद्र’ इत्यनुव्याख्याने। नयचन्द्रिकायां च ‘घ़टज्ञः पटज्ञ’ इत्यादि विशेषान् विना सर्वज्ञ इत्यादीति।।411।।  
	सौपर्णी वारुणी शक्रमुखानामपि केषुचित्।  
	रूपेष्वपि हि सङ्कोचः कदाचिदिति निश्चयः।।412।।  
सौपर्ण्याद्युपास्तिप्रकारमाह।। सौपर्णीति।। ‘द्रव्यसामान्यतः परे’ इत्यनुभाष्यस्य परे पार्वत्यादय इति नयचन्द्रिकायाम्। ‘इन्द्रादयस्तु   
मूर्ति विशेषैरपि सामान्यतोऽवबुद्धैर्विशिष्टं विष्णुमुपासत’ इति सन्न्यायरत्नावल्यां सुधायां च व्याख्यानेन सङ्गृहीतम्। ननु तर्हि रुद्रादीनां   
गुणसामान्योपास्तिमात्राङ्गीकारे विशेषोपास्तिविधिवैयर्थ्यमित्यत आह।। गुणानामिति।। तच्चोक्तं नयचन्द्रिकायां ‘नात्र ज्ञानादीनां   
विशेषोपास्तिविधिवैयर्थ्यमाशङ्कनीयम्। सामान्येनोपास्तिविधेः प्रायिकत्वादिति। तदेतत्सर्वं ‘ब्रह्मा सर्वगुणैश्चे’त्याद्यनुव्याख्याने   
तद्व्याख्यानपरसन्न्यायरत्नावलीनयचन्द्रिकासुधासु च विशदं प्रतिपादितम्।।412।।  
	गुणानां च विशेषेणाप्युपास्तिः स्यात्क्वचित् क्वचित्।  
	त एवमप्यसङ्ख्येयगुणरूपक्रियास्तथा।  
	दोषाभावांश्च सततं समाहृत्य ह्युपासते।।413।।  
एवं गुणरूपक्रियासु सङ्कोचोक्त्या रुद्राद्युपास्यगुणादीनां नाल्पत्वं मन्तव्यमित्याह।। त एवमपीति।।413।।  
	एवमेव हि देवाद्याः क्रमाद्बहुतरान्गुणान्।  
	परोवरीयस्त्वमुखान्वेदभेदादिकानपि।।414।।  
	तथा प्रियशिरस्त्वादीनानन्दादिविशेषकान्।  
	तथा सम्भृतिद्युव्याप्तिप्रभुत्वैश्वर्यपूर्वकान्।।415।।  
	बलौदार्यमुखांश्चैव नानावैचित्र्यसंयुतान्।  
	नानाविद्यावेदितांश्च नानारूपक्रियादिकान्।  
	दोषाभावांश्च संहृत्य यथायोग्यमुपासते।।416।।  
एवं सर्वदेवोत्तमानां विरिञ्चादीनामुपास्तिप्रकारं निरूप्येदानीं ‘न वा प्रकरणभेदात्परोवरीयस्त्वादिवत्, वेधाद्यर्थभेदात्, सम्भृतिद्युव्याप्त्यपि   
चातः, प्रियशिरस्त्वाद्यप्राप्तिरुपचयापचयौ हि भेद’ इत्याद्यधिकरणानुसारेण सामान्यतः सर्वदेवतोपास्तिप्रकारमाह।। एवमित्यादिना।।   
क्रमादिति।। क्रमेणोत्तमोत्तमेषूपास्यगुणानामतिबाहुल्यं नीचनीचेषु क्रमेण ह्रास इत्यर्थः। ‘स एष   
परोवरीयानि’त्यत्रोक्तमिन्द्ररुद्रब्रह्मादिकानां क्रमेण सर्वोत्तमत्व प्रकारकज्ञानपूर्वकं हरेः सर्वप्रकारेणोत्कर्षः परोवरीयस्त्वम्। ‘अग्ने त्वचं   
यातुधानस्य भिन्धि, परिशृणीहि तपसा यातुधानानि’त्यादावुक्तं भगवद्योग विघ्नकरशत्रुभूतासुरादिवेधवधादि। किञ्च ‘उक्षा स द्यावापृथिवी   
बिभर्ति, एष हि सर्वेषु लोकेषु भाति, एष लोकाधिपतिः, एष सर्वेश्वरः, एष सेतुर्विधृति’रित्यादिषूक्तान्   
सम्भृतिप्रकाशव्याप्तिसर्वाधिपतित्वादिगुणांश्चेत्यर्थः। ‘तस्य प्रियमेव शिरः मोदो दक्षिणः पक्षः’ इत्यादिषूक्तान्   
प्रियशिरस्त्वमोदादिपक्षत्वादीनित्यर्थः। एवं बृहतीसहस्रविष्णुनामसंहिता   
मधुवैश्वानरपञ्चाग्निसप्तान्नान्तर्यामिगायत्र्याद्यध्यात्माधिभूताधिदैवसम्बन्ध्यनन्त वेदगतनानाविद्यावेद्यनानागुणरूपतदंशक्रियादिकान् तथा   
‘अयमात्माऽपहतपाप्मा, यत्तदद्रेश्यमग्राह्य’मित्याद्यनन्तविद्यावेदितदोषाभावरूपानपि गुणानित्यर्थः। तत्र तावत् ‘परस्मादुत्तमं प्रोक्तं   
परो इति ततः परम्। परोवरं परं तस्मात्प्रोक्तं परोवरीयक’मित्युक्तक्रमेण परो परोवरज्ञानपूर्वकं भगवतो   
महोत्कर्षज्ञानध्यानलक्षणपरोवरीयस्त्वोपास्तिः क्रमाद्देवादीनामेव। वेधादिकं तु न सर्वोपास्यम्। किन्तु सर्वदेवानां गन्धर्वचक्रवर्तिप्रमुखानां   
शत्रुसंहारादावधिकृतानामेव। 	‘भिन्धि विध्यशृणीहीति फलभेदेन सर्वशः। यत्यादीनां तेष्वयोग’दिति हि भाष्ये।   
प्रियशिरस्त्वमोदादिपक्षत्वादयो मोदप्रमोदमुत्प्रमुदादयश्च देवादीनामेव। नापरेषाम्। तदुक्तं तत्वप्रदीपे ‘एकैकस्मिन्नपि गुणे   
गुणविशेषाणामुपचयानुपचयौ फलभेदार्थं भवतः। अपचयः फलमात्राय भवति। उक्तगुणोपास्तावुपचयोऽधिकफलाय भवति। अतो   
नावरेषां प्रियशिरस्त्वादिगुणोपास्तिः प्राप्यत इत्यादिना। आनन्दमालायां च ‘ये पुनस्तत्फलेऽप्यानन्दोद्रेकपूर्वान्विशेषानिच्छन्ति न तु   
फलमात्रम्। योग्यतायामप्याधिक्यात्। तैः सुरैस्तदर्थं स्वयोग्यतातारतम्यानुसारेण सच्चिदानन्दादिगुणेषु प्रियशिरस्त्वादिगुणानां संयोगाच्चतुः   
सङ्ख्यात एव बहुभिर्बहुप्रकरणेषु बहुशाखासु पठितैरुपास्यो भगवान्न केवलं चतुर्भिरेव। सुरा ईश्वरा येषामृषिगन्धर्वादीनां ते सुरेश्वरा   
उच्यन्ते’ इत्यादि। सम्भृत्यादयो देवानां प्रियव्रतादिचक्रवर्तिनां गन्धर्वप्रवरादीनां चोपास्याः। तेषां   
जगद्रक्षकत्वसूर्यवत्सर्वलोकप्रकाशकत्वादीनां ‘जगतीपतिर्महीतलमनुशशाम रजनीमप दिनं करिष्यामीति   
सप्तकृत्वास्तरणिमनुपर्यक्रामद्द्वितीय इव पतङ्गः। यो नेमिनिम्नैरकरोच्छायां घ्नन् सप्तवारिधीन्। भूसंस्थानं कृतं येन   
सरिद्गिरिवनादिभि’रित्यादौ प्रमितानां प्राप्तये ‘इतरेत्वर्थसामान्य’ इत्युक्तरीत्या भगवत्यपि   
सम्भृतिप्रकाशव्याप्त्यादिगुणानामुपास्योपसंहार्यत्वात्। सर्वेश्वरेषु देवेषु तु कैमुत्येन तत्सिद्धिम्। अत एव ‘देवादीनामुपास्यास्तु   
भृतिव्याप्त्यादयो गुणा’ इत्यत्र देवादीनामुत्तमानामित्युक्तं तत्वप्रदीपे। अत्रादिशब्देन आदिराजादीनामेव ग्रहणं न सर्वेषामिति गम्यते।   
एवं बलौदार्यादिगुणाश्च सामान्यत एव कर्मदेवाद्युपास्याः। देवैस्तु नानावान्तरवैचित्र्यवत्तया बहुशास्त्रोक्ताः क्रमादतिबरुगुणा उपास्याः।   
यथोक्तं ‘सुरेश्वरैः। यथाक्रमं बहुगुणै’रित्यत्रानन्दमालायां ‘पुनः स्वरूपसुखादिष्वतिव्याप्तत्वादिमहागुणलिप्सुभिः सुरेश्वरैरेव   
लोकेश्वरैर्वह्निवरुणसूर्यसोमादिभिर्यथाक्रमं प्रियशिरस्त्वादिसहितेषु सम्भृतिद्युव्याप्त्यादि गुणानां संयोगात्तेभ्योऽपि   
बहुमहाशास्त्रोदितमहागुणैरुपास्यो न केवलं प्रियशिरस्त्वादिमात्रैः। देवऋष्यादिभ्योऽप्येषामाधिक्यात्। तथापि पुनर्मुक्तेषु   
स्वगुणेष्वतिसान्द्रत्वमहत्त्वविशेषलब्धियोग्यैः सुराणामीश्वरैरिन्द्ररुद्राद्यैः यथाक्रमं   
बहुभिस्सर्ववेदोपवेदादिष्वाद्यन्तादुदितैर्द्रव्यगुणक्रियासामान्यरूपैरनन्तरूपत्वसर्वज्ञत्वसर्वकर्तृत्वादिभिरपि महागुणैरुपास्यो न तु   
सहितैरेवेत्यादिना। एवं भावरूपगुणोपासनान्यायेनाभावरूपगुणोपासनमपि यथाक्रमं द्रष्टव्यमिति।।414-416।।  
	अङ्गावबद्धदेवानामप्यङ्गेषूपसंहृतिः।  
	अङ्गाश्रितामरगणाध्येया अङ्गेषु सर्वशः।।417।।  
‘अङ्गावबद्धास्तु न शाखासु हि प्रतिवेदं, अङ्गेषु यथाश्रयभाव’ इत्याधिकरणद्वयोक्तोपास्तिमाह।। अङ्गावबद्धेति।। ‘चन्द्रमा मनसो   
जातः चक्षोः सूर्यो अजायत। मुखादिन्द्रश्चाग्निश्च प्राणाद्वायुरजायत’ इत्यादिना मन आद्यङ्गोद्भूतानां सोमादिदेवानां   
स्वस्वोत्पत्त्यङ्गाश्रिततया तत्परिवारतया चोपासनं तत्तन्नीचैः कार्यम्। यथोक्तं तत्वप्रदीपे ब्रह्मादीनां   
परिवारदेवानामुपासनापूजानमस्काराद्युच्यते। अङ्गेति। अङ्गदेवानामुभयविधमुपासनं कार्यं परिवारत्वेनाङ्गस्थत्वेन चेति। समानानां   
समानोपा सनस्योत्तमानामधमोपासनस्य च ‘समत्वाच्चोत्तमत्वाच्चे’ति निषिद्धत्वादिति तत्तद्देवोपासनं विना तत्तद्देवाश्रयत्वेन   
तद्बिम्बत्वेन च भगवदङ्गोपासनं चेत् सर्वदेवैरपीष्यत इत्याशयेनाह। विष्ण्वङ्गानामिति। एतच्चोक्तं तत्रैव। ब्रह्मविषयबुद्धिभावात्   
सर्वदेवतामन्त्राः यथा विधीयन्ते एवमविरोधो वेति। अपि च चक्षुर्मनआद्यङ्गदेवेषु सूर्यसोमादिषु ये प्रकाशाह्लादकत्वादयो गुणास्ते   
भगवदङ्गेषूपसंहार्या इत्याह।। अङ्गाश्रितेति।।417।।  
	एवमेवाङ्गदेवेषु गुणध्यानं भवेत्क्वचित्।।418।।  
सूर्याद्यङ्गदेवेषु च ते गुणा उपास्या इत्याह।। एवमिति।। क्वचिदित्यस्य भाल्यापुत्रत्वादिरूपानुबन्धे सत्येवेत्यर्थः। एतदप्युक्तं तत्वप्रदीपे ‘न   
केवलमङ्गेषु तत्तद्देवताभावनया पूर्यते। तत्तदेगगुणसमाहारश्च तत्तदङ्गेषु कर्तव्यः। यथा चक्षुर्मनआदिषु सूर्यादिदेवगुणा   
महाप्रकाशाह्लादकरत्वादयः। गुणविशेषोपसंहृतिस्तु फलविशेषाकाङ्क्षायामेव। गुणोपसंहृतिर्भार्यापुत्रादिभावे। यथा ह्युमादीनां   
रुद्रादिगुणोपसंहारो न स्वरूपमात्रोपासनं तत्रेत्यादौ।।  
	महतामपि केषाञ्चिदन्द्गेष्वप्यङ्गदेवताः।  
	उपास्या उत्तमास्तेषु तद्गुणाश्चोत्तरोत्तरम्।।419।।  
भगवदङ्गाश्रिता ये अङ्गदेवाः ब्रह्मा शिरसि ललाटे रुद्रः इत्याद्युक्तास्तेषामङ्गेष्वपि तन्नीचा इन्द्राद्या आश्रितास्तिष्ठन्त्यङ्गदेवताः अत   
उत्तमोत्तमानां देवानामङ्गेषु तन्नीचाङ्गदेवोपासनं कार्यम्। नीचाङ्गदेव गुणाश्चोत्तमाङ्गेषूपसंहार्या इत्याह।। महतामिति।। तदप्युक्तं तत्रैव।   
केषाञ्चिदङ्गेष्वप्यङ्गदेवतोपसंहारः सर्वगुणानां चोत्तरोत्तरमिति।।419।।  
	इत्याद्यत्यद्भुतोपास्तिः सुराणामेव हि क्रमात्।  
	यतस्तेषां बहुफलयोग्यता ह्यर्थसाम्यतः।।420।।  
एवमाद्युपास्तयो देवानामेव। तेषामेवातिबहुतरफलयोग्यत्वेनार्थ सामान्याधिकरणन्यायेनोक्तोपासनाया आवश्यकत्वादित्याह।।   
इत्यादीति।। अन्येषां पादमूलतः। ‘भेजे खगेन्द्रध्वजपादमूल’मित्यादिना देवावराणामपि पादमूलप्राप्त्यवगमात् स्वाश्रयतया   
पादमूलोपास्तिस्तु योग्यानां न विरुद्धा।।420।।  
	तदन्येऽप्यप्रतीका ये प्रायस्तद्वदुपासते।  
	तथापि देवताभ्यस्तु वैलक्षण्यं महद्भवेत्।।421।।  
नन्वप्रतीकालम्बनानां देववत्सम्भृतिद्युव्याप्त्यादिगुणोपासनसद्भावे तत्साम्यं स्यादिति चेन्न।   
उपास्यगुणसङ्ख्यापरिमाणांशवैचित्र्यादावतिमहाव्यत्यासस्य सद्भावात्। अतिमहत्तरविजातीयगुणोपासनस्य   
विद्यमानत्वेनातिमहावैलक्षण्योपपत्तेरित्याशयेनाह।। तदन्य इति।।421।।  
	तथा बहुगुणोपास्तिर्मध्यमानां यथाक्रमं।  
	सच्चिदानन्द आत्मेति ह्युपास्यो मानुषैर्हरिः।।422।।  
एवमप्रतीकालम्बनोपास्तिमभिधायप्रतीकालम्बनेषूत्तमानामवरऋषुगन्धर्वादीनामुपास्तिमाह।। तथेति।। प्रियशिरस्त्वाद्यप्राप्तिरिति च   
द्रष्टव्यम्। प्रागुदाहृतानन्दमालातस्तथावगमात्। तदवरेषामुपास्तिमाह।। सदिति।। अनुभाष्यप्रतीकग्रहणमेतत्। अत्र मानुषपदेन   
कर्मक्षयोत्क्रान्तिमार्गभोगरूपचतुर्विधमोक्षभाजो मनुष्योत्तमा गृह्यन्ते। न तु वर्णावरादयः। तेषां आत्मेत्येव परं देवमुपास्य   
हरिमव्ययम्। केचिदत्रैव मुच्यन्ते नोत्क्रामन्ति कदाचने’ति कर्मक्षयभोगमात्रभागिनामेकगुणोपासनस्यैव प्रमितत्वात्। अतो   
वर्णाश्रमाचारयुजामेव चतुर्गुणोपास्तिः। मनुष्यचक्रवर्तिनोऽपि मनुष्यपदेन गृह्यन्ते। अतस्तेषामपि चतुर्गुणोपासनमेव।   
परन्त्वतिशयेनेत्यप्याहुः। अत्रोक्तं तत्वप्रदीपे ‘सन्नाम निर्दोषत्वम्। न च सुखानुभवमात्रं मोक्षे इष्यते। संसारेऽपि तत्सम्भवात्। न च   
निर्दोषसुखानुभवस्तथा। तदुपास्तिं विना प्राप्यते। ‘तं यथा यथोपासते तदेव भवती’त्यादिश्रुतेः। स च पुरुषार्थः स्वामिनः   
सकाशाद्भवतीति स्वामित्वं भगवत्युपसंहर्तव्यं विशेषतः। अतश्चतुष्कमुपासनीयम्। फलस्योपास्तिसदृशत्वात्। ‘प्रतिमुखस्य यथा   
मुखश्री’रिति भागवते इति चतुर्णामानन्दज्ञाननिर्दोषत्वस्वामित्वानामावश्यकत्वमुक्तम्।।422।।  
	प्रकाशसौन्दर्यमुखा गुणाः केचित्क्रिया अपि।  
	प्रकाशन्ते हि भगवद्रूपान्तर्भावतः क्वचित्।  
	आनन्दादिविशेषाणां स्मृतिमात्रं न धारणम्।।423।।  
नन्वानन्दादिवत्तद्विशेषाणां मोदप्रमोदादीनां स्वरूपदेहे च प्रकाशसौन्दर्यादिगुणान्तराणां च मुक्तौ भाव्यत्वात्फलसाम्यन्यायेन तेऽप्युपास्या   
भवेयुरतो न चतुर्गुणोपास्तिनियम इति चेत्सत्यम्। ‘सत्यो ज्ञानं परमानन्दरूप आत्मेत्येवं नित्यदोपासनं स्यात्।   
नान्यत्किञ्चित्समुपासीतधीर’ इत्यादावितरगुणोपासनस्यायोग्यतया निषिद्धत्वादुक्तनियमोऽङ्गीकार्यः। तर्हि कथं तत्तत्फललाभ इति चेत्   
मोदप्रमोदादिविशेषाणां प्रत्येकशोऽनुपासनेऽपि स्मरणमात्रेण स्वोपास्यानन्दाद्यन्तर्भावेण प्रकाशसौन्दर्यादीनां केषाञ्चिद्गुणानां   
कासाञ्चित्क्रियाणां च स्वोपास्यभगवद्रूपान्तर्भावेण स्फुरणेन सामान्यफलोपपत्तिरिति भावेनाह।। प्रकाशेति।। तदुक्तं न्यायविवरणे   
‘यथायोग्यान्गुणपूगानुपास्य फलं भवेन्मुक्तिगं नान्यथा स्यात्। नित्यैकाग्य्रव्यङ्ग्यताहेतुतश्च साक्षाद्दृशिर्नो तद्विशेषैः   
स्मृतैश्चेति,गुण्याकारस्मृतेरेव द्युतिमात्रं प्रतीयते। न व्याप्तिर्जगदस्मृत्ये’त्यादिना। तत्वप्रकाशिकायां च ‘यच्च प्रकाशादिमात्रमपेक्षितं तच्च   
भगवत्प्रतीत्यविनाभूत प्रकाशादिनैव लभ्यत’ इति।।423।।  
	आत्मेत्येव सदोपास्यो विष्णुर्वर्णावरादिभिः।  
	सुखादीनामथात्मत्वे ह्यन्तर्भावः प्रकीर्तितः।।424।।  
वर्णावराणां तु स्वामित्वेनैवोपास्तिरित्याह।। आत्मेत्येवेति।। ननु तर्हि तेषामानन्दाद्यभावप्रसङ्गः। तदनुपासनादित्यतो   
युगपत्स्वभुजवदुपासनायामप्रतिभासनेनानुपासनेऽप्यानन्दादीनामात्मत्वे एकीकारेणोपास्तिसम्भवात् तल्लाभ इत्याशयेनाह।।   
सुखादीनामिति।। यथोक्तमानन्दमालायां ‘चतुर्गुणोपास्तेरशक्यत्वे आनन्दादीनामात्मगुणे एकीकारेणाप्युपास्तिः समस्तीति।।424।.  
	देव्या सहासौ प्राणेन चोपास्यश्चाखिला गुणाः।  
	पृथक्पूर्णतयोपास्या वैलक्षण्येन चाखिलैः।।425।।  
अथ महालक्ष्म्या अपि नारायणेन सहोपास्यत्वस्य ‘उपासिता मुक्तिदा सद्य एव। तथापि सर्वपरमां सर्वदोषविवर्जिताम्। ज्ञात्वा श्रियं   
तत्परमं तत्पतिं पुरुषोत्तमम्। विज्ञायोपासते नित्यं ते हि युक्ततमा मता’ इत्यादि गीतातात्पर्ये, देव्याः प्राणप्रसूतिं, प्राणादुपरि सहैव   
भगवता मुमुक्षूणामभिध्यानं कर्तव्यम्। नामादिप्राणपर्यन्तानामपि परिवारभूतानामुत्तरोत्तरतो विशेषपूजोपास्त्यादिकं विवक्षितं किं   
पुनरखिलेश्वरस्यातिप्रियतमाया विरिञ्च मुखनिखिलसुरपुरः सरसज्जनलोकायया देव्या, इति तत्पप्रदीपादौ च भगवता सह   
रमोपासनस्यात्यावश्यकत्वावगमादाह।। देव्येति।। स च वायुर्विष्णोर्मुख्यप्रतिमा। ‘वायुर्हि प्रतीमा हरेः। तस्माद्वायुकृतं सर्वं क्रियते विष्णुनैव   
हीत्यैतरेयभाष्ये। ते वायवे मनवे बाधितायावासयन्नुषसं सूर्येण’ इत्यादिषु स्पष्टं बहुशो वायोर्मुख्यपरिवारत्वेन हरिणा सहोपास्यत्वोक्तेः   
सोऽपि नियमेन सर्वैरुपास्य इत्याशयेनोक्तम्।। प्राणेन चेति।। भूमाधिकरणाभिप्रायमाह।। अखिला इति।। ‘सत्यं पूर्णं विज्ञानं पूर्णं कृतिः   
पूर्णा निष्ठा पूर्णा मतिः पूर्णा सुखं पूर्णं भूमा पूर्णोऽहं पूर्ण आत्मा पूर्णो नात्र किञ्चिदूनं पूर्णमेवाधस्तात्पूर्णमुपरिष्टात् पूर्णं मध्यतः पूर्णं सर्वत’   
इत्यादिन्यायविवरणे। ‘पूर्णज्ञानः पूर्णानन्द इत्याद्युपासनं कार्यमि’ति तत्वप्रदीपोक्तदिशा सर्वेऽपि गुणाः प्रत्येकं पूर्णतयोपास्या इत्यर्थः।   
कार्याख्यानादपूर्वमिति सूत्रानुसारादाह।। वैलक्षण्येनेति।।425।।  
	बिम्बरूपोपासनं च कार्यं सद्भक्तिपूर्वकं।  
	सर्वैश्च विघ्नहान्यर्थं नृसिंहादेरुपासनम्।।426।।  
सर्वसाधारणोपास्त्यन्तरं ‘न सामान्या’दिति सूत्राभिप्रेतमाह।। बिम्बेति।। तथाहि न्यायविवरणे ‘समोऽपि भगवान् स्वबिम्बदर्शनेनैवैनं जीवं   
मोचयतीति। बृहद्भाष्ये च येषां बहिरुपासनेन मोक्षस्तेषामपि हृद्युपासनं किञ्चित्कार्यमेवे’ति। ननु ‘ऋषयोऽन्तःप्रकाशाः, अन्तर्दृश्टयो   
बहिर्दृष्टयः सर्वदृष्टयः उपासात्रैविध्यात्, अग्नौ क्रियावता’मित्यादौ बहिरुपास्त्यादिमात्रोक्तेः सर्वसाधारण्येन बिम्बोपासनानियमे तद्विरोध इति   
चेदुच्यते। अप्रतीकालम्बनऋषिकर्मयोग्यप्रवृद्धादितत्तदधिकारिणां सर्वत्राग्नौ प्रतिमादौ चोपासनाप्राचुर्यस्य कर्मक्षयादिरूपफलसाधनस्यैव   
विवक्षितत्वात्। बिम्बोपासनस्य लिङ्गशरीरभङ्गासाधारणहेतुभूतस्य कादाचित्कस्य न प्राचुर्यमिति प्रायुर्याभिप्रायकत्वेनोदाहृतवचनानां न   
तद्विरोध इति। अत एव बृहद्भाष्ये किञ्चिच्छब्दः। ‘अतः किञ्चिदुपास्यैव विष्णुं मुक्तिमनुव्रजे’दिति च। तत्वप्राकाशिकायां च   
‘सर्वाधिकारिसाधारण्येन बिम्बमेवावश्यमुपास्य’मित्युक्तम्। उपासनेति कर्तव्यताविशेषं ‘अम्बुवदग्रहणात्तु न तथात्व’मित्युक्तमाह।।   
सद्भक्तिपूर्वकमिति।। ‘नृसिंहादिकमन्यच्च दुरितादिनिवृत्तय’ इत्युक्तेराह।। विघ्नेति।।426।।  
	नित्यशः श्रवणं चैव मननं ध्यानमेव च।  
	कर्तव्यमेव पुरुषैर्ब्रह्मदर्शनमिच्छुभिः।  
	तारतम्यपरिज्ञानपूर्वकं कमलापतेः।।427।।  
इदानीमुपासनाशब्दार्थं वदन्नुपसंहरति।। नित्यश इति।। तारतम्यपरिज्ञानपूर्वकं नित्यश इतीति कर्तव्यनिरूपणम्। कमलापतेः   
कमलापतिविषयकं श्रवणमित्यादि योजना। ‘तारतम्यपरिज्ञानपूर्वकं सपरिवारस्य विष्णोरूपासनमिति दर्शित’मिति तत्वप्रतीपे। तथाच   
देवातारतम्यपरिज्ञानपूर्वकं तारतम्यान्तर्गतत्वेन सर्वोत्तमत्वं सकलनिरवधिकगुणगणपरिबृंहितत्वं निश्शेषावद्यगन्धराहित्यं च यथायोग्यं   
सकलसच्छास्त्रश्रवणमननाभ्यां निश्चित्यातिवैराग्येणातिदृढीकृतयाऽनन्तभक्त्या ब्रह्मादिसकलपरिवारसंसेवितस्य   
निर्दोषातिकमनीयानन्तगुणोज्ज्वलया महालक्ष्म्या समेतस्य भगवतो नारायणस्य   
निजगुरूपदेशानुसारेणात्मयोग्यगुणक्रियाद्युपेतभगवद्रूपविशेषोपासनं सर्वैरपि नैरन्तर्येण कार्यमिति सिद्धम्।।427।।  
		इति उपासनाप्रकरणम्।।11।।  
## अपरोक्षज्ञानरूपसाधनप्रकरणम्  
	इत्थं सपरिवारस्य यदोपास्तिर्दृढा भवेत्।  
	तदा लक्ष्मीपतिर्देवो दृश्यते निखिलैरपि।।428।।  
एवं यथास्योग्यमनुष्ठितोपास्तिर्यदा परिपक्वा तदा महालक्ष्मीसमेतो भगवानपरोक्षतो दृश्यत इत्याह।। इत्थमिति।।428।।  
	ब्रह्मापि सर्वगं पश्येद्गुणानप्यन्यतोऽधिकम्।  
	न तु सर्वेषु कालेषु तथा पश्यत्यमुक्तिगः।।429।।  
तदेवमपरोक्षज्ञानमधिकारिविशेषनिष्ठतया विविच्य प्रतिपादयदनु व्याख्यानवचनं पठति।। ब्रह्मा त्विति।।   
सन्न्यायरत्नावल्याद्यनुसारेणार्थोऽभिधीयते। सर्वगं यावदव्याकृताकाशव्याप्तम्। अन्यतः सरस्वत्यादेः अधिकं यथा भवति तथा पश्येत्।   
ब्रह्मणोऽप्यवस्थाभेदेन विशेष उच्यते।। न तु सर्वेष्विति।। तथा सर्वगतत्वेन। ‘ब्रह्मणस्त्वंशरूपेषु भारत्या   
ज्ञानवर्जन’मित्येकादशतात्पर्ये प्राप्तापरोक्षज्ञानस्य भीमाद्यवतारं विना तदन्यत्र तिरोधानाभावाभिधानात् अमुक्तिगः सर्वेषु कालेषु   
तथा न पश्यतीत्युक्ते तिरोधानपर्यवसानाद्विरोध इति न वाच्यम्। अस्याप्यवतारदशायां पर्यवसिततया तदेकवाक्यत्वात्। केचित्तु   
ब्रह्मणस्त्वंशरूपेष्विति वाक्यं ज्ञानादिव्यक्तिरव्यक्तिर्भवेत्प्रारब्धकर्मणेति न्यायेन प्रारब्धकर्मवशात् ज्ञानतिरोधानविषयम्। एतत्तु   
भगवदिच्छयैव ब्रह्मण एव क्वचिद्दर्शनाभाव विषयमिति भिन्नविषयत्वेनाविरोधं मन्यन्ते (अत्र ऋजूनां प्राप्तज्ञान   
प्रतिबन्धकप्रारब्धदुरितपरिकल्पनं कथमिति चिन्त्यम्।।)।।429।।  
	मुक्तस्तु सर्वदा पश्येत्सर्वगत्वेन चापि तु।  
	न रमावद्विशेषाणां दर्शनं शक्नुयात्क्वचित्।।430।।  
मुक्तब्रह्मणः कदाचिदपि ज्ञानतिरोधानाभावे रमासाम्यं किमिति पृच्छति।। अपि त्विति।। उत्तरं न रमेति।। दर्शनं कर्तुमिति शेषः।   
उपपादितमेतदुपासनाप्रकरणे।।430।।  
	स्वात्मानमन्यच्च सदा विशेषैरखिलैरपि।  
	पश्यत्यजस्तथा वाणी विशेषांस्तावतो न तु।।431।।  
तथा वाणीति।। सरस्वत्यपि तथा ब्रह्मवत्। तत्रापवादो विशेषानिति। यावन्तो ब्रह्मदृष्टा विशेषास्तावतो नैव पश्यति। क्रियासु विशेषस्य प्रागेव   
समर्थितत्वात्। वस्तुतस्त्वनन्तविशेषान् सदा पश्यतीति भावः।।431।।  
	त्रैगुण्यात्परतः पश्येद्व्याप्तं शतगुणं हरिम्।।432।।  
परिमाणदर्शने विशेषमाह।। त्रैगुण्यादिति।। पञ्चाशत्कोटिविस्तीर्णात्तावत्परिमाणखर्परयुतब्रह्माण्डात्परितः   
क्रमाद्दशगुणितोत्तरोत्तरावरणान्तिम त्रैगुण्यादपि परतः शतोत्तरदेशपर्यन्तमेव स्थितं विष्णुं पश्यतीत्यर्थः।।432।।  
	गिरिशो गरुडश्चैव तमोमात्रगतं हरिम्।  
	पश्येद्विशेषानपि हि वाणीदृष्टान्न पश्यति।।433।।  
तमोमात्रेति।। महत्तत्वाद्दशगुणितं यद्गुणत्रयाख्यं तत्वं तत्रावान्तरविशेष उक्तस्तृतीयतात्पर्ये। ‘तमसो रजस्तु द्विगुणं रजसः सत्वमेव   
चे’ति। तत्र य आदिमो गुणस्तन्मात्रव्यापिनं हरिमित्यर्थः।। विशेषानपीति।। गुणादिपरिज्ञाने ज्ञातगुणेष्वपि सङ्कोचेन दर्शनस्य सत्त्वादिति   
भावः।।433।।  
	उमा सुपर्णी च महत्तत्वं यावत्प्रपश्यति।  
	रुद्रदृष्टान्विशेषांश्च नैव पश्येत्कदाचन।।434।।  
रुद्रदृष्टानिति।। गुणरूपक्रियापरिज्ञानेऽपि न्यूनत्वात् स्वज्ञातरूपादि दर्शनेऽपि ‘द्रव्यसामान्यतः परे’ इत्युक्तन्यायेन विशेषसद्भावाच्चेति   
भावः।।434।।  
	स्वरूपमन्यरूपं च मुक्ता देवाः समस्तशः।  
	जानन्तीन्द्रश्च कामश्च ब्रह्म यावदहङ्कृति।।435।।  
एतेषां ब्रह्मादीनां भगवद्दर्शने विशेषसद्भावेऽपि नान्येषां दर्शने इत्याह।। स्वरूपमिति।। अत्रान्यरूपं स्वाधमरूपं मन्तव्यम्।   
स्वोत्तमविषयकसमग्रज्ञानाभावस्य ‘शक्रमुखदेवगणैरचिन्त्य’मिति द्वादशस्तुत्यादावुक्तेरिति। ब्रह्मणि मुख्यमेतत्। रमाविषये विशेषस्य   
विरिञ्चप्रकरणे प्रपञ्चितत्वेन तद्विरोधाभावात् ब्रह्माद्याः स्वस्वाधमरूपं पश्यन्तीति द्रष्टव्यम्। उमा सुपर्णी च रुद्रदृष्टान्विशेषान्नैव   
पश्येदित्युक्तरीत्या इन्द्रकाममनुदक्षादीनां स्वस्वपूर्वदृष्टगुणरूपक्रियादिविशेषदर्शनं नेति सिद्धत्वात् व्याप्तिदर्शनविषये विशेषमाह।।   
इन्द्रश्चेत्यादिना।।435।।  
	पश्यन्तो मनुदक्षाद्या बुद्धितत्वस्थितं हरिम्।  
	पश्यन्ति सोमसूर्यौ तु मनःस्थं परमेश्वरम्।।436।।  
नन्विन्द्रश्च कामश्च ब्रह्म यावदहङ्कृतीति कथम्। ‘नान्तं न मध्यं न पुनस्तवादिं पश्यामि, अनादिमध्यान्तं, त्वयाततं विश्वमनन्तरूपे’ति गुतायां   
तद्भाष्ये च ‘उपचारनिवृत्त्यर्थं न मध्यमितीतीन्द्रावतारार्जुनस्यानन्तदेशव्याप्तविश्वरूपसाक्षात्काराभिधानादिति चेत् अत्राहुः प्राज्ञाः   
यथास्मदादीनां समुद्रदर्शने अस्मच्चक्षुष एकद्वियोजनादि मात्रावगाहित्वेऽप्यपारतयैव दर्शनम्। न तु तावन्मात्रपर्यवसिततया।   
तथार्जुनस्याप्यहङ्कारतत्वव्याप्तिपर्यन्तं विशिष्य दर्शनेऽपि न तावन्मात्रपर्यवसितत्वेन। किं नाम सामान्यतो निरवधिकतयैव। तथा च   
सामान्यतोऽपारतया दर्शनाभिप्रायेण नान्तमित्याद्युक्तिः। न तु विशिष्टदर्शनाभिप्रायेण। सर्वत्रापि स्वयोग्य सर्वावयवदर्शनसद्भावान्न   
क्षुद्रोपद्रव इति। केचित्तु ‘बहुसाहस्रवर्षेण महत्तत्वे क्वचित्क्तवचित्’ इत्युक्तन्यायेन बहुसहस्रवर्षाद्यनुष्ठिततपः प्रभावादिना   
कदाचिदमितदेशव्याप्तरूपसाक्षात्कारोऽप्यस्तीत्याहुः।। बुद्धितत्वस्थितमिति।।   
‘अबग्नीरनभोऽहङ्कृन्महत्तत्वगुणत्रयै’रित्यावरणोक्तिप्रस्तावे अहन्तत्वकार्यतया तदन्तर्भूतत्वेन तद्धीनपरिमाणं बुद्धित्त्वं तद्ग्रहणेनैव   
गृहीतमित्यावरणत्वं न तस्येति न मन्तव्यम्। एवं मनोऽप्यहन्तत्वान्तर्गततया बुद्धितत्वादूनपरिमाणं गृहीतमिति।।436।।  
	अन्ये भूतस्थितं विष्णुं देवाः पश्यन्ति सर्वदा।  
	बहुसाहस्रवर्षेण महत्तत्वे क्वचित्क्वचित्।।437।।  
भूतस्थितमित्यत्र क्रमेण नभोवाय्वादिगतं देवाः पश्यन्तीत्यर्थः।। बहुसारस्रेति।। बहुसहस्रवर्षानुष्ठितसाधनोत्तमेन क्रमेण महत्तत्वे स्थितं   
विष्णुं पश्यन्ति। क्वचित्क्वचिदिति महत्तत्वभागानभ्युपैति।।437।।  
	अन्ये चैव यथायोगमण्डान्तर्वर्तिनं हरिम्।  
	श्वेतद्वीपपतिं चैव हृद्येवान्ये तु केचन।।  
	कदाचिदेव तत्रापि केचित्पश्यन्ति केशवम्।।438।।  
अण्डान्तर्वर्तिनमित्यादावप्रतीकालम्बना देवातिरिक्ता ग्राह्याः। अण्डन्तर्यथायोगं समग्रब्रह्माण्डतदेकदेशाक्रमेण   
त्रिलोक्यादिव्याप्तरूपसाक्षात्कारस्यात्राभिमतत्वात्। श्वेतद्वीपपतिमपि यदि व्याप्ततया पश्यन्तीति मतं तदा ते अप्रतीकालम्बना एव।   
हृद्येवेत्यादाववरऋष्यादयः प्रतीकालम्बना उच्यन्ते। हृदयेऽग्नौ प्रतिमादौ च ये पश्यन्ति ते प्रतीकालम्बनशब्दवाच्याः। ‘प्रतीकं देह   
उद्दिष्टं’ इत्येतत्प्रतीकान्तरोपलक्षणार्थम्। वस्तुतः प्रतीकं देहादिस्थानम्। अन्यथा अप्रतीकालम्बनान्नयतीत्यत्रानन्दमालायां   
व्याप्तदृष्टयोऽव्याप्तदृष्टयश्चेति द्विविधाः। तत्र व्याप्तदृष्टयस्तु ऋषिगन्धर्वप्रवरपूर्वका देवपर्यन्ता उच्यन्ते। अव्याप्तदृष्टयस्तु   
मनुष्योत्तमाद्या ऋषिगन्धर्वान्ता उत्तममध्यमाधमाश्चेति अप्रतीकालम्बनप्रतीकालम्बनप्रस्तावप्रतिपादनेन तद्विरोधात्। स्पष्टं   
चैतत्तत्वप्रदीप इति। सर्वेषामपि बिम्बापरोक्षनैयत्यमाह।। कदाचिदेवेति।। केचित् क्रियायोग्या अप्रबुद्धादयोऽग्न्यादिषु पश्यन्तोऽपि   
कदाचिदेव तत्रापि हृद्यपि पश्यन्ति न तु ऋष्यादिवत्प्राचुर्येणेत्यर्थः।।438।।  
	उमा यावदनन्तांशान्पूर्वदृष्टेभ्य एव तु।  
	विशेषान्वासुदेवस्य पश्चादुक्ता विचक्षते।।439।।  
परिमाणदर्शनवद्विशेषदर्शनं न विस्पष्टमुक्तमत आह।। उमा यावदिति।। उमापर्यन्तं पश्चादुक्ताः ब्रह्मा वाणी गिरीशगरुडौ उमासुपर्णीत्येते   
देवाः पूर्वैः रमाब्रह्मवाणूीगिरीशगरुडैः पूर्वपूर्वोक्तैर्दृष्टेभ्यो विशेषेभ्योऽपि। तदपेक्षयाऽनन्दांशानेव। दृष्टेभ्य इति पञ्चमी षष्ठ्यर्थे वा। दृष्टानां   
विशेषाणां मध्येऽनन्तांशानेव वासुदेवविशेषान् विचक्षते पश्यन्ति। लक्ष्मीर्यावतो वासुदेवस्य गुणान् पश्यति तावतां मध्ये   
अनन्तांशात्परिमितमेव भागं ब्रह्मा पश्यतीत्यादि द्रष्टव्यम्।।439।।  
	शक्रकामादयश्चैव विशेषान्ब्रह्मणि स्थितान्।  
	उमादिभिः प्रबुद्धेभ्यः शतांशानेव चक्षते।।440।।  
उमातः परमाह।। शक्रकामादयश्चेति।। चस्त्वर्थे। एवशब्दस्य उमादिभिरेवेत्यन्वयः। प्रबुद्धेभ्य इति पूर्ववत् षष्ठ्यर्थे वर्तते। चक्षते   
पश्यन्ति।।440।।  
	एवं हि तत्रतत्रस्थः स्वाधिकारानुसारतः।  
	मनसैव स्वभक्तानां दृश्योऽसौ रमया सह।  
	नित्याव्यक्तोऽपि भगवानीक्ष्यते निजशक्तितः।।441।।  
उक्तमर्थमुपसंहरन्नपरोक्षज्ञाने कारणमाह।। एवं हीति।। ‘एषोऽणुरात्मा चेतसा वेदितव्य’ इत्याथर्वणे, वेदः शान्यति तद्यथेत्यत्र, वेदो   
वृत्तिज्ञानमित्येकादशतात्पर्ये। तत्र ह्यपरोक्षज्ञानं प्रस्तुतम्। ‘दिव्यं ददामि ते चक्षु’रिति गीतायां तद्भाष्यादौ ‘दिव्यचक्षुर्मनः   
स्मृत’मित्यादिभिस्तत्र तत्रापरोक्षज्ञानस्य मनःकरणकत्वाभिधानादिति भावः। ‘तदव्यक्तमाह हि, अतोऽनन्तेन तथाहि लिङ्ग’मिति   
भगवतोऽव्यक्तस्वभावत्वेऽपि भक्तिज्ञानाभ्यां सुप्रसन्नस्य स्वाचिन्त्यशक्त्यैवापरोक्षविषयता युक्तेत्युपपादनानुसारेणाह।। नित्येति।।441।।  
	तत्रापि ह्यल्पकाः केचित्पादमात्रं प्रचक्षते।  
	ज्योतिर्मण्डलमेवान्ये त्वन्य आमध्यतस्तथा।  
	आमुखात्सर्वदृष्टिः स्यादुत्तमानां हि योगतः।।442।।  
‘यस्य तद् ब्रह्म संसिद्धं पूर्वं तेनाप्यतेऽग्रतः। मध्ये वयसि चेद्बुद्धं मुक्तो मध्यं प्रपश्यति। वार्धके चेद्विजानाति मुक्तः पादौ प्रपश्यति।   
ज्योतिर्मण्डलमेवान्यदङ्गं विष्णोः प्रपश्यती’त्यादितैत्तिरीयभाष्यानुसारेणाधिकारिविशेषनिष्ठज्ञानविशेषमाह।। तत्रापीति।। योगतः   
साधनविशेषादित्यर्थः।।442।।  
	विद्युद्वन्मानुषा विद्युः सूर्यमण्डलवत्सुराः।  
	प्रतिबिम्बवच्च गिरिशो ब्रह्मैनं पश्यति स्फुटम्।।443।।  
तत्रापि स्पष्टताविशेषान् तैत्तिरीयवचनेनाह।। विद्युदिति।। प्रकाशातिशयेन विद्युतो दुर्दर्शत्वात् सूर्यमण्डलस्य स्पष्टं द्रष्टुमशक्यत्वात्   
जलादिगतप्रतिबिम्बस्य स्पष्टदर्शनत्वात्तारतम्यम्। विरिञ्चस्य तु स्थिरचिद्रूपत्वेन छायातपमध्ये करतलकलितामलकवत्   
स्पष्टातिस्पष्टविशददर्शनवत्त्वात्सर्वाधिक्यमिति भावः। ‘जीवे स्थितः स भगवान् दृश्यते ज्ञानदृष्टिभिः। आदर्शे मुखवत्सम्यङ्न तथा   
पितृलोकगः। ततः किञ्चित्स्पष्टतया गान्धर्वे दृश्यते हरि’रित्यादिकाठकभाष्यवचनस्यैकैकाधिकारिणामप्यधिष्ठानभेदेन   
दर्शनभेदविषयत्वान्न तद्विरोधः। ‘नित्यशो भगवद्रूपस्यापरोक्ष्येण दर्शनम्। मुहूर्तमात्रज्ञानं स्यान्महाज्ञानं ततोऽधिकम्। ज्ञानेन ब्रह्मलोकः   
स्यान्महाज्ञानाद्धरेर्गतिः। सदैवाखण्डितं ध्यानं तप इत्युच्यते बुधैः। अपरोक्षदृशा युक्तं नित्यं षण्मात्रकालया। अपरोक्षदृशा   
नित्यमेकमात्रयुजा युतम्। योगनाम्ना समुद्दिष्टं’ इत्याद्येकादशतात्पर्ये ज्ञानावस्थाकालपरिमाणनिरूपणं   
तत्तल्लोकप्रापकापरोक्षविशेषविषयम्। ‘पादयोगान्महर्लोक’ इत्याद्युक्तेर्न तु योग्यसाक्षात्कारविशेषविषयमिति न तत्सङ्गृहीतम्।।443।।  
	बिम्बरूपं हरिं दृष्ट्वा हरिपादाब्जसंस्थितम्।  
	स्वं च पश्यत्यापरोक्ष्यान्निवृत्ताखिलबन्धनः।।444।।  
‘यदा स्वरूपं जानाति कालप्रकृतिवर्जितम्। वासुदेवप्रसादेन तदा मुक्तो भवत्यसा’विति, हरिपादाब्जसंस्थितमिति च,   
अपरोक्षीकृतस्वात्मभूतचिदानन्दात्मकदेरेन्द्रियादिमत, इत्यादितत्वप्रदीपोक्तेः बिम्बापरोक्षसमये   
प्रतिबिम्बस्वात्मरूपसाक्षात्कारोऽप्यस्तीत्याह।। बिम्बेति।।444।।  
	एवमुत्पन्ननिर्दोषभगवद्दर्शनात्सदा।  
	अपेक्षितफलप्राप्तिरारब्धस्यानतिक्रमात्।  
	देवर्षिमानुषादीनां तत्तज्जात्यनुसारतः।।445।।  
एवमपरोक्षप्रकारं यथामति सङ्ग्रहेण निरूप्य तत्फलनिरूपणपरानु व्याख्यां पठति।। एवमिति।। सदेति।। स्वोदयमारभ्येति शेषः।   
‘स्वोदयात्फलदं ज्ञान’मिति वचनात्। अपेक्षितफलावाप्तिर्मोक्षमात्रे इत्याशयः। अपरोक्षज्ञानिनामपि देवर्ष्यादीनां   
द्युनामकवसोर्वसिष्ठधेन्वप्राप्तिवत्तदपेक्षितफलप्राप्त्यभावदर्शनात्कथमेतदित्यत उक्तम् आरब्धस्यानतिक्रमादिति।। प्रारब्धस्य   
कर्मणोऽतिक्रममविहायेति पूर्वेण सम्बन्धः। अत्र विशेषमाह।। देवर्षीति।। जातिरत्र योग्यता।। अपेक्षितफलं भवतीति सम्बन्धः। एतद्विवरणं   
जैमित्युक्तं ‘मानुषाणामित्युत्तरग्रन्थे क्रियते। ‘विज्ञातुमेतत्सर्वेषा’मिति भाष्ये च ज्ञायते। गौरवभयात्तदपठनम्। फलितार्थस्तु   
अपरोक्षज्ञानेनैव मोक्ष इति तावत्सिद्धम्। ज्ञानोत्तरभाविकर्मणा मुक्तावानन्दातिशय इत्यत्र न विवादः। नान्तरीयकफले जातिविशेषेणास्ति   
विशेषः। ज्ञानिनो द्विविधाः देवा मनुष्याश्चेति।। तत्र मानुषपदोदिता देवातिरिक्तज्ञानिनस्त्रिविधाः। अधममध्यमोत्तमभेदेन। तत्राधमानां   
मोक्षेतरफलं कर्मणैव न ज्ञानस्यात्रोपयोगः। मध्यमानां कर्मणैव दृष्टं फलम्। अदृष्टन्तु ज्ञानेन कर्मसहितेनेति ज्ञेयम्। उत्तमानां तु   
मोक्षेतरफलमप्यैहिकामुष्मिकभेदेन द्विविधम्। तत्र ऐहिकं धनादि कर्मणा ज्ञानं त्वतिशयाधायकम्। अदृष्टं स्वर्गादि केवलज्ञानमहिम्नैव।   
बलवत्प्रारब्धप्रतिबद्धज्ञानानां देवानामप्येवमेव। अप्रतिबद्धज्ञानानां देवानां तु दृष्टादृष्टसर्वफलमपि ज्ञानेनैव। कर्म   
त्वतिशयाधायकमिति।।445।।  
	ज्ञानी च कर्माणि सदा कुर्याद्वेदोदितानि हि।  
	यतो ज्ञानोत्तरं कर्म मौक्तानन्दाभिवृद्धिदम्।।446।।  
एवं ज्ञानोत्तरकर्मणां दृष्टादृष्टफललब्धिनान्तरीयकतयैव मुख्यफलं मुक्तावानन्दवृद्धिः। अतोऽवश्यं ज्ञानिना कर्म कर्तव्यमित्याशयेन   
‘आचारदर्शना’दिति सूत्रसिद्धार्थमाह।। ज्ञानी चेति।।446।।  
	अशुभं ह्रासदं तु स्यान्मैक्तानन्दस्य हि क्रमात्।  
	देवावराणां देवानां सुखं क्लृप्तं यथाक्रमम्।।447।।  
एवमशुभत्यागोऽपि कार्यः। ‘शुभकर्मभिराधिक्यं वररीतैर्विपर्ययः। न निषिद्धानि वर्तेत पूर्वज्ञानफलेच्छये’त्याद्युक्तेरित्याशयेन   
स्तुत्यधिकरणाभिप्रेतमाह।। अशुभमिति।। नन्वशुभेनानन्दह्रासो न युक्तः। तथाहि। किं स्वरूपस्य ह्रासः स्वरूपाधिकस्य साधनातिशयेनच   
प्राप्तव्यस्य वा। आद्येऽपि ह्रासो नामानभिव्यक्तिरुत विनाशः। न द्वितीयः। स्वरूपस्य नित्यत्वेन विनाशायोगात्। न प्रथमः। ‘प्रकृतिं   
स्वात्मसंश्लिष्टां गुणान्सत्वादिकानपि। कर्माणि सूक्ष्मदेहं च जायमाना हरेर्दृशिः। दहे’दित्यादिना अपरोक्षज्ञानेनाविद्याद्यावरणतिरस्कारस्य   
प्रमितत्वेनावरणापगमे च स्वरूपभूतानन्दस्य स्वत एव व्यक्तिनैयत्येन निषिद्धकर्मादिनानभिव्यक्त्यनुपपत्तेः। नापि द्वितीयः।   
मध्यमाधिकारिणो यावत्स्वरूपपूर्तिनैयत्याभावेनाधिकार्जनस्य दूरनिरस्तत्वादिति चेदुच्यते। नाविद्यादिरेवात्मस्वरूपस्यावरणम्। किं   
त्वीश्वरेच्छारूपा शक्तिरेव। तदुक्तं ‘ईश्वरेच्छा प्राथमिकी’ति। अविद्यादिस्तु निमित्तमात्रम्। तथा चारपोक्षज्ञानेनाविद्याद्यावरणनिवृत्तावपि   
नाशेषानन्दाभिव्यक्तिः यावदीश्वर एव स्वीयां बन्धशक्तिं न ततो व्यावर्तयति। यदा त्वयं परमेश्वरो ज्ञानोत्तरकर्मणा पुनर्विशेषतः प्रसन्नो   
भवति। तदा मुक्तौ स्वविशेष प्रसादसाधनानि कर्माण्युद्बोधयंस्तदा स्वीयां बन्धशक्तिं ततो व्यावर्तयतीति चेत् ज्ञानानभिव्यक्तमपि   
सुखवैचित्र्यं व्यज्यते। पूर्वं विकर्मकरणे तु व्यञ्जक भगवत्प्रसादाप्राप्त्या स्वयोग्यपरिपूर्तये यावत्साधनमनुष्ठेयम्। तदतिरिक्तेन साधनेन   
सत्कर्मादिना भवितव्योऽप्यानन्दो मुक्तिगो ह्रासं विकर्मकरणात् व्रजेदिति। तदेतज्जिज्ञासाधिकरणे ‘आनन्ददश्च मुक्ताना’मित्यत्र   
सुधायां ‘नन्वानन्दः स्वरूपमेव। स चाविद्यानिवृत्तौ स्वतस्सिद्ध एवेत्याद्याशङ्क्य उच्यते इत्यादिना अत एवानन्दह्रासवृद्धी वक्ष्येते’   
इत्यन्तं सङ्क्षेपतः प्रतिपादितम्। ननु कर्मणोऽन्तः करणनिष्ठापूर्वकत्वात्कथं मुक्तावनुप्रवेश इति चेत् मुक्तावुच्छित्तिमतां कर्मणां स्वरूपेऽपि   
भिन्नाभिन्नतया चिन्तनादिवत् उत्पाद्यान्तः करणसन्निधानात्। मुक्तावनुवर्तमानकर्मभिस्तु स्वरूपान्तःकरणे तत्सन्निधानेन व्यक्तिरिति   
मुक्तावपि तत्कर्मानुवृत्त्युपपत्तिर्भाष्ये। ‘न हास्य कर्म क्षीयते अस्माद्ध्येवात्मनो यद्यत्कामयते तत्तत्सृजते’ इति श्रुतिरुदाहृता। मुक्तौ   
यद्यत्सुखं भोग्यं वा कामायते तत्सुखादिकम् अस्मात् परमात्परमात्मनः तत्प्रसादात् कर्मैव सृजतीत्यर्थः। ब्रह्मदर्शिकृतं पुण्यमल्पमपि   
महत्तममनन्तं च भवतीति भाष्ये तत्वप्रदीपिकायामनन्तमनन्तकालीनफलदमिति। तज्ज्ञानोत्तरकर्मणां मुक्तावनुप्रवेशस्य ‘अन्यथा   
तत्कृतिर्न ही’त्यनुव्याख्यानादावप्युक्तेः। ननु विकर्मकरणेन स्वरूपानन्द ह्रासेन स्वरूपस्यापूर्णतया अलम्बुद्धिविषयानन्दाभावेन   
मोक्षस्यापुरुषार्थत्वं स्यादिति चेन्न। अपरोक्षज्ञानादेवालम्बुद्धिगोचरवृद्धिह्रासरहितप्रचुरतरानन्दलाभः। न हि तस्य केनापि हानिः। परन्तु   
उत्तरसत्कर्माद्यार्जितस्यानन्द गतस्य विषयानुभवादिव्यङ्ग्यवैचित्र्यादतिशयस्यैव। एवं चालम्बुद्धिविषयानन्द हान्यभावाद्वैचित्र्यह्रासेऽपि   
नापुरुषार्थत्वम्। ननु तर्हि तेनैवालं कुतः कर्मसाध्यानन्दवैचित्र्यमङ्गीकृत्य तस्य चेश्वरेच्छारूपावरणमप्यङ्गीकृत्य ज्ञानमात्रसाध्यापि   
तन्निवृत्तिरुत्तरानुष्ठितकर्मणेत्यभ्युपगम्य तस्य च कदाचित् व्यक्त्यव्यक्तिरूपवृद्धिह्रासावित्येवं कुसृष्टिपरम्परेति चेत् प्रमितत्वादेवेत् ब्रूमः।   
प्रयोजनप्रश्ने तु तादृशानन्दवैचित्र्यस्य पुनरिष्टत्वादित्युत्तरम्। तदुक्तं ज्ञानपादीयसुधायां ‘बहुत्वमप्यात्मसुखस्यैव   
पुनरिष्टत्वात्कर्मसुखेंऽगीकृतेऽपि न विरोध’ इति। एवं विकर्मकरणेन स्वरूपानन्दह्रासो देवावराणामेव। सुराणां तु विकर्मणि बुद्धिरेव न   
प्रवर्तते। बुद्धिप्रवृत्तावपि न विकर्मकरणम्। कथञ्चित्करणेऽप्यहल्याजारत्वादिवदकिञ्चित्करमेव। ईषत्प्रारब्धानर्थसूचकं च तद्भवति।   
महत्त्वे वृत्रहत्यादिवत् अश्वत्थाम्नो दुर्योधन भार्यादावपत्योत्पादनेन भीमादिपाण्डवाभावापादनप्रतीज्ञादिवत् ततोऽपि महच्चेत्   
ब्रह्मास्त्रोपसंहारासामर्थ्यादिष्टकार्यविघातकं भवति। चन्द्रसुग्रीवयोरिव स्वोच्चदारपरिग्रहादि चेत्प्राप्तव्यानन्दह्रासो भवति। न सर्वथा   
स्वरूपहानिः। अत्र यद्वक्तव्यं तत्फलप्रकरणे प्रपञ्चयिष्यामः।447।।  
	ज्ञानजं यत्फलं तत्स्यात्स्वामिनामेव मुखयतः।  
	गुरवो देवताश्चैव ज्ञानस्वामिन ईरिताः।  
	क्रमादेव हि तत्रापि स्वामित्वं ब्रह्मणोऽधिकम्।।448।।  
ज्ञानजन्यफलप्राप्तिर्द्रव्यस्वातन्त्र्याद्याधिक्यात् स्वामिनां देवानां गुरूणां मुख्यत इति ‘स्वामिनः फलश्रुते’रित्यादि सूत्रादवगम्यते।   
तदाह।। ज्ञानजमिति।। ‘मुक्तावष्टगुणं शिष्याद्गुरुराप्नोति शोभनम्। तद्गुरुर्द्विगुणं तस्मात्सार्धं तावत्तरोऽपरे। देवाः सहस्रगुणितं   
क्रमाद्यस्माद्यथोत्तरम्। ब्रह्मा महौघगुणतमेवं फलविनिर्णय’ इत्यनुव्याख्यानादत्र विशेषो ज्ञेयः। नच ‘अष्टभागफलं श्रुतात्। विद्यया   
त्वर्धमाप्नुयादि’ति बृहद्भाष्यविरोधः। तत्र कर्मफलं शिष्यापेक्षयाऽर्धं गुरुणा प्राप्यत इत्युच्यते। अत्र तु ज्ञानफलमिति स्पष्टत्वात्। तत्र   
विद्ययेत्युक्तिस्तु शिष्यकृतकर्मफलस्यार्धस्यापि गुरोः प्राप्तौ विद्ययो दत्तया निमित्तेनेति निमित्तकथनरूपैवेति सन्तोष्टव्यम्।।448।।  
	सहकारित्वतो हि स्यात्प्रजानां च शुभं फलम्।  
	प्रारब्धविगममोक्षो भवेन्नैवान्यथा क्वचित्।।449।।  
श्रीविठ्ठलार्यतनुजेन यथावबोधमानन्दतीर्थवरनामयुजा कृतायाम्।  
सत्तत्वरत्ननिकरोत्करमालिकायां सत्साधनप्रकरणं परिपूर्णमञ्जः।।450।।  
नन्वस्त्वधिकारिगतज्ञानस्योपदेशादिप्रापकतयाऽऽचार्याणां स्वामित्वात् तदुत्तेजकतया   
क्रमात्तत्तदिन्द्रियज्ञानप्रयत्नादिसमस्तस्वातन्त्र्योपेतत्वेन चाधिकस्वामित्वाद्देवानां चोत्तरोत्तरमाधिक्येन फलप्राप्तिः। ज्ञानिजीवस्य तु   
कुतः फलं कुत्रापि स्वतः प्रवृत्त्यभावादित्यतो राजादीनां भृत्यादेरिव सत्रयागेषु ऋत्विजामिव ज्ञानादिनियामकानां   
मुख्यफलसद्भावेऽपि नियमनस्य नियम्यसापेक्षत्वेन ज्ञानादिनियामकानां मुख्यफलसद्भावेऽपि नियमनस्य नियम्यसापेक्षत्वेन   
ज्ञानिस्वामिदेवताकर्तृकज्ञाननियमनादिरूपभगवदाराधने ज्ञानिप्रजानां नियम्यतया सहकारित्वात्तेषामपि श्रुत्याद्युक्तं फलं   
स्यादेवेत्याह।। सहकारीति।। तदुक्तमानन्दमालायां ‘नराणां भृत्यवदल्पचेतनफलं सुराणां क्षेत्रग्रामविषयस्वामिवत्क्रमाधिकं फलं   
ब्रह्मणः सार्वभौमवत् परमफलं सत्रयागेषु ऋत्विजामिवाल्पं फलमवराणां यजमानानामिव महन्मध्यमानां तद्गुरूणामिव   
महत्तममुत्तमाना’मिति। उक्तं च ‘तत्र गोदाता गोमात्रफलभाग्भवे’दित्याद्यनुव्याख्याने च। मोक्षकालमाह।। प्रारब्धेति।।   
अवशिष्टमुत्तरप्रकरणान्ते वक्ष्यामः।।449-450।।  
		इति अपरोक्षज्ञानरूपसाधनप्रकरणम्।।12।।  
## कर्मक्षयप्रकरणम्  
	हर्यत्यर्थप्रसादस्य जनकं जायते यदा।  
	ज्ञानं तदा त्वनारब्धं पापं पुण्यमनिष्टकम्।।451।।।  
	सम्यग्भस्मीभवेत्सर्वं नात्मनः फलदं भवेत्।  
	तदा पुण्यं तु सुहृदो द्विषन्तः पापमाप्नुयुः।।452।।  
अथेदानीं मोक्षलक्षणं फलं लक्ष्यते। तच्च कर्मक्षयोत्क्रान्तिमार्गभोगा इति चतुर्विधम्। तत्र तावत्कर्मक्षयो निरूप्यते।। हर्यत्यर्थेति।। अत्रायं   
निष्कर्षः। मोक्षयोग्यानां कर्म तावद्द्विविधम्। पुण्यं पापं चेति। पुण्यं च निवृत्तप्रवृत्तभेदेन द्विविधम्। तत्राद्यमकाम्यं   
पुण्यमपरोक्षज्ञानात्पूर्वभावि ज्ञानसाधन्। ‘कर्मणा ज्ञानमातनोती’त्यादेः। सत्कर्मणान्तः करणेऽति परिशुद्धे विमलसात्विकान्तः   
करणोपादनकं विशुद्धमेव मोक्षसाधनं तत्वज्ञानमुदेतीत्यस्य न्याय्यत्वात्। तदुत्तरं तु मुक्तावानन्दातिशयाय भवति।   
उपपादितमेतत्प्रवृत्ताख्यम्। काम्यं द्विविधं प्रारब्धमप्रारब्धं चेति। अप्रारब्धकाम्यं द्विविधं इष्टमनिष्टं चेति। पापं च प्रारब्धाप्रारब्धभेदेन   
द्विविधम्। तत्रापरोक्षज्ञानेनाप्रारब्धं पापमप्रारब्धमनभीष्टं पुण्यं च विनश्यति। अत्राविनाशो नाम   
शुभाशुभफलापादकपुण्यादिक्रियाजनितान्तः करणपरिणामरूपापूर्वनाशेन स्वस्य तत्फलानवाप्तिः। वस्तुतस्तु तदा पुण्यं सुहृदः   
स्वोपकारिणो मोक्षयोग्यान् पापं च द्विषतस्तमोयोग्यान् प्राप्नोति। तेषां कर्मप्राप्तिश्च यथाऽन्यैर्जपस्नानादिकर्मभिरन्योद्देशेन   
कृतैरन्यत्रापूर्वोत्पत्तिरेवं ज्ञानिनामपकारिषु तमोयोग्येषूपकारिषु वैष्णवेषु च परोपकारानुसारेण   
ज्ञानिनिवृत्तकर्मभिस्तत्तत्फलापादकापूर्वोत्पत्तिरिति ज्ञातव्यम्।।451-452।।  
	ज्ञानोत्तरं तु यत्पापं न श्लेषं याति तद्ध्रुवम्।  
	अशुचित्वादिकं तस्य न भवेदिति तत्फलम्।।453।।  
	शुभाशुभाभ्यां यद्वृद्धिह्रासावपि भविष्यतः।  
	अतोऽलेपेऽपि लेपः स्यादत्रापि फलदत्वतः।।454।।  
	प्राप्तव्यहानिर्देवानां भवेच्छ्रेष्ठापराधतः।  
	न क्लृप्तस्य यतो मुक्तौ सुखं क्लृप्तं यथाक्रमम्।।455।।  
ज्ञानोत्तरानुष्ठितस्यानिष्टपुण्यस्य पापस्य चाश्लेषो भवति। अत्रालेपो नाम   
महापातकाद्याचरणेऽप्यशुचित्वासम्भाष्यत्वस्वतोदेहान्तरापादकत्वाद्य भावः। वस्तुतस्तु तत्फलप्राप्तिरस्त्येव।   
‘शुभकर्मभिराधिक्यं विपरीतैर्विपर्यय’ इत्युक्तेः। ‘तथाहि। विकर्मलेपो नैवास्ति ब्रह्मणस्तु विकर्मतः। तदन्येषामपि च न प्रायो   
विकर्मसम्भवः। कदाचिदपि नाधर्मे बुद्धिर्विष्णुदृशां भवेदि’ति गीताभाष्योक्तेः। प्रामादिकं त्वस्ति। तत्त्रिविधम् अल्पं   
महदतिमहदिति। अधिकारिणोऽप्युत्तममध्यमाधमभेदेन त्रिविधाः। तत्रोत्तमानां देवानामल्पमकिञ्चित्करम्। गीताभाष्ये   
‘अल्पमहल्याजारत्वाद्यपीत्याद्युक्त्वा 'तस्य न लोम च मीयत' इत्याद्युपपादनात्। ‘प्रमादात्तु कृतं पापं स्वल्पं   
भस्मीभविष्यती’ति च। अत्राल्पस्य विकर्मणो देवादिषु व्यर्थत्वोक्तिरनर्थजनकत्वतत्सूचकत्वाद्यभावाभिप्रायेणैव। वस्तुतस्तु   
अशुभादेर्द्विविधं फलम्। स्वाचरणनिमित्तकानर्थप्राप्तिः। अशुभाचरणाभाव प्रयुक्तो य उन्नाहस्तदभावश्चेति। यथा   
एकादश्याद्युपवासाद्याचरणे महाफल लब्धिः प्रत्यवायपरिहारश्च तथेति। तत्र यद्यपि देवानां स्वल्पाशुभकरणेन नानर्थसम्भवः।   
तथाप्यशुभाभावजो य उन्नाहस्तदभावरूपं फलं भवत्येव। तदुक्तं पञ्चमतात्पर्ये ‘अशुभाभावजोन्नाहो महाधीकारिणामपि। अशुभे   
कृते न भवति तारतम्याच्च स स्मृत’ इति। एतेन ‘शुभकर्मभिराधिक्यं विपरीतैर्विपर्यय’ इति भाष्यवचनं सर्वसाधारणमिति   
लक्ष्यते। महद्विकर्म तु ब्रह्महत्यादिरूपमवश्यभोक्तव्यप्रारब्धानर्थस्य सूचकं देहारम्भकारब्धकर्मफलत्वेन नियतस्य मरणस्य   
विषाशनवत्। तथा चोक्तं गीताभाष्ये ‘ईषत्प्रारब्धानर्थसूचकं च तद्भवति महच्चेद्वृत्रहत्यादिवत्’ इति। ‘ब्रह्मापरोक्षेऽपि   
विकर्मसूचकं प्रारब्धपापस्य विषाशनं यथेति विषभक्षामृतेरिवेति चानुव्याख्याने न केवलं महाविकर्मणोऽनर्थसूचकत्वमात्रम्। सूच्यते   
च तदैव चित्तखेद’ इति प्रमेयदीपोक्तरीत्या तात्कालिकानिष्टजनकत्वं चाङ्गीकार्यम्। एवमन्यदपि साक्षात्तात्कालिकानर्थप्रदमूह्यम्।   
यथाऽश्वत्थाम्नो ब्रह्मास्त्रोपसंहारासामर्थ्यं दुर्योधनभार्यायामपतयोत्पादनेनापाण्डवत्वापादन प्रतिज्ञया। यथा च वालिभार्यायाः   
स्वर्गाप्राप्तिः। चित्राङ्गदादेहे अर्जुनासान्निध्यं च। कर्णस्य च सहस्रवर्मनामकासुरसंवेष्टितत्वम्। युधिष्ठिरस्य नरकदर्शनमित्यादि। ननु   
‘ज्ञानादिव्यक्तिरव्यक्तिः सुखदुःखादिकं तथा। सुदृष्टब्रह्मतत्वानां भवत्यारब्धकर्मणामि’ति प्रथमतात्पर्ये ज्ञानोत्तरस्य सर्वस्य   
शुभाशुभजातस्यारब्धकर्मकारणकत्वोक्तेः कथमपाण्डवतासङ्कल्पवृत्रहननसुग्रीवाङ्गसङ्गादेरुक्तरूपानर्थापादकत्वमिति चेत्सत्यम्।   
प्रारब्धस्य शुभाशुभापादकत्वं द्वेधा विवक्षितं साक्षात्परम्परया चेति। तत्राद्यं यथा सौभरिकर्दमादीनां महैश्वर्यं वसिष्ठस्य पुत्रशोकादि।   
द्वितीयं तु शताश्वमेधानिनेन्द्रत्वादिकं शुभम्। इन्द्राश्वत्थामतारादीनां वृत्रहननापाण्डवतासङ्कल्पसूर्यजाङ्गसङ्गादिकं चाशुभम्। ‘पुरा   
स वालिमारणप्रभूतदोषकारणात्। सहस्रवर्मनामिनासुरेण वेष्टितोऽजनि’ इत्याद्युक्तविधम्। अत्र प्रारब्धकर्मणा   
वालिवृत्रमारणादिविकर्मकरणम्। तेन चासुरवेष्टनचित्तखेदादिप्राप्तिरिति परम्परया प्रारब्धफलत्वमिति नोदाहृतवाक्यविरोधः।   
अन्यथा ‘स्वधर्मनिष्ठः शतजन्मभिः पुमान् विरिञ्चतामेति’ इत्यादौ उत्तरपुण्यस्य पारमेष्ठ्यादिहेतुतोच्यमाना न स्यादिति। यद्यपि   
वालिमारणादिकं श्रेष्ठापराधरूपत्वेनातिमहाविकर्म। तथापि विकर्मसाम्यादत्रोदाहृतमित्यदोषः। तथा च   
प्राप्तव्यहान्यतिरिक्तदृष्टफलसम्पादकत्व प्रसङ्गादत्रोदाहृतमिति ज्ञेयम्। ननु वृत्रहत्यादेश्चित्तखेदजनकत्वादिकं न युक्तम्। तस्य   
श्रेष्ठापराधरूपत्वाभावात्। ‘श्रेष्ठापराधान्नान्यस्य दोषस्य लेपः’ इत्युक्तेरिति चेत्सत्यम्। आनन्दह्रासरूपलेपस्य   
श्रेष्ठापराधमात्रजन्यत्वं तत्रोच्यते। अत्र तु महाविकर्मणा ऐहिक ईषल्लेपोंऽगीक्रियत इति कुतो विरोधः। उक्तं च गीताभाष्ये   
‘आदिराजैस्तथादेवै र्ऋषिभिः क्रियते कियत्। बाहुल्यात्कर्मणस्तेषां दुःखसूचनमेव ही’ति। कियत् महदिति प्रमेयदीपिकायाम्। ननु   
तथापि न वृत्रहत्याया अनर्थसूचकत्वमुचितम्। ‘न हि लोकावनं पापं त्रैलोक्येशस्य वज्रिण’ इत्यपापत्वोक्तेः। ‘इन्द्रो वै वृत्रं हत्वा   
महान् भवती’ति पुण्यत्वोक्तेश्चेति चेत्सत्यम्। वृत्रहत्याया लोकावनार्थतया वस्तुतः पुण्यरूपत्वेऽपि स्वरूपतो हननात्मकतया   
निषिद्धतया पापरूपत्वं च स्यादेव। परं तु लोकसंरक्षणेन भगवत्प्रीत्यतिशयापादकतया महत्त्वहेतुत्वेनापापत्वाद्युक्तिः। यथोक्तं   
निर्णये ‘क्वचित्पापं च पुण्यानां वृद्धये भवति स्फुटम्। वृत्रहत्या यथेन्द्रस्य जाता धर्माभिवृद्धय’ इति। ऋग्भाषअये च ‘उदुत्तमं   
वरुणपाशमस्मदवाधमं विमध्यमं श्रथाये’ति ऋग्व्याख्यानावसरे ‘वियोजयास्मत्कृतान्याश्वधानि पुण्यं पापं मिश्रमित्येव   
पाशा’नित्युभयात्मकं कर्म चोक्तम्। अतो वृत्रवधस्य पापरूपत्वमहापुण्यरूपत्वयोरुपपन्नत्वादुक्तं युक्तमिति। अतिमहद्विकर्म   
यत्स्वोत्तमद्रोहरूपं तेन स्वयोग्यतापेक्षयाऽधिकस्य प्राप्तव्यस्य ह्रासो भवति। ‘प्राप्तह्रासो भवेत्क्वपि महता तु विकर्मणा।   
चन्द्रसुग्रीवयोश्चैव स्वोच्चदारपरिग्रहात्। क्लृप्तहानिरभून्नैव प्राप्तहानिः कथञ्चने’त्याद्युक्तेः। यस्य देवस्य यावद्गुणवत्त्वं क्लृप्तं तस्य   
केनापि विकर्मणआ सर्वथा हानिर्न भवति। किं तु स्वसामर्थ्येन स्वयोग्याशेषानन्दपरिपूर्तये यावत्साधनजातमनुष्ठेयं ततोऽतिरिक्तेन   
सुग्रीवविविदादीनां रामसेवनातिशयवदनुष्ठितेनाधिकेन साधनेन यदानन्दादिकं प्रसक्तं तत्प्राप्तमित्युच्यते। तस्यैव ह्रासो भवेत्।   
‘स्वाधिकाराधिको यत्नः कथञ्चिन्नोपपद्यते। कथञ्चिदधिके यत्ने दोषः कश्चित्समापते’दित्युक्तेः। स च दोषः श्रेष्ठापराधरूप एव।   
श्रेष्ठापराधान्नान्यास्य दोषस्य लेप इत्युक्तेः। ननु चन्द्रसुग्रीवयोः प्रथमदिनकल्प एव स्वोच्चदारपरिग्रहोस्ति। प्रतिदिनमपि नियतत्वात्।   
तदा स्वयोग्ययावदानन्दपरिपूर्तिरस्ति न वा। आद्ये द्वितीयादिसकलदिनेष्वनुष्ठीयमानसाधनजातस्य सर्वस्यापि   
स्वाधिकाराधिकयत्नत्वापत्त्या तद्धानिनैयत्येन सर्ववैयर्थ्यं स्यात्। ‘स्वाधिकाराधिको यत्नः कथञ्चिन्नोपपद्यते’ इत्युक्तिविरोधश्च।   
द्वितीये स्वयोग्यानन्दपूर्तेरभावेनाधिकार्जनस्यैवा सम्भवात्स्वोच्चदारपरिग्रहादेरादिकल्पे ह्रासापादकत्वाभाव इति चेन्न। तत्तत्काले   
यावत्साधनमनुष्ठेयमितीशक्लृप्तिः। तत्र तत्र ततोऽधिकयत्ने कृते स एवाधिकाराधिकयत्नो भवेत्। तत्काले   
स्वसम्पाद्यसाधनापेक्षयाऽधिकसाधनत्वात्। तस्य च स्वोच्चापराधेन ह्रास इति सम्प्रदायः। अतो न कश्चित् क्षुद्रोपद्रव इत्युत्तमानां   
स्थितिः। ‘देवानां नाशउभाद्ध्रासः शउभात् काचित् सुखोन्नतिः। आधिकारिकजीवानामेवमन्येषु च द्वयम्। अल्पाधिकारिणां तत्र   
ह्रासोऽपि भवति ध्रुवम्। अशुभाभावजोन्नाहो महाधीकारिणामपि। अशुभे कृते न भवति तारतम्याच्च स स्मृतः। प्रजापाश्च तथा देवा   
महाधीकारिणः स्मृताः’ इति पञ्चमतात्पर्यवाक्यमपीममेवार्थं वक्ति। अयचमर्थः। देवानामशुभाचरणे   
तत्क्लृप्तरूपापेक्षयाऽधिकसुखं च नास्ति। अधिक यत्ने ह्रासनैयत्यादित्यर्थः। यद्वा शुभात् अपरोक्षोत्तरात् काचित्सुखोन्नतिः   
आनन्दोद्रेको भवति। अत्र देवानामित्यनेन प्रजापतयोऽपि ग्राह्याः। आधिकारिकदेवानामेवमित्यतिदिश्य   
अल्पाधिकारिकव्यावृत्त्यर्थमेव महाधिकारिशब्देन व्यवहृत्य ‘प्रजापाश्च तथा देवा महाधीकारिणः स्मृताः’ इत्युक्तेः। इतः परं   
‘ऋष्यशीतिस्तथा सप्त पितरोऽप्सरसां शतम्। गन्धर्वाणआं तथा राज्ञां विंशदन्यासु जातिषु। अल्पाधिकारिणः प्रोक्ता’ इति   
पञ्चमतात्पर्योक्तकर्मदेवादयोऽत्र मध्यमत्वेन विवक्षिताः। भृग्वादीनां सनकादीनां च देवतासमत्वादत्राल्पाधिकारिकत्वेन   
तदतिरिक्तानामेव ग्रहणमिति भावेन ऋष्यशीतिस्तथा सप्त पितरोऽप्सरसां शतम्। गन्धर्वाणआं तथा राज्ञां विंशदन्यासु जातिषु।   
अल्पाधिकारिणः प्रोक्ता’ इति पञ्चमतात्पर्योक्तकर्मदेवादयोऽत्र मध्यमत्वेन विवक्षिताः। भृग्वादीनां सनकादीनां च   
देवतासमत्वादत्राल्पाधिकारिकत्वेन तदतिरिक्तानामेव ग्रहणमिति भावेन ऋष्यशीतिरित्युक्तम्। अप्सरसां गन्धर्वाणां च शतं राज्ञां च   
शतमिति योजना। अतः ‘ऋषीणां शतमेव च। राज्ञां च शतमुद्दिष्टं गन्धर्वादिशतं तथे’ति भाष्येणैकवाक्यता। विंशदन्यासु   
जातिष्वित्यत्र भाष्यमुपलक्षणं मन्तव्यम्।।453-455।।  
	अकिञ्चित्करमल्पं स्यान्महच्चेद्दुःखसूचकम्।  
	ह्रासः श्रेष्ठापराधात्स्यात्स्वरूपे कार्मिकादिनाम्।।456।।  
एतेषां मध्यमानां स्थितिमाह।। ह्रास इति।। अयमाशयः। अल्पाधिकारिणामेतेषामल्पं विकर्माकिञ्चित्करम्। कदाचिदपि नाधर्मे बुद्धिरिति   
वचने आदिराजैरिति गृहीतत्वात्। आचरणेऽपि पूर्ववदुन्नाहाभावोऽस्त्येव। महद्विकर्म त्वनर्थसूचकं तात्कालिकानिष्टप्रदं च पूर्ववत्। अल्पं   
स्वतोऽकिञ्चित्करमपि महाविकर्मसाहाय्ये सति ईषदनर्थकारकं भवति। यथा राजादिर्भृत्यकृताल्पापराधेन न कुप्यति। अत एव न दण्डं   
करोति। अथ तेनैव महापराधे कृते सति पूर्वकृतमल्पतयोपेक्षितमप्यपराधं   
संस्मृत्यातिकुपितस्तदानीङ्कृतमहापराधानुसारिदण्डापेक्षयाऽधिकदण्डं करोत्येव हीति सिद्धम्। तथा प्रकृतेऽपि   
प्रारब्धसाहाय्येनाल्पस्यानर्थकारकत्वमिति। यथा माण्डव्यस्य शूलारोपणे वसिष्ठसाम्यप्रयत्नरूपमहाविकर्मसहकारितया मक्षीवधस्यापि   
कारकत्वम्। तदुक्तं निर्णये ‘अयोग्यसम्प्राप्तिकृतप्रयत्नदोषात् समारोपितमेव शूले। मक्षीवधादित्यवदद्यमस्तं नासत्यता तस्य च तत्र   
हेतुत’ इति। महद्विकर्म तु प्रारब्धानर्थसूचकं चित्तखेदजनकं च भवति। कदाचित्प्राप्तव्यह्रासोऽपि तेन भवति।   
स्वोच्चपराधरूपमतिमहच्चेत् स्वरूपेऽपि ह्रासो भवति। ‘अल्पाधिकारिणां तत्र ह्रासोऽपि भवति ध्रुव’मित्युक्तेः। न च प्राप्तव्यह्रासोऽत्र   
विवक्षित इति वाच्यम्। तस्य देवेष्वपि भावात् देवानां नाशुभाद्ध्रास इत्युक्त्वा ‘आधिकारिक जीवानामेव’मित्यतिदिश्य तदपवादतया   
अल्पाधिकारिणां तत्र ह्रासोऽपि भवति ध्रुवमित्युक्त्यनुपपत्तेः। अथवा अल्पाधिकारिणामपि स्वोच्चापराधेन न स्वरूपे ह्रासः। किं तु   
महाधिकारिवत्प्राप्तव्यस्यैव। न चोक्तानुपपत्तिः। देवानां स्वोच्चापराधादन्यस्मादशुभात्प्राप्तव्यस्यापि ह्रासो नास्ति। अल्पाधिकारिणां तु   
श्रेष्ठापराधादन्येन महाविकर्ममात्रेणापि प्राप्तव्यह्रासो भवतीत्यर्थोपपत्तेः। न च ‘आदिराजैस्तथा देवैर्ऋषिभिः क्रियते कियत्।   
बाहुल्यात्कर्मणस्तेषां दुःखसूचकमेव त’दिति महाविकर्मणो दुःख सूचकत्वमात्रोक्तेर्ह्रासापादकत्वोक्तौ तद्विरोध इति वाच्यम्।   
दुःखसूचकं भवत्येवेत्ययोगव्यवच्छेदकत्वस्याप्युपपत्तेः। अप्रतीकालम्बनानां सायुज्यभाजां स्वरूपह्रासस्यायुक्तत्वात्।   
स्पष्टज्ञापकाभावात्। अल्पाधिकारिणां तत्रेत्यस्योक्तरीत्या सावकाशत्वादिति।।456।।  
	विकर्ममात्रतो ह्रासो ह्यल्पानां मानुषादिनाम्।  
	भवेन्मुक्तौ विशेषेण स्वोच्चानामपराधतः।।457।।  
अनधीकारिणः पर इत्युक्तानामधमानामाह।। विकर्ममात्रत इति।। तत्रापि योग्यताक्रमानुसारेण विशेषो द्रष्टव्यः।   
पापाधिक्यक्रमेणाप्यतिशयो ज्ञेय इत्याशयेनोक्तं विशेषेणेति। तदुक्तमनुव्याख्याने ‘ह्रासोऽपि मानुषादीनामानन्दस्य विकर्मणा। भवेन्मुक्तौ   
विशेषेण स्वोच्चानामपराधत’ इति।।457।।  
	ज्ञानव्यङ्ग्यस्य न ह्रासः सुखस्य तु कथञ्चन।  
	यावत्स्वरूपस्याव्यक्तिः केवलं त्वीश्वरेच्छया।।458।।  
ननु स्वरूपानन्दह्रासे मुक्तेरपुरुषार्थत्वमित्यत आह।। ज्ञानेति।। अपरोक्षज्ञानव्यङ्ग्यस्य सम्पूर्णस्यालम्बुद्धिगोचरतया नित्यानुभवयोग्य   
प्रचुरानन्दस्य ह्रासाभावात् साधनानन्तरसाध्यस्वरूपानन्दवैचित्र्यमात्रस्य ह्रासेऽपि न दोष इति भावः।   
मुक्तेरविद्यादिसमस्तावरणापगमरूपत्वात्कथं तत्र स्वरूपानन्दवैचित्र्यानभिव्यक्तिरित्यत आह।। यावदिति।। उपपादितमेतत्   
ज्ञानप्रकरणे।।458।।  
	अनिष्टपुण्यस्याश्लेषः सर्वेषां सम एव हि।  
	प्रारब्धयोस्तु नियमाद्भोगेनैव क्षयो भवेत्।  
	उपमर्दोऽपि भवति किञ्चिद्भुक्तस्य संविदा।।459।।  
यथा पापश्लेषो योग्यतावैचित्र्याद्वैचित्र्यं तथा किमनिष्टपुण्याश्लेषेऽपीत्यत आह।। अनिष्टेति।। इयांस्तु विशेषः।   
अनिष्टकाम्यकर्माचरणप्रयुक्तोन्नाहाभावस्तारतम्याद्भवतीति काम्यकर्मणोऽनिष्टत्वे तदाचरणमेव न स्यादिति चेत्सत्यम्। करणकाले   
इष्टत्वप्रकारकबुद्धिभावेऽपि पश्चात् परामर्शेन काम्यं कर्माधिकानन्दसाधनं चेदिच्छामि तदेव फलितं भूयात्। यच्च   
राजत्वाद्यापादनद्वारानन्दह्रासापादकविकर्माचरणकारणं तन्निष्फलमेव भूयादित्यनुसन्धानेन काम्यानामनिष्टत्वं विवक्षितमित्यदोषः।   
यथोक्तमानन्दनालायां ‘तस्मादभीष्टमेव सर्वं पुण्यमपीति चेत्सत्यम्। काम्यं कर्म पुनरार्जने साधनं चेदिच्छामीतीष्टम्। नो चेत्तदनिष्टम्।   
स्वार्जीतमहासुख प्रतिबन्धकत्वात्। अतोऽनिष्टत्वात्क्षीयत एव तादृशं पुण्यमनिष्टवदिति। प्रारब्धपुण्यपापयोः कथं नाश इत्यत आह।।   
प्रारब्धयोरिति।। प्रारब्धकर्मजस्यैव विषभक्षामृतेरिव। प्राप्तस्याप्यनिवृत्तस्य किञ्चिद्भुक्तस्य संविदा। उपमर्द इह प्रोक्तो देवादीनां   
यथाक्रमम्। सर्वात्मना त्वभोगो हि प्रारब्धस्यैव कर्मणः। न ब्रह्मदर्शिनोऽपि स्यात्फलह्रासस्तु विद्यत’ इत्युनुव्याख्यानं मनसि निधायाह।।   
उपमर्द इति।। उपमर्दो नाम बहुफले भवितव्ये स्वल्पमात्रपर्यवसानम्। उक्तं च तत्वप्रादीपे ‘उपमर्दः फलह्रास’ इति। ‘महता   
कारणेनैव प्रारब्धान्यपि कानिचित्। कर्माणिक्षयमायान्ति ब्रह्मदृष्टिमतः क्वचिदि’ति प्रथमतात्पर्ये।।469।।  
	वैश्वानरे द्युनद्यां वा सूर्ये वा देह एव वा।  
	प्रारब्धकर्मशेषस्तु विरजातरणावधिः।।460।।  
कर्मशेषनिवृत्तिस्थानमाह।। वैश्वानर इति।। स्वर्गस्थद्युनद्यां सूर्यमण्डलं भित्तवागमनसमये। प्रायः शब्देन न सर्वविनाश इति ज्ञायते। तर्हि   
तच्छेषनाशः कदेत्यत आह।। प्रारब्धेति।। एतद्भोगप्रसङ्गे विवरिष्यामः।।  

	ब्रह्मणां शतकालात्तु पूर्वमारब्धसङ्क्षयः।  
	ब्रह्मणस्त्वेव तावत्त्वं पञ्चाशद्ब्रह्मणस्तथा।।461।।  
प्रारब्धकर्मानुभावः कस्य कियत्कालमित्यतोऽधिकारिविशेषनिष्ठत्वेन प्रपञ्चयदनुव्याख्यानवचनं पठति।। ब्रह्मणामिति।। अत्र   
ब्रह्मशतकालस्यादौ कियतः कालस्य ब्रह्मापरोक्षज्ञानसाधनार्थं गतत्वादपरोक्षज्ञानस्य किञ्चिन्न्यूनशतकालमनुवर्तते हिरण्यगर्भत्वयोग्यजीवस्य   
प्रारब्धकर्म।।461।।  
	रुद्रस्य विंशदेव स्यादिन्द्रस्यार्कादिके दश।  
	अन्येषां ब्रह्ममात्रस्य त्वन्तरारब्धसङ्क्षयः।।462।।  
रुद्रपदयोग्यजीवस्याप्येवं किञ्चिन्न्यूनपञ्चाशद्ब्रह्मकालमनुवर्तते प्रारब्धकर्म। इन्द्रादिपदयोग्यानामप्येवं प्रारब्धकर्मह्रासे क्रमो भवति कालत   
इत्यर्थ इति सन्न्यायरत्नावल्युदाहृतरीत्याऽर्थो ज्ञेयः। न च ‘तथैव चत्वारिंशद्भिः पदं शैवं च जन्मभि’रिति चतुर्थतात्पर्यविरोधः। तस्य   
शिवपदप्राप्तिसाधनानुष्ठानकालपरत्वात्। अत्र त्वपरोक्षानन्तरं प्रारब्धानुभवकालस्य पञ्चाशद्ब्रह्मकाल्पत्वमुच्यत इति भिन्नविषयत्वेन कुतो   
विरोधः। केचित्तु तात्पर्यवचनस्यापि प्रारब्धानुभवकालपरतामेव मन्वाना अल्पत्वादविवक्षेत्य विरोध इत्याहुः।।462।।  
	तृणादिचेतनानां स्यादेकजन्मादिमात्रतः।।463।।  
यस्मिन्देहे ज्ञानमुत्पन्नं तत्पातानन्तरमेव मुक्तर्लभ्यते प्रारब्धप्रतिबन्धभावे इति सुधोक्तेराह।। तृणादीति।।   
तेषामल्पयोग्यतयाऽऽल्पप्रारब्धवत्त्वम्। क्रमादुत्तमानां मुक्तौ बह्वानन्दानुभवयोग्यत्वेन तत्प्रापककर्मानुष्ठानसाधनहेतुप्रारब्धस्यापि   
क्रमेणाधिक्येन बहुकालमनुवर्तते प्रारब्धं कर्मेति भावः। तदुक्तं सन्न्यायरत्नावल्यां ‘प्रारब्धकर्म च नैकशरीरपरिसमाप्यम्। किं त्वधिकं   
मोक्षं साधयतामधिकमधिकं कालमनुवर्तत’ इति। न चैवं बहुकालं संसारावस्थानेन प्रारब्धानुभवे विकर्मकरणस्यापि सम्भवे हानिरपि   
स्यादिति वाच्यम्। प्रकृत्याद्यावरणस्य सर्वस्य ज्ञानत एव दग्धत्वेन प्रायो विकर्मकरणाभावस्य ‘प्रकृतिं स्वात्मसंश्लिष्टा’मिति प्रथम तात्पर्ये   
‘कदाचिदपि नाधर्मे बुद्धिर्विष्णुदृशां भवे’दिति गीताभाष्यादौ सिद्धत्वात्। क्वचिद्विकर्मकरणं तु प्रकृत्यादेः   
क्वचिद्दग्धेन्धनादिवदाविर्भावनिमित्तकप्रमादायत्तम्। सा दग्धेन्धनवच्च पुनराविर्भावेऽपि तिरोव्रजेदिति, प्रमादात्तु कृतं पापं, इति चोक्तेः।   
तच्च तारतम्यक्रमेणैव भवतीति न कश्चित्क्षुद्रोपद्रवः।।463।।  
		इति कर्मक्षयप्रकरणम्।।13।।  
## उत्क्रान्तिप्रकरणम्  
	एवं प्रक्षीणकर्माणः प्रसादाच्चक्रपाणिनः।  
	उत्क्रान्ति ततो देहाच्चरमान्मानुषादयः।।464।।  
अथा शेषानिष्टकर्मक्षयवतां ज्ञानिनां देहमोक्षोऽभिधीयते।। एवं प्रक्षीणकर्माण इत्यादिना।।464।।  
	उत्क्रान्तिमार्गौ देवानां न प्रायेण भविष्यतः।  
	तत्र प्रवेशो देवानामुत्तरोत्तरतः क्रमात्।  
	स्रष्टृष्वेव हि सृज्यानां प्रवेशो ब्रह्मणो लये।।465।।  
मानुषादय इत्युक्तम्। तत्कुत इत्यतो देवानां मानुषावतारादन्यत्रोत्क्रान्त्य भावादित्यतोनुव्याख्यानं पठति।। उत्क्रान्तीति।। कथं तर्हि तेषां   
देहलय इत्यतोऽनुव्याख्यां पठति।। तत्रेति।। तत्रापि विशेषमाह।। स्रष्टृष्वेवेति।।  
	स्वसमानलयस्थानेष्वेकेषां विलयो भवेत्।  
	स्वस्वसृष्ट्यनुसारेण सर्वेषामुत्तरोत्तरम्।।466।।  
यत्र स्रष्टृसृज्यभावाभावस्तत्र कथमित्यतः ‘तत्समानां च स्वसमानलयस्थान एव लयोपपत्ति’रिति न्यायविवरणं मनसि निधायाह।।   
स्वसमानेति।। शचीरत्यादीनामिन्द्रकामादिष्विव प्रत्यासत्तिविशेषोऽप्यपेक्षित इत्याह।। स्वस्वेति।।466।।  
	क्रमादेव प्रविष्टानां लयः स्याद्वीन्द्रशेषयोः।  
	तयोस्तु वाण्यां सा वाणी लयं याति चतुर्मुखे।।467।।  
एवं क्रमादुत्तरोत्तरदेवेषु प्रविष्टानां सर्वेषामपि यथायोगं सुपर्णे शेषे च प्रवेशस्तयोरुभयोरपि सरस्वत्यामित्याह।। क्रमादिति।। भाष्यानु   
व्याख्यानन्यायविवरणादौ च स्पष्टमेतत्। भृग्वादय इत्यत्र वसिष्ठमरीच्यादेर्ग्रहणमित्यादि सन्न्यायरत्नावल्यादौ च। अत्रैते सङ्ग्रहश्लोकाः।   
‘ब्रह्मा रमामार्गत आदिदेवं विष्णुं विशत्येनमपि स्म वाणी। वीशः फणीशश्च सरस्वतीं तां सुपर्णमेति स्म सुपर्णपत्नी।।1।। तामिन्द्रेदेवः   
प्रविशत्यपीन्दरं मरुद्गणाः प्रवहाद्या गुरुश्च। दक्षो मनुश्चैव विशन्ति वै गुरुं भूमिश्च सूर्यश्च विनाकश्च।।2।। पृथ्वीं तु सर्वे ऋभवो मृत्यवश्च सूर्यं च   
वह्निः प्रविशत्यमुं च। वह्य्यात्मजाश्चावशिष्टाश्च देवा विनायकं साध्यगणा विनायकाः।।3।। भृगुर्वसिष्ठप्रमुखाश्च दक्षं मनुं यमश्चापि   
प्रयव्रताद्याः।। नृपाश्च वैवस्वतपूर्वकाश्च विशन्ति सर्वे मनवोंऽजसैव।।4।। प्रयाति धर्मं निर्ऋतिस्तथैव संयान्ति सर्वे पितरो मनुष्याः।   
वर्णाश्रमाचाररताश्च तेषां प्रवेशमात्रं तु भवेद्धि काले। देहक्षयो नैव भवेद्धि तेषामुत्क्रान्तिभाजामिति वीशमार्गः।।5।। शेषं विशत्येव हि तस्य   
पत्नी तां काम एतं सनकादयस्तु। यतीश्वराश्चानिरुद्धोऽनिरुद्धं विष्वक्सेनः पार्षदाश्चैव सर्वे।।6।। सोमश्च सोमं वरुणः कुबेरस्तत्राप्पतिं   
यान्त्यसुरास्तथापः। नासत्यदस्रावपि वित्तपं तु गन्धर्वाद्या देवभृत्याः समग्राः।।7।। येषामनुक्तिः प्रविशन्ति ते तु लयस्थले हि स्वसमानकानाम्।   
नयत्समानां च विशेषवाक्यं ते चावशिष्टा इति पूर्वमुक्ताः। ते रूपभेदैर्बहुधा विसृष्टाः स्वस्रष्टृरुपेषु च संविशन्ति।।8।। इति क्रमेणैव लयं   
प्रयान्ति यतो बिम्बप्रतिबिम्बभूताः। बिम्बे लयोऽयं नियतश्च मुक्तौ चिदात्मनां तद्वशता च सर्वदा।।9।।’ अत्र प्रयव्रतादीनां राज्ञां   
मनुष्योत्तमादीनां मनुधर्मादिप्रवेशः कथमुच्यते। उत्क्रान्त्यैव तेषां चरमशरीरलयनैयत्यादिति चेत् श्रूयतामवधानेन। ते हि   
चरमशरीरादुत्क्रम्य अर्चिरादिपथा वायुं प्राप्य तेन च स्वयोग्यवैकुण्ठादिसान्तानिकलोकान् प्रापिताः तत्र ज्योतिर्मयशरीरेण सुखं वसन्तः   
परान्तकाले स्वायम्भुवमनुधर्मादीन् प्रविशन्तीति।।467।।  
	प्रकृत्याख्यस्य रूपस्य न लयः स्याच्चतुर्मुखे।  
	पुरुषेणातिसामीप्यं प्रकृतेर्लय उच्यते।।468।।  
प्रकृत्याख्यस्येति।। यद्यपि सरस्वत्याश्चतुर्मुखे लयो नियतः। ‘स गिरं च सैव वायुं विशत्यञ्ज इहैव निर्णयः, सह तेन वाणी   
ब्रह्माण’मित्यादिना बहुशोऽनुव्याख्यानादावभिधानात्। वाण्या विरिञ्चाज्जननस्य बहुशोऽभिधानात्प्रमितत्वेन ‘स्रष्टुस्तु ग्रासभूतस्ये’ति   
न्यायसिद्धत्वाच्च। तथापि ‘प्रद्युम्नतश्चाद्यकृतौ स्त्रियौ द्वे प्रजज्ञतुर्यमले तत्र पूर्वा। प्रधानसञ्ज्ञा प्रकृतिर्जनित्री'ति   
निर्णयोक्तप्रद्युम्नजातप्रकृतिनामकरूपस्य प्रद्युम्न एव लयोंऽगीकार्यः। ‘स्नष्टुस्तु ग्रासभूत्स्ये’ति न्यायात्। किं चैकादशचतुर्विंशतात्पर्ये   
‘सा च सत्वादिभेदतः। त्रिविधैकत्वमापद्य विष्णावेव विलीयते’ इति लक्ष्म्या हरौ लयमुक्त्वा ‘हरेरत्यन्तसामीप्यं लयो लक्ष्म्याः   
प्रकीर्तित’ इत्यतिसामीप्यमेवात्र विलयो विवक्षित इत्यभिधाय ‘प्रकृतिर्मूलरूपा सा ब्रह्मपत्नी जगन्मयी। पुरुषाभिधे विरिञ्चे त्वि’ति   
प्राक्प्रद्युम्नाज्जातप्रकृतिनामकवाणीरूपस्य पुरुषनामके विरिञ्चे प्रोक्तलयोऽप्यतिसामीप्यविवक्षयैवेत्युक्तं ‘पुरिषेणातिसामीप्यं प्रकृतेर्लय   
उच्यते’ इत्यादिना। छान्दोग्यभाष्ये च ‘वाक्प्राणौ दम्पती चापि सङ्कृज्येते जनार्दने। मुक्ता’वित्यादिना वाण्याः साक्षाद्विष्णावेव   
लयोऽभिधीयते। तस्मात् सरस्वत्यनेकरूपाणां विरिञ्चे लयः। प्रकृतिनामकप्रथमरूपमात्रस्य हराविति सिद्धम्।।468।।  
	विरिञ्चो रमया नीतो लीयते परमेऽव्यये।  
	देवत्वप्राप्तितः पूर्वं जन्मन्येते समस्तशः।।469।।  
	दृष्ट्वा मार्गं तद्गदेवान्हरिं भाव्यपदं तथा।  
	उत्क्रान्ता मार्गतो गत्वा प्राणेन प्रापिता हरिम्।।470।।  
	स्थित्वा यावल्लयं विष्णुलोके पश्चात्पुनर्जनिम्।  
	वाय्वादित्वेन सम्प्राप्य पुनर्यान्ति प्रवेशतः।।471।।  
‘प्राणस्य तेजसि लयो मार्गमात्र उदाहृतः। द्वारमात्रा तु सा देवी’त्युक्तेराह।। विविञ्च इति।। नन्वेवं देवानामुत्तरोत्तरप्रवेशेन   
देहलयमङ्गीकृत्योत्क्रान्त्याद्यनङ्गीकारे कर्मक्षयभोगमात्रप्रप्त्या कर्मक्षयादिपाद चतुष्टयात्मकसमग्रफलाध्यायोक्तफलाभावेन   
सर्वाधिकारिमोक्षपरत्वमस्याध्यायस्य न स्यादित्यतो पूर्वप्रमेयमाह।। देववत्वेत्यादिना।। अयमाशयः। अस्त्येव देवानां चतुर्विधो   
मोक्षः। न चोत्क्रान्तिमार्गौ देवानां न प्रायेणेति विरोधः। अनुव्याख्याने प्राप्तदेववत्वानामुत्क्रान्त्यादिनिषेधः क्रियते।   
उत्क्रान्तमार्गाभ्युपगमस्तु देवत्वप्राप्त्यव्यवहितपूर्वजन्मनि। न च देवत्वात् पूर्वस्य चरमशरीरत्वाभावात्कथं तत्र   
मुक्तिरूपोत्क्रमणमिति वाच्यम्। देवत्वस्य ज्ञानमहाफलरूप्तवेनावान्तरमुक्तितयैव विवक्षितत्वात्। ‘मनुष्याः सन्तो देवा भवन्ती’ति   
न्यायेन देवत्वात्पूर्वं मनुष्यशरीरस्यैव चरमशरीरत्वविवक्षा। तस्मादुत्क्रम्य अर्चिरादिपथा वायुं प्राप्य तेन जनार्दनं ते पूर्वं यान्ति। तत्र   
वैकुण्ठादौ सान्तानिकतया स्थित्वा महालयसमये महालक्ष्म्यां प्रविश्य भगवदुदरगताः सुप्ताः स्थित्वा पुनर्वाय्वादित्वेनावान्तर   
मोक्षरूपदेवत्वं प्राप्य पश्चादुत्तरोत्तरदेहलयेन परममोक्षमाप्नुवन्ति। तथा च देवत्वादव्यवहितपूर्वदेहादुत्क्रमणं मुक्तिरूपमेवेति न   
दोष इति।   
अवश्यं चैतदङ्गीकार्यम्। तथाहि। ‘तदोकोऽग्रज्वलन’मित्यादिना उत्तमाधिकारिकोत्क्रमणमभिधाय मार्गं चोक्त्वा   
‘अप्रतीकालम्बनान्नयती’त्युत्तमाधिकारिणामप्रतीकालम्बनानामकार्यब्र्हमप्राप्तिरूपं फलमुच्यते। तत्राप्रतीकालम्बनाः के इत्याकाङ्क्षायां   
तत्स्वरूपविवरणपरभाष्ये ‘अप्रतीका देवास्तु ऋषीणआं शतमेव चे’ति देवाश्च ‘तदोकोर्गज्वलनं,   
अप्रतीकालम्बना’नित्यादिसूत्रविषयतया स्पष्टमुच्यन्ते। न च देवा वस्तुतोऽप्रतीकालम्बनतयात्रोच्यन्ते न   
त्वकार्यब्रह्मप्राप्तृत्वेनैतत्सूत्रविषयतयेति वाच्यम्। देवातिरिक्ताप्रतीकानामत्यल्पतया सूत्रस्य तन्मात्रपरत्वायोगात्। एवं निर्बन्धे   
विशेषप्रमाणाभावाच्च। प्रत्युतानन्दमालायां ‘अतीतपादे सर्वेषामधिकारिणआं स्थूलदेहादुत्क्रनणमस्तीत्युक्तम्। ते चात्र   
व्याप्तदृष्टयोऽव्याप्तदृष्टय इति द्विविधाः। तत्र व्याप्तदृश्टय ऋषिगन्धर्वान्ताः। उत्तमाधमाशअचेति यावत्। ते तावदुभयोऽप्यर्चिरादिपथा   
ऊर्ध्वं गत्वा ततो विद्युत्पतिं परं वायुं प्राप्नुवन्तीत्यादिना देवानामप्येतत्सूत्रविषयतैवोच्यते। किञ्च ‘स एनान् ब्रह्मा गमयती’ति   
सर्वाधिकारिसाधारणतया प्रतीतस्यास्य वाक्यस्य देवातिरिक्ताधिकारिमात्रपरतया सङ्कोचोऽपि न युक्तः। ननु   
ब्रह्मनाड्योत्क्रम्यापुनरावृत्तिमार्गत्वेनानेकप्रमाणप्रमितार्चिरादिना अकार्यब्रह्मगतानां पुनर्देवत्वेन जननादिरूपसंसारप्रवृत्त्यावृत्तौ   
प्रमाणविरोधः। किञ्चैवं वैकुण्ठादि लोकगतानां पुनर्जनने ‘आजनान्नजनिर्भुवि’ इति प्रमाणविरोधश्चेति चेन्न।   
पूर्वोदाहृतप्रमाणान्यथानुपपत्त्यार्चिरादेरपुनरावृत्तिप्रतिपादकमानानां देवातिरिक्तपरत्वमङ्गीकार्यम्। आजनान्नजनिर्भुवीत्यस्य तु   
देवातिरिक्तविषयत्वमकामेनापि स्वीकर्तव्यम्। तथाहि। ‘महर्लोकमतीतानां न जन्मांशलयौ विने’त्यादेरेवं खल्वर्थः। महर्लोकमतीतानां   
जनादिलोकगतानां न जन्म। तस्यापवादमाह। अंशलयौ विनेति। एकेनांशेन तत्र स्थितानामंशान्तरेण जन्म सम्भवति। यथा   
जयविजयादीनाम्। तथा महाब्रह्मलयानन्तरं सामस्त्येनैव जन्म सम्भवतीति। न चात्र लयशब्दस्य दैनन्दिनप्रलयपरता कल्प्या।   
दैनन्दिनप्रलयानन्तरमप्यंशेनैव जननस्य ‘न देवानां न दीवानां सामस्त्येन जनिर्भुवि। अंशांशेनैव जायन्ते’ इति प्रमितत्वेनांशलयौ विनेति   
पृथग्लयग्रहणसामर्थ्याद्देवानामंशेन तत्पदयोग्यानां महाप्रलयानन्तरं सामस्त्येनैव जननमित्यंशलयौ विनेत्यस्याभिप्राय इति गम्यते। तथाच   
महर्लोकमिति वाक्ये जनस्तपः सत्यवैकुण्ठलोकगतानां ‘महर्लोकादिगन्तार उत्तरायणरश्मिभि’रित्युक्त्या ब्रह्मनाड्यादिभिरुत्क्रम्य   
अर्चिरादिपथानेकरूपैः कार्याकार्यब्रह्मप्राप्तानामप्यंशेन लयानन्तरं सामस्त्येन च जननाभ्युपगमान्यथानुपपत्त्या   
केषाञ्चित्सामस्त्येनोत्तरोत्तरब्रह्मकल्पे जननमवश्यं वक्त्व्यमङ्गीकार्यम्। ‘नैव देवपदं प्राप्ता ब्रह्मदर्शनवर्जिता’ इत्युक्तेर्देवानामेव पूर्वं   
जीवन्मुक्ततायाः सिद्धत्वात्तेषां पूर्वमुत्क्रम्य वैकुण्ठादि लोकेषु स्थितानां पुनर्ब्रह्मलयानन्तरं देवताशरीरेणोत्पत्तिरवश्यमङ्गीकार्येत्या   
जनादित्यादेर्देवातिरिक्तविषयतेति।  
ननु देवत्वात्पूर्वजन्मन्युत्क्रम्य ब्रह्मगन्तॄणां कायत्यागक्षणे परमेश्वरस्मुत्यभावे सान्तानिकतयापि तत्प्राप्त्यनुपपत्तिः। तत्स्मृतौ वा तत्रैव प्रवेशेन   
भाव्यतया देवपदप्राप्त्यनुपपत्तिरिति चेदुच्यते। यथा ब्रह्मनाड्योत्क्रम्यागन्तॄणामन्येषां कायात्ययक्षणे ‘मार्गो ब्रह्म च यः   
पश्ये’दित्यादिगीतातात्पर्योक्तरीत्या मार्गत्सद्गतदेवाः प्रापको मुख्यप्राणः प्राप्यो लोकस्तद्गतो हरिश्चेत्येतत्सर्वं युगपत्प्रतीयते तथा   
भविष्यत्पदसहितैतत्सर्वदर्शनस्य पश्चात्प्राप्यस्योत्तरोत्तरबिम्बदेवेषु विलयस्य परमप्राप्यभगवत्स्वरूपस्य च युगपद्दर्शनाङ्गीकारान्न दोष इति।   
तदेतत् तदोकोऽग्रज्वलनसूत्रतत्वप्रदीपिकायां विवृतम्। यदा वागादीनां विलयस्तदेत्यारभ्य देवानामुत्तरोत्तरचविलयध्यानपूर्वकं   
तद्विलयपर्यवसानस्थानस्य परब्रह्मणो ध्यानमुत्क्रमिष्यतः कर्तव्यमिति श्रुतिस्मृतिपर्यालोचनया गम्यत इत्यादिना।।469-471।।  
	तदन्ये कर्मदेवाद्याः समुत्क्रम्यैव देहतः।  
	अर्चिरादिपथा ब्रह्म संयान्त्यामानुषोत्तमाः।।472।।  
अस्त्वेवं देवानां तदन्येषां कथं चरमशरीरान्मुक्तिरित्यत आह।। तदन्य इति।। आमानुषोत्तमाः मनुष्योत्तमपर्यन्ताः। चतुर्गुणोपासकानामेव   
चतुर्विधमोक्षः न त्वेकगुणोपासकानामिति वक्ष्यामः।।472।।  
	अप्रतीकालम्बनास्तु सुषुम्नामध्यसंस्थया।  
	ब्रह्मनाड्या विनिष्क्रम्य विष्णोर्लोकं तदाप्नुयुः।।473।।  
अत्र चरमशरीरादुत्क्रान्तिप्रकारः ‘तदोकोऽग्रज्वलन’मित्यादिसूत्रेषु निरूपितः। तस्यायं सङ्ग्रहः।। अप्रतीकालम्बना इति।। देहे   
द्वासप्ततिसहस्रनाड्यो वर्तन्ते। तदतिरेकेण ‘मूलाधारं समारभ्य त्वामूर्धानमृजुस्थिता। मध्ये सुष्टुम्ना विज्ञेया वज्रकार्या प्रकाशिनी। वैद्युता   
ब्रह्मनाडीति सैव पञ्चप्रभेदिनी’ति तन्त्रसारे सुषुम्नानामका नाडी चोक्ता। सा सुषुम्ना मध्यगब्रह्मनाड्यत्र शताधिकशब्देन विवक्ष्यते।   
उदानगत्या ब्रह्मनाड्या। ‘अथैकयोर्ध्वमुदान’ इति श्रुतेरिति द्वितीयतात्पर्योक्तेः। तया निष्क्रमणमप्रतीकालम्बनानामेव। तेषां तदैव   
वैकुण्ठादिलोकप्राप्तियोग्यत्वेन ब्रह्मनाड्युत्क्रमणनियमात्।।473।।  
	तदन्ये ब्रह्मणो लोकं सुषुम्नाया विभेदतः।  
	ततोऽधमास्तु सर्वेऽपि पिङ्गलाद्याभिरेव हि।।474।।  
	महर्जनस्तपोलोकान्प्राप्नुवन्ति सनातनान्।  
	स्वरन्तरिक्षं मेरुं वा स्वाधिकारानुसारतः।।475।।  
प्रतीकालम्बनानां मध्ये ये उत्तमाः सत्यलोकप्राप्तियोग्याः तेषां तु शताधिकसुषुम्नाप्रभेदप्रकाशित्यादिकयेत्याह।। तदन्य इति।।   
तेभ्योऽप्यवराणामधिकारिणां तु शतान्तर्गतपिङ्गलासञ्ज्ञिकनाडीभिर्गमनमित्याह।। ततोऽधमा इति।। यद्यपि सर्वेषां ब्रह्मनाड्योत्क्रमणं च   
किञ्चिदस्ति। तदोकोग्रज्वलनमित्यस्य साक्षादप्रतीकालम्बनपरत्वेऽपि किञ्चित्सर्वाधिकारिसाधारण्यस्यापि भावात्। तथापि ब्रह्मनाड्यामेव   
हृत्पद्मे स्वस्य स्थितत्वेन प्रथमतस्तयैव किञ्चिदूर्ध्वं गत्वा पश्चात्सन्निकृष्टसुषुम्नाप्रभेदासु पिङ्गलाद्यासु च नाडीषु   
प्रवेशेनोत्क्रमणप्राधान्याभिप्रायेण ‘सुषुम्नाया विभेदतः, पिङ्गलाद्याभिरि’ति चोक्तम्। तदुक्तमानन्दमालायां ‘उत्क्रम्य मानुषा मुक्तं   
यान्तीति। मुक्तिकालतः प्रागेव कदाचिन्मनुष्यलोके जाता देवाश्चात्र मानुषशब्देनोच्यन्ते न केवलं मनुष्यचेतनाः। ते तावदुभयेऽपि   
ज्ञानसामर्थ्यात् स्वषुम्नयार्कसुषुम्नामनुसृत्य स्वदेहादुत्क्रम्य यान्ती’ति। अत्र केवलं ब्रह्मनाड्योत्क्रमणवतामप्रतीकालम्बनानां तदैव   
वैकुण्ठादिभगवल्लोकप्राप्तिः। सुषुम्नाप्रभेदेनोत्क्रान्तानां तु सान्तानिकतया सत्यलोकप्राप्तिः। पश्चाद्विष्णुलोकप्राप्तिः।   
पिङ्गलानाडीभिरुत्क्रमणवतां तपोजनादिलोकप्राप्तिरिति ज्ञेयम्। तदुक्तं द्वितीयतात्पर्ये। ‘विष्णोर्लोकं तदैवैके यान्ति कालान्तरे परे।   
आज्ञयैव हरेः केचिदपूर्ते केचिदञ्जसा। विहत्यैवान्यलोकेषु मुच्यन्ते ब्रह्मणा सह। अपक्वा येन ते यान्ति वायुं वा हरिमेव वा। स्थानमात्राश्रितास्ते   
तु पुनर्जनिविवर्जिता’इति। ब्रह्मनाडीं विनान्यत्र यदा गच्छति तदा विना मोक्षं स्थानान्तरं गच्छतीति गीताभाष्ये। मोक्षमित्यस्य   
विष्णुलोकमित्यर्थः। ‘विष्णोर्लोकं परं गच्छन्नुत्क्रामन् मूर्धयैव तु। तथैव ब्रह्मणो लोकं सुषुम्नाया विभेदत’ इति बृहद्भाष्ये। ‘पिङ्गलाभिः   
शतायुः पुरुषा अहः सञ्ज्ञिकं देवयानमि’ति द्वितीयतात्पर्ये चोक्तेः।  
नन्वाजनान्नजनिर्भुवीति वाक्ये जनलोकादुपरिलोकगतानामेव जन्माभावाभिधानात्च ‘विशेषविधिः शेषनिषेधं गमयती’ति न्यायेन   
ततोऽर्वाक्तनमहरादिगतानां पुनरावृत्तिनियमात् कथं तत्र प्राप्तानामप्यनुनरावृत्तिरुच्यत इति चेदुच्यते। स्वर्गादेर्वस्तुतः पुनरावृत्तिलोकत्वेऽपि   
ये समस्तसाधनपरिपाकेनोत्क्रम्य अर्चिरादिपथा स्वर्गादि प्राप्नुवन्ति तेषामपुनरावृत्तिः न तु लोकस्वाभाव्यात्। लोकस्वाभाव्याभिप्रायेण   
‘आजनान्नजनिर्भुवी’त्युक्तिः। ननु तर्हि महर्लोकस्य ‘ईयुस्त्रीन् कर्मणा लोकान् ज्ञानेनैव तदुत्तरान्’ इति द्वितीयतात्पर्ये, एवं ज्ञानं विना   
नैव महर्लोकादिका गतिरिति, पादयोगान्महर्लोक इत्येकादशतात्पर्ये, ज्ञानैकसाध्यत्वश्रवणात् ज्ञानैकसाध्यस्यापुनरावृत्तित्वनियमेन सर्वथा   
भुवि जन्मानुपपत्तेः पुनरुक्तानुपपत्तिरिति चेन्नायोग्यरूपापरोक्षज्ञानसाध्यत्वे अपुनरावृत्तिनियमः न तु सामान्यदर्शनसाध्यत्वे।   
महरादेर्ज्ञानसाध्यत्वोक्तिस्तु सामान्यदर्शनसाध्यत्वाभिप्राया। ‘सानान्यदर्शनाल्लोका’ इत्युक्तेः। अत एव तत्वप्रकाशिकायां   
‘महर्लोकादिगन्तार उत्तरायणरश्मिभि’रित्यत्र महर्लोकादीत्यतद्गुणसंविज्ञानो बहुव्रीहिरित्युक्तम्। तथा च महर्लोकस्य   
दक्षिणायनरश्मिप्राप्यतया पुनरावृत्तिलोकत्वमुक्तं भवति। यदि च ‘महर्लोकादिगन्तार उत्तरायणरश्मिभिः। निर्गच्छन्तीतरैश्चापि यैरेष्टव्येतरा   
गतिः।’ इतरैः तक्षिणायनरश्मिभिः निर्गच्छन्त्यपरे। यैर्महर्लोकादिभ्यः इतरा स्वर्गादिगतिः प्राप्तव्येति तत्वप्रदीपानुसारेण तद्गुणसंविज्ञानेन   
महर्लोकगन्तॄणामप्युत्तरायणरश्मिभिरेव गमनमिति पक्षः तदा महर्लोक एव जन्मवतां देवादिपदयोग्यानां भूमौ   
जनिसद्भावात्तदभिप्रायेणाजनान्नजनिरित्युक्तम्। जनादौ विद्यमानानामंशलयौ विना न जननमिति। अत एव ‘मन्वन्तरायुषः स्वर्ग्या महर्लोके   
तु काल्पिकाः। आब्रह्मणो जनाद्या ये’ इति महर्लोकगतानां कल्पायुष्यमभिधाय जनादिगतानां लयाभावोक्तिरिति ध्येयम्। महरादौ च   
ज्ञानसामर्थ्येनोत्क्रम्य गन्तॄणामपुनरावृत्तिकथने तु न कश्चिद्दोषः।।474,475।.  
	तत्रापि तत्तद्देवादिद्वारेणोत्क्रान्तिरिष्यते।।476।।  
पिङ्गलानाड्युत्क्रान्तौ विशेषमाह।। तत्रापीति।। यद्यत्सूर्यचन्द्रादि देवाभिमतलोकप्राप्तिरस्य भवति तत्तद्देवसम्बन्धिचक्षुः श्रोत्रादिद्वारा   
पिङ्गलानाडीभिरुत्क्रमणमित्यर्थः। तदुक्तं बृहद्भाष्ये ‘देवलोके चिरं रत्वा यस्तु मुक्तिं व्रजिष्यति। स तु तद्देवताद्वारेणोत्क्रामति न संशय’   
इति। गीताभाष्ये च ‘निर्गच्छंश्चक्षुषा सूर्यं दिशः श्रोत्रेण चैव ही’ति। तत्रापि विशेषः ‘दक्षिणश्रोत्रमार्गेण देवलोकं व्रजत्यसा’विति   
चतुर्थतात्पर्ये।।476।।  
	सर्वासूक्तासु चोत्क्रान्तिकाले नाडीषु संविदा।  
	भगवत्प्रभया त्वग्रे प्रकाशो भवति ध्रुवम्।।477।।  
उत्क्रान्तिकाले भवद्विशेषमाह।। सर्वास्विति।। पूर्वोक्तासु सर्वासु ब्रह्मसुषुम्नापिङ्गलानाडीषु प्राकाशः प्रादुर्भवति। ज्ञानिजीवस्य हृदय एव   
नाडीमध्यगतत्वाभिप्रायेण भाष्ये हृदयाग्रज्वलनं भवतीत्युक्तम्। स च प्रद्योतो भगवत्प्रभैव। ‘यदा विष्णोः स्वतेजसा। द्योतते हृदयाग्रञ्च तेन   
द्वारेण केशवः। निष्क्रमेज्जीवमादाय प्राण एनमनुव्रजे’दिति बृहद्भाष्ये।।477।।  
	नाड्यन्तरेषु सूर्यस्य रश्मिभिर्गमनं भवेत्।।478।।  
नाड्यन्तस्तु सौररश्मीनां सदा सद्भावात्तत्प्रकाशेन गमनमित्याह।। नाडीति।।478।।  
	सुषुम्नायां सुषुम्नाख्यो व्याप्तो रश्मी रवेः सदा।  
	पिङ्गलाख्यासु नाडीषु ह्युत्तरायणरश्मयः।।479।।  
तत्रापि विशेषमाह।। सुषुम्नायामिति।। तदुक्तं ‘सहस्रं वा आदित्यस्य रश्मय आसु नाडीष्वातताः। तत्रा श्वेतः सुषुन्मो ब्रह्मयानः   
सुषुम्नायामाततः तत्प्रकाशेनैष निर्गच्छती’त्यादि।।479।।  
	दृष्ट्वा मार्गं तद्गदेवान्यथायोग्यतया हरिम्।  
	ध्यात्वा दृष्ट्वा च सर्वेषामुत्क्रान्तिर्हर्यनुग्रहात्।।480।।  
	तत्र वर्णावराद्या ये नोत्क्रामन्ति कदाचन।  
	अत्रैव ते विमुच्यन्ते परमात्मप्रसादतः।।481।।  
विद्यासामर्थ्यादित्यनुसारेण ‘मार्गौ ब्रह्म च यः पश्ये’दित्यादि मनसि निधायाह।। दृष्ट्वेति।। एकगुणोपासकानां वर्णावरादीनां   
नैवमुत्क्रमणम्। ‘आत्मेत्येव परं देवमुपास्य हरिमव्ययम्। केचिदत्रैव मुच्यन्ते नोत्क्रामन्ति कदाचन। अत्रैव च स्थितिस्तेषामित्युक्तेः। किं   
तूच्छूनतादिना देहे नष्टे तेऽन्यत्र गच्छन्ति। तदुक्तं बृहद्भाष्ये ‘केचित्तु मानुषा मुक्तिमनुत्क्रम्यैव देहतः। देहपाते तु देहस्य दोषान् भुक्त्वैव   
सर्वशः। मरणोच्छूनतादींस्तु स्वकीयारब्धकर्मजान्। देहे क्षीणे तु पातेन दृष्ट्वा विष्णुमनुज्ञया। पुनरत्रैव तिष्ठन्ति नित्यानन्दैकभोगिन’ इति।   
तदेतदभिप्रेत्याह।। तत्रेति।।481।।  
		इति उत्क्रान्तिप्रकरणम्।।14।।  
## मार्गप्रकरणम्  
	उत्क्रान्तस्तु शरीरात्स्वाद्गच्छत्यर्चिषमेव तु।।482।।  
	अग्निर्ज्योतिरिति द्वेधैवार्चिषः सम्प्रतिष्ठितिः।  
	अग्निं गत्वा ज्योतिरेति प्रथमं ब्रह्म संव्रजन्।।483।।  
	एकस्मिंस्तु पुरे संस्थो द्विरूपोऽग्नेः सुतो महान्।  
	ततो हि वायोः पुत्रं च योऽसौ नाम्नातिवाहिकः।।484।।  
	ततोऽहोभिजिता साकं ततः पौर्णिमया सह।  
	शुक्लपक्षं च षण्मासानयनं विषुवा सह।।485।।  
	तथा संवत्सरं लोकं ज्ञानी प्राप्य ततः परम्।  
	तटितं वरुणं चैव प्रजापं सूर्यमेव च।।486।।  
	सोमं वैश्वानरं चेन्द्रं ध्रुवं देवीं दिवं तथा।  
	ततो वायुं परं प्राप्य तेनैति पुरुषोत्तमम्।।487।।  
अथ भाष्यन्यायविवरणगीताभाष्यादिषु विक्षिप्य प्रतिपादितमर्चिरादिमार्गं सङ्क्षिप्य निरूपयति।। उत्क्रान्त इति।। ‘नाभ्यां स्थितं हृद्यवरोप्य   
तस्मादुदानगत्योरसितं नयेन्मुनिः। तस्माद्भुवोरन्तरमुन्नयेते’त्यादिनोक्तं क्रमेण ‘एवं देहं परित्यज्य विष्णुनाधिष्ठितः पुमान्। एवं   
ज्ञानात्मकश्चैव प्राणात्मक इति द्विधा। अनुयाति हृषीकेशं सर्वदेवैस्समन्वित’ इति बृहदारण्यकोक्तरीत्या च भगवताऽऽरूढः   
सकलदेवतापरिवृतप्राणनायकेन सहित उक्तनाडीद्वारा शरीरादुत्क्रान्तोऽर्चिरादिदेवतदधिष्ठितलोकान् गच्छन्तीति भावः।।482-487।।  
	तत्र तत्र स्थितैर्देवैः प्राप्यानुज्ञां च पूजितः।  
	पुन्द्वारेण स्वदृष्ट्या वा गच्छति ह्युत्तरोत्तरम्।।488।।  
तत्र विशेषमाह।। तत्र तत्रेति।। यद्ययमल्पाधिकारी तर्हि स्वभृत्यपुरुषद्वारेण उत्तमश्चेत्साक्षादेवेत्येवं पुन्द्वारेण स्वदृष्ट्या वाऽर्चिरादिदेवैरनुज्ञां   
प्राप्य सम्मानितास्सन्त उत्तरोत्तरलोकान् यान्तीत्यर्थः। ‘दिवादिदेवाताभिस्तु पूजितो ब्रह्म याति ही’ति गीताभाष्ये।।488।।  
	तत्रापि ह्यल्पकाः केचिन्मध्ये तिष्ठन्ति मोदिताः।  
	ततः साधनसम्पत्त्या ह्यूर्ध्वं यान्त्यपि केचन।।489।।  
तत्राल्पानां समग्रमार्गपारगमनं नास्ति। किं नाम केचिद्योग्यताया अल्पतया अन्तरिक्षे च इत्याद्युक्तेर्मार्गमध्यगतदेवलोकेष्वेव तिष्ठन्ति। ये   
तु किञ्चित्पूर्वपरिपाकादित्याद्युक्तरीत्यासम्यक्साधनपरिपाकाभावेऽपि भक्त्यादिबलेन मुच्यन्ते ते कियत्कालं मध्ये स्थित्वा तत्र   
साधनशेषानुष्ठानेन तदूर्ध्वं यान्तीत्याशयवानाह।। तत्रापीति।। उक्तं च न्यायविवरणे। ‘तद्भेदो मध्यसंस्थितिः। धूमार्चिरादिदेवेभ्यः   
प्राप्यानुज्ञां च मध्यगाः। विहृत्य स्वेष्टदेशेषु तदूर्ध्वं यान्ति चाधरम्। अत्यल्पानामविज्ञाताप्यनुज्ञावर्तिनां भवेत्। पुन्द्वारेण स्वदृष्ट्या वा यथायोग्यं   
विमुच्यता’मिति। धूमादिमार्गस्यापि प्रस्तुतत्वात्तद्विवक्षया अधरं यान्तीत्युक्तम्। अर्चिरादिपथा गन्तारस्तु तदूर्ध्वं यान्ति। अत्यल्पानां   
आवर्तिनां स्वैरनुज्ञातैवानुज्ञा भवेत्। विमुच्यतां अनावर्तिनाम्। अल्पाधिकारिणआं पुन्द्वारेण। उत्तमानां तु स्वदृष्टैवेति   
यथायोग्यमर्चिरादिदेवानुज्ञा भवेदिति योजना। तदूर्ध्वं यान्तीत्युपलक्षणम्। ‘अन्तरिक्षे च केचन। अपक्वा ये न ते यान्ति वायुं वा हरिमेव वा।   
स्थानमात्राश्रितास्ते तु पुनर्जन्मविवर्जिताः’ इति मध्येऽप्यवस्थानोक्तेरिति ध्येयम्।।489।।  
	अर्चिरादिपथा ह्येवं गतास्ते योग्यताक्रमात्।  
	सान्तानिकेषु लोकेषु वसन्ति ह्यालयं शुभाः।।490।।  
एवमर्चिरादिपथा गता अप्रतीकालम्बना विष्णुं प्रतीकालम्बनेषूत्तमाश्चतुर्मुखं तन्नीचास्तपोजनादौ तत्रापि तद्गतं कार्यं ब्रह्म एवं   
वैजयन्तमेर्वादिस्थितं कार्यं ब्रह्म प्राप्य ततोऽपि नीचा मार्गमध्येऽन्तरिक्षादावित्येवं तत्तल्लोकेषु यावल्लयं तिष्ठन्ति। तान् लोकानपुनरावृत्तित्वेन   
सन्ततत्वान्नम्ना सान्तानिकान्विदुः। तदेतदाह।। अर्चिरादीति।।490।।  
	ततो धर्मादिदेवांस्तु सम्प्राप्य ह्युत्तरोत्तरं।  
	देवेषु सम्प्रविश्याथ ब्रह्माणं प्राप्य तेन च।।  
	नारायणं लये यान्ति शरण्यं करुणार्णवम्।।  
एवं सान्तानिकलोकेषु स्थितानां भगवत्प्राप्तिमाह।। तत इति।। ततो महाप्रलये प्राप्ते। ‘वर्णाश्रमाचारयुता मनुष्या धर्मं मनुं सोऽपि समेति   
काल’ इत्याद्युक्तरीत्या यमादिदेवान् प्राप्य दद्द्वारा मनुशक्रसुपर्णी सुपर्णवाणीः प्रविश्य वाण्या ब्रह्माणं प्राप्य लयं हरौ यान्ति   
समस्तजीवाः। तत्र ध्यानं गता आनन्दमात्रवपुणो वर्तन्त इति भावः।।491।।  
		इति मार्गप्रकरणम्।।14।।  
## फलप्रकरणम्  
	इत्थं लये सर्वजीवाः सम्प्राप्य कमलासनम्।  
	चतुर्मखोपदेशं च स्वयोग्यं प्राप्य पुष्कलम्।।492।।  
	वैकुण्ठपरिघाऽऽकृत्यां विरजायां समस्तशः।  
	महालक्ष्मीस्वरूपिण्यां विगाह्य प्रकृतेः परम्।।493।।  
	प्रारब्धकर्मशेषं च लिङ्गदेहादिकं तथा।  
	विनाश्य जठरे विष्णोः प्रविश्यानुग्रहाद्धरेः।।494।।  
	तमेव परमप्रेष्ठं ध्यायन्तः कमलापतिम्।  
	यावत्सृष्टि वसन्त्यत्र सम्पूर्णानन्दभोजनाः।।495।।  
अथ भोगं निरूपयति। तत्रादौ नारायणे लयं यान्तीत्युक्तं विवृणोति।। इत्थमित्यादिश्लोकचतुष्टयेन। एवं देहादुत्क्रम्य वोत्तरोत्तरदेहलयेन वा   
मुक्ताः सर्वे जीवाश्चतुर्मुखसमीपं प्राप्य तदुपदेशं यथाक्रमं प्राप्य पुनर्भगवन्तं प्रयान्ति। तदुक्तं ‘स एतस्माज्जीवघनात्परात्परं पुरीशयं   
पुरुषमीक्षते’ इति। ‘ते पुरतः समाप्नुयुः। ब्रह्माणमस्मत्प्रति प्राप्य विष्णुं प्राप्स्यन्ती’त्यनुभाष्ये। ‘उपदेशो ब्रह्मणस्तु सर्वेषामेव मुक्तय’   
इति च। वैकुण्ठपरिघाकृत्यामित्यस्यायं भावः। प्रलयकाले सावरणब्रह्माण्डविलयानन्तरमावरणतत्वैः सह तत्वमानिरूपाणआं विलये   
सृष्टगुणत्रयविलये च सति पश्चात्तद्बहिः सूक्ष्मसृष्टिजातानामशेषदेवानामुत्तरोत्तरबिम्बदेवताप्रवेशेन देहलयसमये वैकुण्ठपरिघात्वेन   
पूर्वमण्डस्थितलक्ष्म्यात्मकविरजानदी। ‘वैकुण्ठः कल्पितो येन लोको लोकनमस्कृत’ इति सृष्टिकाले वैकुण्ठकल्पनान्यथानुपपत्त्या   
नित्यत्वेन प्रमितस्यापि वैकुण्ठस्याव्यक्तिरूपविलयसत्वात् तस्य शक्त्यात्मकतापत्त्यनन्तरं प्रधानपरमाकाशयोरन्तरा गच्छति।   
‘अन्तिमावरणव्योम्नोरन्तरा विरजानदी। विधेर्देहापगमने लिङ्गमात्र शरीरकाः। पूर्णसाधनसम्पन्ना अपरोक्षदृशश्च ये। निर्गत्य चोर्ध्वं   
वैकुण्ठादतीत्यावरणानि तु। विरजायां कृतस्नाना ब्रह्मणा सह सर्वशः। त्यक्तलिङ्गास्ततः सर्वे स्वरूपेण व्यवस्थिताः’ इत्युक्तेस्तदा   
चतुर्मुखे प्रविष्टाः सर्वे बहिर्निर्गत्य चविरजायां स्नास्यन्ति। तेन निश्शेषारब्धनिबृत्तिर्लिङ्गदेहादेः सर्वस्य विनाशश्च। तदनन्तरमावरणाभावेन   
सुव्यक्तपरमानन्दा भगवदुदरमभिसंविश्य ध्यानं गतास्तिष्ठन्तीति। तदुक्तं ‘प्रारब्धकर्मशेषश्च विरजातरणावधि’रिति। ननु ‘सम्प्राप्नोति   
विरजानदीं तत्सुकृत दुष्कृते विधूनते’ इति प्राधान्येन प्रारब्धनाशस्यात्रोक्तेः कथं शेषपदप्रयोग इति चेत् प्रारब्धकर्मणः प्रायो भोगेन नाशः   
क्वचिदुपमर्दः तच्छोषस्य सुखदुःखादिमात्रापादकस्य वैश्वानरे द्युनद्यां वा सूर्ये वा देह एव वा क्षयः। अत एव ‘स्वोदयात्फलदं ज्ञानमादेहं   
कर्म वा रवे’रित्युक्तिः। लिङ्गदेहसम्बन्धापादकस्य प्रारब्धकर्मशेषस्य विहजायामिति स्थिते ‘सुकृतदुष्कृते विधूनुते’ इति वाक्यमपि   
तत्परं पर्यवस्यति। देवतानामुत्तरोत्तरदेवता प्रवेशेन विरजायां लिङ्गदेहलयकाल एव अन्येषां वैश्वनरादिस्थानेष्विव   
भुक्तोपमर्दितातिरिक्ताशेषप्रारब्धसुकृतदुष्कृतानां विनाशाभिप्रायेण वा युज्यत इति न विरोधः। आनन्दमालायां तु ‘देवा विशिष्टामपि   
मुक्तिं गच्छन्त उत्तरोत्तरेष्वेव स्वस्वबिम्बभूतदेवेषु प्रविश्य स्वं स्वं देहं तत्र क्षपयित्वाऽऽनन्दचिदात्मकदेहेन तांस्तानभूष्टभोगान् भुञ्जते। अतः   
सोऽयं वायुः श्रीविष्णुप्रेरितो विष्णुमेव प्रविश्य तत्र स्वकीयं लिङ्गशरीरं भङ्क्त्वा। मनुष्यचेतनाश्च प्रागेवोत्क्रम्य ब्रह्मलोकं गताः   
कथञ्चित्सुरशब्देनोच्यन्ते। तस्मात्तेषामपि लिङ्गभङ्गो बिम्बप्रवेशादिति सिद्धमिति। उत्तरोत्तरदेवदेहेष्वेव लिङ्गभङ्गोऽभिधीयते। अत्रैवं भात्।   
वस्तुत उक्तरीत्या गुणत्रयाद्बहिरुत्तरोत्तरदेवप्रवेशेन देहलयस्य सिद्धत्वात्तदैव विरजास्नानस्य च भावात् विरजातरणावधिरित्यविरोध   
इति।।492-495।।  
	श्वेतद्वीपं ततो गत्वा विष्णुं दृष्ट्वा च ते ततः।  
	अनुज्ञाताः प्रमोदन्ते निर्दुःखास्तु धरादिषु।।496।।  
एवं प्रलये भगवदुदरं प्रविष्टानां सृष्टिकाले जगन्निर्माणानन्तरमवस्थिति प्रकारमाह।। श्वेतद्वीपमिति।। श्वेतद्वीपव्यक्तीकरणानन्तरं   
रमासमेतनारायण समीपं ब्रह्मणा नीताः सकृद्दर्शनान्तरं तदनुज्ञाताः पृथिव्यादिश्वेतद्वीपवैकुण्ठान्तस्वयोग्यस्थानेषु क्रीडन्त इत्यर्थः।   
उत्क्रान्त्यादिरहितानां तद्वतामपि सर्वमुक्तानां प्रतिकल्पं सृष्टिसमये सकृच्छ्वेतद्वीपगमनं युज्यते। उक्तं च तत्वप्रदीपे। ‘नोत्क्रामन्ति   
कदाचनेति सृष्टौ सकृच्छ्वेतद्वीपगमनात् परमस्माल्लोकाच्च नोत्क्रामन्तीत्यर्थः। अन्यथा बहुनात्र किमुक्तेनेति वचनविरोधा’दिति।।496।।  
	केचिदेव वसन्त्यत्र ह्यन्तरिक्षे च केचन।  
	केचित्स्वर्गे महर्लोके जने तपसि चापरे।।  
	केचित्सत्ये महाज्ञाना गच्छन्ति क्षीरसागरम्।।497।।  
धरादिष्वित्युक्तं विवृणोति।। केचिदेवेति।। ‘मुहूर्तमात्रं ज्ञआनं स्यात् महाज्ञानं ततोऽधिक’मित्युक्तम्।।497।।  
	श्वेतद्वीपं च वैकुण्ठमनन्तासनमप्युत।  
	तत्रापि क्रमयोगेन ज्ञानाधिक्यात्समीपगाः।।498।।  
तत्रापि क्रमयोगेनेति।। ‘उपस्थिता ब्रह्मवनं केचिदश्वत्थमंहलम्। ऐरे ह्रदे केचिदपि देवा एव सदा हरिम्। नागभोगशयं मुक्ता   
ददृशुस्तेऽधिकमोदिनः। सागरादिस्थितं विष्णुं पश्यन्ति क्वचिदेव ही’ति।।498।।  
	सालोक्यं च सरूपत्वं सामीप्यं योग एव च।  
	इमामारभ्य सर्वत्र यावत्सुक्षीरसागरे।  
	पुरुषोऽनन्तशयनः श्रीमान्नारायणाभिधः।।499।।  
ननु भूम्यादिषु मुक्तस्थितौ न मोक्षः स्यात्। सालोक्यादिचतुर्विधानन्तर्भावादित्यतो भाष्यवचनं पठति।। सालोक्यमिति।। इमां   
पृथिवीमारभ्योक्तक्रमेण सु समीचीनक्षीरसागरे यावन्नारायणाभिधोऽनन्तशयनो वर्तते तावत् पर्यन्तं   
आन्तरालिकेष्वन्तरिक्षादिसर्वस्थानेष्वपि सालोक्यादिकमस्त्येवेत्यर्थः। योगः सायुज्यम्। तत्वप्रकाशिकायां च ‘सर्वस्थानेष्वपि   
सालोक्याद्यस्त्येव। ईश्वरस्य सर्वत्रावस्थिते’रित्युक्तम्। ‘स एवान्यस्वरूपेण शक्रलोकसमीपगः। इज्यो यज्ञपुमान्नाम ज्ञानिनां गृहिणां   
पदम्। यतीनां ध्रुवलोकस्थो वनिनां मेरुमध्यगः’ इत्यादि द्वितीयतात्पर्योक्तेः भूम्यादिगतस्थानविशेषाणआमपि हरिलोकत्वात्तत्स्थानां   
मनुष्योत्तमानामपि सालोक्याद्युपपद्यत इति।।499।।  
	इत्थं स्थानान्यनुप्राप्य भोगाननुभवन्ति च।  
	पुनश्च प्रलये विष्णुं प्रविशन्ति हि पूर्ववत्।।500।।  
	सान्द्रामन्दनिजानन्दं भुञ्जानाः पुनरेव हि पूर्ववत्।  
	सृष्टिकाले बहिर्यान्ति प्रविशन्ति यथासुखम्।।501।।  
एवं स्वस्वयोग्यस्थानेषु स्थिता मुक्ताः यावद्ब्रह्मलयं भोगाननुभूय पुनरुक्तप्रकारेण शेषमार्गगरुडमार्गक्रमेणोत्तरोत्तरं   
मुक्तचिद्देहेष्वभिविश्य नारायणोदरगताः आनन्दमात्रवपुणो ध्यानं गताः स्थित्वा सृष्टिकाले पुनर्बहिरागत्य श्वेतद्वीपपतिं दृष्ट्वा तेनाज्ञप्ताः   
स्वस्वस्थानेषु विहृत्य पुनः प्रविशन्तीत्यादिप्रकारेणानन्तकालं मोदन्त इत्याह।। इत्थमित्यादिश्लोकद्वयेन।।500,501।।  
	चिदानन्दशिरोदेहपाणिपादात्मकाः सदा।  
	सर्वदोषविनिर्मुक्ता मुक्ताः क्रीडन्ति नित्यशः।।502।।  
	स्वरूपं वर्धते तेषां सर्वेषआं परिमाणतः।  
	तथैवानन्दवैचित्र्यकृते मुक्ता अपीच्छया।।503।।  
	शुद्धसत्वात्मकान्येव ज्योतीरूपाणि कानिचित्।  
	निजदेहैः सम्प्रविश्य रमन्ते लीलया क्वचित्।।504।।  
ननु मुक्तानां कथं कामतो भोगः सम्भवति। भोगायतनस्य शरीरस्य चक्षुरादिकरणानां चाभावात्। जडशरीरादिसद्भावे   
पुनर्जननादिदोषामुषङ्गात्। स्वातन्त्र्येणैव भोगे भगवत्साम्यं स्यात्। पारतन्त्र्ये तु नायं भोगः। पराधीनस्य यथेष्टभोगायोगात्। किं च   
वैषयिकसुखस्य दुःखानुषङ्गनियमेनानिष्टस्याप्यापत्तिः। तत्तत्काले आगन्तुकविषयसम्बन्धप्रापककारणाभावेन तल्लाभोऽपि दुर्घटः।   
तत्तद्विषयसम्पादनायासेन खेदावाप्तेश्च। स्वप्रयत्नासाध्यत्वेऽन्यानुसरणं च दोषः स्यात्। अन्ततो विषयकामनैव दोषः। अपि च विषयेन   
सुखाधिक्ये विषयापाये सुखस्याप्यपायेनेष्टहानिरतीवदोष इत्याद्याशङ्क्याह।। चिदानन्देत्यादिना कदाचित्स्वेच्छयैव हीत्यन्तेन।।   
अयमाशयः। न तावन्मुक्तस्य देहाद्यभावः। नित्यनिर्दोष ज्ञानानन्दाद्यात्मकस्वरूपदेहस्य विद्यमानत्वात्। अत एव जननादिदोषानवकाशः।   
स्वरूपदेहस्य वा वालाग्रशतांशसमपरिमाणत्वेन कथं तेन भोग इति चेत् नहि भगवदनुग्रहेण भोगप्राप्तौ शरीरपरिमाणं निमित्तम्। तन्वभावे   
सन्ध्यवदुपपत्तेरित्युक्तेः। किं च गजाद्यपेक्षयाऽल्पपरिमाणवतां नरादीनां भोगाभावप्रसक्तिरेवं सति स्यात्। अङ्गीकृत्य चेदमुदितम्।   
वस्तुतस्तु पूर्ववत्पृथुपरिमाणं चास्तीत्याह।। स्वरूपमिति।। अत्र साम्प्रदायिका मन्यन्ते। प्रलये हरिजठरं प्रविष्टाः सर्वमुक्ताः   
भगवद्रूपविभागकाले वासुदेवोदरं प्रविश्य तस्य श्वेतद्वीपगमनानन्तरं श्वेतद्वीपे वासुदेवात्तन्महिष्यां मायादेव्यां   
स्वस्वचरमशरीरसमानाकारतया जायन्ते। तथा पूर्ववद्ब्रह्मादीनां देवानां साक्षात्परम्परया चोत्पत्तौ तदन्येऽपि वर्णआश्रममनुष्यादयश्च   
धर्मादिभ्यो देहलयक्रमेणैव ज्ञानानन्दाद्यात्मकात्यन्ताभिन्नस्वरूपेणैव जायन्ते। अत एव पितृलोककामो भवति मातृलोककामो   
भवतीत्याद्युक्तिरपि घटत इति। तदुक्तं ‘पितरं च दृशेयं मातरं चे’ति ऋचो भाष्ये। आनन्दमालायां चोक्तं सोऽयं वायुः श्रीविष्णुप्रेरितो   
विष्णुमेव प्रविश्य तत्र स्वकीयं लिङ्गशरीरं भङ्क्त्वा ततः सच्चिदानन्दशरीरेण तत्पुत्रो भूत्वा सर्वानपि भोगान् भुङ्क्त इति। न चात्र   
मुक्तानां स्थूलतया जनने उपादानाभावः शङ्क्यः। ‘नित्योपाधिनिर्मितानीश्वरशक्त्येति, स्वरूपं जायते तेषां षोडश्या कलयैव त्वि’ति च   
गीताभाष्ये स्वरूपान्तःकरणस्यैव स्थूलाकारपरिणामहेतुतोक्तेः। अत्र जनिर्नाम व्यक्तिर्विवक्षितेति न क्षुद्रोपद्रवः। स्पष्टं च बृहद्भाष्ये   
‘स्वर्णकारो यथा स्वर्णमलमग्नौ निहत्य च। शुद्धेन तेन चाभीष्टं कुरुते रूपमञ्जसा। एवं तु भगवान्विष्णुर्जीवस्वर्णस्य यन्मलम्।   
अविद्याकामकर्माद्यमात्माग्नौ नाश्य सर्वकृत्। स्वेच्छया कुरुते रूपं तद्योग्यं तस्य मुक्तिगम्। अल्पतेजस्तथा चाल्पं जीवरूपं हि संसृतौ।   
तथैव सुमहत्तेजः करोति भगवान्महत्’इत्यादौ मुक्तस्य ज्योतिर्मयजडदेहाङ्गीकारेऽपि न दोष इत्ायशयवानाह।। तथैवेति।।   
स्वरूपदेहेनैवोक्तरीत्या भोगोपपत्तौ किं ज्योतिर्मयशरीरग्रहणेनेत्यत उक्तम्।। आनन्दवैचित्र्यकृत इति।। तदुक्तं तत्वप्रदीपिकायां ‘यद्यपि   
तेषां बहुरूपत्वेन चित्रसुखात्मकैरनेकैः सुलभ एवातिबहुलो भोगः। तथापि वश्यप्रकृतीनां वैचित्र्यकौतुकवतां शरीरयोगेन च चसुशक इति   
गुण एव। अवरेषामिच्छया न भवति। तेषामिच्छाया एवाभावात्। तद्भोगस्याल्पीयस्त्वात्तदर्थं शरीरान्तरसम्भरणस्यानपेक्षितत्वात्।   
भोक्तुरिच्छया यदा चिन्मात्र देहकृतो भोगस्तदा न बाह्यशरीरमपेक्ष्यम्। यदाऽचिन्मात्रदेहकृतः तदा चिन्मात्राधिष्ठितेन भोग इति विशेष इति।   
विशकलिततया तत्र तत्रावरशब्देनाजानजापेक्षयाऽवरा उच्यन्ते। बहुरूपत्वेनेत्यंशविभागयोग्याजानजाद्युत्तमानामेव ज्योतिर्देहोक्तेः।   
तत्वप्रकाशिकायां ‘ज्योतिर्मयेषु देहेषउ स्वेच्छया विश्वमोक्षिणः’ इत्यत्र विश्वमोक्षिणः सर्वमुक्ता इति व्याख्यानात् सर्वेषामपि मुक्तानां   
ज्योतिर्मयदेहसद्भाव इति केचिदाहुः। अपरेतु सर्वमुक्ता इति पूर्णमुक्ता इति तत्वप्रकाशिकां व्याख्याय तदेकवाक्यतां मन्यन्ते।   
‘प्रदीपवदावेश’ इति सूत्रान्न जडदेहस्वीकारेऽपि दोषशङ्कावकाशः। यथा दीपो दीपिकायामनुविश्य तत्स्थं तैलाद्येव भुङ्क्ते न तु   
पिण्याकादि। एवं मुक्तो भुङ्क्ते इति तत्वदीपोक्तरीत्या तदभिप्रायो द्रष्टव्यः।।502-504।।  
	तत्रोत्तमास्तु देवाद्याः सायुज्यं परमात्मना।  
	लयक्रमानुसारेण सम्प्राप्ता व्यवधानतः।।505।।  
	तदङ्गानुगृहीतैश्च स्वाङ्गैरेव प्रवर्तनम्।  
	कुर्वन्ति भुञ्जते भोगांस्तदन्तर्बहिरेव वा।।506।।  
इदानीमप्रतीकालम्बनानां भगवत्सायुज्यभाजां ‘आदत्ते हरिहस्तेन हरिदृष्ट्यैव पश्यति। गच्छेच्च हरिपादाभ्यां मुक्तस्यैषा स्थितिर्भवेत्’   
इत्याद्युक्तरीत्या भगवदङ्गानुप्रविष्टैर्भगवदङ्गानुगृहीतैः स्वाङ्गैः सर्वभोगाद्युपपद्यत इत्याह।। तत्रेति।। न च भगवदङ्गैरेव भोगे   
भगवद्भोग्यसर्वभोगः स्यादिति वाच्यम्। ‘मुक्ताः प्राप्य परं विष्णुं तद्भोगान् लेशतः क्वचित्। बहिष्ठान् भुञ्जते भोगान्नानन्दादीन्कदाचने’ति   
बहिषअठमात्रभोगोक्तेः। तत्रापि न स्वायोग्यभोगः। तदुक्तं ‘केवलं परमात्मभोग्येभ्योऽत्यल्पान् भुञ्जते यथा राजादिषु मन्त्र्यादयः   
सामान्यभोगादीन् गातलास्यादीन् न त्वसाधारणआनन्तःपुरादिभोगांस्तथे’त्यादि तत्वप्रदीपिकायाम्। अत्र तदङ्गानुगृहीतैश्चेत्ययं   
भाष्यश्लोक एव। तत्र साक्षात्सर्वाङ्गसायुज्यं हिरण्यगर्भस्यैव। तदन्येषां तु ‘लयो यतो मुक्तिरियं सुराणां भोगो विशेषेण च यं वदन्ति।   
उक्तश्च बिबप्रतिबिम्बभावः पैङ्गिश्रुतावुक्त लयानुसारतः। बिम्बे लयोऽयं नियतश्च मुक्तौ चिदात्मनां तद्वशता च सर्वदा। आनन्दसुव्यक्तिरमुत्र   
तेषां भवत्यतः श्रेष्ठत एव निर्गताः। क्रडन्ति भूयश्चच समाविशन्ति तानेव सायुज्यमिदं वदन्ति’ इत्याद्यानुव्याख्यानोक्त्यनुसारेण   
उत्तरोत्तरदेहलयक्रमानुसारेण व्यवधानतः परम्परया सर्वाङ्गसायुज्यमित्याशयवतोक्तं लयक्रमानुसारेणेति। एवं भगवत्सायुज्यभाजां किं   
तत्रैवावस्थानमित्यत उक्तं तदन्तर्बहिरेव वेति।।505,506।।  
	वायुर्विष्णुं प्रविश्यैव भोगान्भुङ्क्ते यथेष्टतः।।507।।  
अयमनियमोऽन्येषामेव। वायोस्तु न सामस्त्येन कदाचिद्बहिरेव वा। किं तु कैश्चिदंशैर्भगवदन्तः प्रवेशः सर्वदा नियतः। रूपान्तरैस्तु   
तदन्तर्बहिरेव वेति। वायुर्विष्णुं प्रविश्यैवेत्यवधारणादित्याशयेनाह।। वायुरिति।। आनन्दमालायां च ‘तदन्तर्बहिरेव वेत्यत्र एवशब्दात्पुनश्चायं   
नियमः। प्रलये सर्वेषामन्तरेवेति स्थितिः पुनः सृष्टौ केषाञ्चिद्बहिरेवेति। पुनरपि वा शब्दात्सृष्टिकाले केषाञ्चिदन्तर्वा बहिर्वेति विकल्पो भवति।   
एवं चेत्सर्वाधिको वायुः कथमित्यत आह।। सोऽध्यक्षे तदुपगमादिभ्य इति सूत्रम्। वायुर्विष्णुं प्रविश्यैवेति। अयं भावः। सोऽयं वायुशब्दितो   
विरिञ्च इत्याद्युक्त्वा उपसंहारे तस्मिन्नेव विष्ण्वाख्याश्रये स्थित्वा तत्सहभोगनामकान् भोगान् भुङ्क्ते। न च पुनस्तदन्तर्बहिरेव वेति   
विकल्पः। ततो निर्गमे तस्मिन्नेव रूपान्तरेण स्थित्युपपत्तेरित्याद्युक्तम्।।507।।  
	साक्षात्सुराणां सायुज्यं स्वोत्पत्त्यङ्गेषु कीर्त्यते।  
	परीक्षित्पूर्वकाणां तु तद्भवेत्पादमूलतः।।508।।  
देवानां किं साक्षात्सर्वाङ्गसायुज्यं सर्वेषामपि नेत्याह।। स्वोत्पत्तीति।। सूर्यादीनां चक्षुराद्यङ्गजन्यत्वादिति भावः।   
देवातिरिक्तसायुज्यभाजामाह।। परीक्षिदिति।। तदुक्तं ‘स्वोत्पत्त्यङ्गेषु देवानामन्येषां पादमूलतः। मुक्तिस्तु विहिता विष्णोर्निर्दिष्टेषु   
यथावच’ इति द्वितीयतात्पर्ये। निर्दिष्टेषु सर्वाङ्गसायुज्यविषये देहलयानुसारेण निर्दिष्टेषु यथावचस्तथा ग्राह्यम्। ब्रह्मादि देवताङ्गाश्रितत्वेन   
निर्दिष्टेषु यथावच इति वा। केचिदत्रेव मुच्यन्ते इति भगवत्प्राप्तिं विनान्यत्रैव मुक्ततया निर्दिष्टेषु तु यथावच इति चार्थः।।508।।  
	ते भोगान्हरिदत्तांस्तु भुक्तशेषानलौकिकान्।  
	ज्ञानोत्तरक्रियाव्यक्तान्सुखवैचित्र्यकारकान्।।509।।  
	सङ्कल्पमात्रात्सम्प्राप्तान्भुञ्जन्तोऽन्यानधीनकाः।  
	रमन्ते चोपरमन्ते कदाचित्स्वेच्छयैव हि।।510।।  
यदुक्तं भोगस्वातन्त्र्ये भगवत्साम्यमित्यादि तत्राह।। ते भोगानिति।। ‘अथ भिक्षाचर्यां चरन्ती’त्याद्युक्तेर्न भोगस्वातन्त्र्यम्। पारतन्त्र्येऽपि   
‘कामेन मे काम आगा’दित्युक्तन्यायेन भगवत्कामानुकारीच्छावत्त्वात् मुक्तस्य न यथेष्टभोगहानिः। हरिगुरुवशत्वं तु न दोषस्तस्यैव   
परमेष्टत्वात्। वैषयिकसुखाङ्गीकारे दुःखानुषङ्ग इत्यपि मन्दम्। भोगकरणानामिन्द्रियाणआं सच्चिदानन्दात्मकत्वाद्भोग्यानां च   
केषाञ्चिच्चिद्रूपत्वेन केषाञ्चिच्छुद्ध सत्वात्मकत्वेनालौकिकत्वाद्दुःखादेरनवकाश ग्रस्तत्वादिति भावः। यदप्युक्तं तत्काले आगन्तुकविषय   
सम्बन्धप्रापकाभाव इति। तत्र ‘उपासया कर्मभिश्च भक्त्या चानन्द चित्रते’ति भाष्यव्याख्याने तत्वप्रकाशिकायां ‘आत्मज्योतिषा   
प्रकाशयन्तः सुखमेवानुभवन्ति न दुःखमण्वपि ज्ञानोत्तर पुण्यभाजो भोगबाहुल्य’मिति। यदुक्तं अग्निहोत्रादीत्यत्र ‘न हास्य कर्म क्षीयते   
अस्माद्ध्येवात्मनो यद्यत्कामयते तत्तत्सृजत’ इति तत्सूचयतीत्यादिना मुक्तौ ज्ञानोत्तरमनुष्ठितकर्मणआं भेवेन   
तत्कालेऽपेक्षितविषयप्राप्तिर्भवतीत्यवगमादित्याशयवानाह।। ज्ञानेति।। यदप्युक्तं तत्तद्विषयसम्पादनेनायास इति तत्राह।। सङ्कल्पेति।।   
तत्तदुपायसाध्यसाधनसाध्यो न भवति मुक्तानां भोगः। येनायासादिदोषः। किन्त्वप्रयत्नादेव कामनामात्रेण। न च कामना दोष इति वाच्यम्।   
‘कामः सङ्कल्प आनन्दो मुक्तानां तारतम्यतः। स्वरूपभूतास्ते सर्वे निर्दोषा गुणरूपका’ इत्युक्तेः। एतेन स्वप्रयत्नासाध्यत्वे   
तदर्थमन्यानुसारणं दोष इति निरस्तम्। यच्चोोक्तं विषयापायेनेष्टहानिर्दोष इति। तत्राह।। उपरमन्त इति।। स्रक्चन्दनवनितादिषु विषयेषउ   
स्वेच्छयैकैकोपरमेण विषयान्तरस्वीकारे कथमिष्टहानिः। यदा सर्वविषयाभावस्तदा कथमिति चेत् भगवद्ध्यानादौ कुतूहलिता विशेषेण   
स्वेच्छयैव सर्वविषयोपरमाङ्गाकारात्। एतेन लयसमये विषयाभावादिष्टहानिरिति निरस्तम्। अनिच्छादशायां   
तत्तत्प्राप्तेरेवानिष्टरूपत्वात्तदलाभ एव सुखरूपः। तदुक्तं ‘यथाकामं रमन्ते यथाकाममुपरमन्त’ इति भाष्यतत्वप्रदीपिकायां   
तदनिच्छायां विषयोपरमस्य सुखरूपत्वादिति।।509,510।।  
	न ह्रासो न ज वृद्धिर्वा मुक्तानां विद्यते क्वचित्।  
	कादाचित्कविशेषस्तु नैव तेषां निषिध्यते।।511।।  
ननु मुक्तनां ध्यानाद्युपासनाङ्गीकारे तद्भावाभावाभ्यां वृद्धिह्रासौ स्याताम्। अन्यथा तद्वैयर्थ्यादित्यतो भाष्यवचनं पठति।। न ह्रास इति।।   
‘हरेरुपासना चात्र सदैव सुखरूपिणी। भक्तिश्च सुखरूपैव मुक्तानां न च साधन’मित्युक्तेः ध्यानादेः फलरूपतया   
साधनरूपत्वाभावान्नोक्तदोष इति भावः। अत्र वृद्धिह्रासाभावोक्तिरपरोक्षज्ञानव्यङ्ग्यस्य नित्यव्यक्ततया   
सर्वदाऽलम्बुद्धिगोचरत्वेनानुभूयमानस्य प्रचुरतरानन्दस्यैव। ज्ञानोत्तरभाविसत्कर्मव्यङ्ग्यानन्दवैचित्र्यस्य तु प्रापकतत्तद्विषयभोगभावाभावाभ्यां   
व्यक्त्य व्यक्तिरूपकादाचित्कवृद्ध्यादिविशेषस्त्ववश्यमङ्गीकार्य इत्याह।। कादाचित्केति।।511।।  
	आनन्दादिगवैचित्र्यव्यक्तिर्भोगविशेषतः।  
	तदभावेन वैचित्र्यव्यक्तिः शक्त्यात्मनैव हि।।512।।  
उक्ताभिप्रायं व्यनक्ति।। आनन्दादीति।। अयं विशेषो विरिञ्चादि सर्वमुक्तानामपि यथाक्रममङ्गीकार्यः। मुक्तनामित्यस्य   
सामान्यवचनत्वात्। तस्यापि भोगविशेषभावाभावाभ्यामानन्दवैचित्र्ये कादाचित्कविशेषस्य प्रमितत्वात्। ननु ‘मुक्तानां तु तदन्येषां   
समुद्रतरलोपमे’त्यनुव्याख्यानसुधायां ‘ब्रह्मण’ इति विशिष्याभिधाने को हेतुरित्यत आह।। मुक्तानां त्विति।। विशेषबलेन   
वृद्धिह्रासवतीत्यर्थः। यथोक्तं ‘अवृद्धिह्रासरूपत्वं मुक्तनामित्यादि’ इति। चतुर्मुखातिरिक्तमुक्तानामेव वृद्धिह्रासवत्त्वेऽस्य   
भाष्यवाक्यस्य सम्मतितयोदाहरणेनास्य चतुर्मुखातिरिक्तमुक्तपरताया निश्चयात् नानेन चतुर्मुखस्य वृद्धिह्राससद्भावनिश्चय इति चेत् न। तत्रानु   
व्याख्याने दृशिरिति प्रकान्तत्वेन ज्ञान एव विशेषाभावस्य तदभिप्रेतत्वेनानन्दवृद्धिह्रासाविषयत्वात्। न चाविशेषादानन्दपरत्वमिति वाच्यम्।   
‘भवति भूतकृदेव भूत्या’ इति विशेषाभिधानात्। ‘उत्तरोत्तरतश्चापि विशिष्टा दक्षिणा सुखे’ इति रमाया अपि सुखवैचित्र्यस्य   
प्रमितत्वेन हिरण्यगर्भे कैमुत्यप्राप्तत्वात्। न ह्रासो न च वृद्धिर्वेत्यस्य सर्वगुणसाधारणतया यदा ज्ञानपरता तदा चतुर्मुखातिरिक्तानां   
मुक्तानामित्यर्थस्वीकारान्न सुधाविरोध इति ज्ञेयम्। न ह्रासो न च वृद्धिर्वेत्यस्य पूर्वमानन्दस्वरूपपरत्वमुक्तम्। अस्तु वा वैचित्र्यपरत्वम्। न   
च वृद्ध्यादिप्रतिपादकग्रन्थविरोधः। अत्र यथा क्षुद्रनदीप्रवाहस्य समग्रस्यापि कदाचिद्वृद्धिः कदाचिद्ध्रासः। एवं मुक्तानन्दस्यापि सर्वस्य   
कदाचिद्वृद्धिर्ह्रासश्च सर्वथा नेत्यर्थस्य विवक्षितत्वात्। तदुक्तं ‘प्रवाहतस्तु वृद्धिर्वा ह्रासो वा नास्ति कुत्रचि’दिति। तथापि भगवदानन्द इव   
सर्वथा न वृद्धिह्रासाभावो मन्तव्यः। किं तु भोगानां विशेषेषु सत्सु भोगतद्विशेष तदल्पत्वादिभिर्मोदप्रमोदमुदाद्यानन्दवैचित्र्यविशेषा   
व्यज्यन्ते। ‘भोगानां तु विशेषेषु वैचित्र्यं लभ्यते क्वचित्’ इत्युक्तेः। अत्र केचित् यथा एक एव सुवर्णपिण्डः   
किरीटकटककुण्डलाद्यनेकभावमापद्यते तथा आनन्दाख्य व्यक्तिरेकैव स्रक्चन्दनवनिताद्यल्पभोगमहाभोगव्यङ्ग्यत्वरूपविशेषेण   
नानावैचित्र्यमापद्यते। वस्तुतो नानन्दव्यक्तिनानात्वमिति सङ्गिरन्ते।।512।।  
	वैचित्र्यं स्पष्टतादिश्च तारतम्यक्रमाद्भवेत्।।513।।  
वैचित्र्यं च नैकप्रकारेण। अपितु नीचनीचापेक्षयोत्तमोत्तमानां गुणतारतम्यक्रमेण भोग्यानामेवातिप्राचुर्यात्। तथा स्वाधमभोग्यं यदल्प   
विषयादिकं तत्समानेनापि विषयेणोत्तमोत्तमानां महानन्दाविर्भावाच्चोत्तरोत्तरमानन्दप्राचुर्यम्। एवमानन्दपरिमाणोत्कर्षस्य शतसहस्रादित   
उत्तमत्वेऽपि तद्गतस्पष्टतोत्कर्षांशोत्कर्षादेः सहस्रकोट्यनन्तगुणितमाधिक्यं ज्ञातव्यमित्याशयेनाह।। वैचित्र्यमिति।।   
उपपादितमेतत्तारतम्यप्रस्तावे।।  
	इच्छामात्रेणोत्तमानां वैचित्र्यव्यक्तिरिष्यते।  
	विषयेभ्योऽधिकसुखव्यक्तिः प्राकाम्यमिष्यते।।514।।  
	इतरेषां सुराणआं तु निस्सीमानन्दभोजनम्।  
	यतो भोगान्विनैवैषां कामितानन्दसम्भवः।।515।।  
अत्र देवानां विषयाभावेऽपीच्छामात्रेण विषयव्यङ्ग्यमोदादिलाबो भवतीत्याह।। इच्छामात्रेणेति।। अत्रैकादशतात्पर्यवाक्यं पठति।। विषयेभ्य   
इति।। तदुपपादयति।। यत इति।। अयमाशयः। अणिमाद्यष्टमहासिद्धिषु प्राकाम्यं नाम या सिद्धिः सा देवातिरिक्तगता चेत्   
‘विषयेभ्योऽधिकसुखव्यक्तिः प्राकाम्यमिष्यत’ इत्युक्तेः कदलीफलादि विषयेभ्यो लोके यावदानन्दः सम्भावितः   
तदपेक्षयातिबहुतरानन्दव्यक्तिरूपा। देवगता प्राकाम्यसिद्धिस्तु ‘यादृशानन्दकामः स्यात्तादृशानन्द सम्भवः। भोगान् विनैव   
प्राकाम्य’मित्युक्तरीत्या इच्छामात्रेण विविधविचित्रानन्दप्राप्तिरकारणिका निस्सीमा च भवति। ननु तर्हि विषयभोगो व्यर्थः। तदभावेऽपि   
तत्प्राप्यानन्दस्य लाभादिति चेत्सत्यम्। विषयभोगं विना ते प्राय आनन्दकामनां न कुर्युः। यदि कुर्युस्तर्हि सुखलाभ   
इत्येकादशतात्पर्याभिप्रायः। वश्यप्रकृतीनां तेषां नानाकैतुकवशेन सर्वभोगोपपत्तिः। भगवतस्तु विषयभोगाभावेऽप्यानन्दो नित्यव्यक्त   
इत्यभिप्रायेण भोगस्तु लीलयेत्युक्तिः। ‘तथाप्यचिन्त्यशक्तित्वाज्जातं सुख’मित्युक्तिश्च तदन्येषां भोगेनानन्दकामनामात्रेण   
चागन्तुकानन्दव्यक्तिरिति नात्र क्षुद्रोपद्रवः।।514,515।।  
	मुक्तानां न जगद्यत्नस्तथापि विबुधाः सदा।  
	मुक्तानां तु नियन्तारस्तेषां ब्रह्माऽस्य वै हरिः।।516।।  
ननु सङ्कल्पादेव समस्तसम्भवात् सृष्ट्यादिसमस्तकार्यसम्भवोऽपि स्यादित्यतो न्यायविवरणवाक्यं पठति।। मुक्तानामिति।। न मुक्तानां   
जगद्व्यापारेच्छा भवति। अतो न जगद्व्यापार सम्भवः। ऐश्वर्यरूपत्वात् तदिच्छा युक्तेति न वाच्यम्। जगद्व्यापारविरुद्धस्वभावे तदिच्छाया   
अयुक्तत्वात्। ‘न हि कश्चित्सुशक्तोऽपि चकाराचेतनं चितिम्। न हि कामस्तथा भूयात्ततः स्यात्सत्यकामते’त्युक्तेर्न मुक्तनां तादृशसङ्कल्प   
इति भावः। तर्हि ‘सोऽमुनैव यताऽमुष्मात्पराञ्चो लोकास्तांश्चाप्नोती’त्यादौ कथं मुक्तानां लोकाधिपत्योक्तिरित्यत उक्तं तथापीति।।   
‘मुक्तस्वकीयावरयन्तृतास्ति मुक्तावपि ब्रह्मपुरःसराणा’मित्यनुव्याख्यानसुधायां ‘मुक्तेष्वपि कल्पान्तरीयमुक्तान्   
स्वकल्पमुक्तेष्वप्युत्तमान् समांश्च प्रति नास्तीत्यतो मुक्तेत्याद्युक्त’मित्युक्तरीत्या स्वकल्पेऽपि मुक्तानामवराणां विबुधा नियामका   
इत्यर्थः। अत्र केचित् मुक्तनां देवानां स्वावरनियामकत्वमङ्गीकृत्यापि नान्तर्नियामकत्वं किन्तु राजादिवद्बहिर्नियामकत्वमेव।   
‘तुरीयायामवस्थायां प्राणादेव विबोधन’मिति छान्दोग्यभाष्ये मुख्यप्राणस्यैवान्तर्नियामकत्वोक्तेरिति मन्यन्ते। तदयुक्तमिवाभाति।   
तुरीयायामवस्थायामित्यत्र ‘षोडशीं वा कलामृते। तुरीयो दृष्ट इत्युक्तो ग्रहणादेरगोचर’ इति माण्डूकभाष्योक्तमोचकतुरीय   
साक्षात्कारावस्थारूपासम्प्रक्षातसमाध्यवस्थाया एव तुरीयावस्थात्वेनोक्तेः मुक्तौ प्राणादेव विबोधनमित्यर्थाभावात्। अन्यथा   
‘स्वजगद्व्यापृतिस्तेषां पूर्ववत्समुदीरिते’ति भाष्यविरोधः। किं च ‘गताः कलाः पञ्चदश प्रतिष्ठा देवाश्च सर्वे प्रतिदेवतास्वि’त्याथर्वणभाष्ये   
गताः मुक्ताः प्राणादिपञ्चदशकलाभिमानिनो देवाः अन्ये च देवाः सर्वे प्रतिदेवतासु देवताप्रतिबिम्बभूतासु प्रजासु प्रति प्रतिस्थिताः।   
‘तस्मात्सर्वेषु मुक्तेषु नरेष्वपि नियामकाः। तिष्ठन्ति नात्र सन्देहः परमात्मनि चाखिला’ इति, तथा तत्वनिर्णयतट्टीकादौ च   
स्पष्टमन्तर्नियामकत्वस्योक्तत्वेन तद्विरोधापातात्।।516।।  
	प्रतिबिम्बा हि विप्लुट्का हर्यानन्दस्य चाखिलाः।  
	स्वरूपभूता मुक्तानामानन्दा हि विलक्षणाः।  
	क्रमेणआधिकपूर्णाश्च स्युः स्पष्टाश्चोत्तरोत्तरम्।।517।।  
ननु तथापि मुक्तानां सत्यकामत्वसाम्यात्किं परमेश्वरानन्दसाम्यमित्यतो ‘विप्लुडानन्दभागिन’ इत्यादि हृदि निधायाह।। प्रतिबिम्बा   
हीत्यादिना।।517।।  
	एवंविधमहानन्दभोगोन्द्रिक्ताखिलेन्द्रियाः।  
	विरोधगन्धविधुरैरन्योन्यं प्रीतिपूरितैः।।518।।  
	सहमुक्तैः सहैवान्यैः क्रीडन्तश्च परस्परम्।  
	सांसारिकादसङ्ख्येये मग्नाः सुखमहार्णवे।।519।।  
	ध्यायन्तः कमलानाथं भजन्तः परमादरात्।  
	वैकुण्ठादिषु लोकेषु यथेष्टं विहरन्ति ते।।520।।  
निगमयति।। एवमिति।। ‘अक्षरधियां त्वविरोध इति सूत्रं, ज्ञातिभिर्वाज्ञातिभिर्वेति श्रुतिं, सांसारिकादनन्तगुणत्वान्मौक्तिकसुखस्ये’त्यादि   
तत्वप्रदीपं च मनसि निधायाह।। विरोधेत्यादि।।518-520।।  
	अनन्तासनवैकुण्ठनारायणपुराणि तु।  
	त्रीणि धामानि विष्णोस्तु सर्वतश्चोच्छ्रितानि च।।521।।  
	महालक्ष्मीस्वरूपाणि नित्यान्यत्यद्भुतानि च।  
	यन्मध्येषु सदा भान्ति भवनानि रमापतेः।।522।।  
	प्रासादानि च दिव्यानि हरिलीलाकराणि च।  
	अनन्तसूर्यतेजांसि स्वर्णरत्नात्मकानि च।।523।।  
	विचित्राणि विशालानि विविधान्यसमानि च।  
	यत्रामृताहिराड्भोगे रमया रमते हरिः।।524।।  
वैकुण्ठादिलोकान् लेशतो विवृणोति।। अनन्तासनेत्यादिना।। नारायणपुरं श्वेतद्वीपः। एतद्द्वितीयतात्पर्यवचनम्। ‘पृथिवीस्थेषु सर्वोच्चो   
लोकोऽनन्तासनात्मकः। अन्तरिक्षात्मकेभ्यश्च श्वेतद्वीपस्थितो हरिः। द्व्यात्मकेभ्यश्च सर्वेभ्यो वैकुण्ठश्चोच्च उच्यते’ इति   
छान्दोग्यभाष्यानुसारेणोक्तं सर्वतश्चोच्छ्रितानीति। ननु बृहदारण्यके ‘तस्यामश्राम्य’दिति श्वेतद्वीपस्य भूस्थितत्वमुच्यते। तद्भाष्ये चच   
‘सृष्ट्वा स पृथिवीं विष्णुः शेतेऽनन्तोऽब्धिमध्यगः। तस्यां पृथिव्यां श्वेताख्ये द्वीपे मुक्तैरुपासित’ इति श्वेतद्वीपस्य पृथिवीस्थितत्वमुच्यते।   
तथा च श्वेतद्वीपस्य कथमन्तरिक्षस्थत्वमुच्यत इति चेत् अत्राहुः साम्प्रदायिकाः। ‘सान्द्रक्षीरं तथा दधी’ति पञ्चमतात्पर्योक्तेः   
क्षीरसमुद्रस्यातिघनीभूतत्वेन घनीभूतक्षीरोपर्यवस्थितस्य श्वेतद्वीपस्य साक्षाद्भूस्पर्शाभावात् क्षरार्णवस्य भूम्यपेक्षया अत्यौन्नत्याच्च   
तद्विवक्षया छन्दोगभाष्यवाक्यम्। बृहदारण्यकवाक्यं तु पृथिव्यां सान्द्रक्षीरोदकं तदुपरि सम्बद्धः श्वेतद्वीप इति परम्परया पृथिवीस्थत्वं   
विवक्षित्वा प्रवृत्तमिति। सम्प्रदायान्तरं तु श्वेतद्वीपस्थितभगवद्विमानस्य भूम्या किञ्चिदन्तरित्वेन भूसंस्पर्शाभावादन्तरिक्षस्थितत्वम्। किं   
चिद्व्यवधानस्याल्पत्वेनाविवक्षया पृथिवीस्थितत्वोक्तिरिति। ‘अप्राकृतात् सदनाद्वासुदेवो निःसृत्य लक्षामितभानुदीधितेः’ इति निर्णये,   
‘श्रीरेव लोकरूपेण विष्णोस्तिष्ठति सर्वदा। इति गीतातात्पर्ये, श्वेतद्वीपो मण्टपश्च दिव्यरत्नमयो महान्। पद्ममेतत्त्रयं देवी’ति तन्त्रसारे च   
केवललक्ष्म्यात्मकत्वस्यैव प्रमितत्वादित्याशयेनोक्तं महालक्ष्मीस्वरूपाणीति। केचित्तु श्रीभागभूभूगदुर्गाभागभेदेन प्रत्येकं त्रिप्रकारेणु   
श्रीभागमात्रस्यैव लक्ष्म्यात्मकत्वस्यैव मत्वा इतरभगस्य प्राकृतत्वं पुराणवाक्यमनुसृत्याहुः।। भवनानीति।। ‘बहूनि स्थानभेदानि कृष्णस्य   
क्षीरसागरे’ इति दशमतात्पर्योक्तेः। अत्र भवनान्यनेकानि मन्तव्यानि। लक्षामितभानुदीधितेरित्यनुसारेणाह।। अनन्तसूर्यतेजांसीति।।   
स्वर्णरत्नात्मकानीति।। ‘विमलाकृतिः प्रकृतिरेवमहामणिहेममय्यखिलवस्तुमयी’ति मध्वविजयोक्तेः सर्वमपि रमात्मकमेवेति ध्येयम्।   
असमानीत्यस्य सर्वोत्तमानीत्यर्थः।। यत्रामृतेति।। तच्चोक्तं मध्वविजये ‘कमलापतिः कमलयाऽमलया कमनीयया कमललोचनया।   
अमृताहिराजमृदुभोगगतः स्वरतोऽपि तत्र रमते परम’ इति।।521-524।।  
	येषु लक्ष्मीर्जगन्माता गृहकर्मकरी सदा।  
	अनन्तेन्द्रियसम्भ्गयैर्विविधैर्विषयैः शुभैः।।525।।  
	अनन्तानन्तरूरेण पतिपादाब्जमादरात्।  
	पूजयत्यनिशं देवी स्वतः सम्पूर्णमीश्वरम्।।526।।  
	यत्र ब्रह्मादिदेवानां भवनान्यप्यनन्तशः।  
	नानाकौतुकयुक्तानि बहुसूर्यप्रभाणि च।।527।।  
गृहकर्मकरीति।। ‘स्वयमिन्दिरैव पतिमानकरी गृहकर्म यत्र कुरुते सुतराम्। अपि किङ्करी दशशतीमहिते’त्यादिमध्वविजये।। अनन्तेन्द्रिय   
सम्भोग्यैरिति।। विजातीयानन्तेन्द्रियसम्भोग्यैरित्यर्थः। उपपादितमेतत् भगवत्प्रकरणे।। अनन्तानन्तरूपेणेति।।   
अश्वत्थकक्षारण्यमध्यसरोविमतपर्यङ्कादिरूपेण छन्दोगाष्टमाध्ययोक्तप्रकारेण। ‘पूर्वं हरेश्च क्रमभूद्धि दुर्गे’त्यादिनिर्णयोक्तप्रकारेण   
लक्ष्मीस्तत्तत्स्वरूपिणीत्यादि तत्र तत्रोक्तप्रकारेण   
वनितावाहनभूषणफलपुष्पाद्यनन्तलोकसजातीयविविधविचित्रप्रकारकानन्तानन्तरूपेणेत्यर्थः। न चानेन भगवतः कोऽप्यतिशय इत्याह।।   
स्वत इति।। उक्तं पुरस्तादेतत्।।525-527।।  
	असम्बाधानि दिव्यानि चित्सुवर्णमयानि च।  
	अचिन्त्यानि विशालानि ह्याभान्ति परितः क्रमात्।।528।।  
चित्सुवर्णमयानीति।। लक्ष्म्यात्मकत्वादिति भावः।।528।।  
	अहो अत्यद्भुतं लोके माहात्म्यं दृश्यते स्फुटम्।  
	अनादिकालतो मुक्तास्तत्र सन्ति ह्यनन्तशः।।529।।  
	इतः परमनन्ता अप्यागमिष्यन्ति तत्र च।  
	तथापि जनसान्द्रत्वमसम्बाधश्च सर्वदा।  
	देव्या अचिन्त्यशक्तित्वान्नायुक्तं तत्र किञ्चन।।530।।  
वैकुण्ठादिलोका हि द्वादशकोट्यादियोजनत्वेन परिमिताः। तत्रानन्तानां विरिञ्चानां अनन्तानामनन्तानां अनन्तानां सुपर्णानामित्येवं   
प्रत्येकमनन्तानां देवऋषिगन्धर्वादिमुक्तानामतीतानां भावात् तन्नगराणां पूर्वमिव सुविशालत्वात्। तथा भविष्यतामनन्तानां मुक्तानां   
ता-दशनगरादिभिर्भाव्यत्वात् एवं बहुविधानन्तनगरभवनानामल्पदेशे कथमवस्थितिः पूर्वं जनरहितदेशावस्थितिः   
पश्चाद्वाऽतिनिबिडत्वमित्याद्यापत्तेश्चेत्याशङ्कायां लोकात्मकेन्दिराचिन्त्यशक्त्याऽनन्तनगरादेरप्यल्पदेशे स्थितिः सर्वदा जनसान्द्रता   
सम्बाधाभावश्चेत्येतत्सर्वमुपपद्यत इत्याह।। अहो इति।। तदुक्तं मध्वविजये ‘तदनादिकालमितमुक्तिरतेरगणेयशम्भुमुखसङ्घततेः।   
नगरैर्महापुरमसंहतिमल्लसति प्रभोरयमहो महिमेति, विधयो विहङ्गपतयोऽगणिता रमणीयुताश्च फणिपेन्द्रमुखाः’ इत्यादि च।।529,530।।  
	एतच्च महदाश्चर्यं विमुक्तिः सादिरेव हि।  
	पृथक्पृथक्च सर्वेषामीशशक्त्या तथापि तु।  
	अनादिकालतो मुक्ता ह्यनन्ताः सन्त्यजादयः।।531।।  
	सर्वेषां मुक्तियोग्यानां विमुक्तिर्मितकालतः।  
	नित्यसंसारिता नो चेत्सर्वकाले तथापि च।।532।।  
	सन्ति संसारिणोऽनन्ता एतदप्यतिकौतुकम्।  
	अचिन्त्ययेशशक्त्यैतद्युज्यते सर्वमेव च।।533।।  
स्यादेतत् यद्यनादिकालतो मुक्ताः स्युः। न चैतद्युज्यते। मुक्तियोग्यत्वा वच्छिन्नाः सर्वेऽप्यनादिकालादारभ्य संसारे स्थित्वा   
स्वस्वयोग्यसाधन परिपाकानन्तरं मुच्यन्ते इति हि प्रमाणान्यनेकानि। सति चैवं कथमनादि मुक्तिप्रत्याशा। तथा चानादिनित्यवैकुण्ठादेः   
सर्वदा निःसङ्ख्यमुक्तजन सङ्कीर्णता न युज्यत इति चेत् सन्ति ह्येवमपि प्रमाणानि। न हि कदाचित् वैकुण्ठाद्यभावो वा तद्भावेऽपि विजनता   
वा तस्य शक्यते वक्तुम्। अतो विरुद्धोभयप्रमेये निरवकाशप्रमाणप्रमिते युगपदणुत्वमहत्त्वन्यायेनाचिन्त्यशक्त्या निर्वाहोऽवश्यं वाच्य   
इत्याह।। एतच्चेति।। एतेनेदमपि परिहृतम्। सर्वेषामपि मुक्तियोग्यानामितः परमनन्तकालं संसाराङ्गीकारे नित्यसंसारित्वं स्यात्। न हि   
नित्यसंसारितया प्रमितानामप्यनन्तकालसंसारित्वमपहायान्यन्नित्यसंसारित्वमस्ति। अत एतद्दोषपरितिहीर्षया इतः परं परिमितकाल एव   
सर्वेषामपि विमुक्त्यङ्गीकारे ततः परं देवऋषिमनुजोत्तमाद्यभावेन जगत्प्रवाहविलोपः स्यादिति तदेषोभयतः पाशा रज्जुरित्युक्त न्यायेनैव   
समाधानादिति प्रसङ्गादाह।। सर्वेषामिति।।531-533।।  
	लोकेष्वीदृशनिःसङ्ख्यविभवेषु सुराः सदा।  
	रूपयौवनसम्पन्नललनायुतमध्यगाः।।534।।  
	नानाभोगभुजः सत्यकामाः क्रीडन्त्यनन्तधा।  
	राजान ऋषिगन्धर्वप्रमुखा अपि केचन।।535।।  
एतादृशेषु वैकुण्ठादिलोकेषु वासयोग्याः के इति जिज्ञासायामाह।। लोकेष्वीदृशेति।। ‘अदायादास्तु पुत्राणामुद्रिक्तज्ञानचक्षुषः।   
नारायणपरा देवा एव तानाप्नुवन्ति चे’ति द्वितीयतात्पर्ये। ‘अश्वत्थवृक्षारण्यादिषु कथं भोगः। तेषां लक्ष्म्यात्मकत्वात्। न हि रमास्वरूपेषु   
वनादिषु अरण्यभगवदन्येषां युज्यते। तथा लक्ष्म्यात्मकजलादियुक्तत्वेन प्रमितेषु अरण्यसुधासमुद्रादिषउ सुतरां मुक्तानां विहारो न   
सम्भवति। लक्ष्म्यात्मकजलपानादेरयोग्यत्वादिति चेदत्राहुः साम्प्रदायिकाः। मातुरङ्के शिशोरवस्थानं मातुःस्तनसंस्पर्शपूर्वकं स्तन्यपानादि   
यथा न विरुद्धं तथा रमाया मातृत्वात् पोषणादिकर्तृत्वान्न स्तन्यपानादि यथा न विरुद्धं तथा रमाया मातृत्वात् पोषणादिकर्तृत्वान्न   
तदात्मकभवनादिषु विहारो दोषाय। किं चाश्वत्थवने ‘शाखां शाखां महानद्यः स्रवन्ति परितस्स्रवाः। धानापूपा मांसखण्डाः सदा   
पायसकर्दमाः’ इति शुद्धसत्वात्मकपदार्थस्रवणं श्रूयते। तद्भोगो न विरुद्धः। अरण्यादिजलेषु तु रमास्वरूपभूतेषु मुक्तभोगार्थं   
शुद्धसत्वरूप जलसम्मेलनमस्ति। तद्भोग एव मुक्तानाम्। यथा रमागर्भाज्जायमानानां सृतिस्थदेवानां तज्जठरगतजडोपादानकदेहवत्त्वं   
तथा रमात्मकवस्तुगतस्वस्वयोग्यजडभोगो युक्त एव। ‘अन्यादृशी हि सुरभुक्तिरतोऽन्यरूपा। मानुष्यभुक्तिरिति नात्र   
विचार्यमस्ती’त्युक्तन्यायाच्च। लोके हंसोऽपि नीरक्षीरसङ्कलनेऽपि क्षीरमात्रं पिबति तथोपपत्तेरिति सर्वमनवद्यम्। अत्र देवशब्दः   
कर्मदेवादिपरोऽपि ज्ञातव्यः। ‘अप्रतीकालम्बनान्नयती’त्याद्युक्तेः। ‘विष्णोर्लोकं तदैवैके यान्ति कालान्तरे परे’ इत्याद्युक्तेश्च। उक्तं   
पुरस्तादेवैतत्। सुरेतरेषामपि वैकुण्ठप्राप्तिमाह।। राजान इत्यादिना।। देवतावाहनपरिचाराणा गन्धर्वाप्सरःप्रभृतीनां च   
चतत्रावश्यम्भाव्यत्वात्। अत्र वस्तुतो येऽप्रतीकालम्बना अष्टगन्धर्वाः काश्चिदप्सरसश्च तेषां सद्यो वैकुण्ठप्राप्तिर्निश्चितैव। तदन्ये   
आजानजास्तत्समा ऋषिगन्धर्वाद्याः कृष्णाङ्गसङ्गयोग्या गोपाङ्गनाश्च ये ते कालान्तरे वैकुण्ठं प्राप्तार इत्याहुः।।534,535।।  
	क्वचित्क्वचिदिहायान्ति देवभृत्यास्तु केचन।  
	निस्सीमाद्भुतभोगास्तु शेषवीन्द्रादिदेवताः।।536।।  
तदन्यगन्धर्वाप्सरःप्रभृतीनां वैकुण्ठलोकगतदेवतासंसेवनार्थं कदाचित् अत्रागमनमात्रं न तु नियतस्थानतया वास इत्याह।। क्वचिदिति।।   
कदाचिदागत्य देवतासेवां विधायान्यत्र वास इत्याहुः। ननु ‘सूर्यप्रसादात्तु नराः पूर्वद्वारेण केशवम्। प्राप्नुवन्त्यथ सोमस्य प्रसादात्पितरस्तथा।   
द्वारेण दक्षिणेनैव गन्धर्वाः पश्चिमेन तु। अग्निप्रसादादृषय उत्तरेणेन्द्रसंश्रयात्। शिवाद्या वायुमाश्रित्य यान्त्यूर्ध्वेन हरिं सुराः’ इति   
छान्दोग्यभाष्ये मनुष्यादीनामपि वैकुण्ठप्राप्त्युक्तेः कथमवरगन्धर्वादीनां तदभावः। यद्यप्ये तद्वाक्यं हृदयस्थभगवत्पुरविषयम्। तथापि   
समानन्यायत्वाद्वैकुण्ठादि साम्येन हृदयपुरे मुक्तिरिति कैमुत्याच्चेयमाशङ्का। मैवम्। अत्र नरशब्देन प्रियव्रतपृथुपरीक्षिदादीनां   
मनुष्याभिमानिनां धनदपुरञ्जनादीनां वा विवक्षितत्वात्। तदुक्तं बृहद्भाष्ये लिङ्गभङ्गार्थं विरजाप्राप्तिसमये सर्वेषां   
वैकुण्ठगमनस्योक्तत्वात्पश्चात्सकृच्छ्वेतद्वीपगमनस्य नियतत्वात्तदा तत्प्राप्तौ द्वार विशेषव्यवस्थापकं च। तत्रैव छन्दोगभाष्ये ‘राजनं   
पृथिवीलोके राज्यमित्युच्यते बुधैः। विराज्यमन्तरिक्षे तु स्वाराज्यं स्वर्गगं भवेत्। एतेषु मोक्षोऽपि भवेन्मानुषाणां विशेषिणाम्। श्वेतद्वीपं ततो   
गत्वा दृष्ट्वा विष्णुं च ते ततः। अनुज्ञाताः प्रमोदन्ते निर्दुःखास्तु धरादि’ष्विति धरान्तरिक्षादिषु मरोत्तमानां स्थित्युक्तेः सकृच्छ्वेतद्वीपगमनस्य   
चाभिधानादिति। अत एव सूर्यप्रसादात्तु नराः पूर्वद्वारेणेत्यस्य सकृच्छ्वेतद्वीपगमनपरत्वमप्यनुमतमित्यविरोधः। न च मध्वविजये   
वैकुण्ठवर्णनानन्तरं ‘सुराद्या नरान्ता मुकुन्द प्रसादादिमं मोक्षमेते भजन्ते सदेति’ इति नरादीनामपि सदा वैकुण्ठप्राप्ति रुच्यत इति   
वाच्यम्। इममित्यस्तेत्थं रूपमोक्षमिति सामान्यतो मुक्तिमात्र परत्वात्। अत एव पूर्वं वैकुण्ठजनकथनप्रस्तावे सुरा इत्येव तत्रोक्तमिति न   
कश्चित्क्षुद्रोपद्रवः। ‘यतो निःसीमकास्तेषां देवानामष्टसिद्धय इत्युक्त्वा देवेष्विन्द्रेशवायुश्रीविष्णूनामुत्तरोत्तरम्। सिद्धयः परिपूर्णाः स्युः’   
इत्येका दशतात्पर्ये देवानां निःसीमानन्दप्रापकाष्टमहासिद्धिसद्भावमभिधाय विशिष्येन्द्रादीनामुत्तरोत्तरमाधिक्येन परिपूर्णत्वोक्तेस्तेषां   
निःसीमाद्भुतभोगो स्तीति ज्ञायत इत्याशयेनाह।। निःसीमेति।।536।।  
	पदद्वयस्थमुक्तानामधिपश्चतुराननः।  
	गायत्रीत्रिपदीज्ञेयैरनिरुद्धादिरूपकैः।।537।।  
	लोकवेदप्राणगतैस्तथान्यैरप्यनन्तकैः।  
	साक्षात्सर्वाङ्गसायुज्यं प्राप्य नित्यं बहिः क्वचित्।  
	कैश्चिदंशैर्विनिर्गच्छन्प्रेरयत्यखिलान्निजान्।।538।।  
	तत्र तत्र स्थितस्तत्तद्भोगान्भुङ्क्ते जगत्प्रभुः।।539।।  
अथानन्तानन्तजीवजडात्मकाशेषप्रपञ्चस्य नानाविधातिविचित्रविशेष सहितस्य ब्रह्मत्वे वायुत्वे चेत्येवं महाकल्पद्वये चान्तर्बहिः   
स्थूलसूक्ष्मात्मकानन्तानन्तरूपजातैः स्थित्वा सृष्टिस्थितिसंयमननियमनादि कर्तृत्वादिरूपेणान्यैरनन्तकालेऽपि मनसापि   
कर्तुमशक्यानन्तानन्तप्रकार निरवधिकाद्भुतपूजां श्रीमद्रमारमणचरणाम्बुजसेवारूपतयैवानवरतभक्तियोगेन सर्वत्र   
तत्तत्प्रवर्तकानन्तानन्दोद्रिक्तभगवद्रूपसाक्षात्कारपूर्वकं तदर्पित तयैव विदधानस्य अनन्तस्वीयकल्पद्वयीयसज्जीवाधिकरणकयोग्यता   
ज्ञानभक्तिवैराग्यापरोक्षादिस्वामित्वेन ‘ब्रह्मा महौघगुणित’मिति महाफल भाजोऽनादिकालादारभ्य सर्वदोषोज्झिततया   
चानचवरतभगवत्प्रवणकाय करणवृत्तित्वेन विकर्मलेशात्यन्ताभावाधिकरणत्वेन च प्रतिक्षणमेधमानभक्ति   
ज्ञानापाराकूपारपरिमग्नपरमानन्दप्रसन्नहृदयस्य अनन्ताम्नायाधीश्वरीसंसेव्य दिव्यपादारविन्दस्य   
सुपर्णादिभिरप्यज्ञातवेदानुक्तगुणगणपरिपूर्णस्य श्रीवासु देवपरमप्रेमास्पदतया   
महालक्ष्मीकटाक्षप्रेक्षैधितसकलसम्पत्समृद्धिसमेतस्यापर ब्रह्मणो विरिञ्चस्य देवताधीश्वरैरपि दुरधिगमं भोगप्रकारं स्वयमत्युत्तमं   
मन्दमतिरपि तदनुग्रहावगतमल्पाल्पतममपि सङ्क्षेपतो दर्शयति।। पदद्वयस्थ मुक्तानामित्यादिना।। अत्र ब्रह्मणो वायुत्वावस्थायामेव   
सह स्थिता ये मुक्तास्तेषां वाय्वाकारेणैव प्राणिनागादिप्रभेदस्वांशैर्नियामकः ब्रह्मत्वाव स्थायामेव सहस्थिता ये मुक्तास्तेषां   
विरिञ्चमहाचतुर्मुख पुरषविराड्रूपादिभि र्नियामक इति साम्प्रदायिकोऽर्थः। ‘स्वजगद्व्यापृतिस्तेषां पूर्ववत्समुदिरिते’त्युक्तेः।।   
गायत्रीत्रिपदीज्ञेयैरिति।। तथा ह्युक्तं बृहदारण्यकभाष्ये ‘गायत्रीत्रिपदीज्ञेयमनिरुद्धादिकं त्रयम्। ब्रह्मा व्याप्नोति मुक्तस्सन् वासुदेवं   
न कश्चन। लोकस्थमनिरुद्धं च प्रद्युम्नं वेदगं तथा। सङ्कर्षणं वायुसंस्थं प्राप्य ब्रह्मा विमुक्तिगः’ इत्यादिना। तत्र स्थि इति   
तत्वप्रदीपवाक्यमेतत्।।537-539।।  
	स्वयं च भोग्यरूपः सन्स्वात्मानं कमलापतौ।  
	समर्पयति भुङ्क्ते च स्वमेवं देवतासु च।।540।।  
स्वयं च भोग्यरूप इति।। स्रक्चन्दनफलपुष्पकौस्तुभमुक्तामालागजाश्वाद्यात्मना वनितारूपत्वेन चेत्यर्थः। उपपादितं वनितारूपत्वं   
‘स्त्रीरूपोमिथुनीभवे’दिति छान्दोग्यभाष्यमुदाहृत्य स्वभावतः पुमाकारस्यापि चेतनस्य कौस्तुभमुक्तामालाद्यात्मना   
कादाचित्काकारव्यक्त्यङ्गीकारो न नियतपुरुषाकारत्वविरोधी। तथा स्त्र्याकारस्य स्वरूपे कादाचित्कव्याक्तिरपि न विरोधिनीति ज्ञेयम्। ननु   
विद्यमानस्यैव स्त्र्याकारस्य व्यक्तिरिति वक्तव्यम्। अन्यथाऽविद्यनानस्योत्पादे ‘मुक्तिर्हित्वान्यथारूपं स्वरूपेण   
व्यवस्थिति’रित्युक्तिविरोधात्। व्यक्तिरित्युक्त्ययोगाच्च। तथा च चतुर्मुखरूपेऽपि भगवानेक एवोभयात्मक इति नियमभङ्गप्रसङ्घ इति चेत्   
कौस्तुभाद्याकारतापि कथम्। नियतपुरुषाकारताहानेः। वस्तुतः पुरुषाकारस्यापि कादाचित्कतादृशयोग्यतासद्भावेनैकदेशस्वरूप एव   
कैस्तुभाद्याकार प्राप्तावपि न नियतपुरुषाकारताभङ्ग इति चेत् सममितरत्रापि। विरिञ्चोऽप्यागन्तुक स्त्र्याकारकचैतन्यविकारेण विहृत्य   
पुनर्निजभावमापद्यते। लयसमये भगवदुदरप्रवेशकाले विद्यमानाकारस्यैव स्वरूपनैयत्यप्रयोजकत्वेन पुमाकाराविरोधेनैव लीलया   
नानाकारककामरूपस्वीकारस्यादोषत्वात्। एतेनाश्वराद्याकारत्वमपि समाहितं ज्ञातव्यम्। केचित्तु   
स्त्र्याद्याकरकादाचित्कशरीरग्रहणाददोष इति मन्यन्ते। स्वं स्वात्मानं भुङ्क्त इत्यर्थः। प्रपञ्चितं चैतत् ‘ते हि देवाः स्वयं भोग्याः स्वयं   
भोक्तार एव चे’ति। न चैवं स्वस्त्रीभोगोऽपीति भ्रमितव्यम्। तस्य भगवदेकभोग्यत्वेनेतरायोग्यत्वात्। उक्तन्यायमन्यत्रातिदिशति।। एवं   
देवतासु चेति।। देवा अप्येवं कामरूपस्वरूपेण ज्योतिर्मयदेहेन फलपुष्पाद्यात्मना भगवन्तमर्चयन्ति स्वयमपि भुञ्जते च। स्त्रीरूपं न देवानां   
प्रमितम्।।540।।  
	अत्ति मुक्तस्वरूपांश्च ज्ञानानन्दादिसद्गुणान्।।541।।  
	शेषवीन्द्रेन्द्रचन्द्रादिदेवैर्मुक्तगणाधिपैः।  
	निःसीमानन्दभोगादिप्रसन्नवदनाम्बुजैः।542।।  
	सर्वगीर्वाणगन्धर्वसेव्यदिव्यपदाम्बुजैः।  
	असङ्ख्यज्ञानभक्त्यादिगुणपूगाभिपूरितैः।।  
	संस्तूयमानसम्पूर्णकल्याणगुणवारिधिः।।543।।  
	वाण्या परमकल्याणपूर्णसद्गुणदेहया।  
	परमप्रियया प्रेमप्रवाहक्लिन्नचित्तया।।544।।  
अत्तीति।। स्वाधीनशुभस्य स्वाभोग्यत्वानुपपत्तेः। ‘भोगाश्च ये यानि चे’त्याद्युदाहृत्य पूर्वं साधितमेतत्।।541-544।।  
	मुक्तौ स्वेन समव्याप्तिमाप्तया हरिभक्तया।  
	भृत्यप्रसादाभिमुखविकसत्कञ्जनेत्रया।।545।।  
	सर्वलोकातिशयितदिव्यसुन्दरदेहया।  
	वृन्दारकेन्द्रवृन्दाभिवन्द्यपादारविन्दया।।546।।  
	सेव्यमानोऽनुसवनं गीयमानश्च सादरम्।  
	नन्दयन्मन्दहासेन सुन्दरीं तामनिन्दिताम्।।547।।  
	अनन्तानन्तरूपेण गायन्ध्यायन्सदा हरिम्।  
	अमन्दानन्दसन्दोहो रमते हर्यनुग्रहात्।।548।।  
मुक्तौ स्वेन समव्याप्तिमाप्तयेति।। तथा ह्युक्तं न्यायविवरणे ‘ब्रह्मणश्च ब्रह्माण्याश्च स्थानैक्यं गुणतारतम्यं चेति, स्थानैक्यं न गुणैस्तत इति   
च। वाक्प्राणौ दम्पती चापि संसृज्येते जनार्दने। मुक्तौ तु तत्प्रसादेन संसृज्यन्ते ततःपरे। प्राणद्वारेण साक्षात्तु प्राणः संसृज्यते हरा’विति   
छन्दोगभाष्ये। अन्येषां प्राणद्वारेण साक्षात्तु प्राणः संसृज्यते हरा’विति छन्दोगभाष्ये। अन्येषां प्राणद्वारा प्राणवाण्योः   
साक्षात्सायुज्याभिधानाच्च। वाक्प्राणाविति सहप्रयोगात्। ततःपरे प्राणद्वारेणेत्यत्र वाग्व्यावृत्तेश्च। साक्षात्तु प्राण इत्यत्र प्राणशब्दस्य   
वागुपलक्षणार्थत्वान्न वाण्याः साक्षात्सायुज्यानुक्ति शङ्कावकाशः। एकादशतात्पर्ये ‘पुरुषोणातिसामीप्यं प्रकृतेर्लय इष्यते। ब्रह्मा च   
प्रकृतिश्चैव मुक्तिगौ विलये यतः। अतस्तौ भिन्नदेहौ तु ज्ञानमात्रौ समीपगा’विति वाण्याः साक्षाद्धरौ लयभिधाय   
भिन्नदेहावित्यन्योन्याप्रविष्टदेहत्वेनैव समीपगत्वोक्त्या साक्षात्सायुज्यं निश्चीयते। यद्यपि प्रागुदाहृतानुव्याख्यानरीत्या सरस्वत्या अपि   
विरिञ्चिदेहे लयसद्भावात्तत्रापि सायुज्यमस्ति। तथापि तद्रूपान्तरसाययुज्यपरमिति सर्वमनवद्यम्। भृत्याः सुपर्णादय एव।। अनिन्दितामिति।।   
अनादिकालतः सर्वदोषहीनत्वेनेति भावः।। अनन्तानन्तरूपेणेति।।   
‘परमाणुप्रदेशेऽपी’त्याद्युक्तविधजीवत्वावच्छिन्नयावज्जीवतद्देहतत्तद्धर्मादीनां प्रत्येकं नियामकतया विद्यमानानां   
तदन्येषामनन्तानन्तरूपाणामधिकारे प्रमितत्वेन मुक्तौ कैमुत्यसिद्धत्वादिति ज्ञेयम्। आनन्दानां सन्दोहः समूहः। भक्तेभ्योऽमन्दानानन्दान्   
सन्दुहते इति वा।।545-548।।  
	एवं विमुक्ताः सर्वेऽपि पुनरावृत्तिवर्जिताः।  
	ध्यायन्ताः कमलानाथं मोदन्ते च रमन्ति च।।549।।  
एवं यथामति सङ्ग्रहेण मुक्तभोगप्रकारं निरूप्य शास्त्रान्तिमसूत्रोक्त मुदीरयन्नुपसंहरति।। एवमिति।। मोदन्ते सुखमनुभवन्ति। रमन्ति   
प्रक्रीडन्ति। सर्वत्र सर्वदा हरिध्यानमवर्जनीयतयानुवर्तते। ‘नित्यज्ञानस्य रूपत्वान्नित्यं ध्यायन्ति केशव’मित्युक्तेरित्याशयेनाह।।   
कमलानाथं ध्यायन्त इति।।549।।  
	इत्थं ह्यनन्तमुक्ताश्च मुक्तिमेष्यन्त्यनन्तकाः।  
	यस्य प्रसादमात्रेण स हरिर्मे प्रसीदतु।।550।।  
एवं समापितग्रन्थस्तत्फलतया मोक्षार्थँ भगवत्प्रसादं प्रार्थयते।। इत्थमिति।। यादृशात्यर्थप्रसादेन भूतानां भविष्यतां च मोक्षलाभस्तादृश   
प्रसादो मे भूयात्। तेन चाशेषानिष्टनिवृत्तिरानन्दावाप्तिश्च स्यादित्यर्थः।।550।।  
	अनन्तानन्तकल्याणापरिपूर्णगुणात्मकः।  
	कमलारमणो नित्यं पातु मां करुणार्णवः।।551।।  
	शास्त्राब्धिवृद्धिपूर्णोन्दुर्गीर्वाणगणसेवितः।  
	वाणीप्रियतमः पातु मध्वाख्यः प्राणनायकः।।552।।  
	श्रीविष्णुतीर्थाम्बुजनाभतीर्थत्रिविक्रमार्यादिमहानुभावान्।  
	भजे सुपूर्णप्रमतिप्रसादप्राप्तप्रकृष्टप्रतिभाप्रगल्भान्।।553।।  
	दुर्वादिमत्तेभमहाङ्कुशं लसच्छ्रीमध्वशास्त्राम्बुजदिव्यहंसम्।  
	गुणाब्धिमज्ञानतमोदिनेशं जयार्यमीडे सुजनाब्धिचन्द्रम्।।554।।  
	श्रीमन्नृसिंहार्यमुखेन्दुबिम्बात्स्रवत्सुतत्वामृतपानतृप्तम्।  
	नारायणार्यावनिदेवमीडे सज्ज्ञानसिद्ध्यै परमं गुरुं मे।।555।।  
इदानीं भगवत्प्रार्थनादिरूपं मङ्गलमाचरति।। अनन्तेत्यादिना।। प्रतिभया प्रगल्भानतिशयितान्।।551-555।।  
	अन्तस्तमोहरमनन्तसमाश्रयं श्रीमध्वार्यशास्त्ररतसज्जनकञ्जबन्धुम्।  
	व्याख्याप्रभाप्रकटितामलतत्वसङ्घं श्रीविठ्ठलार्यतरणिं शरणं प्रपद्ये।।556।।  
अनन्तसमाश्रयमित्यत्र अनन्तशब्द आकाशपरो भगवत्परश्च।।556।।  
	ये ये सुपूर्णमतिशास्त्रमहापयोब्धिसुव्यक्तविष्णुमहिमामृतपानतृप्ताः।  
	तेषां महीसुमनसां पदपांसुपूगैः पूतो भवानि सततं स्वभिषिक्तदेहः।।557।।  
महीसुमनसां भूसुराणाम्।।557।।  
	श्रीशाज्ञाननिदाघतप्तसुजलव्रातं समीक्ष्येरितो  
	 देवेशेन तदीयभावमरुता नीतश्च तीर्थाम्बुभिः।  
	वृष्ट्या तापमपास्य योऽव्यजनयत्प्रज्ञादिसस्यादिकान्  
	 कैवल्यान्नमदाच्च रक्षतु स मां श्रीमध्वसद्वारिदः।।558।।  
निदाघो घर्मातिशः। व्रातः समूहः। देवेशेन सकलामरेश्वरेण। उपमार्थे इन्द्रेण। भावमरुता भक्त्याख्यवायुना। ‘भावो भक्तिः स्वभावश्च   
प्रावण्यं चेति कथ्यते’ इत्युक्तेः। वायोर्मेघनेतृत्वादिति भावः। तीर्थाम्बुभिः शास्त्रम्बुभिः। अन्यत्र कावेर्यादिनद्यम्बुभिः। प्रज्ञादिसस्यादिकान्   
ज्ञानभक्ति वैराग्योपासनादिशालिगोधूमचणकदीन्।।558।।  
	लक्ष्मीपतेऽमलविचित्रमहाविभूते सर्वेश सर्ववरद प्रणतार्तिहारिन्।  
	श्रीमध्वनिर्जरवरार्यगुरो सुदीनं मां दीननाथ परिपाहि कृपाम्बुराशे।।559।।  
श्रीमध्वनिर्जरवरायुर्गुरो श्रीमदानन्दतीर्थाख्यानां शर्वादिसर्वगीर्वाणमहाचार्यवर्याणां गुरो।।559।।  
	श्रीविठ्ठलार्यतनुजेन यथावबोधमानन्दतीर्थवरनामयुजा कृतायाम्।  
	सत्तत्वरत्नमिकरोत्करमालिकायां श्रीमत्फलप्रकरणं परिपूर्णमञ्जः।।560।।  
सत्तत्वेति।। सन्ति निर्दुष्टानि अबाधितानि परापरतत्वान्येव रत्नानि तेषां निकराः समूहाश्च ते उत्कराः उद्गतप्रकाशा इति विशेषणस्य   
परनिपातः। तेषां मालिकायामित्यर्थः।।560।.  
	श्रीमध्वशास्त्रसुमहाब्धिगतत्वरत्नेष्वल्पैः सुमन्दमतिना रचिताऽपि माला।  
	सन्धार्यतामविरतं कमलाप्रियेण नारायणेन हृदये करुणार्णवेन।।561।।  
श्रीमध्वशास्त्रेति।। यद्यपि श्रीमध्वाचार्यवर्यकृतशास्त्रमहासमुद्रे देवतादुरधिगमान्यनन्तानि तत्वानि प्रतिपादितानि। अहं तु   
नानादोषकलुषिततयाऽत्यल्पाधिकारित्वाच्चान्यचित्तः। अतः स्वल्पतमान्येव सामान्यतो मयाऽवगतानि तत्वानि। तत्समीकरणे च   
चित्तकौशलं नास्ति। एवमल्पमेधसाऽकुशलेनापि रचिता सत्तत्वरत्नमाला असमीचीनापि न भगवदुपेक्षाविषयो भवेत्। किं तु   
परमकारुणिकतया सह रमया भगवान् नारायणो दिव्यमाणिक्यमालामिवेमामपि मद्वाक्सूत्रप्रोतामपि तत्वमालां स्वहृदये निधाय मह्यं   
प्रसीदतामित्याशयः।।561।।  
	स्थित्वा मत्संस्थदेवेषु य इमां मालिकां व्यधात्।  
	समर्प्य स्वकृतां स्वस्मिन्प्रीयतां स्वयमेव सः।।562।।  
इति श्रीमद्विठ्ठलाचार्यवर्यतनुजेनानन्दतीर्थनामकेन विरचिता सत्तत्वरत्नमालिकासम्पूर्णा।।  
		श्रीकृष्णार्पणमस्तु।।  
नैवं समर्पणेऽपि मम स्वातन्त्र्यम्। अपि तु कर्ता अर्पयिता भोक्ता च स्वयमेव तथापि केवलं कृपावशेनैव प्रीयतामित्याशयवानहम्।।   
स्थित्वेति।। मयि स्थितेषु तत्वाभिमानिषु ब्रह्मादिदेवेषु स्थित्वा।।562।।  
	महालक्ष्मीमुखाम्भोजमध्वास्वादनमानसः।  
	नारायणः सदा पातु दीनं मां दीनवत्सलः।।1।।  
	क्वाहं सुमन्दधिषणः कलुषी क्व चैतच्छास्त्रं शिवादिविबुधैरधिगम्यमञ्जः।  
	वैयात्यमद्भुतमिदं यदहं प्रवृत्तस्तत्क्षाम्यतां सुरगणैरपराधजातम्।।2।।  
	तत्वरत्नप्रकाशोऽयं स्वप्रकाशाय विष्णवे।  
	समर्पितो मया तेन प्रीयतां कमलापतिः।।3।।  
	नमः श्रीसुखतीर्थार्यहृदयाम्भोजवासिने।  
	रमाप्रणयिने मोक्षदायिने शेषशायिमे।।4।।  
इति सत्तत्वरत्नमाला प्रकाशे फलप्रकरणं सम्पूर्णम्।।16।।  
	इति श्रीमद्विठ्ठलाचार्यवर्यतनुजेनानन्दतीर्थनामकेनविरचिता  
		सत्तत्वरत्नमालिकाप्रकाशिकासम्पूर्णा।।  
		     श्रीकृष्णार्पणमस्तु।।  
