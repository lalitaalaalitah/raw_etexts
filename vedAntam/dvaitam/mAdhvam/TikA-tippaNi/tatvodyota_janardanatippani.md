।। श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ।।
श्रीमदानन्दतीर्थभगवत्पादाचार्यविरचितं
तत्वोद्योतप्रकरणम्

टीका 
(मङ्गलाचरणम्)
विश्वोत्पत्तिस्थितिध्वंसकारणं रमणं श्रियः ।
अभिवन्द्य यथाबोधं तत्वोद्योतं विवृण्महे ।। 
अथ जनार्दनभट्टीया तत्वोद्योतटीकाटिप्पणी प्रारभ्यते
दूरापास्तपराहतिप्रविलयाद्यावद्यशक्त्याकृतिः 
स्वेच्छाधीनकृतिः समस्तविषयानन्तोरुबोधाम्बुधिः ।
यन्ता यो जडचेतने सुमनसामिष्टस्तदन्येष्टकृत्
तं नारायणमन्तरायहतये नौमि श्रियो वल्लभम् ।। १ ।।
पद्मनाभादिपरमहंसा यदुपसत्तितः ।
तापं जहुस्तमानन्दतीर्थं सेवेऽतिनिर्मलम् ।। २ ।।
१संसारापारकान्तारपरिखिन्नकृपाकराः ।
गुरवोऽगाधबोधीयमतस्थाः सन्तु मद्धिये ।। ३ ।।
जयतीर्थार्यतरणेर्गावो विष्णुपदस्पृशः ।
सन्दर्शयन्तु सच्छास्त्रमार्गं मन्ददृशो मम ।। ४ ।।
श्रीमन्नृसिंहार्यगुरूपदेशनिर्णीतमध्वागमतत्त्वसाराः ।
ये दक्षिणस्यां मधुरापुरश्रीनिवासभट्टाभिधया प्रसिद्धाः ।। ५ ।।
अमी व्याख्यन् भारतस्य तथा भागवतस्य च ।
तात्पर्यनिर्णयौ गूढौ सदाचारस्मृतिं तथा ।। ६ ।।
तत्तनूज श्रीनिवासभट्टोपाध्यायनामिनाम् ।
शिष्यो व्यातनुते तत्त्वोद्योतटीकां जनार्दनः ।। ७ ।।
स्पष्टार्थमिह यद्वाक्यं न व्यक्तीक्रियते मया ।
ग्रन्थबाहुल्यभीरुत्वात् न चोद्ग्रन्थं बहूच्यते ।। ८ ।।
१तत्त्वोद्योतोदयादुत्थतट्टीकाशिशिरद्युतेः ।
 उद्यन् प्रभामण्डलोऽयं भूयात् सत्पद्मसौख्यदः ।। ९ ।।
भगवान् जयतीर्थमुनिर्ग्रन्थादौ मङ्गलाचरणपूर्वकं चिकीर्षितं प्रतिजानीते२–  विश्वेति ।। उत्पत्तिश्च स्थितिश्चेत्यादि३ द्वन्द्वसमासः । ‘आङ्महतः समानाधिकरणजातीययोः’४ इति सूत्रेण अनल्पाच्कस्य५ अनभ्यर्हितस्यापि समानाधिकरणादस्य द्वन्द्वे पूर्वप्रयोगज्ञापकाद्६ ‘अल्पाच्तरं पूर्वम्’७ इति विधेरनित्यत्वावगमेन प्रकृतद्वन्द्वेऽपि अनल्पाच्कस्योत्पत्तिपदस्य८ पूर्वं प्रयोगो युक्त इति ज्ञातव्यम् । ‘अल्पाच्तरम्’९ इत्यस्यानित्यत्वाच्छकुनिसूत्रयोरिति साध्विति । एवम् ‘उत्पत्तिस्थितिभङ्गं’ ‘प्रीत्यै माधवमध्वयोः’ इत्यादयः टीकाकारीयाः प्रयोगाः समाधेयाः । प्राञ्चस्तु ‘लब्धजन्मन एव स्थित्यादिः’ इति१० भाष्यटीकारीत्या स्थित्याद्यपेक्षयोत्पत्तेरभ्यर्हितत्वात्११ ‘अभ्यर्हितं पूर्वम्’ इत्युत्पत्तिपदस्य पूर्वं प्रयोग इति समादधते । वन्दनस्य भक्त्याद्यतिशय-पूर्वकत्वसूचनाय, स्वातन्त्र्येण१ तद्वन्दनस्य ‘परिवारतया ग्राह्या अपि हेया प्रधानत’ इति निषिद्धत्वात् परिवारदेवतात्वेनैव वन्दनमिति सूचयितुं च अभि इत्युपसर्गः  ।  २ग्रन्थारम्भसमये सकलवाङ्मनसदेवतायाः  श्रियोऽपि३  वन्दनीयत्वाद् रमणं श्रियः इत्युक्तम् । स्वस्य निरहङ्कारत्वख्यापनाय –  यथाबोधमिति ।। विवृण्महे इत्युत्तमपुरुषप्रयोगादेव ‘वयम्’ इति लभ्यते ।
(ग्रन्थावतरणिका मूले मङ्गलाचरणञ्च)
(टी.) इह अविद्यातिमिरनिरन्तरे संसारकान्तारे परिखिन्नानामल्पास्थिर-सुखखद्योतिकासु द्योतमानास्वपि मनःप्रसादमनासादयतामधिकारिणामनन्ता नन्दनिदानस्य परमपुरुषतत्वोद्योतस्य सिद्धये समीहमानो भगवानाचार्यसूर्यः स्वयमन्तरायविधुरोऽपि निरन्तरायप्रारिप्सितपरिसमाप्त्यादेरङ्गमिष्टदेवताभिपूजनं शिष्यान् ग्राहयितुं प्रकरणादौ निबध्नाति-
(मू.)सर्वत्राखिलसच्छक्तिः स्वतन्त्रोऽशेषदर्शनः ।
नित्यातादृशचिच्चेत्ययन्तेष्टो नो रमापतिः ।। 
देवतास्तुतिमात्रपरत्वादस्य श्लोकस्य ४क्रियाभिसम्बन्धाभावो न दोषाय । किं तु रमापतिः सर्वत्राखिलसच्छक्तिरित्यादिरूपैव योजना ।
यद्यप्यत्र न विशेषणानां परस्परसङ्गत्यपेक्षा । विशेष्यप्रशंसामात्रपरत्वेन निराकाङ्क्षत्वात् । तथाप्येतैरेव स्तवने किमपि प्रयोजनमभिधीयते । अत एव च न वाक्यभेददोषः । 
तत्र विद्योपदेशावसरे सकलवाङ्मनसदेवतया रमया युतस्यैव हरेः स्तुतिरुचिता । अतो रमापतिरिति विशेष्यं निरदिक्षत् । 
(ज.टि.) ननु किमस्य व्याचिख्यासितस्य प्रकरणस्य प्रयोजनम्? को वा विषयः? किञ्च सन्निहितैहिकसुखपरित्यागेन अन्यत्रार्थिता च केषाम् ? येऽत्र मोक्षशास्त्रप्रकरणे अधिकारिणः स्युः? किं वाऽत्र तिमिरं प्रसक्तम्? यन्निरसनाय तत्वोद्योत आरभ्यते । अपिच ‘मेरुः सुवर्ण’ इतिवत् सिद्धार्थकीर्तनपरेण किमनेनाद्यश्लोकेन? इतीमाः शङ्काः परिहरन् आद्यश्लोकमवतारयति– इहेति ।। इह = मनुष्योत्तमादिजगतीत्यर्थः । खद्योतिकासु ज्योतिरिङ्गणेषु ‘खद्योतो ज्योतिरिङ्गणः’१ इत्यभिधानात् । अधिकारिणामिति ।। ब्रह्ममीमांसाधिका रिणाम् इत्यर्थः । अधिकारित्वोपयुक्तमिहामुत्रफलभोगविरागमुपपादयितुमाह– मनःप्रसाद-मनासादयतामिति ।। मनःप्रसादानासादने निमित्तमाह– अल्पास्थिरेति ।। जीवव्यावृत्त्यर्थं परम इत्युक्तम् । उद्योतपदस्वारस्यनिर्वाहायाह–  सूर्य इति ।। तथा चाविद्यानिवृत्तिः परमपुरुषतत्त्वज्ञानं चेति द्वयमवान्तर-प्रयोजनम् । परमप्रयोजनं तु मोक्षः । परमपुरुषतत्त्वं विषयः । तज्जिज्ञासु-रधिकारी । सम्बन्धस्तु यथायथं प्रतिपाद्यप्रतिपादकभावादिरिति मूलशास्त्र-विषयादिनैवास्यापि विषयादिमत्वमित्युक्तं भवति । 
इष्टदेवताभिपूजनमिति ।। स्तुतिरूपमिष्टदेवताभिपूजनमित्यर्थः । एवं च सिद्धार्थपरत्वं स्तुतिरूपमङ्गलेऽनुगुणमेवेति भावः । 
नन्वत्र श्लोके क्रियाभिसम्बन्धाभावः, एतैरेव विशेषणैः स्तवने प्रयोजनाभावः, वाक्यभेदश्चेति दूषणत्रयम् । क्रमेणेष्टापत्त्यादिना परिहरति – देवतेत्यादिना अत एवेत्यन्तेन ।। दूषणत्रयेऽप्याद्यं परिहरति–  देवतेति ।। रमापतिः इति प्रकृतत्वेऽपि ‘ग्रन्थारम्भे विशिष्टेष्टदेवता वन्दनीया’ इति लोकप्रसिद्ध्यनुसारेण देवतापदप्रयोगः । मात्रपरत्वेनेति ।। चिकीर्षितप्रतिज्ञापरत्वे खलु क्रियापदापेक्षा स्यादिति भावः । क्रियाभिसम्बन्धाभावः इति श्रूयमाणक्रियासम्बन्धाभाव इत्यर्थः । न दोषायेति ।। न योजनानुपपत्तिलक्षणदोषायेत्यर्थः ।  एतेन यथाश्रुते काव्यरीत्या अन्वयपर्यवसानहेतोरेव क्रियात्वेनात्राप्यन्वयपर्यवसानहेतोः सर्वत्राखिलसच्छक्तिः इत्यादिपदस्य विद्यमानत्वात् कथं क्रियाभिसम्बन्धाभावः? क्रियाशब्देन तिङन्तक्रियापदविवक्षायामपि विष्णुतत्त्वनिर्णयटीकारीत्या विधिनिषेधाववधूय ज्ञानस्यैवाभावादत्रापि ‘रमापतिः सर्वत्राखिलसच्छक्तिः अस्ति भवति’ इत्यध्याहारस्यावश्यकतया कथं क्रियाभिसम्बन्धाभावः? इति निरस्तम् । अत एव ‘क्रियाभावः’ इत्येव वक्तव्ये श्रूयमाणक्रियापदं नास्तीति सूचयितुं ‘क्रियासम्बन्धाभावः’ इत्युक्तम् । 
अयमत्रानुमानप्रयोगो द्रष्टव्यः । ‘‘अयं श्लोकः क्रियाभिसम्बन्धाभाव-प्रयुक्तयोजनानुपपत्तिमान् न भवति, देवतास्तुतिमात्रपरत्वात् ‘विश्वं विष्णुर्वषट्कारः’ इत्यादिवत्’’ इति । अत्र ‘देवतापरत्वात्’ इत्येवोक्ते ‘अरुणोऽस्ति अनूरुरस्ति’ इत्यादौ क्रियाभिसम्बन्धाभावप्रयुक्तयोजनानुपपत्तिमति व्यभि-चारः । तद्वारणाय– स्तुतिरिति ।। ‘देवतास्तुतिपरत्वात्’ इत्येवोक्ते ‘अशेषगुरुमीशेशं’१ ‘तमेव शास्त्रप्रभवं प्रणम्य’२ इत्यादौ व्यभिचारः । तन्निरासाय – मात्रेति ।। देवतापदं तु स्तुतिविषयसमर्पणार्थं प्रकृते विवक्षितम् । न तु हेत्वन्तर्गतं व्यर्थत्वात् । ‘नरसिंहोऽखिलाज्ञानमतध्वान्तदिवाकरः’३ इत्यत्र देवतास्तुतिमात्रपरत्वेऽपि न व्यभिचारः । तत्रापि क्रियाभिसम्बन्धाभावप्रयुक्तो यो योजनानुपपत्तिलक्षणो दोषः, तदभावरूपसाध्यस्यापि सत्त्वात् । अत एव निरुक्तसाध्यलाभाय क्रियाभिसम्बन्धाभावो न दोषाय इत्युक्तम् । एवं च प्रकृते क्रियापदाभावेऽपि ‘रमापतिः सर्वत्राखिलसच्छक्तिः’ इत्यादियोजनावत् ‘नरसिंहः अमितसज्ज्ञान-सुखशक्तिपयोनिधिः, नरसिंहः अखिलाज्ञानमतध्वान्तदिवाकरः’ इत्यादियोजना द्रष्टव्या । न च तत्र क्रियासम्बन्धाभावेऽपि योजनाया उपपन्नत्वे ‘जयति’ इति क्रियापदवैय्यर्थ्यं स्यादिति वाच्यम्  । अमितसज्ज्ञानेत्यादिविशेषणान्तरवत् स्तुत्यर्थकत्वसम्भवात् । उत्कर्षेण वर्तमानस्यापि गुणत्वेन जयतीति पदस्यापि गुणाभिधायकत्वात् गुणि-निष्ठगुणाभिधानस्यैव स्तुतित्वादिति सङ्क्षेपः । यदि सर्वत्राखिल इति श्लोके क्रियासम्बन्धाभावो न दोषाय, कथं तर्हि योजना? इति पृच्छति – किन्त्विति ।। क्रियापदाभावेऽपि योजनां दर्शयति– रमापतिरित्यादिना ।। एतैरेव विशेषणैः स्तवने प्रयोजनाभाव इति द्वितीयदूषणं शङ्कते– यद्यपीति ।। न परस्परसङ्गत्य-पेक्षेति ।। न परस्परसञ्जाता-काङ्क्षापूर्वकत्वलक्षणसङ्गत्यपेक्षा इत्यर्थः । निराकाङ्क्षत्वादिति ।। परस्परम् इति शेषः । परिहरति–  तथाऽपीति ।।  परस्परा-सङ्गतत्वेऽपि इत्यर्थः । एतैरेवेति ।।  इष्टः इत्यादिभिरेवत्यर्थः । किमपीति ।। कञ्चिदित्यर्थः । तृतीयदोषं परिहरति– अत एवेति ।। प्रयोजनस्याभिधीयमानत्वादेवेत्यर्थः । प्रयोजनाभावस्थल एव वाक्यभेदस्य दोषत्वादिति भावः ।
तत्रेति ।। सर्वत्रेत्यादिविशेषणानां  मध्य इत्यर्थः  ।  यद्वा प्रथमश्लोक  इत्यर्थः । सकलवाङ्मनसेति ।। एतस्याकारान्तत्वं ‘अचतुरविचतुरस्त्रीपुंस’१ इति सूत्रे निपातनाद् ज्ञेयम् ।
(आगमस्येश्वरे प्रामाण्यसमर्थनम्)
(टी.) नन्वीश्वर एव किं प्रमाणम् । आगमं तावद् ब्रूमः । श्रूयते हि ‘द्यावाभूमी जनयन् देव एकः’ इत्यादि । केवलसिद्धार्थबोधकस्य प्रवृत्त्याद्यनङ्गतया वैयर्थ्यप्रसङ्गादागमस्येश्वरे न प्रामाण्यमिति चेत् तत्राऽह- इष्ट इति ।। यद्धि यस्येष्टं तत्तं प्रति बोधनीयं नान्यत् । तथा सत्यनु-पादेयताप्रसङ्गात् । इष्टश्च रमापतिरिति युक्तमेव तद्बोधनम् । न च प्रवृत्त्याद्यनुपपत्तिदोषः । इष्टानुभवस्यैव पुरुषार्थत्वेन ततः प्रयोजनानपेक्षणात् । न हि सुखानुभवस्य प्रयोजनमन्विष्यते । तस्यैव स्वरससुन्दरत्वात् । स्वाश्रिते सुखे दुःखनिवृत्तौ वा लोकानामिष्ट-व्यवहारः । न चानयोरन्यतरो रमापतिस्तत्कथमसाविष्ट इत्यत आह- न ।। अस्माकमिति । यथा खलु केषाञ्चिदिष्ट-साधनतामनासादयन्तोऽपि भावाः परेषां तथाभूता दृश्यन्ते तथा लौकिकानामिष्टतामभजन्नपि भगवानुत्तमाधिकारिणामिष्टो भवतीति किमनुपपन्नम् । सन्ति खलु तेऽपि पुरुषाः येषामपवर्गोऽपि परमपुरुषावबोधनार्थमेवार्थनीयः । यथोक्तम्- 
......... एकान्तानां न कस्यचित् ।
अर्थे नारायणो देवः सर्वमन्यत्तदर्थकम् ।। इति । 
इतरान् प्रत्यपीश्वरस्येष्टसाधनत्वान्न तत्परत्वमागमस्यानुपपन्नम् । इष्टवदिष्टसाधनस्यापि बुभुत्सितत्वात् ।
(ज.टि.) इष्टविशेषणस्य प्रयोजनं वक्तुं तद्व्यावर्त्यां शङ्कामुत्थापयति – नन्विति ।। ‘सर्वत्र’ इत्यादिविशेषणविशिष्टे तु दूरोत्सारितमित्येवकारार्थः । आगमं तावदिति ।। क्रमेण अनुमानमपि ब्रूम इति ‘तावत्’शब्दः क्रमार्थः । श्रूयते हीति ।। ‘अस्ति हि’ इति वाच्ये ‘श्रूयते हि’ इति वदता नेयं श्रुतिरध्येतॄणा-मभावादुच्छिन्ना नापि मङ्गलस्य समाप्तिकारणताबोधकश्रुतिवदनुमेयेति सूचितम् । अत्र यद्यपि ‘यतो वा इमानि भूतानि’ इति श्रुतिरुदाहर्तुं शक्या । तथापि प्रकृते तदुदाहरणे तात्पर्यचन्द्रिकारीत्या रुद्रादेरपि कल्पभेदेन जगत्कारणत्वमस्तु । अतो नेयं श्रुतिर्नित्यातादृशचिच्चेत्ययन्तृत्वविशिष्टे प्रमाणमिति शङ्कोदयात् तामनुदाहृत्यापतच्छङ्कानिवर्तक‘एक’पदघटितेयमेव श्रुतिरुदाहृतेति ज्ञातव्यम् । ‘आदि’ इत्यनेन  ‘य उ त्रिधा तु पृथिवीमुत द्यामेको दाधार’ इत्यादेर्ग्रहणम् । केवलसिद्धार्थेति ।। १कार्यपरस्य ‘गामानय’ इत्यादेर्गवादिरूपसिद्धार्थबोधकस्यापि प्रवृत्त्यङ्गत्वदर्शनादाह – केवलेति ।। ततश्च सिद्धसमभिव्याहृतानयनादिकार्य-बोधकत्वात् प्रवर्तकत्वमुपपद्यत इति भावः । स्वरससुन्दरत्वादिति ।। निरुपाधिकेच्छाविषयत्वादित्यर्थः । न इति पदव्यावृत्त्या शङ्कामुत्थापयति– स्वाश्रित इति ।।  दुःखनिवृत्तौ इत्यत्र स्वाश्रितायाम् इति शेषः ।
उत्तमाधिकारिणामिति ।। एकान्तभक्तानामित्यर्थः । अत एव तथैव गीताभाष्योदाहृतप्रमाणमाह– एकान्तानामिति ।। नन्वितरकार्यापेक्षया रमापतेरिष्टत्वाभावेन तान् प्रति तस्य बोधनीयत्वं स्यादित्यत आह– इतरानिति ।। बुभुत्सितत्वादिति ।। तथा चेष्टसाधनसाधारणं बोधनीयतावच्छेदकं बुभुत्सितत्व-मेव । अतो नाननुगम इति भावः । 
(अनुमानस्येश्वरे प्रामाण्यसमर्थनम्)
(टी.) अनुमानमपि रमापतिं गमयतीत्याशयवानाह- नित्यातादृश-चिच्चेत्ययन्तेति ।। अत्र तदिति सर्वत्राखिलसच्छक्तिः स्वतन्त्रोऽशेषदर्शनः इत्युक्तं परामृश्यते । चिच्चेतनं रमाब्रह्मादि । चेत्यं दृश्यं जडं प्रकृत्यादि  । ननु चेत्यता चितोऽप्यस्ति । यद्वक्ष्यति आत्मनोऽपि दृश्यत्वादिति । तत्कथमुच्यते चेत्यं दृश्यं जडमिति । सत्यम् । चितः पृथगभिधानात् समानोऽपि चेत्यशब्दो जडविषयोऽवगम्यते । चेत्यग्रहणादेवोभयलाभे सति किं चिद्ग्रहणेनेति चेत्सत्यम् । कुरुपाण्डवन्यायेनासाधारणधर्मेण व्यवहारोपपत्तिः । नित्यमतादृशे अपर्याप्तशक्तिनी अस्वतन्त्रे असर्वज्ञे चिच्चेत्ये यन्तेति विग्रहः ।
(ज.टि.) ‘तादृश’ इति समासान्तर्गततच्छब्दस्य ‘अशेषदर्शनः’ इत्यव्यवहित-दर्शनमात्रपरामर्शित्वं वारयति– अत्र तदितीति ।। नित्यानित्यं भिन्ना-भिन्नमितिवत् चिच्चेत्यं पदार्थान्तरमित्यन्यथा प्रतीतेराह– चित् चेतनमिति ।। नन्वेवं वक्ष्यमाणे चिच्चेत्यपक्षकानुमाने रमापतेरपि चेतनत्वेन पक्षत्वापत्त्या तत्र केनचिन्नियतत्वरूप-साध्यस्य बाधः स्यादित्याशङ्क्य, प्रकृते विवक्षितं चिच्छब्दार्थं शृङ्गिग्राहकतया दर्शयति- रमेति ।। चेत्यशब्दार्थमाह – दृश्य-मिति ।। नन्वेवं वक्ष्यमाणानुमाने रमापतेरिति पक्षत्वापत्त्या पूर्वोक्तबाधतादवस्थ्यं स्यादित्यतः प्रकृतविवक्षितं चेत्यशब्दार्थमाह – जडमिति ।। जडं शृङ्गिग्राहकतया दर्शयति – प्रकृत्यादीति ।। समानोऽपीति ।। उभयसाधारणोऽपीत्यर्थः । ‘चिच्चेत्ये यन्ता’ इति विग्रह इति ।। ‘न लोकाव्ययनिष्ठाखलर्थतृनाम्’१ इति षष्ठीसमासप्रतिषेधादिति भावः । यद्यप्यत्र यन्तृशब्दस्य तृन्नन्तत्वेन तृजन्तत्वे वा ‘न लोकाव्ययनिष्ठाखलर्थतृनाम्’ ‘तृजकाभ्यां कर्तरि’२ इति सूत्राभ्यां ‘कर्तृकर्मणोः कृति’३ इति सूत्रप्राप्तषष्ठ्याः षष्ठीसमासस्य च यथाक्रमं प्रतिषेधेऽपि ‘षष्ठी शेषे’४ इति सूत्रेण षष्ठीसमासो भविष्यत्येव । तथापि श्रितादिषु ‘गम्यादीनामुपसङ्ख्यानम्’१ इति २वृत्तिमाश्रित्य समाधानान्तरमेतदुक्तमिति ज्ञातव्यम् ।
(टी.) इदमुक्तं भवति । चिच्चेत्ये ३खल्वपर्याप्तशक्त्यादिमत्तया प्रत्यक्षादि-सिद्धे । अन्यथा नित्यसुखादिप्रसङ्गात् । यच्चैवंविधं तत्केनापि नियतमेव प्रवर्तमानमुपलब्धम् । यथा रथादि । तदेताभ्यामपि येन केनचिन्नियताभ्यां भवितव्यम् । यश्चैतन्नियन्ता स भगवान् रमापतिरिति । नित्येत्यतादृशत्वस्य नियन्तृतायाश्च स्वरूपसङ्कीर्तनम् । चित एव पक्षीकारे प्रकृतिनियततया साङ्ख्यानां, कर्माधीनतया च मीमांसकानां सिद्धसाधनं स्यात् । तत्परिहाराय चेत्यस्यापि परायत्ततया चिन्नियततासम्भवप्रदर्शनाय पक्षीकरणम् । चेत्यमात्रपक्षीकारे च लोकदृष्ट्या, पाशुपतादिस्मृतिरीत्या च चिन्नियततया सिद्धसाधनं स्यात् । तन्निरासाय चितोऽपि पक्षीकारः । न च चिच्चेत्ये एवान्धपङ्गुन्यायेनान्योन्यनियते भविष्यतः किमीश्वरेणेति वाच्यम् । स्वतः शक्तिमात्रशून्ययोरितरेतराश्रयेण इतरेतरप्रत्यासत्तेरेवायोगात् । 
प्रयोजनमननुसन्धदयं न नियच्छेत् । तदनुसन्धाने चापूर्णः स्यादिति तर्कपराहतिपरिहाराय नियमनशीलत्वात् प्रयोजनानुसन्धानाभावेऽपि तदुपपन्नमिति ज्ञापयितुं यन्तेति ताच्छीलिकतृन्नन्तप्रयोगः । तथा च श्रुतिः ‘देवस्यैष स्वभावोऽयम्’ इति । 
न च रुद्रादीनामिव रमापतेरपि कथं चिच्चेत्ययन्तृतोपपत्तिरिति वाच्यम् । यतोऽसावपर्याप्तशक्तित्त्वादीनां हेतूनां पक्षधर्मताबलेन सिद्ध्यन् पूर्णशक्त्यादिरूपेणैव सिद्ध इत्याशयवानाह- सर्वत्राखिल-सच्छक्तिः स्वतन्त्रोऽशेषदर्शन इति ।। सर्वत्र सकलचिच्चेत्यनियमन- विषये, अखिला= पर्याप्ता, सती = प्रतिबन्धादिदोषरहिता, शक्तिर्यस्यासौ तथोक्तः । स्वतन्त्रः = स्वेच्छाधीनप्रवृत्तिः । अशेषविषयत्वादशेषं दर्शनं यस्या-सावशेषदर्शन इति ।
(ज.टि.) मूले ‘यन्तेष्टो नो रमापतिः’ इति निर्देशबलेन रमापतिपक्षकानुमानं प्रतीयते । तच्चासङ्गतम् । ‘रमापतिरूपपक्षसिद्ध्यनन्तरमनुमानप्रवृत्तिः, अनुमान-प्रवृत्त्यनन्तरं रमापतिसिद्धिः’ इत्यन्योन्याश्रयादित्यत आह– इदमुक्तमिति ।। उपनयं सूचयति– तदिति ।। निगमनं दर्शयति– एताभ्यामिति ।। ननु रथादेश्चैत्यरूपपक्षान्तर्गतस्य कथं सपक्षत्वम् ? इति चेन्न । अपर्याप्त-शक्त्यादिमत्तया प्रत्यक्षसिद्धत्वे सत्यस्मदाद्यप्रत्यक्षनियन्तृकजीवजडराशेरेव पक्षतया विवक्षितत्वेन रथादेरनेवंविधत्वेन सपक्षत्वे बाधकाभावात् । नन्वेवं चिच्चेत्ये इति टीकायां प्रतिज्ञानिर्देशानुपपत्तिरिति चेन्न, तस्यापि निरुक्त-पक्षतावच्छेदके तात्पर्यात् । दृश्यते खलु ‘पर्वतो वह्निमान्’ इति सामान्य-प्रतिज्ञायाः पर्वतत्वस्य निर्वह्निपर्वतसाधारणतया धूमवत्पर्वतत्वे वा एतत् पर्वतत्वे वा पक्षतावच्छेदके तात्पर्यम् । पर्वतमात्रस्य पक्षत्वे बाधादिति । सम्मतं चैतत् कर्तव्यहेतुर्यावति तावत एव पक्षत्वमभिमतम् । अतो नांशतो बाधादीति वदतां १मणिटीकाकृता-मपि । २प्राञ्चस्तु ‘सर्वा पृथिवी इतरभिन्ना पृथिवीत्वात्’ इति व्यतिरेकिणि घटत्वेन रूपेणेतरभेदस्य घटे सिद्धत्वात् यथा घटस्य घटत्वेन रूपेण दृष्टान्तत्वं तथेहापि रथादेश्च्चेत्यत्वेन रूपेण पक्षत्वेऽपि रथत्वादिना रूपेण सपक्षत्वं न विरुद्धम् । तेन रूपेण केनचित् नियन्तृत्वरूपसाध्यस्य सिद्धत्वाद् इत्याहुः । नन्वेतावता नियन्तृत्वमात्रसिद्धावपि रमापतिसिद्धौ किमायातम् ? इत्यत आह– यश्चेति ।। रुद्रादेर्नियम्यकोटिप्रविष्टत्वेन तमादाय साध्यापर्यवसानादिति भावः । प्रत्यासत्तेरेवेति ।। मेलकस्वतन्त्रपुरुषाभावे अस्वतन्त्रयोरेकदेशमेलन-रूपप्रत्यासत्तेरेवायोगादिति भावः । किं वक्तव्यं परस्परनियतत्वं सम्भवति? इत्येवकारार्थः । इति तर्कपराहतीति ।। चिच्चेत्ये केनचिन्नियते इत्यनुमानस्येत्यर्थः । ताच्छीलिकेति ।। तत् चिच्चेत्यनियमनं शीलमस्येत्यर्थको यस्तृन्प्रत्यय-स्तदन्तयन्तृशब्दप्रयोग इत्यर्थः । देवस्येति ।। एष स्वभावः इच्छा स्वभावः इत्यर्थः । अतः अयम् इत्यनेन न पौनरुक्त्यमिति ज्ञातव्यम् । १कथञ्चिदिति ।।  रुद्रादीनां महदाद्यतिरिक्तयत्किञ्चिदहङ्कारतत्वादिमात्रनियन्तृत्ववद् रमापतेरपि यत्किञ्चिज्जडनियन्तृत्वोपपत्तौ प्रतिज्ञाया अर्थान्तरत्वं दूषणम् । पूर्णशक्त्यादिविशिष्ट-रमापतिसाधनस्यैव प्रकृतसङ्गतत्वात् । पक्षस्य च कृत्स्नत्वादिना अविशेषितत्वादिति भावः । पक्षधर्मताबलेनेति ।। समुचितदेशसिद्धिबलेनेत्यर्थः२ । पूर्णशक्त्यादि-रूपेणैवेति ।। न ह्यपर्याप्तशक्ति-जडनियन्तृत्वं पर्याप्तशक्तेरेव भवति । नियम्य-नियामकयोरविशिष्टत्वादिति भावः । यद्यपि ‘स्वस्य तन्त्रः स्वतन्त्रः’ इति व्युत्पत्त्या स्वाधीनत्वं वा लोकरूढ्या अनन्याधीनत्वं वा स्वतन्त्रशब्दार्थः । तस्य च रमापतेश्चिच्चेत्यनियमनविषये उदासीनत्वेऽप्युपपत्त्या नियामकत्वा-नुपपादकतया तदुपपादनार्थं विवक्षितं स्वतन्त्रशब्दार्थमाह – स्वेच्छाधीनेति ।। जगन्नियन्तुमिच्छति । १प्रयतते च । अतश्चिच्चेत्यनियामकत्वं रमापतेरुपपद्यत इति भावः । ‘स्वेच्छाधीना’ इत्यत्र स्वशब्देनास्मदादीनां विष्टिगृहीतानां च निरासः । अशेषं दर्शनं यस्यासौ इति विग्रहवाक्यगतस्य अशेषपदस्याशेषजडाद्यात्मक -मित्यर्थप्रतीतिं निरस्यति – अशेषविषयत्वादिति ।। विषयविषयिणोरभेदोपचार इति भावः ।
(मुक्तचेतने भेदाक्षेपस्तत्साधकानुमानप्रयोगश्च) 
(टी.)  अत्राऽहुः- भवतु चेत्यं परमेश्वरनियतम् । २चेतनश्च संसारी । मुक्तस्तु न च केनापि नियतः । नियम्यनियामकभावस्य भेदव्याप्त-त्वात्  ।  न च मुक्तस्य कुतोऽपि भेदोऽस्ति  ।  प्रमाणाभावात् । व्यापकाभावे च व्याप्यनिवृत्तिरवश्यम्भाविनीति । तत्राऽह-
(मू.)विमतो भिन्नो मुक्तत्वात् यदित्थं तत्तथा । 
यथा सम्प्रतिपन्नः ।  
ननु  ग्रन्थो  हि  वादप्रक्रियया प्रवर्तते । शिष्यानुकम्पया प्रवर्तनात् । वादे च- ‘पृष्टेनाऽगम एवाऽदौ वक्तव्यः साध्यसिद्धये’ इत्यङ्गीकारः । तत्कथमनुमानमुच्यते । सत्यं, आगमोऽप्यत्रार्थे अभिधास्यते । अनुमानं तु तदर्थावधारणार्थमुपोद्घातप्रक्रिययोपन्यस्तमित्यदोषः । 
(अनुमाने विमतसम्प्रतिपन्नपदप्रयोगप्रयोजनम्)
अत्र विमत इति संसारान्मुक्तो विवक्ष्यते । तस्याऽत्मेत्येव ग्रहणे सिद्धार्था प्रतिज्ञा स्यात् । औतवादिनाऽपि संसारिणो भिन्नत्वेनाभ्युपगतत्वात् । भेदस्य च पारमार्थिकत्वानौपाधिक-त्वाभ्यामविशेषितत्वात् । मुक्त इत्येव तर्ह्युच्यताम् । १निगडमुक्तेन सिद्धार्थता स्यादिति चेत् । तर्हि संसारान्मुक्त इति वक्तव्यम् । तथा कृते गौरवं स्यादिति चेत्, न । विमतेरनेकविधत्वेन धर्मिविशेषानिश्चये साध्यविशेषोपादानादिना तन्निश्चयानुसरणेऽपि गौरवसाम्यात् । तथापि विनिगमनं कुत इति चेत् । अर्थप्रतिपत्तिगौरवाच्छब्दगौरवस्य ज्यायस्त्वात् । सत्यम् । तथाप्यप्रसिद्धविशेष्यत्वाप्रसिद्धविशेषणत्व-प्रसिद्धार्थत्वप्रमाणबाधानां२ प्रतिज्ञादोषाणामुद्धारोऽप्यनेन सङ्क्षेपतः कृतः स्यादित्येवमर्थं विमतग्रहणम् । तथा हि, यदि विशेष्यो मुक्तात्माऽप्रसिद्धः स्यात्तदा किमाश्रया विमतिः स्यात् । यदि च विशेषणं भेदोऽप्रसिद्धो भवेत्तदा किमुल्लेखिनी विमतिर्भवेत् । यदि वा भेदो मुक्तात्मनि सिद्धो बाधितो वा भवेत्तदाऽप्यन्यतरपक्षनिश्चयान्न विमतिः स्यात् । अस्ति चेयम् । ततो नाप्रसिद्धविशेष्यत्वादीति । एतेनोदाहरणेऽपि सम्प्रतिपन्नग्रहणस्य साध्यसाधनवैकल्याद्युद्धारः प्रयोजनं व्याख्यातम् । अन्यथा यथा निगडमुक्त इत्यवक्ष्यत् ।
(ज.टि.) भवत्विति ।। तथा च – चिच्चेत्योभयपक्षकानुमाने अंशतः सिद्धसाधनम् । मायावादिभिरपि व्यावहारिकपरमेश्वरनियम्यत्वस्य संसारदशायां ३जडेऽङ्गीकारादिति भावः ।
ननु चेतनमात्रं पक्षोऽस्तु । अतो नोक्तदोषः, इत्यत आह– चेतनश्च संसारीति ।। ‘परमेश्वरनियतो भवतु’ इति पूर्वेण सम्बन्धः । एवं च चेतनमात्रस्यापि पक्षत्वेऽपि संसारदशामादाय सिद्धसाधनं तादवस्थ्यमेवेति भावः ।  ननु मुक्तस्य पक्षत्वाङ्गीकारान्नोक्तदोष इत्यत आह– मुक्तस्त्विति ।। न च मुक्तस्य कुतोऽपीति ।।  कुतोऽपि कारणादित्यर्थः । १मोक्षदशायाम् अज्ञानरूप-कारणाभावादिति भावः । यथोदाहरन्ति-
विभेदजनकेऽज्ञाने नाशमात्यन्तिकं गते ।
आत्मनो ब्रह्मणो भेदमसन्तं कः करिष्यति ।। इति । 
यावन्मोक्षं तु भेदः स्यात् जीवस्य परमस्य च ।
अतः परं न भेदोऽस्ति भेदहेतोरभावतः ।। 
इति । व्यापकाभावे चेति ।। ‘मुक्तो न केनचिन्नियतो भेदशून्यत्वात्’ इत्यनुमानबाधितमुक्तमात्रपक्षकानुमानमिति भावः । अनुमानं त्विति ।। तदर्थावधारणार्थम् भेदागमार्थावधारणार्थमित्यर्थः । उपोद्घातप्रक्रिययेति ।। ‘प्रतिपाद्यमर्थं बुद्धौ सङ्गृह्य तदर्थं प्रागेवार्थान्तरवर्णनमुपोद्घात’ इति उपोद्घात-शब्दार्थः । अदोष इति ।। असङ्गतिलक्षणदोषो नास्तीत्यर्थः । ननु ‘संसारी नित्यो न वा’ इत्यादि २विमतिविषयस्य संसारिणोऽपि पक्षत्वापत्त्या विमतेः नियतविषयत्वाय ३विमतिविषयतावच्छेदकं वाच्यम्, तत् किम्? इत्यत आह– विमत इति ।। संसारान्मुक्त  इति ।।  स च वचनव्यत्यासेनोच्यते । येन ‘४अत एव विमतिविषयो यावानिति’ उत्तरग्रन्थविरोधः स्यात् । किन्तु अभिप्रेत्य इत्यत आह– विवक्ष्यत इति ।। तथा च संसारान्मुक्तत्वं विमति-विषयता-वच्छेदकमिति भावः । तथा कृते गौरवमिति ।। शब्दगौरवमित्यर्थः । विमतमिति पक्षीकारेऽपि गौरवं समानम् इति पूर्वपक्षी सप्रपञ्चम् उपपादयति– विमतेरिति ।। अनेकविधत्वेनेति ।। संसारी नित्योऽनित्यो वेत्याद्यनेकप्रकारेण अनेक-विधत्वेनेत्यर्थः । १धर्मिविशेषानिश्चय इति ।। संसारान्मुक्तरूपधर्मिविशेष इत्यर्थः । साध्यविशेषोपादानेति ।। ‘आदि’पदेन पक्षविशेषोपादानं गृह्यते । तन्निश्चयानुसरणेऽपीति ।। धर्मिनिश्चयानुसरणेऽपीत्यर्थः । अयमाशयः– ‘विमतो भिन्नः’ इत्युक्ते यत्किञ्चिद् २विमतिविषयत्वस्य केवलान्वयितया सर्वस्यापि पक्षत्वापत्तौ संसारान्मुक्तो भिन्नोऽभिन्नो वेति विमतिविषयो विवक्षित इति नेतरेषां पक्षत्वमिति वक्तव्यम् । तथा सति प्रतिपत्तिगौरवं स्यादिति । विनिगमनमिति ।। संसारान्मुक्त मुक्त इत्येव वक्तव्यमिति निष्टङ्कनमित्यर्थः । तथापीति ।। गौरवे समानेऽपीत्यर्थः । कृतः स्यादिति ।। सूचितः स्यादित्यर्थः । 
(पूर्वोक्तानुमाने भिन्न इति सामान्यतः साध्यनिर्देशाभिप्रायः)
(टी.) नन्वत्र भेदः किं परमात्मप्रतियोगिकः साध्यः उत जीव-प्रतियोगिकः अथ वा जडप्रतियोगिकः आहोस्वित्सकलप्रतियोगिकः । नाऽद्यः । परमात्मनि हेतोरनैकान्त्यात् । संसाराभावलक्षणमुक्तत्वस्य तत्र सत्त्वात् । द्वितीयेऽपि सकलजीवप्रतियोगिकः स्वव्यतिरिक्त-जीवप्रतियोगिको वा । न प्रथमः । मुक्तस्यापि जीवत्वेनांशे बाधात् । न द्वितीयः । मुक्तस्य तद्भेदसिद्ध्या विना तेषामेतद्व्यतिरिक्तत्वा-सिद्ध्याऽप्रसिद्धविशेषणत्वात् । सिद्धौ च सिद्धसाधनत्वात् । जीवभेदसाधनस्य प्रकृतानुपयोगित्वेनार्थान्तरत्वाच्च । एतेन संसारिभ्यो भेदः  साध्यत  इत्यपि  परास्तम्  ।  अत एव न तृतीयः । नापि चतुर्थः । पूर्ववदंशे बाधात् । अप्रसिद्धविशेषणत्वाच्च ।
(ज.टि.) परमात्मनि कदापि संसाराभावेन संसारध्वंसलक्षणमुक्तत्वाभावात् नानैकान्त्यमित्यत आह– संसाराभावेति ।। अत्यन्ताभावमादाय तत्राऽपि संसाराभावलक्षणहेतुत्वादित्यर्थः । जीवभेदसाधनस्य प्रकृतानुपयोगित्वे-नेति ।।१ जीवमात्रनिरूपितभेदमात्रसाधनस्येत्यर्थः ।२
३एकजीवधर्मिकतदतिरिक्तसकलजीवप्रतियोगिकभेदस्य  प्रकृतनियम्य-नियामकभावानुपयुक्तत्वेनेत्यर्थः । जीवपरमात्मभेदस्यैव नियम्यनियामक-भावोपयुक्तत्वादिति भावः । अत एवेति ।। अर्थान्तरत्वादेवेत्यर्थः । पूर्ववदंश इति ।।  मुक्तस्यापि जीवत्वेन जीवभेदसाधने बाध इत्यर्थः ।
(टी.) मैवम् । अविवक्षितप्रतियोगिविशेषभेदस्य साध्यत्वात् । न चैव-मर्थान्तरता । मुक्तस्य भेदमात्रानङ्गीकारेणाऽक्षिपन्तं प्रति तत्साधनस्य सङ्गतत्वात् । ईश्वराद्भेदस्त्वागमादिना साधयिष्यते । अथवा प्रागवस्थायां येन भेदेन विशिष्टः तेनैव मोक्षेऽपीत्ययमत्रार्थो विवक्षित इति न कश्चिद्दोषः ।
(ज.टि.) नन्वेवमपि प्रकृतनियम्यनियामकभावोपयुक्तभेदसिद्धिः न स्यादित्यत आह–  ईश्वरा-दिति ।। अनेनैवानुमानेन यथा जीवपरमात्मभेदसिद्धिः तथा उपायान्तरमाह–अथवेति ।। प्रागिति ।। मुक्तेरिति शेषः ।  इति न कश्चिद्दोष इति ।। संसारदशायां ईश्वरप्रतियोगिकभेदस्य जीवे परैरप्यङ्गीकृतत्वेन मुक्तस्य तद्वैशिष्ट्यसिद्धौ तस्य नियम्यनियामकभावोपयुक्तत्वेन अर्थान्तरादिः कश्चिददोष इत्यर्थः । 
(पूर्वोक्तानुमाने परमात्मनः पक्षत्वेऽनुपपत्तिनिरासः)
(टी.) ननु चात्र परमात्मा पक्षः सपक्षो विपक्षो वा । नाऽद्यः । परेण मुक्तपरमात्मभेदस्यानङ्गीकृतत्वेन द्वयोः पक्षीकरणासम्भवात् । अङ्गीकृतत्वे चानुमानवैयर्थ्यात् । न द्वितीयः । तत्र परस्य साध्या-सम्मतेः । न तृतीयः । भेदाभावस्य वादिना क्वाप्यनभ्युपगतत्वात् । मैवम् । पक्षत्वेऽपि परमात्मनः मुक्तपरमात्मानौ भिन्नावित्य-पक्षीकरणात् । अत एव च विमतो भिन्न इति विमतिविषयो यावानिति सामान्येनोक्तम् ।
(ज.टि.) तस्मिन् सति किं स्यात्? इत्यत आह– द्वयोः पक्षीकरणा-सम्भवादिति ।। द्वित्वस्य भेदव्याप्तत्वादिति भावः । भेदाभावस्येति ।। मायावादिभिः भेदाभावाभ्युपगमेऽपि वादिना भेदसाधयित्रा त्वया  तस्य  केवलान्वयित्वाभ्युपगमेन भेदसामान्याभावस्य क्वापि अनभ्युपगमादित्यर्थः । अत एवेति ।। निगडमुक्ते साधनवैकल्यादेवेत्यर्थः ।
(पूर्वोक्तानुमाने हेतुपरिष्कारः)
(टी.)ननु मुक्तत्वं संसारप्रध्वंसो वा तत्संसर्गाभावो वा । नाऽद्यः । परमात्मन्यसिद्धेः । निगडमुक्तादिदृष्टान्तस्य साधनवैकल्यापत्तेश्च । अत एव न द्वितीयोऽपीति । मैवम् । १अविवक्षितविशेषबन्धसंसर्गाभावस्य हेतुत्वात् । ननु चात्र बन्धाभावाधिकरणत्वं हेतुः । अभावाधिकरणत्व-मात्रेणालम् । केवलान्वयित्वेन विशेषणव्यावर्त्याभावात् । अपि चाधि-करणत्व-मात्रेणालम् । किमभावग्रहणेन ।  किं च २अधिकरणं कारकविशेषः । कारकत्वमात्रेणालं किं विशेषग्रहणेन । एवं कारकं कारणविशेषः । कारणत्वमात्रेणालम् । तत्किं विशेषेणेति । मैवम् । तथा सति प्रमेयत्वादीनामपि केवलान्वयित्वभङ्गप्रसङ्गात् । प्रमाविषयत्वं प्रमेयत्वम् । १तत्र विषयत्वमात्रेणालम् । किं प्रमाग्रहणेनेत्यादेस्तत्रापि सुवचत्वात् । यद्धेतुव्यवच्छेदकत्वेन पृथगुपादीयते तदेव विशेषणं प्रयोजनान्तरमपेक्षते । न पुनस्तन्मात्रान्तर्गतमिति चेत् । समं प्रकृतेऽपि । 
(प्रकारान्तरेण हेतुसाध्यपरिष्कारः)
अथवा संसारसंसर्गाभावो मुक्तत्वं तथात्वे घटो दृष्टान्तः । परमात्मप्रतियोगिको वा भेदोऽत्र साध्यः । बन्धप्रध्वंसाधिकरणत्वं च मुक्तत्वमिति न परमात्मनि व्यभिचारः ।
(ज.टि.) बन्धसंसर्गाभावस्य हेतुत्वादिति ।। बन्धसंसर्गाभावश्च परमात्मनि अत्यन्ताभावमादाय, मुक्तजीवे ध्वंसमादाय, निगडमुक्ते तु निगडबन्धध्वंसमादाय अनुगत इति भावः । केवलान्वयित्वेनेति ।। सर्वत्रापि यत्किञ्चित् बन्ध-संसर्गाभावस्य सत्वादिति भावः । व्यावर्त्याभावादिति ।। बन्धविशेषण-व्यावर्त्याभावादित्यर्थः । किं प्रमाग्रहणेनेत्यादेरिति ।। एवं विषयत्वं ‘सप्तम्य-धिकरणे च’१ इति सूत्रोक्तकारकविशेषः । तत्र कारकत्वमात्रेणालम् । किं विशेषग्रहणेन? किञ्च कारकं कारणविशेषः । तत्र कारणत्वमात्रेणालम् । किञ्च कारणत्वम् अनन्यथासिद्धनियतपूर्ववृत्तित्वम् । तत्र वृत्तित्वेनैवालम् । किमितरेणेत्यादेरित्यर्थः । प्राक् विकल्प्य दूषितं मुक्तत्वं प्रकारान्तरेण निरुच्य २दृष्टान्तान्तरदानेन निर्वक्ति – अथवेति ।। 
ननु निगडमुक्ते दृष्टान्ते संसारस्य अनादित्वेन तत्प्रागभावाभावात् संसारित्वेनैव३ तद्ध्वंसतदत्यन्ताभावयोरभावात् साधनवैकल्यं तदवस्थमेवेत्यत आह – तथात्व इति ।। घटदृष्टान्ते च संसारात्यन्ताभावमादाय साधनं सुसम्पाद्यमिति भावः ।
(विमतो भिन्न इत्यत्र भेदे पारमार्थिकत्वादिप्रश्नायोगसमर्थनम्)
(टी.) स्यादेतत् । किमनिर्वचनीयो भेदः साध्यते । किं वा पारमार्थिकः । नाऽद्यः । अपसिद्धान्तात् । न द्वितीयः । परं प्रति दृष्टान्तस्य साध्यवैकल्यादित्यत आह- 
(मू.)न च भेदे विकल्पो युज्यते 
चशब्द एवार्थे विकल्प इत्यनेन सम्बद्ध्यते । समुच्चये वा । एतदाशङ्कानिराससमुच्चितस्यैवानुमानस्य साधकत्वात् । एकत्र धर्मिणि विरुद्धानेकाकारकल्पनं विकल्पः । संशय इति यावत् । तन्मूलः प्रश्नोऽत्र विकल्पपदेन लक्ष्यते । हेतुसूचनं लाक्षणिकपदप्रयोगे प्रयोजनम् ।
(ज.टि.) हेतुसूचनमिति ।। कुतः प्रश्नो न युज्यते? इत्युक्ते कारणीभूतसंशया-भावात् इति हेतुसूचनमित्यर्थः ।
(टी.) १इदमुक्तं भवति । आस्तामिदं दूरे दूषणाभिधानम् । प्रश्न एव तावदयं न युज्यते । सन्देहमूलत्वात् प्रश्नस्य । न खलु कश्चिन्निश्चितं पृच्छति । नाप्यत्यन्ताविदितम् । न च विमतो भिन्न इत्युक्ते विना प्रश्नेना-पसिद्धान्ताद्युद्भावनावसरोऽस्ति । 
(प्रश्नस्य संशयमूलकत्वसमर्थनम्)
ननु विनाऽपि सन्देहात् प्रश्नो भवति । यथा देवदत्त कियन्तस्तनयास्तवेति । मैवम् । तत्रापि पुत्रत्वसामान्यस्य सङ्ख्याविशेषसमानाधिकरणतया अनुभूतत्वेन तत्प्रतिभासे सति संस्कारोद्बोधात् सङ्ख्याविशेषस्मृतौ तत्रान्यतमजिज्ञासायां निश्चायकप्रमाणाभावेन संशयोदयस्य न्यायप्राप्तत्वेन तन्मूलत्वात् । केवलं सङ्ख्याप्रभेदानां बाहुल्याद्गौरवभयेन एको द्वौ वेत्यादिविशेषनिर्देशेन विना कियन्त इति सामान्येन प्रश्नः क्रियते ।
अथात्र  गिरिदर्यां किमप्यद्राक्षमित्युक्ते किं लक्षणकं तदिति पृच्छति । तदा कथं सन्देहहेतुकत्वम् । विशेषस्मरणोपायाभावादिति चेन्न । तत्रापि वस्तुत्वेन लक्षणसद्भावमनुमाय ततस्तद्विशेषस्मृतौ तत्किमनुभूतेष्वन्यतममन्यद्वेति सन्देहादेव प्रश्नात् ।
(ज्ञानिकृतप्रश्नस्य संशयमूलकत्वाभावेऽपि प्रकृतसंशयस्य तन्नैयत्यसमर्थनम्)
अस्तु वा अन्यत्र प्रश्नो यथा तथा । अनेककोट्यवलम्बी प्रकृतस्तावत् सन्देहमूल एवाङ्गी-कार्यः ।
(ज.टि.) ‘प्रश्न एव न युज्यते’ इत्युक्ते अन्यस्तु युज्यत इत्यर्थपरत्वं वारयितुमाह– इदमुक्तमिति ।। प्रश्न एवेति ।। तथा च कैमुत्यन्यायसूचनमेव कारणप्रयोजनमिति भावः । प्रश्नस्य सन्देहमूलकत्वं व्यतिरेकमुखेन दृढयति–  न खल्विति ।। ननु प्रश्न एव मया न कृतः यस्य अयुक्तत्वं साध्यत इत्यत आह –  न च विमत इति ।। ‘देवदत्त  कियन्तः?’ इति प्रश्नस्य १पुत्रमात्रविषयत्वं भ्राम्यन् शङ्कते– नन्विति ।। तत्प्रतिभास इति ।। पुत्रत्वसामान्यप्रतिभास इत्यर्थः । तत्रेति ।। ‘द्वित्वादिसङ्ख्याविशेषाणां मध्ये’ इत्यर्थः । तथा च सङ्ख्याविशेष एवायं प्रश्न इति भावः । न्यायप्राप्तत्वेनेति  ।।  ‘कारणे सति कार्यम्’ इति न्याय-प्राप्तत्वेनेत्यर्थः । विशेषस्मरणोपायेति ।। प्रत्यक्षोपस्थिते धर्मिणि साधारणधर्मज्ञानं विशेषस्मरणहेतुः । तच्च प्रकृते नास्तीत्यभिमानः । प्रत्यक्षेण धर्म्युपस्थितिरेव न विशेषस्मरणोपायः । किन्तु अनुमानादिनापीत्याशयेन परिहरति– तत्रापीति ।। ननु निश्चयवतोऽपि परीक्षार्थं प्रश्नदर्शनात् न प्रश्नस्य सन्देहमूलकत्वनियम  इत्यत आह– अस्तु वेति ।।  ‘परीक्षादिस्थले’ इत्यर्थः  । यथा तथेति ।। सन्देह-मूलस्तदमूलको वेत्यर्थः । ‘प्रश्न’ इति शेषः । ‘सन्देहमूलक एवाङ्गीकार्यः’ इत्यत्र सम्भावकमाह – अनेककोटीति ।।२
नन्विदं न सन्देहमूलत्वनिश्चायकम् । परीक्षार्थं प्रश्नेऽपि अनेक-कोट्यवलम्बित्वस्य सत्वात् । कथं तर्हि सन्देहमूल एव अङ्गीकार्यः? इति निष्टङ्कनमिति चेत्, न अनिर्वचनीयत्वादिनिश्चयविधुरं पारमार्थिकभेदजिज्ञासुं प्रत्येव आचार्येणैतद्ग्रन्थरूपेण वादकथाप्रवर्तनात् । अत एवोक्तमर्वाक्– ‘ग्रन्थोऽयं वादप्रक्रियया प्रवर्तते । शिष्यानुकम्पया प्रवर्तनात्’ इति । अत एवास्य प्रश्नस्य न परीक्षार्थत्वशङ्कावकाश इत्याकलयामः । उक्ताभिप्राय-स्फोरणायाह – प्रकृतस्तावदिति ।। 
(भेदे पारमार्थिकत्वादिकोटिकसंशयायोगसमर्थनम्)
(टी.) अस्तु सन्देहमूलत्वं प्रश्नस्य । तथापि कुतो न युज्यत इत्यत्रापि न च भेदे विकल्पो युज्यते इत्येवोत्तरम् । प्रश्नो हि सन्देहहेतुक इत्युक्तम् । न च भेदे भेदविषये ‘किमयमनिर्वचनीयोऽथ वा पारमार्थिकः’ १इत्येवंरूपो विकल्पः सन्देहो युज्यते । न च कारणाभावे कार्यमुत्पत्तुमर्हति । अतिप्रसङ्गात् । 
अथैवंविधो भेदे सन्देहः कुतो न युज्यत इत्यत्रापि  न च भेदे विकल्पो युज्यते इत्येवोत्तरम् । संशयो हि स्थाणुपुरुषाद्यनेकविशेषसम्बन्धितया अनुभूतेनोर्ध्वतादिसाधारणधर्मेणाऽलिङ्गितस्य पुरोवृत्तिवस्तुनोऽवभासे संस्कारोद्बोधद्वारेण प्रागनुभूतस्थाण्वादिविशेषविषयस्मृतौ प्रयोजना-नुसन्धाने विशेषजिज्ञासायाम् अन्यतरनिश्चायकप्रमाणमनुसरतोऽपि तदलाभे सति ‘किमयं स्थाणुस्स्यात् पुरुषो वा’ इति जायते । न च भेदेऽनिर्वचनीयः पारमार्थिक इति विकल्पः प्रभेदो युज्यते । येन विमतो भिन्न इत्युक्त्या भेदप्रतीतावनिर्वचनीयादिस्मृतिः स्यात् ।
(ज.टि.) १कुतो न युज्यत इति ।। सन्देह इति शेषः । सन्देहखण्डनपरतया द्वितीययोजनायाः प्रकृतासङ्गतत्वं परिहरति- प्रश्नो हीति ।। शिष्यकृत इत्यर्थः । अधिकरणे सप्तमीत्वप्रतीतिं निरस्यति– भेदविषय इति ।। एवंविध इति ।। अनिर्वचनीयत्वादिप्रकारक इत्यर्थः । अनुसरत इति ।। गवेषयत इत्यर्थः । 
(भेदे सर्वत्र चानिर्वचनीयत्वादिप्रभेदाभावेन पूर्वोक्तसंशयायोगसमर्थनम्)
(टी.) अथ कथमनिर्वचनीयत्वपारमार्थिकत्वप्रभेदो भेदे न युज्यत इत्यत आह- 
(मू.)   अनिर्वचनीयस्य सर्वत्राप्रसिद्धत्वादेव । 
अनिर्वचनीयस्य भेदस्येति शेषः । एवकारोऽनिर्वचनीयस्येत्यनेन सम्बध्यते । उपलक्षणं चैतत् । पारमार्थिकोऽपि भेदो न परस्य सिद्ध इत्यपि द्रष्टव्यम् । ननु नायमस्ति नियमः १यत्सन्देहविषयजातीय-मेवाऽरोप्यमाणकोटिसम्बन्धितया प्रतिपत्तव्यमिति । आरोप्यमाण-कोटिप्रतिपत्तिमात्रेणापि सन्देहदर्शनादिति चेत् सत्यम्  ।  तथापि नायं सन्देहो युज्यते । आरोप्यमाणानिर्वचनीयस्य कुत्राप्यप्रतीतत्वात् । एतदप्युक्तम् अनिर्वचनीयस्य सर्वत्राप्रसिद्धत्वादेवेति । 
(पूर्वोक्तप्रश्नायोगे दृष्टान्तकथनम्)
अत्र दृष्टान्तमाह- 
(मू.)  शशविषाणं गोविषाणं वोच्यत इतिवत् । 
यथा केनापि ‘तत्र विषाणमस्ति’ इत्युक्ते किं भवता विषाणपदेन शशविषाणमुच्यते किं वा गोविषाणमिति न युज्यते प्रश्नः । शशविषाण-स्यैवाप्रसिद्धत्वेन विषाणत्वस्य तत्सम्बन्धितया अनुपलब्धस्य विषाणपदात् प्रतिभासे सत्यपि तदनुस्मरणहेतुत्वा-नुपपत्त्या जिज्ञासोदयाभावेनैवंविधसंशयायोगात् । तथा प्रकृतेऽपि ।
(ज.टि.) अभेदे अनिर्वचनीयत्वरूपकोट्यप्रसिद्धिः कथम् ? इति १शङ्किते तदुत्तरत्वेन प्रवृत्तमूलवाक्ये अनिर्वचनीयत्वरूपधर्म्यप्रसिद्धौ प्रतीताया-मसङ्गतेराह– भेदस्येति शेष इति ।। तथा च अनिर्वचनीयस्य भेदस्य अप्रसिद्धेरिति योजिते भेदमात्रस्य उभयमतसिद्धत्वेन अप्रसिद्धविशेषणीभूत- अनिर्वचनीय-त्वांशे पर्यवस्यतीति भावः ।
२सन्देहविषयजातीयमिति ।। स्थाणुपुरुषसंशये सन्देहविषयः ऊर्ध्वताविशिष्टः पुरोवर्तीति तज्जातीयं पुरुषान्तरम् । आरोप्यमाणकोटिः पुरुषत्वं तत्सम्बन्धितया प्रतिपन्नम् । प्रकृते तु नैतत्सम्भवति । सन्देहविषयो जीवपरमात्मभेदः । तज्जातीये भेदान्तरे अनिर्वचनीयकोटिसम्बन्धितया ज्ञानाभावादिति भावः । अत्र दृष्टान्तमिति ।। ‘प्रश्नो न युज्यते’, ‘संशयो न युज्यते’ इत्युभयत्रेत्यर्थः ।
(पूर्वोक्तप्रश्नसंशयायोगे अनुमानप्रमाणकथनम्)
(टी.) इदमुक्तं भवति । विमतः प्रश्नो न युज्यते । असन्दिग्धविषयत्वात् । शशविषाणं गोविषाणं वोच्यत इति प्रश्नवत् । विमतः संशयो न युज्यते । अनुपलब्धारोप्यमाणकोटित्वात् । उक्त- संशयवदिति ।
(पूर्वोक्तानुमाने साध्यपरिष्कारः)
ननु प्रश्नः संशयो वा न युज्यत इति कोऽर्थः । यदि नोत्पन्न इति तदा प्रत्यक्षबाधः । अथोत्पन्नोऽपि कारणशून्य इति । तदाऽनुमानबाधः । कार्यत्वादेव कारणानुमानात् । अथातत्कारणोत्पन्न इति । तदा व्याघातः । तदुत्पादकस्यैव तत्कारणत्वात् । मैवम् । शशविषाणादि-प्रश्नाद्यनुपपत्तेरप्येवं प्रत्याख्यानप्रसङ्गात् । कारणादिविमर्शवतो न शशविषाणादिप्रश्नाद्युत्पत्तुमर्हतीति तत्रार्थ इति चेत् । तर्ह्यत्रापि कारणविपर्यासादुत्पद्यतां नाम । न पुनः प्रेक्षावतामुत्पद्यत इति प्रतिज्ञार्थोपपत्तेः । ज्ञानजन्येषु कार्येषु कारणविपर्यासादपि भयादाविव जन्मोपपत्तेरिति । 
(अनिर्वचनीये प्रमाणाभावोक्तिः)
कथमनिर्वचनीयस्य सर्वत्राप्रसिद्धत्वमित्यत आह- 
(मू.)न चानिर्वचनीये किञ्चिन्मानम् । 
(ज.टि.) ननु ‘अनिर्वचनीयत्वादिविषयः प्रश्नः संशयो वा न युज्यते अनिर्वचनीयत्वस्य अप्रसिद्धत्वात्, शशविषाणं गोविषाणं वोच्यत इतिवत्’ इति दृष्टान्तो न युक्तः । प्रकृतसाध्यहेत्वोः तत्र व्याप्त्यग्रहादित्यत आह—  इदमुक्तमिति ।। असन्दिग्धेति ।। तथा च ‘यत्र असन्दिग्धविषयप्रश्नत्वं तत्र अयुक्तत्वम्’  इति सामान्यव्याप्तावेव शशविषाणमित्यस्य दृष्टान्तत्वमतो नासङ्गतिरिति भावः । कारणविपर्यासादिति ।। वस्तुविषययथार्थज्ञानं हि कारणम् । तथैवोत्सर्गतो दर्शनात् । तद्विपर्यासात् = तद्विपरीतरूप-कारणादित्यर्थः । 
ननु कारणविपर्यासात् कथं कार्यस्य जन्म? तथा सति शुक्तौ रजतारोपात् १कटकनूपुराद्यापत्तेरित्यत आह– ज्ञानजन्येष्विति ।। कटकनूपुरादिकं तु रजतादिकार्यमेव न ज्ञानकार्यमिति भावः । भयादाविति ।। रज्जौ सर्पज्ञानात् असर्पविषयादपि भयदर्शनादित्यर्थः । दृष्टानुसारित्वात् कल्पनायाः सर्वत्र कारणविपर्यासात् कार्योत्पत्त्यभावेऽपि ज्ञानजन्यकार्येषु तथास्तु । भयादौ ज्ञानजन्यकार्ये तथा दर्शनादिति भावः । 
(टी.) चशब्दो यस्मादित्यर्थे । 
(प्रमाणाभावे अनिर्वचनीयज्ञानसामान्याभावसमर्थनम्)
ननु प्रमितिः प्रमाणमपेक्षते न प्रसिद्धिमात्रम् । न च संशयस्य प्रमितिसापेक्षता ।  २प्रतीतिमात्रेणापि स्मरणोपपत्त्या संशयोपपत्तेः । यथा खलु विप्रलम्भकवाक्याच्छशविषाणसद्भावं मन्यमानस्य विषाणमित्युक्ते भवति सन्देहः । अतोऽनिर्वचनीयप्रसिद्ध्यभावो-पपादनाय तत्कारणाभावे वक्तव्ये कथं प्रमितिकारणाभावाभिधानमिति । सत्यम् । प्रतीतिरेव सन्देहोपयोगिनीति वस्तुगतिः । तथापि प्रमाणविषयतयोपक्षिप्ते भेदेऽनिर्वचनीयो वेत्यादिसन्दिहानेन प्रतिवादिनाऽऽत्मनोऽनिर्वचनीयादिविषया प्रमितिरेव सन्देहकारणतया वक्तव्या । तत्प्रतीतेरप्रमात्वाङ्गीकारे स्वयमेव विलीनं संशयेन । अतः प्रमाणाभावेन प्रमाभावे साधितेऽप्रमायाश्च स्वयमेवानङ्गीकारे प्रतीत्यभाव एव साधितो भवतीति न कश्चिद्दोषः ।
(ज.टि.) चशब्दो यस्मादित्यर्थ इति ।। ‘१यस्मादनिर्वचनीये न किञ्चिन्मानं तस्मात् न च भेदे विकल्पो युज्यते’ इति योजना सूचिता भवति । कोटिप्रतीति-मात्रस्यैव संशयकारणत्वात् तस्याश्च प्रमाणेन विनाप्युपपत्तेः ‘न चा निर्वचनीयम्’ इति मूले प्रमितकारणाभावाभिधानमसङ्गतमित्याशयेन शङ्कते– नन्विति ।। न प्रसिद्धिमात्रमिति ।।  न प्रतीतिमात्रमित्यर्थः । प्रमाणमपेक्षत इति भ्राम्यतः शङ्कां निराकरोति– न चेत्यादिना ।। प्रमितिसापेक्षता ।। स्वहेतुभूत-कोटिस्मरणकारणसंस्कारोत्पादनार्थमिति शेषः । प्रतीतिमात्रेणापीति ।। अयथार्थकोटिस्मरणेनापीति भावः । विप्रलम्भकवाक्यादिति ।। ‘शशविषाण-मस्तीत्येवंरूपात्’ इति शेषः । भवति सन्देह इति ।। ‘शशविषाणं गोविषाणं वा’ इति शेषः । उपसंहारव्याजेन प्रमितिकारणाभावाभिधानस्य असङ्गतिं दृढयति– अत इति ।। कोटिप्रमितेरेव संशयहेतुत्वमिति नियमाभावादित्यर्थः । तत्कारणाभाव इति ।। अनिर्वचनीयप्रतीतिकारणाभाव इत्यर्थः । अनिर्वचनीय-प्रतीतिकारणाभावाभिधानं च न सम्भवति । शुक्तिरजतादि अनिर्वचनीयम् इति मायावादिसमयश्रवणस्यैव तद्धेतुत्वादिति भावः । प्रमितिकारणा-भावाभिधानमिति ।।  ‘किञ्चिन्मानम्’ इति मूले, ‘मीयते अनेन’ इति करणव्युत्पत्या मानशब्दस्य कारणसाधनत्वादिति भावः । प्रतिवादिनेति ।। प्रतिवादिनां मायिनां मतमवलम्ब्य वादे प्रवर्तमानेन शिष्येणेत्यर्थः । ‘ग्रन्थोऽयं वादप्रक्रियया प्रवर्तते । शिष्यानुकम्पया प्रवर्तमानात्’ इति प्रागुक्तेः । प्रमितिरेवेति ।। प्रमितित्वेन निश्चितैवेत्यर्थः । विपक्षे बाधकमाह– तत्प्रतीतेरिति ।। अनिर्वचनीयत्वरूपकोटिप्रतीतेरित्यर्थः । अप्रमात्वाङ्गीकारे= अप्रमात्वेन निश्चयाङ्गीकार इत्यर्थः । अप्रमितित्वेन निश्चितायाः कोटिस्मृतेः प्रमितिविषयतयोपक्षिप्ते भेदे अनिर्वचनीयत्वकोटिसंशयजनकत्वानुपपत्तेरिति भावः । शशविषाणमस्तीति विप्रलम्भकवाक्यात् शशविषाणसद्भावं मन्यमानस्य पुंसः पुरुषान्तरेण विषाणमस्तीत्युक्ते तच्छ्रवणानन्तरं पूर्वोत्पन्नयथार्थशशविषाणत्व-रूपकोटिस्मृत्या शशविषाणं गोविषाणं वेति संशयदर्शनात् इत्थं व्याख्यात-मस्माभिरित्यवगन्तव्यम् । तत्र धर्मिणः प्रमाणविषयतया उपक्षिप्तत्वाभावात् । स्वयमेवेति ।। अनिर्वचनीयत्वरूपकोटिस्मृतेर्भेदरूपधर्मिग्राहकप्रमाणेन कुण्ठित-शक्तित्वेन संशयजनने विमुखत्वादिति भावः । मूले प्रमितिकारणाभावाभिधानस्य असङ्गतिं परिहरति– अत इति ।। अनिर्वचनीयादि-विषयप्रमितेरेव संशयकारणतया वक्तव्यत्वादित्यर्थः । प्रतीत्यभाव एवेति ।। भ्रमप्रमातिरिक्तप्रतीतेरभावादित्यर्थः । कश्चिदिति ।। १असङ्गत्यादिरूप इत्यर्थः ।
(अनिर्वचनीयस्य प्रत्यक्षसिद्धत्त्वशङ्का, मिथ्याशब्दवाच्यत्त्वशङ्का च)
(टी.) कथमनिर्वचनीयार्थे प्रमाणाभावः । यावता प्रत्यक्षं शुक्तिरजतादेरनिर्वचनीयतामावेदयदस्ति । बाधकज्ञानसमनन्तरं मिथ्यैव रजतं प्रत्यभादित्यनुवादात् । यावदुक्तं भवत्यनिर्वचनीयमिति तावदुक्तं मिथ्येति । न चाप्रतीतमाप्तेनानूद्यते । न च बाधकप्रत्ययो भ्रान्तिः । नापि लिङ्गादिजन्य इति । 
(पूर्वोक्तशङ्काद्वयनिरासः)
अत्रेदं वक्तव्यम् । किं मिथ्याशब्दोऽनिर्वचनीयस्य वाचक इति कृत्वा भ्रान्त्युत्थितस्य तत्प्रयोगदर्शनादनिर्वचनीयविषयः प्रत्ययोऽनुमीयते । उतावाचकेनापि तेन भ्रान्त्युत्थितोऽनिर्वचनीयं व्यवहरतीति कृत्वा । आद्यं निराकरोति-
(मू.)   मिथ्याशब्दोऽनिर्वचनीयं वदतीत्यत्र च । 
न किञ्चिन्मानमित्यस्यानुकर्षणार्थश्चकारः । 
(मिथ्याशब्दस्यासद्वाचित्वसमर्थनम्)
ननु व्याकरणाभिधानादिप्रमाणाभावाद्वादिसमयमात्रस्यातिप्रसङ्गेना-निश्चायकत्वादनिर्वचनीयस्य यदि न मिथ्याशब्दो वाचकस्तर्हि तद्वाच्यं वाच्यम् । सत्यम् । असदिति ब्रूमः । एवं तर्हि निरर्थक इति प्राप्तम् । न ह्यसदस्तीति सम्भवति । व्याघातात् । निरर्थकत्वे च पदत्वव्याघात इति चेन्मैवम् । अत्यन्ताभावप्रतियोगित्वलक्षणस्यासत्त्वस्य विद्यमानत्वात् । न हि मिथ्येत्यस्य शशविषाणादिकमर्थः । तथा सति शशविषाणं मिथ्येति न स्यात् । किन्नाम तन्नास्तीति । तथा च मिथ्यैव रजतमित्यस्य नास्ति रजतं रजतात्यन्ताभावोऽ स्तीत्यर्थः  ।  स्वयमसतः  कथं  प्रतियोगित्वमिति  चेत् । किमिह कथम् । न हि प्रतियोगित्वं रूपादिवद्धर्मिसत्तासापेक्षम् । अभावज्ञानोपयोगिज्ञानविषयतामात्रस्य प्रतियोगित्वात् । असतोऽपि प्रतीतिमुपपादयिष्यामः ।
(ज.टि.) यावतेति ।। यत इत्यर्थः । ‘मिथ्यैव रजतम्’ इत्यनुवादे भ्रान्तिविषयस्य मिथ्यात्वसिद्धावपि अनिर्वचनीयसिद्धौ किमायातम् ? इत्यत आह – यावदुक्तमिति ।। न चैक्यवादिना त्वया ‘व्यवहारे भट्टनयः’ इत्युररीकरणात्, तन्मते च अनुवादस्य अप्रमाणत्वात्, कथम् अनुवादस्य अनिर्वचनीये प्रमाणत्वम्? इत्यत आह – न चाप्रतीतमिति ।। तथा च अनुवादमूलभूतप्रतीतिरेव अनिर्वचनीये मानमिति भावः । न च बाधकेति ।। मिथ्यापदप्रयोगहेतुभूतबाधकप्रत्यय इत्यर्थः । नेदं रजतमिति बाधकप्रत्ययस्य लिङ्गजन्यत्वात् कथं प्रत्यक्षं शुक्तिरजतादेः अनिर्वचनीयतामावेदयदस्तीत्युक्तमित्याशङ्क्य निराकरोति- नापीति ।। व्याप्त्यननुसन्धानेऽपि नेदं रजतमिति बाधकप्रत्ययस्य अनुभव-सिद्धत्वात् इति भावः । व्यवहरतीति कृत्वेति ।। अनिर्वचनीयविषयः प्रत्ययोऽनुमीयत इति पूर्वेण सम्बन्धः१ ।। व्याकरणाभिधानेति ।। तद्रूपप्रमाणाभावादित्यर्थः । वादिसमयमात्रस्येति ।। मिथ्याशब्दः अनिर्वचनीयवचनः अपह्नववचनश्च इति विवरणादिति वाक्यरूपसमयेत्यर्थः । अतिप्रसङ्गेनेति ।। अपह्नवेऽपि प्रयोगादिति भावः । अनिर्वचनीयस्येति ।। सदसद्विलक्षणस्येत्यर्थः । तद्वाच्यमिति ।।  २मिथ्यापदशक्यमित्यर्थः । वाच्यमिति वक्तव्यमित्यर्थः । ‘त्वया’ इति शेषः ।
न ह्यसदस्तीति ।।  ‘अस्तीति सत्’ इति शतृप्रत्ययान्तसच्छब्दस्य विद्यमानवाचकत्वेन असच्छब्दस्य अविद्यमानवाचित्वादित्यर्थः । निरर्थकत्वे चेति ।। ‘३अर्थवदधातुरप्रत्ययः प्रातिपदिकम्’ इति सूत्रेण प्रातिपदिकसञ्ज्ञायां ‘ङ््याप्प्रातिपदिकात्’४  इत्यादिना स्वाद्युत्पत्तौ ‘५सुप्तिङन्तं पदम्’ इति पद-सञ्ज्ञाविधानादिति भावः । अथवा यत्पदं तदर्थवदिति अर्थवत्वस्य ६पदव्यापकत्वेन व्यापकीभूतार्थवत्वाभावे व्याप्यं पदत्वमपि न स्यादिति व्याघात इत्यर्थः । असत्वस्य विद्यमानत्वादिति ।। मिथ्याशब्दवाच्यम् असत असत्वरूपं प्रवृत्तिनिमित्तं च तत्र विशेष्यस्य असतोऽविद्यमानत्वेऽपि प्रवृत्तिनिमित्तस्य विद्यमानत्वात् मिथ्याशब्दस्य पदत्वमुपपद्यत इत्यर्थः । लाघवात् यत्किञ्चिद-भिधेयत्वमेव पदत्वप्रयोजकमिति भावः । मिथ्याशब्दस्य अत्यन्ताभाव-प्रतियोगित्वार्थकत्वं परिशेषेण दृढयति– नहीति ।। ननु मिथ्याशब्दस्य नास्तीत्यर्थकत्वे ‘मिथ्यैव रजतम्’ इति प्रयोगे एवकारवैयर्थ्यं स्यात् । एवशब्दार्थस्य नास्ति रजतमित्यस्य मिथ्यापदेनैव लाभादित्यत आह- तथा चेति ।। अत्यन्ता-भावोऽस्तीति ।। एवञ्च मिथ्याशब्दार्थविवरणपरत्वादेवकारः सार्थकः । कथं प्रतियोगित्वमिति ।। असति धर्मिणि धर्मस्यावस्थानासम्भवादिति भावः ।
ननु धर्मिसत्तानिरपेक्षं प्रतियोगित्वं कीदृशम्? इत्यतस्तन्निर्वक्ति–  अभावेति ।। अभावज्ञानोपयोगिज्ञानं यस्य तत् तस्य भावस्तत्ता । अभावज्ञानकारण-ज्ञानविषयत्वं प्रतियोगित्वमित्यर्थः। मात्रस्येति ।। सत्तासामानाधिकरण्यनिरपेक्षस्यापीत्यर्थः ।  ननु अभावज्ञानेत्यादिप्रतियोगिलक्षणस्य असम्भवः । असतः शशविषाणादेः सन्निकर्षाभावेन ज्ञानविषयत्वाभावादित्यत आह– असतोऽपीति ।।
(मिथ्याशब्दो वदतीति प्रयोगे कारणाभिधानम्)
(टी.) ननु वदतिरत्र यदि वदनक्रियावाची तदा शब्दस्य कर्मतैव । अथ शाब्दप्रतीतिवाची तदा करणतैव । तत्कथं शब्दो वदतीति व्यपदेशः । इत्थम् । अवान्तरव्यापारवतो हि कारणस्य करणत्वम् । अन्यथा अतिप्रसङ्गात् । तत्र स्वक्रियां प्रति सर्वस्य प्राधान्येन कर्तृत्वात्करणेऽपि शब्दे तद्विवक्षया वदतीति व्यपदेशो युज्यते । प्रधानक्रियां प्रति करणत्वमुल्लङ्घ्य किमवान्तरव्यापारे कर्तृत्वं विवक्ष्यत इति चेत् प्राधान्यनिर्देशेन वाचकत्वपक्षकक्षीकरणसूचनार्थम् । मिथ्या-शब्देनानिर्वचनीयं देवदत्तो वदतीत्यस्य वाचकावाचकपक्षसाधारण्यात् । वदतिर्वाचकत्वे प्रयुज्यत इति चेत्सत्यम् । न तु तन्नियमः । शाब्दप्रतीतिमात्रेऽपि प्रयोगदर्शनात् । 
(मिथ्याशब्देन अनिर्वचनीयावाचकेनाप्यनिर्वचनीयव्यवहार इति शङ्कानिरासः)
द्वितीयपक्षेऽपि मिथ्याशब्द इत्येवोत्तरम् । न हि तीरपुरुषादेरवाचकेनापि नदीसिंहादिशब्देन देवदत्तस्तद्वदतीति विना प्रमाणेन कल्प्यते । अपि तु वक्तुराप्तत्वनिश्चये सति वाच्यार्थानु-पपत्त्यादिदर्शनेनैव । न च तथा मिथ्येतिशब्दो यस्यासौ मिथ्याशब्दो भ्रान्तेरुत्थितोऽनिर्वचनीयं तेन वदतीत्यत्र किञ्चिन्मानमस्ति । अनिर्वचनीयत्वाद्रजतस्य मुख्यार्थानुपपत्ता-वमुख्या वृत्तिराश्रीयत इति चेन्न । परस्पराश्रयप्रसङ्गात् । सिद्धे शुक्तिरजता-देरनिर्वचनीयत्वे मिथ्याशब्दस्य तत्परत्वकल्पनं तेनैव चानिर्वचनीयत्व-कल्पनमिति । प्रमाणान्तरेणानिर्वचनीयताप्रतिपत्तौ तु किमनेन । तच्च निरसिष्यते ।
(ज.टि.) १वचनक्रियावाचीति ।। अभिलपनलक्षणक्रियावाचीत्यर्थः । शब्दस्य कर्मतैवेति ।। अभिलपनस्य शब्दमात्रकर्मकक्रियाविशेषरूपत्वादिति भावः । तथा च ‘देवदत्तः शब्दं वदति’ इति वक्तव्यमिति भावः । करणतैवेति ।। करणत्वविवक्षायां मिथ्याशब्देन वदतीति निर्देशः स्यादिति भावः । स्वक्रियां प्रतीति ।। अवान्तरव्यापारहेतुभूतां प्रधानक्रियातिरिक्तस्वक्रियां प्रति इत्यर्थः । प्राधान्येन कर्तृत्वादिति ।। ‘२स्वतन्त्रः कर्ता’ इति सूत्रोक्तत्वादिति भावः । तद्विवक्षयेति ।। कर्तृत्वविवक्षयेत्यर्थः । वाचकत्वपक्षेति ।। अनिर्वचनीयस्येति शेषः । ‘मिथ्याशब्देन’ इति तृतीयानिर्देशेन तत्सूचनमस्त्वित्यत आह – मिथ्याशब्देनेति ।। वाचकत्व इति ।। प्राधान्येन वाचकत्व इत्यर्थः । तथा वदतीत्युक्त्यैव तत्सूचनसम्भवे प्रथमान्तनिर्देशवैय्यर्थ्यमिति शङ्कितुराशयः । शाब्दप्रतीतिमात्र इति ।। तथा च प्राधान्येन वाचकत्वपक्षकक्षीकरणसूचनार्थं प्रथमान्तनिर्देशः सार्थक इति भावः । द्वितीयपक्षेऽपीति ।। उत अवाचकेनापि तेनेति द्वितीयपक्ष इत्यर्थः । ‘विना प्रमाणेन’ इत्युक्तं कल्पकप्रमाणं किम् ? इत्याशङ्कायामाह – अपि त्विति ।। वाच्यार्थानुपपत्तिदर्शनमात्रस्य अनाप्तोदी-रितायोग्यवाक्यसाधारणत्वेन अमुख्यवृत्तिकल्पकत्वात् ‘वक्तुराप्तत्वनिश्चये सति’ इत्युक्तम् । उक्तार्थपरतया मिथ्याशब्द इति वाक्यं मिथ्याशब्दावृत्या योजयति–  नच तथेति ।। तेनेति ।। मिथ्याशब्देनेत्यर्थः । तथा च मिथ्याशब्दस्य तृतीयान्ततया आवृत्तिरिति भावः । मुख्यार्थानुपपत्ताविति ।। असद्रूपमुख्यार्थानुपपत्तावित्यर्थः । परस्पराश्रयमुपपादयति–  सिद्ध इति ।। तेनैव च अनिर्वचनीयत्वेत्येव-कारम-सहमानोऽन्योन्याश्रयपरिहारमाशङ्कते – प्रमाणान्तरेणेति ।। किमनेनेति ।। न किमपीत्यर्थः । उत्पत्तिज्ञप्त्यप्रतिबन्धकत्वादित्यर्थः । तच्चेति ।। प्रमाणान्तरमित्यर्थः । 
(अनिर्वचनीयस्यानुमानसिद्धत्वशङ्का तन्निरासश्च)
(टी.) माभूत्प्रत्यक्षेणानिर्वचनीयार्थसिद्धिः । विवादपदमनिर्वचनीयं बाध्यत्वात् । यन्नानिर्वचनीयं न तद्बाध्यं यथाऽऽत्मेत्यनुमानेन भविष्यतीत्यत आह- 
(मू.)  अनुमानस्य चाप्रसिद्धविशेषणः पक्षः । 
चशब्दः प्रत्यक्षनिराकरणेनानुमाननिराकरणसमुच्चये वर्तते । 
(अनिर्वचनीयसाधकानुमाने अप्रसिद्धविशेषणत्वदोषसमर्थनम्)
एतदनुमानप्रवृत्तेः प्रागनिर्वचनीयस्य क्वाप्यप्रसिद्धत्वेनायमनुमानस्य पक्षोऽप्रसिद्धविशेषणो भवति । ननु विशिष्टस्य पक्षत्वम् । तत्कथमप्रसिद्धविशेषणः पक्ष इति निर्देशः स्यात् । न हि तद्विशिष्टस्य तद्विशेषणं भवति । आत्माश्रयप्रसङ्गात् । सत्यम् । पक्षपदेन तदेकदेशो धर्मी लक्ष्यत इत्यदोषः । यद्विशेषणेनायं पक्षस्तदप्रसिद्धमिति वा । 
(अप्रसिद्धविशेषणत्वस्यासाधकत्वहेतुत्वसमर्थनम्)
अथ कथमप्रसिद्धविशेषणत्वमसाधकत्वे हेतुः । व्याप्तिपक्षधर्मता-विरहात् । न ह्यप्रतीतेन कस्यापि व्याप्तिश्शक्यग्रहा । सन्दिग्धसाध्य-धर्मवांश्च पक्षः । न चाप्रसिद्धविशेषणोल्लेखी सन्देहो युज्यते । 
(केवलव्यतिरेकिणि अप्रसिद्धविशेषणत्वस्य दूषणत्वसमर्थनम्)
न च वाच्यं केवलव्यतिरेकिणो नाप्रसिद्धविशेषणत्वं दूषणमिति । तथा सत्यन्यत्रासम्भवेन तत्कथाया एव वृथात्वापातात् । दूषण-त्वोपयुक्तप्रकारानिरासे च केवलव्यतिरेकितामात्रस्या-नुपयोगित्वात् । व्यतिरेकव्याप्तिस्तत्र ग्रहीष्यत इति चेन्न । प्रतियोगिप्रतीतिमन्तरेण व्यतिरेकस्यापि प्रत्येतुमशक्यत्वात् । एवं सति केवलव्यतिरेकिभङ्गः स्यादिति चेन्न । सामान्यप्रसिद्ध्या तत्प्रवृत्तिसम्भवात् । तदभावे तद्भङ्गस्येष्टत्वात् ।
(ज.टि.) स्वस्य भट्टमतानुसारित्वात् अवयवत्रयं दर्शयति–  विवादपद-मित्यादिना ।। अनिर्वचनीयमिति ।। सदसद्विलक्षणमित्यर्थः । मूले ‘अनुमानस्य च’ इति १चशब्देन न केवलं प्रत्यक्षस्य, अपितु अनुमानस्यापीति प्रतीयते । तच्च अयुक्तम् । अप्रसिद्धविशेषणत्वस्य अनुमानमात्रदोषत्वादित्यत आह– चशब्द इति ।। ननु अनेनैव अनुमानेन विशेषणाप्रसिद्धिः भविष्यतीत्यत आह– एतदिति ।। अनुमानप्रवृत्तिप्राक्कालिकसाध्यप्रसिद्धेरेव अनुमानाङ्गत्वादिति भावः । आत्माश्रयेति ।। ‘मायिमते विशिष्टस्य अनतिरिक्तत्वेन विशेषणस्य विशिष्टैक-देशतया अंशेन आत्माश्रयः’ इति भावः । धर्मी लक्ष्यत इति ।। धर्म्यपेक्षया विशेषणत्वे आत्माश्रयो नेति भावः । यद्विशेषणेनेति ।। तथा च २पक्षपदेन साध्यधर्मविशिष्ट एव विवक्षितः । अप्रसिद्धविशेषणं पक्षत्वप्रयोजको धर्मो यस्येति योजनान्तरं सूचितं भवति । व्याप्तिपक्षधर्मताविरहादिति ।। तज्ज्ञानविघटना-दित्यर्थः ।३  व्याप्तिज्ञानविघटकत्वमुपपादयति– न हीति ।। कस्यापीति ।। धर्मित्वहेतोरपि केवलव्यतिरेकित्वात् तत्र न अप्रसिद्धविशेषणत्वं दूषणमिति भावः । पक्षधर्मताविघटकत्वमुपपादयति – सन्दिग्धेति ।। केवलव्यतिरेकिण इति ।। एवं च बाध्यत्व .....४ दूषयति– तथा सतीति ।। तथा सति ५तत्कथाया एव वृथात्वापातादिति प्रथममन्वयः ।
ननु केवलान्वयि-अन्वयव्यतिरेकिणोः अस्तु अप्रसिद्धविशेषणत्वस्य दूषणत्वम्, अतो न तद्वार्ताया वृथात्वापात इत्यत आह – अन्यत्रेति ।। १अन्यत्र केवलान्वयि अन्वयव्यतिरेकिणोरित्यर्थः । तयोः साध्यप्रसिद्धेरेव सत्वादिति भावः । किञ्च अप्रसिद्धविशेषणत्वस्य कथं व्यतिरेकिण्यदूषणत्वम्? दूषण-त्वोपयुक्तप्रकाराणां निरासात् वा केवलव्यतिरेकित्वादेव वा इति विकल्प्य आद्यं निराह– दूषणत्वेति ।। दूषणत्वोपयुक्तप्रकारो व्याप्तिपक्षधर्मताविघटकत्वं तस्यानिरास इत्यर्थः । तथा च व्याप्तिपक्षधर्मताविघटकत्वरूपदूषणताप्रयोजकस्य केवव्यतिरेकिण्यपि सत्वात् अप्रसिद्धविशेषणत्वं तत्रापि दूषणमिति भावः । 
द्वितीयं निराचष्टे– केवलेति ।। अनुपयोगित्वादिति ।। ‘अदूषणतायाम्’ इति शेषः । केवलव्यतिरेकित्वादेव अप्रसिद्धविशेषणत्वं तत्रैव दूषणं किं न स्यात् ? इति भावः । अप्रसिद्धविशेषणत्वस्य दूषणताप्रयोजकमन्वयव्याप्ति-ज्ञानविघटकत्वम् । व्यतिरेकिणि च व्यतिरेकव्याप्तिरेव गृह्यते नान्वयव्याप्तिः । एवञ्च विघटनीयान्वयव्याप्तिज्ञानाभावात् व्यतिरेकिणि नाप्रसिद्धविशेषणत्वं दूषणमित्याशयेन शङ्कते – व्यतिरेकेति ।।  तथा च विघटनीयान्वयव्याप्ति-ज्ञानाभावेन अप्रसिद्धविशेषणत्वस्य व्यतिरेकिणि न दूषणमिति भावः । स्वसाध्यरूपविशेषणस्य अप्रसिद्धौ यथा अन्वयव्याप्तिधीः न सम्भवति, एवं व्यतिरेकव्याप्तिधीरपि । एवञ्च व्यतिरेकिणि व्यतिरेकव्याप्तिविघटन-द्वारा अप्रसिद्धविशेषणत्वस्य दूषणत्वमेव इत्याशयेन परिहरति– प्रतियोगीति ।। साध्यव्यतिरेकं प्रति प्रतियोगि साध्यम् । तत्प्रतीतिं विनेत्यर्थः२ । व्यतिरेकस्य = साध्याभावस्य, प्रत्येतुं ज्ञातुम् । तथा च व्यतिरेकव्याप्तिग्रहार्थमपि साध्यरूपविशेषप्रसिद्धेरावश्यकत्वात् अप्रसिद्धविशेषणत्वं व्यतिरेकिणि दूषणमेवेति भावः । शङ्कते– एवं सतीति ।। केवलव्यतिरेकिणि अप्रसिद्ध-विशेषणत्वस्य दूषणत्व इत्यर्थः । केवलव्यतिरेकिणि साध्यवतः सर्वस्यापि पक्षीकृतत्वेन तत्र साध्यप्रसिद्ध्यभावात् केवलव्यतिरेकित्वभङ्गः स्यादिति भावः । भङ्गं परिहरति – सामान्येति ।।  एवमत्र सामान्यप्रसिद्धिसम्पादनरीतिः– ‘जीवच्छरीरं सात्मकं प्राणादिमत्वात्’ इत्यत्र सात्मकत्वं नाम ज्ञानासमवायिकारणसंयोगावच्छेदकत्वम् । हेतै प्राणादित्यादिशब्देन ‘प्राणापान-निमेषोन्मेषणगति- इन्द्रियविकाराः सुखदुःखइच्छाप्रयत्नाश्च आत्मनो लिङ्गानि’ इति कणादसूत्रोक्तापाननिमेषादयो विवक्षिताः । तत्र ‘प्राणादिमत्वं यत्किञ्चिद्धर्मेण प्रयोज्यम् । धर्मत्वात् यथा धूमवत्वम् अग्निमत्वेन’ इत्यनुमानेन साध्यप्रसिद्धिः ।
न च तेन धर्मान्तरसिद्ध्या अर्थान्तरता । कार्यघटितधर्मस्य स्वघटककार्यं प्रति कारणं तद्घटितधर्मं विना अनुपपत्त्या तस्यैव सिद्धिः । प्रकृतेऽपि प्राणादिमत्वघटकप्राणापानादेः सात्मकत्वघटक आत्ममनःसंयोगकार्यत्वेन तं विना अनुपपत्तेः’ इति१ । प्राञ्चस्तु – ‘निरात्मकत्वं किञ्चिन्निष्ठात्यन्ताभावप्रतियोगि धर्मत्वात्’ इत्यनुमानाभासेन निरात्मकत्वाभावरूपसात्मकत्वप्रसिद्धिरिति ‘‘सामान्यप्रसिद्ध्या’’ इत्यस्यार्थः – इति व्याचक्षते२ ।
ननु यत्र व्यतिरेकिणि कस्यचित् पुंसः एतादृशेनानुमानेनापि साध्याप्रसिद्धिः तस्य तत्र तद्भङ्गः स्यादित्याशङ्क्य, इष्टापत्त्या परिहरति – तदभाव इति ।। 
(केवलव्यतिरेकिणि व्याप्तिग्रहस्य सुशकत्वशङ्का तन्निरासश्च)
(टी.) अभावः केवलव्यतिरेकिणा साध्यः । तथा सत्यभावाभावो भाव एवेति सुशको व्याप्तिग्रह इति कश्चित् । तदसत् । अभावाभावस्य भावत्वेऽपि १प्रतिषेधाकारबुद्धेरनिवारणात् । प्रतिषेधस्य च प्रतियोगिसापेक्षतानियमात् ।
(सामान्यतोऽनिर्वचनीयत्वसाधकानुमानं तन्निरासश्च)
सत्त्वासत्त्वे एकधर्मिनिष्ठात्यन्ताभावप्रतियोगिनी धर्मत्वात् । रूपरसवदित्यनुमानेन सामान्यतोऽनिर्वचनीयत्वप्रसिद्धौ शुक्तिरजतादि -धर्मिविशेषाश्रयता तस्य केवलव्यतिरेकिणा साध्यते । अतो न दोष इति चेन्न । अभिधेयत्वादौ व्यभिचारात् । तस्यापि पक्षतुल्यत्वे व्याघातात् । अभिधेयत्वादिकं किञ्चिन्निष्ठात्यन्ताभावप्रतियोगीत्यत्र तस्य किञ्चिदादिशब्दाभिधेयत्वात् । किञ्च सकलधर्माणां यत्किञ्चिन्निष्ठा-त्यन्ताभावप्रतियोगितासाधने ४सकलधर्मात्यन्ताभावाधिकरणत्वे व्यभिचारः । तस्यापि पक्षत्वे सकलधर्मवत्त्वं कस्यचिद्विरुद्धमापद्येत । अविरुद्धत्वं चोपाधिः । न च सत्त्वासत्त्वे अपि न विरुद्धे । अनिर्वचनीयार्थप्रतीतेः प्रागविरोधाप्रतीतेः । तदिदमप्रसिद्धविशेषणत्वं परसिद्धमिति ज्ञातव्यम् । अन्यत्र तददूषणत्वस्याचार्यैरेवोपपादि-तत्वात् । स्वमतेन तु ३स्वव्याघातादिदूषणमूहनीयम् ।
(ज.टि.) नैयायिकैकदेशमतमाह – अभाव इति ।। ‘जीवच्छरीरं सात्मकम्’१ इत्यादौ केवलव्यतिरेकिणि सात्मकमित्यादेः न निरात्मकमिति व्याख्यानेन निरात्मकत्वाद्यभाव एवार्थ इति भावः । निरात्मकत्वं घटादौ विद्यमानं भावरूपमिति कृत्वा, भावस्य प्रतियोगिप्रतीतिमन्तरेण प्रत्येतुं शक्यत्वात् ‘यत्र निरात्मकत्वं तत्र प्राणादिमत्वाभाव’ इति घटादौ व्याप्तिग्रहः सुशक इत्यर्थः । अयमाशयः–  निरात्मकत्वं नाम घटादौ विद्यमानः कश्चित् भावरूपो धर्मः । तदभावरूपं सात्मकत्वं जीवच्छरीरे साध्यते । निरात्मकत्व-सात्मकत्वाभावाभावरूपं निरात्मकत्वं भावरूपमेवेति न सात्मकत्वरूपसाध्य-प्रसिद्ध्यपेक्षा– इति । ‘कश्चित्’ इति अस्वरसोद्भावनम् । तद्बीजं तु निरात्मकत्वं न भावरूपम् । येन तत्प्रतीतेः प्रतियोगिप्रतीतिनिरपेक्षत्वं स्यात् । किन्तु अभावरूपमेव । घटे सात्मकत्वं नास्तीति प्रथमप्रतीतावेव उपलभ्यमानत्वात् । अन्यथा निर्वह्नित्वादेरपि अभावरूपत्वं न स्यात् । न चेष्टापत्तिः । वह्निसाध्यकधूमानुमाने ह्रदादेः व्यतिरेक-दृष्टान्तत्वाभावप्रसङ्गादिति । इत्थं दूषणे सत्येव प्रकारान्तरेण दूषयितुमुपक्रमते – तदसदिति ।। ‘अभावाभावो भाव एव’ इति...१ तस्य प्रतिषेधप्रतीतिसापेक्षता नेति वा । आद्यं निराह – अभावेति ।। प्रतिषेधा-कारेति ।। घटादौ सात्मकत्वं नास्ति । घटादिः सात्मको न भवतीति वा प्रतिषेधाकारव्यतिरेक-बुद्धेरनिवारणात् अवश्यमङ्गीकार्यत्वादित्यर्थः । अन्यथा अन्वयव्याप्तिग्रहापेक्षया विशेषाभावेन व्यतिरेकव्याप्तिग्रहत्वभङ्गः स्यात् इति भावः । द्वितीयं पराकरोति– प्रतिषेधस्य चेति ।। यत्र सात्मकत्वं नास्तीति प्रतीतौ सात्मकत्वरूप-प्रतियोगिप्रतीतिसापेक्षतानियमादित्यर्थः । अन्ये तु– प्रतिषेधाकारबुद्धेः व्यतिरेकिणि गमकताप्रयोजकं यत्साध्याभावव्यापकाभावप्रतियोगित्वं तद् बुद्धेरनिवारणात् अवश्यमङ्गीकार्यत्वात् प्रतिषेधस्य च साध्याभावस्य साध्यरूपप्रतियोगि-प्रतीतिसापेक्षतानियमादित्यर्थः – इत्याचक्षते । सामान्यतः साध्यप्रसिद्ध्या एव व्यतिरेकिप्रसिद्धिश्चेत् तर्हि अत्रापि अनुमानेन अनिर्वचनीयरूपसाध्यप्रतीतिं सम्पादयिष्यामीत्याशयेन अनुमानं मायावादी प्रयुङ्क्ते । सत्वासत्वे इति ।। १एकधर्मिनिष्ठो योऽत्यन्ताभाव इति ।।
यथा च अभावपदस्य द्विवचनान्तत्वेन व्याख्यानमवश्यकं तथा अनुपदमेव वक्ष्यामः । एकैकस्य पक्षत्वे केवलसद्विलक्षणत्वस्य केवलासद्विलक्षणत्वस्य वा असिद्ध्यापत्त्या उभयविलक्षणत्वरूपानिर्वनीयसिद्ध्यर्थम् उभयोपादानम् । एकपदन्तु सत्वासत्वान्यतरप्रतियोगिक एकैकाभावाधिकरण-द्वयसिद्ध्या अर्थान्तरतावारणाय निर्धर्मिकब्रह्मनिष्ठात्यन्ताभावप्रतियोगित्वमादाय अर्थान्तरतावार-णाय । धर्मिपदं धर्मिसमसत्ताकधर्मपरम् । वस्तुतस्तु एकपदस्य एकत्वसङ्ख्याविशिष्टार्थकत्वेन धर्मिसमसत्ताक एकत्ववन्निष्ठात्यन्ताभावप्रतियोगिनीति अनेनैव पूर्तेः अर्थान्तरताभावात् च धर्मिपदं व्यर्थम् । ‘क्षित्यादिकं स्वोपादानगोचरापरोक्षज्ञप्ति-चिकीर्षाकृतिमज्जन्यम्, भावकार्यत्वात्’ इत्यत्र कृतिग्रहणेनैव ईश्वरसिद्धावपि चिकीर्षादिवदुद्देशसिद्ध्यर्थं वा । अत्यन्तपदं तु घटरूपएकधर्मिनिष्ठान्योन्या-भावप्रतियोगिकत्वस्य सत्वासत्वयोः सिद्धत्वेन सिद्धसाधनतावारणाय । दृष्टान्तद्वयोपादानं तु अभावे द्वित्वस्य अविवक्षितत्वे सदेकस्वभावस्यापि द्वित्वावच्छिन्नसत्वासत्वोभयाभावाधिकरणत्वसम्भवेन सत्वासत्वप्रतियोगिका-भावद्वयाधिकरणत्वरूपानिर्वचनीयत्वासिद्ध्यापत्त्या अभावे द्वित्वविवक्षायाः आवश्यकत्वे सति एकस्मिन् रूपे रसे वा तादृशाभाव-द्वयप्रतियोगित्वाभावेन दृष्टान्ते साध्यवैकल्यनिरासाय ।  नह्यत्र कापि काव्यालङ्काररीतिः प्रस्तुता । येन- 
‘रेजाते रघुकुलकेतनौ गिरीन्द्रे 
सञ्जाते हनुमदिनात्मजानुषङ्गे ।
धामि्न स्वे विसरति रामलक्ष्मणौ तौ 
र्ओन्दू गुरुबुधसंयुतौ यथा खे ।।१
इत्यादाविव दृष्टान्तदार्ष्टान्तिकयोः सङ्ख्यासाम्यं गुणः स्यात् । एतेन अभावपदस्य द्विवचनान्तत्वेन व्याख्यानमावश्यकमिति प्रागुक्तं समर्थितं ज्ञातव्यम् । अन्यथा दृष्टान्तद्वयोपादानस्य सर्वथा नैरर्थक्यप्रसङ्गादिति ।। केवलव्यतिरेकिणेति ।। ‘विवादपदं अनिर्वचनीयं बाध्यत्वात् । यन्नानिर्वचनीयं न तत् बाध्यम् । यथा आत्मा’ इति प्रागुक्तकेवलव्यतिरेकिणेत्यर्थः । न दोष इति ।। साध्यरूप-विशेषणाप्रसिद्धिदोषो नास्तीत्यर्थः । व्याघातमुपपादयति – अभिधेयत्वादिति ।। तस्य व्यभिचारपरिहाराय अभिधेयत्वं यत्र नास्तीति त्वया उच्यते तस्य वस्तुन इत्यर्थः । सकलधर्मात्यन्ताभावाधिकरणत्वेनेति ।। सकलधर्मात्यन्ताभावा-धिकरणत्वरूपधर्मेणेत्यर्थः । तस्यापीति ।।  सकलधर्मात्यन्ताभावाधिकरण-त्वस्येत्यर्थः । सकलधर्मवत्वमिति ।। न हि सकलधर्मरहितस्य सकलधर्मात्यन्ता-भावाधिकरणत्वम् उपपद्यते । अपि तु सकलधर्मवत इति भावः । विरुद्धमिति ।। घटत्वं घटमात्रवृत्ति, पटत्वं पटमात्रवृत्ति इत्यादि प्रमाणविरुद्धमित्यर्थः । ननु ‘धर्मत्वहेतोः व्यभिचारित्वे व्यभिचारे च अवश्यमुपाधिः’ इति न्यायेन कश्चिदुपाधिरपि स्यादिति चेत्, सत्यम् । सत्वासत्वान्यत्वस्य उपाधेस्सत्वात् । न च पक्षेतरत्वरूपत्वेन अनुमानमात्रोच्छेदकतया तस्य अनुपाधित्वम् । ‘वह्निरनुष्णः पदार्थत्वात्’ इत्यादौ बाधितसाध्यके वह्नीतरत्वोपाधिवत् प्रकृतेऽपि बाधस्य वक्ष्यमाणतया सत्वासत्वान्यत्वस्य उपाधित्वसम्भवात् । अत एव विष्णुतत्व-निर्णयटीकायां वेदवाक्यं सकर्तृकं वाक्यत्वात् इति नैय्यायिकोदीरितानुमाने अवेदत्वमुपाधिः इत्युक्तम् । अन्यश्चोपाधिरस्तीत्याह– अविरुद्धत्वञ्चेति ।। १ननु किमिदम् अविरुद्धत्वं नाम यदत्रोपाधिः स्यात् । परस्परविरहाव्याप्यत्वं वा सहानवस्थायित्वं वा ? वध्यघातकभावशून्यत्वं वा? नाद्यद्वितीयौ घटरूपैकधर्मिनिष्ठात्यन्ता-भावप्रतियोगिनोः गोत्वाश्वत्वयोः साध्याव्यापकत्वात् । न तृतीयः । पाकजरक्तरूपतत्पूर्वरूपयोः साध्याव्यापकत्वादिति चेत्, न । परस्पर-विरहानात्मकत्वं वा परस्परविरहाव्यापकत्वं वा अविरुद्धत्वमिति विवक्षितत्वात् । गोत्वाश्वत्वयोः पाकजरक्तरूपतत्पूर्वरूपयोश्च निरुक्ता-विरुद्धत्वस्य सत्वात् न कश्चित् क्षुद्रोपद्रवः । न केवलं सत्वासत्वान्यत्वम्, अपि तु अविरुद्धत्वमपीति समुच्चयार्थः चशब्दः । प्राञ्चस्तु ‘न केवलम् अभिधेयत्वादौ व्यभिचारः । किन्तु अविरुद्धत्वमुपाधिश्चेति चशब्दो भिन्नक्रमः’– इति व्याचक्षते । उपाधेः पक्षे २साध्याव्यापकत्वमुपपादयति–  न चेत्यादिना ।। अन्यत्रेति ।। अनुव्याख्यानादौ इत्यर्थः । यथोक्तम् अनुव्याख्याने–
‘आश्रयव्याश्रयासिद्धी साध्यासिद्धिश्च दूषणम् ।
  केषाञ्चिन्न च ते दोषा व्याप्तौ सत्यां कथञ्चन ।।’३ इति ।
स्वव्याघातादिकमिति ।।४ सत्वाभावाधिकरणत्वे असत्वमेव प्राप्तमिति तन्निषेधे व्याघातः । असत्वाभावाधिकरणत्वे सत्त्वमेव प्राप्तमिति पुनस्तन्निषेधे व्याघात इत्यर्थः । आदिशब्देन असत्वाभावाधिकरणत्वांशे सिद्धसाधनं ग्राह्यम् ।
(बाध्यत्वानुमानेन मिथ्यात्वसिद्धावनिर्वचनीयत्वसिद्धिरिति शङ्का तन्निरासश्च)
(टी.) अस्तु तर्हि विवादपदं मिथ्या बाध्यत्वादित्यनुमानं शुक्तिरजतादेर-निर्वचनीयत्वे मानम् । मिथ्यात्वस्यासति प्रसिद्धत्वेनाप्रसिद्धविशेषणता-नवकाशात् । न चैवमनिर्वचनीयत्वासिद्धिः । समानं खलु सत्यविवेक-लक्षणं मिथ्यात्वमसत्यनिर्वचनीये च । तस्मिन्ननेनानुमानेन सिद्धे निर्विशेषस्य सामान्यस्य प्रतिपत्तुमशक्यत्वेन नेदमसत्प्रतीतत्वा-दित्यनेनासत्त्वे प्रतिक्षिप्तेऽनिर्वचनीयत्वस्य प्रसिद्धेरित्यत आह- 
(मू.)न च धूमत्ववन्मिथ्यात्वमित्युभयसम्प्रतिपन्नं सामान्यमस्ति । 
चशब्दोऽनुमानान्तरदूषणसमुच्चयार्थः । इतिशब्दो निर्देशार्थो मिथ्या-त्वाख्यमिति । स्यादेतदेवम् । यदि मिथ्यात्वं नाम सामान्य-मसदनिर्वचनीययोरुभयवादिसम्प्रतिपन्नं स्यात् । नैतदस्ति । प्रागितोऽ-निर्वचनीयस्यैवाप्रसिद्धत्वात्  ।  न  चाश्रयासिद्धौ  सामान्यं सिद्धं भवति । बाष्पारोपितधूमस्यैवाप्रसिद्धत्वेन तत्र धूमान्तरे च धूमत्व-सामान्यसिद्धिवत् । अन्यथा तत्रापि प्रसज्ज्येत । अतो मिथ्यात्वे साधितेऽसत्त्वस्यैव प्रतिपत्तौ सत्यां पुनस्तन्निषेधे सत्प्रतिपक्षतया द्वयोरप्रामाण्यापत्तिः । असत्प्रतीतेरुपपादयिष्यमाणत्वादसत्त्व-प्रतिक्षेपानुपपत्तिश्च । 
(बाध्यत्वानुमानस्य ईश्वरसाधककार्यत्वानुमानवैलक्षण्योपपादनम्)
ननु सर्वज्ञासर्वज्ञकर्त्रोः कर्तृत्वसामान्यस्य प्रागसिद्धेः कार्यत्वादिना क्षित्यादिकर्तृमात्रसिद्धावीश्वरसिद्धिरेवं  सति  दुर्लभा  स्यात्  ।  न स्यात् । न हि क्षित्यादिकर्तृताव्यतिरिक्तमीश्वरत्वं सिषाधयिषितम् । यदर्थं पुनरारम्भो भविष्यति । सर्वज्ञत्वादेरपि तदन्तर्भावात् । ये तु कार्यत्वादिना कर्तृमात्रसिद्धिमङ्गीकृत्य सार्वज्ञ्यादिसिद्धौ पुनः परिशेषेण प्रयतन्ते तेषां कथमिति चेन्न । यतोऽस्त्यत्र प्रमेयविशेषः । यन्मिथ्यात्वसाधने यथाऽसत्त्वस्यैव प्रतीतिर्न तथा कर्तृत्वसाधनेऽ-सार्वज्ञ्यादिप्रतीतिर्येन सत्प्रतिपक्षता स्यात् । यः कर्ता नासौ सर्वज्ञ इत्यस्त्येवेति चेन्न । प्रकृते मिथ्यात्वस्यैवासत्त्वेन तेन तदसाधनात् । अस्य चाऽश्रयासिद्ध्यादिना निराकरणात् ।
(ज.टि.) विवादपदं मिथ्येति ।। सत्यविविक्तमित्यर्थः । निर्देशार्थ इति ।। हेत्वाद्यर्थस्य बाधितत्वादिति भावः । निर्देशार्थकत्वमेव स्पष्टयति – मिथ्यात्वा-ख्यमितीति ।। ‘इति निर्देशार्थः’ इति पूर्वेणान्वयः । ‘न च धूमत्ववदिति’ मूले  १धूमत्वं कयोः साधारमण धर्मः । मिथ्यात्वं कयोः साधारणधर्मः न भवतीति मूले अप्रतीतेराह स्यदेतदेवमिति । सामान्यमिति ।। तत्वेनानुगतमिति शेषः । ननु मिथ्यात्वसामान्याभावे प्रकृतानुमानस्य किं दूषणमित्यत आह– अत इति ।। ‘असत्वस्येवेति मिथ्याशब्दस्य असन्मात्रार्थकत्वस्य असदिति ब्रूमः’ इत्यादिना प्राक्प्रतिपादितत्वादिति भावः । द्वयोरिति ।। असत्वस्य असत्वाभावघटित-अनिर्वचनीयत्वस्य चेत्यर्थः । असत्वप्रतिक्षेपानुपपत्तेश्चेति ।। एवञ्च ‘विवादपदं मिथ्या’ इत्यनुमानस्य असत्वमादाय अर्थान्तरत्वमिति भावः ।
नन्वसतः प्रतीत्यविषयत्वात् नासत्वमादायानुमानपर्यवसानमित्यत उक्तम्–असत्प्रतीतेरिति ।। उपपादयिष्यमाणत्वादिति ।। असतः प्रतीतिं विना असद्वैलक्षण्यज्ञानानुपपत्तेरित्युत्तरत्र उपपादयिष्यमाणत्वादित्यर्थः । तदन्तर्भावा-दिति ।। अस्मन्मते ईश्वरस्य सर्वकर्तृत्वेन १सर्वकारणगोचरापरोक्षज्ञानवत एव सर्वकर्तृशब्दार्थत्वादिति भावः । ननु अस्तु भवतां ज्ञानं कर्तृत्वा-न्तर्भूतमितीश्वरसार्वज्ञसिद्धिः । नैय्यायिकमते तु कथं तत्सिद्धिरिति शङ्कते– ये त्विति ।। सर्वोपादानगोचरकृतिमत्वमेव सर्वकर्तृशब्दार्थ इति वदन्तो नैय्यायिका इत्यर्थः । तेषां मते कथमिति । न कथञ्चिदपि ईश्वरसार्वज्ञसिद्धिरित्यर्थः । भूभूधरादिकर्तृसिद्धिदशायाम् एव असर्वज्ञत्वोपस्थित्या सत्प्रतिपक्षितत्वा-दित्यभिमानः ।  न तथेति ।।
असार्वज्ञस्य कर्तृपदार्थत्वाभावादिति भावः । असार्वज्ञस्य कर्तृपदार्थत्वा-भावेऽपि कर्तृत्वव्यापकत्वेन कुलालादौ उपलब्धत्वात् व्याप्यकर्तृत्वोपस्थितौ व्यापकासार्वज्ञत्वोपस्थित्या सत्प्रतिपक्षता स्यादेवेति शङ्कते – यः कर्तेति ।। ‘यः कर्ता नासौ सर्वज्ञः’ इति साहचर्यं कुलालादावस्त्येवेत्यर्थः । ‘यः कर्ता नासौ सर्वज्ञः’ इत्यादिवदतः कोऽभिप्रायः ? यदि मिथ्यात्वप्रतीतेरसत्वप्रतीत्या सत्प्रतिपक्षता स्यात्, तदा क्षित्यादिकर्तृत्वप्रतीतेरपि असर्वज्ञत्वप्रतीत्या सत्प्रतिपक्षितत्वं स्यादिति प्रतिबन्दीति । अथवा ये तु कार्यत्वेत्यादिना मया आक्षिप्ते यतोऽस्त्यत्र प्रमेयविशेष इत्यादिना तत्ववादिभिः भवद्भिः निरूप्यमाणे नैय्यायिकमते ‘यः कर्ता नासौ सर्वज्ञः’ इति प्रतिपक्षग्रस्तत्वात् कार्यत्वानुमानेन सर्वज्ञेश्वरसिद्धिः न स्यादिति । आद्यं निराकरोति – प्रकृत इति ।। ‘विवादपदं मिथ्या’ इत्यनुमाने इत्यर्थः । मिथ्यात्वस्यैवेति ।। यन्मिथ्यात्वं त्वदभिमत-मनिर्वचनीयत्वमादाय पर्यवसायिषितं तस्यैव मिथ्यात्वस्य त्वदनिष्टासत्व-रूपत्वेनेत्यर्थः । त्वत्पितैव तव पितुरितिवत् इष्टत्वेन अभिमतस्य अनिष्टत्वमेव-शब्दार्थः । कर्तृत्वेन असर्वज्ञत्वम्, मिथ्यात्वेन अनिष्टं वस्त्वन्तरं नोपस्थाप्यत इति एवकारार्थः । तेन मिथ्यात्वेन, तदसाधनात् तस्य असत्वस्य असाधनादित्यर्थः । अयमाशयः– स्यादियं प्रतिबन्दी । यदि त्वया कर्तृत्वेन असर्वज्ञत्ववत् मया मिथ्यात्वेन असत्वं साध्येत । यतो मिथ्यात्वमेव असत्वरूपम् । अतो विषमन्यायत्वात् न प्रतिबन्दी युक्ता – इति । द्वितीयं पराकरोति–  अस्य चेति ।। असार्वज्ञानुमानस्येत्यर्थः । अयमाशयः– यः कर्तेति व्याप्तिमात्रस्य असाधकत्वादेतद्-व्याप्तिमूलकं ‘क्षित्यादिकर्ता, न सर्वज्ञः कर्तृत्वात्, कुलालवत्’ इत्यनुमानं प्रतिपक्षतया वाच्यम् । अस्य च आश्रयः क्षित्यादिकर्ता सिद्धो न वा? यदि सिद्धः तदा असर्वज्ञस्य क्षित्यादिकर्तृत्वायोगेन क्षित्यादिकर्तृत्वरूपपक्षतावच्छेदकेन विरोधात् न असर्वज्ञत्वसाधनम् । यदि न सिद्धः तदा आश्रयासिद्धिरिति प्रतिपक्षानुमानस्य नैय्यायिकैः निराकरणात् – इति ।  ‘आदि’पदेन पक्षतावच्छेदकसाध्ययोः विरोधो ग्राह्यः । 
(मूलोक्तस्य धूमत्वदृष्टान्तस्यायुक्तत्वशङ्कापरिहारौ)
(टी.) नन्वसदनिर्वचनीये द्वे अपि न स्तः । ततो नरखरविषाणयोर्विषाणत्ववदिति निदर्शनीयम् । धूमस्तु  बाष्पारोपित एव नास्ति । न त्वितरः । तत्कथं धूमत्ववदित्युदाहृतम् । मैवम् । असदिति निर्देशस्य प्रतियोगिप्रधानत्वे व्यक्त्यभावमात्रे दृष्टान्तत्वोपपत्तेः । निषेधप्रधानत्वे तु तस्य सत्त्वेन सुतरां युक्तत्वात् । बाष्पधूलीमशकमालाद्यारोपितधूमेषु धूमत्ववदिति वा व्याख्येयम् । 
(धूमत्वस्य बाष्पारोपितधूमवृत्तित्वाङ्गीकारे दोषकथनम्)
(टी.) ननु बाष्पारोपितधूमेऽपि धूमत्वसामान्याङ्गीकारे को दोष इति चेत् तदा पर्वतस्याग्निमत्त्वे साध्ये प्रयुज्यमानं धूमवत्त्वं बाष्पारोपितधूमेन निरग्निकेऽपि ह्रदादौ वर्तमानेन निमित्तेनाग्नि-व्यभिचारि स्यात् । न च तेन तदग्निं व्यभिचरति । निःशङ्कं लोक-व्यवहारहेतुत्वादित्याह । 
(मू.)न च बाष्पारोपितधूमेन धूमवत्त्वं व्यभिचरति ।
(आभासविवेकस्य वह्निं प्रति प्रयोजकत्वशङ्कातत्परिहारौ)
बहुलोर्ध्वतादिवदाभासविवेकोऽपि वह्निं प्रति प्रयोजक इति चेत् । तत्किं प्रयोक्तॄणां लौकिकानामभिप्रायमनुरुद्ध्येदमाश्रीयते किं वा स्वाभ्युपगतसामान्यनिर्वाहार्थम् । नाऽद्यः । तदभावात् । लौकिका हि धूमवत्त्वस्यानैकान्त्ये चोदिते धूम एवासौ न भवतीति प्रतिवक्तारो भवन्ति । अन्यथा तदन्यत्त्वे सतीत्यवक्ष्यन् । न द्वितीयः । त्वदभ्युपगमस्यैव निर्मूलत्वात् । भ्रान्तिप्रतिपन्नानामनिर्वचनीय-त्वस्याद्याप्यसिद्धत्वात् ।
(ज.टि.) निदर्शनीयमिति ।। दृष्टान्तीकरणीयमित्यर्थः । प्रतियोगिप्रधानत्व इति ।। भवितृप्रधानत्व इत्यर्थः । व्यक्त्यभावमात्र इति ।। न हि सामान्यत्वेन अभिमतस्य यावदाश्रयाभावेऽयं दृष्टान्तः । किन्तु यत्किञ्चिद्यावत्साधारणा-श्रयाभावमात्र इत्यर्थः । निषेधप्रधानत्व इति ।। अभवनमसत् इति व्युत्पत्याऽ-भावसाधनत्व इत्यर्थः । तस्य सत्वेनेति ।। प्रतियोगिनः सत्वेनेत्यर्थः । सुतरामिति ।। निषेधपरत्वे मुखत एवाभावप्रतीतेरिति१ भावः । न च तेनेति ।। ह्रदे अरोपितधूमेन निमित्तेनेत्यर्थः । एवमेव ‘न च बाष्पारोपितधूमेन’ इति मूले तृतीया निमित्तत्वे वर्तत इति ज्ञेयम् । ‘न च बाष्पारोपित’ इति मूलस्थ‘च’शब्देन यदि बाष्पारोपितधूमे धूमत्वं स्यात्, तर्हि पर्वतादाविव ह्रदेऽपि साधनतावच्छेदका-श्रयस्य सत्वात् धूमत्वम् अग्निमत्वं साधयेत् । यदि तत्र अग्निं न साधयेत् तदा वह्निरहिते धूमस्य विद्यमानत्वेन वह्निं व्यभिचरेदिति सूचितम् । तत्र साधयेदिति आद्यपक्षे शङ्कते – बहुलेति ।। आभासविवेकोऽपीति ।। न केवलं वह्नौ धूमसत्वं प्रयोजकं किन्तु आभासविवेके सति । तथा च ह्रदे बाष्पारोपित-धूमोऽस्त्येव । वह्न्यसाधकत्वं तु आभासविवेकरूपाङ्गवैकल्यादिति भावः । अनुरुद्ध्य= अनुसृत्य । अन्यथेति ।। ‘आरोपितधूमस्यापि धूमत्वे’ इत्यर्थः । 
(सदसद्वैलक्षण्ये निरवकाशागमप्रमाणाभावनिरूपणम्)
(टी.) अस्त्वागमस्तर्ह्यनिर्वचनीयार्थे मानमिति चेत् । स किं सदसद्विलक्षणमेतदिति निरवकाशतया विवक्षितार्थस्य प्रतिपादको भवेत् । उतानिर्वचनीयमेतदित्यादिरूपः । नाऽद्योऽनुपलम्भादित्याह- 
(मू.)न च भावाभावविलक्षणं क्वचिदागमो वक्ति 
चशब्दः प्रमाणान्तरनिराकरणसमुच्चये । क्वचित् प्रदेशे । निरवकाशा-गमपक्षनिराकरणसूचनायानिर्वचनीयमिति लक्ष्यप्रक्रमं विहाय भावा-भावाविलक्षणमिति २लक्षणानुवादः कृतः । तर्हि सदसद्विलक्षणमिति वक्तव्यम् । तस्यैवानिर्वचनीयलक्षणत्वेन परैरङ्गीकृतत्वात् । मैवम् । यतोऽत्र न भावाभावशब्दौ रूढ्या१ विधिनिषेधयोरभिधायकौ । किं तु योगेन सदसत्परौ । विधिनिषेधपरत्वेऽपि केनापि प्रकारेण निर्वक्तुमशक्यमनिर्वचनीयम् । सदसद्विलक्षणत्वं तूपलक्षणत्वेनोच्यत इति परैरङ्गीकृतत्वाददोषः । अत एव ‘उभयविलक्षणं चेदनिर्वचनीयत्वं ब्रह्मण एवाऽपतितम्’ इति भिन्नाभिन्नविलक्षणत्वेनानिर्वचनीयत्वं वक्ष्यति । प्रसिद्धाति-क्रमस्तूत्तरार्थः । तच्च दर्शयिष्यामः ।
(ज.टि.) २अपौरुषेयतया निर्दोषत्वेन प्रसिद्ध इत्यर्थः । ‘क्वचित्’ इत्यस्य ‘न क्वाप्यनीदृशं विश्वम्’ इत्यादाविव कालपरत्वं निराकरोति – क्वचित् प्रदेश इति ।। बृहदारण्यकाद्युपनिषद्भाष्ये इत्यर्थः । तर्हीति ।। लक्षणक्रमानु-सरणपक्षेऽपीत्यर्थः ।
ननु भावाभावसदसच्छब्दानां पर्यायत्वे प्रसिद्धपरित्यागे हेत्वभावात् सदसद्विलक्षणमित्येव किमिति न निरदिक्षदाचार्य इत्यत आह– प्रसिद्धेति ।। उत्तरार्थ इति ।। ‘नासदासीत्’ इति श्रुतौ असतः सत्वप्रसक्त्यभावेन तन्निषेधपरत्वे श्रुतेः अनुपपन्नार्थकत्वापातेन नेमौ सदसच्छब्दौ तुच्छातुच्छपरौ किं नाम भावाभावपरौ । भावाभावविलक्षणत्वेनापि अनिर्वचनीयत्वसिद्धेः । अतः ‘कथं भावाभावविलक्षणं क्वचिदागमो वक्ति?’ इति उत्तरवाक्यनिरसनीय-शङ्कोत्थापनार्थः । तच्चेति ।। तदुत्तरं चोद्यम् ‘अत्र सदसच्छब्दयोः भावाभाव-परत्वेनाङ्गीकृतत्वात्’ इति उत्तरत्र दर्शयिष्याम इत्यर्थः ।
(नासदासीदित्यागमस्य आगमतया सदसद्वैलक्षण्यपरत्वाभावसमर्थनम्)
(टी.) ननु नासदासीदित्याद्यागमोऽनिर्वचनीयामविद्यां वक्ति । सदसती प्रतिषिद्ध्य तम आसीदिति महाप्रलयेऽविद्यावस्थान-स्योक्तत्वात् । न चासतः सत्त्वप्रसक्त्यभावेन तन्निषेधायोगाद-नुपपन्नार्थं वाक्यं नानिर्वचनीयामविद्यां गमयितुमलमिति साम्प्रतम् । अत्र सदसच्छब्दयोर्भावाभावपरत्वेनाङ्गीकृतत्वात् । भावाभाव-वैलक्षण्येनाप्यनिर्वचनीयत्वसिद्धेः । अतः कथं ‘न भावाभावविलक्षणं क्वचिदागमो वक्ति’ इति । तत्राह- 
(मू.)‘नासदासीन्नो सदासीत्तदानीं नासीद्रजो नो व्योमापरो यत्’ इत्यत्र च ।
चशब्देन भावाभावविलक्षणं न वक्तीत्येतदनुकृष्यते । इदं खलु वाक्यं प्रलये सदसतोरभावं तमसश्च भावं प्रतिपादयदनुभूयते । न पुनस्तमः सदसद्विलक्षणमिति । ननु सदसतोरभावेऽवस्थितस्य तमसो बलात्सदसद्वैलक्षण्यमापाद्यत इति । सत्यम् । न तर्हीदं वाक्यमविद्या-निर्वचनीयतायामागमयितव्यम् । पदार्थसंसर्गमात्रस्याऽगमार्थत्वेन सामर्थ्यलब्धस्यातदर्थत्वात् । यथोक्तम्- 
‘यश्चार्थादर्थो न स चोदनार्थः ।’ इति । 
(ज.टि.) सामर्थ्यलब्धस्येति ।। श्रुतार्थापत्तिरूपसामर्थ्यलब्धस्येत्यर्थः । यश्चेति ।। अर्थात् प्रतीतार्थात् अनुपपन्नात् प्रतीतार्थानुपपत्तेरिति यावत् । योऽर्थः सिद्ध्यति स न चोदनार्थः इति जैमिनिसूत्रार्थः । 
(नासदासीदित्यागमस्य परिशेषतया सदसद्वैलक्षण्यपरत्वाभावसमर्थनम्)
(टी.) माभूदिदं वाक्यमनिर्वचनीयाविद्यायामागमतया प्रमाणम् । परिशेषतया तु भविष्यति । तथा हि । तम आसीदिति महाप्रलये तमसोऽविद्यापरपर्यायस्यावस्थानमभिहितम् । तस्य च प्रसक्तानां सत्त्वादि-प्रकाराणां नासदासीदित्यादिना सदसदभावाभिधानेन प्रतिषेधे सत्यन्यत्राप्रसङ्गात्परिशिष्यमाणे तमसोऽनिर्वचनीयत्वे बुद्धिर्भविष्य-तीत्याशङ्क्यास्य वाक्यस्यार्थान्तरं विवक्षुस्तत्सिद्धये पराभिमतार्थेऽ-निष्टप्रसङ्गं तावदाह-
(मू.)  पारिशेष्येणानिर्वचनीयत्वाङ्गीकारे ‘आनीदवातं स्वधया तदेकम्’ 
इति तदानीं परिशिष्टत्वाद् ब्रह्मण एवानिर्वचनीयत्वं स्यात् ।
(टी.) यद्यस्य वाक्यस्योक्तविधया परिशेषप्रमाणत्वेन तमसोऽनिर्वचनीयत्वमङ्गीक्रियते तदा परमार्थतयाऽङ्गीकृतस्यैव ब्रह्मणोऽप्यनिर्वचनीयत्वं स्यात् । तस्यापि तमोवत् ‘आनीदवातम्’ इति वाक्येन तदानीं प्रलये परिशिष्टत्वावगमात् । उभयोरपि परिशिष्ट-त्वेनावगतयोरन्यतरस्मिन्नेव परिशेषेणानिर्वचनीयत्वापाते नियामका-भावात् । ब्रह्मणः पारमार्थिकत्वे प्रमाणमस्तीति चेन्न । तमसोऽपि तस्य वक्ष्यमाणत्वात् । अतो नैतद्वाक्यं प्रसिद्धसद-सत्प्रतिषेधपरमिति । तदेकं सर्वोत्तमं ब्रह्म अवातं वातप्रेरणया विनैव स्वधया सुखेनैव न तु सुखप्राप्त्याद्यर्थं आनीदचेष्टतेति श्रुत्यर्थः । ननु महाप्रलये ब्रह्मणोऽवस्थानं परस्य सम्मतमेव । तत्किं तत्समर्थनाय ‘आनीदवातम्’ इति वाक्यमुपादीयते । मैवम् । यदीदमनुदाहृत्याति-प्रसङ्गोऽभिधीयेत तदैतद्वाक्यप्रकृतस्यैव सन्निहितत्वादनेन सत्त्वादि-प्रतिषेधस्य क्रियमाणत्वान्नातिप्रसङ्ग इति परः परिहर्तुमुत्सहेतापि । तन्निरासायैतत्प्रकरणगतवाक्येनैव ब्रह्मणोऽवस्थानमुपपादनीयम् ।
(ज.टि.) ‘ब्रह्मण एव अनिर्वचनीयत्वं स्यात्’ इत्यत्र ‘नान्यस्य’ इत्येवकारार्थप्रतीतेरेवकारार्थमाह– परमार्थतया अङ्गीकृतस्येति ।। तथा च आपाद्यानिष्टत्वसूचनमेवशब्दप्रयोजनमिति भावः । तमसोऽपि तस्येति ।। तमसोऽपि पारमार्थिकत्वे तस्य १प्रमाणस्य वक्ष्यमाणत्वात् इत्यर्थः ।
(नासदासीदिति श्रुत्युक्तसदसद्वैलक्षण्यं मूर्तामूर्तवैलक्षण्यमेवेति श्रुत्या समर्थनम्)
(टी.) यदि तर्हि प्रतीतोऽर्थोऽनुपपन्नः कोऽर्थोऽस्य ब्रह्मतमसोस्सदस-द्वैलक्ष्यण्यस्येत्यतः श्रुत्यन्तरेण तं दर्शयति-
(मू.)मूर्तं सदिति सम्प्रोक्तममूर्तमसदुच्यते । 
मूर्तामूर्तेतरद्ब्रह्म न सत्तन्नासदुच्यते ।। इति पैङ्गिश्रुतिः । 
ब्रह्मेत्युपलक्षणम् । प्रकृत्याख्यं तमोऽपीति ज्ञातव्यम् ।
(ज.टि.) ब्रह्मतमसोः सदसद्वैलक्षण्यस्येति ।। सदसद्वैलक्षण्यप्रतिपादक-वाक्यस्येत्यर्थः । 
(नासदासीदिति श्रुत्युक्तमूर्तामूर्तवैलक्षण्यं पञ्चभूतवैलक्षण्यमेवेति श्रुत्या समर्थनम्)
(टी.) नन्वसर्वगतपरिमाणं मूर्तं ततोऽन्यत्सर्वममूर्तम् । तथा च भावाभावात्मकस्य सर्वस्यापि मूर्तामूर्तान्तःपातित्वात्ततो विलक्षणत्वे ब्रह्मप्रकृत्योरनिर्वचनीयतातादवस्थ्यमिति चेत् । मैवम् । मूर्तशब्दस्य  पृथिव्यप्तेजोविषयत्वेनामूर्तशब्दस्य च वाय्वाकाशपरत्वेन सर्वस्य तदन्तर्भावाभावात् । ब्रह्मप्रकृत्योश्च पञ्चमहाभूतविलक्षणत्व-स्योपपन्नत्वादिति भावेन सदसच्छब्दौ श्रुत्यन्तरेण व्याख्याति । 
(मू.) ‘यदन्यद्वायोश्चान्तरिक्षाच्चैतत्सत्’ इति माध्यन्दिनश्रुतिः१ । 
‘वायुरन्तरिक्षञ्चासत्’ इति श्रुतिशेषः ।
(ज.टि.) ननु ‘यदन्यद्वायोः’ इति श्रुत्या सच्छब्दार्थनिर्णयेऽपि असच्छब्दार्थः क इत्यत आह – वायुरन्तरिक्षं चेति ।।
(श्रुतिद्वयसिद्धस्य नासदासीदिति श्रुत्यर्थस्य निरूपणम्)
(टी.) ततश्चायं श्रुत्यर्थो भवति । तदानीं प्रलये असदमूर्तं वाय्वन्तरिक्षाख्यं नासीत् । सच्च मूर्तं पृथिव्यप्तेजोरूपं नो आसीत् । 
रजःशब्दोपलक्षितं गुणत्रयं च नासीत् । यत्परः परं सर्वगतमव्याकृतं व्योम तच्च मूर्तसम्बन्धाभावान्नो आसीदिति सदसच्छब्द-योर्भावाभावपरत्वे प्रसिद्धमूर्तामूर्तविषयत्वे वा सर्वस्य तदन्तर्भावात्पुना रजःप्रभृतेः प्रतिषेधोऽनर्थकः स्यादित्यनिष्टान्तरसूचनार्थं प्रागधिकांशो-दाहरणं कृतम् । अन्यथा ‘नासदासीन्नो सदासीत्तदानीम्’ इत्येतावदे-वोदाहरिष्यत् । 
(विनापि श्रुत्यन्तरोदाहरणं पञ्चभूतवैलक्षण्यरूपार्थलाभे तदुदाहरणवैयर्थ्यशङ्का तन्निरासश्च)
ननु  प्रतीतार्थे बाधितेऽर्थान्तरमावश्यकमेव । तत्किं श्रुत्युदाहरणेन । मैवम् । बाधकेनार्थान्तरमेव लभ्यते । न तु तद्विशेषोऽपीति तत्राश्रयणीयमेव श्रुत्यन्तरम् ।
(ज.टि.) ‘परो व्योमे’ति श्रुतौ लिङ्गव्यत्ययः छान्दसः इति मनसि निधाय व्याख्याति–  परः परमिति ।। ननु अव्याकृताकाशस्य अनादित्वात् तदानीं तत्कथं नो असीत् ? इत्यत आह–मूर्तेति ।। सम्बन्धेति ।। सदसच्छब्दयोरिति नासदासीदिति वाक्य इति शेषः । प्रसिद्धेति ।। परिच्छिन्नपरिमाणवत् मूर्तम् । अपरिच्छिन्नपरिमाणवदमूर्तमिति तार्किकमत-प्रसिद्धेरिति अर्थः । किं श्रुत्युदाहरणेनेति ।। ‘मूर्तं सदिति सम्प्रोक्तम्’ ‘यदन्यद् वायोश्च’ इति श्रुत्युदाहरणेनेत्यर्थः । नतु तद्विशेषोऽपीति ।। पञ्चमहाभूतलक्षणार्थान्तरविशेषोऽपीत्यर्थः । तत्रेति ।। अर्थविशेषलाभ-निमित्तमित्यर्थः ।
(श्रुतिपुराणादिगतानिर्वाच्यादिशब्दानामनिर्वाच्यबोधकत्वाभावस्य स्मृत्या समर्थनम्)
(टी.) ननु श्रुतिपुराणादिषु प्रपञ्चस्यानिर्वचनीयत्वमुच्यते । अचिन्त्यत्वमतर्क्यत्वमज्ञेयत्वञ्च । न च तत्र चिन्ताद्यविषयत्वमेवार्थः । तथा सति प्रमाणानां निर्विषयत्वापत्तेः । अतस्सदादिप्रकारै-रचिन्त्यत्वाद्येव तदर्थः । किं च प्रपञ्चोऽनृतोऽसन्न सत्य इत्यपि सन्ति वाक्यानि । न चासत्त्वमेव तदर्थः । तथात्वे प्रतीतिविरोधात् । अतस्तान्यनिर्वचनीयवचनानि । तत्कथमनिर्वचनीयं नाऽगमो वक्तीति द्वितीयपक्षनिरासाय तद्वचनार्थं सोपपत्तिकया स्मृत्यैव दर्शयति-
(मू.)अद्भुतत्वादनिर्वाच्यं ब्रह्म चिच्चेत्यमेव च । 
अद्भुतत्वादाश्चर्यत्वादेव चेत्यमनिर्वाच्यमुच्यते । न तु सदादिप्रकारै-र्निर्वक्तुमशक्यत्वात्  ।  कुतः । न केवलं चेत्यमनिर्वाच्यमुच्यते । किं तु, ब्रह्म तदितरचेतनञ्च । न च ब्रह्मादेरनिर्वाच्यताऽङ्गीकारार्हा । अतस्तत्र यथाऽद्भुतत्वादेव सा व्याख्येया तथा चेत्यस्यापि । प्रकरणात् ।
(मू.)अचिन्त्यं तत एवैतत् ............. ।
एतत् ब्रह्म चिच्चेत्यं च । ततः अद्भुतत्वादेव । अचिन्त्यमुच्यते । न तु सदादिप्रकारैर्मनोवृत्त्यविषयत्वात् । 
(मू.)................ अतर्क्याज्ञेयमेव च । 
ततः इति वर्तते । तेन एवकारस्य सम्बन्धः । अतर्क्यं च तदज्ञेयं च अतर्क्याज्ञेयं ततः अद्भुतत्वादेव । न तु सदादिप्रकारैरनुमातुं प्रत्यक्षेण वा ज्ञातुमशक्यत्वात् । मनोवृत्तेः प्रत्यक्षत्वेऽपि बाह्यान्तरत्वभेदेन पृथगुपादानम् । 
(ज.टि.) प्रतीतिविरोधादिति ।। घटादिसत्वप्रतीतिविरोधादित्यर्थः । द्वितीयपक्षेति ।। उत अनिर्वचनीयमेतदित्यादिरूप इति द्वितीयपक्षनिरासा-येत्यर्थः । ‘अतर्क्याज्ञेयम्’ इत्यत्र यदि द्वन्द्वः द्विवचनानुपपत्तिरित्यत आह– अतर्क्यं च तदिति ।। ननु चिन्ताज्ञानशब्दयोरुभयोरपि प्रत्यक्षज्ञानवाचित्वात्  स्मृतौ अचिन्त्याज्ञेयपदयोरन्यतरस्य वैय्यर्थ्यमित्यत आह – मनोवृत्तेरिति ।। बाह्यकरणजन्यवृत्तेः ज्ञानस्य आन्तरकरणजन्यतापत्तिः चिन्ताशब्दितेत्यर्थः । पृथगुपादानमिति ।। ‘अचिन्त्यं तत एवैतत्’ इति स्मृताविति शेषः ।
(ब्रह्मातिरिक्तप्रपञ्चानृतत्वादिप्रतिपादकश्रुतिवचनानां स्मृत्या अर्थनिरूपणम्)
(टी.) अस्त्वेवं यत्र ब्रह्मणा सहानिर्वाच्यत्वादि प्रपञ्चस्योच्यते । यत्र तु ब्रह्मैवर्तमन्यदनृतमित्याद्युक्तिः तत्र कथमित्यत आह- 
(मू.) ऋ गताविति धातोस्तु पूर्वावगतवत्सदा ।
 स्थितेर्ब्रह्मर्तमित्युक्तमनृतं परिणामतः ।। 
प्रकृतिप्राकृतं प्रोक्तं.............. ।
धातोरिति ।। धातुव्याख्यानात् । गत्यर्थानामवगत्यर्थत्वेन निष्ठाप्रत्ययस्य भूतार्थत्वेन तस्य च विशेषानुक्त्या अनादितालाभे सति ऋतमनादितोऽवगतमित्युक्तं भवति । न च परिणामित्वे अस्यैव पूर्वावगतत्वं  मुख्यतो युज्यत इति पूर्वावगतवत्सदा स्थितिरुक्ता भवति । प्रकृतिश्च प्राकृतं च प्रकृतिप्राकृतम् । तुशब्दोऽवधारणे । ततश्च परिणामित्वापरिणात्विभ्यामेव ब्रह्मजगती ऋतानृते ‘तदेवर्तम्’ ‘अनृतेन हि प्रत्यूढाः’ इत्यादौ प्रोक्ते । न तु सत्त्वासत्त्वाभ्यामित्युक्तं भवति । 
(मू.)............. असत्तदशुभत्वतः । 
(टी.) संसाररूपत्वेनाशुभत्वत एव । तथा परमानन्दरूपत्वेन शुभत्वात् ब्रह्म सत्प्रोक्तमित्यपि ज्ञातव्यम् ।
(मू.)असतां बुद्धिगम्यत्वादसत्यमिति चोच्यते ।
एवं सतां बुद्धिगम्यत्वाद्ब्रह्म सत्यमित्युच्यत इत्यपि द्रष्टव्यम् ।
प्रकृत्यादि सतामपि बुद्धिगम्यम् । किं विशिष्याभिधीयते असतामिति । नियमाभिप्रायेणेति भावेन सदसद्विवेकमाह- 
(मू.)नियमेन बहिश्चित्तास्तेऽसन्तो ब्रह्मणि स्थिताः । 
तेऽसन्त इत्यत्राकारप्रश्लेषभावाभावाभ्यां यच्छब्दाध्याहारेण च द्वे वाक्ये द्रष्टव्ये । ब्रह्मणि स्थितास्तन्निष्ठबुद्धयः ।
(ज.टि.) ननु ‘ऋ’इत्येव धातुः तत्कथं ऋ-गताविति धातोरित्युक्तमित्यत आह – धातोरिति ।। निष्टाप्रत्ययस्येति ।। ‘क्तक्तवतू निष्ठा’१ इति सूत्रेण निष्ठासञ्ज्ञितक्तप्रत्ययस्येत्यर्थः । तस्य च विशेषानुक्त्या इति ।। एतत्कालमारभ्य अवगतमिति विशेषानुक्त्या इत्यर्थः । नित्यानित्यं भिन्नाभिन्नमितिवत् प्रकृतिप्राकृतस्य पदार्थान्तरत्वप्रतीतेराह – प्रकृतिश्चेति ।। तुशब्दस्य अवधारणार्थत्वमेव स्पष्टयति– ततश्चेति ।। संसाररूपत्वेनेति ।। प्रकृत्युपादानकसत्वादिगुणबन्धस्य संसाररूपत्वादिति भावः । सर्वाश्रये ब्रह्मणि स्थितत्वमसतामपि साधारणमित्यत आह– तन्निष्ठबुद्धय इति ।। 
(अनृतादिशब्दानां प्रपञ्चानिर्वाच्यत्वबोधकत्वाभावे प्रपञ्चसत्यत्वस्य प्रमितत्वरूपकारणोक्तिः)
(टी.) कस्मादेवमनृतत्वाद्युक्तेरन्यार्थवर्णनम् । ब्रह्मवत्सत्यत्वेन प्रमितत्वादित्याह- 
(मू.)विश्वं सत्यं.............. ।
प्रमितमिति शेषः । न च सत्यत्वेऽपि परमात्मनोऽस्याविशेष शङ्कनीयः । एतत्सत्ताया अपि तदधीनत्वादित्याह- 
(मू.)......... वशे विष्णोः ............. ।
तदधीनसत्ताकमपि तेन नोत्साद्यत इत्याह-
(मू.)............... नित्यमेव .......... ।।
न च तथात्वे भागे प्रत्यक्षादिविरोधश्शङ्कनीय इत्याह-
(मू.).................. प्रवाहतः ।
प्रवाहतो नित्यत्वेऽपि नावान्तरवैचित्र्यमित्याह- 
(मू.)न क्वाप्यनीदृशं विश्वं.............. ।
क्वापि काले । तथात्वेऽपि न प्रलयाद्यागमविरोधश्शङ्कनीय इत्याह- 
(मू.)............तत्तत्कालानुसारतः ।।
यस्मिन् काले यादृशेन भवितव्यं तथाभावस्य न व्यत्यास इत्युक्तं भवति । यदि तर्हीत्थम्भूतं जगत् कथं केचिद्वैपरीत्येनाऽहुरित्यत आह- 
(मू.)असत्यमप्रतिष्ठं ते जगदाहुरनीश्वरम् ।
  त आसुराः ................... ।१
अत्र ‘विश्वं सत्यं वशे विष्णोर्नित्यमेव प्रवाहतः’ इत्यस्यासत्यमनीश्वरमप्रतिष्ठमिति विपरीतोक्तिः । आसुरा इति मिथ्याज्ञानित्वे हेतुः । किमर्थं ते तथाऽहुरित्यत आह- 
(मू.)........... स्वयं नष्टा जगतःक्षयकारिणः । इत्यादि व्यासस्मृतौ । 
(ज.टि.) ननु ‘विश्वं सत्यम्’ इत्यत्र प्रमितपदाश्रवणाद् ब्रह्मवत् सत्यत्वेन प्रमितत्वादिति कथमवतारिकायामुक्तमित्याशङ्क्याऽह– प्रमितमिति शेष इति ।। भाग इति ।। जगदेकदेशिनि विनाशिनि घटादौ नित्यत्वस्य प्रत्यक्षविरोध इत्यर्थः । आदिशब्दस्य स्वर्गाद्यनित्यताप्रतिपादकेन ‘एवं लोकं परं विन्द्यात् नश्वरं कर्मनिर्मितम्’ इत्यागमेन विरोध इत्यर्थः । ‘प्रवाहतः’ इति तसेः सार्वविभक्तिकत्वात् तृतीयार्थकत्वं प्रकृते विवक्षितमिति अनुवादव्याजेन आविष्करोति – प्रवाहत इति१ ।। नावान्तरवैचित्र्यमिति ।। कस्मिंश्चित् कल्पे पौर्णमासी अन्यस्मिन्नेत्येवंरूपम् अवान्तरवैचित्र्यमित्यर्थः । ‘न च भावाभावविलक्षणं क्वचिदागमो वक्ति’ इत्यत्र क्वचिदित्यस्येव क्वापीत्यस्य प्रदेशपरत्वं वारयति – क्वापि काल इति ।। तथात्वेऽपीति ।। प्रवाहेणानादित्वेऽपीत्यर्थः । यस्मिन् काल इति ।। नहि प्रलयाद्यागमः प्रवाहस्यापि नाशमाह । किन्तु प्रवाहिणामिति भावः । इत्थम्भूतमिति ।। प्रवाहेणानादीत्यर्थः ।
(भगवद्गीतावचनैः प्रपञ्चसत्यतासमर्थनम्)
(टी.) प्रपञ्चानिर्वचनीयताभिधायिनां वाक्यानामुक्तार्थान्तरपरता-समर्थनार्थं तत्सत्यतां भगवद्गीताभिः श्रुतिभिश्च दृढीकरोति-
(मू.)‘असत्यमप्रतिष्ठं ते जगदाहुरनीश्वरम् ।
  अपरस्परसम्भूतं किमन्यत्कामहैतुकम् ।।
एतां दृष्टिमवष्टभ्य नष्टात्मानोऽल्पबुद्धयः । 
प्रभवन्त्युग्रकर्माणः क्षयाय जगतोऽहिताः ।।’१इत्यादि च गीतासु । 
ते असुराः असत्यत्वादप्रतिष्ठं ज्ञानबाध्यम् । तत एवानीश्वरम् । न च यतो यतो जातमसावसावीश्वर इति वाच्यम् । यतोऽपरस्परसम्भूतम् । एकस्मादेकस्य नोत्पत्तिरिति यावत् । सत्यं न चेत्किमसदेव । परस्परसम्भूतं न चेत्किं नित्यं स्वतो वा जातम् । आद्यस्योत्तरम् । अन्यत् सदसद्भ्यामिति शेषः । द्वितीयस्य कामहैतुकं काम इति तत्कारणमविद्योपलक्ष्यते । अत्र जगदसत्यतावादिना-मसुरत्वाद्युक्त्या तत्सत्यताऽवगम्यते ।। 
(ज.टि.) ‘किमन्यत्काम’ इत्यत्र किंशब्दस्य प्रश्नार्थकत्वमभिप्रेत्य प्रश्नं विवृणोति– सत्यं न चेदिति ।। तत्कारणमिति ।। लक्षणघटकसम्बन्ध-प्रतिपादनम् । तथा च ‘कामहैतुकम्’ इत्यस्य अविद्याहेतुकमित्यर्थ उक्तो भवति ।
(श्रुत्या प्रपञ्चसत्यत्वसमर्थनम्)
(मू.)‘विश्वं सत्यं मघवाना युवोरिदापश्च न प्रमिनन्ति व्रतं वाम् ।’२
(टी.) हे मघवानौ धनादिमन्तौ इन्द्राबृहस्पती । युवयोर्विश्वं सत्यमेव । न केवलमहमेवं प्रतिपन्नः । किं तु आपोऽपि वां सत्यजगत्सर्जनादिकं कर्म जानन्तीति द्विरूपं परमेश्वरं प्रत्युच्यते । 
(मू.)‘प्र घा न्वस्य महतो महानि सत्या सत्यस्य करणानि वोचम् ।’१
नु इदानीमस्य महतस्सत्यस्य परमेश्वरस्य महान्ति सत्यानि २कर्माणि प्रावोचमेव । कर्मणां सत्यत्वं विषयसत्यतामन्तरेण नोपपद्यत इति विश्वसत्यतासिद्धिः ।
(मू.) ‘सत्यस्सो अस्य महिमा गृणे शवो यज्ञेषु विप्रराज्ये ।’ 
सः जगत्सृष्ट्यादिलक्षणः । अस्य परमेश्वरस्य महिमा सत्यः । तं विप्रप्रधानेषु यज्ञेषु शवः सुखमुद्दिश्य स्तौमि । 
(मू.)‘कविर्मनीषी परिभूस्स्वयम्भूर्याथातथ्यतोऽर्थान्
 व्यदधाच्छाश्वतीभ्यस्समाभ्यः’३ इत्यादिश्रुतिभिश्च ।
कविः सर्वज्ञः । मनसामीष्ट इति मनीषी । परिभवति सर्वानिति परिभूस्सर्वोत्तमः । स्वयमेव भवतीति स्वयम्भूः स्वतन्त्रः परमेश्वरः । शाश्वतीभ्यस्समाभ्यः सर्वदा । अर्थान् महदादीन् । याथातथ्यत एव व्यदधात् । न तु, मिथ्याभूतान् । 
इत्येवं श्रुतिस्मृतिभिः प्रपञ्चस्य सत्यतावगमात् तदनिर्वाच्यतापराणां वाक्यानामर्थान्तरपरत्वस्यैव युक्तत्वात् नागमोऽनिर्वचनीये मानमिति स्थितम् ।
(ज.टि.) धनादिमन्ताविति आदिपदेन कर्मनिर्णयरीत्या यशस्विनावित्य-र्थोऽभिधीयते । इन्द्राबृहस्पती इति ।। ‘अच्छेन्द्राब्रह्मणस्पती हविर्नोन्नं युञ्जेव वाजिना जिगागम्’ इत्युत्तरार्धस्थितस्य इन्द्रब्रह्मणस्पती इत्यस्य १प्रतिपादनं इन्द्राबृहस्पतीति । युवोरित्यस्य अर्थमाह– युवयोरिति ।। इत् इत्यस्यार्थः– एवेति ।। आपोऽपीति ।। ‘आप्लृ व्याप्तौ’ इति धातुव्याख्यानाद् व्यापनशीला देवाश्चेत्यर्थः । इदानीमिति ।। मघवानिति द्विवचनार्थमाह – द्विरूपमिति ।। ‘आत्माऽन्तरात्मेति हरिरेक एव द्विधा स्थितः’ इति प्रमाणोक्तद्विरूपमित्यर्थः ।  नु इत्यस्यार्थः – इदानीमिति ।। सत्या इत्यस्यार्थः – सत्यानीति ।। महान् इत्यस्यार्थः – महान्तीति ।। ‘व्यवहिताश्छन्दसि’२ इति सूत्रानुसारेण व्यवहितानामपि प्रवोचं घा इति त्रयाणां योजनां मनसि निधाय एकप्रकारेणार्थमाह – प्रावोचमेवेति ।। ‘वोचम्’ इत्यत्र अडभावः छान्दसः । घ इत्यस्यार्थः- एवेति ।।
ननु एतच्छ्रुत्या कर्मसत्यत्वसिद्धावपि विश्वसत्यत्वे किमायातम् ? इत्यत आह – कर्मणामिति ।। गृण इत्यस्यार्थमाह – स्तौमीति ।। ‘गृण स्तुतौ’ इति धातुव्याख्यानादिति भावः ।
(अनिर्वचनीयत्वे अर्थापत्तिप्रमाणनिराकरणम्)
(टी.) अथापि स्यात् । अर्थापत्त्या शुक्तिरजतादेरम्बरादेर्वा अनिर्वाच्यता सेत्स्यति । तथा हि । यदत्यन्तासत्, न तत्प्रतीयते, यथा नरविषाणम् । यच्चात्यन्तसत्, न तद्बाध्यते, यथाऽऽत्मा । तदिहोभया-न्यथानुपपत्त्या अनिर्वचनीयतैवाऽश्रयितुं युक्तेति ।। तत्राऽह- 
(मू.)   न चार्थापत्त्या अनिर्वचनीयत्वसिद्धिः । 
अर्थापत्तिः खलु नानुमानाद्भिद्यते । अनुमानञ्चाप्रसिद्धविशेषणतया निराकृतमिति नार्थापत्त्या च शुक्तिरजतादेरम्बरादेर्वाऽनिर्वाच्यतासिद्धिः ।
(ज.टि.) अत्यन्तासदिति ।। स्वरूपेणासदित्यर्थः । अत्यन्तसदिति ।। पारमार्थिकसदित्यर्थः । अनिर्वचनीयतेति ।। सदसद्विलक्षणता इत्यर्थः । न हि प्रतिज्ञामात्रेण अर्थसिद्धिरित्यत आह – अर्थापत्तिः खल्विति ।।
(अनिर्वचनीयत्वसाधकत्वेनाभिमतार्थापत्तेर्व्याप्त्यभावोपपादनम्)
(टी.) अथ वाऽत्यन्तासतो नरविषाणादेरपि तत्पदात्प्रतीति-सम्भवेनासन्न प्रतीयत इति व्याप्त्यभावाच्छुक्तिरजतादेरत्य-न्तासत्त्वेनैवोपपत्तेः । तथा अन्यथाविज्ञातस्य सम्यग्विज्ञानगोचरत्वस्य बाध्यत्वस्य सतश्चिदानन्दात्मनोऽपि सम्भवेन सन्न बाध्यत इति व्याप्त्यभावादम्बरादेस्सत्त्वेनैवोपपत्तेर्नार्थापत्त्याऽनिर्वचनीयतासिद्धि-रिति व्याख्येयम् ।
(ज.टि.) तत्पदादिति ।। नरविषाणादिपदादित्यर्थः । अत्यन्तासत्वेनेति ।। अन्यथाऽप्युपपत्तिः अन्यथैवोपपत्तिरित्यर्थापत्तेः दोषद्वयम्  ।  तत्र अन्यथो-पपत्तिरित्यर्थः । १सतश्चिदानन्दात्मनोऽपीति ।। अत्यन्तसतोऽपीत्यर्थः । ब्रह्मणोऽपि समयान्तररीत्या क्षणिकत्वेन ज्ञातस्य अक्षणिकत्वेन प्रतीतेः परैरपि अङ्गीकारादिति ।
(असतः प्रतीत्यनङ्गीकारे बाधकोक्तिः)
(टी.) अत्यन्तासतः प्रतीत्यनङ्गीकारे बाधकञ्चाऽह- 
(मू.)असतः प्रतीतिं विनाऽसद्वैलक्षण्यज्ञानानुपपत्तेः ।
यदि  परोऽसन्न  प्रतीयात्तदा शुक्तिरजतादेरसद्वैलक्षण्यं न जानीयात् । वैलक्षण्यज्ञानस्य प्रतियोगिज्ञानसापेक्षतानियमात् । न हि केनाप्यविदिताद्घटाद्वैलक्षण्यं पटस्य ज्ञातुं शक्यते । 
(असतः अपरोक्षप्रतीत्यनङ्गीकारे बाधकोक्तिः)
(टी.) अथैवं ब्रूयात् ‘अस्त्येवासतोऽपि परोक्षप्रतीतिगोचरता । अपरोक्षप्रतीतिगोचरतां तु न मन्ये’ इति । तत्रापि ‘असतः प्रतीतिं विनाऽसद्वैलक्षण्यज्ञानानुपपत्तेः’ इत्येवोत्तरम् । यद्यत्यन्तासतोऽ-परोक्षप्रतीतिविषयता न स्यात् तर्हि प्रातिभासिकतयाऽर्थक्रियानर्हस्य रजतस्य यदसत् प्रातिभासिकवैलक्षण्यं तदपरोक्षज्ञानं भ्रान्तस्य नोपपद्येत । तथा चाप्रवृत्तिः प्रसज्ज्येतेति । 
(ज.टि.) ‘असतः प्रतीतिं विना’ इति मूलवाक्यं प्रकारान्तरेण योजयति–अथैवं ब्रूयादित्यादिना ।।
१ननु शुक्तिरूप्ये असतः प्रातिभासिकवैलक्षण्यस्य ज्ञानाभावेऽपि विषय-माहात्म्यादेव प्रत्ययोपपत्तेरित्यत आह – प्रातिभासिकतयेति ।। अर्थक्रिया -नर्हस्येति ।। एवञ्च विषयसामर्थ्यात् न प्रवृत्तिः सम्भवतीति भावः । यद-सत्प्रातिभासिकेत्यत्र असदिति व्यस्तं पदं प्रातिभासिकवैलक्षण्यविशेषणम् । नहि प्रातिभासिके प्रातिभासिकवैलक्षण्यं सद् भवितुमर्हतीति भावः । ननु शुक्तौ रजतारोपस्थले रजते प्रातिभासिकवैलक्षण्यं न प्रतीयत एव तत्प्रतीत्यनङ्गीकारे किं बाधकम्? इत्यत आह–  तथा चेति ।। असद्वैलक्षण्यज्ञानाभावे तत्र असत्वमेव प्रतीयेत । तथा च प्रवृत्तिर्न स्यात् । अत एव ‘सर्वतो विलक्षणं पदार्थस्वरूपं दृश्यते’ इत्यस्माभिरङ्गीकृतं सर्वैरप्येवमेव अङ्गीकर्तव्यमिति भावः ।
(असतः अपरोक्षज्ञानाङ्गीकारे सर्वज्ञानेष्वनाश्वासशङ्का तन्निरासश्च)
(टी.) किं निबन्धनश्चायमसतोऽपरोक्षप्रतीतिगोचरताऽनङ्गीकारः । क्वचिज्ज्ञानस्यानालम्बनत्वेऽन्यत्राप्यनाश्वासप्रसङ्ग इति चेत् तत्किं परोक्षप्रतीतेरसद्विषयत्वे नानाश्वासप्रसङ्गः । समानश्चायं प्रसङ्गः प्रातिभासिकविषयप्रत्ययाङ्गीकारेऽपि । बाधकाद्विवेक इति चेत् समं प्रकृतेऽपि ।
(ज.टि.) ‘साकारवादादसतो नभानात् संविद्विरोधाद् अथ हेत्वभावात् । 
   धियामनाश्वासभयाच्च नेष्टा यतोऽन्यथाख्यातिरतो यथार्था ।’१
‘नभानात्’ इत्येतत् नसमासत्वात् समस्तमेकं पदम् । भानाभावादित्यर्थः । इति असदपरोक्षज्ञानाङ्गीकारे पञ्च बाधकानि । तत्र क्रममविवक्षयित्वा शङ्कते- क्वचिद् ज्ञानस्येति ।। अनालम्बनत्व इति ।। असद्विषयत्वे इत्यर्थः । अनाश्वासेति ।। अप्रामाण्यसंशयेत्यर्थः ।
(रजतज्ञानस्य सविषयत्वसमर्थनम्)
(टी.) न च वयं शून्यवादिन इव रजतज्ञानं निरालम्बनं ब्रूमः । शुक्तिविषयताऽङ्गीकारात् । केवलं स्वविषयं शुक्तिकाशकलमत्य-न्तासद्रजततया अवगाहत इत्यसद्विषयमुच्यते । रजतज्ञानस्य शुक्तिकाविषयत्वं संविद्विरुद्धमिति चेन्न । रजतज्ञानस्येति कोऽर्थः । यदि रजतविषयस्येति तदाऽसिद्धिः । यदि रजतमिति ज्ञानस्येति तदा परस्यैव संविद्विरोधः । यदिदं रजतमित्यमनिषि१ सा शुक्तिकैवेति प्रतीतेः । यदाकारं यद्विज्ञानं तत्तद्विषयमिति तु प्रमितिनिष्ठेयं व्यवस्था । 
एतेन ‘अपरोक्षज्ञानस्येन्द्रियसमुत्थत्वात्, इन्द्रियाणाञ्चार्थसन्निकृष्टा-नामेव ज्ञानहेतुत्वात्, असता च सन्निकर्षायोगान्ना-सद्विषयापरोक्षज्ञानम्’ इति परास्तम् । शुक्तिसन्निकृष्टेनेन्द्रियेण दोषवशाद् रजततया तज्ज्ञानजननाङ्गीकारात् ।
(ज.टि.) असतो न भानादिति बाधकं परिहरति– न च वयमिति ।। निरालम्बनमिति ।। असन्मात्रविषयमित्यर्थः । 
ननु रजतभ्रमस्य शुक्तिविषयत्वे तस्याः सत्वेन कथं भ्रमत्वम्? इत्यत आह– केवलमिति ।। संविद्विरोधं बाधकं शङ्कते– रजतेति ।। संविद्विरुद्धमिति ।। २अन्यज्ञानं नान्यविषयमिति संविद्-विरुद्धमित्यर्थः ।  तदाऽसिद्धिरिति ।।  रजतसन्निकृष्टकरणजन्यत्वाभावेन रजतादिविषयकत्वादित्यर्थः । सा शुक्ति-कैवेतीति ।। इतिशब्देन तथाऽवगमादिति भावः । साकारवादं परिहरति– प्रमितिनिष्ठेति ।। न भ्रमनिष्टेत्यर्थः । तथा च भ्रमस्य असद्विषयकत्वेन स बाधक इति भावः । हेत्वभावलक्षणं बाधकं परिहरति – एतेनेति ।। वक्ष्यमाणेनेत्यर्थः ।
(वियदादिजगतो ज्ञाननिवर्त्यत्वशङ्का तन्निरासश्च)
(टी.)   न  वयमन्यथाविज्ञातस्य  सम्यग्विज्ञानगोचरत्वं बाध्यत्वं ब्रूमः । येन सतस्तदस्तीति व्याप्तिभङ्गः स्यात् । किं नाम, ज्ञाननिवर्त्यत्वमित्यत आह-
(मू.)  न च बाध्यं जगदित्यत्र किञ्चिन्मानम् । 
न तावज्ज्ञाननिवर्त्यत्वमम्बरादौ प्रत्यक्षसिद्धम् । अप्रतीतेः । न चानिर्वचनीयत्वहेतुसिद्धम् । परस्पराश्रयप्रसङ्गात् । दृश्यत्वादयस्तु निरसिष्यन्ते । ‘ज्ञाते द्वैतं न विद्यते’ इत्याद्यागमस्यान्य-परत्वमन्यत्रोपपादितम् । ज्ञानान्मोक्षाभिधानञ्चान्यथैवोपपादितम् । अतो ज्ञाननिवर्त्यत्वं चेद्बाध्यत्वं तर्हि तस्य वियदादावभावा-त्कस्यानुपपत्त्या तत्र सद्विलक्षणत्वप्रतिपत्तिः स्यात् ।
(ज.टि.) पूर्ववाक्यसङ्गतिरूपेण उत्तरवाक्यमवतारयति – न वयमित्यादिना ।। सतस्तदस्तीति ।। अत्र सतो ब्रह्मण इत्यर्थः । न चेति ।। ‘अम्बरादिकं ज्ञाननिवर्त्यम् अनिर्वचनीयत्वात्’ इति हेत्वसिद्धिर्नेत्यर्थः । ‘अनिर्वचनीयत्वे सिद्धे ज्ञाननिवर्त्यत्वसिद्धिः, ज्ञाननिवर्त्यत्वसिद्धे अर्थापत्तिप्रवृत्तिद्वारा अनिर्वचनीयत्वसिद्धिरिति परस्पराश्रयः’ इति भावः ।
ननु ‘विमतं ज्ञाननिवर्त्यं दृश्यत्वात् जडत्वात्’ इत्यादिना तत्सिद्धिरित्यत आह – दृश्यत्वादय इति ।। ‘आत्मनोऽपि दृश्यत्वात् अनैकान्तिकता च’ इत्यादिना निरसिष्यन्त इत्यर्थः । ज्ञाते द्वैतमिति ।। परमात्मस्वरूपे यथावद् ज्ञाते द्वैतं मिथ्याज्ञानं निवर्तत इति अन्यपरत्वम् अन्यत्र= माण्डूकोपनिषद्-भाष्ये उपपादितमित्यर्थः । ननु ‘तमेवं विदित्वा अतिमृत्युमेति’१ इति ब्रह्मज्ञानेन मृत्युशब्दितसंसारबन्धान्मोक्षः प्रतीयते । नहि संसारबन्धस्य सत्यत्वे ज्ञान-निवर्त्यत्वं घटत इत्यत आह– ज्ञानादिति ।। अन्यथैवेति ।। सत्यस्यैव संसारस्य गरुडध्यानेन सत्यविषस्येव निवृत्तिरुपपादितेति भावः  ।  एवशब्देन मिथ्यात्वस्य असत्वपर्यवसितत्वेन संसारस्य मिथ्यात्वे ज्ञानेन निवृत्तिः न सम्भवति ।
(मूले जगत्पदग्रहणकृत्यम्)
(टी.) ननु ज्ञाननिवर्त्यत्वमस्माकं शुक्तिरजतादेरपि नास्ति । यथोक्तम् -‘न हि नाशोऽसतो भवेत्’ इति  ।  अतः किं जगद्ग्रहणेन । मैवम् । न हि ज्ञाननिवर्त्यत्वं नाम ज्ञानेन विनाशः परस्याभिमतः । तेन ‘अधिष्ठानयाथात्म्यज्ञानेनाविद्यायां विलीनायां तदुपादानकं रजतं स्वयमेव निवर्तते’ इत्यङ्गीकृतत्वात् । किं नाम । प्रतिपन्नोपाधौ निषेधप्रतियोगित्वम् । न च तच्छुक्तिरजतादौ नास्तीति शक्यते वक्तुम् । नात्र रजतमभूदिति प्रतिषेधस्य प्रमितत्वात् । ततः सार्थकं जगद्ग्रहणम् ।
शुक्तिरजताद्येवार्थापत्त्या यदि सदसद्विलक्षणतया सिषाधयिषितम् । तदेतद्दूषणं न घटत इति चेत् । मा घटिष्ट । प्रागुक्तदूषणेनार्था-पत्तेर्दूषितत्वात् ।
(ज.टि.) न हि असतः शशविषाणादेः केनापि निवृत्तिरिति सूचयति– सार्थकमिति ।। शुक्तिरजतादिव्यावृत्तेरेव प्रयोजनत्वादिति भावः । २तदेतद्दूषणमिति ।। अस्य मूलवाक्यस्य व्यावहारिक एव बाध्यत्वनिराकरणपरत्वादिति भावः । प्रागुक्तेति ।। व्याप्त्यभावान्यथो-पपत्यन्यथैवोपपत्तिरूपदूषणेनेत्यर्थः ।
(ज्ञाननिवर्त्यत्वस्य मिथ्यात्वाङ्गीकारे दूषणाभिधानम्)
(टी.) किं च जगति सत्त्वानुपपत्त्यर्थमुपन्यस्तं बाध्यत्वं परेण सत्यमङ्गीक्रियते मिथ्या वा । आद्ये अपसिद्धान्तादिप्रसङ्गाद् द्वितीय एवाङ्गीकार्य इत्याह-
(मू.)बाध्यत्वमपि हि तेषां मिथ्या ।
अपिशब्दो युक्तिसमुच्चयार्थः । न केवलं जगत् । किं तु बाध्यत्वमपीति वा । तेषां हीति सत्यत्वाङ्गीकारेऽपसिद्धान्तादिकं सूचयति । किमत इत्यत आह- 
(मू.)तस्य च मिथ्यात्वेऽबाध्यत्वमेव सत्यं स्यात् । 
यदा जगतो बाध्यत्वमपि मिथ्या तदा आत्मवन्मिथ्याभूतबाध्यत्वेन जगतोऽबाध्यत्वमेव सत्यं स्यात् । तथा च न केवलं प्रमाणाभावेन जगतो बाध्यत्वाभावः । किं नाम परन्यायेनापि । न केवलं बाध्यत्वाभावात्तदनुपपत्त्या सद्विलक्षणत्वासिद्धिः । प्रत्युत अबाध्यत्वस्य सत्यत्वात् सत्यत्वमेव सिद्ध्यति । 
ननु बाध्यत्वं मिथ्येत्यनेनैव जगति बाध्यत्वासिद्धिरुक्ता । तत्किमुत्तरेण वाक्येन  ।  मैवम्  ।  न हि मिथ्येत्यसत्त्वं परोऽङ्गीकुरुते । परन्यायेन चेह दूषणमुपक्रान्तम् । अतो व्याप्तिबलेनैव बाध्यत्वाभावमबाध्यतासत्यतया सत्यत्वं चोपपादयितुमुत्तरो ग्रन्थः । अत एव ‘तस्य च मिथ्यात्वे बाध्यत्वाभावः’ इति नोक्तम् ।
अनिर्वचनीयस्य निराक्रियमाणत्वान्मिथ्यात्वमसत्त्वमेव पर्यवस्या-तीति बाध्यत्वासिद्धिः पूर्ववाक्येनैव शक्योपपादनेति चेत् सत्यम् । मार्गान्तरमेतदित्यदोषः ।
(ज.टि.) ‘तस्य च बाध्यत्व’ इति वाक्यलब्धमर्थविशेषणमाह– तथा चेति ।। तेनैव लब्धमर्थान्तरमाह– न केवलमिति ।। अतो व्याप्तिबलेनेति ।। ‘यस्य बाध्यत्वं बाध्यं तस्याबाध्यत्वं सत्यम्’ इति व्याप्तिबलेनेत्यर्थः । शङ्कते– अनिर्वचनीयस्येति ।। सच्छब्दार्थविकल्पानुपपत्तिः सद्विलक्षणत्वस्येति शेषः ।
(जगतः सच्छब्दार्थविकल्पानुपपत्त्या सद्विलक्षणत्वानुपपत्तिसमर्थनम्)
(टी.) न केवलं बाध्यत्वाभावाज्जगति सद्विलक्षणत्वानुपपत्तिः । किन्तु सच्छब्दार्थविकल्पानुपपत्तेश्चेति भावेन विकल्पमाह- 
(मू.) सद्विलक्षणत्वं च सज्जातिविलक्षणत्वं सन्मात्रविलक्षणत्वं वा 
इह केचिज्जातिरेव पदार्थ इत्यातिष्ठन्ते । अपरे तु जातिविशिष्टा व्यक्तिरिति मन्यन्ते । अन्ये तु स्वरूपमेवेति सङ्गिरन्ते । तत्राऽद्ये मते सत् सत्ता जातिः । द्वितीये सत्ताविशिष्टा व्यक्तिः । तदुभ-याभिप्रायेणोक्तम्- सज्जातीति ।। सतो जातिः सज्जातिः । तथा सत्त्वं जातिर्यस्य तत्सज्जातीति । तृतीयमतानुसारेणोक्तम्- सन्मात्रेति ।। सन्मात्रं स्वरूपेणैव सत् । न जात्या । अत्र सच्छब्दार्थ एव विकल्प्यते। वैलक्षण्योक्तिस्त्वनुवादमात्रं दूषणोक्तिसौकर्यायेति ज्ञातव्यम् । ननु सत्यमबाध्यमिति परेणाङ्गीकृतम् । तदपि कस्मान्न शङ्क्यते । सत्यम् । तथा सति ‘यदबाध्यं न तद्बाध्यते’ इति व्याप्यव्यापकभावानुपपत्तिः स्फुटैवेति निर्दलत्वेन शङ्कानर्हत्वात् । आद्यपक्षद्वयं दूषयति-
(मू.)जात्यङ्गीकारे सद्बहुत्वम् ।
सच्छब्दार्थत्वेन सच्छब्दप्रवृत्तिनिमित्तत्वेन वा सत्ताजात्यङ्गीकारे सतां बहुत्वमनेकत्वमङ्गीकर्तव्यं स्यात् । लक्षणव्याघातप्रसङ्गेनैक-स्मिन्नुपदेशादिनैव सङ्गतिग्रहणाद्युपपत्त्या वैयर्थ्यप्रसङ्गेन च जातिवादि-भिर्जातेरनेकाश्रयताश्रयणात् । सद्बहुत्वं च सदद्वैतवादिनामनिष्टम् । 
अथ  बहूनि  व्यावहारिकाणि  सन्ति  सन्तीति नेदमनिष्टमिति चेत् । एवं तर्हि जगदेव सदिति न सद्विलक्षणम् । अथ सद्बहुत्व-मनङ्गीकृत्य शशविषाणादिप्रतिषेधवदयं प्रतिषेधः क्रियत इति चेन्न । तथा सति जातिजातिमद्वैलक्षण्यसाधनेऽर्थान्तरतादिप्रसङ्गात् । तृतीयं दूषयति -
(मू.)   सन्मात्रविलक्षणत्वं चेत्सिद्धसाधनता ।
चेच्छब्दो यद्यर्थे । सद्विलक्षणत्वशब्दार्थस्तर्हीति शेषः । सिद्धसाधनता अर्थापत्तेरिति शेषः । कथमित्यत आह- 
(मू.)ब्रह्मवैलक्षण्याङ्गीकारात् ।
सत्तासम्बन्धमन्तरेण स्वरूपत एव सत् ब्रह्मैव परेणाङ्गीकृतम् । तद्वैलक्षण्यं च तद्विपरीतलक्षणयोगो वा तल्लक्षणराहित्यं वा तत्तादात्म्याभावो वा । तत्सर्वं जगत्यस्माभिरङ्गीकृतमेवेति कथं न सिद्धसाधनता । सद्वादिना जगतो यत्सत्त्वमङ्गीक्रियते तदभावः सद्विलक्षणत्वमिति चेन्न । सद्वादिना प्रतिपन्नोपाधौ निषेधानर्हत्वलक्षणस्य सत्त्वस्याङ्गीकृतत्वात्  ।  तत्र च दोषस्योक्तत्वात् । तदेवं नानिर्वचनीये प्रमाणमस्तीति स्थितम् ।
(ज.टि.) अनेकार्थशब्दस्थल एव विकल्पप्रवृत्तेः अनेकार्थत्वं शब्दस्य दर्शयितुं मतभेदमाह – इह केचिदित्यादिना ।। स्वरूपमेवेति ।। व्याप्तिस्वरूप-मात्रमित्यर्थः । स किं सत्ताजातिः सत्ताजातिमद्वा? इति विकल्पे कर्तव्ये सद्विलक्षणत्वं च सज्जातिविलक्षणत्वमिति विलक्षणग्रहणं कुतः? इत्यत आह– १अत्रेत्यादिना ।। व्याप्यव्यापकभावानुपपत्तिरिति ।। अभेदादिति भावः । आद्यपक्षमात्रदूषणत्वं निवारयति – आद्यपक्षद्वयमिति ।।
आद्यपक्षानुसारेण योजयति – सच्छब्दार्थत्वेनेति ।। द्वितीयमतानुसारेण योजयति – सच्छब्दप्रवृत्तिनिमित्तत्वेनेति ।। जातेरनेकाश्रयत्वं दर्शयति– २लक्षणव्याघातप्रसङ्गेनेति ।। यत्र जातिरेव लक्षणत्वेनोच्यते ‘पृथिवीत्ववती पृथिवी’ इत्यादौ तत्र सम्भाविताशेषरूपयावल्लक्ष्यमात्रवृत्तित्वरूपलक्षण-विरोधेन इत्यर्थः । वैय्यर्थप्रसङ्गेनेति ।। जातेरेकव्यक्तिकत्वाङ्गीकारे शक्ति-ग्रहाद्यर्थम् अनेकव्यक्तिक्रोडीकाररूपप्रयोजनाभावेन जातेः वैय्यर्थ्यप्रसङ्गेनेति शेषः । शशविषाणादिप्रतिषेधवदिति ।।३ असत्या एव जातेः प्रतिषेध इत्यर्थः । अयं प्रतिषेध इति ।। जगत् सच्चेत् न बाध्येत । बाध्यते च अतः सद्विलक्षणमिति अर्थापत्तिपर्यवसानरूपप्रतिषेध इत्यर्थः । यद्यप्यत्र घटो नास्तीत्यादाविव प्रतिषेधः४ पृथङ् न श्रूयते । तथाऽपि ‘नश्छव्यप्रश्नान्’५ ‘सुडनपुंसकस्य’६ इत्यादाविव ७नञ्समानार्थकविलक्षणशब्दस्यैव प्रतिषेधत्व-मभिप्रेत्य एवमुक्तम् । अथवा ‘जगत् सच्चेत् न बाध्येत । बाध्यते च जगत् अतः सन्न’ इति प्रतिषेध इत्यर्थः । एवं च न क्वापि कुसृष्टिरिति ज्ञेयम् । अर्थान्तरादीति ।। आदिपदात् सत्ताजातेः घटादौ प्रत्यक्षसिद्धत्वेन सद्वैलक्षण्यशब्देन तत्प्रतिषेधे प्रत्यक्षबाधकप्रसङ्गश्चेत्यर्थः । तत्र च दोषस्येति ।। ‘बाध्यत्वं मिथ्या न वा’ इत्यादिना वाक्यद्वयेन दूषितत्वा-दित्यर्थः । यद्वा प्रतिपन्नोपाधौ निषेधानर्हरूपसद्विलक्षणत्वे प्रत्यक्षबाधलक्षण-दोषस्योक्तत्वादित्यर्थः ।
(वियदादिजगतोऽनिर्वचनीयत्वे भेदनिराकरणायोगरूपबाधकसमर्थनम्)
(टी.) एवं साधकप्रमाणाभावेनानिर्वचनीयं निरस्य बाधकेनापि निराचष्टे 
(मू.)न च कयाऽपि युक्त्या मानेन वा भेदनिराकरणं भवति । 
यदि वियदादिकमनिर्वचनीयमङ्गीक्रियते तदा ‘भेदस्य भेदिनो भिन्नत्वेऽनवस्थाप्रसङ्गः । अभिन्नत्वे भेदभेदिनोरन्यतराभावप्रसङ्गः’ इत्यादिकया युक्त्या ‘मायामात्रमिदं द्वैतम्’ इत्यादिना मानेन वा यत्परेण स्वशास्त्रे भेदनिराकरणं क्रियते तदनुपपन्नं स्यात् । 
ननु युक्तेर्मानत्वे कथं पृथग्ग्रहणम् । अमानत्वे कथं निराकरणाङ्गत्वमिति चेत् इत्थम् । युक्तिरागमेतिकर्तव्यतात्वेन स्वयममानमपि निराकरणाद्यङ्गं भवतीति परेणाङ्गीकृतम् । तदनुवादश्चायमिति । 
कुतोऽनिर्वचनीयवादिनो भेदनिराकरणं न सम्भवतीत्यत आह- 
(मू.)    अङ्गीक्रियमाणत्वात् ।
अर्निवचनीयत्वं हि सदसद्विलक्षणत्वम् । वैलक्षण्यं च भेदो वा भेदव्याप्तं वा । एवं चानिर्वचनीयमङ्गीकुर्वता भेदस्याङ्गीक्रियमाणत्वाद् १अङ्गीकारनिराकरणयोर्व्याहतत्वान्न भेदनिराकरणं सम्भवति । इष्यते च तत् । अतो नानिर्वचनीयाङ्गीकारो युक्तः । सदसद्विलक्षणत्वं नाम सत्त्वासत्त्वा-नाधारत्वम्, न भेद इति चेन्न । सत्त्वविकल्पनिराकरणेन निरस्त्वात् । निराकरिष्यमाणत्वाच्च ।
(ज.टि.) ‘न च कयापि’ इति मूले २भेदनिराकरणानुपपत्तिकथनस्य असङ्गति-माशङ्क्य प्रघट्टिकाविच्छेदं दर्शयन् एतदपि वाक्यं प्रकृतानिर्वचनीयनिराकरण-परतया योजयति–  एवमिति ।। आगमार्थनिर्णयानुकूलत्वेनेत्यर्थः । ‘अङ्गी-क्रियमाणत्वात्’ इत्यस्य षष्ट्यन्तसापेक्षत्वात् तदध्याहृत्य पूर्ववाक्येन सह पञ्चम्यन्तं योजयति– अनिर्वचनीयत्वं हीति ।। सत्वासत्वानाधार-त्वमिति ।। सत्वासत्वाधारत्वात्यन्ताभावाधिकरणत्वमित्यर्थः । निराकरिष्यमाणत्वाच्चेति ।। ‘अनिर्वचनीयासिद्धेश्च’ इति उत्तरवाक्य इति शेषः ।
(अनिर्वचनीयत्वस्य मिथ्यात्वे भेदनिराकरणोपपत्तिशङ्का तन्निरासश्च)
(टी.) सदसद्विलक्षणत्वं मिथ्याभूतमङ्गीक्रियते । भेदस्तु पारमार्थिक एव निराक्रियते । तत्कथं भेदाङ्गीकारनिराकरणयोर्विरोधः । न हि मिथ्याभूतं चन्द्रभेदमङ्गीकृत्य पारमार्थिकतन्निरासे विरोधो भवतीत्यत आह- 
(मू.) अनिर्वचनीयासिद्धेश्च सद्विलक्षणत्वमसद्विलक्षणत्वं च 
मिथ्येत्यविलक्षणत्वमेव सत्यं स्यात् ।
यदि विरोधपरिहाराय जगतः सद्विलक्षणत्वमसद्विलक्षणत्वं च मिथ्येत्यङ्गीक्रियते तदा अनिर्वचनीयस्योक्तरीत्या प्रमाणाभावेना-सिद्धेर्मिथ्याशब्दस्य तदर्थत्वानुपपत्तौ असदर्थत्वे चाङ्गीकार्ये जगतः सदसदात्मकत्वं सत्यं प्रसज्यते । स्तम्भे स्तम्भवैलक्षण्यस्यासत्त्वे स्तम्भात्मकत्वस्य सत्यत्ववदिति । 
(ज.टि.) उत्तरवाक्यमवतारयति – सदसद्विलक्षणत्वं मिथ्याभूतम् इत्यादिना ।। ‘अविलक्षणत्वमेव स्यात्’ इति मूले आपादकाप्रतीतेः योजयति – यदि विरोधेत्यादिना ।।
(अनिर्वचनीयलक्षणानुपपत्त्या अनिर्वचनीयनिराकरणम्)
(टी.) अथवा अनिर्वचनीयं साधकप्रमाणाभावेन बाधकसद्भावेन च निराकृत्य लक्षणानुपपत्त्याऽपि निराकरोति-
(मू.)   अनिर्वचनीयासिद्धेश्च
अनिर्वचनीयमित्यनिर्वचनीयलक्षणम् । तस्यासिद्धेश्च न च भेदे विकल्पो युज्यत इति सम्बन्धः । तथा हि, न तावन्निर्वचनानर्हत्वम-निर्वचनीयत्वम् । मूकीभावप्रसङ्गेनासम्भवित्वात् । नापि सत्त्वा-सत्त्वाभ्यां निर्वक्तुमशक्यत्वलक्षणम् । प्रत्येकं सदसतोरनिर्वचनीय-तापातात् । समुच्चितस्य तथात्वे सतोऽसतश्च सदसदात्मकत्वाभावेन तत्प्रसङ्गानिवारणात् । सत्त्वेन निर्वक्तुमशक्यत्वे सत्यसत्त्वेन निर्वक्तुमशक्यत्वमिति चेन्न । सदसदात्मकतावत्प्रतिषेधसमुच्चयस्यापि विरुद्धत्वेनासम्भवित्वात् । अनिर्वचनीयवादिनो विरोधोऽसिद्ध इति चेन्न । अनिर्वचनीयसिद्धौ विरोधासिद्धिः । ततो लक्षण-सिद्ध्या अनिर्वचनीयसिद्धिरिति परस्पराश्रयप्रसङ्गात् ।
(ज.टि.) ‘अनिर्वचनीयासिद्धेश्च’ इति पञ्चम्यन्तस्य ‘विलक्षणत्वम्’ इत्यनेन अन्वयाङ्गीकारे पूर्वयोजनापेक्षया भेदाभावप्रसङ्गे सति योजनान्तरत्वा-नुपपत्तेराह–  न च भेद इति ।।१  प्रतिषेधसमुच्चयस्येति ।। सत्यत्वेन निर्वक्तुं शक्यत्वाभाव असत्वेन निर्वक्तुं शक्यत्वाभावद्वयस्येत्यर्थः । अनिर्वचनीयवादिन इति ।। उभयाभावाधिकरणस्यैव अनिर्वचनीयत्वेन विरोधोऽसिद्ध इति भावः । 
(अनिर्वचनीयलक्षणस्य मिथ्यात्वे जगत्सत्यतापादनम्)
(टी.) स्यादयं विरोधः । यदि निषेधसमुच्चयस्तात्विकः स्यात् । न चैतदस्ति । तस्यापि मिथ्यात्वाङ्गीकारादित्यत आह- 
(मू.) सद्विलक्षणत्वमसद्विलक्षत्वं च मिथ्येत्यविलक्षणत्वमेव सत्यं स्यात् ।
निषेधसमुच्चयपक्षनिराकरणसूचनार्थं द्विर्विलक्षणत्वग्रहणम् । अन्यथा सदसद्विलक्षणत्वमित्यवक्ष्यत् । 
ननु प्रपञ्च एव धर्मी नास्ति । कस्य सदसदात्मकत्वमापद्यत इति चेन्न । परेणाप्यसत्त्वस्यानङ्गीकृतत्वात् ।
(पूर्वोक्तप्रतिज्ञादोषनिरासस्य हेत्वादिदोषनिरासे अतिदेशः)
(टी.) एवमनिर्वचनीयासिद्ध्या साध्यभेदविषय-विकल्पनिरासेना-पसिद्धान्तादिप्रतिज्ञादोषनिराकरणं कृतम् । एतमेव न्यायं हेत्वादिदोषनिरासे अतिदिशति । 
(मू.)  एवमेव हेत्वादिष्वपि विकल्पो निराकरणीयः ।
अत्र हेतुशब्देन तदर्थो मुक्तत्वमुच्यते । आदिपदेन दृष्टान्तगते मुक्तत्वभिन्नत्वे गृह्येते । विषयसप्तमी चेयम् । किमनिर्वचनीयं मुक्तत्वं हेतूक्रियते उत पारमार्थिकम् । आद्ये वाद्यसिद्धिः । द्वितीये प्रतिवाद्यसिद्धिः ।
न मुमुक्षुर्न वै मुक्त इत्येषा परमार्थता । 
इति तेनाङ्गीकृतत्वात् । एवं दृष्टान्तेऽपि मुक्तत्वभिन्नत्वे यद्यनिर्वचनीये विवक्षिते तदा वादिनं प्रति दृष्टान्तस्य साधनादिविकलता । यदा पारमार्थिके तदा प्रतिवादिनं प्रति तथा । तत्साधने पुनः दृष्टान्तानुसरणेऽनवस्थेति । आसतामेते विकल्पदोषाः । विकल्प एवायं पुरोवदनिर्वचनीयासिद्ध्या निराकरणीय इति ।
नन्वत्राधिकाशङ्काभावात्किमतिदेशेन । उदाहरणभेदेनातिदेशे त्वपर्यवसानं स्यात् । सत्यम् । तथाऽप्येकत्रोक्तो न्यायोऽन्यत्रानुसन्धेय इति मन्दान् व्युत्पादयितुमतिदेश इत्यदोषः ।
(ज.टि.) तथा तत्साधन इति ।। यथा पक्षे मुक्ते पारमार्थिको भेदः साध्यते; तथा निगडमुक्ते दृष्टान्ते तत्साधने = पारमार्थिकभेदसाधने इत्यर्थः । ‘हेत्वादि-ष्वपि विकल्पदोषो निराकरणीयः’ इत्यनतिदिश्य, ‘विकल्प’ इत्येव निर्देशः कुतः कृतः ? इत्याशङ्क्य कैमुत्यन्यायसूचनार्थम् इत्याह– आसतामिति ।। पुरोवदिति ।। ‘भेदः किमनिर्वचनीय पारमार्थिको वा ? इति प्रतिज्ञायामिव’ इति ‘पूर्ववत्’इत्यस्यार्थः । अपर्यवसानमिति ।। व्याप्तिः किमनिर्वचनीया उत पारमार्थिकी ? इत्याद्याशङ्क्य निराकरणे अनवस्था स्यादित्यर्थः ।
(मुक्तत्वहेतुना पारमार्थिकभेदासिद्धिशङ्का)
(टी.) अथापि स्यात् । नानेनानुमानेन मुक्तौ भेदः सिद्ध्यति । असिद्धेः प्रमाणविरोधाच्च । तथा हि, एकस्यैव परमार्थसतः परब्रह्मणोऽनाद्य-विद्याविलसितो हि जीवेश्वरजडरूपोऽयं भेदप्रपञ्चः । न परमार्थः । ब्रह्मैवाविद्यादिप्रतिबिम्बितं खलु बालैर्जीव इति ईश्वर इति चाभिलप्यते । जडप्रपञ्चस्तु स्वरूपेणैवाविद्योपादानको ब्रह्मविवर्तः । अत्र च विवादपदं मिथ्या दृश्यत्वाज्जडत्वात् परिच्छिन्नत्वात् शुक्तिरजतवत् । विमता आत्मानः परमात्मनस्तत्त्वतो न भिद्यन्ते आत्मत्वात् परमात्मवत् इत्याद्यनुमानं मानम् । ‘वाचारम्भणं विकारो नामधेयम्’१ ‘नान्योऽतोऽस्ति द्रष्टा’२ इत्यादिश्रुतिश्च । सैवाविद्याकर्तृत्वभोक्तृत्वदोषसंसर्गा-ध्यासप्रवाहरूपसंसारस्योपादानम् । संसारनिवर्तकेन चाऽत्मज्ञाने-नावश्यमविद्या निबर्हणीया । सति चैवं बन्धस्यैव परमार्थतोऽभावात्कुतो मुक्तत्वम् । कुतो वा मुक्तौ भेदः स्यात् । बहुजीववादे भेदे विद्यमानेऽपि नासौ मुक्तप्रतीतिगोचर इति न तस्य नियम्यत्वोपयोगित्वम् इति ।
(ज.टि.) असिद्धेरिति ।। ‘मुक्तत्वहेतोः’ इति शेषः । प्रमाणविरोधाच्चेति ।। ‘भिन्नत्वलक्षणस्य’ इति शेषः ।
ननु प्रपञ्चस्य अविद्योपादानकत्वे ब्रह्मोपादानकत्वमिति सिद्धान्तभङ्गः स्यादित्यत आह – ब्रह्मविवर्त इति ।। अयमाशयः– उपादानं द्विविधम् । परिणाम्युपादानं विवर्तोपादानञ्चेति । तत्र अविद्या प्रपञ्चस्य परिणाम्युपादानम्, घटस्य मृत्पिण्ड इव । ब्रह्मा तु जडस्य विवर्तोपादानम्१  शुक्तिरूप्यं प्रति शुक्तिरिव । विवर्तो नाम आरोपाधिष्ठानमिति । सर्वप्रपञ्चमिथ्यात्व-साधकानुमानमाह– अत्र चेति ।। भेदरूपतत्साधनानुमानमाह–विमता इति ।। प्रातिभासिकभेदाभावमादाय अर्थान्तरवारणायाह– परमात्मवदिति ।। परमात्मनि परमात्मप्रतियोगिकभेदाभावेन साध्यमस्तीति भावः । वाचारम्भणमिति ।। विकारः घटशरावादिः । वाचारम्भणम् = वाचा केवलमारभ्यते ।
न तु वस्तुगत्या विकारो नाम कश्चिदस्ति । नामधेयमात्रं हि एतदनृतमिति श्रुत्यर्थः । एवं सर्वप्रपञ्चमिथ्यात्वे श्रुतिमभिधाय भेदमात्रमिथ्यात्वे तामाह – नान्य इति ।। अतः परमात्मनः सकाशात् अन्यो द्रष्टा नास्तीति श्रुत्यर्थः । भेदाभावलक्षणसाध्यमुपपादयति – सैवेत्यादिना ।। कुतो मुक्तत्वमिति ।। भवन्मते२ मोचनस्य पारमार्थिकावधिसापेक्षत्वाङ्गीकारादिति भावः । भट्टभास्करमतानु-सारेणाऽह– बह्विति ।। विद्यमानेऽपीति ।। ‘सत्योपाधिकृत’ इति शेषः । नासाविति ।। मुक्तौ उपाधेः निवृत्तत्वेन भेदस्यापि निवृत्ततया भेदस्य मुक्तप्रतीत्यगोचरत्वमिति भावः ।
(पूर्वोक्तशङ्कानिरासार्थं मिथ्यात्वादिसाधकानुमाने पूर्वोक्तदोषातिदेशः)
(टी.) तत्र तावदनुमाननिरासायोक्तदोषानतिदिशति-
(मू.) दृश्यत्वाद्यनुमानेष्वप्येत एव दोषाः ।
‘विवादपदमनिर्वचनीयं बाध्यत्वात्’ इत्यादेर्येऽप्रसिद्ध-विशेषणत्वादयो दोषा उक्ता एत एव दृश्यत्वाद्यनुमानेष्वपि द्रष्टव्याः । 
तथा हि, मिथ्याशब्देनानिर्वचनीयत्वमुच्यते असत्त्वं वा । नाऽद्यः । अप्रसिद्धविशेषणत्वापातात् । न द्वितीयः । अपसिद्धान्तप्रसङ्गात् । अथानिर्वचनीयासतोः समानं मिथ्यात्वम् । तस्मिन्ननेन अनुमानेन सिद्धेऽसत्त्वे च बाधितेऽनिर्वाच्यतासिद्धिरिति चेन्न । मिथ्यात्व-सामान्यस्योभयसम्प्रतिपन्नस्याभावात् । सद्विवेकस्य मिथ्याभावस्य साध्यत्वान्नाप्रसिद्धविशेषणता  नापसिद्धान्तोऽपीति चेत् । किमिदं सत् । जातिर्वा जातिमद्वा स्वरूपसद्वा । प्रथमद्वितीययोः सद्बहुत्वापत्तिः । तृतीये ब्रह्मविवेकस्य मयाऽप्यङ्गीकृतत्वात्सिद्धसाधनता भेदनिराकरणा-नुपपत्तिश्च । बाध्यत्वं मिथ्यात्वमिति चेन्न । बाध्यत्वमपि हि तेषां मिथ्या । सत्यत्वे दृश्यत्वादीनां तेनैवानैकान्त्यापातात् । दृश्यत्वाद्यभावे चासाध्यत्वाद्यापत्तेः । बाध्यत्वस्य च मिथ्यात्वे अबाध्यत्वमेव सत्यं स्यात् आत्मवत् । किं च दृश्यत्वादयः सत्याश्चेन्मायावादिनोऽसिद्धाः । तैरेवानैकान्त्यं च । यद्यसन्तोऽनिर्वाच्या वा तदा तत्ववादिनोऽसिद्धाः । न च सत्यासत्ययोर्दृश्यत्वादिसामान्यमुभयसम्प्रतिपन्नमस्तीत्येषा दिक् ।
(ज.टि.) ‘दृश्यत्वाद्यनुमानेष्वपि एत एव’ इत्युक्ते एत एवेत्यस्य असङ्कुचितवृत्तित्वेन अभेदवादिनं प्रति भेदवादिभिरभिहितो ‘न च भेदे विकल्पो युज्यते’ इत्यादिदोषोऽप्यतिदिश्यत इत्याभाति । तां भ्रान्तिं निवारयितुमाह– विवादपदमित्यादिना ।। तथा च अनिर्वचनीयानुमानोक्तदोषाणामेव अत्रातिदेश इत्युक्तं भवति । असत्वे चेति ।। प्रतीतत्वादिति भावः । किञ्च सत्यासत्ययोरनुगतसामान्याङ्गीकारे आरोपितधूमत्वाश्रयस्य धूमस्य ह्रदादावपि सत्वात् अनैकान्तिकप्रसङ्ग इत्यादिकं ‘न च बाष्पारोपितधूमेन धूमत्वं व्यभिचरति’ इत्यादिनोक्तं सर्वत्र आवर्तनीयमित्याह– एषा दिगिति ।।
(दृश्यत्वानुमाने अनैकान्तिकतोपपादनम्)
(टी.) एवं सामान्यतोऽनुमानानि निरस्य विशेषतो निराचिकीर्षु-र्दृश्यत्वानुमानस्य तावद् दोषान्तरमाह- 
(मू.)  आत्मनोऽपि दृश्यत्वादनैकान्तिकता च ।
शुक्तिरजतादेः सपक्षस्येव विपक्षस्याऽत्मनोऽपि दृश्यत्वादनैकान्तिकता साध्यमिथ्यात्वसम्बन्धनियमाभावश्च दृश्यत्वस्य भवति । अनैकान्तिक-श्चोर्ध्वतादिवत्सन्देहहेतुत्वान्न साध्यं साधयति । 
नन्वात्मनो दृश्यत्वमेव कुत इति चेन्न । ‘आत्मा वा ओ द्रष्टव्यः’१ ‘दृश्यते त्वग््रयया बुद्ध्या सूक्ष्मया’२ इत्यादिश्रुतेः ।
(ज.टि.) ‘अनैकान्तिकता च’ इति चशब्दोक्तदूषणं विवृणोति – साध्यमिथ्यात्वेति ।।
(आत्मनो दृश्यत्वाभावे बाधकोक्तिः)
(टी.) विपक्षे बाधकञ्चाऽह- 
(मू.) न चाऽत्मनो दृक्कर्मत्वं विना तज्ज्ञानत्वम् ।
३तज्ज्ञानत्वेनाभिमतस्येति शेषः । भवतीति वक्ष्यमाणेन सम्बन्धः । प्रकृतत्वाद् दृश्यत्वमिति वक्तव्ये दृक्कर्मत्वमिति दृश्यत्वव्याख्यानमति-प्रसङ्गस्फुटीकरणार्थम् ।
तदयमर्थः । यद्यात्मनो दृश्यत्वं न स्यात् तदा वेदान्तवाक्यजनित-विज्ञानस्याऽत्मज्ञानत्वं न स्यात् । दृशिं प्रति कर्मत्वं हि दृश्यत्वम् । आत्मकर्मकं ज्ञानमेवाऽत्मज्ञानम् । तथा च आत्मनो दृश्यत्वाभावे कथमात्मज्ञानं सम्भवेत् । अकर्मणः कर्मतया ज्ञानव्यावर्तकत्वे व्याघातात् ।
(ज.टि.) ‘न च आत्मनः’ इति मूले आत्मनो दृक्कर्मत्वाभावे आत्मनः आत्मज्ञानत्वं न स्यादिति अन्यथाप्रतीतेः अध्याहृत्य योजयति – तज्ज्ञानत्वेनाभिमतस्येति ।। शेष इति ।। ब्रह्मविषयकज्ञानत्वेन अभिमतस्य वेदान्तवाक्य-जनितज्ञानस्येत्यर्थः । ‘तज्ज्ञानत्वेनाभिमतस्य’ इति शेषे तज्ज्ञानशब्दार्थाप्रतीतेः मूलोक्ततर्के आपाद्यापादकयोः निमित्तनैमित्तिक-भावस्य अस्फुटत्वाच्च विस्तरेण प्रतिपादयितुमाह– तदयमित्यादिना ।।
(आत्मज्ञानाभावे बाधकोक्तिः)
(टी.) आत्मज्ञानाभावे किं बाधकमित्यत आह- 
(मू.)तदज्ञाननिवृत्तिश्च तेन भवति ।
नेत्यनुवर्तते । अतिप्रसङ्गसमुच्चये चशब्दः । यदा वेदान्तजनित-विज्ञानमात्मज्ञानं न स्यात् । तदा आत्माज्ञाननिवृत्तिस्तेन न स्यात् । तज्ज्ञानेनैव तदज्ञाननिवृत्तिदर्शनात् । तथा च वेदान्तानां वैयर्थ्यं स्यात् । 
(आत्मनो दृश्यत्वानङ्गीकारे अतिप्रसङ्गान्तरोक्तिः)
(टी.) अथवा आत्मनो दृक्कर्मत्वानङ्गीकारेऽतिप्रसङ्गान्तरमेतत् । तथा हि, यद्यात्मनो दृक्कर्मत्वं न स्यात्तदा तदज्ञानं नाम न स्यात् । सति पुष्कलकारणे तत्कर्मकज्ञानप्रतिबन्धकं हि तदज्ञानम् । सम्बन्धान्तरानिरूपणात् । आत्मा-ज्ञानाभावे च तन्निवृत्तिलक्षणमोक्षश्च न स्यादिति शास्त्रवैयर्थ्यं स्यादिति ।
(ज.टि.) सति पुष्कलेति ।। अन्धकारस्यापि घटचाक्षुषसाक्षात्कार-प्रतिबन्धकस्य घटाज्ञानत्ववारणाय ‘पुष्कल’ इत्युक्तम् । अन्धकारकाले घटचाक्षुषज्ञानकारणस्य आलोकस्य अभावात् नातिव्याप्तिरिति भावः । सम्बन्धेति ।। ‘घटस्य अज्ञानम्’ इत्यत्र षष्ठ्यर्थस्य सकलतदज्ञानकारणकाले तदज्ञानप्रतिबन्धकत्वातिरिक्तस्य सम्बन्धस्य निरूपयितुमशक्यत्वादित्यर्थः ।
(आत्माविषयकस्याप्यात्मज्ञानस्याऽत्माऽकारत्वशङ्का तन्निरासश्च)
(टी.) नन्वात्मनो दृक्कर्मत्वाभावेऽपि वेदान्तवाक्यजनितज्ञान-स्याऽकारसमर्पकतया व्यावर्तकत्वमङ्गीक्रियत एव । अत आत्मकर्मत्वाभावेऽप्यात्माकारं वेदान्तवाक्यजनितापरोक्षविज्ञानं भविष्यति । तेन न कोऽप्यतिप्रसङ्गः । ‘द्रष्टव्य’१ इत्यादिश्रुतयश्च तत्परतयैवोपपत्स्यन्ते । 
न चाऽत्मकर्मकत्वेन विना आत्माकारत्वं विज्ञानस्य कथमिति वाच्यम् । यथा खलु शशविषाणशब्दात्तदाकारं विज्ञानमुत्पद्यते । न च शशविषाणस्य कर्मता सम्भवति । सकलसामर्थ्यविधुरस्य कारकताया एव दुर्लभत्वात् । तदिहापि वेदान्तवाक्यसामर्थ्यादनात्म-कर्मकमपि विज्ञानमात्माकार-मुत्पत्स्यते । को दोष इत्यत आह- 
(मू.)न च तदाकारम् ।
आत्मनो दृक्कर्मत्वं विनेत्यनुवर्तते । स्यादेवं यदि तदाकारं ज्ञानमुत्पद्येत । न चाऽत्मनो दृक्कर्मत्वं विना आत्माऽकारं ज्ञानमुत्पद्यते । कुत इत्यत आह- 
(मू.)अतद्विषयत्वादेव ।
यथा अनात्मविषयत्वाद्वेदान्तवाक्यजनितविज्ञानमात्मज्ञानं न भवतीत्युक्तम् । तथा तत एव तदात्माऽकारमपि न भवतीत्येवकार-सम्बन्धः । अनात्मविषयमपि तदात्माऽकारं कुतो न स्यादित्यत आह- 
(मू.)तद्विषयत्वमेव हि तदाकारत्वम् ।
हिशब्दो हेतौ । यस्मात्तद्विषयत्वमेव तदाकारत्वं ज्ञानस्य नान्यम् । तस्मादात्मविषयत्वाभावादात्माऽकारमपि तन्न भवति । व्याघातादिति ।
(ज.टि.) न कोऽपीति ।। अनैकान्तिकतालक्षणातिप्रसङ्गेनेत्यर्थः । तत्परतयेति ।। १आकारसमर्पणपरतया इत्यर्थः । कारकताया एवेति ।। कुतः तद्विशेषरूपं कर्मत्वमित्यर्थः । ‘क्रियां कुर्वद्धि कारकम्’ इति न्यायेन क्रियानुकूलशक्तिमत्त्वरूपकारकत्वसामान्याभावे कुतः तद्विशेषरूपकर्मत्वम्? इति भावः । ‘अनात्म-विषयत्वादेव’ इत्यत्र नत्वन्यस्माद्धेतोरित्यन्यथा-प्रतीतेः एवकारसम्बन्धं दर्शयति– यथेत्यादिना ।।
(आत्मज्ञानस्य आत्मविषयकत्वमेव आत्माकारत्वमिति समर्थनम्)
(टी.) कुतस्तद्विषयत्वमेव तदाकारत्वमिति चेत् । परिशेषात् । तथा हि, तदाकार एवाऽकारो यस्येति वा, तदाकार इवाऽकारो यस्येति वा, स आकारो यस्येति वा तदाकारं विज्ञानमित्यभिधातव्यम् । प्रकारान्तरासम्भवात् । तत्र तावत्प्रथमद्वितीयपक्षावनुपपन्नावित्याह-
(मू.)न हि ज्ञानज्ञेययोरेकाऽकारता ।
सति हि ज्ञानज्ञेययोरेकाऽकारत्वे तदाकार एवाऽकारो यस्येति सम्भवेत् । न चैतदस्ति । अनुपलम्भात् । एकैव सत्ता ज्ञानज्ञेययोराकारोऽस्तीति चेन्न । अनुगतसत्ताया अनङ्गीकारात् । ब्रह्मसत्तयैकाऽकारत्वे च वेदान्तवाक्यजनितविज्ञानमात्माऽकारमेव कुतः ? घटाऽकारमपि तत्स्यात् । नापि परेणाऽत्मनि सत्तानामाऽ-कारोऽङ्गीक्रियते । निराकारताऽङ्गीकारादिति ।
एवं न हि ज्ञानज्ञेययोरेकाकारता सदृशाकारताऽस्ति  ।  येन तदाकार इवाकारो यस्येत्युपपद्येत । अत्यन्तसादृश्यस्यानुभवबाधितत्वात् । किञ्चित्सादृश्यस्य प्रागिवातिप्रसञ्जकत्वादिति योज्यम् ।
तृतीयेऽपि पक्षे न तावत्साक्षाज्ज्ञेयं ज्ञानस्याऽकारः सम्भवति । आधाराधेयभावाभावात् । अतः प्रकारान्तरासम्भवे परिशेषाद्विषयतया  व्यावर्तकत्वेन  स आकार इव यस्य तत्तदाकारमिति वक्तव्यम् । तथा च तद्विषयत्वमेव तदाकारत्वं सम्पद्यते । ततश्च वेदान्तवाक्यजनितं विज्ञानमात्मविषयं न चेत्तदा तदाकारमपि न भवेदिति युक्तमेवेति ।
‘यदि तर्हि तद्विषयत्वमेव तदाकारत्वम् । अतद्विषयत्वात् तदाकारं नेति व्याप्यव्यापकयोरभेदापत्तिः’ इत्येतदप्यनेन निरस्तम् । न हि तदाकारत्वं तद्विषयत्वमिति पर्यायावेतौ । किं नाम सामान्य-विशेषवचनौ । परिशेषसिद्धं तु पर्यवसानमभिप्रेत्य तद्विषयत्वमेव तदाकारत्वमित्युक्तमिति ।
(ज.टि.) तदाकार एवेति ।। तत्र विकल्पद्वयेऽपि आकारशब्दः किमवयव-संस्थानवाचकः उत धर्ममात्रपरः ? इति विकल्पं हृदि निधाय आद्यस्य निरवयवाकाशज्ञाने असम्भवात्१, तमुपेक्ष्य द्वितीयेऽपि किमेकासाधारणधर्मत्वं एकाकारत्वम् उत एकसाधारणधर्मवत्वमिति द्विधा विकल्प्य तद्दूषणपरतया ‘न हि’ इति मूलं योजयति– सति हीति ।। एकाकारत्व इति ।। एकसाधारणधर्मवत्त्वे इत्यर्थः । अनुपलम्भादिति ।। ज्ञाननिष्ठज्ञानत्वादेः विषये विषयनिष्ठघटत्वादेः ज्ञाने च अनुपलम्भादिति भावः । साधारणधर्मवत्त्वमेकाकारत्वम् इति द्वितीयं शङ्कते – एकैवेति ।। अननुगत-स्वरूपसत्तायाः भेदवादिभिः अपि अङ्गीकारात् ‘अनुगता’ इत्युक्तम् ।
निराकारताङ्गीकारात् ।। निर्धर्मकत्वाङ्गीकारादित्यर्थः । ‘तदाकार एव’ इति द्वितीयविकल्प२ निराकरणपरतया तदेव वाक्यं योजयति– एवमिति ।। सदृशाकारतेति ।। एकशब्दस्य सादृश्येऽपि प्रयोगादिति भावः । असाधारण-साधारणविकल्पौ अत्रापि आवर्तयति– अत्यन्तेति ।। असाधारण-धर्माभिव्यङ्ग्यसादृश्यस्येत्यर्थः । साक्षादिति ।। ज्ञानमाश्रित्येत्यर्थः ।
ननु तदाकारत्वतद्विषयत्वशब्दयोः साधारणासाधारणधर्मवाचित्वे तद्विषयत्वमेव तदाकारत्वमित्यैक्याभिधायिमूलानुपपत्तिरित्यत आह – परिशेषेति ।।
(ज्ञानकर्मत्वविषयत्वयोरविशेषसमर्थनम्)
(टी.) नन्वात्मनो दृक्कर्मत्वाभावे वेदान्तवाक्यजनित-विज्ञानस्याऽत्माकारत्वं नोपपद्यत इति प्रतिज्ञाय ‘अतत्कर्मत्वादेव’ इति हेत्वभिधानं  ‘तत्कर्मत्वमेव  हि  तदाकारत्वम्’ इत्युपपादनं चोचितम् । ‘अतद्विषयत्वादेव’ इत्यादि तु केन सङ्गच्छते । मैवम् । शशविषाणशब्दात्तदाकारं ज्ञानमुपजायत इति तावत्साक्षिसिद्धम् । न तु तत्सकर्मकम् । तथा वेदान्तवाक्यजनितं विज्ञानमनात्मकर्म-कमप्यात्माकारं किं न स्यादित्येतदाशङ्कानिवृत्तये ज्ञानं प्रति कर्मत्वविषयत्वयोर्विशेषाभावसूचनाय कर्मोपक्रमेण विषयव्यवहारस्य सार्थकत्वात् । 
तथा हि,  शशविषाणशब्दादुपजायमानं ज्ञानं सविषयं निर्विषयं वा । निर्विषयत्वे ज्ञानमेव न स्यात् घटवत् । सविषयत्वे कथमकर्मकं स्यात् । विषयस्यैव कर्मत्वात् । 
अथ कथं शशविषाणस्य सकलसामर्थ्यविकलस्य कर्मत्वमिति चेत् विषयत्वमपि कथम् । न विषयत्वं नाम वस्तुसामर्थ्यम् । किं नाम करणसामर्थ्याद्यदुल्लेखि ज्ञानमुपजायते स विषय इत्युच्यत इति चेत्, अथ  ज्ञानं  प्रति  कर्मत्वमपि  किमधिकं  पश्यसि । जनकत्वमिति चेन्न । ज्ञानं प्रत्यर्थस्य क्वापि जनकताऽसम्मतेः । अपरोक्षज्ञानेऽपि कर्मणो न ज्ञानोत्पत्तौ व्यापारः । केवलं करणसन्निकर्षनिष्पत्तावेव तत्सत्तोपयुज्यते । यत्र तु शाब्दादौ ज्ञाने विनाऽपि विषयसत्त्वेन करणसन्निकर्षोत्पत्तिस्तत्रासतोऽपि कर्मत्वे किमनुपपन्नम् । 
ननु कर्तुरन्यत्वे सति क्रियाजन्यफलाश्रयत्वं कर्मत्वम् । यथा गतिजन्यसंयोगाश्रयत्वं ग्रामस्य । न च शशविषाणादीनां ज्ञानजन्यफला-श्रयत्वमिति कथं कर्मतेति चेन्न । तत्रापि ज्ञानेन शाब्दव्यवहारजननात् । साक्षात्तदाश्रितं फलं नास्तीति चेत् । एवं तर्हि ज्ञानकर्ममात्रे तदभावेनाव्यापकं कर्मलक्षणं स्यात् । ज्ञाततायाश्चान्यत्र निराकृतत्वात् । 
एतेन ‘आत्मनि प्रकाशरूपे ज्ञानजन्यप्रकाशोदयासम्भवात् आत्मनो दृक्कर्मत्वं विना तज्ज्ञानत्वं न स्याद् इत्याद्यतिप्रसङ्गो विपर्ययापर्यवसायी’ इत्येतदपि निरस्तम् । 
किञ्च ज्ञानजन्यफलाश्रयत्वं चेज्ज्ञानकर्मत्वं तदा दृश्यत्वहेतुः प्रतिवादि-नोऽसिद्धः स्यात् । ज्ञातताङ्गीकारिभिरपि नित्यानुमेयेषु तदनङ्गीकाराद् भागासिद्धः स्यादिति ।
(ज.टि.)केन सङ्गच्छत इति ।। केन निमित्तेन इत्यर्थः । जनकत्व-मिति ।। ‘ज्ञान’ इति शेषः । क्वापीति ।। परोक्षे प्रत्यक्षेऽपीत्यर्थः । एतदेव विवृणोति– अपरोक्षेति ।। कथं तर्हि १अन्यापरोक्षज्ञानस्य विषयान्वयव्यतिरेकानुविधानमित्यत आह– केवलमिति ।। यत्र त्विति ।। करणसन्निकर्षोत्पत्तिरिति ।। करणस्य शब्दस्य यः सन्निकर्षः शक्तिग्रहणरूपः तदुत्पत्तिरित्यर्थः । ‘ग्रामं गच्छति देवदत्तः’ इत्यत्र गमनक्रियाजन्यग्राम-संयोगलक्षणफलशालिनि देवदत्ते कर्तरि अतिव्याप्तिवारणाय ‘कर्तुरन्यत्वे सति’ इत्युक्तम् । जन्यपदादाने क्रियालक्षण-फलशालित्वमित्यर्थपर्यावसानापत्त्या तदनाश्रये ग्रामादावव्याप्तिः । तन्निवृत्तये तदुपादानम् । फलपदन्तु स्वरूपकथनार्थम् । ‘साक्षात्’ इत्यस्यैव विवरणम्– तदाश्रितमिति ।।
ननु ज्ञाततैव ज्ञानजन्यं१  फलमित्यत आह – ज्ञातताया इति ।। एतेनेति ।। आत्मनोऽपि ज्ञानजन्यशब्दव्यवहारलक्षणफलाश्रयत्वरूप-कर्मत्वस्य सत्वेनेत्यर्थः । किञ्चेति ।। ज्ञानजन्यफलाश्रयत्वमिति ।। ज्ञानजन्यज्ञाततालक्षण-फलाश्रयत्वमित्यर्थः । प्रतिवादिन इति ।। तत्ववादिन इत्यर्थः । असिद्ध इति ।। तैः ज्ञाततायाः कुत्राप्यनङ्गीकारादिति भावः । मायावादिरीत्याऽपि असिद्धिमाह– ज्ञाततेति ।। नित्यानुमेयेष्विति ।। नित्यानुमेयान्तःकरणवृत्तिनिर्गमनाभावेन प्रत्यक्षस्थल एव ज्ञातताङ्गीकारादिति भावः ।
आत्माज्ञाननिवर्तकतया आत्मसम्बन्धितया वा इति व्यधिकरणे तृतीया इति आत्माज्ञाननिवर्तकत्वेन आत्मसम्बन्धितयेति । आत्माज्ञान-निवर्तकत्वेन इत्थम्भावे तृतीया । आत्माज्ञाननिवर्तकरूपात्मसम्बन्धेनेत्यर्थः । आत्मनो दृक्कर्मत्वाभावे ज्ञानस्येत्यत्र अज्ञानस्येति पदविभागः दुर्घटमित्युक्तमिति । सति पुष्कलकारणे तत्कर्मज्ञानप्रतिबन्धकत्वातिरिक्त-सम्बन्धानिरूपणादिति प्रागुक्तमिति भावः ।
(विषयाऽश्रिताज्ञाननिवर्तकतया आत्माकर्मकस्यापि ज्ञानस्याऽत्मज्ञानत्वमिति शङ्का)
(टी.) अथ मतं मा भूद्वेदान्तवाक्यजनितं विज्ञानमात्माऽकारतया आत्म-ज्ञानम् । तथाऽप्यात्माज्ञाननिवर्तकतया आत्मसम्बन्धितया तज्ज्ञानं भविष्यति । किमात्मनो दृक्कर्मत्वेन । 
न चाऽत्मनो दृक्कर्मत्वाभावे अज्ञानस्याऽत्माज्ञानत्वमपि दुर्घटमित्युक्तमिति वाच्यम् । आत्माऽश्रिताज्ञानमात्माज्ञान-मित्यङ्गीकारात् ।
न च वक्तव्यं ज्ञातव्येनाऽत्मना अज्ञानं व्यावर्तनीयम् । न चाज्ञानं तमाश्रयते । किन्तु ज्ञातारमेव । वस्तुतो भेदाभावेऽपि ज्ञातृज्ञेयभावसिद्धये यादृशतादृशस्यापि भेदस्याङ्गीकृतत्वात्१ । अतः कथम् आत्माज्ञानं निवर्तयदपि ज्ञानमात्मज्ञानं स्यादिति । अज्ञानस्य ज्ञातव्यपरब्रह्माऽश्रयत्वोररीकरणादिति ।
(ज.टि.) आत्माश्रिताज्ञानमिति ।। न तु आत्मकर्मकज्ञानप्रतिबन्धक-मित्यर्थः । आत्मज्ञानमित्यात्मकर्मकं ज्ञानमित्येव अर्थो वाच्यः ।
ननु ‘आत्माज्ञाननिवर्तकं ज्ञानम् आत्मज्ञानम्’ इत्याशयेन शङ्कते – न च वक्तव्यमिति ।। ‘न च वक्तव्यम्’ इत्यस्य निवर्तकमपि ज्ञानम् आत्मज्ञानं स्यादिति अव्यवहितोत्तरवाक्येन अन्वयः । यदुक्तं मायावादिना ‘आत्माज्ञान-निवर्तकत्वेन आत्मसम्बन्धितया तदज्ञानं भविष्यति’ इति । तन्निराकरोति– ज्ञातव्येनेति ।। गत्यादिसविषयपदार्थभेदस्य गम्यादिविषयभेदप्रयुक्तत्वाद् इहापि ज्ञानरूपसविषयपदार्थभेद आत्मरूपविषयभेदप्रयुक्त इत्येव वक्तव्यम् । ‘अर्थेनैव विशेषो हि निराकारतया धियाम्’ इति अभियुक्तोक्तेः । एवञ्च ‘आत्मनो ज्ञानम् आत्मज्ञानम्’ इत्यत्र षष्ट्यर्थः कर्मत्वमेवेति आत्मनो दृक्कर्मत्वं सिद्धमिति भावः । एतदभिप्रायसूचनायैव ‘ज्ञातव्येन’ इति विशेषणम् । केचित्तु ‘ज्ञातव्येन आत्मना ज्ञानम्’ इत्यत्र ‘अज्ञानम्’ इति पदं विभज्य व्याचक्षते । तदसत् । ‘ज्ञातव्येन’ इति पदवैय्यर्थ्यापत्तेः । 
‘आत्माज्ञाननिवर्तकत्वेन आत्मसम्बन्धितया आत्मज्ञानं भविष्यति’ इत्येतद्दूषयित्वा, ‘आत्माश्रितमज्ञानम् आत्माज्ञानम्’ इत्येतद्दूषयति –  न चाज्ञानमिति ।। ‘अहमज्ञः’ ‘मामन्यञ्च न जानामि’ ‘शास्त्रार्थं न जानामि’ इत्यज्ञानस्य ज्ञातृपुरुषनिष्ठत्वावगाहिप्रतीतिविरोधादिति भावः । ननु अज्ञानं ज्ञातव्यं नाश्रयते किन्तु ज्ञातारमिति विभागानुपपत्तिः । मन्मते तयोरभेदादित्यत आह– वस्तुत इति ।। यादृशतादृशस्यापीति ।। व्यावहारिकस्येत्यर्थः । अङ्गीकृतत्वादिति ।। ‘मिथ्या(त्व)वादिना त्वयाऽपि’ इति शेषः । परब्रह्मेति ।। अतदाश्रयत्वे तदाच्छादकत्वानुपपत्तिरिति भावः ।
(अज्ञानस्य आत्माऽश्रितत्वाभावोपपादनेन पूर्वोक्तशङ्कानिरासः)
(टी.) तत्राऽह- 
(मू.)न ह्यज्ञानस्य घटाश्रयत्वं ब्रह्माश्रयत्वं वाऽस्ति ।
हिशब्दो हेत्वर्थे । वाशब्द उपमायाम् । यथा खलु न घटाज्ञानस्य घटाश्रयत्वं एवमज्ञानत्वान्न ब्रह्माज्ञानस्यापि तदाश्रयत्वमस्ति । अन्यथा घटाज्ञानस्यापि तदाश्रयत्वप्रसङ्गात् । यत एवं न ब्रह्माज्ञानं तदाश्रयं तस्मान्न तन्निवर्तयदपि ज्ञानं ब्रह्मज्ञानमिति ।
ननु घटाज्ञानमेव नास्ति । ज्ञानोत्पत्तेः प्राक् प्रमाणवैकल्यादेव ज्ञाना-भावोपपत्तेः । उत्पन्ने तु ज्ञाने तत एव सुतराम् अज्ञानकल्पकाभावात् । अतो यदज्ञानं न तद्विषयाश्रितमिति व्याप्तौ कथं घटाज्ञानं दृष्टान्तीक्रियते । कस्य वा घटाऽश्रयत्वमापाद्यते । ब्रह्मणि तु स्वयं प्रकाशमानेऽपि तत्स्वरूपानवभासस्यानन्यनिमित्तत्वाद्भाव-रूपमज्ञानं कल्प्यत इति । मैवम् । घटोऽपि यदाऽन्यात्मनाऽवभासते तदा इन्द्रियप्रवृत्तावपि घटत्वाग्रहणस्यानन्यनिमित्तत्वात् तत्राप्य-ज्ञानस्य परेणाङ्गीकार्यत्वात् । अन्यथा शुक्तिकाज्ञानमपि न स्यात् ।
(ज.टि.) प्रकृतत्वात् अज्ञानस्य ब्रह्माश्रयत्वे निराकरणीये ‘न हि अज्ञानस्य’ इति मूले घटाश्रयत्वनिषेधस्य प्रकृतासङ्गतिरित्याशङ्क्य सङ्गततया योजयति– हिशब्द इत्यादिना ।। घटाज्ञानमेवेति ।। ‘भावरूपम्’ इति शेषः । स्वमतानुरोधेन आह– ब्रह्मणि त्विति ।। अनन्यनिमित्तत्वादिति ।। अज्ञानातिरिक्तनिमित्तशून्यत्वादित्यर्थः । ब्रह्माज्ञानप्रतिबन्धं घटाज्ञानं साधयति– घटोऽपीत्यादिना ।।
(अज्ञानस्य ज्ञातृपुरुषगतत्वसमर्थनम्)
(टी.) यदि तर्हि न विषयाश्रितमज्ञानम् । क्व तदाश्रितमित्यत आह- 
(मू.)पुङ्गतमेव हि तमः ।
पुङ्गतं ज्ञातृपुरुषगतम् । तम इव तमोऽज्ञानम् । ज्ञानप्रतिबन्धकत्वात् । तमोग्रहणमुत्तरत्रोपयोक्ष्यते । प्रमाणेन हि विषयाश्रितत्वे निराकृते परिशेषतो ज्ञातृगतत्वं सिद्ध्यति । हिशब्दस्तु ‘अहमज्ञः, घटमहं न जानामि’ इत्याद्यनुभवमप्यत्र प्रमाणं दर्शयति । प्रमाणान्तरञ्चाऽह– 
(मू.)ज्ञानेन निवर्तते ।
तम इति वर्तते  ।  यथा खलु तमः प्रकाशसमानाश्रयमेव तेन निवर्तते । न व्याश्रयम् । तथाऽज्ञानमपि ज्ञानेन निवर्तत इति ज्ञानसमानाश्रयमेव भवितुं युक्तम् । ज्ञानाश्रयश्च ज्ञातैवेत्यज्ञानस्यापि स एवाऽश्रयो युक्तः ।
(ज.टि.) ‘पुङ्गतमेव’ इत्यत्र  पुरुषसामान्यप्रतीतेः अज्ञानस्य प्रकृतज्ञातृपुरुष-गतत्वासिद्धिरित्यतः पुङ्गतशब्दार्थमाह – ज्ञातृपुरुषेति ।। अज्ञाने तमःशब्दस्य उपचारेण प्रकृतौ दृष्टान्तपरतया उपयुज्यत इत्यर्थः । व्याश्रयमिति ।। प्रकाशभिन्नाधिकरणकमित्यर्थः ।
(अज्ञानस्य विषयाश्रितत्वाभावसाधकानुमानस्य सत्प्रतिपक्षत्वशङ्का तन्निरासश्च)
(टी.) ननु यथा तमो विषयसम्बद्धमेव सत् ज्ञानप्रतिबन्धकमुपलभ्यते । प्रकाशस्थेनान्धकारस्थितघटस्यानुपलभ्यमानत्वात् । अन्धकारस्थेनापि प्रकाशस्थितस्योपलब्धेः । तथा ज्ञानप्रतिबन्धकेन अज्ञानेनापि विषयाश्रितेन भवितुं युक्तमिति विषयाश्रितत्वेऽप्यज्ञानस्य प्रमाणमस्ति ।
न चैवमचेतनाश्रयाज्ञानमङ्गीकुर्वतो मायावादिनोऽपसिद्धान्तापत्तिः । शुक्त्याद्यवच्छिन्नचैतन्याऽश्रयतोररीकरणात् । 
अवश्यञ्चैतदेवम् । शुक्त्याद्यवच्छिन्नचैतन्याश्रयं खल्वज्ञानं तद्रूपमाच्छाद्य रजतादिरूपान्तरोपादानं भवितुं युक्तम् ।
एवं तर्हि ज्ञानस्यापि प्रकाशवद्विषयसन्निकर्षेणैवाज्ञान-निवर्तकत्व-प्रसङ्ग इति चेत् । नेदमनिष्टम् । प्रकाशस्वभावं सावयवमन्तःकरण-मदृष्टेन्द्रियादिसहकृतं ध्रुवादिविषयपर्यन्तं दीर्घप्रभाकारेण परिणमत इत्यङ्गीकारात् । अत एव न ह्यज्ञानस्य घटाश्रयत्वमिति दृष्टान्तोऽपि प्रत्यूढः । घटाज्ञानस्यापि तदाऽश्रयत्वप्रसङ्गश्चेति ।
तदिदमसत् । अनुमानस्य तर्कपराहतत्वात् । तथा हि, यदेतद्घटे पाषाणत्वाद्यारोपनिमित्तमज्ञानं तद्घटयाथात्म्यज्ञानेन निवर्तते न वा । नेति पक्षे भ्रान्तेरनुच्छेदप्रसङ्गः । प्रथमपक्षेऽतिप्रसङ्गमाह- 
(मू.) विषयाऽश्रयं चेदज्ञानं निवर्तते तर्ह्येकेन ज्ञातस्य घटस्यान्यैरज्ञातत्वं न स्यात् । 
यद्यज्ञानं घटादिविषयाश्रयं तद्याथात्म्यज्ञानेन निवर्तत इत्यङ्गीक्रियते तर्ह्येकस्मिन् घटे बहूनां पाषाणत्वादिना विप्रतिपन्नानामेकेन ज्ञातस्य घटस्यान्यैरज्ञातत्वं न स्यात् । तज्ज्ञानेनाविद्याया निवृत्तत्वात् । इन्द्रियसन्निकर्षादिसामग्रीसद्भावाच्च । न ह्यालोकेन तमसि निवृत्ते समनस्केन्द्रिय-सन्निकृष्टोऽपि घटः केनचिद्दृश्यते केनचिन्नेति युज्यते । 
अज्ञानबहुत्वान्नैवमिति चेत् तर्ह्येकस्मिन्नज्ञाने निवृत्तेऽप्यज्ञानान्तर-सद्भावान्न केनापि घटो विज्ञायेत । प्रतिपुरुषनियतानि तानीति चेन्न । अदृष्टकल्पनाप्रसङ्गात् । अज्ञानस्य विषयाश्रयत्वादेवं कल्पनेऽ-न्योन्याश्रयता स्यात् । विषयाच्छादनं तु नयनपटलादिवत् प्रतिपुरुषमाश्रितैरेवाज्ञानैर्युक्तम् । आरोप्यासत्त्वस्य प्रतिपादितत्वात् न तदुपादानापेक्षाऽस्ति । तदेवं न ज्ञातव्यपरब्रह्माश्रयमज्ञानं युक्तमिति नात्माऽश्रयाज्ञाननिवर्तकत्वेन वेदान्तवाक्यजनितविज्ञान-स्याऽत्मज्ञानत्वसिद्धिः ।
(ज.टि.) प्रमाणमस्तीति ।। ‘अज्ञानं विषयगतं विषयज्ञानप्रतिबन्धकत्वात् । यद् यदज्ञानप्रतिबन्धकं तत् तद्गतम् । यथा घटज्ञानप्रतिबन्धकं तमः’ इत्यनुमानरूपप्रमाणमित्यर्थः । एतदेवमिति ।। एतत् = अज्ञानम्, एवं= विषयावच्छिन्नचैतन्याश्रितमित्यर्थः । भवितुं युक्तमिति ।। भिन्नदेशस्थितस्य देशान्तरीयकार्यं प्रति उपादानत्वायोगादिति भावः । अन्तःकरणस्य ध्रुवादिदेशपर्यन्तं परिणामे सामर्थ्यमुपपादयति– प्रकाशस्वभावमिति ।। दृष्टो हि वाय्वतिशयेन तेजसो वेगातिशयः । यदुदयाचलशिखरावलम्बिन्येव मयूखमालिनि भुवनोदरेषु आलोकः प्रसरतीति भावः । निरवयवत्वे परिणामानुपपत्तेराह । सावयवमिति ।।  
१ननु सर्वेषाम् अन्तःकरणं ध्रुवादिदेशपर्यन्तं परिणमतीत्यङ्गीकारे सर्वेषामपि दूरदर्शित्वापत्तिरित्यत आह– अदृष्टेन्द्रियादीति ।। पुरुषविशेषाणां तु अदृष्टेन्द्रियाभावात् न दूरदर्शित्वमिति भावः । अत एवेति ।। अज्ञानस्य विषयावच्छिन्नचैतन्याश्रयत्वस्य अङ्गीकारादेवेत्यर्थः । प्रत्यूढः=निरस्त इत्यर्थः । तदाश्रयत्वप्रसङ्गश्चेति ।। ‘प्रत्युत’ इति पूर्वेणान्वयः । अनुमानस्येति ।। ‘अज्ञानं विषयगतं विषयज्ञानप्रतिबन्धकत्वात्, तमोवत्’ इत्यनुमानस्येत्यर्थः । अनुच्छेदप्रसङ्ग इति ।। अधिष्ठानयाथात्म्यज्ञानातिरिक्तस्य अज्ञाननिवर्तक-त्वस्य अभावादिति भावः । ‘विषयाश्रयं चेदज्ञानम्’ इति मूले अज्ञाननिवर्तकस्य अनुक्तेः तत्कथनपूर्वकं मूलं तर्कपरतया योजयति– यदीत्यादिना ।। अन्योन्याश्रयतेति ।। अज्ञानस्य प्रतिपुरुषनियतत्वसिद्धौ विषयाश्रितत्वसिद्धिः । विषयाश्रितत्वसिद्धौ प्रतिपुरुषनियतत्वसिद्धिरिति अन्योन्याश्रयतेति भावः । ‘यथा तमो विषयसम्बद्धम्’ इत्याद्युक्तं दूषयति– विषयाच्छादनं त्विति ।। ‘अवश्यं चैतदेवम्’ इत्याद्युक्तं दूषयति – आरोप्यासत्वस्येति ।। 
(आत्मज्ञानस्याऽत्माविषयकत्वे तेनात्माज्ञानाऽनिवृत्त्यापादनम्)
(टी.) किञ्च अस्तु वा आत्माज्ञानम् । तथाऽपि न वेदान्तवाक्यजनित-विज्ञानस्याऽत्मज्ञानत्वं सम्भवति । तस्यानात्मविषयत्वेन तन्निवर्तकत्वायोगात् । यद्विषयं हि यद्विज्ञानं तदेव तदज्ञानं निवर्तयदुपलब्धम् ।
(ज.टि.) तस्य अनात्मविषयत्वेनेति ।। वेदान्तवाक्यजन्यज्ञानस्य सत्य-ज्ञानादिपदप्रवृत्तिनिमित्ततत्तद्गुणादिविशिष्टविषयत्वेन भिन्नविषयतया शुद्धा-ज्ञाननिवर्तकत्वासम्भवादिति भावः ।
(आत्माविषयकस्याऽत्मज्ञानस्याऽत्माज्ञाननिवर्तकत्वे घटज्ञानस्यापि तन्निवर्तकत्वाऽपादनम्)
(टी.) अथानात्मविषयमपि तद् आत्माज्ञानं निवर्तयेत् हन्त तर्हि घटज्ञानमपि कस्मान्न निवर्तयेत् । अनात्मविषयत्वाविशेषादित्याह- 
(मू.) अतद्विषयज्ञानेन तदज्ञाननिवृत्तौ घटज्ञानेनापि निवर्तेत । 
आत्माज्ञानमिति शेषः । 
(आत्मज्ञानस्य निर्विषयत्त्वे ज्ञानत्वाभावाऽपादनम्)
(टी.) ननु घटादिज्ञानं घटादिविषयेण ग्रस्तं कथमात्माज्ञानं निवर्तयेदिति चेत्तत्किं इदानीं वेदान्तवाक्यजनितविज्ञानं निर्विषयमेव । बाढमिति चेत्तत्राऽह- 
(मू.)अविषयत्वादेव तस्य ज्ञानत्वञ्च न स्याद्घटवत् ।
न विद्यते विषयो यस्य तदविषयम् ।
(ज.टि.) हन्त तर्हीति ।। घटज्ञानम् आत्माज्ञानं कस्मात् न निवर्तयेत् ? इति पूर्वेण सम्बन्धः । घटज्ञानस्य १आत्माज्ञानानिवर्तकत्वं न भिन्नविषयत्वप्रयुक्तम् । किन्तु २मिथ्याभूतविषयावच्छिन्नत्वप्रयुक्तमित्याशङ्कते– नन्विति ।। इदानी-मिति ।। संसारदशायामित्यर्थः । बाढं = सत्यमित्यर्थः ।
विषयो न भवतीत्यविषयमित्यर्थस्य प्रकृतासङ्गतत्वादाह – न विद्यत इति ।।
(शशविषाणादिज्ञानस्य सविषयत्वोक्तिपुरःसरं दृश्यत्वहेतुदूषणोपसंहारः)
(टी.) ननु कथमेतत् । यावता शशविषाणादिपदश्रवणादविषयमेव ज्ञानमुत्पद्यते । न हि शशविषणादिकमस्ति । न चास्यान्यो विषयः सम्भवति । मैवम् । न ह्यत्रासद्विषयत्वमविषयत्वमित्यभिमतम् । किन्नाम निरालम्बनत्वम् । न हि तथा शशविषाणादिज्ञानम् । तथात्वे शशविषाणादिज्ञानमित्येव न स्यात् । 
तदेवं कयाऽपि विधया आत्मनो दृक्कर्मत्वाभावेन वेदान्तवाक्य-जनितविज्ञानमात्मज्ञानं भवतीति तत्सिद्धयेऽवश्यमात्मनो दृक्कर्मत्वेऽङ्गीकार्ये तस्यानैकान्तिकत्वं सिद्धम् ।
(ज.टि.) अविषयमेवेति ।। विषयरहितमित्यर्थः । किन्नाम निरालम्बन-त्वमिति ।। निरूपकशून्यत्वमित्यर्थः । शशविषाणादिज्ञानमित्येवेति ।। निरूपकशून्यत्वे शशविषाणस्य ज्ञानमिति षष्ठीघटितव्यवहारो न स्यादित्यर्थः । ‘एव’ इत्यनेन आपाद्यस्य अनिष्टतां सूचयति ।
(अप्रमातृत्वस्य जडत्वे आत्मनि व्यभिचारोपपादनम्)
(टी.) अथ जडत्वस्यापि हेतोरनैकान्तिकतां विवक्षुराह- 
(मू.)जडत्वं चाप्रमातृत्वमेव ।
चशब्दो यस्मादित्यर्थे । चेत्यता जडत्वमित्यङ्गीकारे दृश्यत्वजडत्वयोर्भेदो न स्यात् । किमत इत्यत आह- 
(मू.)न च प्रमातृत्वमात्मनस्तैरङ्गीक्रियते ।
अत्रापि चशब्दो हेत्वर्थः । तैरिति प्रपञ्चमिथ्यात्ववादिभिः । प्रमातृत्वस्य प्रमाणप्रमेयसिद्धिसाहित्यनियतत्वात्तदङ्गीकारे तयोरप्यङ्गी-कारप्रसङ्गान्नाऽत्मनः प्रमातृत्वं परैरङ्गीक्रियते । ततोऽपि किमित्यत आह- 
(मू.)अतस्तदप्यनैकान्तिकम् ।
यस्मात्प्रमातृत्वाभाव एव जडत्वं यतश्चाऽत्मनः प्रमातृत्वं परेण नाङ्गीक्रियते अतो दृश्यत्ववज्जडत्वमप्यात्मनि विपक्षे वर्तमानमनैकान्तिकं भवति । 
इयांस्तु विशेषः । यद्दृश्यत्वं वादिप्रतिवादिनोरनैकान्तिकम् । आत्मनो दृश्यत्वस्य परं प्रत्युपपादितत्वात् । जडत्वं पुनर्मायावादिन एव । तत्त्ववादिना आत्मनः प्रमातृत्वस्याङ्गीकारात् । अत एव तैरित्युक्तम् । 
ननु पारमार्थिकमेव प्रमातृत्वमात्मनो मया नाङ्गीक्रियते । तस्यैवाद्वैतप्रतिपक्षत्वात् । मिथ्याभूतं तूपादीयत एव । अन्यथा संसारानिरूपणात् । तत्कथमात्मनि जडत्वमनैकान्तिकमित्यत आह- 
(मू.) मिथ्याप्रमातृत्वञ्चानिर्वचनीयनिरासादेव निरस्तम् ।
मिथ्येति तावदनिर्वचनीयं वक्तुं न शक्यते । तस्याप्रामाणि-कत्वादिना निरस्तत्वात् । ततो मिथ्येत्यसत्त्वे वक्तव्ये मिथ्याप्रमातृत्वमिति आत्मनो नास्ति प्रमातृत्वमित्युक्तं स्यात् । ततश्चानैकान्त्यतादवस्थ्यम् । आत्मनि प्रमातृत्वारोपस्तावन्मयाऽ-ङ्गीक्रियत एवेति चेत् । एवं तर्हि साङ्ख्यचार्वाकादीनामन्तःकरणा-दावसावस्तीति भागासिद्धिः । आरोपितेन हेत्वभावेनानैकान्त्य-परिहारेऽतिप्रसङ्गश्च ।
(ज.टि.) ‘अप्रमातृत्वमेव’ इति एवकारव्यावर्त्यं दर्शयति– चेत्यतेति ।। ‘तैः’ इत्यस्य स्पष्टार्थत्वेऽपि ‘नाङ्गीक्रियते’ इति मूलोक्तानङ्गीकारस्फुटी-करणार्थमाह– प्रपञ्चेति ।। अनङ्गीकारहेतुमेव स्पष्टयति– प्रमातृत्वस्येति ।। 
ननु ‘आत्मनोऽपि दृश्यत्वात्’ इति वाक्य एव आत्मनोऽपि दृश्यत्वात् जडत्वात् च अनैकान्तिकौ इति सङ्गृहीतुं शक्यत्वेन ‘अतस्तदपि’ इति योगविभागानुपपत्तिः इत्यत आह– इयानिति ।। एवञ्च अर्थापत्त्युपमे अनुमानविशेषः । ‘सम्भवपरिशेषावनुमा’ इत्यादाविव अत्रापि विशेषसूचनार्थं योगविभाग इति भावः । अन्यथेति ।। मिथ्याप्रमातृत्वस्यापि अनङ्गीकार इत्यर्थः । संसारेति ।। सुखदुःखादिप्रमातृत्वस्य तत्समनियतधर्मस्य वा संसारत्वादिति भावः । आरोपस्तावदिति ।। १आरोप एव प्रमातृत्वं तदभावरूपजडत्वाभावात् न आत्मनि अनैकान्तिकता इति भावः । असाविति ।। प्रमातृत्वारोप इत्यर्थः । आरोपितेनेति ।। आरोपितेन हेत्वभावेन अनैकान्त्योद्धारे ‘वह्निमान् द्रव्यत्वात्’ इत्यत्र विपक्षे ह्रदे आरोपितद्रव्यत्वाभावस्य सत्वात् अनैकान्त्यपरिहारस्य सम्भवेन सद्धेतुत्व-प्रसङ्गलक्षण अतिप्रसङ्ग इत्यर्थः ।
(अप्रकाशत्वस्य जडत्वे आत्मनि व्यभिचारोपपादनम्)
(टी.) नाप्रमातृत्वं जडत्वम् । किं नाम अप्रकाशत्वम् । न च तदात्मन्यस्ति । तस्य ज्ञानस्वरूपत्वात् । अतः कथमनैकान्तिकमित्यत आह-
(मू.) यदि जडत्वं नामाप्रकाशत्वं तदाऽप्यात्मनः स्वविषय-प्रकाशत्वाभावात् परविषयप्रकाशत्वाभावाच्चानैकान्तिकमेव ।
यदि जडत्वं नामाप्रकाशत्वं परोऽङ्गीकुर्यात् तदा तदप्यनैकान्तिकमेव प्रतिपत्तव्यम् । आत्मनः प्रकाशत्वायोगात् । तथा हि, योऽयमात्म-स्वरूपप्रकाशोऽङ्गीक्रियते स किं सविषयो निर्विषयो वा । आद्येऽपि किं स्वविषयः परविषयो वा । नाऽद्यः । तदभावात् । न द्वितीयः । परस्यैवापरेणानङ्गीकृतत्वात् । पराभावे च परविषयत्वस्य दुर्निरूपत्वात् ।
(ज.टि.) यदि जडत्वमिति मूलावतारिकायां तस्य ज्ञानस्वरूपत्वादिति प्राप्तचोद्यस्य मूले ‘आत्मनो ज्ञानस्वरूपत्वाभावात्’ इति १प्रकाशत्व-निषेधाभावेन अप्रतीतेः स्वविषयप्रकाशत्वादिति विशेषनिरासेन सामान्य-निराकरणपरम् इदं मूलमिति वक्तुं मूलं योजयति – यदि जडत्वं नाम अप्रकाशत्वमित्यादिना ।। स किमिति ।। परविषयप्रकाशत्वाभावात् निर्विषयत्वाभावाच्च इत्यनिवेशस्तु निर्विषयप्रकाशत्वपक्षस्य स्फुटदूषणतया आक्षेपाक्षमत्वाद् इति ज्ञातव्यम् । 
(पररीत्या आत्मनः कर्तृकर्मभावविरोधेन स्वविषयप्रकाशत्वाभावसमर्थनम्)
(टी.) ननु कथमात्मनः स्वविषयप्रकाशत्वाभावः । यावता वादिप्रतिवादिभ्यां स्वप्रकाशज्ञानरूप आत्मेत्यङ्गीकृतमित्यत आह- 
(मू.)  स्वविषयत्वं हि कर्तृकर्मविरोधात्तैर्नाङ्गीक्रियते ।
आत्मप्रकाशस्येति शेषः । सत्यमस्माभिः स्वविषयप्रकाशत्व-मात्मनोऽङ्गीक्रियते । परैस्तु नाङ्गीक्रियते । एकस्यां क्रियायां हि कर्तृकर्मणोरेकत्वं विरुद्धम् । परसमवेतक्रियाफलशालित्वस्य कर्मलक्षणत्वात् । अतो न स्वविषयमात्मज्ञानम् । स्वप्रकाशत्वं तु परप्रकाश्यताभावमात्रमिति परेषां प्रवादः । तदभिप्रायेण च ‘आत्मनः स्वविषयप्रकाशत्वाभावात्’ इत्युक्तमित्यदोषः ।१
(ज.टि.) अत एव आचार्य उत्तरवाक्ये ‘प्रकाश एव’ इति एवकारेण स्फुटदूषणतां सूचयिष्यति – तैरिति ।। पदव्यावर्त्यमाह- सत्यमित्यादिना ।। कुतो नाङ्गीक्रियते ? इत्यत आह– एकस्यामिति ।। विरोधमेव स्पष्टयति– परेति ।। २ननु आत्मज्ञानस्य स्वविषयत्वाभावे कथं तस्य परमते स्वप्रकाश-त्वम् ? इत्यत आह– स्वप्रकाशत्वमिति ।। परेषामिति ।। नत्वस्माकमिति भावः । तस्य तदुपहितलक्षणत्वादिति ।। तस्य कर्मणः, तदुपहितलक्षणत्वात् कर्तृघटितलक्षणत्वादित्यर्थः । ‘कर्तुरीप्सिततमं कर्म’३ कर्तुः क्रियया यदाप्तुम् इष्टतमं तत्कर्मसञ्ज्ञं स्यादिति पाणिनिना अनुशासनादिति भावः । 
(मूले कर्तृकर्मभावविरोधादित्युक्तेरयुक्तत्वशङ्का परमतस्वमतरीत्या तत्परिहारश्च)
(टी.) ननु ज्ञानस्य स्वविषयत्वे कर्तृकर्मभाव एव नास्ति यो विरुद्ध्येत । न हि ज्ञानं ज्ञानस्य कर्तृ । न च कर्तुरभावे कर्मापि सम्भवति । तस्य तदुपहितलक्षणत्वात् । अतो ‘विषयविषयिभावस्य पराक्प्रत्यग्भावरूपत्वाद् एकस्य युगपद्विरोधात् स्वविषयत्वं ज्ञानस्य तैर्नाङ्गीक्रियते’ इति वक्तव्यम् । कर्तृकर्मविरोधादिति तु कथम् । मैवम् । ज्ञानस्यापि विषयीकरणलक्षणव्यापारं प्रति कर्तृत्वेन स्वविषयत्वे कर्तृकर्मभावापरिहारात् । इतरथा ज्ञानमर्थं विषयीकरोतीति न स्यात् ।
अथवा स्वमते ज्ञानस्वरूपस्याप्यात्मनो ज्ञानं प्रति कर्तृताऽस्तीति ज्ञापनायेदमुदितम् । कथमेतदिति चेत् । इत्थम् । अस्माभिर्विज्ञानं सविशेषमङ्गीकृतम् । विशेषश्च भेदकार्यं करोति । एवं तर्ह्यतिप्रसङ्गः स्यादिति चेन्न । सति प्रमाणे तन्निर्वाहहेतुभूतभेदाभावे च तत्प्रतिनिधिना तत एव सिद्धेन विशेषेण तन्निर्वाहाभ्युपगमात् । प्रपञ्चितञ्चैतदन्यत्राऽचार्यैः ।
(ज.टि.) पराक् प्रत्यग्भावेति ।। प्रत्यङ्मुखप्राङ्मुखभावरूपत्वादित्यर्थः । कालान्तरे प्रत्यक्षस्यापि अन्यस्मिन् काले प्राङ्मुखत्वसम्भवात् ‘युगपत्’ इत्युक्तम् । इतरथेति ।। ज्ञानस्य विषयीकरणलक्षणव्यापारं प्रति कर्तृत्वाभावादित्यर्थः । इति न स्यादिति ।। ज्ञानमिति कर्तरि विहिता प्रथमा, अर्थमिति कर्मणि विहिता द्वितीया च न स्यादित्यर्थः । कथमेतदिति ।। एकस्यैव कर्तृत्वं, कर्मत्वं च कथम् ? भेदाभावादिति भावः । एवमिति ।। विशेषस्य भेदकार्यकारित्व इत्यर्थः । अतिप्रसङ्ग इति ।।  एकस्मिन् सति अपराभावस्यापि भेदकार्यत्वात् ज्ञाने सत्यपि विषयीकारणा-भावलक्षणोऽतिप्रसङ्गः स्यादित्यर्थः । तन्निर्वाहेति ।। भेदकार्यनिर्वाहेत्यर्थः । तत एवेति ।। भेदाभावस्थलीयभेदकार्यादित्यर्थः ।
ननु विशेषे मानाभावः । तथाहि न तावत् प्रत्यक्षम् ‘अयं घटः’ इतिवत् ‘अयं विशेषः’ इत्यनुपलम्भात् । नाप्यनुमानम् । तद्व्याप्यलिङ्गाभावात् । न च भेदाभावस्थलीयभेदकार्यमेव तदनुमापकम् । १तस्य भेदाभेदाभ्यामुपपत्त्या तदसाधकत्वात् । नाप्यागमः । तस्य अश्रवणात् । २मङ्गलकर्तव्यताबोधकश्रुतेरिव अनुमापकाभावाच्च । किञ्च विशेषस्य भेदकार्यकारित्वे भेदो दत्तजलाञ्जलिः स्यात् । सर्वत्र विशेषेणैव भेदकार्यनिर्वाहसम्भवात् इत्यत आह – प्रपञ्चितमिति ।। 
अयमाशयः – न तावत् विशेषे प्रमाणाभावः । ‘आनन्दं ब्रह्मणो विद्वान्’ इति श्रौतो व्यवहारः सम्बन्धपूर्वकः । सम्बन्धव्यवहारत्वात्३ । ‘देवदत्तस्य कम्बलम्’ इति व्यवहारवत् । – इत्यनुमानेन तत्सिद्धिः । न च भेदाभेदाभ्यां तदुपपत्तिः । ‘एवं धर्मान् पृथक् पश्यन् तानेवानुविधावति’ इत्यादिवाक्ये ब्रह्मणः तद्गुणानां च भेदनिषेधात् । नापि भेदो दत्तजलाञ्जलिः । विशेषस्य एकसत्वेऽपि अपरनाशादिभेदसाधारणकार्यातिरिक्तभेदकार्यकारित्वाभ्युपगमेन न दत्त-जलाञ्जलितापत्तिः । विशेषस्य भेदप्रतिनिधिताभ्युपगमात्४ । इदमेव हि लोके प्रतिनिधित्वं नाम यन्मुख्यासाधारणकार्यानिष्पादकत्वे सति तत्कार्यनिष्पाद-कत्वम् । १राजरहिते राष्ट्रे राजयोग्यसिंहासनारोहणाद्यन्यसर्वतत्कार्यकर्तुरेव  पुरुषस्य राजप्रतिनिधित्वदर्शनात् । एवं भेदाभावस्थल एव विशेषाश्रयणादिति ।। ‘यस्मिन् न सङ्ख्येयविशेषनामरूपाकृतो कविभिः कल्पितोऽयम्’  इति  भागवते  स्पष्टमुक्तत्वात्  २तन्मूलश्रुतिसिद्धेश्च विशेषः । पुराणानां वेदव्याख्यानरूपत्वादिति ।। व्याख्यातप्रायमिति ।।
मिथ्यात्वस्य अनिर्वचनीयरूपत्वे प्रमाणाभावः । असत्वस्वरूपत्वे परविषयत्वं नास्तीत्युक्तं स्यादिति व्याख्यातप्रायमित्यर्थः ।
(पररीत्या आत्मनः परविषयप्रकाशत्वाभावसमर्थनम्)
(टी.) मा भूदात्मप्रकाशः स्वविषयः । परविषयस्तु भविष्यति । न च पराभावो दोषः । मिथ्या-भूतस्य परस्याङ्गीकृतत्वात् । न चैवं सति तद्विषयत्वस्यापि मिथ्यात्वप्रसङ्गो दोषः । इष्टत्वात् । अतो मिथ्यारूपस्य परविषयत्वस्य सद्भावाद्भवेदात्मा प्रकाश इत्यत आह- 
(मू.)मिथ्याभूतं परविषयत्वञ्चानिर्वचनीयनिरासादेव निरस्तम् ।
व्याख्यातप्रायमेतत् । मुक्तात्मन्यनैकान्त्यतादवस्थ्यञ्च द्रष्टव्यम् । 
ननु शुक्तिरजताद्यभावेऽपि परमार्थत एव विज्ञानं तद्विषयमस्ति । तथा पराभावेऽपि परविषयत्वं सत्यमेव कस्मान्न स्यात् । स्यात्तत् । न त्वेवं परोऽङ्गीकरोति । तेन परोपाधिकानां मिथ्यात्वस्याङ्गीकृतत्वात् । पररीत्या चेदमनैकान्त्यव्युत्पादनम् ।
(ज.टि.) मुक्तात्मनीति ।। अत्र ‘आत्मनोऽपि दृश्यत्वात् अनैकान्तिकः’ इत्यादाविव आत्मनीत्येतावता पूर्तावपि मुक्तपदग्रहणं मिथ्याभूतपरविषय-प्रकाशत्वाभावरूपजडत्वहेतुसाधनार्थम् । तथा पराभावेऽपीति ।। विषयविषयिणो एकविधत्वनियमाभावादिति भावः । एवमिति ।। पारमार्थिक-मित्यर्थः ।
ननु अस्मन्मते आत्मरूपप्रकाशस्य परविषयत्वेन आत्मनि अप्रकाशत्व-रूपजडत्वस्य व्यभिचार इत्यत आह– पररीत्या चेति ।। ‘कर्तृकर्मविरोधात् तैः नाङ्गीक्रियते’ इति मूलानुरोधादिति भावः । तथा च परमते परविषयत्वस्य मिथ्यात्वाद् व्यभिचारः तदवस्थ इति भावः ।
(आत्मप्रकाशस्य निर्विषयत्वाभावसमर्थनम्)
(टी.) ननु मा भूदात्मप्रकाशः स्वविषयः । मा च भूत्परविषयः । निर्विषय एवायं किन्न स्यादिति तृतीयं पक्षं निराकरोति 
(मू.)विषयवर्जितः प्रकाश एव न भवति घटवत् ।
आत्मा न प्रकाशः प्रकाश्यशून्यत्वात्, घटवत् । अन्यथा घटोऽपि प्रकाशः स्याद् इति जडत्वासिद्धिः । ननु विषयशून्यस्य घटस्य प्रकाशत्वाभावेऽप्यात्मा विषयवर्जितः प्रकाशोऽस्तु को दोषः । न हि सर्वैर्भावैरेकविधैर्भाव्यमिति नियमोऽस्ति । यथा अन्यो ज्ञाता अन्यश्च ज्ञेय इत्यन्यत्र दर्शनेऽप्यात्मन्यैक्यं गृह्यते तथेति चेत् । स्यादप्येवं यद्येवं प्रमाणं स्यात् । न चैतदस्तीत्याह- 
(मू.)तत्प्रमाणाभावात् ।
प्रकाशत्वस्यैवानुपपत्तावात्मनः स्वप्रकाशत्वं सुतरां परेषामशक्योपपादनमिति मन्वानो भगवानाचार्यः अस्वप्रकाशत्वं जडत्वमिति परोक्तमपि निराकर्तुं न पृथक्प्रक्रान्तवानिति ।
(ज.टि.)  ‘विषयवर्जित’ इति मूले विषयवर्जितमात्रस्य पक्षत्वप्रतीतेः घटादेरपि पक्षत्वापत्तौ अर्थान्तरता । घटवदिति दृष्टान्तानुपपत्तिश्चेत्यत आह – आत्मेति ।। जडत्वासिद्धिरिति ।। ‘मिथ्यात्वानुमाने पक्षीभूते घटादौ’ इति शेषः । अन्यत्र दर्शनेऽपीति ।। घटदेवदत्तादिस्थल इत्यर्थः । आत्मनि अहमिति ज्ञाने ऐक्यं ज्ञातृज्ञेययोः । मामहं जानामीति व्यवहारानुरोधादिति भावः । यद्येवमिति ।। १निर्विषयस्य प्रकाशत्व इत्यर्थः ।
(देशतः कालतः परिच्छिन्नत्वहेतोर्भागासिद्ध्युपपादनम्)
(टी.) अथ परिच्छिन्नत्वहेतुमपि विशेषतः प्रत्याचिख्यासुस्तत्किं देशतः किं वा कालतः अथवा वस्तुत इति विकल्पं हृदि निधायाऽद्यद्वितीयौ निराकरोति-
(मू.)देशतः कालतः परिच्छिन्नत्वं प्रकृतिकालादिष्व-भावाद्भागासिद्धम् ।
प्रकृतिकालाकाशादीनां पक्षैकदेशानां सर्वगतत्वान्नित्यत्वाच्च देशतः कालतः परिच्छिन्नत्वं नास्तीति भागासिद्धं भवति । न च जडत्वादिना तस्यापि परिच्छिन्नत्वसिद्धिः । उक्तविधया अनैकान्त्यात् आगम-विरोधाच्च । न च प्रकृत्यादिव्यतिरिक्तस्यैव पक्षत्वम् । तन्मिथ्यात्वस्य निर्निबन्धनत्वापत्तेः । दृश्यत्वादेर्दुष्टत्वात् । आगमानाञ्च निरसिष्यमाणत्वात् । उक्तवक्ष्यमाणदूषणगणानिस्ताराच्च ।
(ज.टि.) विषयवर्जितस्य प्रकाशत्वे प्रमाणाभावादिति स्फुटार्थत्वात् ‘प्रमाणाभावात्’ इति मूलं न व्याख्यातम् । विशेषत इति ।। दृश्यत्वा-द्यनुमानेष्वपि एत एव दोषा इति सामान्येन निरस्तत्वात् एवमुक्तम् । उक्तविधयेति ।। आत्मनोऽपि दृश्यत्वात् । अतः तदपि अनैकान्तिक-मित्युक्तविधया परिच्छेदरहिते आत्मनि अनैकान्त्यादित्युक्तविधया इत्यर्थः । आगमेति ।। ‘सदेव सोम्य इदमग्र आसीत्’१ इत्याद्यागमविरोधादित्यर्थः । तेन प्रलयेऽपि कालसत्वावगमादिति भावः । प्रकृत्यादिव्यतिरिक्तस्यैवेति ।। ‘परिच्छिन्नत्वसाधकानुमाने’ इति शेषः । निर्निबन्धनत्वेति ।। कालादौ मिथ्यात्वसाधकपरिच्छिन्नत्वस्य बाधितत्वादिति भावः । ननु परिच्छिन्न-त्वहेतुना २तन्मिथ्यात्वस्य असिद्धावपि दृश्यत्वादिहेतुना तत्सिद्धिः अस्तु इत्यत आह – दृश्यत्वादेरिति ।। ‘आत्मनि अनैकान्त्येन’ इति शेषः । 
ननु ‘एकमेवाद्वितीयम्’ ‘वाचारम्भणं विकारो नामधेयम्’ इत्यादिश्रुतिभ्य एव कालादिमिथ्यात्वसिद्धिरस्त्वित्यत आह– आगमानामिति ।। ऐक्यपरवत् प्रतीयमानानां वाचारम्भणमित्याद्यागमानां ‘विश्वं सत्यम्’ इत्यादि प्रबल-सत्यत्वागमविरोधेन प्रपञ्चमिथ्यात्वपरत्वस्य निरसिष्यमाणत्वादित्यर्थः ।
(वस्तुतः परिच्छिन्नत्वहेतोरनैकान्तिकतोपपादनम्)
(टी.) तृतीयं निराचष्टे-
(मू.)वस्तुतः परिच्छिन्नत्वमात्मनोऽपि भेदाङ्गीकारादनैकान्तिकम् ।
वस्तुतः परिच्छिन्नत्वं हि वस्त्वन्तराद्व्यवच्छेदो भेद इति यावत् । विपक्षभूतस्याऽत्मनस्तत्ववादिना भेदोऽङ्गीक्रियत इति मिथ्यात्वे साध्ये वस्तुतः परिच्छिन्नत्वमनैकान्तिकं भवति । न च प्रतियोगिभूतप्रपञ्चस्य मिथ्यात्वादात्मनो भेदानुपपत्तिरिति वाच्यम् । प्रपञ्चमिथ्यात्वसिद्धौ वस्तुतः परिच्छिन्नत्वस्य हेतुत्वसिद्धिः । तत्सिद्धौ च प्रपञ्चमिथ्यात्व-सिद्धिरितीतरेतराश्रयप्रसङ्गात् । भेदमिथ्यात्वानुमानादीनां चोक्तवक्ष्य-माणदोषग्रस्तत्वात् ।
(ज.टि.) परिच्छिन्नशब्दस्य मूर्तपरत्वे१ मूले ‘वस्तुतः’ इति तसेरनुपपत्तिरित्यत आह– वस्तुतः परिच्छिन्नत्वं हीति ।। ‘आत्मनोऽपि’इति ‘अपि’शब्दस्य स्वारस्यमाह – विपक्षेति ।।
मिथ्यात्ववादिभिः भेदानङ्गीकारादाह– तत्ववादिनेति ।। आत्मनि हेत्वभावात् न अनैकान्त्यमिति शङ्कते – न चेति ।। तथा च भेदव्यापकप्रतियोग्यभावात् तद्व्याप्यभेदोऽपि आत्मनि नास्तीति न आत्मनि व्यभिचार इति भावः । हेतुत्वसिद्धिरिति ।। आत्मनि व्यभिचाराभावादिति भावः । 
ननु न प्रतियोगिभूतप्रपञ्चमिथ्यात्वेन भेदमिथ्यात्वं साध्यते येन अन्योन्याश्रयः स्यात् । किं नाम ‘भेदो मिथ्या, दृश्यत्वात्, जडत्वात्, परिच्छिन्नत्वात्’ इत्यनुमानेन ‘नान्योऽतोऽस्ति द्रष्टा’ इत्याद्यागमेन च । अतो न अन्योन्याश्रय इत्यत आह– भेदेति ।। वक्ष्यमाणेति ।। अनिर्वचनीयासिद्धेरेव अनुमानस्यापि असिद्धिरित्यादिना ईश्वरेणापि भेदस्यैव अनुभूयमानत्वाच्च इत्यादिना च वक्ष्यमाणदोषग्रस्तत्वादित्यर्थः ।
(आत्मत्वहेतुनिराकरणम्)
(टी.) एतेनात्मत्वहेतुरपि परास्तः । तत्खल्वदृश्यत्वं वा प्रमातृत्वं वा प्रकाशत्वं वा स्वप्रकाशत्वं वा अपरिच्छिन्नत्वं वा वक्तव्यम् । तत्सर्वमुक्तरीत्याऽसिद्धम् । दृष्टान्तश्च साधनविकलः । जातिविशेष आत्मत्वमिति चेत् न । तस्याप्यात्मनि परेण वस्तुतोऽनभ्युपगमात् । मिथ्याभूतस्य निरस्तत्वात् । आरोपितस्यातिप्रसञ्जकत्वात् ।
(ज.टि.) एतेनेति ।। वक्ष्यमाणप्रकारेणेत्यर्थः । आत्मत्वहेतुरिति ।। ‘विमत आत्मा तत्वतो न भिद्यते । आत्मत्वात् १परमात्मवत्’ इति प्रागुक्तहेतुरित्यर्थः । दृष्टान्तश्चेति ।। परमते निर्गुणे परमात्मनि आत्मत्वरूपधर्माभावादित्यर्थः । जातिविशेष इति ।। तथा च तत्खलु दृश्यत्वमित्यादिना उक्तदोषानवकाश इति भावः । २वस्तुतोऽनङ्गीकारादिति ।। तात्विकस्यानङ्गीकारादित्यर्थः । तथा च भेदाभावसाधकात्मत्वहेतोः पक्षेऽसिद्धिरिति भावः । निरस्तत्वादिति ।। मिथ्याप्रमातृत्वञ्च अनिर्वचनीयनिरासादेव निरस्तमित्युक्तरीत्या प्रमातृत्व-अपरपर्यायस्य आत्मत्वस्य निरस्तत्वादित्यर्थः । मिथ्याभूतात्मत्वहेतुम् अङ्गीकृत्यापि दूषणान्तरमाह– आरोपितस्येति ।। आरोपितस्य आत्मत्वस्य भेदाभावसाधकत्वाङ्गीकारे ह्रदादावपि आरोपितधूमेन पारमार्थिकवह्नि-साध्यापत्तिरिति भावः ।
(टी.) एवं प्रत्येकं निराकृतान्यनुमानानि साधारणदूषणेनापि दूषयति-
(मू.)प्रत्यक्षबाधितञ्च जगन्मिथ्यात्वम् ।
अत्र जगन्मिथ्यात्वमित्युपलक्षणम् । आत्मभेदाभावश्चेत्यपि द्रष्टव्यम् ।
(ज.टि.) १मिथ्यात्वानुमानानां दृश्यत्वाद्यनुमानानां दृश्यत्वाद्यनुमानेष्वपि एत एव दोषाः । आत्मनोऽपि दृश्यत्वात् इत्यादिना सामान्यतो विशेषतश्च अनुमानानां निराकृतत्वात् पौनरुक्त्यमित्याशङ्कां परिहरन् ‘२प्रत्यक्षबाधितं च’ इति वाक्यमवतारयति– एवं प्रत्येकमिति ।। आत्मभेदाभावश्चेत्यपि द्रष्टव्यमिति ।। ३आत्मभेदाभावस्यापि ‘न च कयाऽपि युक्त्या४’ इत्यादिना पूर्वप्रस्तुतत्वाद् उपलक्षणमावश्यकमिति भावः । ५न सदित्येवमाकारेति ।। ‘शीघ्रम्’ इति शेषः ।
(प्रत्यक्षस्य सत्त्वग्राहित्वनियमोपपादनम्)
(टी.) ननु प्रत्यक्षं पदार्थस्वरूपमात्रगोचरम् । अनुमानं पुन-स्तन्मिथ्यात्वगोचरमिति विषयभेदात्कथं प्रत्यक्षविरोधोऽनुमानस्य । कथन्तरां तद्बाध इत्यत आह- 
(मू.)सदिति प्रतीयमानत्वात् 
यद्यपि ‘स्तम्भोऽयम्’ इत्यादिप्रतीतिर्न सदित्येवमाकारा तथापि स्तम्भादीनां सद्विशेषत्वान्न सत्तां व्यभिचरति । अस्ति च सदित्यादिप्रतीतिः । अतः सर्वथा प्रत्यक्षेण प्रतीयमानं वस्तु सदित्येव प्रतीयत इत्यस्त्येव प्रत्यक्षविरोधोऽनुमानस्य ।
(ज.टि.) न सत्तां व्यभिचरतीति ।। ‘स्तम्भोऽयम्’ इत्यादिप्रतीतौ स्तम्भादीनां सद्विशेषत्वात् सत्वव्याप्यस्तम्भत्वादिविशेषदर्शनसहकृत चतुरादिना संशयस्थले करादिमत्वरूपलिङ्गज्ञानसहकृतचक्षुषा पुरुषोऽस्तीति ज्ञानवतः विलम्बेन स्तम्भादिसत्वज्ञानं जायते । स्तम्भः सन् इत्यादौ तु सदित्येव सत्वप्रतीतिरिति विलम्बाविलम्बपक्षभेदाभिप्रायेण पक्षद्वयं युक्तमिति ज्ञातव्यम् । अत एव अस्मदुक्ताशयप्रकटनपूर्वकमवतार्य उपसंहरति – १अत इत्यादिना ।। सर्वथेति ।। विलम्बेन अविलम्बेन वा, इत्यर्थः ।
(विश्वमिथ्यात्वादिसाधकानुमानागमयोः प्रत्यक्षबाध्यत्वसमर्थनम्)
(टी.) तथापि बाध्यत्वं कुत इति चेत् । इत्थम् । स्तम्भादिकं हि प्रत्यक्षसिद्धमाश्रित्यानुमानं प्रवर्तते । अन्यथाऽश्रयहीनताप्रसङ्गात् । तथा चोपजीव्यत्वेन बलवत्प्रत्यक्षं कथमुपजीवकत्वेन दुर्बलमनुमानं सति विरोधे न बाधेत । एतेन ‘वाचारम्भणम्’२, ‘नान्योऽतोऽस्ति द्रष्टा’३ इत्यादिश्रुतयोऽपि निरस्ताः । तासामपि हि विषयसमर्पकत्वेन प्रत्यक्षमुपजीव्यमिति ।
(ज.टि.) ४तथाऽपीति ।। प्रत्यक्षविरोधमात्रसद्भावेऽपि इत्यर्थः । ५बाध्यत्वं कुतः ? इति ।। प्रत्यक्षस्य६ मिथ्यात्वबाधकत्वमित्यर्थः । ७अनुमानमिति ।। मिथ्यात्वानुमानमित्यर्थः । आश्रयहीनतेति ।। आश्रयहीनताया ८मायावादिमते दोषत्वादिति भावः । घटग्राहकप्रत्यक्षस्य वह्न्यनुमानबाधकत्व-वारणाय आह– सति विरोध इति ।। ‘९एतेन’ इति एतच्छब्दाभिप्रेतमर्थमाह– विषयसमर्पकत्वेनेति ।। धर्मिग्राहकत्वेनेत्यर्थः । उपजीव्यमितीति ।। अत्र ‘इति’शब्दो हेत्वर्थः । उपजीव्यत्वादित्यर्थः ।
१अयं भावः – ‘वाचारम्भणम्’ इति श्रुतेः न भवदुक्तरीत्या घटादिविकार-मिथ्यात्वमर्थः । विकारत्वग्राहकप्रत्यक्षबाधितत्वात् किन्तु वक्ष्यमाणरीत्या प्राकृतनाम्नां विविधप्रकारत्वं संस्कृतमृत्तिकादिनाम्नां नित्यत्वं धार्यत्वं चेत्यर्थः । ‘नान्योऽतोऽस्ति द्रष्टा’ इति श्रुतेरपि ‘अतः= परमात्मनो, अन्यः = सदृशः नास्ति’ इति । 
(प्रत्यक्षस्यानुमानादिबाध्यत्वशङ्का)
(टी.) नन्वस्तु प्रत्यक्षं प्रपञ्चसत्तागोचरम् । तथाप्यनुमानागमाभ्यामेव बाध्यताम् । तयोर्निरवकाशत्वात् । न हि व्याप्तिपक्षधर्मतावदनुमानं शक्यते स्वविषयात् प्रच्यावयितुम् । नाप्यागमोऽपौरुषेयत्वात् । उपक्रमादिभिरेवावगततात्पर्यत्वाच्च । प्रत्यक्षं तु सम्भावितदोषमप्रमाणमपि भवितुं युक्तम् । 
न चोपजीव्योपजीवकत्वन्यायविरोधः । अभिसर्पणाद्यभावलिङ्गेन ‘नायं सर्प’ इत्याद्याप्तवाक्येन चोपजीवकेनापि निरवकाशेन सावकाशस्योपजीव्यस्यापि सर्पभ्रमस्य बाधदर्शनात् । तत्रेदन्तामात्र-मुपजीव्यप्रवर्तनाददोष इति चेत् तर्हि प्रकृतेऽपि तथाऽस्त्वित्यत आह-
(ज.टि.) प्रच्यावयितुमिति ।। स्वविषयं त्याजयित्वा अन्यविषयत्वेन कल्पयितुमित्यर्थः । ‘न शक्यते’ इति पूर्वेणान्वयः । अपौरुषेयस्यापि ‘मृदब्रवीत्’ इत्यादेः स्वविषयात् प्रच्यावनदर्शनादाह– उपक्रमेति ।। सम्भावितदोषमिति ।। शङ्खे पीतत्वारोपादौ२ दोषजन्यत्वदर्शनादिति भावः ।
न चोपजीव्येति ।। ‘उपजीव्येन उपजीवकस्य बाधः’ १इति न्यायविरोध इति भावः । २बाधदर्शनादिति ।। तथा च ‘उपजीव्येन’ इत्यादिन्यायेन निरवकाशेन उपजीव्येन सावकाशस्य उपजीवकस्य बाध इत्येवम्परतया नेय इति भावः ।
(प्रत्यक्षस्यानुमानादिभ्यः प्राबल्यसमर्थनम्)
(मू.) न च प्रत्यक्षसिद्धमन्येन केनापि बाध्यं दृष्टम् 
(टी.) स्यादेतदेवम् । यदि प्रत्यक्षमात्रसिद्धमपि प्रत्यक्षादन्येन केनाप्यनुमानेनाऽगमेन वा बाध्यं दृष्टं स्यात् । न चैतदस्ति । दूरे तूपजीव्यप्रत्यक्षसिद्धम् ।
सर्पभ्रमादेरपि बलवता प्रत्यक्षेणैव विषयापहारः । नानुमानागमाभ्याम् । अनुमानेनैव प्रत्यक्षबाधने कालातीतस्य दोषता वा त्याज्या । व्यवस्था वा वक्तव्या । आप्तवाक्यान्निवर्तनेऽपि तन्मूलप्रत्यक्षेणैव बाधः ।
अत एव  ‘नायं सर्प’  इत्युक्ताः प्रतिवक्तारो भवन्ति  ।  किं भवानेवं पश्यत्येवमेव वा वक्तीति  ।  अन्यथा ‘यजमानः प्रस्तर’ इत्यादिवाक्यानां प्रत्यक्षविरोधेन स्वार्थप्रच्यावनं त्याज्यम् । व्यवस्था वा कल्प्या । प्रत्यक्षन्तु परीक्षितमपरीक्षितस्य बाधकं भविष्यति । तदिदमुक्तमन्येनेति ।
(ज.टि.) ‘न च’ इत्यादिमूले अन्यशब्दस्य प्रत्यक्षदृष्टबाधक कुड्यादावपि प्रवृत्तेः १अवधिसापेक्षत्वाच्च अवधिकथनपूर्वकं २विवक्षितमर्थं वदन् मूलं तर्कपरतया योजयति– स्यादेतदित्यादिना ।। 
ननु प्रत्यक्षस्य जात्या प्राबल्याङ्गीकारे ‘तथा च ३उपजीव्यत्वेन बलवत् प्रत्यक्षम्’ इति पूर्वग्रन्थे उपजीव्यत्वग्रहणं निरर्थकं स्यादित्यत आह– दूर इति ।।  तथा च कैमुत्यन्यायसूचनार्थमुपजीव्यत्वग्रहणम् । न तु प्रत्यक्षस्य बाधक-त्वोपपादनार्थम् इति भावः । ‘अपसर्पणाद्यभावलिङ्गेन’ इत्याद्युक्तं दूषयति– सर्पभ्रमेति ।। प्रत्यक्षबाधन इति ।। ‘अङ्गीक्रियमाणे’ इति शेषः । दोषता वेति ।। अनुमानसाधारणदोषता इत्यर्थः । प्रत्यक्षे कालातीतायाः दोषत्वस्य वक्तुं शक्यत्वादिति भावः । व्यवस्था वेति ।। एतादृशस्थल एव अनुमानेन प्रत्यक्षबाधो नान्यत्रेति व्यवस्था वक्तव्येत्यर्थः । ‘सा च दुर्निरूपा’ इति शेषः । 
ननु ‘प्रत्यक्षसिद्धस्य न क्वापि अनुमानागमाभ्यां बाधः’ इत्युक्तम् । तदयुक्तम् । दुष्टप्रत्यक्षसिद्धस्य सर्पस्य ‘नायं सर्पः’ इत्याप्तवाक्येन बाधदर्शनात् । अन्यथा निवृत्यनुपपत्तेरित्यत आह– ४आप्तवाक्यादिति ।। एवमेवेति ।। अदृष्ट्वैवेत्यर्थः । ५आगमस्य प्रत्यक्षबाधाङ्गीकारे बाधकमाह– अन्यथेति ।। प्रस्तर दर्भमुष्टिः । प्रत्यक्षविरोधेनेति ।। ‘यजमानः प्रस्तरः’ इति पदद्वयसामानाधिकरण्यलब्धस्य प्रस्तरयजमानयोरभेदस्य ‘प्रस्तरो न यजमानः’ इति प्रत्यक्षविरोधेनेत्यर्थः । 
ननु प्रत्यक्षस्य जात्या प्राबल्येन अनुमानादिबाधकत्वाङ्गीकारे ‘इदं रजतम्’ इति भ्रमरूपप्रत्यक्षस्य ‘नेदं रजतम्’ इति प्रत्यक्षबाधो न स्यात् । उभयोरपि प्रत्यक्षत्वाविशेषादित्याशङ्क्य प्रत्यक्षस्य प्रत्यक्षबाधकत्वे अन्यदेव नियामक-मित्याह – प्रत्यक्षं त्विति ।।
(प्रत्यक्षसिद्धस्यानुमानाद्यबाध्यत्वनियमे व्यभिचारशङ्का तत्परिहारश्च)
(टी.) ननु ‘नीलं नभ’ इति प्रत्यक्षं विभुत्वाद्यनुमानबाध्यं दृष्टम् । तथा ‘प्रादेशपरिमितश्चन्द्रमा’ इति प्रत्यक्षमागमबाधितमुपलब्धम् । न हि गगनादेरनीलत्वादिकं प्रत्यक्षसिद्धम्  ।  येन तत्रापि प्रत्यक्षं बाधकं स्यात् । अपौरुषेयवाक्येन बाधे मूलप्रत्यक्षस्याप्यभावात् । तत्कथमेतदित्यत आह- 
(मू.) चन्द्रप्रादेशत्वादिविषयं तु दूरस्थत्वादिदोषयुक्तत्वादपटु  ।
चन्द्रप्रादेशत्वादिर्विषयो यस्य तत्तथोक्तम् । नन्वत्रान्यपदार्थो न तावत्प्रत्यक्षम् । अयथार्थत्वात् । न च ज्ञानमप्रकृतत्वात् । मैवम् । प्रत्यक्षमिव प्रत्यक्षमित्युपपत्तेः । अथ वा प्रत्यक्षस्य प्रकृतत्वादेवेन्द्रियजन्यं ज्ञानमपि प्रकृतमित्यदोषः । तुशब्दो विशेषार्थः । चन्द्रप्रादेशत्वादिविषयप्रत्यक्षं न जगत्प्रत्यक्षवत् । किन्त्वपटु । स्वार्थे पुरुषं प्रवर्तयितुं न क्षममिति यावत् । कुतः दूरस्थत्वादिदोषयुक्तत्वात् ।
इदमुक्तं भवति  ।  द्विविधं ज्ञानम् । एकाकारनियतं डोलायमानं च । तत्र द्वितीयं सन्देहसञ्ज्ञां लभते । आद्यमपि द्विविधम् । किञ्चित्स्वार्थस्य निश्चायकम् । यथा स्तम्भोऽयं भवत्येवेति । किञ्चित्स्वार्थमुल्लिखदपि न तस्य निश्चायकम् । यथा सवितृसुषिरविषयम् । स चायं भेदः क्वचित्सम्भावनाभावाभावाभ्यां भवति । क्वचित्परीक्षापेक्षायामपि तत्प्रवृत्त्यप्रवृत्तिभ्याम् । क्वचिच्च प्रागेव विपरीतसंस्काराभावभावाभ्याम् । तत्राऽद्यं निःशङ्कप्रवृत्तिहेतु । न तु द्वितीयम् । चन्द्रप्रादेशत्वादिविषयञ्च यद्दूरस्थत्वादिदोषयुक्तं तत्परिमाणादावयथार्थमिति साक्षिणा निश्चितत्वादेकाकारविषयतया जायमानमप्यनिश्चाययदेव बाधितप्रायं जायते । ततः परञ्च प्रवर्तमानावनुमानागमौ प्रागेव तेन दत्तावकाशौ चन्द्रप्रादेशत्वा-भावादिकं निश्चिन्वानौ तद्बाधकाविवोच्येते । अतो नैतत्प्रत्यक्षस्यानुमानागमबाध्यत्वे निदर्शनमिति ।
(ज.टि.) विभुत्वाद्यनुमानेनेति ।। ‘नभो नीलं विभुत्वात् कालवत्’ इत्याद्यनुमान-बाध्यमित्यर्थः । आगमबाधितमिति ।।
‘१अष्टाशीतिसहस्राणि विस्तीर्णो योजनानि तु’ इत्याद्यागमबाधितमित्यर्थः । न हीति ।। अधिकरणस्य गगनस्य अप्रत्यक्षत्वादनीलत्वं न प्रत्यक्षसिद्धमित्यर्थः । अत्रेदं चिन्त्यम्– गगने अनीलत्वं प्रत्यक्षसिद्धमेव, यदि गगने नीलरूपं स्यात् तर्हि उपलभ्येत । महत्वसमानाधिकरणत्वे सति उद्भूतत्वात् । न चोपलभ्यते । तस्मात् ‘नास्ति गगने नीलं रूपम्’ इति २तर्कसहकृतेन प्रत्यक्षेण अनीलत्व-निश्चयोपपत्तेः– इति ।
ननु ‘नायं सर्पः’ इत्याप्तवाक्यात् निवर्तनस्थल इव चन्द्रप्रादेशत्वादि-ग्राहिप्रत्यक्षस्य ‘अष्टाशीतिसहस्राणि विस्तीर्णो योजनानि तु’ इत्याद्यागम मूलभूतं प्रत्यक्षमेव बाधकमस्तु इत्यत आह – अपौरुषेयेति ।। तथा च ‘१नित्या वेदाः समस्ताश्च शाश्वता विष्णुबुद्धिगाः’ ‘२वाचा विरूप नित्यया’ इत्यादिप्रमाणैः वेदस्य अनादिनित्यत्वावगमात्३ ‘अष्टाशीति’ इति वाक्य-मूलभूतप्रत्यक्षस्यैव अभावात् न तस्य प्रत्यक्षबाधकत्वं सम्भवतीति भावः । विषयशब्दस्य पुल्लिङ्गत्वात् प्रादेशत्वादिविषयमिति नपुंसकनिर्देशानुपपत्ति-माशङ्क्य आह– चन्द्रेति ।। दूरस्थत्वेति४ ।। निर्दोषेन्द्रियजन्यं ज्ञानं प्रकृते प्रत्यक्षपदेन विवक्षितमिति भावः । तुशब्दार्थविशेषं वदन्नेव मूलं योजयति– चन्द्रेति ।। मूले ‘अपटु’शब्देन संशयः प्रतीयते ।५ तस्य ६निश्चयविशेषपरत्वे नभो नैल्यादिप्रत्यक्षादेरनुमानागमबाधशङ्काया अपरिहाराच्चाऽह– इदमुक्तमिति ।।
(जगत्प्रत्यक्षस्यापटुत्वशङ्का तत्परिहारश्च)
(टी.) नन्वेवमेव तर्हि जगत्प्रत्यक्षस्यापटुत्वे यद्यपि नानुमानागमौ तस्य  बाधकौ  तथाऽपि  तेनाबाधितौ विश्वमिथ्यात्वं निश्चेष्यत इति चेत् । तत्किमस्य चन्द्रप्रादेशत्वादिविषयवत् प्रतिभासतोऽपटुता कल्प्यते । उत प्रमाणान्तरेण । नाऽद्यः । सत्यस्तम्भो भवत्येवेति निश्चायकतयैवावभासनात् । तदिदमुक्तं प्राक् ‘प्रत्यक्षसिद्धम्’ इति । सिद्धं निश्चितम् । द्वितीयं निराचष्टे-
(मू.) न च जगत्प्रत्यक्षस्यापटुत्वे किञ्चिन्मानम् ।
जगत्प्रत्यक्षस्य वियदादेरात्मभेदस्य च सत्यताग्राहिप्रत्यक्षस्य ।
(ज.टि.) प्रतिभासत इति ।। उल्लेखानुसारादित्यर्थः । ‘सत्य स्तम्भः’ इत्येका प्रतीतिः । ‘भवत्येव स्तम्भः’ इत्यपरा ।
ननु सिद्धिशब्दस्य ज्ञानमात्रपरत्वम् जगत्प्रत्यक्षस्य निश्चयनिरूपत्वे प्रत्यक्षसिद्धशब्दस्य कथं सम्मतित्वम् ? इत्यत आह– सिद्धं  निश्चितमिति ।। ‘सिद्धसाधनम्’ इत्यादौ सिद्धशब्दस्य निश्चयेऽपि प्रयोगदर्शनादिति भावः ।
(जगतः अज्ञानजन्यत्वेन तत्प्रत्यक्षस्यापटुत्वशङ्का तत्र मानाभावेन तन्निरासश्च)
(टी.) ननु यथा मायाजन्यैन्द्रजालिकार्थस्याविद्याजन्यमरीचिकोदकस्य च प्रत्यक्षमपटूत्पद्यते तथाऽम्बरादिकं दुःखादिकं च मायाऽविद्यालक्षणा-ज्ञानजन्यमिति तत्प्रत्यक्षेणाप्यपटुना भवितव्यम् । यद्यप्यज्ञान-जन्यत्वानुसन्धानविधुराणां तत्पटूत्पद्यते तथाऽपि तदनुसन्धानवतां जायमानेन कथमपटुना  न  भाव्यम्  ।  तस्मिंश्चानुमानाऽगमाभ्या-मपहस्तितेऽन्यदपि तत्स्वार्थप्रच्युतं भविष्यति । तत्कथं जगत्प्रत्यक्षस्यापटुत्वे मानाभाव इति चेत् । 
स्यादपीदम् यदि जगतोऽज्ञानजन्यत्वे मानं स्यात् । न चैतदस्तीत्याह- 
(मू.)  न च जगतोऽज्ञानजन्यत्वे किञ्चिन्मानम् ।
(ज.टि.) ननु ‘अम्बरदुःखादिप्रत्यक्षम् अपटु अज्ञानकार्यप्रत्यक्षत्वात् । ऐन्द्रजालिकादिप्रत्यक्षवत्’ इत्यनुमानमेव जगत्प्रत्यक्षस्य अपटुत्वे प्रमाणमिति शङ्कते– नन्विति ।। ‘१मायाजन्य’ इत्यत्र मायाशब्देन परव्यामोहकम् अज्ञानम्, ‘अविद्याजन्य’ इति अविद्याशब्देन स्वाश्रयव्यामोहकमज्ञानं विवक्षितमिति मायाऽविद्ययोः भेदो बोध्यः । अनुमानागमाभ्यामिति ।। प्रपञ्चमिथ्यात्वानुमानागमाभ्यामित्यर्थः । अपहस्तिते= बाधितेत्यर्थः । अन्यदपीति ।। अज्ञानजन्यत्वप्रतिसन्धानवता जायमानं जगत्प्रत्यक्षमित्यर्थः । यदि जगत इति ।। तथा च २अज्ञानकार्यप्रत्यक्षत्वहेतोः असिद्धिरिति भावः ।
(वियदादेर्मायाजन्यत्वाभावे प्रमाणोक्तिः)
(टी.) न केवलं जगतोऽज्ञानजन्यत्वे मानाभावः । अपि तु प्रमाणविरोधश्चेति दर्शयन् वियदादेः ईश्वरमायाजन्यत्वाभावे तावदनुमानं व्याप्तिपक्षधर्म-तोपपादनप्रयासनिरासाय पुराणवाक्येनैव दर्शयति-
(मू.) न च मायाविना माया दृश्यते विश्वमीश्वरः ।
सदा पश्यति तेनेदं न मायेत्यवधार्यताम् ।। 
चशब्दो यस्मादित्यर्थे । अवधारणे वा । ‘मायाविना पुंसा माया नैव दृश्यते’ इति व्यतिरेकव्याप्तिप्रदर्शनम् । ‘विश्वमीश्वरः सदा पश्यति’ इति पक्षधर्मतोपदर्शनम् । सदेति स्वरूपकथनम् । मायावी मायामपि परोक्षतो जानातीति व्यभिचारपरिहाराय दृशिग्रहणम् । दृशिर्हि साक्षात्कारे वर्तते  । ‘तेनेदं  न  माया’ इति साधनत्वख्यापनेन साध्यनिर्देशः  । नेश्वरमायाजन्यमिति यावत् । इयमत्र प्रयोगपरिशुद्धिः । अम्बरादिकं नेश्वरमायाजन्यं, तेन दृश्यमानत्वात् यद्यन्मायाजन्यं न तत्तेन दृश्यते । यथैन्द्रजालिकं वस्तु मायाविनेति ।
कथमृजावन्वये सति वक्रो व्यतिरेक आद्रियत इति चेन्न । व्याप्तिप्रदर्शनं व्यभिचाराभावोपपादनञ्चेति लाघवेनोभयं लभ्यत इत्यर्थवत्त्वात् । 
ननु मायाविनैन्द्रजालिकं वस्तु मा दर्शि । परमेश्वरेण दृश्यमानमपि वियदादिकं तन्मायामयं किं न स्यात् । तथा च विपक्षे बाधकाभावान्नेदं मायामयमित्यवधारणानुपपत्तिरिति चेन्न । मायाया लोकोपमत्वेऽ-दृष्टकल्पनाप्रसङ्गात् । अलौकिकत्वेऽविद्यामयत्वापातात् । उभयबहिर्भावे त्वस्माकमप्रतिपक्षत्वात् । तदेवं विपक्षे बाधकसद्भावाद्युक्तमवधारणम् । तदिदमुक्तम्- ‘इत्यवधार्यताम्’ इति ।
(ज.टि.) ‘न च मायाविना’ इति श्लोकस्य ‘नच जगत’ इति वाक्यसान्निध्य-वशात् प्राप्तं जगतो अज्ञानजन्यत्वे मानाभावपरत्वं वारयन् अवतारयति – न केवलमित्यादिना ।। अम्बरादिकं नेश्वरमायाजन्यमिति वक्ष्यमाणानुमानेन ‘न च मायाविना’ इत्यस्य अन्वयव्याप्तिप्रदर्शनपरत्वाभावात् प्रकारान्तरेण उपयोगाप्रतीतेश्चाह– मायाविनेति ।। तथा च १अन्वयव्याप्तिप्रदर्शकतया उपयोगाभावेऽपि व्यतिरेकव्याप्तिप्रदर्शकत्वेन उपयोग इति भावः । व्यभिचार-परिहारायेति ।। ईश्वरेण दृश्यमानत्वादिति हेतौ दृश्यपदमपहाय ज्ञायमानत्वा-दित्येव कृते मायाविना परोक्षतो ज्ञायमाने मायाकल्पितत्वरूपसाध्यरहिते तेन अज्ञायमानत्वरूपहेत्वाभावाभावेन व्यतिरेकव्याप्तौ व्यभिचारवारणायेत्यर्थः । तेन ‘इदं न माया’ इति निगमने मायात्वाभावस्य साध्यताप्रतीतेः न ईश्वर-मायाजन्यमिति करिष्यमाणप्रतिज्ञानानुगुण्यमाशङ्क्य आह – नेश्वरेति ।। तथा च कारणवाचकमायाशब्दस्य तज्जन्ये उपचार इति भावः । ईश्वरेण दृश्यमानत्वहेतौ दृशिग्रहणस्य सामान्यतो व्यतिरेकव्याप्तावेव ऐन्द्रजालिके व्यभिचारवारकतया तस्याश्च ‘न च मायाविना’ इति मूले यत्तदादिपदाभावेन अप्रतीतेः प्रतिज्ञाहेत्वभिधानपूर्वकं सामान्यव्याप्तिमाह – इयमत्रेति ।।
१किमियमीश्वरमाया ऐन्द्रजालिकपुरुषमायासदृशी उत तद्विलक्षणा अथवा उभयबहिर्भूता ? इति विकल्प्य आद्यं निराह– मायाया इति ।। जगद्व्यामोहकेश्वरमायायाः लोकोपमत्वे लोके विद्यमानमायाविपुरुष-मायासदृशत्व इत्यर्थः । अदृष्टेति– मायामयस्य मायिना दृश्यमानत्वम् अदृष्टमेव २कल्प्येतेति भावः । ३द्वितीयं निराकरोति– अलौकिकत्व इति ।। अलौकिक-पुरुषनिष्ठमायाविलक्षणत्व इत्यर्थः । अविद्यामयेति ।। त्वन्मते अनिर्वचनीय-त्वस्य मायामयाविद्यामयान्यतरनियमाङ्गीकारादिति भावः । तृतीयं निराह– उभयेति ।। त्वदभिमतमायाविद्याबहिर्भूतेश्वरेच्छारूपत्वे तादृशेच्छाकल्पि-तत्वस्य सत्यत्वाविरोधित्वेन अस्माकमविरोधित्वादित्यर्थः । 
(सर्वस्य जगतो मायाजन्यत्वाभावे प्रमाणोक्तिस्तद्भावे प्रमाणविरोधोक्तिश्च)
(टी.) एवं वियदादेरमायामयत्वे प्रमाणमभिधाय दुःखादेरनाविद्यकत्वे प्रमाणं विवक्षुस्तस्य वियदाद्यमायामयत्वेऽपि प्रवृत्तेरुभयसाधारण-मनुमानमाह- 
(मू.) अपरोक्षदृशो मिथ्यादर्शनं न क्वचिद्भवेत् ।
 सर्वापरोक्षविद्विष्णुर्विश्वदृक् तन्न तन्मृषा ।। इति ब्रह्माण्डे ।
अत्र पूर्वार्धेन व्याप्तिं दर्शयति । अधिष्ठानमपरोक्षेण पश्यतस्तत्रारोपित-मिथ्यार्थदर्शनं न भवेत् । अधिष्ठानापरोक्षज्ञानवता दृश्यमानं तत्रारोपितं न भवेदिति यावत् । अनेनान्वयो दर्शितः । यन्मिथ्या तस्य दर्शनमधिष्ठानापरोक्षदृशो न भवेदिति व्यतिरेको वा । क्वचिदित्यनेन तदुभयनियमः । यद्यपि दृशिरेवापरोक्षज्ञाने वर्तते तथापि ‘१पश्यार्थैश्चानालोचने’ इत्यादौ ज्ञानमात्रेऽपि दर्शनादपरोक्षेत्युक्तम् । अत एव ‘सर्वापरोक्षविद्विष्णुर्विश्वदृक्’ इति सामान्येन हेतोः पक्षधर्मतां दर्शयति ‘सर्वात्मनाऽपरोक्षतोऽधिष्ठानाभिमतं  जानन्  विष्णुर्विश्वं  पश्यति’ इति । अपरोक्षतः शुक्तिकां पश्यन्नेव तदारोपितं रजतं पश्यतीति व्यभिचारपरिहाराय सर्वेत्युक्तम् । 
नन्वेवं सति दृष्टान्ते साधनाभावः प्राप्नोति । न हि लोके कोऽपि किमपि सर्वात्मना पश्यति । मैवम् । सर्वशब्देन व्यावर्तकाकारस्य विवक्षितत्वात् । व्याप्तिकथनेऽप्येतदनुसन्धेयम् ।
आप्तवाक्यादिना शुक्तिकां पश्यन्नपि रजतं पश्यतीति व्यभिचार-निरासायापरोक्षेत्युक्तम् । विष्णुरित्यसिद्धिपरिहाराय स्वरूपकथनम् । तत्तस्मात् तद्वियदादि मायामयत्वेन दुःखादि अविद्यामयत्वेन च मृषा न भवतीति साधनत्वाभिव्यक्तिपूर्वकं साध्यनिर्देशः ।
इयमत्र प्रयोगप्रक्रिया । विवादपदं नाऽरोपितं सर्वात्मनाऽधिष्ठाना-परोक्षज्ञानवता दृश्यमानत्वात् । यदेवं तदेवं यथा उक्तविधया स्तम्भविदा दृश्यमानो न कुम्भस्तत्राऽरोपितः । अथ वा यन्नैवं तन्नैवं यथा शुक्तिकाऽरोपितरजतमुक्तरीत्या शुक्तिदर्शिना न दृश्यते । अधिष्ठानज्ञानेऽपि भ्रमानुवृत्तौ बन्धनिरासाय ब्रह्मज्ञानान्वेेषणाऽया-सवैयर्थ्यप्रसङ्गः ।
एतेनानुमानागमयोः प्रत्यक्षविरोधोपपादनेनैवानुमानविरोधोऽप्युक्तो भवति । उपन्यस्तानुमानयोरागमिकत्वेनातिबलवत्त्वात् । अनेनागम-विरोधोऽपि सूचितः ।
(ज.टि.) ‘अपरोक्षदृशो मिथ्या’ इत्युत्तरश्लोकस्य ‘न च माया’ इति पूर्वमूलार्थोपपादनपरत्वप्रतीतेः उपक्रान्तदुःखाद्यनाविद्यकत्वे प्रमाणानुक्तिदोषं परिहरन् ‘अपरोक्षदृश’ इति मूलमवतारयति– एवमित्यादिना ।। न स्यादितिवत् न क्वचिद् भवेद् इत्यस्य तर्कपरत्वप्रतीतिं वारयति– पूर्वार्धेनेति ।। घटमपरोक्षेण पश्यताऽपि शुक्तौ रजतारोपदर्शनादाह– १अधिष्ठानमिति ।। शुक्तिपदात् शुक्तिपरोक्षज्ञानवतोऽपि शुक्तौ रजतारोपदर्शनादाह– अपरोक्षेणेति ।। शुक्तिं २इदन्त्वाकारेण अध्यक्षीकुर्वतोऽपि रजताकारदर्शनेन व्यभिचारवारणाय- सर्वेति ।। व्यावर्तकाकारेणेति शेषः । यद् वक्ष्यति व्याप्तिकथनेऽपि एतदनुसन्धेयमिति । दृशिरेवेति ।। ‘दृशिर् प्रेक्षणे’ इति धातुव्याख्यानादिति भावः । ज्ञानमात्रेऽपीति ।। ‘त्वामौ द्वितीयाया’३ इति सूत्रेण ‘श्रीशस्त्वाऽवतु, मापीह’ इतिवत्, ‘चेतसा त्वा ईक्षते’ इति  भवितव्यमिति प्राप्ते, तदपवादत्वेन ‘पश्यार्थैश्चानालोचने’४ इति सूत्रं प्रवृत्तम् । पश्यतेश्च दृश्यादेशत्वात् तत्समानार्थत्वम् । अस्य च सूत्रस्य ‘अचाक्षुषज्ञानार्थैः धातुभिः योगे त्वा मा इत्यादेशा न स्युः’ इति वृत्तिकृता १व्याख्यातत्वात् अचाक्षुषज्ञानमात्रेऽपि दृशिरस्तीति भावः । अत्र च ‘अनालोचने’ इत्यस्य अचाक्षुषेति प्रतिपदम् । ‘पश्यार्थैः’ इत्यस्य ‘ज्ञानार्थैः’ इति । यदि अत्र पश्यादेशस्थानीभूतो दृशिः ज्ञानसामान्यवाची न स्यात् तर्हि ‘अचाक्षुषज्ञानार्थैः’ इति वृत्तौ ज्ञानार्थैरित्यनेन व्याख्येयस्य पदस्य सूत्रे अभावेन वृत्तेरनुसूत्रत्वं न स्यात् । अतः अन्यत्र अपरोक्षज्ञानवाच्यपि दृश्यादेशः अत्र ज्ञानमात्रवाचीति ज्ञायत इति भावः । 
विष्णुरित्यसिद्धीति ।। ‘विषलृ व्याप्तौ’ इति धातुव्याख्यानाद् गुणतोऽ-परिच्छेदे लब्धे ज्ञानलक्षणगुणस्य सर्वविषयत्वरूपअपरिच्छेदो लभ्यते । एवञ्च सर्वात्मना अधिष्ठानापरोक्षज्ञानवता दृश्यमानत्वहेतोरसिद्धिपरिहारो विष्णु-शब्देन सूचित इति भावः । ‘विश्वदृक् तन्न तन्मृषा’ इत्यत्र तत्पदद्वयस्य  पौनरुक्त्यमाशङ्क्याऽह– तत् तस्मादिति ।। द्वितीयतच्छब्दार्थमाह– वियदादीति ।। साधनत्वाभिव्यक्तिपूर्वकमिति ।। उपनयपूर्वकमित्यर्थः । खण्डशो व्याख्यानेन प्रतिज्ञादेः विक्षेपात् तत्प्रदर्शनपूर्वकं विपक्षे २बाधकतर्कं वक्तुमाह– इयमत्रेति ।। विपक्षे बाधकतर्कमाह– अधिष्ठानेति ।। अनुमानागमयोरिति ।। विवादपदं मिथ्या दृश्यत्वादिभ्यः । ‘विमता आत्मानः परमात्मना तत्वतो न भिद्यन्त आत्मत्वात् परमात्मवत्’– इत्यनुमानद्वयस्य, ‘३वाचारम्भणम्’ इत्याद्यागमस्य चेत्यर्थः । 
ननु ‘न च मायाविना’ इत्याद्युक्तानुमानद्वयस्यापि अनुमानत्वाविशेषात् कथं मिथ्यात्वाद्यनुमानबाधकत्वम् ? इत्यत आह– उपन्यस्तेति ।। ‘न च मायाविना’ इत्यादिना उपन्यस्तयोरनुमानागमयोरित्यर्थः । आगमिकत्वेनेति ।। ‘विश्वं सत्यम्’१ इत्यादिनिरवकाशागममूलत्वेनेत्यर्थः । ‘विश्वं सत्यम्’ इत्यादि श्रुतिरेव मिथ्यात्वाद्यनुमानागमपराकरणाय अलम् । किमुत तत्सहकृतानुमान-द्वयमिति भावः ।
अत एव तथैवाऽह– अनेनेति ।।
(जगत्सत्यत्वादिविषये सर्वानुगुणश्रुत्युदाहरणम्)
(टी.) स्पष्टं च तं दिदर्शयिषुरागमोदाहरणे तस्य जगत्सत्यतापर-त्वोपपादने प्राबल्यव्युत्पादनेऽनुपपत्त्यन्तरपरिहारे च प्रयासनिरासाय सर्वानुगुणां स्मृतिमुदाहरति-
(मू.) ईशोऽनीशो जगन्मिथ्या न पूज्यो गुरुरित्यपि । 
 एक आत्मा परब्रह्मभावो मुक्तिरिति ह्यपि ।।
इति शब्दः प्रत्येकमभिसम्बद्ध्यते । अत एव द्विर्ग्रहणम् । एवमपिशब्दोऽपि । हिशब्दो हेतौ 
(मू.) एवमादि विरुद्धानि वचनान्यथ युक्तयः ।
 प्रमाणैर्बहुभिर्ज्ञेया आभासा इति वैदिकैः ।।
एवमादीति लुप्तविभक्तिकं भिन्नं पदम् । अथेति समुच्चये । यस्मादीशोऽनीश इत्येवमादीनि वचनानि बहुभिर्वैदिकैः  प्रमाणैर्विरुद्धाः तस्मादाभासानीति ज्ञेयानि । तथैवमादयो युक्तयोऽपि यस्माद्बहु भिर्वैदिकैः प्रमाणैर्विरुद्धास्तस्मादाभासा इति ज्ञेया इति योज्यम् । वचनापेक्षया विरोधिप्रमाणानां प्राबल्यसमर्थनाय बहुभिरित्युक्तम् । उपलक्षणमेतत् । निरवकाशत्वादिकमपि ग्राह्यम् । अवैदिकवचनापेक्षया युक्त्यपेक्षया च प्राबल्योपपादनाय बहुभिरिति वैदिकैरिति चोक्तम् । 
(ज.टि.) ‘इशोऽनीशः’ इत्यादेः एकमतत्वं निवारयति- इति शब्द इति ।। अत एवेति ।। प्रत्येकसम्बन्धसूचनार्थमेवेत्यर्थः । ‘एवमादिविरुद्धानि’ इत्यस्य एकपदत्वे विरुद्धानीत्यस्य अन्यान्वितत्वेन ‘प्रमाणैः’ इत्येतदनन्वितं स्यादित्यत आह– एवमादीति ।। ननु भिन्नपदत्वे एवमादीत्यस्य वचनविशेषणत्वाद् बहुवचनेन भाव्यमित्यत आह– लुप्तेति ।। ‘हि’शब्दार्थहेतुं व्यञ्जयन् वाक्यं योजयति– यस्मादित्यादिना ।। तस्मादिति ।। वेद-वेदानुसारीतरवाक्यजन्यज्ञानस्यापि १ज्ञानकारणशब्दजन्यत्वेन प्रमाणत्वादित्यर्थः ।
(वेदवेदानुसारिप्रमाणानां श्रुत्यादिप्रमाणान्तरविरोधे सर्वथा हेयत्वाभावः)
(टी.) यथा प्रमाणविरुद्धानां युक्तीनामविषयवृत्तित्वेन व्याप्तिशून्यत्वेन चाऽभासत्वात्सर्वथा हेयत्वं किं तथा वचनानामपीत्यपेक्षायामाह- 
(मू.)वेदवेदानुसारेेषु विरोधेऽन्यार्थकल्पना ।
इतराणि विरुद्धानि प्रलम्भभ्रमजान्यपि ।। इति व्यासस्मृतिः । 
वेदमनुसरन्तीति वेदानुसाराणि वेदवेदानुसारेषु प्रबलप्रमाणविरोधे सति तेषां विरुद्धमर्थं परित्यज्याविरुद्धोऽर्थः कल्पनीयः । न तु सर्वथा हेयानि । वेदवेदानुसारीतराणि प्रमाणविरुद्धानि चेत्प्रलम्भभ्रमजान्य-तरत्वेन सर्वथाऽप्रमाणानीति ज्ञातव्यानि । 
ननु शब्दस्तावज्ज्ञानकरणम् । प्रमायाश्च ज्ञानकरणमात्राधीनत्व-मङ्गीकृतम्  ।  तस्मादितरप्रमाणानामन्यार्थकल्पनैवोचितेति चेत् सत्यम् । तथाऽपि स्वतः प्रामाण्यस्यौत्सर्गिकत्वेन दोषाद् अप्रामाण्यस्यापि जननात् । प्रकृतवचनानि च विप्रलम्भादिमूलानीत्यप्रमाणान्येव । अत एवेतराण्यप्रमाणानीति  वक्तव्ये तदुपपादनाय प्रलम्भभ्रमजानीत्युक्तम् । प्रलम्भादिमूलत्वं च प्रबलप्रमाणविरोधानुमेयम् । अत एव विरुद्धानी-त्युक्तम् । तर्हि वेदादिषु तत्कल्प्यं स्यादिति चेत् । अपौरुषेयत्वादि-बाधकाभावे सत्येवमेव तत् । अत एव ‘वेदवेदानुसारेषु’ इत्युक्तम् । अन्यार्थकल्पनाप्रकारश्च लेशतो दर्शयिष्यते ।
(ज.टि.) १इतरप्रमाणानामिति ।। वेदवेदानुसारिणामित्यर्थः । प्रमाणत्वा-विशेषादिति भावः ।
ननु परकीयविप्रलम्भादेः अप्रत्यक्षत्वाद् वेदवेदानुसारीतरवचनानां विप्रलम्भादिजन्यत्वं कुतोऽवसीयते? इत्यत आह – प्रलम्भादीति ।। अत एवेति ।। ‘वेदास्ते नित्यविन्नत्वात्’ इत्यादिप्रमाणानुसारेण वेदशब्देनैव अपौरुषेयत्वसूचनार्थमित्यर्थः । लेशत इति ।। ‘वाचारम्भण-श्रुत्यर्थकथनावसरे२’ इति शेषः ।
(विश्वमिथ्यात्वसाधकाभिमतानुमानागमयोरागमविशेषविरोधसमर्थनम्)
(टी.) एवं सामान्यतोऽनुमानागमयोरागमविरोधमभिधाय विशेषतोऽपि तं दर्शयति -
(मू.)‘नासतोऽदृष्टत्वात्’१,  
‘नाभाव उपलब्धेः’२,              
‘वैधर्म्याच्च न स्वप्नादिवत्’३ 
इत्यादिभगवद्वचनेनापि निरस्ताः ।
आदिपदेन पृथगुपदेशात्४ इत्यादिकमात्मभेदप्रतिपादकं सूत्रं गृह्यते । यद्यपि प्रागुदाहृतानि भगवद्वचनान्येव तथाऽपि विशेषतो विरोधित्वं निर्णायकत्वेन प्राबल्यं वा सूचयितुं भगवद्वचनेनापीत्युक्तम् । निरस्ताः प्रपञ्चमिथ्यात्वादिपरा अनुमानागमा इति शेषः । तद्वादिन इति वा ।
(ज.टि.) अनुमानागमयोरिति ।। मिथ्यात्वानुमानागमयोरित्यर्थः । पृथगुपदेशादित्यादिकमिति ।। आदिशब्देन ‘शारीरश्च उभयेऽपि हि भेदेनैनमधीयते’५, ‘भेदव्यपदेशाच्च’६ इति सूत्रे गृह्येते ।
(‘नासत’ इत्यादिसूत्राणां शून्यवादिमतनिरासपरतया न प्रपञ्चमिथ्यात्वविरोधित्वमिति शङ्का)
(टी.) नन्वेतानि सूत्राणि शून्यवादिमतनिराकरणपरतया सिद्धान्ते व्याख्यायन्ते । तथा हि । शून्यमेव जगत्कारणमस्तु किमीश्वरेणेति प्राप्ते प्रत्याख्यातं ‘नासत’ इति । नासतः शून्यस्य जगत्कारणत्वं मन्तव्यम्  ।  कुतः ? अदृष्टत्वात्  ।  न हि किमपि शून्यादुत्पद्यमानं दृष्टम् । येन जगदपि तथा प्रतिपद्येमहि । 
भवेदिदं यदि जगत्पारमार्थिकं स्यात् । असत्त्वे तु शुक्तिरजतस्येव शून्यादुत्पत्तौ काऽनुपपत्तिरित्यतोऽभिहितम् ‘नाभाव’ इति । न जगत् अभावः असत् प्रतिपत्तव्यम् । कस्मात्? उपलब्धेः । सदिति प्रतीयमानत्वात् । सत्त्वेन प्रतीयमानमपि जगत्स्वप्नादिवदसत्किं न स्यात् इत्यत उक्तम् ‘वैधर्म्याच्च१’ इति । स्वप्नादिवत् असदेव जगत्सत्त्वेन प्रतीयत इति न वाच्यम् । कुतः ? वैधर्म्यात् । भवति हि स्वप्नादिवैधर्म्यं विश्वस्य बाधाभावलक्षणम् । उपलब्धिश्च प्रागबाधितैव हेतुतयोपन्यस्तेति भावः । दूषणान्तरसमुच्चयार्थश्चकार इति । तथा च कथमेषां सूत्राणां मायावादिमतनिरासायोदाहरणे सिद्धान्तविरोधो न स्यात् ? न च योजनाभेदेनोभयपरता तददर्शनादित्यत आह-
(ज.टि.) प्रतिपद्येमहि= जानामीत्यर्थः । ‘नाभाव....’२  इति सूत्रमवतारयतिभवेदेवमित्यादिना ।। अभाव इत्यस्यार्थमाह– असदिति ।। 
ननु यदि सदिति प्रतीयमानत्वम् असत्यस्वाप्नपदार्थसाधारणमङ्गीकृत्य बाधाभावलक्षणवैधर्म्येणैव जगत्सत्यत्वं सूत्रकृतोऽभिप्रेतं स्यात्, तर्हि प्रागुक्तो-पलब्धत्वहेतोः स्वाप्नपदार्थे व्यभिचार इत्यत आह– उपलब्धिश्चेति ।। ‘नाभाव....’ इति सूत्रे इत्यर्थः । अतः असतः तदभावादेव न स्वाप्नपदार्थे व्यभिचार इति भावः । 
(पूर्वोक्तशङ्कानिरासाय शून्यवादमायावादयोः साम्योपपादनम्)
(मू.) न च शून्यवादिनः सकाशाद्वैलक्षण्यं मायावादिनः ।
(टी.) अत्र शून्यवादिमायावादिशब्दौ तन्मतोपलक्षणार्थौ । इदमुक्तं भवति । न सूत्राणि विषयविशेषनियतानि । तथात्वे सूत्रत्वव्याघातात् । विषयविशेषानन्त्याच्छास्त्रस्यापर्यवसानप्रसङ्गाच्च । किन्तूदाहरणत्वेन विषयविशेषमादाय तत्समानविषये न्यायं सञ्चारयन्ति । न च शून्यवादिमताद्वैलक्षण्यं मायावादिमतस्यास्ति । अतः शून्यवादिमतनिराकरणपराणामप्येषां मायावादिमतमपि विषयो भवतीति तन्निरासायैतत्सूत्रोदाहरणे न कश्चित्सिद्धान्तविरोध इति । 
अथोच्येत किं शून्यवादान्मायावादस्य वैलक्षण्याभावः कार्त्स्न्येनोतैकदेशेन । नाऽद्यः । आचारादिवैलक्षण्यस्योपलब्धेः । न द्वितीयः । एकदेशसाम्येन सूत्रसञ्चारे सकलदर्शनेष्वपि तद्दर्शनाद् दर्शनान्तरनिरासप्रयासवैयर्थ्यादिति । मैवम् । इह निरसनीयांशसालक्षण्येन सूत्रसञ्चाराभ्युपगमात् ।
(ज.टि.) तन्मतोपलक्षणार्थाविति ।। तन्मतयोरेव प्रकृतत्वादिति भावः । यद्यप्यत्र शून्यवादिमायावादिमते इव तद्वादिनौ अपि प्रकृतौ । यदवोचत् – ‘तद्वादिन इति वेति’ । तथाऽपि तयोः वैलक्षण्याभावो न वर्तुलैकपुण्ड्रत्रि-पुण्ड्रधारणादिना प्रकृतः । बाधात् । यद्वक्ष्यति ‘आचारादिवैलक्षण्यस्य उपलब्धेः’ इति । किन्तु मतसालक्षण्यमादायैव वाच्य इत्यावेदयितुं तन्मते उपलक्षिते इति ज्ञातव्यम् । मूले, ननु सिद्धान्ते शून्यवादिनिराकरणपरत्वेन व्याख्यातानां सूत्राणां कथं मायिमतनिराकरणपरत्वेन कथनमिति चोद्यस्य परिहाराप्रतीतेराह– इदमिति ।। विषयविशेषनियतानीति ।। समानन्याय-विषयाणां मध्ये एकं परित्यज्य अपरमात्रनिर्णयकानि न भवन्तीत्यर्थः । सूत्रत्वव्याघातादिति ।। समानन्यायविषयबह्वर्थनिर्णायकत्वरूप-विश्वतोमुखत्वाभावादिति भावः ।
(शून्यवादमायावादयोर्वैलक्षण्यमाशङ्क्यापरप्रमेये वैलक्षण्याभावोपपादनम्)
(टी.) नन्वेतदपि नास्ति । असदेव जगच्छून्यादुत्पद्यत इति शून्यवादांशो ह्यत्र निराक्रियते । न चैतत्प्रमेयद्वयं मायावादिनोऽभिमतम् । जगतः पारमार्थिकत्वाभावेऽपि व्यावहारिकसत्त्वस्याङ्गीकृतत्वान्नापरप्रमेये वैलक्षण्याभावः । ब्रह्मणो जगत्कारणत्वाभ्युपगमान्न परप्रमेयेऽपीति । मैवम् । यतः परमार्थापेक्षयैव शून्यवादिना जगदसदुच्यते यथा मायावादिना । ‘अथ पुनर्विद्योदयेऽविद्यायाः निरुपाख्यत्व-मङ्गीकृत्यासत्त्वमुच्यते । काममभिधीयताम्’ इति । व्यावहारिकसत्त्वं तु जगतस्तेनाप्यङ्गीकृतमेव । अतोऽपरप्रमेये तावन्न शून्यवादि-कमताद्वैलक्षण्यं मायावादिमतस्येत्याह- 
(मू.)व्यावहारिकसत्त्वस्य तेनाप्यङ्गीक्रियमाणत्वात् ।
पूर्वेण सम्बन्धः । जगति व्यावहारिकसत्त्वं शून्यवादिनाऽङ्गीक्रियत इत्येतत्कुतो ज्ञायते । तद्वाक्यादेवेति तदुदाहरति-
(मू.)सत्यं तु द्विविधं प्रोक्तं सांवृतं पारमार्थिकम् । 
संव्रियतेऽनयेति संवृतिरविद्या तत्कृतं सांवृतम् । अनेन सत्यद्वयोद्देशः कृतः । के ते द्वे सत्ये इति शृङ्गग्राहिकया दर्शयति-
(मू.)सांवृतं व्यावहार्यं स्यान्निवृत्तौ पारमार्थिकम् ।।
यदिदं हानादिव्यवहारविषयो जगत्तत् सांवृतं सत्यमित्युच्यते । व्यवहारनिवृत्तौ यदवतिष्ठते तदव्यावहार्यं शून्यमिति यावत् । तत्पारमार्थिकं सत्यमित्युच्यते । 
किंलक्षणके ते सत्ये इत्यतो वाक्यलाघवादनन्तरोक्तस्यापि पारमार्थिकसत्यस्य लक्षणं तावदाह- निवृत्तौ पारमार्थिकम् ।
व्यवहाराविषयत्वं पारमार्थिकलक्षणम् । अथ वा विज्ञानेनाशेष-प्रपञ्चनिवृत्तावपि यन्न निवर्तते तत्पारमार्थिकमिति कालत्रयेऽप्य-बाध्यत्वं पारमार्थिकसत्यलक्षणमुक्तं भवति । सांवृतसत्यलक्षणमाह- 
(मू.)विचार्यमाणे नो सत्त्वं सत्त्वं चापि प्रतीयते ।
यस्य तत्सांवृतं ज्ञेयम् ..............। 
प्रागूर्ध्वं यस्य सत्त्वं न मध्ये तस्य कुतो भवेत् । 
अन्यथा शुक्तिरूप्यादेः सत्त्वं केन निवार्यते ।।
इत्यादिविचार्यमाणे यस्य वस्तुनः सत्त्वं न युज्यते । तथाऽपि सत्त्वं प्रतीयते च । तद्वस्तु सांवृतं सत्यं ज्ञेयम् । अत्राऽद्येन विशेषणेन पारमार्थिकसत्याद्व्यावृत्तिः । द्वितीयेनात्यन्तासतः । 
लक्षणान्तरञ्चाऽह- 
(मू.).......... व्यवहारपदञ्च यत् । इत्यादिना
पारमार्थिकस्यात्यन्तासतश्च हानाद्यविषयत्वाद्व्यवहारविषयत्वञ्च सांवृतसत्यलक्षणं भवति । आदिपदेन 
द्वे सत्त्वे समुपाश्रित्य बुद्धानां धर्मदेशना । 
लोके सांवृतसत्यञ्च सत्यञ्च परमार्थतः ।।
इत्यादेः सङ्ग्रहः । इत्यादिनाऽङ्गीक्रियमाणत्वात् इति सम्बन्धः । इत्यादिना शून्यवादिवाक्येन तदङ्गीकारो ज्ञायत इति वा ।
(ज.टि.) मायावादिमतस्य शून्यवादिमतापेक्षया वैलक्षण्याभावः किमपरतत्व-विषये उत जगत्कारणीभूतपरतत्वब्रह्मविषये इति विकल्प्य आद्यं निराह – जगत इति ।। द्वितीयं प्रत्याह – ब्रह्मण इति ।। शून्यवादिमायावादिमतयोः अपरप्रमेयविषये न वैलक्षण्याभाव इत्येतन्निराचष्टे– मैवमिति ।। १परमार्थापेक्षयेति ।। पारमार्थिकत्वाकारेणैव न तु स्वरूपेणेत्यर्थः । एवञ्च जगतो व्यावहारिकसत्वस्य मतद्वयेऽपि अविशिष्टत्वात् जगद्विषये वैलक्षण्याभाव इति भावः । निरूपाख्यत्वमिति ।। निर्विषयतामित्यर्थः । ‘निवृत्तौ पारमार्थिकम्’ इत्यत्र निवृत्तिपदस्य प्रतियोगिसापेक्षत्वात् तत्कथनपूर्वकं चतुर्थपादं व्याचष्टे– व्यवहारेति ।। ‘निवृत्तौ’ इत्यस्य प्रतियोग्यन्तरकथनपूर्वकं तमेव पादं प्रकारान्तरेण मायावादिमतसाधारणपारमार्थिकसत्यलक्षणान्तरपरतया व्याचष्टे– अथवेति ।। अशेषप्रपञ्चनिवृत्तावपि यन्न निवर्तते तत्पारमार्थिकसत्यमित्युक्ते असति शशविषाणादौ अतिव्याप्तिरित्यत आह– कालत्रयेति ।। त्रैकालिकनिषेधप्रतियोगित्वमित्यर्थः । शून्यवादिनां विचारं तदीयसमयसम्मत्यैव दर्शयति– प्रागूर्ध्वमित्यादिना ।। आद्येनेति ।। नोऽसत्वमिति विशेषणेनेत्यर्थः ।
द्वितीयेनेति ।। सत्वं प्रतीयत इति विशेषणेनेत्यर्थः । हानाद्यविद्या-विषयत्वात् इति ।। तथा च हानादिव्यवहारविषयत्वं १सांवृतलक्षणम् । पारमार्थिकात्यन्तासतोः ब्रह्मशशविषाणयोः अभिलपनादिव्यवहारविषयत्वेऽपि हानादिव्यवहारविषयत्वाभावात् नातिव्याप्तिरिति भावः । निर्लेपेत्यादि-विशेषणप्रयोजनं वक्तुं शङ्कामुत्थापयति– अनेनेति ।। उक्तमिति ।। उक्तप्रायमित्यर्थः ।  निर्विशेषत्वादिब्रह्मसाधारणधर्माणां शून्ये कथनात् माया-वाद्यभिमतात्मैव शून्यमिति अवश्यं शून्यवादिना वक्तव्यमिति शङ्कितुराशयः । अन्यथेति ।। ब्रह्मणः शून्यत्वानङ्गीकार इत्यर्थः । तस्येति ।। शून्यस्येत्यर्थः । कथं तत्सिद्धिः स्यादिति ।। अज्ञातसन्दिग्धविपर्यस्तानामेव जिज्ञासासाध्य-सिद्धिविषयत्वेन स्वयं प्रतिभाते अज्ञानादीनाम् असम्भवादिति भावः । तथा चेति ।। जिज्ञासोत्थसिद्धिविषयत्वसिद्धये आत्मशून्ययोः ऐक्ये अङ्गीक्रियमाणे इत्यर्थः । अपरप्रकाश्यत्वमिति ।। परप्रकाश्यत्वाभाव इत्यर्थः । अभावरूपो धर्मो न निर्विशेषत्वभञ्जकः । किन्तु भावरूपधर्म एवेति भावः । न तु स्वविषयेति ।। कर्तृकर्मभावविरोधात् इति भावः । यद्यपि ‘अवाच्यं सर्वशब्दैः’ इत्यत्र निर्विशेषादिपदानामपि शून्ये लक्षणाङ्गीकाराद्  अभावरूप-धर्मोऽपि न परेणापि अङ्गीकर्तुं शक्य इति ज्ञातव्यम् ।
(शून्यवादमायावादयोः परप्रमेये वैलक्षण्याभावोपपादनम्)
(टी.) एवमपरप्रमेये वैलक्षण्याभावमुपपाद्य परप्रमेयेऽपि तमुपपादयति-
(मू.)न च निर्विशेषब्रह्मवादिनः शून्यात्कश्चिद्विशेषस्तस्य ।
यद्यपि मायावादी जगत्कारणं ब्रह्म वदति शून्यवादी च शून्यं तथाऽपि ब्रह्मवादिनस्तस्य ब्रह्मणः शून्यान्न कश्चिद्विशेषः । निर्विशेषत्वेना-ङ्गीकृतत्वात् । निर्विशेषमपि ब्रह्म शून्याद्विशिष्यत इत्यङ्गीकारे स्वव्याघातात् । 
मा भूच्छून्याद् ब्रह्मणो निर्विशेषत्वाद्विशेषः । शून्यस्य तु ब्रह्मणो विशेषः किं न स्यादिति मन्दाशङ्कामपनुदन् ‘न केवलं स्वव्याघाताद् विशेषाभावो ब्रह्मशून्ययोः । किन्नाम । यादृशं शून्यवादिनः शून्यं मन्यन्ते तादृशमेव मायावादिनो ब्रह्माङ्गीकुर्वते अतोऽपि’ इत्यभिप्रायेण शून्यवादिवाक्यं तावत्पठति-
(मू.)निर्विशेषं स्वयम्भातं निर्लेपमजरामरम् । 
शून्यं तत्वम् ........... ।।
शून्यमित्युक्ते निःस्वरूपत्वं प्राप्तम् । अत उक्तम्तत्वमिति ।। तर्हि कथंशून्यमित्यत आह- निर्विशेषमिति ।। सविशेष एव वस्तुनि प्रमाणप्रवृत्तेः तदसिद्धिः स्यादित्यत उक्तम्- स्वयम्भातमिति ।। अनेनाऽत्मैव शून्यमित्युक्तम् । अन्यथा तस्य स्वयम्भातत्वेन जिज्ञासोः कथं तत्सिद्धिः स्यात् । तथा चाऽत्मनः पापादिलेपो जरामरणादिकश्च विशेषो  दृश्यत  इत्यतो  देहधर्मा एवैते नाऽत्मधर्मा इति भावेनोक्तम्- निर्लेपमजरामरमिति ।। तथाऽपि स्वयम्भातपदेन स्वविषयप्रकाशत्वं विशेष उक्त इत्यत आह-
(मू.)............. अविज्ञेयम् ......... ।
तदेव विवृणोति-
(मू.)........... मनोवाचामगोचरम् ।। 
अपरप्रकाश्यत्वं स्वयम्भातत्त्वम् । न तु स्वविषयप्रकाशत्वमिति ।
(ज.टि.) १तथाऽपि तस्य व्याहतिः भूषणमिति द्रष्टव्यम् । तथाऽपीति ।। स्वयम्भातत्वस्य अभावरूपत्वेऽपीत्यर्थः । सत्यज्ञानादिविशेषास्तु भावरूपा एवेति निर्विशेषत्वभङ्ग इति भावः ।
ननु ‘सत्यं ज्ञानम्’ इति वाक्ये त्रयो धर्मा उपात्ताः । ‘जाड्यसंवृति’ इत्यत्र तु चत्वारः । एवञ्च २विरोधिप्रतिरोधिनां तु विषमसङ्ख्याकत्वं प्राप्तमित्यत आह– जाड्यविरोधित्वमिति ।। तथा च ‘सत्यं ज्ञानम्’ इत्यत्र उपात्तस्यैकस्यैव ज्ञानस्य जाड्यं संवृतिश्चेति प्रतिविरोधिद्वयम् । सत्यत्वानन्तत्वयोस्तु बाध्यसंवृतीति वक्ष्यमाणप्रतिविरोधिद्वयम् ।
एवं सति विरोधिप्रतिविरोधिनां सङ्ख्यासाम्यं सिद्धमिति भावः । ननु निर्विकारस्य शून्यस्य कथं विकारापरपर्याय उपचयः ? इत्यरुच्या स्वमतावष्टम्भेन परिहारान्तरमाह– किञ्चेति ।। घटादीनां जन्यत्वं नाम ज्ञानतादात्म्यविरोधित्वम् । एवं ज्ञानत्वं नाम शून्यस्य संवृतितादात्म्य-विरोधित्वमित्यर्थः । 
ननु एवं सति ‘इदं ज्ञानं संवृतिविरोधिज्ञानत्वात्’ इत्यनुमानम् उच्छिद्येत । हेतोः साध्याविशेषादित्याशङ्क्य अयं दोषः शून्यवादिमत एव न तत्ववादिन इत्याह– अत्र विवक्षित इति ।। अत्र = शून्यवादिमते इत्यर्थः । तेषाम् अन्यापोहवादित्वादिति भावः । अदोष इति ।। सदा संवृत्यभावः स्यादिति दोषो नास्तीत्यर्थः । नहि संवृतिविरोधित्वं नाम संवृतिनिवर्तकत्वम् । येनोक्तदोषः स्यात् । किन्तु संवृतितादात्म्यविरोधित्वम् । तच्च शून्यस्य सर्वदाऽस्त्येवेति भावः । सत्तासामान्येति ।। परसामान्येत्यर्थः । सामान्यं द्विविधम् । परमपरं चेति । परं सत्ता बहुविषयत्वात्१ । अपरं द्रव्यत्वादी-त्यादिना नैय्यायिकैः कथ्यमानं द्रव्यत्वाद्यपेक्षयाऽधिकदेशवृत्तित्वमेव सामान्यस्य च परत्वम् । तदेव च महत्वम् । न तु महापरिमाणत्वमिति द्रष्टव्यम् । अप्रच्युतेति ।। अपरिच्छिन्नेत्यर्थः । कुतो ज्ञेय-मिति ।। किं फलमुद्दिश्य ज्ञेयमित्यर्थः । शब्दादिना परोक्षतो भानस्य संसारदशायामपि सत्वात् साक्षात्कारात् प्रागपि तद्भावं नयेत् इत्यत आह– आरोपितेति ।। अतद्भावो जरामरणादिः ।
(टी.) तथाऽपि सत्यज्ञानादिविशेषाङ्गीकारात्कथं निर्विशेषत्वमित्यत आह– 
(मू.) जाड्यसंवृतिदुःखान्तपूर्वदोषविरोधि यत् । 
जाड्यविरोधित्वं संवृतिविरोधित्वं चोपादाय ज्ञानव्यवहारः । न तु ज्ञानत्वजातियोगात् । न च संवृतिविरोधित्वे सदा संवृत्यभावः स्यादिति वाच्यम्  ।  प्रमाणज्ञानोपचितस्यैव संवृतिविरोधाभ्युपगमात् । किञ्च जाड्य इव तादात्म्यविरोध एवात्र विवक्षित इत्यदोषः । तथा बाध्यसंवृतितत्कार्यजडविरोधित्वादेव सत्यव्यवहारः न तु सत्तासामान्यादिसम्बन्धात् । एवं दुःखविरोधित्वमात्रेणाऽनन्दव्यवहारो न तु पुनः सुखत्वसामान्ययोगात् । तथा देशतः कालतो वस्तुतश्चान्त-विरोधित्वमुपादाय सर्वगतत्वनित्यत्वसर्वात्मकत्वोक्तिर्न तु परम-महत्परिमाणाप्रच्युतसत्तासर्वतादात्म्यनिमित्तेन । पूर्वपदेन बन्धादि-सङ्ग्रहः । तद्विरोधित्वादेव मुक्तत्वाद्युक्तिरिति ।
पद्यत इति पदमिति ज्ञातव्यतां वक्ष्यति । तत्कुतो ज्ञेयमित्यत आह- 
(मू.)  नित्यभावनया भातं तद्भावं योगिनं नयेत् ।। 
भातं साक्षात्कृतम् । तद्भावं शून्यभावम् । नयेत् इत्यारोपितातद्भावं निवर्तयेदिति यावत् । 
(टी.) ननु तत्त्वं चेद्भावाभावयोरन्यतरद्भवेत् । तत्र भावत्वे गुणित्वादि अभावत्वे सप्रतियोगित्वादि प्रसज्येत । तत्कथं निर्विशेषत्वादीत्यत आह- 
(मू.)भावार्थप्रतियोगित्वं भावत्वं वा न तत्वतः ।
भावार्थः प्रतियोगी यस्य तत्तथोक्तम् । तस्य भावस्तत्वम-भावत्वमिति यावत् । अभावत्वमिति वक्तव्ये तत्प्रयुक्तविशेष-निरासायैवमुक्तम् । एवं भावत्वप्रयुक्तगुणादिनिरासोऽपि वक्तव्यः । यस्येति वक्ष्यमाणेन सम्बन्धः । 
ननु शून्यमेव विश्वाकारमिति तन्मतम् । विश्वं च भावाभावात्मकमिति कृतस्तस्य तद्भावाभाव इत्यत आह- 
(मू.) विश्वाकारं च संवृत्या यस्य तत्पदमक्षयम् ।। इत्यादि तद्वचः । 
संवृत्यैव विश्वाकारतयाऽवभासते । न पुनस्तत्वतस्तद्भावोऽस्य । अत एव पूर्वं ‘न तत्त्वतः’ इत्युक्तम् । एतेनैव तत्वत्वस्य भावाभावान्यतरत्वव्याप्तिरपरमार्थप्रपञ्चविषयैवेति सूचितम् । यदेवंविधं शून्यं तदक्षयं पदमिति किमक्षयं पदमिति प्रश्नस्येदमुत्तरम् । एवमुत्तरत्रापि ।
(ज.टि.) कुतस्तस्येति ।। उपादाननिष्ठधर्माणां कार्ये बहुलमुपलम्भादिति भावः । १एतेनेति ।। ‘तत्वत’ इति कथनेनैवेत्यर्थः । एवमुत्तरत्रापीति ।। ‘नास्य सत्वमसत्वं वा’ इत्यादिश्लोक इत्यर्थः ।
(टी.) भवत्वेवं शून्यवादिवचः । ततः किमित्यतो मायावादिनोऽप्येवं ब्रह्म मन्यन्त इति तद्वाक्यं पठति
(मू.) अनृतजडविरोधिरूपमन्तत्रयमलबन्धनदुःखताविरुद्धम् । इति च मायावादी । 
अत्रानृतत्वादिविरोधिरूपत्वादेव सत्यं ज्ञानमनन्तं शुद्धं बुद्धं मुक्तमानन्दो ब्रह्मेत्युच्यते । न तु तद्धर्मयोगादित्युक्तम् । 
‘अतिनिकटमविक्रियं मुरारेः परमपदं प्रणयादभिष्टवीमि ।’
इत्युत्तरार्धेन  सम्बन्धः ।  इति  मायावादी  शून्यवादिवदेव  ब्रह्म मन्यते । अतो न तयोर्विशेष इति शेषः । 
एवं ‘निर्विशेषं स्वयं भातम्’ इत्युक्ताशेषार्थपराणि मायावादि-वाक्यानि प्रसिद्धत्वान्नोदाहृतानि ।
(ज.टि.) न तु तद्धर्मयोगादित्युक्तमिति ।। ‘जाड्यं संवृतीति श्लोक-व्याख्यानावसरे’ इति शेषः ।
(टी.) एतदेव प्रपञ्चयन् निर्विशेषत्वविवरणात्मकं शून्यवादिवाक्यं तावत्पठति -
(मू.) नास्य सत्त्वमसत्त्वं वा न दोषो गुण एव वा । 
हेयोपादेयरहितं तच्छून्यं पदमक्षयम् ।। इति शून्यवादी । 
सत्त्वं सामान्यं प्रमाणयोग्यत्वं वा । असत्त्वम् अभावप्रतियोगित्वम् । दोष दुःखादिः । गुणः सुखादिः । एवकारो नेत्यनेन सम्बद्ध्यते । हेयोपादेयेति भावप्रधानो निर्देशः । दोषाभावाद्धेयत्वरहितं गुणाभावादुपादेयत्वरहितम् । हातुरुपादातुश्चान्यस्याभावाद्वा । अनिष्टाभावाद्धेयमस्य नास्ति अपूर्त्यभावादुपादेयमपि नास्तीति वा । तच्छब्दश्रवणाद् यस्यास्येति व्याख्येयम् ।
किमतो यद्येवं शून्यवादी शून्यस्य सत्त्वादिधर्माभावं मन्यत इत्यत आह- 
(मू.)सत्त्वादयो धर्माः परमार्थतो मायावादिनाऽपि नाङ्गीक्रियन्ते ।
ब्रहण इति शेषः । अतोऽपि न शून्यब्रह्मणोर्विशेष इति सम्बन्धः ।
ननु ‘अन्योन्यस्मिन्नन्योन्यात्मकतामन्योन्यधर्मांश्च’ इत्यादिना मायावादिना ब्रह्मणो धर्माः स्वीकृताः तत्कथमेतदिति चेत् । सत्यम् । न तु परमार्थतः । काल्पनिकास्तु शून्यवादिना शून्यस्याप्यङ्गीक्रियन्त इत्याशयेनोक्तम्- परमार्थत इति ।। 
ननु धर्माङ्गीकारस्तावदुपलभ्यते । स च परमार्थतो नेति कुतो ज्ञायत इत्यत आह- 
(मू.)सर्वविशेषविनिर्मुक्तत्वाङ्गीकारात् ।
येन  हि  मायावादिना  ब्रह्मणो  धर्माः स्वीकृतास्तेनैव तस्य सर्वविशेषविनिर्मुक्तत्वमङ्गीक्रियते । तद्यदि धर्माङ्गीकारः पारमार्थिकः स्यात्तदा परस्परपराहतिः प्रसज्येत । अतो ज्ञायते धर्माङ्गीकारो न पारमार्थिक इति ।
(ज.टि.) ‘नास्य सत्वम्’ इति श्लोकेऽपि निर्विशेषत्वस्यैव कथनात् पौनरुक्त्य-मित्याशङ्क्याऽह– एतदेवेति ।। निर्विशेषत्वस्वयम्भातत्वादिक-मित्यर्थः । बाध्यसंवृतितत्कार्यजडविरोधित्वलक्षणसत्वस्य सत्वात् कथं नास्य सत्वमसत्वम् ? इत्यत आह – सत्वं सामान्यमिति ।। असत्वं नास्तीत्युक्ते सत्वरूपसामान्याभावो नास्तीति अन्यथाप्रतीतेराह– अभावप्रतियोगि-त्वमिति ।। अभावत्वमिति यावत् । ‘वस्तुतः’ इति शेषः । सुखाभावलक्षण-दोषस्य सत्वादाह– दोष इति ।। दुःखाभावेऽपि गुणव्यवहारात् तस्य च शून्येऽपि सत्वात् निषेधानुपपत्तिरित्यत आह– गुण इति ।। पारमार्थिकः स्यादिति ।। पारमार्थिकधर्मविषय इत्यर्थः । पारमार्थिक इति ।। परमार्थविषय इत्यर्थः ।
(टी.) अन्यच्च परतत्वे सिद्धान्तसालक्षण्यं दिदर्शयिषुः शून्यवादिवाक्यं तावत्पठति-
(मू.) अवाच्यं सर्वशब्दैस्तल्लक्ष्यते चाखिलैः पदैः ।
अज्ञेयं ज्ञानलक्ष्यञ्च तच्छून्यं पदमक्षयम् ।। इति शून्यवादी ।
यदुक्तं प्राक् शून्यं मनोवाचामगोचरमज्ञेयञ्चेति । तदयुक्तम् । ‘निर्विशेषं स्वयं भातम्’ इति वाचां गोचरत्वात् । ‘नित्यभावनया भातम्’ इत्युक्तत्वाच्चेति । तस्येदमुत्तरम् । तत्सर्वशब्दैरवाच्यमपि निर्विशेषमित्यादिभिरखिलैः पदैर्लक्ष्यते । तथा ज्ञानकर्मत्वाभावेऽपि वृत्तिव्याप्यतया ज्ञानलक्ष्यं च भवतीति न विरोध इति ।
ननु  लक्षणा नाम शब्दधर्मः  ।  तत्कथमुच्यते ज्ञानलक्ष्यमिति । मैवम् । यद्विषयानन्तर्गतं तद्व्यवहारहेतुस्तदुपलक्षणमुच्यते । विषयानन्तर्गति-श्चानेकविधा । शब्दस्यावाचकत्वेन यथा गङ्गेत्यादेः । अर्थस्यातदेकदेशत्वेन यथा काकादेः  ।  तथा ज्ञानस्यातत्कर्मकत्वेनेति । एवमेव मायावादिराद्धान्तोऽपीति वक्ष्यमाणमेतच्छेषोऽपि विज्ञायते । तेन शून्यवादिवदवाच्यत्वादिकं ब्रह्मणो मायावादिराद्धान्तो भवतीत्यतो न परतत्वे कश्चिद्विशेष इत्युक्तं भवति ।
किञ्च यद्धि यतो व्यावर्तते तद्व्यावर्तकधर्मयोगेनैव ततो व्यावृत्तं दृष्टम् । न च ब्रह्मशून्ययोः कश्चिद्व्यावर्तको धर्मोऽस्ति । उभाभ्यामुभयो-रखण्डत्वेनाङ्गीकृतत्वात् । अतः किं कृता तयोर्व्यावृत्तिः स्यादित्याह- 
(मू.)न चाखण्डत्वेन कश्चिद्विशेषः । 
विशिष्यतेऽनेनेति विशेषो व्यावर्तको धर्मः । 
ननु व्यावृत्तिर्भावस्वभाव एव । न विशेषकृता । अतः किं विशेषाभावः करिष्यति । मैवम् । भावस्वभावस्यापि व्यावृत्ते-र्विप्रतिपत्तौ व्यावर्तकधर्मैकगम्यतया तत्सापेक्षत्वात् । प्राग्व्याघातेन विशेषाभावः प्रतिपादितः । अत्र तु व्यावर्तकधर्माभावेनेति न पुनरुक्तिः । शून्यवादिना शून्यमखण्डमङ्गीकृतमिति कुतो ज्ञायते इति चेत् निर्विशेषमित्यादितद्वचनात् । निर्विशेषत्वस्यैवाखण्डलक्षणत्वात् । स्पष्टं च तद्वाक्यं पठति 
(मू.)यदखण्डं पदं लक्ष्यं सर्वैरपि विशेषणैः । 
सर्वैर्विशेषणैर्मुक्तं तच्छून्यं पदमक्षयम् ।। इति च शून्यवादी । 
अक्षयत्वोपपादनायाखण्डमित्युक्तम् । खण्डं खलु घटादिकं क्षयि दृष्टम् । किमिदमखण्डत्वमित्यत उक्तम्- सर्वैर्विशेषणैर्मुक्तमिति ।। तर्हि कथं  तत्र  विशेषणयोग१ इत्यत उक्तम्- लक्ष्यं सर्वैरपि विशेषणैरिति ।। यथा काकादिकं गृहानन्तर्गतमेव गृहं व्यावर्तयति । तथा विशेषणानि शून्यमिति न विरोधः । 
मायावादिनस्त्वखण्डत्वाभ्युपगमः प्रसिद्ध एवेत्याह- 
(मू.)एवमेव मायावादिराद्धान्तः । 
एवमेवेत्यनेन यावान् शून्याखण्डत्वे शून्यवादिनां परिकरः स सर्वोऽपि मायावादिनां समान एवेति सूचयति ।
(ज.टि.) ‘अवाच्यम्’ इति श्लोकस्य अनृतजडविरोधीत्यादिना व्यवहितत्वेन सङ्गत्यप्रतीतेराह– उक्तं प्रागिति ।। ‘निर्विशेषं स्वयं भातम्..’ इति श्लोक इत्यर्थः । विषयानन्तर्गतमिति ।। कर्मानन्तर्गतमित्यर्थः । व्यवहारेति ।। तत्तच्छब्दव्यवहारेत्यर्थः । अवाचकत्वेनेति ।। ‘तीरादेः’ इति शेषः । तथा च गङ्गेत्यादेः पदस्य तीराद्यवाचकत्वेनेत्यर्थः । यथा काकादेरिति ।। ‘काकवद् देवदत्तगृहम्’ इत्यत्र काकादेः देवदत्तगृहपदार्थैकदेशित्वादिति भावः । अतत्कर्म-त्वेनेति ।। तत्कर्मत्वाभावेनेत्यर्थः । विज्ञायत इति ।। एवमेव इत्युक्ति-बलादिति भावः । विज्ञायतां नाम । किमत इत्यत आह – तेनेति ।। प्रकारान्तरेण शून्यवादिमायावादिमतयोः साम्यकथनपरतया ‘न चाखण्डत्वेन’ इत्युत्तरवाक्यमवतारयति– किञ्चेति ।। व्यावर्तत इति ।। भिद्यत इत्यर्थः । विशेषणं विशेषः इति विशेषशब्दस्य भावसाधनव्यावर्तकधर्मालाभात् करणसाधनतया व्याचष्टे – विशिष्यत इति ।। मायावाद्यभिमतं ब्रह्म शून्याद् व्यावर्तते । निर्विशेषत्वादिति हेतोः अप्रयोजकत्वमाशङ्क्य निराकरोति– नन्वित्यादिना ।। भावस्वभाव एव ।। परमार्थस्वभाव एवेत्यर्थः । 
भावस्वभावस्यापीति ।। ‘अन्धकारः पार्थिवो वा न वा ?’ इति विप्रतिपत्तौ अन्धकारस्वरूपभूतायाः अपि पृथिवीव्यावृत्तेः पृथिवीव्यावर्तक-गन्धाभावसापेक्षत्वदर्शनादिति भावः । प्रागिति ।। ‘न च निर्विशेषब्रह्मवादिनः शून्यात्’ इति वाक्ये इत्यर्थः । अखण्डमङ्गीकृतमिति१ ।। निर्विशेष-मभ्युपगतमित्यर्थः । खण्डमिति सविशेषमित्यर्थः । विशेषणानीति ।। सत्यज्ञानादिविशेषणप्रयोग इत्यर्थः । अत्रापि ‘तच्छून्यं पदमक्षयम्’ इत्येतत् ‘किमक्षयं पदम् ?’ इत्यस्य प्रश्नस्य उत्तरमिति ज्ञातव्यम् ।
(टी.) नन्वास्तां ब्रह्मशून्ययोरन्यो विशेषः । ब्रह्मेत्युक्ते तावद्विधिः प्रतीयते । २शून्यमित्युक्ते निषेधः । तावता च विशेषसिद्धिरिति चेन्न । विधिनिषेधौ किं ब्रह्मशून्यतन्मात्रमुत तद्धर्मौ । आद्ये ताभ्यां किमधिकमाचरितम् । द्वितीयस्तु नास्त्येवेत्याह- 
(मू.)न च मायावादिनो भावत्वं नाम धर्मः । 
न च शून्यवादिनः शून्यत्वं नाम धर्मः । 
मायावादिनः शून्यवादिनो मत इति शेषः । भावत्वं विधित्वम् । शून्यत्वं निषेधत्वम् । धर्मो ब्रह्मणः शून्यस्य चाभ्युपगत इति शेषः । एतच्च प्रागुदाहृततद्वाक्यैरेव सिद्धमिति न पुनस्तद्वाक्योदाहरणम् । तदेवं शून्यवादिमायावादिमतयोरविशेषात् शून्यवादिमतनिराकरणपरतया व्याख्यातानामपि सूत्राणां मायावादिमतनिरासायोदाहरणेऽपि न कश्चित्सिद्धान्तविरोध इति सिद्धम् ।
(ज.टि.) विधिरिति ।। भाव इत्यर्थः । निषेध इति ।। अभाव इत्यर्थः । तन्मात्रमिति ।। तदत्यन्ताभिन्नस्वरूपमित्यर्थः । किमधिकमिति ।। स्वस्वरूपमात्रस्य व्यावर्तकत्वासम्भवादिति भावः । द्वितीयस्त्विति ।। तद्धर्म इत्यर्थः । विधित्वनिषेधत्वयोः ब्रह्मशून्यधर्मत्वे भावत्वशून्यत्वयोः तद्धर्मत्वा-भावकथनं मूलेऽसङ्गतमित्याशङ्क्य पर्यायतया व्याचष्टे– भावत्वमित्यादिना ।।
(ब्रह्मनिर्विशेषत्ववादिमायावादिमतनिराकरणे सूत्रकारस्यापसिद्धान्तशङ्का)
(टी.) स्यादेतत् । यद्येवमखण्डत्वाद्ब्रह्मणः शून्यादविशेषाच्छून्य-वादिनिरासेन मायावादिनिरासोऽपि भगवतः सूत्रकारस्याभिमतः स्यात् तदा तस्यापसिद्धान्तः प्रसज्येत । ब्रह्मणोऽखण्डत्वं खलु तस्य सिद्धान्तः । ‘न स्थानतोऽपि परस्योभयलिङ्गं सर्वत्र हि’१ इत्यादिना निर्विशेषं ब्रह्मेति सूत्रकृतोक्तत्वात् । किञ्चाखण्डमेव ब्रह्मेति सकलश्रुतीनामभिप्रेतम् । सर्वत्र हि ब्रह्मप्रतिपादनपरेषु वाक्येषु ‘अशब्दमस्पर्शम्’ इत्यादिष्वपास्तसमस्तविशेषमेव ब्रह्मोपदिश्यते । अतस्तद्विरोधोऽपि प्रसज्येत । तस्मान्नैतैः सूत्रैर्मायावादिमतनिरासः सूत्रकारस्याभिमत इत्यत आह-
(ज.टि.)   ननु ब्रह्मणो निर्विशेषत्वं१ न एतत्सूत्रार्थः । ब्रह्मणो निर्गुणत्व-प्रतिपादकनिर्णेयश्रुतेरभावादित्याशङ्क्य सामान्यतो विशेषतश्च निर्गुणत्व-प्रतिपादकनिर्णेयश्रुतिरस्तीत्याह– किञ्चेति ।। कर्मकाण्डव्यावृत्यर्थं ब्रह्मप्रतिपादनपरेष्वित्युक्तम् । २विशेषतः निर्गुणत्वप्रतिपादकश्रुतिलाभाय ‘अशब्दमस्पर्शम्’ इत्यादिषु चेति चशब्दोऽध्याहार्यः । तथा चायमर्थः सम्पन्नो भवति  ‘द्विविधं ब्रह्मप्रतिपादकं वाक्यम् । गुणप्रतिषेधोपेतम्, तात्पर्यावसितं चेति३ । तत्र ‘अशब्दमस्पर्शम्’ इत्यादिकम् आद्यम् । तत्र गुणप्रतिषेध स्फुट एव । द्वितीयं तु ‘सत्यं ज्ञानम्’ इत्यादि ब्रह्मादिपदघटितम् । तत्र च ब्रह्मशब्द एव गुणनिषेधपर्यवसायी । तथा हि बृहि= वृद्धौ इति धातोः ब्रह्मशब्दः निष्पन्नः । ब्रह्मणो वृद्धिश्च न तावत् अवयवोपचयः  । निरवयवत्वाद् ब्रह्मणः। नापि सकलपदार्थसंयोगः । अद्रव्यत्वात् । नापि प्रमेयत्वादिवत् सर्वत्र वृत्तिः। असङ्गस्य आधाराधेयभावाभावात् । तस्माद् ब्रह्मव्यतिरेकेण कस्यापि अभाव एव ब्रह्मणो वृद्धिः । एवञ्च ब्रह्मशब्द एव निर्गुणत्वविषये प्रमाणमिति । तदेतदाह– अपास्तसमस्तविशेषमेव ब्रह्म उपदिश्यत इति४ ।। एतच्छङ्का-निराकरणपरतया ‘मय्यनन्त’ इति प्रमाणमवतारयति– इत्यत आहेति ।।
(स्पष्टैः सूत्रकारवचनैः श्रुत्या च ब्रह्मनिर्विशेषत्ववादनिरासेन पूर्वोक्तशङ्कानिरासः)
(मू.)‘मय्यनन्तगुणेऽनन्ते गुणतोऽनन्तविग्रहे । 
  यदासीत्तत एवाऽद्यः स्वयम्भूः समभूदजः ।।’५
(टी.)मयि मम नाभौ । ‘अनन्ते गुणत’ इति गुणानां प्रत्येकमानन्त्यमुच्यते । यदासीत्पद्मम् । स्वयम्भूरज इति हिरण्यगर्भस्य परमेश्वरादुत्पत्तावागमसम्मतिकथनम् । स्वयंशब्दस्याकारस्य च विष्णुनामत्वात् ।
(मू.)‘उत्तमः पुरुषस्त्वन्यः परमात्मेत्युदाहृतः । 
 यो लोकत्रयमाविश्य बिभर्त्यव्यय ईश्वरः ।।’१
इति भगवद्राद्धान्तः ।
अनेन  सर्वस्माद्भगवतो भेद उत्तमत्वञ्चोक्तम् । परमात्मेत्युदाहृत इति तत्राऽगमसम्मति-रुक्ता । ‘लोकत्रयमाविश्य’ इति युक्तिः । विनाशिनि लोकत्रये स्थितस्य विनाशशङ्कायां तन्निरासाय ‘अव्यय’ इत्युक्तम् । ‘ईश्वर’ इति तदुपपादनायैश्वर्यवचनम् ।
स्यादेवं सूत्रकारस्यापसिद्धान्तो यदि ब्रह्माखण्डत्वं तत्सिद्धान्तः स्यात् । न चैवम् । यतस्तदीयैः स्पष्टवचनैर्निखिलगुणगणाढ्यमेव ब्रह्मेति भगवद्राद्धान्त इति गम्यते । ‘न स्थानतोऽपि’ इत्यादि त्वस्पष्टं वचनमन्यथा योजनीयम् । एतेन श्रुतिविरोधोऽपि परास्तः । श्रुतीनामपि भगवद्राद्धान्ताविरोधेनैव व्याख्येयत्वात् श्रुतिष्वेव स्पष्टं निरवकाशतया ब्रह्मणः सगुणत्वावगमाच्च न श्रुतीनामखण्डार्थनिष्ठत्व-मित्यभिप्रायेणाऽह- 
(मू.)‘पराऽस्य शक्तिर्विविधैव श्रूयते स्वाभाविकी ज्ञानबलक्रिया च ।’ इत्यादिश्रुतिः । 
एतेनाविद्याकल्पितविशेषैः सविशेषं स्वतस्त्वविशेषमेव ब्रह्मेत्यपि निरस्तम् । स्वाभाविकीति श्रवणात् ।
(ज.टि.) मन्दिरे मणिमालेत्युक्ते तत्रापि किमवच्छेदेनेति जिज्ञासावत् मय्यासीदित्यत्राऽपि  जिज्ञासायामाह– मम नाभाविति ।।
‘गुणतोऽनन्ते’ इत्यनेनैव अनन्तगुणवत्वलाभाद् अनन्तगुण इत्यस्य वैय्यर्थ्यमाशङ्क्याऽह– अनन्तेति ।। आगमसम्मतिकथनमिति ।। १‘तदात्मानं स्वयमकुरुत’ इत्यागमसम्मतिकथनमित्यर्थः । स्वयमित्येतदन्यम् । स्वस्मादित्यर्थः । स्वयंशब्दस्येति ।। ‘तदात्मानं स्वयमकुरुत’ इति श्रुतौ स्वयंशब्दस्य विष्णुनामत्वम्,  ‘ओमित्येतदक्षरमुद्गीथमुपासीत’२  इत्यादौ अकारस्य विष्णुनामत्वं प्रसिद्धमिति भावः । न स्थानतोऽपीत्यादीति ।। अन्यथा योजनीयमिति ।। परस्य परमात्मनः स्थानतः अक्षादि-स्थानभेदापेक्षया, सुरनरतिर्यगादिस्थानभेदापेक्षया वा उभयलिङ्गं भिन्नं रूपं नास्ति । कुतः ? हि = यस्मात्, ‘सर्वेषु भूतेषु एतमेव ब्रह्म इत्याचक्षते’ इति श्रुतिराह इति ब्रह्मसूत्रार्थः– इति अन्यथा योजनीयमित्यर्थः । अविरोधेनैव व्याख्येयत्वादिति ।। 
तथा च अयं भावः – न तावद् ब्रह्मशब्दो निर्गुणत्वपर्यवसायी । तस्य गुणानन्त्यरूपवृद्धिवाचकत्वात् । न च अशब्दमस्पर्शम् इति श्रुतिविरोधेन ‘मय्यनन्तगुणे’ इत्यादेः पौरुषेयागमस्य आरोपितगुणपरत्वम् । अप्रामाण्यापत्ते । ‘स्वाभाविकी ज्ञानबलक्रिया च’ इत्यादौ गुणानां स्वाभाविकत्वोक्तेश्च । किञ्च गुणारोपान्यथानुपपत्त्या एव ब्रह्मणः पारमार्थिक-गुणाश्रयत्वसिद्धिः । धर्मिसमसत्ताक इदन्त्वशुक्तित्वादिधर्मवत्येव शुक्त्यादौ रजतत्वाद्यारोपस्य दर्शनात् । तदेतदुक्तम् अनुव्याख्याने –
धर्मारोपोऽपि सामान्यधर्मादीनां हि दर्शने ।
इदं तदादिधर्मित्वे धर्मोऽन्यः कल्प्यतेऽत्र हि ।
सर्वधर्मविहीनस्य धर्मारोपः क्व दृश्यते ।।१ 
इति । न च अशब्दमित्यादेरगतिः । तस्य साङ्केतिकनामप्राकृतस्पर्शादि-निषेधपरत्वात् – इत्यलं पल्लवेन इत्याशयवानाह– अविरोधेनैव व्याख्येयत्वात् इति ।।
(ब्रह्मनिर्विशेषत्ववादस्य युक्तिविरोधोपपादनम्)
(टी.) उपपत्तिविरुद्धञ्च श्रुतीनामखण्डब्रह्मनिष्ठत्वम् । तथा हि । अखण्डार्थनिष्ठत्वं नाम निर्भेदार्थनिष्ठत्वं निर्विशेषार्थनिष्ठत्वं वा । आद्ये सगुणत्वाविरोधः  ।  भेदाभावेऽपि विशेषबलेनैव तदुपपत्तेः । न द्वितीयः । तथा सत्येकार्थत्वेन श्रौतपदजातस्य पर्यायतया सहप्रयोगाभाव-प्रसङ्गात् । अतः सगुणमेव ब्रह्म श्रुत्यभिप्रेतमवगम्यते ।
(ज.टि.) सखण्डार्थानां सगुणवाक्यानाम् अपि वस्तुतो निर्भेदब्रह्मनिष्ठतया२ अखण्डार्थता स्यादिति दूषणे सत्येव दूषणान्तरमाह– तथा सतीति ।। निर्विशेषार्थनिष्ठत्वे सत्यज्ञानादिश्रौतपदानाम् अपर्यायत्वापादक सत्यज्ञान-त्वादिप्रवृत्तिनिमित्तभेदाभावेन पौनरुक्त्यापत्त्या सहप्रयोगो न स्यादिति भावः ।
(ब्रह्मनिर्विशेषत्ववादे सत्यादिपदानां पर्यायत्वशङ्कानिरासपूर्वकं प्रतिवादिना प्रमाणोक्तिः)
(टी.) अथ मतं द्विविधा वेदान्तवाक्यप्रवृत्तिः । एका पदार्थपरा । अपरा तस्याऽत्मतादात्म्यरूपवाक्यार्थपरा  ।  तत्र तावत् ‘सत्यं ज्ञानमनन्तं ब्रह्म’ इत्यादि पदार्थपरं वाक्यमखण्डार्थनिष्ठम् । ‘ब्रह्मविदाप्नोति परम्’ इति प्रस्तुतब्रह्मस्वरूपमात्रजिज्ञासायां तल्लक्षणं हीदमुच्यते । यथा खलु ‘अस्मिन् ज्योतिर्मण्डले कश्चन्द्र’ इति चन्द्रस्वरूपमात्रप्रश्ने ‘प्रकृष्टप्रकाशश्चन्द्र’ इति तल्लक्षणाभिधायकं वचनम् । यथा च तत्र प्रकृष्टप्रकाशपदयोश्चन्द्रप्रातिपदिकार्थमात्रपरत्वेऽपि न पर्यायत्वम् । प्रकर्षादिगुणयोगाभिधानमुखेन लक्षणया तत्परत्वात् । तथा सत्यादिपदानामखण्डार्थनिष्ठत्वेऽपि१ परापरसामान्यवाचिनां शबले गृहीतसङ्गतीनां वा२ तेषां लक्षणया ब्रह्मस्वरूपमात्रपरत्वान्न पर्यायत्वम् । 
न चैवं सति प्रतिपिपादयिषितार्थस्यैकेनैव पदेन लक्षितत्वात् पदान्तरवैयर्थ्यमिति वाच्यम् । लक्ष्यार्थभेदाभावेऽपि प्रतिपदमारोपिता-सत्यत्वाद्यनेकाकारव्यवच्छेदस्य प्रयोजनत्वात् । यथा नक्षत्रादिव्यवच्छेदप्रयोजनत्वेन न प्रकृष्टादिपदवैयर्थ्यम् । 
तदयं प्रयोगः । सत्यज्ञानादिवाक्यमखण्डार्थनिष्ठम् । लक्षण-वाक्यत्वात् । प्रकृष्टप्रकाशश्चन्द्र इत्यादिवाक्यवत् । तथा सत्यज्ञानादिवाक्यं ब्रह्मस्वरूपमात्रपरम् । तत्प्रश्नोत्तरत्वात् । यद्यत् स्वरूपमात्रप्रश्नोत्तरं तत्तत्स्वरूपमात्रपरम् । यथोदाहृतं वाक्यम् । एवं तत्त्वमसीत्यादिब्रह्मात्मतादात्म्यपरमपि वाक्यमखण्डार्थनिष्ठम् । कोऽहमिति स्वरूपमात्रजिज्ञासायां ह्येतदुच्यते । 
किञ्च न तावदत्र देवदत्तस्य गौरितिवद्विशिष्टार्थता । समानाधिकरण -त्वात् । नापि मृद्घटो नीलोत्पलमितिवत् । अकार्यकारण-द्रव्यनिष्ठत्वात् । नाप्यभेदविशिष्टं बोध्यम् । स्वरूपाभेदस्य सिद्धत्वात् । तच्छब्दार्थेनाभेदस्य विरुद्धत्वेन बोधयितुमशक्यत्वात् । अतस्तत्र स्वार्थैकदेशत्यागलक्षणया भेदभ्रमव्युदासद्वारेण स्वरूपमात्रपर्यवसानमेव । अत एव न पर्यायत्वेन व्यर्थताप्रसङ्गः । यथा खलु ‘कोऽयम्’ इत्यपेक्षायामुक्ते ‘सोऽयं देवदत्त’ इति वाक्ये पदत्रयस्य देवदत्तस्वरूपमात्रपर्यवसानेऽपि विशिष्टाभिधानद्वारेण भागत्यागलक्षणया प्रवृत्तेर्न पर्यायत्वम् भेदभ्रमव्युदासेन सार्थक्यञ्च । अत्रापि प्रयोगः । तत्त्वमसीत्यादिवाक्यमखण्डार्थनिष्ठम् । अकार्यकारणद्रव्यनिष्ठत्वे सति समानाधिकरणत्वात्  । सोऽयं देवदत्त इत्यादिवाक्यवत् । स्वरूपप्रश्नोत्तरत्वाच्च । पूर्ववत् प्रयोगः । अतः श्रुतीनामखण्डार्थत्वस्य प्रमितत्वादनुपपत्त्यभावाच्च कथं सगुणं ब्रह्म श्रुत्यभिप्रेतमिति ।
(ज.टि.) वाक्यप्रवृत्तिरिति ।। वाक्यरीतिरित्यर्थः । पदार्थेति ।। ‘तत्त्वमसि’ इति वाक्यस्थपदेत्यर्थः । अखण्डार्थनिष्ठमिति ।। स्वरूपमात्रपरमित्यर्थः । स्वरूपमात्रपरत्वे हेतुमुपपादयति– ब्रह्मविदिति ।। 
ननु स्वरूपमात्रे पृष्टे लक्षणाभिधायकमुत्तरं क्वापि न दृष्टचरम्’ इत्यतः तद्दर्शयति– यथा खल्विति ।। ननु प्रकृष्टादिपदानां चन्द्रादिस्वरूपमात्रपरत्वे पर्यायत्वापत्तिः । तद्भिया१ प्रकर्षादिविशिष्टाभिधायकत्वे अखण्डार्थताभङ्गः स्यादित्यत आह– गुणयोगाभिधानमुखेनेति ।। न हि द्वारतया विशिष्टार्थपरत्वं द्वारिणो अखन्डार्थत्वस्य विरोधीत्यर्थः । तथा च शक्यता-वच्छेदकभेदस्य विद्यमानत्वाद् अपर्यायत्वं, लक्ष्यार्थस्य स्वरूपमात्रत्वात् अखण्डार्थत्वमपि युज्यते२ इति भावः । परापरेति ।। व्यापकव्याप्येत्यर्थः । शबल इति ।।  मायाशबले = विशिष्टब्रह्मणीत्यर्थः । न पर्यायत्वमिति ।। शक्यतावच्छेदकसत्यत्वादीनां भिन्नत्वादिति भावः३ ।
इत्थमुपपादितमनुमानं प्रयोगरीत्या दर्शयितुं प्रतिजानीते– तदयमिति ।। ‘सम्पन्नः’ इति शेषः । पूर्वोक्तमेव साध्यं हेत्वन्तरेण साधयति– तथेति ।। अथवा पूर्वानुमाने हेतोः पक्षधर्मताबलात् सामान्यस्य साध्यस्य विशिष्टब्रह्म-स्वरूपमात्रपरत्वे परिशेष इति कुसृष्टिं मनसि निधाय, मुखत एव ब्रह्मस्वरूपमात्रपरत्वं साधयति – तथेति ।। ब्रह्मस्वरूपमात्रप्रश्नोत्तरवाक्यस्य सर्वस्यापि पक्षत्वेन निर्दिष्टहेतुसाध्ययोः व्याप्तिग्रहणस्थलाभावात् सामान्य-व्याप्तिमाह– यदीत्यादिना ।। ऐक्यपरवाक्यस्यापि परिशेषेणाप्यखण्डर्थ-तामुपपादयति– किञ्चेत्यादिना ।। समानाधिकरणत्वादिति ।। भिन्नप्रवृत्ति-निमित्तकत्वे सति एकविशेष्याभिधायकत्वादित्यर्थः । तच्छब्दार्थेनेति ।। तस्य सर्वज्ञत्वादिविशिष्टाभिधायकत्वाद् इत्यर्थः । स्वार्थैकदेशत्यागलक्षणयेति ।। स्वस्य तत्पदादेः योऽर्थः सर्वज्ञत्वादिविशिष्टं चैतन्यं तस्यैकदेशः सर्वज्ञत्वादिकं तत्त्यागपूर्वकतया चैतन्यमात्रे लक्षणेत्यर्थः । 
नन्वेवं ‘तत्त्वमसि’इत्यत्र पदान्तरवैय्यर्थ्यमित्यत आह – भेदभ्रमेति ।। ‘तत् त्वम्पदतात्पर्यविषययोः’ इति शेषः । अत एवेति ।। भिन्नविशेषणविशिष्टाभिधायकत्वादेव इत्यर्थः । समानाधिकरणत्वादित्येवोक्ते ‘मधुरो रसः’ इति वाक्ये व्यभिचारः । तत्परिहारार्थम् ‘द्रव्य’ इति । द्रव्यनिष्ठत्वे सति समानाधिकरणत्वादित्येवोक्ते ‘मृद्घटः’ इति वाक्ये व्यभिचारः, तत्परिहाराय अकार्यकारणेति ।। अकार्यकारणद्रव्यनिष्ठत्वात् इत्येवोक्ते ‘घटः पटश्च’ इत्यत्र तथैव ‘देवदत्तस्य कम्बलम्’ इत्यत्र च व्यभिचारः । तन्निवृत्त्यर्थं – ‘समानाधिकरणत्वात्’ इत्युक्तमिति ज्ञातव्यम् । प्रमितत्वादिति ।। ‘उक्तानुमानद्वयेन’ इति शेषः ।
(सत्यज्ञानादिवाक्यानामखण्डार्थत्वसाधकानुमाने दृष्टान्ते साध्यवैकल्योपपादनम्)
(टी.) तदेतदसत् । दृष्टान्तस्य साध्यविकलत्वादित्याशयवानाद्यदृष्टान्तं तावद्दूषयति-
(मू.) प्रकृष्टप्रकाशश्चन्द्र इत्यादिषु प्रकृष्टत्वादिविशेषणानि सन्त्येवेति न तत्साम्यम् । 
इत्यादिषु लक्षणवाक्येषु । स्थितानां पदानामभिधेयानीति शेषः । इतिशब्दो हेतौ । न तत्साम्यम् । सत्यज्ञानाऽदिवाक्यानामिति शेषः। न तद्दृष्टान्तेनैषामखण्डार्थतासाधनं युक्तमिति यावत् । 
इदमुक्तं भवति । लक्षणा हि वाच्यार्थासम्भवे समाश्रीयमाणा गङ्गायां घोष इत्यादिवाक्येषु दृष्टा । एवमेवाऽश्रयणेऽतिप्रसङ्गात् । प्रकृते च प्रकृष्टाऽदिपदाभिधेयानि प्रकृष्टत्वाऽदिविशेषणानि चन्द्रादौ प्रमाण-सिद्धानि । अतोऽनुपपत्त्यभावान्नैषां लक्षणया चन्द्रादिस्वरूपमात्रपरत्वं युक्तम् । लक्षणानाश्रयणे चोक्तपर्यायत्वादिदोषप्रसङ्गः । तथा च दृष्टान्तस्य साध्यविकलत्वान्नानेन सत्यज्ञानादिवाक्यानां लक्षणया ब्रह्मस्वरूपमात्रपरत्वसिद्धिः इति ।
(ज.टि.) ‘इत्यादिषु’ इत्यस्य विशेष्यं निर्दिशति– लक्षणेति ।। ‘प्रकृष्ट-प्रकाशः’ इत्यादिवाक्यानां प्रकृष्टत्वादिविशेषणाधारत्वस्य बाधितत्वात् सप्तम्य-नुपपत्तिरित्यतः शेषम्१ अध्याहृत्य योजयति– स्थितानामित्यादिना ।। एवमेवेति ।। मुख्यार्थसम्भवेऽपीत्यर्थः । पर्यायत्वादिदोषेति ।। लक्ष्यत्वेनाभिमतशुद्धातिरिक्तस्य सत्यत्वादिविशिष्टस्य मुख्यार्थस्य दुर्वचत्वा-दिति वक्ष्यमाणत्वादिति भावः । आद्यपक्षे दूषणान्तरमाह– तद्देशकालेति ।। ‘२दण्डिनम् आनय’ इत्यत्र दण्डस्येव विशेषणान्वयिन एव व्यावर्तकत्वादिति भावः ।
(तत्त्वमस्यादिवाक्यानामखण्डार्थतासाधकानुमाने दृष्टान्ते साध्यवैकल्योपपादनम्)
(टी.) द्वितीयं दृष्टान्तं दूषयति -
(मू.) अनित्यदेशकालसम्बन्धित्वस्य सत्त्वात् न सोऽयं देवदत्त इत्याद्युपमा च ।
इत्यादिवाक्यम् उपमा तत्त्वमस्यादिवाक्यस्याखण्डार्थतायामिति शेषः । तदेतद्देशकालसम्बन्धित्वं हि स इत्यादिपदवाच्योऽर्थः । तच्चास्त्येव देवदत्तादौ प्रमितमिति वाच्यार्थसम्भवान्न ‘सोऽयं देवदत्त’ इत्यादिवाक्यं लक्षणया देवदत्तादिस्वरूपमात्रपरम् । अतो नैतद्दृष्टान्तेन तत्त्वमस्यादिवाक्यानामखण्डार्थतासिद्धिः ।
(प्रतिवादिमतरीत्या सोऽयं देवदत्त इत्यादिवाक्ये वाच्यार्थानुपपत्त्या स्वरूपमात्रे लक्षणासमर्थनम्)
(टी.) ननु कथमत्र लक्षणाऽश्रयणनिमित्तवाच्यार्थानुपपत्त्यभावः । तद्देशकालविशिष्टस्यैतद्देशकालवैशिष्ट्यं एतद्देशकालविशिष्टस्य तद्देशकाल-वैशिष्ट्यं वा विशिष्टद्वयैक्यं वाऽत्र मुख्यार्थो वाच्यः । तत्र न तावदाद्यः । एतद्देशकालवैशिष्ट्यस्य प्रत्यक्षसिद्धत्वेनाबोध्यत्वात् । तद्देशकाल-विशिष्टस्यैतद्देशकालवैशिष्ट्यबोधने तद्देशकालयोरपीदानीं सत्त्वप्राप्तेश्च । न द्वितीयः । एतद्देशकालयोस्तदानीं सत्त्वप्रसङ्गात् । न तृतीयः । विशेषण-भूतदेशकालैक्येन विना विशिष्टैक्यानुपपत्तेः । विशेषणैक्यस्य च प्रमाणबाधितत्वात् । अतो मुख्यार्थेऽनुपपत्तिदर्शनाद्विशिष्ट-द्वयोपलक्षितमेव देवदत्तस्वरूपमनेन भेदभ्रमव्युदासेन प्रतिपाद्यमिति युक्तमाश्रयितुम् । 
(ज.टि.) तद्देशकालयोरपीति ।। दण्डिनमानयेत्यत्र दण्डस्येव विधेयान्वय-काले सत एव विशेषणत्वादिति भावः ।
ननु अस्तु विशिष्टद्वयैक्योपपत्तये विशेषणयोरैक्यमित्यत आह – विशेषणैक्यस्य चेति ।। प्रमाणेति ।। अतीतत्ववर्तमानत्वग्राहिप्रत्यक्षरूप-प्रमाणबाधितत्वादित्यर्थः । अतो मुख्यार्थ इति ।। उक्तविधमुख्यार्थेत्यर्थः । ननु देवदत्तस्वरूपप्रतिपादनस्य देवदत्तपदमात्रेणाऽप्युपपत्तेः सोऽयमिति पदद्वयं व्यर्थं स्यादित्यत आह – भेदभ्रमव्युदासेनेति ।। ‘अयं स न वा’ ‘सः अयं न वा’ इति भेदभ्रमव्युदासेनेत्यर्थः ।
(सोऽयं देवदत्त इत्यादिवाक्ये वाच्यार्थानुपपत्त्यभावसमर्थनेन लक्षणानिराकरणम्)
(टी.) मैवम् । न हि स इत्यस्य देशकालसम्बन्धमात्रमर्थः । किं नाम तस्यातीतत्वमपि । तथाऽनुभवात् । एवञ्च स इत्यस्य तद्देशकालसम्बन्धोऽभूदित्यर्थः स्यात् । अयमित्यस्यापि न कालादि-सम्बन्धमात्रमर्थः । किन्तु तस्य वर्तमानता च । न चैवं सति पक्षत्रयेऽपि काचिदनुपपत्तिरस्ति यद्भयाल्लक्षणाऽश्रयणं स्यात् । तदिदमुक्तम्- अनित्येति ।। उपलक्षणञ्चैतत् । वर्तमानेत्यपि ज्ञेयम् ।
नन्वत एवानुपपत्तिरित्युक्तम् । मैवम् । भावानवबोधात् । अविरुद्धविशेषणानामेव वाच्यतयाऽनेनोक्तत्वात् । न ह्यतीतदेशादि-सम्बन्धस्येदानीं सत्त्वे विरोधोऽस्ति । प्रध्वंसो हि तथोच्यते । तथाऽयमिति प्रागभावः । एतेन अन्यतरलक्षणाऽश्रयणं स्वयूथ्यानां निरस्तम् ।
विशिष्टैक्ये विशेषणैक्यं स्यादिति चेन्न । धूमवदग्निमतोरैक्येऽपि धूमाग्न्योर्भेददर्शनात् । तयोरैक्यमेव नास्तीति चेत् । तर्हि दृष्टान्ताभावात्सुतरां विशेषणैक्याऽपादनानुपपत्तिः । तथाऽपि किमत्र तत्वम् । श्रोतृबुभुत्सानुसारेण त्रयमपीति ब्रूमः । कुत एतदिति चेत् । अनित्यदेशकालसम्बन्धित्वस्येति तद्देशकालादिविशिष्ट इति वचनात्पक्षद्वयाङ्गीकारो ज्ञायते । ‘अनुस्मृतेश्च’ इत्यादिना तृतीयाङ्गीकारोऽपि । तर्हि देशकालसम्बन्धित्वस्येति कथम् । उपलक्षणमित्यदोषः । 
ननु प्रकृष्टप्रकाशश्चन्द्र इत्यनेनैव ग्रन्थेनायमपि दृष्टान्तो दूषितो भविष्यति । न्यायसाम्यात् । तत्किमनेन ग्रन्थेन । मैवम् । एतदनुपपत्तिपरिहारेण सार्थक्यादिति ।
(ज.टि.) १एवं परेण सोऽयमिति पदद्वयस्य कालमात्रपरत्वाभिप्रायेण पक्षत्रयानुपपत्तौ चोदितायामपि आचार्यः कालमात्रपरत्वम् अनङ्गीकृत्य वस्तुस्थितिमनुसृत्य प्रकारान्तरेणाखण्डार्थत्वं समर्थयति– मैवमित्यादिना ।। अत एवोक्तं न्यायामृते- ‘टीकायां तु तद्देशकालसम्बन्धमात्रं न तत्ता । किन्तु तद्ध्वंसः । स चेदानीमस्ति । एवञ्च पक्षत्रयेऽपि न दोष इत्यत उक्तम् – ‘वस्तुस्थितिप्रदर्शनमात्रं तत्तेदन्तयोः न केवलं बाल्ययौवनयोरिव सामानाधिकरण्यमात्रम् । किन्तु नीलत्व-उत्पलत्ववत् समानकालत्वमपीति प्रदर्शनार्थं च । न तु अखण्डार्थत्वार्थम् । तत्तोपलक्षितस्य इदन्त्वोपलक्षितेन इदन्तोपलक्षितस्य तत्तोपलक्षितेन वा ऐक्यबोधकत्वेनापि अस्य सखण्डार्थत्वोपपत्तेरपि इति अन्यथाऽपि सखण्डार्थत्वसिद्धेः । परेण तद्देशकालसम्बन्ध एतद्देशकालसम्बन्ध इत्यस्मिन् उदाहृते टीकोक्त-प्रकाराप्रसाराच्च’ इति । ‘स’ इत्यस्य कालादिसम्बन्धमात्रं नार्थश्चेत् तर्हि अधिकोऽर्थ कः ? इति पृच्छति सति उत्तरमाह – तस्येति ।। १देशकालसम्बन्धस्येत्यर्थः । ‘स’ इत्यस्य अतीतार्थत्वे किं प्रमाणम्? इत्यत आह – तथेति ।। २प्रतियोग्यनुयोगिभावेन कालतद्ध्वंसयोः प्रधानोपसर्जन-भावेनैव प्रतीतेरिति भावः । अतीतत्वमेव अभिधाय दर्शयति– एवञ्चेति ।। तस्य वर्तमानता चेति ।। तस्य कालसम्बन्धस्येत्यर्थः । एवञ्च अयमित्यस्य वर्तमानकालसम्बन्धः प्राङ् मा भूदित्यर्थः । अनित्यभावपदार्थस्य वर्तमानता नाम पूर्वकाले विद्यमानप्रागभावप्रतियोगित्वमेवेति भावः । अत्रापि ‘वर्तमानता च’ इति चशब्दात् कालस्तत्प्रागभावश्चेत्युभयार्थकोऽयं शब्द इत्यर्थः ।
ननु एवं सति अक्षादिशब्दवत् सोऽयमिति पदद्वयस्य नानार्थत्वं स्यादिति चेन्न । अक्षशब्दाद् वृक्षविशेषरथावयवयोरिव समप्राधान्यं विनाऽपि धीरोदारादिशब्दात् धैर्यादिविशिष्टस्येव प्रतियोग्यनुयोगिभावसम्बन्धेन प्रधानोप-सर्जनभावापन्नानामेव पूर्वकालतद्ध्वंसवर्तमानकालतत्प्रागभावानां प्रतीते-रित्याचार्याशयात् ।
ननु ‘अनित्यदेशकालसम्बन्धित्वस्य’ इति मूले द्वितीयतृतीय-पक्षीङ्गीकारसूचकं किमपि नास्ति? इत्यत आह– उपलक्षणमिति ।। कस्योपलक्षणम् ? इत्यत आह–  वर्तमानेत्यपीति ।। आशयमविद्वान् शङ्कते– नन्वत एवेति ।। मूलगतानित्यदेशकालसम्बन्धित्वपदस्य वर्तमान-देशकालसम्बन्धित्वोपलक्षकत्वादेव उभयविशेषणसम्बन्धित्वस्य एकदेशे एकस्मिन् वस्तुनि अनुपपत्तिरिति शङ्कितुराशयः । आशयानवबोधमेव आविष्करोति– भावेति ।। आशयमाविष्करोति– अविरुद्धेति ।। ‘सोऽयं देवदत्तः’ इति वाक्यस्यैव परेण दृष्टान्तीकृतत्वाद् देवदत्तत्वस्यापि विशेषणत्वेन विशेषणानामिति बहुवचनोपपत्तिः ।
ननु मायावादिमत इव किं भागत्यागलक्षणया अविरुद्धविशेषणानाम् अनेनोक्तिः नेत्याह – वाच्यतयेति ।। मुख्यवृत्तिविषयेनेत्यर्थः । अविरोधमेव प्रकटीकरोति – नहीति ।। इदानीमिति ।। ‘सोऽयं देवदत्तः’ इत्युपदेशकाल इत्यर्थः । किं तदविरुद्धं विशेषणं सोऽयमितिपदाभ्याम् अभिधीयते? इत्यत आह – प्रध्वंसो हीति ।। पूर्वकालध्वंससम्बन्ध इत्यर्थः । तथेति ।। स इति पदेनेत्यर्थः । स इति पदस्य ‘स नहुषः, अयं ययातिः’ इत्यादौ कालादि-व्यवहितपरत्वात् कालादिव्यवधानं च कालादिध्वंस एवेति भावः । 
अयमत्र आशयविस्तारो बोध्यः – धीरोदारादिशब्दाद् धैर्यादिविशिष्टस्यैव स इति पदेन प्रतियोग्यनुयोगिभावसम्बन्धेन प्रधानोपसर्जनाभावापन्नयोरेव पूर्वदेशकालसम्बन्धतद्ध्वंसयोः प्रतीतेः तस्य पूर्वदेशकालसम्बन्धतद्ध्वंसौ अर्थः । तस्य पूर्वदेशकालसम्बन्धमात्रार्थकत्वे पूर्वकालविषयेन भेदेऽपि तत्तोल्लेखापत्या स्मृत्यनुभवजनितयोः व्यवहारयोः वैलक्षण्यं न स्यात् । स्मृत्यनुभवयोः संस्कारजन्यत्वाजन्यत्वाभ्याम् अनुभवकालस्य स्मृतिकाले वस्तुगत्या अतीतत्वेऽपि विषयकृतवैलक्षण्याभावाद् इति । तथाऽयमिति प्रागभाव इति ।। वर्तमानकालप्रागभाव इत्यर्थः । ‘स नहुषः, अयं ययातिः’ इत्यादौ अयमिति पदस्य कालाव्यवहितपरत्वात् कालाव्यवधानं च वर्तमानकालप्रागभाव इति भावः ।
अयमत्र आशयविस्तारो बोध्यः – धीरोदारादिशब्दात् धैर्यादिविशिष्टस्यैव अयमिति पदेन प्रतियोग्यनुयोगिभावसम्बन्धेन प्रधानोपसर्जनाभावापन्नयोरेव एतद्देशकालसम्बन्धतत्प्रागभावयोः प्रतीतेः तस्य वर्तमानदेशकालसम्बन्ध-तत्प्रागभावौ अर्थः । अत एवोक्तम् – अधस्तात् अयमित्यस्यापि न कालादिसम्बन्धमात्रमर्थः । किन्तु तस्य वर्तमानता चेति । यदत्र प्राचीनानां ‘तथाऽयमिति प्रागभाव इति वाक्ये अयमिति पदस्य भविष्यत्कालप्रागभावः’ इत्यर्थ इति व्याख्यानं तत् न शोभां बिभर्ति । न्यायामृते मायावादिना पूर्वकालध्वंसविशिष्टस्य इदानीं सत्वेऽपि एतत्कालप्रागभावाभावौ तत्कालविशिष्टस्य इदन्तावैशिष्ट्यं न ‘सोऽयं देवदत्तः’ वाक्यार्थ इति चोदिते तं प्रति भविष्यत्कालप्रागभाव एव इदन्ता इति प्राचीनव्याख्यानानुसारेण इदन्तावैशिष्ट्यार्थकत्वस्य सुप्रतिपादनत्वेन तदुपेक्ष्य ‘अनुवृत्तव्यावृत्तयोः’ इत्यादिग्रन्थेन समाधानान्तरकथनप्रयासानुपपत्त्या तद्विरोधप्रसङ्गात् । प्रपञ्चितं हि न्यायामृते चोद्यपूर्वकमिदमेव । 
ननु पूर्वकालध्वंसविशिष्टो मध्येऽप्यस्ति । इदन्ताविशिष्टस्तु मध्ये नेति कथं तयोरभेदः? न च इदन्ता नैतत्कालसम्बन्धः । किन्तु तत्प्रागभावः । तद्विशिष्टश्च मध्येऽपि अस्तीति वाच्यम् । पूर्वकालध्वंसविशिष्टस्य इदानीं सत्वेऽपि तत्कालप्रागभावविशिष्टस्य अभावादिति चेत्, न । अनुवृत्तव्यावृत्तयोः अभेदस्य विशेषमात्रस्य ऐक्येऽपि तत्तादेः विशेषणत्वस्य समर्थितत्वादिति । किञ्च घटमात्रशून्येऽपि भूतलादौ ‘अयं घटः’ इति व्यवहारप्रसङ्गः । भविष्यद्घटप्रागभावस्य वर्तमानकालेऽपि भूतलादावपि सत्त्वादित्यलं प्रपञ्चेन । इदञ्च प्रागभावार्थकत्वकथनं वस्तुस्थित्यनुसारेण । न तु ‘सोऽयं देवदत्तः’ इत्यस्य सखण्डार्थत्वार्थम् । ‘इदन्तोपलक्षितस्य तत्तावैशिष्ट्यं, तत्ताविशिष्टाभेदो वा, तत्तोपलक्षितस्य इदन्तावैशिष्ट्यं वा’ इत्यादि न्यायामृतोक्तरीत्या अन्यथाऽपि सखण्डार्थत्वस्य सुप्रतिपादनात् ।१
एतेनेति ।। ‘सोऽयम्’ इति पदाभ्याम् अविरुद्धविशेषणानां वाच्यता-भिधानेनेत्यर्थः । किमत्रेति ।। पक्षद्वयमध्ये इत्यर्थः । बुभुत्सानुसारेणेति ।। श्रोतुरतीतकालसम्बन्धध्वंसादिवैशिष्ट्यबुभुत्सानुसारेणेत्यर्थः । अनुस्मृते-श्चेत्यादिनेति ।। जगतः क्षणिकत्वनिराकरणार्थं भगवता बादरायणेन समयचरणे ‘अनुस्मृतेश्च’ इति सूत्रितम् । तस्यायमर्थः । तदेवेदमिति प्रत्यभिज्ञानाच्च न सत्वाद्यनुमानात् क्षणिकं जगदिति । तथा च विशिष्टद्वयैक्यं सूत्रकारस्य अभिमतम् । एवञ्च बादरायणमतस्यैव आचार्यमतत्वात् आचार्यस्यापि तृतीयपक्षाङ्गीकारः सम्मत इति ज्ञायते । ज्ञापयतीति भावः ।१ ‘इत्यादिना’ इत्यादिशब्देन ‘आकाशे चाविशेषात्’२ इति पूर्वसूत्रग्रहणम् । तर्हीति ।। सम्बन्धित्वस्येति ।। कथमिति ।।तृतीयपक्षे सम्बन्धिन इति वक्तव्यमिति भावः । अयमपि दृष्टान्त इति ।। ‘सोऽयं देवदत्तः’ इति वाक्यदृष्टान्त इत्यर्थः । अनेन ग्रन्थेनेति ।। ‘अनित्यदेशकाले’ इति वाक्येनेत्यर्थः । एतदनुपपत्तीति ।। पक्षत्रयानुपपत्तीत्यर्थः ।
(वक्तुर्विशिष्टार्थविवक्षाभावेन लक्षणाश्रयणमिति शङ्का तन्निरासश्च)
(टी.) ननु मा भूद्वाच्यार्थानुपपत्तिर्लक्षणाऽऽक्षेपिका । वक्तुर्विशिष्टार्थ-विवक्षाऽभावस्तु गरलमभ्यवहरेत्यादाविव भविष्यति । स च स्वरूपमात्रप्रश्नोत्तरत्वात् सिद्ध्यति । अस्मिन् ज्योतिर्मण्डले कश्चन्द्र इति कोऽयमिति च चन्द्रदेवदत्तस्वरूपमात्रं ह्यनेन पृष्टम् । वक्ता च विशिष्टार्थं वदन् आम्रान्पृष्टः कोविदारानाचक्षाण इवानवधेयवचनः प्रसज्ज्येतेति चेत्  । स्यादेवम् । यदि स्वरूपमात्रे प्रश्नः स्यात् । न चैवम् । स्वरूपमात्रस्य सिद्धत्वात् । न हि कश्चित्सिद्धं पृच्छतीत्याह- 
(मू.)    देवदत्तादिस्वरूपमात्रस्य सिद्धत्वान्न स्वरूपमात्रे प्रश्नः ।
ननु प्राक्प्रकृष्टप्रकाशश्चन्द्र इत्येतदुदाहरणं प्रथमं निराकृत्य पश्चात्सोऽयं देवदत्त इत्येतन्निराकृतम् । अतश्चन्द्रादिमात्रस्येति वक्तव्यम् । किमर्थं क्रमभङ्गः । उच्यते । परेण स्वग्रन्थे प्रकृष्टादिवाक्यविषय एव प्रश्नानुपपत्तिर्व्युत्पादिता । सोऽयमित्यत्र तु वाच्यार्थानुपपत्तिरेव । अतश्चन्द्रादिस्वरूपस्येत्युच्यमाने प्रकृष्टादिवाक्यविषयानुपपत्तिपरिहार एवायमिति विज्ञायेत । तदुभयविषयतां तु ज्ञापयितुं क्रमभङ्गः ।
एवमपि सोऽयमित्येतद्विषयतैव ज्ञास्यत इति चेन्न । प्रकृष्टादिवाक्यविषयत्वस्य परसिद्धत्वेन सुज्ञानत्वात् । परानुक्तं कस्माच्छङ्कनीयमिति चेन्न । न्यायप्राप्तस्यापि परिहार्यत्वात् ।
(ज.टि.) ननु परबुद्धिवत् परविवक्षाभावस्यापि अप्रत्यक्षत्वात् कथं विशिष्टार्थ-विवक्षाभावनिश्चयः श्रोतुः ? इत्यत आह– स चेति ।। दृष्टान्तद्वयेऽपि स्वरूपमात्रप्रश्नोत्तरत्वस्य असिद्धिमाशङ्क्य परिहरति– अस्मिन्निति ।। स्वरूपमात्रप्रश्नोत्तरत्वहेतोः अप्रयोजकत्वमाशङ्क्य विपक्षे बाधकतर्कमाह-१
(प्रकृष्टादिवाक्यस्य चन्द्रादिस्वरूपमात्रबोधकत्वे कश्चन्द्र इत्यादिप्रश्नानुपपत्तिसमर्थनम्)
(टी.) ननु चन्द्रदेवदत्ताऽदिस्वरूपं सिद्धमपि सङ्कीर्णतयैव । न तु व्यावृत्तत्वाऽदिना । अतः स्वरूप एव प्रश्नो युज्यते । अत एव प्रकाश इत्येवोक्ते नक्षत्रादौ प्रसङ्गात् प्रकृष्ट इत्येव चाभिहिते सन्तमसेऽपि प्रसङ्गात् नक्षत्रादिव्यावृत्त्या चन्द्रस्वलक्षणप्रतिपादनाय प्रकृष्टप्रकाशश्चन्द्र इत्याह । एवं स इति वाऽयमिति वा वचने भेदभ्रमानिरासात्तन्निरासेन देवदत्तस्वरूपमात्रप्रतिपादनाय सोऽयं देवदत्त इत्याहेति गम्यत इति चेन्न । विकल्पानुपपत्तेः । तथा हि । किं व्यावृत्त्यादिमत्स्वरूपं प्रश्नप्रतिवचन-विषय इत्यभिप्रायः । उत स्वतन्त्रमेव नक्षत्रादिव्यावृत्त्यादिकम् । आद्ये विशिष्टार्थताऽनिस्तारः । अर्थाक्षिप्तमेव व्यावृत्त्यादि । न शब्दार्थ इति चेन्न । विशेषणार्पणेन विनाऽर्थाक्षेपासिद्धेः । द्वितीयं निराकरोति -
(मू.) नक्षत्राऽदिव्यतिरेकमात्रस्यापि सिद्धत्वान्न व्यतिरेकमात्रे 
अत्रापि प्रश्न इत्यनुवर्तते । व्यतिरेक इत्युपलक्षणम् । भेदाभावोऽपि ग्राह्यः । मात्रशब्देन व्यतिरेकादेः स्वातन्त्र्यं सूचयति । सिद्धत्वाद् घटादाविति शेषः । न हि प्रष्टा घटादौ नक्षत्रादिव्यतिरेकं भेदाभावं वा न जानातीति युज्यते । स्वरूपमात्रस्य सिद्धत्वात् इत्युक्तम् । तत्कुत इत्यत आह- 
(मू.)अन्यथा प्रश्नस्यैवासम्भवात् 
यदि  प्रष्टा चन्द्रादिस्वरूपमात्रं न जानीयात्तदा चन्द्र इति अयमिति चानूद्य क इति कथं पृच्छेत् । न ह्यविदितं वस्त्वनुवदितुं शक्यते । तेन ज्ञायते चन्द्रादिस्वरूपं तस्य सिद्धमिति ।
(ज.टि.) सङ्कीर्णतयैवेति ।। इतरविलक्षणत्वाविलक्षणत्वौदासीन्येनेत्यर्थः । सन्तमस इति ।। सन्तमसेऽपि स्पष्टचाक्षुषसाक्षात्कारविरोध्यक्षिपटलाद्यपेक्षया तादृशप्रकर्षवत्त्वादिति भावः । व्यावृत्त्यादिमदिति ।। व्यावृत्त्यादि-विशिष्टमित्यर्थः । स्वतन्त्रमेवेति ।। अन्याविशेषणीभूतमित्यर्थः । १स्वतन्त्रमेवेति ।। अन्यविशेषणीभूतमित्यर्थः । अर्थाक्षिप्तमिति ।। ‘प्रकृष्टप्रकाशश्चन्द्रः’ इत्यादौ अप्रकाशव्यावृत्त्यादिकम् अर्थेन= प्रकाशपदबोधितेन प्रकाशरूपार्थेन, आक्षिप्तम्= अनुमितं, न तु शब्दार्थः । शब्दवृत्तिज्ञानजन्यज्ञानविषयो नेत्यर्थः । वाक्यार्थज्ञानानन्तरम् आक्षेपः । स च विशिष्टार्थप्रतिपादनमन्तरेण नोपपद्यत इत्याह– विशेषार्पणेनेति ।। ‘पर्वते धूमोऽस्ति’ इति वाक्यश्रवणानन्तरं वह्न्याक्षेपस्थले २आधाराधेयभावरूप-संसर्गबोधनानन्तरमेव वह्न्याक्षेपस्य दर्शनात् । अन्यथा ‘पर्वतधूमौ’ इति ज्ञानानन्तरमपि वह्न्याक्षेपापत्तेरिति भावः । नहि ‘पर्वते धूमः’ इति ज्ञानानन्तरं वह्न्याक्षेपो दृश्यत इति भावः । भेदाभावं वेति ।। घटादिभेदाभावं वेत्यर्थः ।
(प्रकृष्टादिवाक्ये प्रश्नप्रतिवचनयोर्विशिष्टविषयकत्वसमर्थनेनाखण्डार्थत्वभङ्गः)
(टी.) यदि तर्हि प्रश्नपरिहारयोर्न स्वरूपमात्रं विषयः किं विषयौ तावित्यत आह- 
(मू.)अतः कैर्विशेषणैर्विशिष्ट इति प्रश्ने 
प्रकृष्टप्रकाशतद्देशकालादिविशिष्ट एव वाक्यार्थः । 
उपपद्यत इति वाक्यशेषः  ।  तेन प्रश्न इति सप्तम्युपपत्तिः  ।  प्रकृष्टप्रकाश इति भावप्रधानो निर्देशः । 
आदिपदं पूर्वोक्तपक्षद्वयसङ्ग्रहार्थम् । तदयमर्थः । यत एवं चन्द्रादिस्वरूपमात्रे प्रश्नो न युज्यते । अतः कश्चन्द्रः कोऽयमित्यनया वाचोभङ्ग्या कैर्विशेषणैर्विशिष्ट इति विशिष्टविषय एव प्रश्नोऽङ्गीकार्यः । प्रश्ने च विशिष्टविषये सति परिहारवाक्यस्यापि विशिष्ट एवार्थो युज्यते । तत्र प्रकृष्टप्रकाशश्चन्द्र इत्यादिवाक्यं प्रकृष्टप्रकाशत्वादिविशिष्टं चन्द्रादिकं प्रतिपादयति । नक्षत्राऽदिव्यावृत्तिस्त्वर्थलभ्या । सोऽयं देवदत्त इत्यादिवाक्यं कदाचित्तद्देशकालविशिष्टस्यैतद्देशकालवैशिष्ट्यं प्रतिपादयति । एतद्देशकालवैशिष्ट्यस्य सिद्धत्वेऽपि तद्देशकालविशिष्टस्येति विशेषणात् । कदाचिदेतद्देशकालविशिष्टस्य तद्देशकालवैशिष्ट्यम् । ऐक्यं त्वर्थलभ्यम् । कदाचिद्विशिष्टद्वयैक्यञ्चेति ।
एवमेव ‘ब्रह्मविदाप्नोति परम्’ इत्युक्त्या सामान्यतोऽवगतं ब्रह्म कैर्विशेषणैर्विशिष्टमिति विशेषणविवित्सया पृष्टे ‘सत्यं ज्ञानमनन्तम्’ इति सत्यत्वादिविशिष्टमेव बोध्यते । जीवात्मा च प्रत्यक्षेण सामान्यतोऽवगतो विशेषापेक्षया पृष्टः सिंहो देवदत्त इतिवत् ‘तत्त्वमसि’ इति वाक्येन परमात्मसादृश्यविशिष्टः प्रतिपाद्यते । अभेदस्य प्रमाणबाधितत्वात् ।
(ज.टि.) सप्तम्युपपत्तिरिति ।। उपपद्यते इति ।। विशेषाकारेण प्रश्ने वाक्यार्थ इति सप्तमीबोधिताधारत्वं नोपपद्यते प्रश्नस्य इति भावः१ । मूले अतःशब्दार्थम् आदिशब्दलब्धार्थं च प्रतिजानीते– तदयमिति ।। ‘सम्पन्नः’ इति शेषः ।
(तत्त्वमसीत्यादिवाक्ये गौणप्रयोगप्रयोजनसमर्थनम्)
(टी.) ननु वक्त्रायत्ते शब्दप्रयोगे कस्माद्गौणप्रयोगः । अस्त्यत्र प्रयोजनम् । इह हि महत्त्वादिगुणवन्तं स्वातन्त्र्येणाऽत्मानं मत्वा स्तब्धं श्वेतकेतुं निमित्तीकृत्य स्वातन्त्र्याभिमानिनो जीवजातस्या-हङ्कारशान्तये तत्त्वमसीत्युच्यते । तत्र यदि विज्ञान(नानन्द)-घनस्त्वमसीति ब्रूयान्नास्याहङ्कारशान्तिः स्यात् । अभेदोक्तौ तु प्रतिपत्तुर्मीमांसा जायते । न तावदत्र मुख्यार्थः सम्भवति । प्रमाणविरोधात् । अतः स इव त्वमसीत्यस्यार्थः । न चायमपि सम्भवति । अप्रसिद्धप्रतिपत्तये खलु प्रसिद्धमुपमानमुपादीयते । ‘यथा गौस्तथा गवयः’ इत्यादौ दृष्टत्वात् । न चैवं प्रकृते । उभयोरप्यप्रसिद्धत्वात् । अतो नास्योपमानमात्रे तात्पर्यमिति पश्यन् सूर्यसूर्यकयोरिवेश्वरस्य मम चास्ति सादृश्यविशेष इति  प्रतिपद्यते  ।  स  च  नियम्यनियामकभावोपेत इति पश्यन्नहङ्कारं जहाति । प्रतिबिम्बे चाऽत्मनि बिम्बसमानधर्माननिषिद्धान् सम्भावयतीत्यतो लाघवेन बहोरर्थस्य प्रतिपत्तये तत्त्वमसीत्युच्यते । पारतन्त्र्यमात्रोक्तौ च राजपुरुषादिवदेव प्रतिपत्तिः स्यादिति ।
(ज.टि.) ननु ‘तत्त्वमसि’ इति अभेदोक्तौ श्वेतकेतोः सुतराम् अहङ्कारशान्तिः न स्यादित्यत आह– अभेदोक्ताविति ।। प्रतिपत्तुः श्वेतकेतोः विवेकित्वादिति भावः । उभयोरिति ।। श्वेतकेतुपरमात्मनोरुभयोः विशिष्य अज्ञातत्वादिति भावः । ननु गोगवययोरिव श्वेतकेतुपरमात्मनोः सादृश्यज्ञानमात्रेण कथं श्वेतकेतौ अहङ्कारशान्तिः स्यादित्यत आह– स चेति ।। सादृश्यविशेष इत्यर्थः ।
(सत्यज्ञानादिवाक्यानां हेत्वन्तरेण विशिष्टार्थतासमर्थनम्)
(टी.) एवं सत्यज्ञानादिवाक्यानामखण्डार्थतां निराकृत्य विशिष्टार्थता समर्थिता । हेत्वन्तरेण तामुपपादयति-
(मू.)  अङ्गीक्रियमाणत्वाद्विशिष्टादेरनिर्वचनीयाभावाच्च सत्यत्वञ्च सिद्धम् ।
आदिपदेन विशेषणभेदादेर्विशिष्टापेक्षितस्य ग्रहणम् । सत्यज्ञानादि-वाक्यानि लक्षणया ब्रह्मस्वरूपमात्रपराणीति वदताऽवश्यं वाच्यार्थोऽङ्गीकार्यः । वाच्यार्थद्वारेण लक्षणाया दृष्टत्वात् । न च गङ्गायां घोष इतिवदन्यदेव वाच्यम् । अन्यत्रानन्तत्वादीनामसम्भवात् । अतो ब्रह्मण्येव सत्यत्वादि-विशेषणानि तदुपयुक्तं (विशेषण) भेदादिकं विशिष्टाकारश्चाङ्गीकर्तव्यः । तथा च मुख्यार्थस्य ब्रह्मण्यङ्गीक्रिय-माणत्वाद् अनुपपत्त्यभावेन किं स्वरूपमात्रलक्षणाश्रयणेन ।
(ज.टि.) उत्तरवाक्ये सत्यत्वं च सिद्धमिति विशिष्टादेः सत्यत्वमसङ्गतम् । तस्याप्रस्तुतत्वाद् इत्यतः तदवतारयति– एवमित्यादिना ।। पूर्ववाक्यस्यातः-शब्दार्थमनुवदति– निराकृत्येत्यन्तेन ।। उत्तरदलार्थम् अनुवदति – विशिष्टार्थता चेति१ ।। मूले ‘अङ्गीक्रियमाणत्वात्’ इति हेतोः सत्यत्वं च सिद्धमित्यंशस्य च सत्यादिपदानां विशिष्टार्थतायां साक्षाद्धेतुत्वाभावेन स्वरूपमात्रलक्षणाप्रयोजकानुपपत्तिविघटकत्वेन परम्परया हेतुत्वमुपपादयति– सत्यज्ञानेत्यादिना सत्यज्ञानादिवाक्यार्थ इत्यन्तेन ।। परमार्थब्रह्मतया विशिष्टाकारोपदेशे आरोपितविशिष्टाकारस्याब्रह्मत्वेन तदुपदेष्टुः विप्रलम्भकत्वं स्यादिति भावः ।
(विशिष्टस्य सत्यत्वसमर्थनम्)
(टी.) अथोच्येत ‘अङ्गीक्रियमाणोऽपि ब्रह्मणि विशिष्टादिर्न सत्य इति न परमार्थब्रह्मतया प्रतिपादयितुं युक्त इत्येवानुपपत्तिः’ इति । मैवम् । अङ्गीक्रियमाणोऽपि विशिष्टाकारो न तावदसन्नेव । तथा सत्युपलक्षण-त्वानुपपत्तेः । न च २नीलं नभ इतिवदुपपत्तिः । तत्रापि प्रतिपत्तेरुपलक्षणत्वात् । न चानिर्वचनीयः । तत्र प्रमाणाभावात् । विशिष्टाकारादिरनिर्वाच्यो विशिष्टाकारादित्वात् नीलं नभ इतिवदिति चेन्न  ।  तत्र अनिर्वचनीयाभावेनाप्रसिद्धविशेषणत्वात् । तदेवमसत्त्वा-निर्वचनीयत्वाभावेन विशिष्टादेः सत्यत्वञ्च सिद्धमित्यनुपपत्त्यभावाद् विशिष्ट एव सत्यज्ञानादिवाक्यार्थः ।
(ज.टि.) प्रतिपत्तेरुपलक्षणत्वादिति ।। नैल्यप्रतिपत्तेः नभं प्रत्युपलक्षण-त्वादित्यर्थः । यद्विषयानन्तर्गतत्वे सति व्यावर्तकं तदुपलक्षणमिति तल्लक्षण-योगादिति भावः । न च अज्ञाताया नैल्यप्रतिपत्तेः कथं उपलक्षणत्वम्? इति वाच्यम् । पृथिवीपदशक्यतायां गन्धवत्त्वस्येव अज्ञाताया एव प्रतिपत्तेरुप-लक्षणसम्भवात् । ‘अङ्गीक्रियमाणत्वात्’ इत्यस्य सत्यत्वं च सिद्धमित्यंशस्य च विशिष्टार्थतायां परम्परया उपयोगं दर्शयन् उपसंहरति – तदेवमित्यादिना ।। 
(विशिष्टादीनां तर्केण दुर्घटत्वादनिर्वचनीयत्वशङ्का तत्परिहारश्च)
(टी.) ननु विशिष्टं विशेषणविशेष्यतत्सम्बन्धेभ्यो भिन्नमभिन्नं भिन्नाभिन्नं वा । नाऽद्यः । दण्डपुरुषसम्बन्धमन्तरेण दण्डिनोऽन्य-स्याप्रतीतेः । दण्डिनमानयेत्युक्तेऽन्यस्यैवाऽनयनप्रसङ्गाच्च । द्वितीये तु  प्रत्येकं दण्डिव्यवहारप्रसङ्ग ; विशेषाभावात् । तृतीये तु दोषद्वयम् । व्याघातश्चाधिकः । तथा भेदो भेदिभ्यां भिन्नश्चेदनवस्था । अभिन्नश्चेद्भेद-भेदिनोरन्यतरमात्रावशेषः । एवं विशेषणमपि विशेष्याद्भिन्नत्वादिना विकल्प्य दूषणीयम् । तदेवं तर्केण भिन्नत्वादिना दुर्घटत्वाद् विशिष्टादयोऽनिर्वचनीयाः सिद्धा इति कथं नानुपपत्तिरित्यत आह- 
(मू.) दृष्टस्य वस्तुनो बलवद्दृष्टिं विना नान्यद्बाधकमिति दुर्घटत्वे सुघटत्वे वा नानिर्वचनीयसिद्धिः ।
इतिशब्दो हेतौ । दुर्घटत्वे सुघटत्वे वेति । तर्केणेति शेषः । तर्केऽनादरं सूचयितुं सुघटत्वे वेत्युक्तम् । अनिर्वचनीयेति भावप्रधानो निर्देशः । विशिष्टादेरित्यनुवर्तते । इदमत्र वक्तव्यम् । भिन्नत्वादिना दुर्घटत्वेन विशिष्टा-दिकमनिर्वचनीयमभिलषता तत्प्रतीतिरङ्गीक्रियते न वा । नेति वदन्ननुभवापलापित्वेनोपेक्षणीयः । आद्ये न विशिष्टादेर्दुर्घटत्वेऽप्य-निर्वचनीयत्वसिद्धिः । दृष्टिविरुद्धा(द्धेऽ)र्थे तर्कस्य विपर्ययापर्यवसा-(नादा)नेनाभासस्यानादरणीयत्वात् । न च दृष्टमपि विशिष्टादिकं तर्केण बाधिष्यत इति वाच्यम् । दृष्टार्थं प्रति तर्कस्य बाधकत्वासामर्थ्यात् । न च वक्तव्यं शुक्तिरजतादिकं देहात्मत्वादिकं वा दृष्टमपि तर्केण बाध्यं दृष्टमिति । तत्रापि बलवद्विरोधिदृष्ट्यैव बाधाङ्गीकारादिति ।
(ज.टि.) दोषद्वयमिति ।। भेदपक्षोक्तदोषः, अभेदपक्षोक्तदोषश्चेति दोषद्वयमित्यर्थः । व्याघातश्चेति ।।
भेदश्चेद् अभेदासम्भवः । अभेदश्चेद् भेदासम्भवः । परस्परविरहरूपत्वात्  तयोरिति व्याघात इत्यर्थः । कथं नानुपपत्तिरिति ।।  उक्तरीत्या सत्यत्वादि-विशिष्टस्यापि अनिर्वचनीयत्वेन ‘सत्यं ज्ञानम्’ इत्यादिना एतादृशब्रह्मोपदेष्टुः विप्रलम्भकत्वापत्त्या विशिष्टार्थानुपपत्तिरिति भावः । ‘दृष्टस्य’ इति सामान्योक्तेः प्रकृते उपयोगाप्रतीतेः तर्कस्य प्रमाणदृष्टार्थबाधकत्वहेत्वप्रतीतेः बलवद्दृष्टिं विनेत्यस्य उपयोगाप्रतीतेश्च सर्वमाह – १इदमत्रेति ।।  अत्र चोद्ये इदम् एतद्वाक्यसूचितम् उत्तरं वक्तव्यमित्यर्थः । बलवद्विरोधि-दृष्ट्यैवेति ।। ‘नेदं रजतम्’, ‘नाहं देहः’ इति दृष्ट्येत्यर्थः ।
(न च प्रत्यक्षेत्यनेन दृष्टस्य वस्तुन इत्यस्य पौनरुक्त्यशङ्का तत्परिहारश्च)
(टी.) ननु न च प्रत्यक्षसिद्धमित्यादिनैवास्यार्थस्यावगतत्वात् किमनेनेति । मैवम् । तत्र प्रत्यक्षस्यानुमानागमाबाध्यत्वं प्रतिपादितम् । इह तु प्रमाणसिद्धस्य तर्काबाध्यत्वमिति प्रमेयभेदात् । अत एव प्रमाणादङ्गीक्रियत एवेति सामान्येन वक्ष्यति । किञ्च प्राक्प्रत्यक्षस्यानुमानाद्यबाध्यत्वोपपादने तात्पर्यम् । चन्द्रप्रादेशत्वादौ व्यभिचारपरिहारात् । इह तु तर्कस्य दृष्टिबाधकत्वनिराकरणे । तत्रातिप्रसङ्गादेर्वक्ष्यमाणत्वादिति ।
(ज.टि.) प्रमेयभेदेन पौनरुक्त्यं परिहृत्य तात्पर्यभेदेनापि तत्परिहरति– किञ्चेत्यादिना ।। दृष्टिबाधकत्वेति ।। प्रमाणबाधकत्वे इत्यर्थः । अतिप्रसङ्गादेरिति ।। ब्रह्मणोऽपि अनिर्वचनीयत्वं स्यादित्याद्यति-प्रसङ्गादेरित्यर्थः । यद्यपि प्रमाणज्ञानस्य तर्काबाध्यत्वे प्रतिपादिततर्कस्य प्रमाणबाधकत्वमपि निरस्तप्रायमेवेति परिहारैक्यात् परिहारभेदाधीनः तात्पर्यभेदोऽपि दुर्वचः । तथाऽपि उद्देश्यविधेयभेदात् तात्पर्यभेद इति मन्तव्यम् । तथा हि प्राक् प्रत्यक्षमुद्दिश्य ‘अन्येन केनापि न बाध्यत्वम्’ इति अबाध्यत्वं तावत् विवक्षितम् । इह तु ‘अन्यत्’ इति तर्कमुद्दिश्य न बाधकमिति बाधकत्वाभावो विधीयत इति ।।
(प्रमाणदृष्टस्य तर्कबाध्यत्वाभावसमर्थनम्)
(टी.) ननु प्रमाणदृष्टार्थे तर्कबाधोऽकिञ्चित्कर इत्येतत्कुत इति । तत्राऽह- 
(मू.)सर्ववैलक्षण्याङ्गीकाराद्दुर्घटमपि ब्रह्म प्रमाणादङ्गीक्रियत एव ।
ब्रह्म खलु सदेव सोम्येत्यादिप्रमाणै सत्यमवगतं तर्कविरोधेन दुर्घटञ्च । तत्र न तावत्तर्कं पुरस्कृत्य प्रमाणमनादृत्य परेणानिर्वचनमङ्गीक्रियते । किन्तु दुर्धटमपि प्रमाणाद् सत्यमेवाङ्गीक्रियते । तेन परस्यापि सिद्धमेतत् यत्प्रमाणसिद्धेऽर्थे तर्कोऽकिञ्चित्करः । प्रमाणविरुद्धस्य तर्कस्य विपर्ययापर्यवसानेनाऽभासत्वादिति । अन्यथा ब्रह्मापि मिथ्याङ्गीकरणीयं स्यात् ।
(विशिष्टनिरासकतर्कस्य विपर्यये पर्यवसानाभावसमर्थनम्)
(टी.) अथ ब्रह्म कथं परस्य दुर्घटं प्रसक्तमिति चेत् । सर्ववैलक्षण्याङ्गीकारात् । चेतनाचेतनादिभावस्य परेण ब्रह्मण्य-नङ्गीकारात् । इह हि नित्यशुद्धबुद्धमुक्तमखण्डैकरसं ब्रह्मानङ्गीकुर्वाणाः केचिच्चेतनाचेतनतया भावाभावतया वा तत्वं द्विविधमभ्युपयन्ति । अपरे तु प्रमाणप्रमेयप्रमातृभेदेन त्रिविधम् । अन्ये तु द्रव्यगुण-कर्मसामान्यभेदेन चतुर्विधमित्यादि । ते तु तर्कयन्ति । यद्युक्तलक्षणं ब्रह्म तत्वं स्यात्तर्हि चेतनाचेतनाद्युक्तविधास्वन्तर्भवेत् । न च ब्रह्मवादिना अस्त्वेवमिति शक्यते वक्तुम् । तेन तस्य चेतनाद्युक्तविधावैलक्षण्याङ्गीकारात् । अन्यथा ज्ञानाश्रयत्वादि-तत्तल्लक्षणवत्त्वापत्त्या निर्विशेषत्वभङ्गाद्यापत्तेः । चेतनाद्युक्त-विधानन्तर्भूतं न तत्वं यथा शशविषाणमिति । एवं तर्केण ब्रह्मणि दुर्घटे सति ब्रह्मवादिनैतावदेव वक्तव्यम् । प्रमाणसिद्धं खलूक्तलक्षणं ब्रह्म न पुरुषमतिवैश्वरूप्यजन्मना१ तर्केण शक्यं निराकर्तुम् । किन्तु तर्क एव प्रमाणविरुद्धार्थे प्रवर्तमानोऽयमाभासो युक्तः । ततो यदि नामैतदुक्त-विधासु नान्तर्भवति । विधान्तरेण तत्वं भविष्यति । चेतनादिलक्षणं वा अन्यत्प्रकल्प्यान्तर्भावयिष्यत इत्यादि । तथा शक्यते प्रकृतेऽपि वक्तुम् । ‘दण्डी देवदत्तः’ ‘पर्वतोऽग्निमान्’ ‘यः सर्वज्ञः’ इत्यादि प्रमाणसिद्धं तावद्विशिष्टादि । न तदुक्तविकल्पपांसुभिः शक्यमाच्छा-दयितुम् । तेषामेव प्रमाणविरुद्धानामाभासत्वात् । ततो यदि नाम नोक्तप्रकारसम्भवस्तथाऽपि प्रकारान्तरेण सत्यं भविष्यति । एतेष्वेव वा प्रकारेषु कश्चिन्निर्वाहः१ कल्पनीय इति ।
(ज.टि.) विधान्तरेण तत्वमिति ।। यथा ‘नीलं तमः’ इति अबाधितप्रतीत्या अन्धकारस्थद्रव्ये सिद्धे, तस्य गन्धाद्यनाश्रयत्वेन२ पृथिव्यादिबहिर्भावे सति दशमद्रव्यत्वम् अङ्गीकृतम् इति भावः । विधान्तरेणेति ।। तत्वद्वयवादिनं प्रति, त्रिविधमिति त्रैविध्यवादिनं प्रति चतुर्विधत्वेन विधान्तरेणेत्यर्थः । प्रत्यक्षादिप्रमाणत्रयेणापि विशिष्ट-सिद्धिमुपपादयति– दण्डीत्यादिना ।। 
(विशिष्टनिरासकतर्कस्य प्रतिकूलतर्कप्रतिहतिसमर्थनम्)
(टी.) एवं विशिष्टादिनिराकरणतर्कस्य विपर्ययापर्यवसानमभिधाय प्रतितर्कपराहतिञ्चाऽह- 
(मू.)जगतो भिन्नमभिन्नं वेत्यादिविकल्पस्तत्रापि युज्यते । 
यथा विशिष्टं विशेषणादिभ्यो भिन्नमभिन्नं वेत्यादिविकल्पः परेण कृतः । तथा जगतो भिन्नमभिन्नं भिन्नाभिन्नमुभयविलक्षणं वेत्यादिविकल्पो ब्रह्मण्यपि कर्तुं शक्यते । किमतो न हि विकल्पनमेव दोषः इत्यतः प्रथमपक्षे दोषमाह- 
(मू.) भिन्नं चेद्भेदादिविशिष्टाच्छुद्धं भिन्नमभिन्नं वेत्याद्यनवस्था ।
यदि जगतो ब्रह्म भिन्नं स्यात् । तदा भेदेन तत्सम्बन्धेन व्यावर्तकधर्मादिना च विशिष्टं मिथ्या स्यात् । ततश्चोपास्याभावः प्रसज्येत । माभूद्भेदादिविशिष्टमुपास्यं किन्तु शुद्धमेवेति चेत्तर्हि तच्छुद्धमस्माद्भेदादिविशिष्टाद्भिन्नमभिन्नं भिन्नाभिन्नं वेत्यादि विकल्पयामः । भिन्नं चेत्तदपि भेदादिविशिष्टं मिथ्या स्यादिति प्रतिपत्तव्याभावः । अथ पुनः शुद्धं प्रतिपत्तव्यमिति ब्रूयात्तदा पूर्ववदनवस्था स्यात्ततश्च न कदाऽपि ब्रह्मप्रतिपत्तिः । अभेदादिपक्ष-स्तूत्तरन्यायेन दुष्ट इति न पृथग्दूषितः । 
द्वितीयं दूषयति-
(मू.) अभिन्नं चेन्मिथ्यारूपेण जगता ब्रह्मापि मिथ्यैव स्यात् । 
यदि जगता ब्रह्माभिन्नं स्यात् । तदा जगतो मिथ्यात्वात्तदपि मिथ्यैव प्रसज्येत । यद्यप्यत्र जगदपि सत्यमेव स्यादिति शक्यमापादयितुम् । तथापि तत्प्रसङ्गाननुगुणत्वान्नोक्तम् । ब्रह्मणो मिथ्यात्वापादनं ह्यत्र प्रसक्तम् । तच्च स्फुटीकरिष्यामः । 
तृतीयं निराचष्टे-
(मू.)भिन्नाभिन्नं चेद् दोषद्वयमपि । 
ब्रह्म जगतेत्यनुवर्तते । भिन्नत्वे वैशिष्ट्यापत्तिः । अभिन्नत्वे मिथ्यात्वमिति दोषद्वयम् । अपिशब्दाद्व्याघातश्च । ननु भेदाभेदौ क्वचिदस्माभिरङ्गीक्रियेते । तत्कथमेतत् । सत्यम् । परोक्तरीत्याऽनुवाद इत्यदोषः ।
चतुर्थं निराकरोति-
(मू.)उभयविलक्षणं चेदनिर्वचनीयत्वं ब्रह्मण एवाऽपतितम् । 
यदि ब्रह्म जगतो भिन्नाभिन्नविलक्षणमङ्गीक्रियते तदा वक्तव्यं किमयं निषेधसमुच्चयस्तात्त्विक उत नेति  ।  नाऽद्यः । विरोधात् । द्वितीये सत्वेनाङ्गीकृतस्य ब्रह्मण एवानिर्वचनीयत्वमापतितं स्यात् । इदमनेनोक्तं भवति । यदि भेदादिविकल्पानुपपत्त्या विशिष्टादिकमनिर्वचनीयं स्यात् । तदा ब्रह्मापि तथा प्रसज्येत । भेदादिविकल्पानुपपत्तेस्तत्रापि साम्याद् इति ।
(ज.टि.) उभयविलक्षणं वेत्यादीति ।। यद्यपि १विशिष्टनिराससमये प्राग् विकल्पत्रयमेव कृतम् । तथाऽपि उभयविलक्षणं विकल्पनम् ‘उभयविलक्षणं चेद् अनिर्वचनीयत्वं ब्रह्मण एवाऽपतितम्’ इत्युत्तरार्थम् ।
ननु ‘अभिन्नं चेन्मिथ्यारूपेण जगता’ इत्युत्तरवाक्ये जगतो भिन्नम् अभिन्नं वा ? इति पूर्ववाक्यस्याभेदादिनिरासेऽपि ‘भिन्नं चेद् भेदादिविशिष्टात् शुद्धम्’ इत्येतद्वाक्यस्थाभेदादिपक्षो न दूषित इत्यपूर्णता मूलस्येत्यत आह– अभेदादिपक्षस्त्विति ।। भिन्नं चेत् ‘भेदादिविशिष्टात्’ इति वाक्यस्थोऽ-भेदादिपक्ष इत्यर्थः । उत्तरन्यायेनेति ।। जगदपेक्षया ब्रह्मणो भेदपक्षनिराकरण-न्यायसाम्येनेत्यर्थः । द्वितीयमिति ।। जगतो भिन्नमिति वाक्यस्थ-द्वितीयमित्यर्थः । तच्चेति ।। तद् ब्रह्मणो मिथ्यात्वापादनम् उत्तरवाक्य-व्याख्यानावसरे ‘इदमनेन उक्तं भवति’ इत्यादिना स्फुटीकरिष्याम इत्यर्थः । ‘ब्रह्मण एव’ इति एवकारस्वारस्यमाह – १सत्यत्वेनाङ्गीकृतस्येति ।।
(प्रसङ्गस्य विपर्यये पर्यवसानम्)
(टी.) एवं प्रसङ्गमुक्त्वा विपर्यये पर्यवसानमाह- 
(मू.)  यद्येवमपि नानिर्वचनीयत्वं ब्रह्मणस्तर्हि जगतोऽपि न स्यात् । 
एवं भिन्नत्वादिविकल्पानुपपत्त्या प्रसक्तमपि नानिर्वचनीयत्वं ब्रह्मणोऽङ्गीक्रियते चेत्तर्हि विशिष्टादेर्जगतोऽपि न भवत्यविशेषात् ।
(ब्रह्मजगतोः सत्यत्वे मिथ्यात्वे च श्रुतिसाम्यम्)
(टी.) ननु विषमोऽयमुपन्यासः । यावता ब्रह्मणः सत्यतां प्रतिपादयन्ती ‘तत्सत्यम्’ इत्यादिका श्रुतिः तर्कमाभासयिष्यतीति चेन्न । विशिष्टादेरपि सत्यत्वे श्रुतेरुदाहृतत्वादित्याह- 
(मू.)‘विश्वं सत्यम्’ इत्यादिवचनमत्राप्युक्तम् ।
अत्रापि विशिष्टादिजगतः सत्यत्वेऽपि । अथापि स्यात्तर्को हि प्रमाणानामनुग्राहकः । अस्ति च विशिष्टादिनिराकरणतर्कस्यानुग्राह्यं वाचारम्भणमित्यादिप्रमाणं न तु ब्रह्मनिराकरणतर्कस्य । अतो वैषम्यमित्यत आह- 
(मू.) ‘न सत्तन्नासदुच्यते । असद्वा इदमग्र आसीन्नासदासीन्नो सदासीत्तदानीम्’ इत्यादि ब्रह्मणो मिथ्यात्वे प्रमाणमस्ति । 
‘तदुपन्यस्ततर्कस्यानुग्राह्यं भविष्यति’ इति वाक्यशेषः । 
ननु जगदेव मिथ्या । तत्प्रतियोगिकभेदादिविशिष्टं च । अतः कथं तद्भिन्नमित्यनेन ब्रह्मणः शुद्धत्वहानिरुक्तेति चेन्न । परस्पराश्रयप्रसङ्गात् । वियदादिजगतो विशिष्टस्य मिथ्यात्वसिद्धये साम्प्रतमपि परस्य प्रवर्तमानत्वादिति ।।
(ज.टि.) ‘यद्येवमपि’ इति वाक्यस्य प्रसङ्गान्तरत्वभ्रान्तिं वारयन् अवतारयति– एवमिति ।। विशिष्टादेरपि सत्यत्व इति ।। ‘विश्वं सत्यम्’ इति श्रुतेः प्रपञ्चत्वावच्छेदेन सत्यत्वप्रतिपादकत्वात् तदन्तःपातित्वाद् विशिष्टादेरिति भावः । अत्राऽपीत्यस्य मूलस्य प्रकृतब्रह्मपरत्वभ्रान्तिं वारयति– अत्रापीति ।।
(विशिष्टनिराकरणतर्कस्य पञ्चाङ्गवैकल्येनाभासत्वसमर्थनम्)
(टी.) तदनेन विशिष्टादिनिराकरणतर्कस्य प्रतितर्कपराहतिं प्रतिपादयता जगतो भिन्नमित्यादिना ग्रन्थेन व्याप्तिवैकल्यं च दर्शितम् । अननिर्वचनीयेऽपि ब्रह्मण्यस्य तर्कस्य सञ्चारोपपादनात् । अखण्डं ब्रह्मैव तत्त्वमित्यस्यार्थस्योपपत्तये खल्वयं परेण तर्कोऽवतारितः । तस्य ब्रह्मण्यपि प्रवेशोपपादनेनेष्टाविघातित्वाख्यतर्काङ्गवैकल्यमपि प्रति-पादितम् । इष्टापादनरूपता च यथा सम्भवमूहनीयेत्यङ्गपञ्चक-वैकल्यात्तर्काभासोऽयमिति स्थितम् ।
(ज.टि.) व्याप्तिवैकल्यं च दर्शितमिति ।। विपर्ययापर्यवसानं तु सर्ववैलक्षण्याङ्गीकाराद् दुर्घटमपीति पूर्ववाक्य एवोक्तमिति भावः । इष्टापादनरूपतेति ।।
ननु तत्ववादिभिः अस्माभिः १घटानित्यत्ववत् विशिष्टादिनिराकरणतर्के आपाद्यस्य अनवस्थैकतरपरिशेषादेः वस्तुतोऽनङ्गीकारेण अनिष्टत्वात् कथमिष्टापादनरूपतेत्युक्तम् ? इत्यत आह– यथा सम्भवमिति ।। अयं भावः – विशिष्टनिरासकतर्के यदापाद्यम् अनवस्थादि तत् घटानित्यत्ववत् प्रामाणिकत्वेनेष्टं तत्ववादिनां किन्तु तादृशतर्के यदापादकं भिन्नत्वादि तदेव आपादकीकृत्य, ब्रह्म पक्षीकृत्य तदापाद्यस्यैव अनवस्थादेरस्माभिरापादयितुं शक्यत्वेन परानिष्टमेव अस्माकमिष्टमेवेति । अत एव इष्टापादनता यथासम्भवमिति वक्तव्ये इष्टापादनरूपतेति यथासम्भवमिति चोक्तम् । अङ्गपञ्चकेति ।। ‘सर्ववैलक्षण्याङ्गीकारात्’ इति वाक्ये विपर्ययापर्यवसानस्य उक्तत्वात् ‘जगतो भिन्नम्’ इत्यादिना अङ्गचतुष्टयवैकल्यस्य प्रतिपादनात् मिलित्वा अङ्गपञ्चकवैकल्यमित्यर्थः ।
(तर्कस्य प्रमाणदृष्टबाधनासामर्थ्ये वास्तविकनिमित्तप्रदर्शनम्)
(टी.) तर्कः प्रमाणदृष्टार्थबाधनस्य नेष्टे कुत इति पृष्टवतः प्रतिवादिनो दत्तमुत्तरम् । सुहृद्भावेन पृच्छन्तं प्रत्याह-
(मू.)  न हि दृष्टेर्बलवत्किञ्चित्प्रमाणम् ।
बाधकेन हि बलवता भवितव्यम् । विरोधमात्रेण बाधकत्वे वैपरीत्यस्यापि प्रसङ्गात् । न हि विशिष्टादिजगद्विषयप्रत्यक्षादिदृष्टेः सकाशात्तर्कस्य प्राबल्यमस्ति । येनासौ तद्बाधकः स्यादिति ।
(ज.टि.) ‘न हि दृष्टेः’ इत्युत्तरवाक्यस्य ‘दृष्टस्य वस्तुनः’ इति पूर्ववाक्येन पौनरुक्त्यम् आशङ्क्य प्रकृष्टव्यवस्थाया शङ्कां परिहरति– तर्क इत्यादिना ।। ‘नहि’ इति वाक्यलब्धं बाधकतावच्छेदकं दर्शयति– वैपरीत्यस्यापीति ।। इदं रजतमिति भ्रमस्यापि नेदं रजतमिति प्रमितिबाधकत्वप्रसङ्गात् इत्यर्थः । ‘दृष्टे’ इत्यस्य षष्ठीत्वप्रतीतिं१ वारयन् वाक्यस्य प्रकृतोपयोगमाह – नहीत्यादिना ।।
(दृष्टेस्तर्कस्य प्राबल्याभावसमर्थनम्)
(टी.) कुतो न तर्को दृष्टेर्बलवानित्यत आह- 
(मू.)न हि युक्तिपराजितोऽपि क्षुधितो नान्नमत्ति ।
यदा हि देशविशेषस्थेन पुरुषेणान्ने दृष्टे देशान्तरस्थोऽन्यस्तु स्वानुभूतान्नरसादिकं तत्रानुपलभमानो यदीदमन्नं स्यात्तदा(सं)प्रतिपन्न-रसाद्युपपन्नं स्यात्, न  चैवमतो नान्नमेतदिति यदि तर्कयेत्तदा कथम्  ।  यदि तर्को दृष्टेरपि बलवान् स्यात् । तदाऽयमपि तर्को बलवत्त्वादन्नदृष्टिं बाधेत । ततश्च दृष्टान्नोऽपि तर्केणानन्नत्वं प्रतिपन्नो दृष्टिमनादृत्य नाद्यात् । न चैतदस्ति । तेन ज्ञायते न तर्को दृष्टेर्बलवानिति । अत्र युक्तिपराजित इति गुडजिह्विकैव । न तु पराजित एव । पराजितत्वं हि तद्विषयत्वाभ्युपगमः । सति च तस्मिन्न हि नात्तीति न स्यात् । उपादीयमानं च तत्क्षुन्निवृत्त्याद्यर्थक्रियाक्षमं च न स्यादित्यति-प्रसङ्गान्तरसूचनाय क्षुधित इत्युक्तम् ।
(ज.टि.) देशान्तरस्थोऽन्य इति ।। नारिकेलद्वीपवासीत्यर्थः । प्रतिपन्न-रसादीति१ ।। स्वानुभूतनिर्हारि२रसादीत्यर्थः । तद्विषयाभ्युपगम इति ।। तर्केण आपादनीयानन्नत्वाभ्युपगम इत्यर्थः । अतिप्रसङ्गान्तरसूचनायेति ।। अतिप्रसङ्गान्तरसूचनस्य उपयोगं स्वयमेव वक्ष्यति ।
(प्रत्यक्षाभासस्यापि तर्कबाध्यत्वाभावसमर्थनम्)
(टी.) ननु यदा वस्तुतोऽनन्ने प्रत्यक्षेणान्नबुद्धिर्जायते । तदाऽस्त्येवोक्ततर्केण बाधः, परित्यागदर्शनात् । तत्कथमेतदित्यत आह- 
(मू.)बलवद्दृष्ट्यबाधे । 
पूर्वेणान्वयः । यदा परित्यागः तदा बलवदनन्नत्वदृष्ट्याऽन्नत्वदृष्टेर्बाधे सत्येव । न तु केवलतर्केण । अन्यथाऽन्यत्रापि तत्प्रसङ्गादिति ।
(ज.टि.) ननु बलवद्दृष्टस्थले३ तर्केण प्रत्यक्षबाधाभावेऽपि प्रत्यक्षबाधस्थले तर्केणापि बाधोऽस्तु । एवञ्च ‘दृष्टस्य वस्तुनः बलवद्दृष्टिं विना’ इति पूर्वग्रन्थानुपपत्तिरित्यत आह – यदेत्यादिना ।। नतु केवलतर्केणेति ।। तथा च ‘दृष्टस्य वस्तुनः’ इति प्रत्यक्षस्य केवलतर्काबाधत्वपरमिति भावः । अन्यत्रेति ।। ४अन्नप्रमितिस्थलेऽपीत्यर्थः ।
(रागातिरेकेणापि बाधितेऽर्थे प्रवृत्त्यभावसमर्थनम्)
(टी.) ननु प्रत्यक्षेण दृष्टमन्नं तर्केण बाध्यत एवातो नायं प्रसङ्गः । ननूक्तं तर्हि नाद्यादिति । मैवम् । बाधितेऽप्यर्थे रागातिरेकेण प्रवृत्तिसम्भवादित्यत आह- 
(मू.)न चान्नत्वे दुर्घटे तस्यानन्नत्वं भवति ।
यद्यन्नत्वं तस्य बाधितं स्यात्तदा परमार्थतोऽनन्नत्वं स्यात् । रजतत्वे बाधिते सत्यरजतत्वपारमार्थ्यवत् । न त्वेवम् । तथा सति नाद्यादित्युक्तम् । न हि रजते रागातिरेकवानपि निवृत्ते भ्रमे पुनस्तत्र प्रवर्तते । यदि पुनरुत्पन्नेऽपि बाधे रागातिरेकात् भ्रमसंस्कारात्(द्वा) प्रवृत्तिरित्यभिप्रायः । तथाप्यर्थक्रिया न स्यादिति । ननूक्त-मेवैतत्क्षुधित इति । सत्यम् । तस्यैव प्रपञ्चोऽयमित्यदोषः । यदानन्नमन्नत्वेन मन्यते तदा तर्कबाधितं भवत्येवानन्नमित्यत आह- 
(मू.)दृष्ट्यबाधितदृष्टस्य 
पूर्वेणैव सम्बन्धः । तात्पर्यं पूर्ववत् ।
(ज.टि.) रागातिरेकेणेति ।। इच्छोत्कर्षेणेत्यर्थः । मूले ‘भवति’ इति वर्तमाननिर्देशेन तर्कस्य अप्रतीतेस्तर्कपरतया मूलं योजयति – यदीत्यादिना ।। अर्थक्रिया न स्यादिति ।।१ अनेन क्षुधितपदेन  प्रसङ्गान्तरसूचनस्य उपयोगो वेदितव्यः । अत एव तथैव शङ्कते – ननूक्तमिति ।। तस्यैवेति ।। ‘युक्तिपराजितः’ इति पूर्ववाक्ये क्षुधितपदेन प्रसङ्गान्तरसूचनमात्रं कृतम् । अत्र तु तादृशप्रसङ्गान्तरव्यावृत्त्या ‘यदि पुनः’ इत्यादिशङ्कां उत्थाप्येति तस्यैव अयं विस्तार इत्यर्थः । तथा च प्रपञ्चनार्थत्वात् पौनरुक्त्यं न दोषाय । ‘सङ्क्षेपविस्तराभ्यां तु कथयन्ति मनीषिणः’ इति भावः ।
पूर्वेणैवेति ।। दृष्ट्यबाधितदृष्टस्य तर्केण अन्नत्वदुर्घटे सति तस्य अनन्नत्वं न भवतीति पूर्वेण सम्बन्धः ।  ननु एवमपि दृष्टिबाधितस्थले तर्केण प्रत्यक्षबाधोऽस्तु इत्यत आह– तात्पर्यमिति ।। बाधस्थलेऽपि न केवलतर्केण बाधः । किन्तु बलवद्दृष्ट्यैवेति तात्पर्यं पूर्ववदेवेत्यर्थः । 
(तर्कबाधितेऽनन्नवैलक्षण्यज्ञानस्याभ्यवहारादिकारणत्वाभावसमर्थनम्)
(टी.) ननु यस्य तर्केणानन्नत्वं बाध्यते तदनन्नं भवत्येव । न चैवमभ्यवहाराद्यभावापातः । अनन्नवैलक्षण्येन तदुपपत्तेः । न हि तर्केण पदार्थानां स्वरूपासत्त्वमुच्यते । किं तर्हि प्रतिपन्नस्वभावानुपमर्देन तदनिर्वाच्यमेवेति चेन्न । तथा सति नेदं रजतमिति बाधकानन्तरं शुक्तिकानुभववदन्नानन्नवैलक्षण्यानुभवप्रसङ्गः । न चासावस्तीत्याह–
(मू.) न चान्नानन्नवैलक्षण्यमनुभूयते । 
कुतो युक्त्यनुसन्धातुरेवंविधानुभवाभावोऽवगम्यत इति चेत् । तत्कार्यव्यवहाराभावादित्याह- 
(मू.) न च तथा व्यवहारः ।
ननु न व्यवहार एवानुभवे प्रमाणं विनाऽपि व्यवहारेण बालमूकादी-नामनुभवसद्भावात् । अतो व्यवहाराभावेऽपि तथाऽनुभवो युक्त्यनुसन्धातुः किं न स्यात् । स्यात्, यदि तथाऽन्यदपि किञ्चित्प्रमाणं स्यात् । न चैतदस्तीत्याह- 
(मू.) न च तत्र किञ्चिन्मानम् ।
न चानुभवाभावे प्रत्यक्षस्य सत्त्वात् किमनेनेति वाच्यम् । विप्रतिपन्नं प्रति सत्युपायान्तरे प्रत्यक्षस्यानवतार्यत्वात् ।
(ज.टि.) अनन्नवैलक्षण्येनेति ।। अनन्नवैलक्षण्यानुभवेनेत्यर्थः । अन्नानन्न-वैलक्षण्यानुभवप्रसङ्गः इत्यस्यापि अन्नानन्नवैलक्षण्यानुभवस्य अनुभवप्रसङ्ग इत्यनुभवशब्दावृत्त्या अर्थो ज्ञेयः । अत एव अनुभवपदम् । ननु ‘व्यवहार एव अनुभवे प्रमाणम्’ इत्यनेन न चानुभवाभावे प्रत्यक्षस्य सत्त्वात् इत्यनेन वाक्येन तथैव प्रपञ्चयिष्यतीति ध्येयम् । युक्त्यनुसन्धातुरिति ।। तर्कात्मकयुक्त्यनुसन्धानवत इत्यर्थः । न चेति ।। अनुभवाभावे = अन्नानन्नवैलक्ष्यण्यानुभवाभावे ‘इदम् अन्नानन्नवैलक्षण्येन अनुभवामि’ इति साक्षिरूपप्रत्यक्षस्य सत्त्वाद् इत्यर्थः । किमनेनेति ।। प्रमाणाभाव-रूपानुमानोपन्यासेन किम् ? स्फुटत्वात् प्रत्यक्षमेव अन्नानन्नवैलक्षण्याभावे प्रमाणत्वेन उपन्यस्यतामिति भावः । 
(दृष्टस्य वस्तुन इत्यादिनोक्तस्योपसंहारः)
(टी.) दृष्टस्य वस्तुन इत्यादिनोक्तमुपसंहरति-
(मू.) अतो विशिष्टादिनिराकरणयुक्तीनामपि विशिष्टाद्यपेक्षत्वाज्जात्युत्तरमिति न युक्तिबाधाऽपि ।
यतो विशिष्टादिनिराकरणतर्क उक्तविधया तर्काङ्गपञ्चक-विकलोऽतोऽसौ जात्युत्तरम् । तस्मान्न श्रुतीनां विशिष्टार्थप्रतिपादक-त्वस्य तर्कबाधेति । ‘प्रकृष्टप्रकाशश्चन्द्र’ इत्यादिनान्तरङ्गानुपपत्तिबाधा परिहृता । दृष्टस्येत्यादिना बाह्यतर्कबाधा । अतः समुच्चयार्थोऽपिशब्दः ।
ननु सिद्धमपि दूषणासमर्थमुत्तरं जातिरित्युच्यते । असामर्थ्यं च द्विविधम् । साधारणमसाधारणं च । तत्र साधारणं स्वव्याहतिः । असाधारणं तु युक्ताङ्गहानिरयुक्ताङ्गाधिकत्वमविषयवृत्तित्वं चेति त्रिविधम् । तत्र साधारणेनासामर्थ्येन विना कथं युक्ताङ्गहीनतामात्रेण तर्कस्य जातित्वमित्यत उक्तम्– विशिष्टादीति ।। विशिष्टादिनिराकरणतर्को हि विशिष्टादिकमपेक्ष्योत्पद्यते । भिन्ना(न्या)दिविशिष्टाज्ञाने विशिष्टस्य विशेषणादिभ्यो भिन्नत्वे दण्ड्यानयननियोगेऽन्यानयनप्रसङ्गः’ इत्याद्यापादनायोगात् । एवं विशेषणाद्यपेक्षाऽपि द्रष्टव्या । तथा च स्वापेक्षणीयमेव विशिष्टादिकं निराकुर्वन्नयं स्वात्मानं व्याहन्तीति कथं न जात्युत्तरम् । परसिद्धमेव भिन्नादिकमङ्गीकृत्य तर्कप्रवृत्तेर्नैवमिति चेन्न । परसिद्धिमात्रेण विपर्ययपर्यवसानाद्यनुपपत्तेः । तत्र च विशिष्टाद्यपेक्षानियम इति सङ्क्षेपः । नित्यसमा चेयं जातिः- (यथोक्तं) ‘विवक्षितधर्मस्य तदतद्रूप-विकल्पानुपपत्त्या धर्मिणस्तद्विशिष्टत्वखण्डनं नित्यसमा’ इति ।
(ज.टि.) ननु विशिष्टादिनिराकरणतर्कस्य ब्रह्मण्यपि सञ्चारोपपादनेनैव तद्बाधस्य परिहृतत्वात् ‘अतो विशिष्टात्’ इति मूलस्य पौनरुक्त्यमित्यत आह– उपसंहरतीति ।। एवञ्च उपसंहाररूपत्वात् न पौनरुक्त्यमिति भावः । अथ अन्नत्वनिराकरणतर्कस्य निरासस्य प्रकृतत्वात् तन्निरासपरत्वभ्रान्तिं वारयन् अवतारयति– दृष्टस्य वस्तुन इत्यादिनेति ।। विशिष्टनिराकरणतर्कस्य जात्युत्तरत्वसिद्धये स्वव्याहत्याख्यमसामर्थ्यमस्तीति उपपादयति –  विशिष्टादिनिराकरणेति ।। युक्ताङ्गहीनतामात्रेणेति ।। उचिताङ्गपञ्चक-वैकल्यमात्रेणेत्यर्थः । विशिष्टादिकमपेक्ष्येति ।। विशिष्टं निर्दिश्य, तद्विशिष्टं विशेषणाद्यपेक्षया भिन्नमभिन्नं वा इत्यादिरूपेण तर्कप्रवृत्तेरिति भावः । एतदेव व्यतिरेकमुखेन दृढयति–  भिन्नादिविशिष्टेत्यादिना ।। तत्र चेति ।। परसिद्ध-विशिष्टादिकमादाय विपर्ययपर्यवसानाद्यनुपपत्तौ सिद्धायामित्यर्थः ।
(तर्कविरोधपरिहारादिलब्धब्रह्मगुणगणाढ्यत्वस्योपसंहारः)
(टी.) यदर्थमयं तर्कविरोधपरिहारादिप्रपञ्चस्तदुपसंहरति 
(मू.)अतो निखिलगुणगणाढ्यमेव ब्रह्म श्रुत्यभिप्रेतम् ।
यतः ‘पराऽस्य’ इत्यादिषु श्रुतिषु विशिष्टप्रतिपादनं प्रतीयते । यतश्चान्तरानुपपत्ते १बाह्यतर्कस्य च बाधो नास्ति । एवं च न सूत्रकारस्य श्रुतिविरोध इति सिद्धम् ।
(ज.टि.) श्रुतिविरोध इति ।। ‘अशब्दमस्पर्शम्’ इत्यादिनिर्गुणत्व-प्रतिपादकश्रुतिविरोध इत्यर्थः ।
(दृश्यत्वाद्यनुमानानामसिद्धिसमर्थनम्)
(टी.) एवं दृश्यत्वाद्यनुमानानां कालातीतत्वमभिधायासिद्धिमप्याह- 
(मू.)अनिर्वचनीयासिद्धेरेवानुमानस्याप्यसिद्धिः । 
यथाऽनिर्वचनीयासिद्धेरप्रसिद्धविशेषणता । एवं तत एवानुमानस्य दृश्यत्वादेरसिद्धिरपीति योज्यम् ।  तथा हि ।  न तावद् दृश्यत्वादिकं सत् । तेनैवानैकान्त्यापत्तेः । तथा नाप्यनिर्वचनीयम् । तस्य पूर्ववदसिद्धत्वात् । तथा चासत्त्वे वक्तव्ये सुतरामसिद्धिः ।
ननु सामान्यतः प्रयुक्ते हेतौ विशेषविकल्पैर्निराकरणे धूमाद्यनुमानभङ्ग इति । मैवम् । अनिर्वचनीयासिद्धेरेव । न खल्वसिद्धाश्रयं सामान्यं सिद्धं भवति१ । ‘दृश्यत्वाद्यनुमानेष्वप्येत एव दोषाः’ इत्यस्यैवायं प्रपञ्चः । न चैतत्प्रागनुक्तमेव । प्रकृतत्वसाम्ये सम्भवे च सत्यर्धजरतीयानुपपत्तेः ।
(ज.टि.) तेनैवेति ।। मिथ्यात्वरूपसाध्यरहितेनेत्यर्थः ।
स्थलान्तरं न गवेषणीयमित्येवकारार्थः । विशेषविकल्पैरिति ।। सत्त्वा-निर्वचनीयत्वासत्त्वविकल्पैरित्यर्थः । सर्वानुमानेति२ ।।धूमाद्यनुमानोऽपि ‘किं नीलधूमो हेतुः, उत रक्तधूमो वा’ इत्यादिना विकल्प्य दूषणस्य सम्भवाद् इत्यर्थः  । उक्तस्यैव विस्तरेणोक्तौ प्रपञ्चरूपता । दृश्यत्वाद्यनुमानेष्विति ।। ‘वाक्ये अनिर्वचनीयासिद्ध्याऽप्रसिद्धिरेव अभिप्रेता न तु दृश्यत्वादिहेत्वसिद्धिः’ इति प्रागनुक्तमेवेति शङ्कितुर्हृदयम् । अर्धजरतीयेति ।। ‘अर्धं जरत्याः कामयते अर्धं न कामयते । मुखं जरत्याः कामयते । अङ्गान्तरं न कामयते’ इति न्यायार्थः । ‘अर्धचरतीय’ इति क्वचित् पाठः । तत्र अर्धम् अलाबुफलं भक्षणाय । अर्धन्तु बीजायेत्यर्थः । तथा च अर्धं पाकाय अर्धं प्रसवायेति यथा नोपपद्यते अलाबुफलस्य परिपक्वत्वे तद्बीजेन उत्तरत्र जननसम्भवेऽपि३ भोजनार्थं पाकायोगात् । कोमलत्वे तु भोजनार्थं पाकसम्भवेऽपि तद्बीजेन अङ्कुरप्रसवायोगात् । किन्तु समग्रमपि अलाबुफलं केवलपाकाय वा । केवलप्रसवाय वा । तथा एकन्यायविषयाणां मध्ये एकदेशस्य परित्यागो न कर्तव्य इति भावः । एवञ्च  ‘अनिर्वचनीयासिद्धेः’ इत्यत्र दृश्यत्वाद्यनुमानेष्विति वाक्यार्थप्रपञ्चनरूपत्वमुपपद्यत इति भावः ।
(दृश्यत्वाद्यनुमानानां प्रतितर्कपराहतिसमर्थनम्)
(टी.) अथवा प्रतिकूलतर्कपराहतिमनेनाऽह- यदि जगन्मिथ्या स्यात्तदा दृश्यत्वाद्यनुमानस्यापि जगदन्तःपातित्वेन मिथ्यात्वेनासिद्धिः स्यात् । अन्यथा तेन व्यभिचारापातात् । 
ननु न वयं मिथ्यापदेन जगतोऽसत्त्वमाचक्ष्महे । किं नामा-निर्वचनीयत्वमेवातः कथं तदन्तःपातित्त्वेनानुमानस्यासिद्धिरिति चेत् न । तथा सत्यनिर्वचनीयासिद्धेरप्रसिद्धविशेषणत्वस्योक्तत्वादिति ।
(ज.टि.) अन्यथेति ।। १असत्यत्वं चेत्यर्थः ।
(दृश्यत्वाद्यनुमानानां दृष्टान्तस्य साध्यसाधनवैकल्यसमर्थनम्)
(टी.) अथवा शुक्तिरजतादेरनिर्वचनीयासिद्धेस्तथा शुक्तिकाया एव दृग्विषयत्वाभ्युपगमादनिर्वचनीयतयाऽभिमतस्य रजतस्यासिद्धेर-दृश्यत्वाद् दृष्टान्तस्य साध्यसाधनवैकल्येनानुमानस्यानुपपत्तिरिति योजनीयम् ।
(ज.टि.) शुक्तिकाया एवेति ।। ‘यत्सन्निकृष्टकरणेन’ इत्याद्यनित्यज्ञान-विषयलक्षणानुसारेण तत्ववादिभिरस्माभिः शुक्तेरेव दृग्विषयत्वाभ्युपगमादिति भावः । साध्यवैकल्यस्फोरणाय आह– अनिर्वचनीतयाऽभिमतस्येति ।। साधनवैकल्यस्फोरणाय आह– अदृश्यत्वादिति ।। आदेशं= प्रश्नम्, अप्राक्षः= अपृच्छः, श्वेतकेतुं प्रति उद्दालकस्य इदं वाक्यं छान्दोग्योपनिषदि, मतं= मननविषयीकृतम् ।
(उत तमादेशमित्यादिश्रुतीनां पराभिमतार्थानुवादः)
(टी.) मा भूदनुमानात्प्रपञ्चमिथ्यात्वसिद्धिः श्रुत्या तु भविष्यति । तथा हि । ‘उत तमादेशमप्राक्ष्यो येनाश्रुतं श्रुतं भवत्यमतं मतमविज्ञातं विज्ञातम्’ इति ब्रह्मज्ञानेन सर्वज्ञानमुच्यते । 
न च सर्वस्य वियदादिप्रपञ्चस्य ब्रह्मव्यतिरेकेण परमार्थतः सत्त्वे तदुपपद्यते । तेन ज्ञायते ब्रह्मैव परमार्थसत् । वियदादिकन्तु तत्राऽरोपितम् । तद्व्यतिरेकेण नास्तीत्यस्यार्थ इति । मैवम् । एकविज्ञानेन सर्वविज्ञानस्य सादृश्यप्राधान्याभ्यामुपपत्तेः । न चान्यथोपपद्यमानं वाक्यं प्रपञ्चस्य ब्रह्मण्यारोपितत्वं प्रतिपादयितुं शक्नोति ।
नन्वेकविज्ञानेन सर्वविज्ञानं प्रतिज्ञाय दृष्टान्ताकाङ्क्षायामुच्यते ‘यथा सोम्यैकेन मृत्पिण्डेन सर्वं मृण्मयं विज्ञातं स्यात्’ इत्यादि । तत्र हि कार्यस्य कारणव्यतिरेकेणासत्त्वमवगम्यते । अतः कथमेकविज्ञानेन सर्वविज्ञानमन्यथा व्याख्यायत इति । मैवम् । यथा सोम्येत्यादिदृष्टान्तवाक्येष्वपि पराभिमतस्यार्थस्याप्रतिभासात् । न हि तत्र तत्सूचकं किमप्यस्ति ।
नन्वेतानि दृष्टान्तवाक्यानि ‘वाचारम्भणं विकारो नामधेयं मृत्तिकेत्येव सत्यम्’ इत्यादिवाक्यैर्व्युत्पादितानि । यतो वाचा केवलमस्तीत्यारभ्यते विकारः घटः शरावः उदञ्चनं चेति न तु वस्तुवृत्तेन विकारो नाम कश्चिदस्ति । नामधेयमात्रं ह्येतदनृतम् । मृत्तिकेत्येव सत्यम् । अत एकेन मृत्पिण्डेन परमार्थतो मृदात्मना विज्ञातेन सर्वं मृण्मयं घटशरावोदञ्चनादिकं मृदात्मकत्वाविशेषाद्विज्ञातं भवेदिति । तत्कथं यथा सोम्येत्यादिदृष्टान्तानां कारणव्यतिरेकेण कार्यासत्त्वे तात्पर्याभावः । कथं चैकविज्ञानेन सर्वविज्ञानमन्यथा व्याख्यात इति ।
(वाचारम्भणमित्यादेः स्वाभिमतार्थसङ्कीर्तनम्)
(टी.) स्यादेवम् । यदि वाचारम्भणमित्यादिवाक्यमुक्तार्थं स्यात् । इदं त्वर्थान्तरपरमित्याशयवान् व्याचष्टे-
(मू.)वाचारम्भणं विविधप्रकारः ।
वाचा वागिन्द्रियेणाऽरम्भणमुत्पादनं यस्य तद्वाचारम्भणं साङ्केतिकनाम्नः सञ्ज्ञैषा । तद्विकारः विविधप्रकारः । प्रकारप्रकारिणोरभेदात् । विविधप्रकारवदिति । साङ्केतिकानि नामानि पुरुषमतिवैचित्र्येण विविधप्रकाराणि भवन्तीत्यनित्यानि । न हि नित्यं पुरुषोत्प्रेक्षयाऽनेकविधं भवतीत्युक्तं भवति । 
(मू.)नाम धेयं नित्यं धार्यं नाम मृत्तिकेत्यादिवैदिकमेव
इतिशब्दो वैपरीत्ये वर्तते । ततश्च शब्दादर्थे सम्प्रत्यय इति मृत्तिकाशब्दात्तदर्थे प्राप्ते शब्दपदार्थकं तमवस्थापयति । आदिशब्देन लोहमणिकार्ष्णायसशब्दयोर्ग्रहणम् । एतच्चोपलक्षणम् । उपलक्षणं च समानस्य भवतीत्यवच्छेदकमुक्तम्- वैदिकमिति ।। मृत्तिकेत्यादि-वैदिकमेव धेयं नाम नित्यं धार्यं नाम सर्वदा ज्ञातव्यमित्यनेन संस्कृतनाम्नां नित्यत्वमभिप्रैति । 
(मू.)इत्येतद्वचनं सत्यमिति श्रुत्यर्थः ।
सत्यमर्थाव्यभिचारि । एवं प्राकृतादिभाषाणामनित्यत्वं संस्कृतभाषायाश्च नित्यत्वमुक्तम् । 
ततः किं प्रकृत इत्यत आह- 
(मू.)  अनित्यत्वात्साङ्केतिकं नामाप्रधानं नित्यत्वान्मृत्तिकादि-नामैव प्रधानम् । 
नित्यं ह्यर्थेनौत्पत्तिकसम्बन्धवत्त्वात्परानपेक्षं प्रधानम् । अनित्यं तु काल्पनिकशक्तित्वात् तदपेक्षमप्रधानं भवति । 
अस्तु नित्यत्वानित्यत्वप्रतिपादनं प्राधान्याप्राधान्यज्ञापनार्थम् । प्राधान्यादिज्ञापनमपि कुत्रोपयुज्यत इत्यत आह- 
(मू.)प्रधानज्ञानादप्रधानमपि ज्ञातार्थमिव भवति ।
संस्कृतज्ञानात्प्राकृतादिकं ज्ञातार्थं भवतीत्येतत्प्रमाणविरुद्धमत उक्तं ज्ञातार्थमिवेति । तज्ज्ञानप्रयोजनलाभश्चोपमार्थः ।
(ज.टि.) ‘वाचारम्भणं विकारो नामधेयम्’ इति श्रुतौ (वाचारम्भणमिति) समास इत्यभिप्रेत्य प्रकृते ‘वाचारम्भणं विविधप्रकारः’ इति मूले ‘वाचा’ इत्यस्यार्थमाह– वाचा वागिन्द्रियेणेति ।।
ननु वागिन्द्रियेण उच्चारणापरपर्यायम् आरम्भणं वैदिकमृत्तिकादिनाम-साधारणमित्याशङ्क्य न केवलं साङ्केतिकनामि्न यौगिको वाचारम्भणशब्दः । येन वैदिकनामि्न अतिप्रसङ्गः । किन्तु रूढोऽपीत्याह– साङ्केतिकेति ।। ‘मृत्तिका’ इत्यादिमूले इत्यादिशब्देन मृदादिरूपार्थस्य वैदिकत्वं प्रतीयते । अर्थप्रकरणबलात् । अतः ‘इति’शब्दं व्याख्याति – इतिशब्द इति ।। ‘मृत्तिकेत्येव’ इति श्रुतौ विद्यमान इतिशब्दः स्वशिरस्कस्य मृत्तिकाशब्दस्य अर्थप्रकरणवशान्मृदादिरूपार्थे प्राप्ते तं परिहृत्य मृत्तिकाशब्दपरत्वं व्यवस्था-पयति । प्रकृते अर्थान्तरस्यासम्भवात् । इदमेव वैपरीत्ये वर्तनमित्यर्थः । तथाहि क्वचित् शब्दप्रकरणे इतिशब्दः प्रकरणप्राप्तं शब्दपदार्थकत्वं परिहृत्य अर्थपदार्थकत्वं व्यवस्थापयति स्वशिरस्कपदस्य । यथा ‘न वेति विभाषा’१ इत्यादौ । अर्थप्रकरणे तु प्राप्तम् (प्रसक्तम्) अर्थपदार्थकत्वं निवार्य शब्दपदार्थकत्वं व्यवस्थापयति । यथा ‘गौः शुक्लः’ इत्यर्थप्रकरणे ‘गौरित्ययमाह’ इत्यनुवादकवाक्य इति भावः । इतिशब्दव्याख्यानबीजं स्वयमेवाऽह – ततश्चेत्यादि ।। २शब्दपदार्थकं व्यवस्थापयतीति ।। तं = मृत्तिकाशब्दम्,  शब्दपदार्थकं व्यवस्थापयतीत्यर्थः । एतच्चेति ।। मृत्तिकापदमित्यर्थः । समानस्येति ।। एकोपलक्ष्यतावच्छेदकेन क्रोढीकृतस्येत्यर्थः । नाम धेयं मृत्तिका इति त्रयाणां पदानां एकान्वयस्य दर्शितत्वात् श्रुतौ सत्यपदमात्रम् उर्वरितम्३ । तस्य च पदान्तराभावेनान्वयाप्रतीतौ वचनपदाध्याहारेण ‘इत्येतद् वचनम्’ इति मूलेऽन्वयो दर्शितः । तत्र सत्यपदेन पारमार्थिक-मित्यन्यथाप्रतीतेराह- सत्यमर्थाव्यभिचारीति ।। अयथार्थप्रतिपादनं न भवतीत्यर्थः । नित्यत्वानित्यत्वयोः नामधेयप्राधान्याप्राधान्यहेतुत्वम् उपपादयति– नित्यं हीत्यादिना ।। प्राधान्यादिति ।।
प्राधान्यात् तत्परिज्ञानात् इति पञ्चमी व्यधिकरणे । तत्परिज्ञानात् = संस्कृतनामपरिज्ञानात् । प्राकृताज्ञ, आन्ध्रादिभाषानभिज्ञः ।
(वाचारम्भणमित्यादेः प्रकृतोपयोगसमर्थनम्)
(टी.) तथाऽपि न प्रकृतोपयोगं पश्याम इत्यत आह- 
(मू.)एवं प्रधानस्य परमात्मनो ज्ञानादप्रधानं ज्ञातमिव भवति ।
अनेन यत्, प्राधान्यात् ब्रह्मज्ञानेनाप्रधानस्य जगतो ज्ञानं भवतीति प्रागभिप्रेतम् । तत्र दृष्टान्तप्रदर्शनपरमेवेदं वाक्यम् । न तु मृत्पिण्डादिदृष्टान्तव्युत्पादनाय मृदादिव्यतिरेकेण मृण्मयाद्यसत्त्व-परमित्यतो न मृत्पिण्डादिदृष्टान्तस्य परोक्तार्थे तात्पर्यमित्युक्तं भवति । यथोक्तम्- 
‘प्राधान्यात्तत्परिज्ञानात्प्राकृताज्ञोऽपि पूरुषः । 
 विद्वानित्युच्यते सद्भिरेवं नित्यपरात्मवित् ।।’१ इति ।
ननु यदि कारणव्यतिरेकेण कार्यासत्त्वमत्र न विवक्षितं स्यात्तदा ‘सदेव सोम्येदमग्र आसीत्, तत्तेजोऽसृजत, सन्मूलाः सोम्येमाः सर्वाः प्रजा’ इत्यादिना यदादौ ब्रह्ममात्रावस्थानं तस्मादेव जगतः सृष्टिस्तदायतनत्वमित्याद्युक्तम्, तदसङ्गतं स्यात् । तद्धि जगतो ब्रह्मविवर्तत्वोपपादनेन कार्यस्य पृथगसत्त्वपरं भवतीत्यत आह- 
(मू.)प्राधान्यज्ञापनार्थमेव सृष्ट्यादिकथनम् ।
स्यादिदं सृष्ट्यादिकथनमस्मन्मतेऽसङ्गतम् । यदि ब्रह्मविवर्तादिपरं स्यात् । न चैवं किं तु यद्वाचारम्भणदृष्टान्तेन प्राधान्याद्ब्रह्मज्ञानेना-प्रधानप्रपञ्चज्ञानमुक्तम् । तत्र कथं जगदपेक्षया ब्रह्मणः प्राधान्यमित्यपेक्षायां जगन्निमित्तकारणत्वादिना तज्ज्ञापनार्थमेवेति कथमसङ्गतिः ।
(यथा सोम्यैकेनेत्यादेः स्वाभिमतार्थसङ्कीर्तनम्)
(टी.) ननूपादानादुपादेयस्य पृथगसत्त्वे न चेन्मृत्पिण्डादिदृष्टान्तस्तर्हि व्यर्थ एव स्यात् । तात्पर्यान्तराप्रतीतेरित्यत आह- 
(मू.)   यथा सोम्येत्याद्यपि सादृश्यकथनम् ।
सादृश्यप्राधान्याभ्यां हि ब्रह्मज्ञानेन जगज्ज्ञानमभिमतम् । तत्र यथा सोम्येत्यादिवाक्यं सादृश्यादेकविज्ञानेन सर्वविज्ञानोपपादनाय दृष्टान्तकथनपरमिति कथं तस्य वैयर्थ्यमिति । न केवलं सदेव सोम्येत्याद्यस्मन्मते न व्यर्थम् । अपि तु यथा सोम्येत्याद्यपीति सम्बन्धः ।
(उत तमादेशमित्यादीनां पराभिमतार्थखण्डनम्)
(टी.) अत्र येनाश्रुतं श्रुतं भवति, यथा सोम्यैकेन, वाचारम्भणं विकारः, सदेव सोम्येति चतुर्णां वाक्यानां पराभिप्रेतार्थमना-दृत्यार्थान्तरमुक्तम् । न च तद्युक्तं निर्निबन्धनत्वादित्यतो यथा सोम्येत्यादिदृष्टान्तवाक्यानां तावत्पराभिमतार्थे बाधकमाह–
(मू.)न चैकनखनिकृन्तनविकारः सर्वं कार्ष्णायसम् ।
यद्येते दृष्टान्ताः कार्यकारणभावविवक्षया स्युः । तदैकमृत्पिण्डादि-शब्दाः व्यर्थाः स्युः एकमृत्पिण्डादिविकारत्वाभावात्सर्वमृण्मयादीनाम् । इदं तु सर्वथाऽनुपपन्नम् । ‘यथा सोम्यैकेन नखनिकृन्तनेन सर्वं कार्ष्णायसं विज्ञातं स्यात्’ इति । मृत्पिण्डादेर्हि मृन्मयादिकं प्रति कारणत्वमात्रस्येव । नखनिकृन्तनस्य तु स्वयमपि कार्यस्य कार्ष्णायसं प्र(ति तदपि)तीदमपि नास्ति  ।  किमुतैकनखनिकृन्तनविकारः  सर्वं कार्ष्णायसं न भवतीति । अतो ज्ञायते ‘नैते दृष्टान्ताः कार्यकारणत्वविवक्षया’ इति । सादृश्यं तु मृत्पिण्डादीनां मृन्मयादीनां चास्त्येवेत्यादिस्वार्थोपोद्बलकं च वक्तव्यम् ।
येनाश्रुतमित्येतत्प्राधान्यसादृश्याभ्यामित्येतत्कुत इति चेत्, लोकव्यपदेशानुगुण्यादित्याह- 
(मू.)प्रधानपुरुषज्ञानाद्ग्रामो ज्ञात इति व्यपदेशोऽस्ति । 
एवं सादृश्यादेकगोज्ञानाद्गवान्तरज्ञानमुदाहर्तव्यम् । मुख्यत एवैकविज्ञानेन सर्वविज्ञाने परोक्तरीत्या सम्भवति किमनेनामुख्येनेत्यत आह- 
(मू.)न हि सत्यज्ञानेन मिथ्याज्ञानं भवति । 
शुक्तिज्ञानेन रजतज्ञाननिवृत्तेरेव दर्शनादिति हिशब्दार्थः । एवं वाचारम्भणं सदेव सोम्येति वाक्ययोरपि स्वपरविवक्षितानुगुण्यवैगुण्ये दर्शनीये । तथा ‘नान्योऽतोऽस्ति द्रष्टा’ इत्याद्यात्मैक्य(वाक्य) विचारोऽपि ग्रन्थान्तरानुसारेणात्र कर्तव्यः । 
ननु प्रपञ्चमिथ्यात्वाद्यागमानां प्रतीतार्थानुपपत्त्यादि वर्णितं प्राक् तत्किमनेनेति । सत्यम् । बाह्यानुपपत्तिमेव प्रदर्श्यान्यार्थकल्पना कार्येत्येव तत्रोक्तम् । अर्थान्तरव्याख्यानमान्तरानुपपत्त्यादिप्रदर्शनं चात्र क्रियत इत्यदोषः । तत्प्रदर्शनार्थमेव शङ्कोत्थापनमिति । तदेवं प्रपञ्चमिथ्यात्वादेः कथमप्यसिद्धेः न मुक्तत्वानुमानस्यासिद्धिः प्रमाणविरोधश्चेति स्थितम् ।
(ज.टि.) निर्निबन्धनत्वादिति ।। ‘पराभिमते अर्थे अनादरस्य’ इति शेषः । ‘न चैक’ इति मूले पराभिमतार्थे बाधकापादनाप्रतीतेः तर्कपरतया योजयति– यदीत्यादिना ।। अथवा मूले एकपदवैयर्थ्यमाशङ्क्य आपाद्यसमर्पकतया उपयोग इति मनसि निधाय मूलसूचिततर्कं दर्शयति – यदीत्यादिना ।।
ननु नाऽयं मूलसूचितः तर्कः । ‘न चैक’ इति मूले तर्कशरीरप्रविष्टमृत्पिण्डादिपदानामभावात् इति चेत्, न । न्यायसाम्येन मृत्पिण्डलोहमणिवाक्ययोरपि अस्य तर्कस्य प्रसारात्१ । व्यर्था स्युरिति ।। २विगतप्रयोजनाः विरुद्धप्रयोजनाश्च स्युरित्यर्थः । यदा ‘लोहेन कार्ष्णायसेन’ इत्येतावता पूर्णत्वेन विगतप्रयोजनत्वात् सर्वेषां लोहमयकृष्णायसानां एकलोहमणिनखनिकृन्तनविकारत्वाभावात् इति भावः ।
ननु त्रिष्वपि दृष्टान्तेषु तत्तद्विकारमात्रं सर्वशब्देनोच्यते । अतो नोक्तदोष इति चेत्, न । तथा सति सर्वपदवैय्यर्थ्यापातात् । मृण्मयम् इत्यादिनैव पूर्णत्वात् । ननु त्रिष्वपि मृत्पिण्डादिवाक्येषु एकादिपदवैय्यर्थ्यापादकतर्कस्य प्रवृत्तौ सम्भवत्यां ‘न चैक’ इति मूले नखनिकृन्तनवाक्यमात्रे एकपदवैय्यर्थ्यस्य कण्ठत आपादने को विशेषहेतुः? इत्यत आह – इदं त्वित्यादिना ।। स्वयमपि कार्यस्येति ।। घटादिवद् अन्त्यावयविन इत्यर्थः । अन्त्यावयविनो घटादेः द्रव्यान्तरानुपादानत्वस्य नियमेन दर्शनाद् इति भावः । ‘नचैक’ इति मूले शब्दसूचितां स्वार्थे उपपत्तिं चाऽह– सादृश्यं त्वित्यादिना ।।
अत्र अयमाशयः टीकाकाराणाम् – अस्मन्मते ‘यथा सोम्य’ इति वाक्यस्य सादृश्यकथनपरत्वात् सादृश्यप्रतियोगिनीनां च मृदाम् अनन्तत्वेन तद्ज्ञाना-सम्भवात् तद्घटनाय एकपदं सार्थकम् । ‘एकया मृदा’ इत्येवोक्ते परमाण्वादिरूपाया मृदः श्वेतकेतुना प्रत्यक्षेण ज्ञातुमशक्यत्वात् प्रत्यक्षीकृत्य शृङ्गिग्राहिकतया दृष्टान्तप्रदर्शनाय पिण्डशब्दश्च सार्थकः । किञ्च वाचारम्भण-वाक्यस्य मिथ्यात्वे प्रमाणत्वेन उदाहरणमप्यनुपपन्नम् । तत्र मिथ्यात्व-वाचिपदाभावात् ।
न च वाचारम्भणपदमेवास्तीति वाच्यम् । तत् किं मिथ्यात्वे रूढम् उत यौगिकम् ? नाऽद्यः । अभिधानाद्यभावात् । न द्वितीयः । अवयवशक्त्या मिथ्यात्वस्यालाभात् । ननु यथा ‘अन्नमात्रं भुक्तम्’  इत्युक्ते व्यञ्जनाभावो लभ्यते तथा ‘वाचारम्भणम्’ इत्युक्ते वस्तुतो घटादिविकारो नास्तीति मिथ्यात्वसिद्धिरिति चेत् । भवेदेतदेवम् । यद्यत्र मात्रशब्दः श्रूयेत । न चैवम्। तथा च अश्रुतकल्पना दोषः स्यात् । न च अब्भक्षो, वायुभक्षः इतिवत् मात्रपदकल्पकमत्र किमपि अस्ति । येन मिथ्यात्वलाभः स्यात् । किञ्चैवम् अवधारणाध्याहारेण वाचारम्भणशब्दमिथ्यात्वलाभाङ्गीकारे नामधेयपदं पुनरुक्त-त्वेन व्यर्थं स्यात् । तस्यापि नामैव केवलं न विकारो नाम वस्त्वस्तीति त्वया व्याख्यातत्वात् । किञ्च मृत्तिकेत्येव सत्यमित्यत्र इतिशब्दश्च व्यर्थः स्यात् ।  अस्मन्मत इव मिथ्यात्ववादिमते तस्य पदार्थविपर्यासार्थत्वाभावात् । उक्तं हि अनुव्याख्याने –
‘वाचारम्भणमित्युक्ते मिथ्येत्यश्रुतकल्पनम् ।
 पुनरुक्तिर्नाम धेयम् इतीत्यस्य निरर्थता ।
 एको पिण्डो मणिश्चेति पदवैय्यर्थ्यमेव च ।।१’ – इति ।
तदेतत् सर्वं मनसि निधायाऽह – इत्यादिस्वार्थोपोद्बलकं च वक्तव्य-मिति२ ।। न केवलं परोक्तार्थे बाधकम् । किन्तु३ स्वोक्तार्थे उपोद्बलकमपीत्यर्थः । प्रागिति ।। प्रत्यक्षबाधितं च जगन्मिथ्यात्व-मित्यादावपीत्यर्थः । बाह्यानुपपत्तिमेवेति ।। विजातीयं यत् प्रत्यक्षादिकं तद्विरोधरूपानुपपत्तिमेवेत्यर्थः । तत्रेति ।। वेदवेदानुसारिष्वित्यर्थः४ । आन्तरेति ।। तद्वाक्यगतैकमृत्पिण्डादिपदवैय्यर्थ्यरूपामान्तरानुपपत्ति-मित्यर्थः । अत्र चेति ।। वाचारम्भणमित्यादावित्यर्थः ।  
(मुक्तत्वानुमानस्य विपक्षे बाधकोक्तिः)
(टी.) नन्वस्तु मुक्तत्वं, भेदस्तु मा भूत् किं बाधकम् । तथा च विपक्षे बाधकाभावादप्रयोजको मुक्तत्वहेतुर्भिन्नत्वस्येति तत्राऽह- 
(मू.) मुक्तामुक्तयोर्भेदाभावे मुक्तस्य संसारः संसारिणो मुक्तत्वं वा स्यात् । 
यदि मुक्तस्य भेदो न स्यात्तदा संसारिणोऽपि तादात्म्यमुक्तं स्यात्ततश्च मुक्तस्य संसारिणैकीभूतस्य तद्गतः संसारः प्रसज्येत । तथा च मुक्तत्वमेव न स्यात् । अथवा मुक्तेनैकीभूतस्य संसारिणो मुक्तत्वं स्यात् । तथा च मुक्तामुक्तव्यवस्थाभावः  प्रसज्येत । न हि स एव तदैव मुक्तोऽमुक्तश्चेति युज्यते । अतः कथं विपक्षे बाधकाभावः । 
ननु मुक्तस्य संसारः स्यादिति किं संसाराधिकरणस्वरूपैक्यमापाद्यते उत संसारानुभवः । नाऽद्यः । इष्टापादनात् । आपाद्याऽपादकयो-र्भेदाभावाच्च । न द्वितीयः । अनुभवस्यान्तःकरणादिसापेक्षत्वात् । अन्तःकरणादेश्चाज्ञानकृतत्वात् निवृत्ताविद्यस्य च तदन्वयायोगात् । एवं संसारिणो मुक्तत्वं स्यादिति कोऽर्थः । किं संसाराधिकरणस्वरूपस्यैव मुक्तत्वं स्यादिति । किं वा संसारिण एव सतो मुक्तत्वानुभवः स्यादिति। न तावत्प्रथमः । पूर्ववदिष्टापादनादिप्रसङ्गात् । न द्वितीयः । संसारिणो मुक्ताद्भेदसद्भावात् । मुक्तस्य संसारिणो भेदाभावे कथं संसारिणो मुक्ताद्भेद इति चेत् । स्यादप्येषा अनुपपत्तिः । यद्ययं भेदो वास्तवः स्यात् । अज्ञानकृतो हि मुक्तात्संसारिणो भेदः । सोऽज्ञानिनः संसारिणः प्रतीयते । न निवृत्ताज्ञानस्य मुक्तस्य । अतः काऽनुपपत्ति-रित्याशङ्क्याऽह- 
(मू.)यद्यज्ञानकृतो भेदस्तर्हीश्वरस्याज्ञानाभावात्संसारिणैक्यं तेनानुभूयेत ।
अत्र भिद्यत इति भेदोऽन्तःकरणादिकमुच्यते । यद्यनुभवनिमित्त-मन्तःकरणादिकमज्ञानकृतमिति निवृत्ताज्ञानस्य तदभावात् संसारानुभवो न प्राप्नोति । यदि वाऽज्ञानकृतो भेदो मुक्तात्संसारिणोऽस्तीति न तस्य मुक्तत्वानुभवप्रसङ्गः । तथाऽपीश्वरेण संसारिणैक्यमनुभूयेतेति विपक्षे बाधकमस्त्येव । कुतः । ईश्वरस्याज्ञानाच्छादनाभावाद् विक्षेप-सद्भावाभ्युपगमाच्च ।
नन्विदमसङ्गतम् । मुक्तस्य भेदाभावे बाधकमुपक्रान्तम् । ईश्वरस्य संसारिणैक्यानुभवस्त्वापाद्यते । मैवम् । मुक्तशब्देनेश्वरस्याप्यत्र सङ्ग्रहणादिति  ।  उक्तं चैतत् प्राक् ‘ईश्वरोऽपि विमतपदेन गृह्यते’ इति । ‘यदुक्तं मुक्तस्यान्तःकरणाद्यभावान्न संसारानुभवप्राप्तिरिति । तदसत् । निर्विशेषैकरसे चैतन्ये अन्तःकरणसंसर्गभावाभावयोरप्य-योगात्  ।  अज्ञानसदसद्भावाभ्यामिति चेत्  । एतदपि तादृगेव  ।  एवं संसारिणोऽज्ञानकल्पितभेदसद्भावोऽपि परास्तः । मुक्तस्यापि प्रसङ्गात् । बिम्बप्रतिबिम्बयोरिवावदातत्वमलिनत्वे मुक्तामुक्त-योर्व्यवस्था किं न स्यादिति चेत् न । विप्रतिपत्ते’ इति यद्यपि पूर्वोक्तावतिप्रसङ्गौ शक्योपपादनौ । तथाऽपि शिष्यैरेव तदूह्यतामित्यतिप्रसङ्गान्तरमेतदुक्तमिति ज्ञातव्यम् । अन्यथा नावक्ष्यदेवेति ।
(ज.टि.) तदन्वयेति ।। अन्तःकरणसम्बन्धेत्यर्थः । संसारिण इति ।।  एवं च सति मुक्तसंसारिणोः १मुक्तत्वसंसारित्वानुभवाननुभवावुपपादयति – अज्ञानकृतो हीत्यादिना ।। यदि अज्ञानेति वाक्ये पूर्वोक्तप्रसङ्गे बाधकोद्धारपुरःसरं प्रसङ्गान्तर-परतया योजयितुं भेदशब्दम् अर्थान्तरपरतया व्याचष्टे – अत्रेति ।। अथवा ‘यदि अज्ञानकृतः’ इति मूले भेदशब्दस्य अन्योन्याभावपरत्वे अन्तःकरणादेश्च अज्ञानकृतत्वादिति प्राप्तशङ्कानुवादरूप-तानुपपत्तिं ‘यद्यज्ञानकृत’ इति मूलस्येत्यत आह–अत्रेति ।। स्वव्याख्याना-नुसारेण पूर्वोक्तप्रसङ्गे बाधकमुद्धरति– यदीत्यादिना ।। प्रसङ्गान्तरमाह – तथाऽपीत्यादिना ।।
ननु उत्तरत्र ‘भेदाद्यनुभवस्य भ्रान्तित्वाङ्गीकारे’ इति वाक्यावतारिकासमये ‘तथाऽपि विक्षेपसद्भावात्’ इति वाक्ये ईश्वरेऽपि विक्षेपाख्यशक्त्यभ्युपगमात् तस्याश्च स्वाश्रयीभूताज्ञानमन्तरेण निराश्रयाया अवस्थानायोगात् ‘अज्ञानकृत’ इति मूले कथमज्ञानाभावादित्युक्तम् ? इत्यत आह– अज्ञानाच्छादना-भावादिति ।। परैः तथा अभ्युपगमाद्् इति भावः । अज्ञानस्य आवरणं विक्षेपश्चेति शक्तिद्वयम् । तत्र विद्यमानस्य प्रतिभासप्रतिबन्धिका आवरणशक्तिः । तस्य अभावात् संसारिणा ऐक्यम् अनुभूयेत इति भावः । इतोऽप्यवश्यं संसारिणैक्यमीश्वरेणानुभूयत इत्याह- विक्षेपेति ।। अस्येश्वरेण संसारिणैक्यमनुभूयत इति पूर्वेण सम्बन्धः । चैतन्यमात्रैक्यस्य परमते पारमार्थिकत्वेऽपि संसारावच्छिन्नेन साकमैक्यस्य कल्पितत्वाद् विक्षेपस्य च कल्पितानुभवानुकूलत्वरूपं संसारिणैक्यमनुभूयत इति भावः । १इतोप्यवश्यं संसारिणा ऐक्यमीश्वरेणानुभूयते इत्याह- विक्षेपेति ।। अस्य ईश्वरेण संसारिणैक्यमनुभूयतेति पूर्वेण सम्बन्धः । चैतन्यमात्रैक्यस्य परमते पारमार्थिक-त्वेऽपि संसारावच्छिनेन साकमैक्यस्य कल्पितत्वात् विक्षेपस्य च कल्पितानुभवानुकूलत्वरूपं संसारिणैक्यम् ईश्वरेणावश्यमनुभूयत इति भावः । असङ्गतिमुपपादयति – मुक्तस्येति ।। प्रागिति ।। ‘विमतो भिन्नः मुक्तत्वात्’ इत्यादिवाक्यव्याख्यानावसर इति भावः । एतदपीति ।। अज्ञानस्य सदसद्भावकथनमपि निर्विशेषैकरसे चैतन्ये विरुद्धमेवेत्यर्थः । परास्त इति ।। अज्ञानाभावादेवेति भावः । दूषणान्तरमाह– मुक्तस्यापीति ।। ईश्वरस्यापीत्यर्थः। विप्रतिपत्तेरिति ।। ईश्वरजीवयोः बिम्बप्रतिबिम्बभाव एव आवयोः विवादादिति भावः । पूर्वोक्ताविति ।। ‘मुक्तामुक्तयोः’ इति वाक्योक्तावित्यर्थः । शक्योपपादनाविति१ ।। आश्रयाभावाद् विषयाभावाच्च परमते अज्ञानस्यैव अभावेन मुक्तसंसारिणोराविद्यकभेदस्यापि वक्तुमशक्यत्वात् शक्यप्रतिपादनाविति भावः । एतदिति ।। ईश्वरेणैक्यम् अनुभूयते एतदित्यर्थः । अन्यथेति ।। अशक्यप्रतिपादनत्व इत्यर्थः । आचार्यः, पूर्वोक्तावतिप्रसङ्गाविति च शेषः ।
(ईश्वरस्य संसारिणैक्याननुभवसमर्थनम्)
(टी.) नन्वीश्वरेण संसारिणैक्यमनुभूयत एव । अतो नैतदनिष्टापादनमित्यत आह- 
(मू.)  ततश्च दुःखित्वं स्यात् ।
ईश्वरस्येति वर्तते । ‘यो दुःखिनैक्यमनुभवति स दुःखी । यथा सम्प्रतिपन्नः’ इति व्याप्तेः । यदीश्वरः संसारिणैक्यमनुभवेत्तदा दुःखी प्रसज्येत । न चैवम् । ततो नेश्वरस्य संसारिणैक्यानुभवोऽङ्गीकर्तुमुचितः ।
(ईश्वरस्य संसारिणः स्वस्य भेदानुभवसमर्थनम्)
(टी.) किञ्चेश्वरवचनैस्तस्य संसारिभेदानुभव एवानुमीयते । कुतस्तत्रा-भेदानुभवप्रत्याशेत्याशयवानाह- 
(मू.) तान्यहं वेद सर्वाणि न त्वं वेत्थ परन्तप ।१
तानि व्यतीतानि जन्मानि । अत्र ज्ञानित्वाज्ञानित्वाभ्यां भेदोऽभिधीयते । 
(मू.)सुखं दुःखं भवो भावो भयं चाभयमेव च । 
अहिंसा समता तुष्टिस्तपो दानं यशोऽयशः ।।
भवन्ति भावा भूतानां मत्त एव पृथग्विधाः ।२
भव उत्पत्तिः, भावः सत्ता, समता द्वन्द्वेषु निर्विकारत्वं, तुष्टिर्विषया-लम्बुद्धिः, भावाः धर्माः । अत्रेश्वरत्वेशितव्यत्वाभ्यां भेदोक्तिः । 
(मू.)यस्मात्क्षरमतीतोऽहमक्षरादपि चोत्तमः । 
अतोऽस्मि लोके वेदे च प्रथितः पुरुषोत्तमः ।।३
अत्राप्युत्कृष्टत्वापकृष्टत्वाभ्यां भेदवचनम् ।
(मू.)इत्यादिनेश्वरेणापि भेदस्यैवानुभूयमानत्वाच्च ।
ईश्वरेणापीत्यपिशब्दस्योपर्युपयोगः । भेदस्य संसारिभिरिति शेषः । न हीश्वरोऽर्जुनस्यानाप्तः । येनाननुभूतमपि वदेदिति सम्भावयामः । तदेवं विपक्षे बाधकसद्भावान्नायमप्रयोजको हेतुरिति सिद्धम् ।
(ज.टि.) ‘तान्यहं वेद’ इति श्लोके ‘तानि’ इत्यस्य ‘बहूनि मे व्यतीतानि जन्मानि तव चार्जुन’ इति पूर्वोक्तजन्मपरामर्शित्वमित्यत आह- तानीति ।। भेदोऽभिधीयत इति ।। ‘घटेन जलमाहर’ इत्यत्र छिदेतरवत्ववद् योग्यतावच्छेदकतया प्रामाण्यम् इत्यर्थः । भवभावशब्दयोरेकार्थप्रतीतिं वारयतिभव इति ।। समतातुष्ट्योः भेदमाह- समतेत्यादिना ।। ‘इत्यादिना’ इति मूले भेदस्यापीत्यपिशब्देन अभेदस्यापीति प्रतीतिं वारयितुमाह- ईश्वरेणापीति ।। अपिपदस्य ईश्वरपदेनान्वयाङ्गीकारे वैयर्थ्यं स्यादित्यत आह- उपरीति ।। ‘तत एव’ इति उत्तरवाक्ये परामर्शसौकर्यार्थमित्यर्थः । 
(मुक्तावपि भेदस्यानिवृत्तिसमर्थनम्)
(टी.) एवं मुक्तत्वहेतुना मुक्तस्य भेदवत्तां प्रसाध्यानुमानान्तरेणापि साधयति–
(मू.)तत एवाभ्रान्तत्वान्न मुक्तस्यापि भेदनिवृत्तिः । 
तत एवेश्वरेणाप्यनुभूयमानत्त्वात् । अभ्रान्तत्वादीश्वरस्येति शेषः । इदमुक्तं भवति । विमतो भेदो मुक्तौ न निवर्तते । ईश्वरेणानुभूयमानत्वात् । स्वरूपवदिति ।
नन्वीश्वरेणानुभूयमानोऽपि ब्रह्मात्मभेदो मुक्तौ निवर्तताम् । किं विपक्षे बाधकमित्यत उक्तम्- अभ्रान्तत्वादिति ।। यदीश्वरेणानुभूयमानमपि बाध्येत तदेश्वरस्य भ्रान्तत्वं प्रसज्येत । बाध्यशुक्तिरजतद्रष्टृवत् । तस्य त्वभ्रान्तत्वान्न तेनानुभूयमानो ब्रह्मात्मभेदो निवर्तत इति । अथ वाऽनुमानेन मुक्तस्य परमात्मनो भेदं प्रसाध्य प्रत्यक्षेणापि तत्साधनायेदं वाक्यम् । यदुक्तमीश्वरेणापि भेदोऽनुभूयत इति तत एव ईश्वरप्रत्यक्षादेव मुक्तस्यापि भेदनिवृत्तिर्नास्तीति गम्यते । 
नन्वीश्वरेण स्वस्मात्संसारिणो भेदः प्रत्यक्षेण गृह्यते । मुक्तस्य भेदः साध्यते । किं केन सङ्गतमित्यत उक्तम्- अभ्रान्तत्वादिति ।। भेदस्येति शेषः ।  ईश्वरेणानुभूयमानो हि स्वस्मात् संसारिणो भेदो न तावद् भ्रान्तः । ईश्वरस्य भ्रान्तिकारणाविद्यावरणाभावात् । ततश्च पारमार्थिकभेदस्य मुक्तावप्यवस्थानमीश्वरप्रत्यक्षेणैव सिद्धं भवतीति ।
(ज.टि.) यदुक्तमिति ।। त्वदुक्तमित्यर्थः । ‘इत्यादिना ईश्वरेण भेदस्य’ इति पूर्ववाक्य इति शेषः । पूर्वम् ईश्वरस्य अभ्रान्तत्वादिति योजना कृता । अधुना भेदस्य अभ्रान्तत्वादिति योजयितुं तदनुसारिणीं शङ्काम् उत्थापयति – नन्वीश्वरेणेत्यादिना ।। ईश्वरप्रतियोगिकसंसारिकधर्मिको भेदः ईश्वरप्रत्यक्ष-विषयः । मुक्तजीवधर्मिको भेदो अनुमानसाध्यः । एवं प्रत्यक्षानुमानयोः भिन्नविषयत्वात् प्रत्यक्षेणापि तत्साधनाय ‘इदम्’ इति पूर्वोक्तानुपपत्तिरिति शङ्कितुराशयः । सत्यभेदमात्रम् अनङ्गीकुर्वाणां प्रति अनिर्धारितधर्मिविशेष-भेदमात्रावस्थानम् अस्माभिः साध्यते । तावताऽपि पूर्तेरित्याशयेन परिहरति– ईश्वरेणेत्यादिना ।। आशयमाविष्करोति– ततश्चेति ।। पारमार्थिकेति स्वरूपकथनम् । मुक्तौ अवस्थानोक्त्यैव पारमार्थिकत्वलाभादिति ।
(जीवेश्वरयोर्भेदवादिमतनिरासः)
(टी.) अत्रापर आह- ‘नेश्वरेण स्वस्मात्संसारिणो भेददर्शनेऽपि मुक्तस्य भेदः सिद्ध्यति । न हि वयं मायावादिन इव जीवब्रह्मणोर्जीवानां वा भेदमपारमार्थिकं ब्रूमः । किं तूपाधिकृतमेव । अतः पारमार्थिकत्वादी-श्वरेणानुभूयमानत्वं च युज्यते । उपाधिकृतत्वादुपाधिनाशे मुक्तौ तन्नाशात् स्वाभाविकाभेदश्च सिद्ध्यति’ इति । अत्रोच्यते । स्यादेवं यद्यभेदः स्वाभाविको भेदस्त्वौपाधिक इत्युपपद्येत । न चैवम् । अभेदस्य स्वाभाविकत्वे सुखदुःखाद्यनुसन्धानप्रसङ्गात् । न हि चैतन्यैक्ये स्वाभाविके वर्तमानसुखदुःखाद्यनुसन्धानं क्वचिद् दृष्टम् ।
ननु वयं जीवान् परब्रह्मणोंऽशानभ्युपगच्छामः । तत्रांशानामेव किमन्योन्यसुखदुःखाद्यनुसन्धानमापाद्यते । उतांशिनः । नाऽद्यः । हस्तपादाद्यवच्छिन्नात्मांशानां तदभावात् । औपाधिक-भेदस्य विद्यमानत्वाच्च । अत एव न द्वितीयोऽपीति । मैवम् । अंशिनः परमेश्वरस्यैव स्वाभाविकाभेदे सकलजीवगतसुखाद्यनुसन्धानापादनात् । 
ननूक्तमत्र जीवेश्वरयोः स्वभावेनाभेदेऽप्युपाधिकृतभेदस्य सत्त्वान्न जीवगतसुखदुःखाद्यनुसन्धानप्राप्तिरीश्वरस्येति, तत्राऽह- 
(मू.)न चोपाधिभेदमात्रेणेश्वरस्य दुःखाभावः ।
उपाधिकृतो भेदः उपाधिभेदः । दुःखमित्युपलक्षणम् । सति स्वाभाविकाभेद इति मात्रशब्देन सूचयति ।
कुतो नेत्यत आह- 
(मू.)हस्तपादाद्युपाधिभेदेऽपि भोक्तुरेकत्वानुभवात् ।
अत्राप्युपाधिकृतो भेदः उपाधिभेदः । भोक्तुरेकत्वानुभवादि-त्येकस्यैवांशिनः सर्वानुसन्धानदर्शनादिति यावत् । इदमुक्तं भवति । यथा देवदत्तेन स्वगतं सुखाद्यनुसन्धीयते । तथेश्वरेणाप्यभेदे सति सकलजीवगतमनुभूयेतेत्यापादिते नोपाधिभेदादिति वदतः परस्य कोऽभिप्रायः । किं वैषम्यमात्रप्रदर्शनमुतानुसन्धाने नाभेदमात्रं प्रयोजकं, किन्नाम ? औपाधिकभेदाभावे सति । न चैतत्प्रयोजकं प्रकृतेऽस्तीति व्यापकनिवृत्त्या व्याप्यानुसन्धाननिवर्तनमिति । नाऽद्यः । तस्यानुपयुक्त-त्वात् । न द्वितीयः । हस्तपादाद्युपाधिकृतभेदे सत्यप्यंशिनोऽनुसन्धाना-दौपाधिकभेदाभावस्य व्यापकत्वासिद्धेरिति ।
स्यादेवम् । यद्यौपाधिकभेदाभावे सत्यभेदमेवानुसन्धाने प्रयोजकं ब्रूमः । किन्तु विश्लिष्टोपाधिकृतभेदाभावे सति । तथा च न व्यभिचारः। औपाधिकभेदसद्भावेऽप्येकस्मिन् शरीरे विश्लिष्टोपाधिकृतभेदाभावात् । न चैतत्प्रयोजकं प्रकृतेऽस्ति । उपाधीनां विश्लेषात् । अतो नानुसन्धानमित्यत आह- 
(मू.)उद्यतायुधदोर्दण्डाः पतितस्वशिरोक्षिभिः ।
पश्यन्तः पातयन्ति स्म कबन्धा अप्यरीन् युधि ।।
इति भारतवचनान्न विश्लेषाद्विशेषः । 
भारतवचनाद्विश्लिष्टोपाधिकृतभेदे सत्यप्यनुसन्धानप्रतीत्या तदभावस्य व्यापकत्वाभावादिति शेषः । विश्लेषादुपाधीनामिति शेषः । विशेषो हस्तपादादीत्युदाहरणादननुसन्धानलक्षणः ।
(ज.टि.) अपर इति ।। भट्टभास्कर इत्यर्थः । उपाधिकृतमेवेति ।। ‘पारमार्थिकम्’ इति शेषः । अतीतसुखादिव्यावृत्त्यर्थं वर्तमानेत्युक्तम् । तदभावादिति ।। सुखाद्यनुसन्धानाभावादित्यर्थः । न हि हस्तावच्छेदेन सुखं विद्यमानं पादावच्छेदे-नानुभूयत इति भावः । अत एवेति ।। औपाधिकस्य अविद्यमानत्वादेवेत्यर्थः । उपलक्षणमिति ।। सुखादेरिति शेषः । 
नन्वनौपाधिकभेदेन दुःखाद्यनुसन्धानाभावे अंशिनः परेणाभिहिते ‘हस्ते’ति मूलवाक्येन भोक्तुरेकत्वानुभवाभिधानम् असङ्गतम् इत्यत आह– भोक्तुरेकत्वेत्यादिना ।। मूले ‘भोक्तुरेकत्वानुभवात्’ इत्यस्य हेतोः साध्यानुक्त्या अंशांशिनोः यत्किञ्चिद्विषये वैषम्यमात्रप्रदर्शनमात्रप्रतीतौ सत्यां तां वारयन् एकत्वानुभव इति हेतोः दुःखाद्यनुसन्धानादौ औपाधिकभेदाभावस्य प्रयोजकाभावः साध्य इति वक्तुं मूलस्य अभिप्रेतार्थं विकल्पमुखेन परिशेषयति– इदमुक्तमित्यादिना ।। सकलजीवगतदुःखादिकमिति ।।१ औपाधिक-भेदाभावे सतीति शेषः । अभेद इत्यनुषज्यते । तस्येति ।। वैषम्यमात्र-स्येत्यर्थः । सुखाद्यनुसन्धानविषये वैषम्यस्यैव प्रस्तुतत्वादिति भावः । अभेदमेवेति ।। विशिष्टोपाधिकृतभेदाभावे सतीत्यविशेषितमिति एवकारार्थः । अत एव तथा एवकारव्यावर्त्यमाह– किन्त्विति ।। उपाधीनामिति ।। देवदत्ताद्यंशिनिष्ठानाम् उपाधीनां परस्परं विभागाद् इति भावः । ‘न विश्लेषाद् विशेषः’ इति मूले विश्लेषादित्यस्य अननुसन्धाने साक्षात् हेतुत्वं प्रतीयते । तच्च प्रकृतासङ्गतम् । तथा सति अस्य मूलस्य ‘२विश्लिष्टोपाधिकृतभेदाभावे सति अभेदानुसन्धाने प्रयोजकः । अतो न व्यभिचारः’ इति पूर्वप्राप्तचोद्यनिरासकत्वापत्तेरित्यतः शेषपूरणेन योजयति– भारतवचनादि-त्यादिना ।। तदभावस्येति ।। विश्लिष्टोपाधिकृतभेदाभावस्येत्यर्थः । व्यापकत्वाभावादिति शेष इति ।। अनुसन्धानव्यापकत्वाभावादिति शेष इत्यर्थः । १रुधिरस्रावादिकृतवैषम्यस्य सत्त्वात् कथं ‘न विश्लेषाद् विशेषः’ इति मूलमित्याशङ्क्य मूले व्याख्येयं पदमुपादत्ते– विशेष इति ।। विशेषपदस्य अननुसन्धानलक्षणविशेषपरतया व्याख्याने मूले ज्ञापकमाह– हस्तपादादीति ।। 
(मुक्तेश्वरयोः स्वाभाविकभेदोपसंहारपूर्वकं मुक्तत्वानुमानोपसंहारः)
(टी.) तदेवं जीवेश्वरभेदस्यौपाधिकत्वेऽपि स्वाभाविकाभेदेनेश्वरस्य जीवगतदुःखाद्यनुसन्धानप्रसङ्गस्यावर्जनीयत्वात् तदङ्गीकारस्य च प्रमाणविरुद्धत्वात् स्वाभाविक एव जीवेश्वरभेदो न त्वौपाधिक इति स्थितम् । ततश्च किं प्रकृते । तत्राऽह- 
(मू.)अतोऽनौपाधिकत्वादेव भेदस्य न मुक्तस्येश्वरैक्यम् ।
अत इति ।। जीवगतसुखदुःखाद्यनुसन्धानाभावादीश्वरस्य । 
न ह्यनौपाधिकं कदाचिदन्यथा भवति । स्वभावहानौ स्वरूपहानिप्रसङ्गात् । एतेनेश्वरेण भिन्नाभिन्नो मुक्त इत्यपास्तम् । अभेदेनानुसन्धानानिवारणादिति ।।
(ज.टि.) स्वभावहानाविति ।। ‘अनौपाधिकस्य हानौ अङ्गीक्रियमाणायाम्’ इति शेषः ।
(आगमेनापि मुक्तेश्वरभेदसमर्थनम्)
(टी.) एवं प्रत्यक्षानुमानाभ्यां मुक्तेश्वरभेदं प्रसाध्याऽगमेनापि साधयति-
(मू.)‘इदं ज्ञानमुपाश्रित्य मम साधर्म्यमागताः । 
सर्गेऽपि नोपजायन्ते प्रलये न व्यथन्ति च ।।’१
अत्र साधर्म्यमागता इति भेदोक्तिः  ।  न ह्यभेदे समानधर्मत्व-मस्ति । न चैते न मुक्ता इति वाच्यम् । सर्गप्रलयाभावलिङ्गात् ।
(मू.)‘यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम् । 
  तदा विद्वान् पुण्यपापे विधूय निरञ्जनः परमं साम्यमुपैति ।।’२
पश्यतीति पश्यो जीवः । अत्रापि साम्यमुपैतीति भेद उच्यते । संसारेऽपि साम्यसद्भावात् परममिति विशेषणम् । अभिव्यक्तमिति यावत् । अत्र ‘पुण्यपापे विधूय’ ‘निरञ्जन’ इति मुक्तलिङ्गम् । 
(मू.)इ(त्यादि)ति मुक्तभेदवचनेभ्यश्च ।
मुक्तेश्वरभेदः सिद्ध्यतीति शेषः ।
(अभेदपरवत्प्रतीयमानागमानां गत्यन्तरकल्पनम्)
(टी.) ननु यथा मुक्तेश्वरभेदे वाक्यानि सन्ति । तथा तदभेदेऽपि ‘परेऽव्यये सर्व एकीभवन्ति’ ‘परं ब्रह्म वेद ब्रह्मैव भवति’ इत्यादीनि वाक्यानि सन्ति । तत्कथं निर्णय इत्यत आह- 
(मू.)एवं प्रत्यक्षानुमानागमविरुद्धत्वादभेदविषयवत् 
प्रतीयमानान्यपि वाक्यानि सादृश्याद्यर्थान्येव योजनीयानि । 
आदिशब्देन स्थानैक्यमत्यैक्ये गृह्येते । सत्यम् । मुक्तेश्वरभेद इव तदभेदेऽपि सन्ति वाक्यानीति । तथाऽपि तान्यर्थान्तरे योज्यानि । कुतः । भेदवाक्यानामुक्तरीत्या प्रत्यक्षाद्यनुसारित्वेन प्रबलतया तद्विरोधात् । बलवद्विरोधे  दुर्बलस्यार्थान्तरयोजनाया न्याय्यत्वादिति । न केवलमिदं न्यायप्राप्तं किन्तु पुराणसिद्धं चेत्याह- 
(मू.)‘विरुद्धवत्प्रतीयन्ते आगमा यत्र वै मिथः ।
 तत्र दृष्टानुसारेण तेषामर्थोऽन्ववेक्ष्यत ।।’ इति ब्राह्मवचनाच्च ।
पारमार्थिकविरोधे त्याज्यत्वमेव स्यात् । न तु व्याख्येयत्वमित्यतो विरुद्धवदित्युक्तम् । प्रागप्यभेदविषयवदिति । यदि तर्हीत्यर्थे यत्र तत्रेति निपातौ । दृष्टं प्रत्यक्षम् । ये आगमाः प्रत्यक्षानुकूलाः तदनुसारेणेतरे-षामर्थो द्रष्टव्य इति यावत् । वचनाच्च भेदागमानुसारेणाभेदागमाः सादृश्याद्यर्थे योज्या इति गम्यत इति शेषः ।
(भेदाद्यनुभवस्य भ्रान्तित्वनिरासः)
(टी.) ननु विमतो भेदभेदिवैलक्षण्यादिप्रत्ययो भ्रमः । भेदादिप्रत्य-यत्वात् । अब्रह्मज्ञानत्वाच्च । चन्द्रभेदादिप्रत्ययवदित्यादियुक्त्या प्रत्यक्षादिजन्यस्य भेदाद्यनुभवस्य भ्रान्तित्वेन कथं तद्विरोधादभेद-विषयवाक्यानामन्यार्थत्वमुच्यते ? यद्यपीश्वरस्याऽवरणमज्ञानं नास्ति तथापि विक्षेपसद्भावात् तदीयं भेदादिप्रत्यक्षं भ्रम एव । आगमस्यापि भेदानुवादित्वात् ततो जायमानं भेदादिसद्भावज्ञानं भ्रान्तिरुपपद्यत एवेति । तत्राऽह- 
(मू.)भेदाद्यनुभवस्य भ्रान्तित्वाङ्गीकारे त्वपलापयुक्तेर्नितरां  भ्रान्तित्वाद्भेदाद्यनुभवस्याभ्रान्तित्वमेव भवति 
यदि भेदाद्यनुभवत्वादिति हेतुना विप्रतिपन्नभेदाद्यनुभवस्य भ्रान्तित्वमङ्गीक्रियते । तदा भेदाद्यनुभवो भ्रान्तिरिति युक्तिजानुभवस्य नितरां भ्रान्तित्वं स्यात्तस्यापि भेदाद्यनुभवत्वात् । अन्यथा भेदानुभवत्वादिति हेतोस्तेनैवानैकान्त्यप्रसङ्गात् । न हि भेदानुभवो भ्रम इत्ययं न भेदानुभव इति युक्तं विकल्परूपत्वात् । न ह्यसङ्कीर्णस्वरूपज्ञानत्वातिरिक्तं भेदानुभवस्य शृङ्गमस्ति । अस्त्वयमपि युक्तिजानुभवो भ्रमः किं नश्छिन्नं निर्विकल्पकं ब्रह्मैव तत्वमित्यङ्गीकारादिति चेन्न । तथा सति विप्रतिपन्नभेदाद्यनुभवस्या-भ्रान्तित्वप्राप्तेः । तदेषोभयतः पाशा रज्जुः । युक्तिजानुभव-स्याभ्रान्तित्वेऽनैकान्त्येन भ्रान्तित्वे बाधितत्वेन विप्रतिपन्नस्य भ्रान्तित्वसाधनासामर्थ्यात् । 
ननु भ्रान्तित्वे कथं तारतम्यं येन नितरामित्युक्तम् । सत्यम् । तथाऽपि स्वरूपसम्मत्या निश्चितं तत्र भ्रान्तित्वमिति सूच्यते अनयोक्त्येत्यदोषः । ननु युक्तिजानुभवस्य भ्रान्तित्वेऽपि कुतो विप्रतिपन्नभेदाद्यनुभवस्याभ्रान्तित्वमित्यत आह- 
(मू.)परस्परविरुद्धयोरन्यतरनिषेधस्यान्यतरविधिनान्तरीयकत्वात् 
विरुद्धयोरिति निर्धारणे सप्तमी । त्र्यादिष्वेकनिषेधे निश्चितेऽन्यतरैक-विधिप्रतिपत्तिर्नास्तीति द्विवचनम् । नान्तरीयकत्वात् व्याप्तत्वात् । विप्रतिपन्नभेदाद्यनुभवयाथार्थ्यं तदपलापयुक्त्यनुभव-याथार्थ्यं च खलु परस्परविरुद्धे तत्र युक्त्यनुभवयाथार्थ्यप्रतिषेधे भेदाद्यनुभवयाथार्थ्यं बलात् सिद्ध्यति । परस्परविरुद्धयोर्मध्येऽन्यतरनिषेधस्यान्यतर-विधिव्याप्ततया सर्वत्र दर्शनादिति ।
ननु कथमत्र प्रयोक्तव्यम् ? भेदाद्यनुभवो यथार्थः । युक्त्यनुभवस्या-यथार्थत्वादिति चेन्न । व्याप्त्यभावात् । तदपलापेति विशेषणेऽपि युक्तिग्रहणवैयर्थ्यात् । तदपनयनेऽपि वैयधिकरण्यानिस्तारात् । मैवम् । भेदाद्यनुभवो यथार्थः तद्विरुद्धप्रत्ययस्यायथार्थत्वादिति प्रयोगात् । 
न च व्यधिकरणत्वं दोषः । तद्धि पक्षधर्मताविघटनाद्व्याप्ति-विघटनाद्वाऽतिप्रसङ्गाद्वा दोषः स्यात् । नाऽद्यः । पक्षधर्मताया अनावश्यकत्वात् । स्वयमसिद्धं कथं साधयतीति चेत् न ब्रूमोऽसिद्धम् । किन्तु पक्ष एव । तत्रासत्कथं तत्र साधयेदिति चेत् अथ तत्र सत्कथं तत्रापरं साधयेत्? दर्शनादिति चेत्समम् । दृश्यते हि चक्रभ्रमदर्शनात् कुलालासत्त्यनुमानम् । तत्र तावान् प्रदेशः पक्ष इति चेत् किमेवं लौकिकी प्रतीतिरुत पक्षधर्मतावश्यम्भावादित्थं कल्प्यते? नाऽद्यः । अप्रसिद्धेः । न द्वितीयः । परस्पराश्रयप्रसङ्गात् । 
किञ्च  रसाद्रूपानुमाने यादृशी पक्षधर्मता न तादृशी धूमादग्न्यनुमाने । तत्र यथा यथादर्शनं व्यवस्था तथा क्वचित् पक्षधर्मता क्वचिन्नेति व्यवस्था किं नाऽश्रियते ? न द्वितीयः । चक्रभ्रमादौ वैयधिकरण्येऽपि व्याप्तिदर्शनात् ।
किञ्च धूमादग्न्यनुमाने यदि समानाधिकरणयोर्व्याप्तिस्तदा धूमदर्शना-न्नियमेन तदर्वाग्भागेऽग्न्यर्थिनः प्रवृत्तिर्न स्यात् । अथ तत्रापि य ऊर्ध्वभागे धूमवान् सोऽर्वाग्भागेऽग्निमानिति व्याप्तिरिति चेन्न । स्वतो व्यधिकरणयोर्वाचोभङ्ग्यैव सामानाधिकरण्येऽनुमानव्यवहारस्य काल्पनिकत्वप्रसङ्गात् । समानदेशकालयोर्व्याप्तिदर्शनेऽपि भिन्न-कालयोरपि यथा व्याप्तिदर्शनबलाद्ग्राह्या तथा भिन्नाधिकरणयोरपीति को दोषः ? तृतीयस्तु दर्शनादर्शननिरसनीय इति सङ्ग्रहः ।
ननु कतकरजोवद्वेणुसङ्घर्षणजाग्निवच्च भेदाद्यनुभवमाभासीकृत्य युक्तिः स्वयमाभासीभविष्यतीति चेन्न । वैषम्यात् । न हि कतकरजःप्रभृतीनां सत्त्ववद्युक्तेः प्रमात्वं किञ्चित्कालमस्तीति ।
(ज.टि.) ननु भेदप्रत्यक्षस्य भ्रमत्वेऽपि आगमेन भेदसिद्धिरस्तु इत्यत आह– आगमस्यापीति ।। भेदागमस्यापीत्यर्थः । विकल्परूपत्वादिति ।। भेदनिरूप्यत्वादित्यर्थः । ‘योऽनुभवो येन निरूप्यते स तदीयः’ इति व्याप्तेरिति भावः । ननु भेदस्य ‘भेदानुभवो भ्रमः’ इति अनुभवनिरूपक-भेदानुभवनिरूपकत्वेन साक्षात् तन्निरूपकत्वाभावात्, कथं ‘भेदानुभवो भ्रमः’ इत्यस्य भेदानुभवत्वमित्यत आह– न हीति ।। असङ्कीर्णम् = स्वनिष्ठासाधारणधर्मेण विषयीक्रियमाणं यत्स्वरूपमित्यर्थः । तथा च ‘योऽनुभवो येन विषयेण = स्वनिष्ठासाधारणप्रकारेण निरूप्यते, सः= अनुभवः तत्प्रकारविशिष्टस्य तस्य अनुभव’ इति व्याप्तिरभिमता । एवञ्च ‘भेदानुभवो भ्रमः’ इत्यनुभवोऽपि भेदेनाविषयेन भेदत्वेन प्रकारेण निरूप्यते इति भेदानुभव एव । साक्षात् निरूप्यत्वमप्रयोजकमिति भावः । अयमिति ।। भेदादिप्रत्यक्षो भ्रमः भेदादिप्रत्ययत्वाद् इत्यादियुक्तिजानुभव इत्यर्थः । निर्विकल्पकमिति ।। निर्विशेषमित्यर्थः । ब्रह्मैव तत्वमिति ।। अयमङ्गीकार एव । भेदमिथ्यात्वाङ्गी-कारत्वाद् अस्यार्थ इत्यभिमानः । अभिमानमात्रमेवेदम् । न हि निर्विशेषं ब्रह्मैव तत्वमिति ज्ञानमेव भेदमिथ्यात्वज्ञानम् । ब्रह्म-प्रतियोगिकतादात्म्यादि-सर्वनिषेधविषयत्वात् । भेदो मिथ्येति ज्ञानस्य च तादात्म्यप्रतियोगिका-भावमात्रनिषेधविषयत्वादिना भिन्नविषयत्वादित्याह – तथा सतीति ।। भ्रान्तित्वानुभवस्य भ्रमत्व इत्यर्थः । अनयोक्त्येति ।। नितरामित्युक्तेत्यर्थः । युक्तिजानुभवस्येति ।। ‘भेदानुभवो भ्रमः’ इत्यनुभवस्येत्यर्थः । १विप्रतिपन्नभेदाद्यनुभवस्येति ।। ‘यदा पश्यः पश्यते रुग्मवर्णम्’ इत्याद्यागमजन्यस्येत्यर्थः । परस्परेति ।। परशब्दद्विर्वचनस्य प्रयोजनमाह– त्र्यादिष्विति ।।
घटपटकुड्यादिषु एकस्य घटत्वस्य निषेधे इतरैकपटत्वविधिप्रतीतिः नास्ति । घटत्वपटत्वाभावेऽपि कुड्यत्वस्य कोट्यन्तरसम्भवादित्यर्थः । तथा च परस्परविरहव्यापकयोः अन्यतरनिषेधे अन्यतरस्य सत्त्वनियमोऽत्राभिमत इति भावः । परस्परविरुद्धेति ।। परस्परविरहव्यापके इत्यर्थः । एतेन विरुद्धत्वं यदि सहानवस्थाननियमः, यदि वा परस्परविरहव्यापकत्वम् उभयथाऽपि अन्यतरनिषेधे अन्यतरसत्वनियमासम्भवः । गोत्वअश्वत्वयोः तादृशयोः अन्यतरस्य घटादौ निषेधेऽपि अन्यतरसत्वाभावादिति निरस्तम् । तयोः परस्पर-विरहव्यापकत्वाभावात् । सर्वत्र दर्शनादिति ।। गोत्वाश्वत्वात्यन्ताभावादिस्थले सर्वत्र दर्शनादित्यर्थः । स्वमतावष्टम्भेनेदम् । व्याप्त्यभावादिति ।। सामानाधिकरण्यघटितव्याप्तेरभावादित्यर्थः । व्याप्तिः साध्यसाधनसामानाधिकरण्यरूपैव न तु हेतोः साध्येन विना अनुपपत्तिरूपेति शङ्कितुराशयः । अनुपपत्तिरूपव्याप्तिसम्पादनाय हेतौ विशेषणप्रक्षेपमाशङ्क्य निराकरोति– तदपलापेति ।। तदपलापेति विशेषणे सति यस्य अनुभवस्य याथार्थ्यापलापयुक्तिः अयथार्था, सोऽपलाप्यमानयाथार्थ्याश्रयत्वेन अभिमतो यथार्थ इति व्याप्तिः सम्भवतीति परिहर्तुराशयः । 
ननु युक्तिपदं मया नोपादीयत इति तद्वैयर्थ्यम् इष्टमेवेत्यत आह– तदपनयेति ।। युक्तिपदपरित्यागेऽपीत्यर्थः । साध्येन विना साधनस्य अनुपपत्तिरेव व्याप्तिः । सामानाधिकरण्यं तु अवर्जनीयसन्निधिः, न तु व्याप्ति-शरीरप्रविष्टम् । अनुपपत्तिश्च प्रकृतेऽपि अस्तीत्याशयेन वैयधिकरण्येनैव अनुमानं प्रयुङ्क्ते– मैवमित्यादिना ।। स्वयमसिद्धमिति ।। पक्षे अविद्यमान-त्वमेव असिद्धत्वम् इति शङ्कितुरभिमानः१ । न ब्रूमोऽसिद्धमिति२ ।। वयम् असिद्धं साधयतीति न ब्रूम इति पूर्वेणान्वयः । पक्ष एवासिद्धम् अविद्यमानं पक्षादन्यत्र समुचितदेशे विद्यमानमपि साधनं साध्यं साधयतीति ब्रूम इति योजना ।
इदमुक्तं भवति– ३अनुपपत्तिरेव व्याप्तिः । न तु ४सामान्याधिकरण्यगर्भा । व्यधिकरणयोरपि व्याप्तेः उपपादयिष्यमाणत्वात् । प्रायशः पक्षधर्मतायाः सत्वेऽपि तस्याः समुचितदेशवृत्तितारूपेणैव उपयोगः । समुचितदेशवृत्तितायाः अनुमानाङ्गत्वं तु अस्माकमिष्टमेवेति पक्षधर्मतायाः अनावश्यकतां प्रतिबन्दीमुखेन द्रढयति – अत्रेत्यादिना ।। तावानिति ।। ५चक्रभ्रमकुलालासत्त्युभयाधिकरण-प्रदेश इत्यर्थः । व्याप्तिदर्शनादिति ।। साधनस्य साध्येन विना अनुपपत्तिरूप-व्याप्तिप्रदर्शनादित्यर्थः ।
ननु व्यधिकरणयोरपि व्याप्त्यभ्युपगमे तादृशयोः शीतस्पर्शतेजस्त्वयोरपि व्याप्त्यापत्त्या ६अन्यतरेण अन्यतरानुमानप्रसङ्गाद् व्यधिकरणत्वम् अनुमानदोष इति तृतीयपक्षं निराह– तृतीयस्त्विति ।। यस्य व्यधिकरणस्य समानाधिकरणस्य वा येन विना अनुपपत्तिदर्शनं तस्य तेन व्याप्तिः । यस्य तु येन विना अनुपपत्त्यदर्शनं न तस्य तेन व्याप्तिरिति १दर्शनादर्शनाभ्याम् इति प्रसङ्गो दर्शनीय इत्यर्थः ।  अपलापयुक्त्यनुभवयाथार्थ्यस्य अपलपनीयानुभव-याथार्थ्येन विनाऽनुपपत्तिरेव नास्ति । येन तयोः व्याप्तिः स्यादिति शङ्कते – नन्विति ।।
(एकजीववादनिरासेन तत्र मुक्तत्वानुमानस्य विपक्षे बाधकाभावशङ्कानिरासः)
(टी.) यदुक्तं मुक्तामुक्तयोरित्यादि तदनुपपन्नं ब्रह्मैव ह्यविद्यावशाज्जीव-भावमापन्नं  सर्वक्षेत्रेषु संसरति न तु प्रतिक्षेत्रं क्षेत्रज्ञभेदोऽस्ति ।  तदेवोत्पन्नायां विद्यायां यदा मुच्यते न तदा किञ्चिदवशिष्यते । शुकवामदेवादिमुक्तिवादास्त्वर्थवादा एव । अतो येषां तत्त्वतः कल्पनया वा बहवो जीवा ईश्वरश्चैकः तत्र यस्याविद्या निवृत्ता स मुच्यते अन्ये संसरन्तीति मतम्  । तेषामेवोक्तोऽ-तिप्रसङ्गः सङ्गच्छते । न त्वेकजीववादिनाम् । तेषां मुक्त्यवस्थायां संसारिणोऽभावात् संसारावस्थायां मुक्तस्याभावात् । तथा चैकजीववादिनं प्रति विपक्षे बाधकाभावादप्रयोजको मुक्तत्वहेतुरित्यत आह- 
(मू.)एकजीववादपक्षे तन्निष्ठानां मृत्यनन्तरमपि 
विश्वस्यानिवृत्तत्वाद्भेदनिष्ठ एवैकजीव इत्यापतति । 
ये तु सर्वक्षेत्रेष्वेक एव जीवस्तदज्ञानवशादेव विश्वप्रतिभासो ज्ञानात्तन्मोक्षे सति न किञ्चिदवशिष्यत इति मन्यन्ते तत्पक्षे तावत्स एको जीवः साम्प्रतं भेदनिष्ठ एव वर्तत इत्यङ्गीकार्यं प्राप्नोति । कुतः? यद्यद्वैतनिष्ठोऽसौ स्यात्तदा तथात्वेन परप्रसिद्धः कश्चित् पुरुषः स्यात् । न चासौ तथा  ।  तथात्वे तन्मृत्यनन्तरं विश्वनिवृत्तिः स्यात् । न चैवम् । अतोऽसौ नैको जीवोऽद्वैतनिष्ठः किं नाम भेदनिष्ठ इति स्वीकर्तव्यम् ? ततः किमित्यत आह- 
(मू.)तस्य च तत्रैवाग्रहान्न कदाचिद्भेदनिवृत्तिरित्यनिवृत्तिरेव भवति । 
इतिशब्दो हेतौ । अनिवृत्तिः संसारस्येति शेषः । यदि चैको जीवः साम्प्रतं भेदनिष्ठः स्यात् तदा तस्य कालान्तरेऽपि तत्संस्कारेण भेद एवाऽग्रहो वर्धेत न त्वद्वैतसाक्षात्कारः कदाचित् । तथा च निवर्तकाभावान्न कदाचिदपि भेदनिवृत्तिः स्यात् । ततश्च दुःखादिसंसारस्यानिवृत्तिरेव स्यात् । भेदे सति दुःखादिसद्भावनियमाङ्गीकारात् । प्रागनिवृत्ता एव कामक्रोधादयो निवर्तमाना दृष्टाः । तथा भेदप्रत्ययोऽपि निवर्तत इति चेन्न । अनुमानपक्षे प्रागुक्तदोष-दूषितत्वात्  ।  सम्भावनापक्षे प्रमाणस्य वक्तव्यत्वात् । मोक्षश्रुतिः प्रमाणमिति चेन्न । शुकवामदेवादिमुक्तिवादवदर्थवादत्वस्यापि सम्भवात् ।
(ज.टि.) तदनुपपन्नमिति ।। एकजीववादिनो ममेष्टापत्तिरिति भावः । इष्टापत्तिमेव उपपादयति –  ब्रह्मैवेत्यादिना ।। प्रतिक्षेत्रमिति ।। प्रतिशरीरमित्यर्थः । क्षेत्रज्ञभेद इति ।। जीवभेद इत्यर्थः । उक्तोऽतिप्रसङ्ग इति ।। मुक्तस्य संसारः, संसारिणो वा मुक्तत्वं स्यादिति अतिप्रसङ्ग इत्यर्थः। ‘एकजीव’ इत्यादि मूले ऐक्यस्य वादिविशेषणघटकतयोपसर्जनत्वेन १तच्छब्दपरामर्शविषयाप्रतीतेः तच्छब्दार्थ-कथनपूर्वकम् आपाद्यापादकयोः निमित्तनैमित्तिकाभावस्य अस्फुटत्वात् तदाविष्करणपूर्वकं च मूलं तर्कपरतया योजयति – यदीत्यादिना ।। परप्रसिद्धः कश्चिदिति ।। विवरणकारमण्डनादिरूप इत्यर्थः । ‘तस्य च’ इत्यादिमूले पूर्ववाक्यवदेव तर्के उपपाद्योपपादकभावाप्रतीतेः तत्परतया योजयति – यदि चेत्यादिना ।। भेदे सतीति ।। भेदप्रत्यये सतीत्यर्थः । अनुमानपक्ष इति ।। विमतो भेदप्रत्ययो निवर्तते अन्तःकरणवृत्तित्वात् । २कामक्रोधवद् इत्यनुमानपक्ष इत्यर्थः । प्रागुक्तेति ।। भेदप्रत्ययनिवृत्त्यङ्गीकारे भेदनिष्ठपुरुषस्य मृतौ विश्व-निवृत्त्यापत्तिलक्षणदोषदूषितत्वाद् इत्यर्थः । सम्भावनेति ।। अप्रामाणिकस्य सम्भावनां प्रत्यविषयत्वात् सम्भावनापक्षे प्रमाणं वाच्यम् । न हि ‘गजो मम कर्णं प्रविश्य गर्जति’ इत्येतत् सम्भावनार्हमिति भावः । मोक्षश्रुतिरिति ।। ‘परमं साम्यम् उपैति’ इति श्रुतौ परमसाम्यशब्देन भेदसमानकालीनैक्य-प्रतीतेरिति ऐक्यवादिनो हृदयम् ।
(एकजीववादे साधकाभावस्य, मुक्तत्वानुमाने विपक्षे बाधकस्य च समर्थनम्)
(टी.) एवमनिष्टप्रसङ्गेनैकजीववादं निराकृत्य प्रमाणाभावेनापि निराचष्टे- 
(मू.)न चैकजीवाज्ञानपरिकल्पिताः समस्ता इत्यत्र किञ्चिन्मानम् ।
यद्यपि जीवाः स्वरूपेणाकल्पितास्तथापि जीवादिभावेन कल्पितत्वा-ङ्गीकारात् समस्तपदेन जीवा अपि गृह्यन्ते । तदेवमेकजीव-वादस्यातिप्रसङ्गेन प्रमाणाभावेन च दुष्टत्वे बहुजीववादे चाङ्गीकर्तव्ये तत्र चोक्तं बाधकमिति नाप्रयोजको हेतुरित्युक्तं भवति । अथवा मा भूदेकजीववादिनं प्रत्युक्तं बाधकं बाधकान्तरं तु भविष्यति । यदि मुक्तो भिन्नो न स्यात् । यद्येक एव जीवस्तन्मुक्तौ कस्याप्यनवशेषः स्यादिति यावत् । तर्हि सम्प्रति मुक्तो नास्तीति स्यात् । तथा चोक्तविधयोत्तरत्रापि मुक्तो न स्यादिति ।
नन्वेतन्मुक्तामुक्तयोरित्यस्यानन्तरं भवितव्यम् । सत्यम् । तथापि प्रत्यक्षाद्युपन्यासस्य सङ्गतिसौकर्यान्मध्ये निवेशः । बहुजीववादैकजीव-वादविभागाद्वेति ।
(ज.टि.)  ‘न चैकजीव’ इत्युत्तरवाक्ये एकजीववादस्य निराकरिष्यमाणत्वात् पूर्ववाक्येऽपि तस्यैव निरस्तत्वात् पौनरुक्त्यम् आशङ्क्य १तन्निराकुर्वन्नेव ‘न चैके’त्यादिमूलमवतारयति– एवमित्यादिना ।। प्रमाणाभावेनापीति ।। तथा च प्रमाणाभावस्य २पूर्ववाक्येऽनुक्तत्वात् न गतार्थतेति भावः । 
ननु प्रकृतत्वात् जीवानाम्३ एकजीवाज्ञानकल्पितत्वाभावे अभिधातव्ये समस्तानां तत्कथम् असङ्गतम्? इत्यत आह –  समस्तपदेनेति ।। तत्र चेति ।। बहुजीववादे इत्यर्थः । उक्तमिति ।। ‘मुक्तामुक्तयोः भेदाभावः’ इत्यादिनोक्त-मित्यर्थः । हेतुरिति ।। मुक्तत्वहेतुरित्यर्थः । सङ्गतिसौकर्यादिति ।। भेदे विप्रतिपन्नं प्रति अनुमानं प्रमाणमुपन्यस्य तत्र अप्रयोजकत्वशङ्कायां ‘मुक्तामुक्तयोः’ इत्यादिना तदुद्धारानन्तरं वैभवेन प्रत्यक्षाद्युपन्यासस्य सङ्गतत्वादिति भावः ।
(मुक्तेश्वरभेदतल्लब्धविष्णुगुणपरिपूर्णत्वयोरुपसंहारः)
(टी.)  एवमुपपादितं  मुक्तेश्वरभेदमुपसंहरन् यदर्थं  तदुपपादनं तदप्याह- 
(मू.) अतो मुक्तेभ्योऽप्यन्य एव समस्तगुणपरिपूर्णो भगवान् विष्णुरिति सिद्धम् ।
विमतो भिन्नः, न मुक्तस्यापि भेदनिवृत्तिः, न मुक्तस्येश्वरैक्य-मित्येकवचनं जातिपरमिति सूचयितुं मुक्तेभ्य इत्युक्तम् । एवकारेण भेदाभेदनिवृत्तिः । समस्तगुणा मुक्तनियन्तृत्वादयः । 
(ज.टि.) मुक्तनियन्तृत्वादय इति ।। ‘नित्यातादृशचिच्चेत्ये’त्यादिना तेषां साधनायैव भेदस्य समर्थितत्वादिति भावः । न भेदमात्रेणेति ।।
(रामानुजमतनिरसनपूर्वकम् ईश्वरस्य मुक्तनियामकत्वसमर्थनम्)
(टी.) अपर आह- अस्तु मुक्तस्येश्वराद्भेदस्तथापि न तन्नियन्तृत्व-मीश्वरस्योपपद्यते  ।  नियम्यनियामकभावो हि न भेदमात्रेण सम्भवति । किन्तु हीनोत्तमभावेन च । न चासौ प्रकृतेऽस्ति प्रमाणाभावादित्यत आह- 
(मू.)‘ब्रह्मेशानादिभिर्देवैर्यत्प्राप्तुं नैव शक्यते ।
 तद्यत्स्वभावः कैवल्यं स भवान् केवलो हरे ।।’
ब्रह्मेशानादिशब्देन मुक्तामुक्ता गृह्यन्ते । सङ्कोचे कारणाभावात् । यत्कैवल्यं सर्वोत्तमत्वम् । यत्स्वभावो यस्य नैसर्गिकम् ।
(मू.)परो मात्रया तन्वा वृधान न ते महित्वमन्वश्नुवन्ति । 
कर्तृविशेषानुक्तेर्मुक्ता अमुक्ताश्चेति शेषः । साम्यवचनानां गति-रन्यत्रैवोक्ताऽस्तीत्यत्र नावादीदाचार्यः । एवं मुक्तनियन्तृत्वादावपीति ।
(ज.टि.) न भेदमात्रेणेति ।। देवदत्तयज्ञदत्तयोरपि परस्परनियामकत्वा-पत्तेरिति भावः ।  न चासाविति ।। हीनोत्तमाभाव इत्यर्थः । यत्पदकेवल-पदयोः व्यवहितत्वाद् विशेषविशेष्यभावाप्रतीतेः तत्प्रदर्शनपूर्वकं कैवल्यपदेन द्वितीयराहित्यप्रतीत्या निर्गुणत्वादिप्रतीतिं वारयितुमाह– यत्कैवल्य-मित्यादिना ।। यत्स्वभाव इत्यत्र पदद्वयप्रतीतिं  भावशब्दस्य धर्मार्थकप्रतीतिं च वारयितुमाह– यत्स्वभाव इत्यादिना ।।
ननु परमात्मनो मुक्तामुक्तनियामकत्वे ‘परमं साम्यमुपैति’ इति साम्यवचनानां का गतिः ? इत्यत आह– साम्यवचनानामिति ।। अन्यत्रेति ।। उपनिषद्भाष्यादावित्यर्थः । संसारदशायां जीवस्य परमात्मना इतरजीवैश्च चिदानन्दाद्यात्मकत्वेन साम्यसत्त्वेऽपि मुक्तौ दुःखाभावसत्य-सङ्कल्पत्वादिनाऽपि साम्यमुपैतीत्यत्र गतिरुक्ता इत्यर्थः । ‘लिङ्गभेदो परानन्दो दुःखाभावः समानता१’ इति स्मृतेः । अन्यथा मुक्तस्य ईश्वरवद् जगत्स्रष्टृत्वादिकं स्यात् । तच्च ‘जगद्व्यापारवर्ज्यम्’ इति सूत्रेण मायावादिनोऽपि निषिद्धमिति द्रष्टव्यम् ।
(प्रकरणान्ते प्रतिपादितगुणगणविशिष्टभगवन्नमनम्)
(टी.) एवं यद्गुणगणविशिष्टं भगवन्तमनेन प्रकरणेन प्रतिपादित-वानाचार्यस्तादृशमेव स्तुवन् प्रकरणान्तेऽपि नमस्करोति-
(मू.)सत्यचिच्चेत्यपतये मुक्तामुक्तोत्तमाय ते । 
नमो नारायणायार्यवृन्दवन्दितपद्द्वय ।।
।। इति श्रीमदानन्दतीर्थभगवत्पादाचार्यविरचितं 
तत्वोद्योतप्रकरणं समाप्तम् ।।
(टी.) चिच्चेत्यपतित्वोपपादनं सत्येति मुक्तामुक्तोत्तमायेति च । आर्येत्यादि तु नारायणस्यैव नमस्कार्यत्वोपपादनार्थम् । इत्यशेषमतिमङ्गलम् । 
(ज.टि.) ननु ‘सत्यचिच्चे’त्यादिना आद्यश्लोकोक्तगुणैरेव स्तवने पौनरुक्त्यदोषः । १प्रयोजनाभावादित्यत आह– एवमिति ।। तथा च २प्रकरणार्थोपसंहाररूपत्वात् अस्य न पौनरुक्त्यं दोषायेति भावः । मूले ‘मङ्गलादीनि मङ्गलमध्यानि मङ्गलान्तानि शास्त्राणि भवन्ति’ इति शास्त्रात् प्रकरणान्ते भगवन्नामनिबन्धनात्मकत्वाच्च नासङ्गतिरिति भावः । मूले नमःशब्द -योगात् ‘नमः स्वस्तिस्वाहा...’३ इत्यादिना ‘नारायणाय’ इति चतुर्थी । आचार्यस्य अपरोक्षीकृतनारायणत्वात् ‘वन्दितपद्द्वय’ इति सम्बोधनम् ।
(अन्ते निवेशितशिष्यनिबद्धश्लोकार्थविवरणम्)
(टी.) इतःपरं भगवदाचार्यशिष्यप्रणीताः श्लोकाः । एवमत्र कथां कथयन्ति । पुण्डरीकवनाभिधानेन मायिना सह भगवत आचार्यस्य कथाप्रसक्तौ सभ्यसभापतिप्राश्निकेषु मिलितेष्वाचार्यदर्शनमात्रेण भीतः प्रतिवादी तूष्णीं बभूव । तदाऽचार्येण तस्याकर्णयतः सतः मायामतनिकृन्तनोपन्यासोऽयं निर्मितः तछ्रवणेनात्यन्तत्रस्तहृदयोऽसौ पलायितवान् । तदाऽऽचार्यशिष्याः प्रतिवादिभयङ्करं भगवन्तमाचार्यं तदभीष्टदेवतां नरहरिं चोपश्लोकयाम्बभूवुः । तेच श्लोकाः अविच्छिन्नप्रवृत्तये शिष्यैरर्थितेन भगवता प्रकरणान्ते निवेशिता इति । अत एव ते जाह्नवीजलानुगतयामुनोदकवत्प्रकरणान्तर्गता एव । अनेक-कर्तृकत्वान्न तेषामन्योन्यसङ्गतिः । 
आनन्दतीर्थपुंसिंहो मायावादिदितेः सुतान् ।
विदार्य युक्तिनखरैरप्रतीपोऽभिभासते ।। १ ।।
(टी.) ‘मायावादिदितेः सुतान्’ इति ‘षष्ठ्या आक्रोशे’१ इत्यलुक् । 
पलायध्वं पलायध्वं त्वरया मायिदानवाः ।
सर्वज्ञहरिरायाति तर्कागमदरारिभृत् ।। २ ।।
(टी.) पलायध्वं पलायध्वमिति सम्भ्रमे द्विर्वचनम् । सर्वज्ञः पूर्णप्रज्ञाचार्यः ।
द्रवत द्रवताऽशु मायिनः प्रविशध्वमतन्द्रिता गुहाः ।
कमलारमणाम्बराश्रयः समुदेत्यखिलज्ञभास्करः ।। ३ ।।
(टी.) पूर्ववद् द्विर्वचनम् । मायिनश्चोरा मायावादिनश्च । समुदेति यत इति शेषः ।
नृहरिः सकलज्ञनामकः समुपैति हि मायिदानवान् ।
प्रपलायनमत्र तत्क्षमं त्वरया वसतिर्गुहासु च ।। ४ ।।
(टी.) हिशब्दो हेतौ ।
जयत्यानन्दतीर्थेष्टदेवता नरकेसरी ।
विपाटिताज्ञानतमःकपाटात्युरुहुङ्कृतः ।। ५ ।।
(टी.) जयत्युत्कृष्टो वर्तते । अज्ञानं तम इवाज्ञानतमः प्रकाशप्रतिबन्धकत्वात् । तच्च कपाटमिवाज्ञानतमःकपाटम् । परम-पुरुषाराधनधामप्रवेशप्रतिबन्धकत्वात् विपाटितमज्ञानतमःकपाटं येन तद्विपाटिताज्ञानतमःकपाटं विपाटिता-ज्ञानतमःकपाटमत्युरुहुङ्कृतं हुङ्कारो यस्यासौ तथोक्तः । अत्राज्ञानं च मायामतमेवाभिमतं ; प्रसङ्गात् । 
जयत्यमितपौरुषः स्वजनतेष्टचिन्तामणिः ।
अजेशमुखवन्दितो गुणगणार्णवः श्रीपतिः ।। ६ ।।
(टी.) जनता  जनसमूहः  ।  इष्टसिद्धौ चिन्तामणिरिवेष्टचिन्तामणिः ।
सर्वज्ञसन्मुनीन्द्रोच्चसन्मनःपङ्कजालयः ।
अजितो जयति श्रीशो रमाबाहुलताश्रयः ।। ७ ।।
(टी.) रमाबाहुलतयोराश्रयो रमाबाहुलताश्रयः ।
(टी.) श्रीमदानन्दतीर्थार्यहृदयाम्भोजमन्दिरः ।
कमलाश्लेषरसिकः प्रीयतां नः परः पुमान् ।।
।। इति श्रीमदानन्दतीर्थभगवत्पादाचार्यविरचिततत्त्वोद्योतविवरणं 
जयतीर्थभिक्षुविरचितं सम्पूणम् ।।
(ज.टि.) ननूत्तरत्र ‘आनन्दतीर्थपुंसिंहः ..’ इत्यादिश्लोकाः आत्मस्तुतिरूपा अपि 
‘इति सर्वज्ञमुनिना मायावादतमोऽखिलम् ।  निरस्तं ....’
इत्यादाविव प्रयोजनवशात् आचार्यैरेव किं प्रणीताः । नेत्याह – इतःपर इति ।। प्रणीता इति ।। न तु आचार्यप्रणीता इति भावः ।  ननु आचार्यरचितग्रन्थान्तर-समाप्तौ आचार्यस्तुतिपरश्लोकं नप्रणीतवताम् आचार्यशिष्याणाम् अत्र तादृशश्लोकप्रणयने को विशेषहेतुः? इत्यत आख्यायिकाविशेषहेतुं दर्शयति– एवमत्रेत्यादिना ।। ननु आचार्यस्तुत्यर्थं श्लोकप्रणयनेऽपि तेषां प्रकरणान्ते निवेशः कुतः ? इत्यत आह– ते चेति ।। नन्वाचार्यप्रणीतानां प्रकरण-बहिर्भूतानाम् एषां कथं व्याख्येयत्वम् ? इत्यत आह– अत इत्यादिना ।। अथापि परस्य सङ्गतिरहितानाम् अनेकेषां कथं व्याख्येयता इत्यत आह – अनेकेति ।। ननु ‘मायावादिदितेःसुतान्’ इति यदि समस्तं पदं तदा दितेरिति भिक्तिः न श्रूयेत । यदि व्यस्तं पदं तदा मायावादीत्यस्य अनन्वयापत्तिरित्यत आह – मायावादीति ।। आक्रोशे द्योते षष्ठ्या लोपो न भवतीति सूत्रार्थः । ‘सर्वज्ञहरिः’ इत्यत्र हरिशब्दस्य प्रसिद्ध-नारायणपरत्वे आचार्यवाचकपदाभावेन अस्य श्लोकस्य आचार्यस्तुतिपरता न स्यादित्यत आह– सर्वज्ञ इति ।। प्रपलायनमत्रेति ।। श्लोके ‘क्षमम्’ इत्यस्य ‘उचितम्’ इत्यर्थः । ‘जयत्यानन्दतीर्थ’ इति श्लोके जयतीति भावार्थकत्वे सकर्मकत्वेन कर्म श्रूयेत इत्यत आह– जयतीति ।। प्रसङ्गादिति ।। सम्यग्ज्ञानप्रतिबन्धकत्वेन मायावादिमतस्य प्रस्तावा-दित्यर्थः । ‘जनते’त्यत्र ताल्प्रत्ययस्य भावार्थकत्वभ्रान्तिं वारयति – जनेति ।। ‘रमाबाहुलताश्रयः’ इत्यत्र – रमाबाहुलते आश्रयो यस्य असौ’ इति बहुव्रीहिभ्रान्तिं वारयति – रमेत्यादिना ।। एवं समापिततत्वोद्योतव्याख्यानो भगवान् जयतीर्थमुनिः अन्तेऽपि परमपुरुषं नमति– श्रीमदित्यादिना ।।
ग्रन्थान्ते मङ्गलाचरणम् –
पद्मापद्मोद्भवादीदं जगद्यस्य वशे सदा ।
तस्मै नमो रमेशाय पूर्णबोधाय विष्णवे ।।
भैष्मीसत्याकुचद्वन्द्वकाश्मीराङ्कितवक्षसे१ ।
कल्याणगुणपूर्णाय कस्मैचिद्विष्णवे नमः ।।
तत्वोद्योतदयादुत्थतट्टीकाशिशिरद्युतेः ।
उत्थः प्रभामण्डलोऽयं भूयात् सत्पद्मसौख्यदः ।।
मनागेवाखिलैः मानैः वन्द्यं विधिशिवादिभिः ।
यद्रूपं देवकीसूनुं तं वन्दे पुरुषोत्तमम् ।।
।। इति श्रीमज्जयतीर्थमुनिविरचितटीकायाः टिप्पणं श्रीनिवासोपाध्यायानां शिष्येण जनार्दनवरनामिना विरचितं समाप्तम् ।।

।। श्री कृष्णार्पणमस्तु ।।

 