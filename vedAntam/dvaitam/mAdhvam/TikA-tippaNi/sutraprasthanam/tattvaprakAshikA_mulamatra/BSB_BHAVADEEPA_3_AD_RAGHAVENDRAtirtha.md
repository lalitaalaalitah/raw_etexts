।। श्रीगुरुभ्यो नमः ।। हरिः ॐ ।।

श्रीमदानन्दतीर्थभगवत्पादाचार्यविरचितम् ब्रह्मसूत्रभाष्यम्
अथ तृतीयाध्यायस्य प्रथमः पादः
१. तदन्तराधिकरणम्
साधनविचारोऽयमध्यायः । वैराग्याय गत्यादिनिरूपणा प्रथमपादे । भूतबन्धो हि बन्धः ।
‘भूतबन्धस्तु संसारो मुक्तिस्तेभ्यो विमोचनमि’ति च वाराहे । तच्च मरणे भवति ।
‘भूतानां विनिवृत्तिस्तु मरणं समुदाहृतम् । भूतानां सम्प्रयोगश्च जनिरित्येव पण्डितैरि’ति च भारते ।।
अतः किं साधनैरित्यत आह —
ॐ तदन्तरप्रतिपत्तौ रंहति सम्परिष्वक्तः प्रश्ननिरूपणाभ्याम् ॐ ।।१ ।।
शरीरान्तरप्रतिपत्तौ भूतसम्परिष्वक्त एव गच्छति ‘इति तु पञ्चम्यामाहुतावापः पुरुषवचसो भवन्ती’ (छां. उ. ५/ ३/९) ति प्रश्नपरिहाराभ्याम् ।। १ ।। 
इति तदन्तराधिकरणम् ।। १ ।। 
श्रीजयतीर्थविरचिता तत्त्वप्रकाशिका
एतदध्यायप्रतिपाद्यं दर्शयति ।। साधनेति । अथातो ब्रह्मजिज्ञासेति सूत्रे सङ्क्षेपेण शास्त्रार्थे सूचिते किं तद्ब्रह्मेति शङ्कायां तत्स्वरूपं द्वितीयसूत्रे निगदितं तदध्यायशेषेण समर्थितम् । तत्र विरोधाश्च द्वितीये परिहृताः । एवं चेत्किं मया कार्यमित्याशङ्कायां अथब्रह्मजिज्ञासापदाभ्यां मोक्षसाधनानि विहितानि । तेषां साधनानां अस्मिन्नध्याये विचारो वर्तिष्यत इति भावः । प्रथमपादार्थं दर्शयति ।। वैराग्येति ।। भगवत्प्रसादस्तावन्मोक्षसाधनम् । स च तदपरोक्षज्ञानाद्भवति । न च तदुभयं विधातुं शक्यम् । पुरुषप्रयत्नागोचरत्वात् । अतो ज्ञानसाधनं विधेयम् । तच्च श्रवणमनननिधिध्यासनरूपा जिज्ञासैव । जिज्ञासायां च भगवद्भक्त एवाधिकारी । अन्यस्य तदसम्भवात् । भगवद्भक्तिश्च माहात्म्यश्रवणेन सम्भवत्यपि अन्यत्र वैराग्येण दृढा भवत्यतः साधनेषु वैराग्यमेवादावपेक्षितम् । तदपि न पुरुषप्रयत्नविषयोऽतस्तदर्थं गत्यागतिस्वर्गनरकगर्भवासादिस्वरूपमत्र निरूप्यते । गत्यादेः खलु दुःखस्वरूपतां श्रुत्वा भावयतोऽधिकारिणः स्वर्गादावपि रागो विच्छिद्यत इति भावः । 
अत्र भगवत्प्राप्तिसाधनवैराग्याय जीवस्य भूतावियोगसमर्थनादस्ति शास्त्रादिसङ्गतिः । यदाद्यसूत्रे मोक्षसाधनं भगवत्प्रसादादिवैराग्यान्तं सूचितं तदयुक्तं स्यात् यदि जीवस्य भूतावियोगो न साध्येतातः स साधनीय एव । तत्साधनमेव विषयः मुमुक्षुणाऽनुष्ठेयं न वेति सन्देहः । प्राचीनोक्तिरन्वयव्यतिरेकादर्शनं च सन्देहबीजम् । पूर्वपक्षयति ।। भूतेति । बन्धनिवृत्त्यर्थं हि वैराग्यादिसाधनमिष्यते । बन्धो नाम भूतसम्बन्धः । तद्विमोक्ष एव बन्धनिवृत्तिरित्यर्थः । कुत इत्यत आह ।। भूतेति ।। ततश्च किमित्यत आह ।। तच्चेति । भूतविमोचनं मरणे भवतीत्येतत्कुत इत्यत आह ।। भूतानामिति ।। किं चात इत्यत आह ।। अत इति ।। यतो मरणमेव मोक्षः । तच्च नियतत्वान्न साधनसापेक्षं अतो न वैराग्यादिसाधनेन कृत्यम् । तथा चोक्तमयुक्तं शास्त्रं चेदं व्यर्थमिति भावः ।
सिद्धन्तयत्सूत्रमवतार्य व्याचष्टे ।। अत इति ।। अपेक्षितमेव मोक्षार्थं साधनं ‘आत्मा वा ओ द्रष्टव्यः’ इत्यादौ तद्विधानात् । न चोक्तदोषः । भूतविमोचनस्य मोक्षत्वेऽपि पूर्वशरीरं परित्यज्य भूतसम्परिष्वक्तस्यैव गतेर्मरणे भूतवियोगस्यैवाभावात् । न च वाच्यं भूतानां शरीरे भोगान्प्रदाय चरितार्थत्वाद् व्यर्थं जीवेन सह गमनमिति । शरीरान्तर प्राप्त्यर्थत्वादिति भावः । कुत एतदित्यत आह ।। वेत्थेति ।। यथा येन क्रमेण येन प्रकारेण च पञ्चम्यामाहुतौ हुतायामद्भिः सम्परिष्वक्तो जीवो लब्धदेहः पुरुषनामवान्भवति किं तं क्रमं प्रकारं च वेत्थेति श्वेतकेतुं प्रति प्रवाहणस्य प्रश्नात् तथा श्वेतकेतोः परिहारासामर्थ्ये तत्पित्रा पृष्टस्य प्रवाहणस्यैव परिहाराच्च जीवो भूतपरिष्वक्त एव गच्छतीति ज्ञायत इति भावः । ‘भूतयुक्तः परं लोकमिमं लोकं च गच्छति’ इति च । अतो मरणमात्रेण मोक्षायोगादनुष्ठेयमेव साधनमिति सार्थकमेव शास्त्रमिति सिद्धम् ।। १ ।। अ. १ ।।
श्रीराघवेन्द्रतीर्थविरचितः भावदीपः
अत्यादरेण यत्पादौ त्यक्तेतरसुखस्पृहाः ।
प्राज्ञा उपासते नित्यं तमुपासे श्रियः पतिम् ।। १ ।।
वैराग्यवत्फलत्वभ्रान्तिं निराह ।। प्रतिपाद्यमिति ।। नन्वत्र साधनविचारे का पूर्वसङ्गतिः । मोक्षफलापेक्षित्वादधिकारिणो मोक्षफलेऽस्मिन् शास्त्रे तत्साधनविचारस्यादावेव कार्यत्वेनात्र करणे हेत्वभावाच्चेत्यतः ‘‘समन्वयाविरोधाभ्यां सञ्जाते वस्तुनिर्णये । किं मया कार्यमित्येव स्याद् बुद्धिरधिकारिणः’’ इत्याद्युपासनापादीयाणुभाष्यदिशा तात्पर्यमाह ।। अथात इति ।। शास्त्रार्थे साधनफलब्रह्मरूपैतच्छास्त्रार्थ इत्यर्थः ।। अध्यायशेषेणेति ।। अध्यायश्च शेषश्च सर्वो द्वन्द्वो विभाषयैकवद्भवतीत्युक्तेः । यद्वा अध्यायसहितशेषेणेत्यर्थः । शास्त्रयोनित्वाद्यधिकरणत्रयेणानन्दमय इत्याद्यध्यायेन चेति यावत् । यद्वा तत्तु समन्वयावित्यारभ्याध्याय इति पक्षे आनन्दमय इत्याद्यध्यायशेषेणेत्यर्थः ।। इत्याशङ्कायामिति ।। तथा चात्रैवाकाङ्क्षोदयेन प्रथमं वस्तुस्वरूपस्यैवानिर्धारणादिति भावः । अथब्रह्मजिज्ञासापदाभ्यां उक्तानीति शेषः । अध्याहृतकर्तव्यपदेन विहितानीत्यर्थः । जिज्ञासापदोक्तश्रवणाद्यपेक्षया एतदुक्तिः । यद्वा अथपदोक्तवैराग्यभक्त्यादिरूपाधिकारानन्तरं जिज्ञासा कार्येत्युक्ते विशिष्टकर्मविधिस्थल इव विशेषणेऽपि विधिसंस्पर्शाद्विहितानीत्युक्तम् । वैराग्यादेर्विहितत्वं च स्वसाधनद्वारेत्यग्रे व्यक्तम् । एतेन भाष्ये प्रथमं प्रतिपाद्य प्रदर्शनं व्यर्थमिति प्रत्युक्तम् । वृत्तवर्तिष्यमाण सङ्गत्यर्थत्वादिति । कतिचिन्नयार्थत्वभ्रान्तिं निराह ।। प्रथमपादार्थमिति ।। ननु कथं वैराग्यस्य प्राथम्यं येन गत्यादिनिरूपणमादौ सङ्गतं स्यात् । कथं च वैराग्यस्य मोक्षसाधनत्वं कथं च गत्याद्युक्तेर्वैराग्यार्थत्वं इत्यतो ‘‘वैरोग्यतो भक्तिदाढर्््यं तेनोपासा यदा भवेत् । आपरोक्ष्यं ततो विष्णोरिति पादक्रमो भवेदि’’ त्युपासनापादीयानुभाष्यदिशाऽभिप्रायं वक्तुमाह ।। भगवत्प्रसाद इति ।। यतो नारायणप्रसादमृते न मोक्षः तदभिध्यानादेव तु तल्लिङ्गादित्याद्युक्तेर्यस्य प्रसादादित्यादेश्चेति भावः ।। स चेति ।। प्रियो हि ज्ञानिनोऽत्यर्थं ज्ञानसम्पत्त्या प्रसादस्तूत्तमो मतः न तादृशी प्रीतिरीड््यस्य विष्णोर्गुणोत्कर्षज्ञातरि यादृशी स्यादित्यादेः । तथा च चतुर्थपादे तद्विचार इति भावः । तर्हि तेनैवालमित्यत आह ।। न च तदिति ।। तच्चेति ।। आत्मा वा ओ द्रष्टव्यः श्रोतव्यो मन्तव्य इत्यादेः प्रकाशश्च कर्मण्यभ्यासादिति वक्ष्यमाणत्वाच्च । तथा च तस्य तृतीयपादे चिन्तेति भावः ।। भगवद्भक्त एवेति ।। कुत इत्यतोऽध्ययनमात्रवत इत्यत्र भक्तेर्जिज्ञासाहेतुत्वस्यास्फुटत्वात्स्वयं युक्तिमाह ।। अन्यस्येति ।। भक्तिहीनस्येतरप्रहाणेन तदेकप्रावण्यरूपजिज्ञासानुपपत्तेरित्यर्थः । तथा च भक्तेर्द्वितीये चिन्तेति भावः । यद्यपि प्रसाद इव भक्तिर्मोक्षेऽपि हेतुः । अम्बुवदग्रहणात्तु न तथात्वम् । परेण च शब्दस्य ताद्विध्यं भूयस्त्वात्त्वनुबन्ध इति च वक्ष्यमाणत्वात् । तथाऽनुबन्धादिभ्य इति वक्ष्यमाणदिशा अपरोक्षज्ञानेऽपि हेतुरेव । तथा चान्त्यपादे वा तृतीयपादे वा भक्तिविचारः प्रसक्तः । तथापि मोक्षे ज्ञाने जिज्ञासापरपर्यायोपासनायां च हेतुरिति तत्त्रितयचिन्तातः पूर्वं द्वितीय एव तच्चिन्ता युक्ता । अन्यथा हि जिज्ञासायामहेतुरिति शङ्का स्यादिति भावः ।। वैराग्येणेति ।। अन्यत्र स्वर्गादौ । ‘अभ्यासेन तु कौन्तेय वैराग्येण च गृह्यते’ इत्यादेः । विज्ञाय जातवैराग्यो विष्णुपादैकसंश्रयः । ऊर्ध्वरेतस्सु च शब्दे हीत्यादेश्चेति भावः ।। तदपि न पुरुषेति ।। विषयसौन्दर्यासौन्दर्यज्ञानाधीनत्वाद्रागविरागयोरिति भावः । शास्त्रादिसङ्गतिरिति ।। एतत्सूत्राभावे वैराग्यादिकृत्स्नसाधनानामप्यननुष्ठानप्राप्त्या तदनुष्ठानसमर्थनद्वारा एतत्साधनाध्यायस्य वैराग्यादिप्रतिपादकैतच्छास्त्रस्य वैराग्यपरैतत्पादस्य चारम्भे प्रयोजकत्वादस्य नयस्य जिज्ञासासूत्रस्य शास्त्रेणेव शास्त्राध्यायपादैरौपोद्धातिकी सङ्गतिरित्यर्थः । यद्वा साधनाध्यायोपयुक्तकृत्स्नसाधनावश्यकत्वसाधकत्वात् तत्परशास्त्राध्यायपादान्तर्भावसङ्गतिरित्यर्थः । एवमग्रेऽपि कृतात्यय इति सूत्रपर्यन्तं शास्त्रादिसङ्गतिरित्यस्य द्वेधार्थो द्रष्टव्यः । भगवदिति शास्त्रे साधनेत्यध्याये वैरोग्यायेति पादे सङ्गत्युपपादनम् । एवमग्रेऽपि ।। प्राप्तिसाधनेति ।। परम्परयेति भावः । एवमग्रेऽपि बोध्यम् । वैराग्याय वैराग्याद्यर्थमित्यर्थः । प्रसादादिवैरोग्यान्तमित्याद्युत्तरवाक्यात् । पूर्वेण सङ्गतत्वं चिन्ताफलं च व्यनक्ति ।। यदाद्येति ।। एवमग्रेऽपि । किं साधनैरिति भाष्यानुरोधादाह ।। भगवत्प्रसादादीति ।। प्रसादापरोक्षज्ञानजिज्ञासाभक्तिवैराग्यान्तमित्यर्थः । नन्वेवं वैरोग्यादिसर्वसाधनविचारारम्भप्रयोजकतया साधनाध्यायान्तर्भावेऽपि जिज्ञासासूत्रस्य नामपादानन्तर्भाववदस्य नयस्य वैराग्यपादानन्तर्भावः स्यादिति चेन्न । अध्यायाद्यारम्भप्रयो जकत्वेऽपि एकदशवैराग्यप्रयोजकस्य भूतादियोगेन स्वर्गादिगतिप्रतिपादनपरत्वस्यापि सत्त्वेन स्मृतिनयवत्पादान्तर्भावसम्भवात् । अतः वैराग्यान्तमित्युक्तिः ।। प्राचीनेति ।। जिज्ञासासूत्रे अथब्रह्मजिज्ञासापदाभ्यामुक्तिरित्यर्थः ।। किं चात इति ।। अतश्च किमित्यर्थः । ननु मृत्यर्थमपि साधनमनुष्ठेयमेवेत्यतः स्वाभाविकं मरणमेव मुक्तिरित्यन्यत्रोक्तस्वाभाविकपदभावमाह ।। नियतत्वादिति ।। अत इति ।। स्वाभाविकमृतेरेव मुक्तित्वादित्यर्थः । पादान्तर्भावद्योतनायोक्तम् ।। वैराग्येति ।। उक्तमिति ।। जिज्ञासासूत्रोक्तमित्यर्थः ।। शास्त्रं चेदमिति ।। मोक्षार्थं प्रवृत्तमित्यर्थः । मुक्तेरनायासलभ्यत्वादिति भावः । नन्वेवमेतत्सूत्रस्याभावे शास्त्रारम्भासिद्ध्या जिज्ञासासूत्रस्येवास्यापि शास्त्रारम्भप्रयोजकत्वेन शास्त्रादावेव निवशः स्यादिति चेन्न । साधनाक्षेपसमाधिद्वारैव शास्त्राक्षेपसमाधिप्रयोजकत्वादस्य जिज्ञासा सूत्रस्येव साक्षाच्छास्त्रारम्भाप्रयोजकत्वात् । अत एवास्य साधनाध्यायादौ निवश इति ।।  
।। ॐ तदन्तरप्रतिपत्तौ ॐ ।। १ ।। मुक्तिसाधनत्वेन ज्ञानादिगुणाधिक्योपदशादित्यन्यत्रोक्त्यनुरोधेन परिष्कारपूर्वं उक्तशङ्कानिवर्तकतया सूत्रभाष्ये व्याचष्टे ।। अपेक्षितमेवेति ।। उक्तेति ।। यतो मरणमेवेत्यादिनोक्तेत्यर्थः । मरणे भूतवियोगस्यैवाभावाुत् इत्यन्यत्रोक्तं संयोजयति ।। मरण इति ।। तदन्तरप्रतिपत्तावित्यंशस्योपयोगं व्यनक्ति ।। न च वाच्यमिति ।। भूतानामिति ।। एतेन भाष्ये भूतैस्सम्परिष्वक्त इति विग्रहः सूत्रे च भूतैरिति चान्वेति । तेषां पूर्वत्र प्रकृतत्वात् । अन्यथा एकस्यानारम्भकत्वेन शरीरान्तरप्रतिपत्तावित्यस्यायोगादिति सूचितम् । एतद्भूतैः सह गमनम् । यथेत्यस्यार्थद्वयमाह ।। येन क्रमेणेति ।। व्यक्तमेतद् बृहदारण्यकेऽष्टमेऽध्याये च्छान्दोग्ये च पञ्चमे । श्रौताप्शब्दार्थमाह ।। अद्भिरिति ।। ननु भाष्योक्तश्रुतौ स्वर्गादिलोकाद्योषिद्रूपपञ्चमाग्निं प्रत्यागमन एव भूतपरिष्वङ्गो जीवस्य गम्यते न तु इतः स्वर्गादिलोकं प्रति गतौ । अत्र हि असौ वाव लोको गोतमाग्निस्तस्मिन्नेतस्मिन्नग्नौ देवाः श्रद्धां जुह्वतीत्यादिना द्युपर्जन्यपृथिवीपुरुषयोषासु पञ्चसु आहुतिस्थानत्वेनाग्निशब्दितासु स्वकृतभोगप्रदित्सयोत्क्रामितेष्टादिकृत्पुरुषपरिष्वङ्गिन्य आपः क्रमेण श्रद्धासोमवर्षान्नरेतः सम्पर्कात्तच्छब्दोदितस्य अबुपलक्षितजीवस्य होमशब्दितस्थापनं श्रूयते । तथा च कथं भूतपरिष्वक्त एव गच्छतीत्यर्थे साक्षिणीयं श्रुतिरित्यतो न्यायविवरणोक्तस्पष्टवचनमाह ।। भूतयुक्त इति ।। भूतानां विनिवृत्तिस्त्विति स्मृतिस्तु भागविषयेत्यग्रे व्यक्तमिति भावः ।। अत इति ।। जीवस्य भूतवियोगाभावादित्यर्थः ।। १ ।।
 २. त्र्यात्मकत्वाधिकरणम्
।। ॐ त्र्यात्मकत्वात्तु भूयस्त्वात् ॐ ।। २ ।।
अप्शब्दस्तु त्र्यात्मकत्वाद्युज्यते । भूयस्त्वाच्चापाम् । ‘तापापनोदो भूयस्त्वमम्भसो वृत्तयस्त्विमा’ इति च भागवते ।। २ ।। इति त्र्यात्मकत्वाधिकरणम् ।।२।।
 तत्त्वप्रकाशिका तत्त्वप्रकाशिका 

अत्र भगवत्प्राप्तिसाधनवैराग्यार्थं जीवस्य समस्तभूतसम्परिष्वक्तस्य गतिसमर्थनादस्ति शास्त्रादिसङ्गतिः । यदुक्तं न मरणमात्रेण मोक्ष इति समस्तभूतानां जीवेन सह गतावसाधितायां तदयुक्तं स्यादतः सा समर्थनीयैव । प्रकृतभूतान्येव विषयः । किं सर्वाणि जीवं परिष्वज्य गच्छन्ति उत नेति सन्देहः । भूतसम्परिष्वक्तो रंहतीति साधारणवचनं सन्देहबीजम् । आप एव गच्छन्ति न सर्वाणीति पूर्वः पक्षः । आपः पुरुषवचसो भवन्तीति प्रश्नव्याख्यानयोरपामेव गतिश्रवणात् । अन्यथा भूतानीति सामान्यप्रयोगः स्यात् न त्वाप इति विशेषप्रयोगः । अतो मृतस्य समस्तभूतपरिष्वङ्गाभावादेकभूतस्य च शरीरानारम्भकत्वान्मरण एव मोक्षसिद्धेर्व्यर्थं वैराग्यादीति । एवं प्राप्ते सिद्धान्तयत्सूत्रमुपन्यस्य व्याचष्टे ।। त्र्यात्मकत्वादिति ।। सर्वभूतपरिष्वक्त एव जीवो गच्छति नाद्भिरेव । न चैवं विशेषनामविरोधः । अपां क्षितिसलिलानलात्मकत्वेन तद्ग्रहणेनान्यभूतानामपि प्राप्तेः । ‘तासां त्रिवृतं त्रिवृतमेकैकामकरोत् । मिश्राणि हि भूतानि’ इति श्रुतेरिति भावः । ननु यद्यापो भूतत्रयात्मिकाः कथं तर्हि तत्राप्शब्द इत्यत आह ।। भूयस्त्वादिति ।। अप्शब्दो युज्यत इति सम्बन्धः । मिश्रत्वेऽपि तत्तद्भूतस्याधिक्येन तत्तद्व्यवहार इति भावः । नन्वपामिव भूतान्तरस्यापि सर्वभूतात्मकत्वादपां ग्रहणे को विशेषहेतुरित्यतो वाऽऽह ।। भूयस्त्वादिति ।। सर्वदेहेषु सम्भूय भूतेजसोरप्यपां भूयस्त्वात्तद्ग्रहणं युज्यत इति भावः । अपां भूयस्त्वमेव कुत इत्यत आह ।। तापेति ।। यथा च सम्भूय शरीरेष्वपां भूयस्त्वं तथोक्तमध्यायान्ते । अतोऽस्ति समस्तभूतानां जीवं परिष्वज्य गमनमिति स्वाभाविकमरणेन मुक्त्यभावादनुष्ठेयं वैराग्यादीति सिद्धम् ।। २ ।।
 भावदीपः
।। ॐ त्र्यात्मकत्वात्तु भूयस्वात् ॐ ।। २ ।। पूर्वेणास्यागतत्वमाह ।। समस्तेत्यादि ।। पञ्चभूतेत्यर्थः । समर्थनात् विशेषशङ्कानिरासेन समर्थनादित्यर्थः । भूतैः सह रंहतीत्ययुक्तम् । श्रुतावपामेव गतिश्रवणादित्याक्षेपादनन्तरसङ्गतिरिति भावः । चिन्ताफलमाह ।। यदुक्तमिति ।। तात्पर्यत इति भावः ।। भूतानामिति ।। एकस्य तदन्तरेत्युक्तदेहान्तरानारम्भकत्वादिति भावः ।। इति साधारणं वचनमिति ।। तस्योभयथापि सम्भवादिति भावः । यद्यपि तदन्तरप्रतिपत्तावित्युक्तेरेकस्यानारम्भकत्वादनेकैर्भूतैः परिष्वक्तो रंहतीति लाभात् विशेषवचनमेवेदम् । अत एव प्राग्भूतानां शरीरभोगान्प्रदायेति बहुवचनान्तभूतपदप्रयोगः । मांसादि भौममित्यत्रानेकेषामेव प्रकृतत्वाच्च । तथापि भूतैः सम्परिष्वक्तो रंहतीति सामान्यवचनं आहुतावाप इति श्रुतौ भूतानीति साधारणवचनसहकृतं सन्देहबीजमित्यत्र तात्पर्यम् । भाष्ये पूर्वपक्षानुक्तावपि सङ्गम्यन्ते गुरोर्गिर इति स्वप्रतिज्ञानुरोधेन इति तु पञ्चम्यामाहुतावापः पुरुषवचसो भवन्तीत्यत्र भूतानीति सामान्यनामान्युक्त्वा आप इति विशेषनामकथनात् अपामेव सहगतिरित्यन्यत्रोक्तं विवृणोति ।। आप एवेति ।। गतीति ।। यद्यप्यागतिरेव श्रूयते न त्वितः स्वर्गादिलोकं गच्छता जीवेन सहगतिः । अत एव प्राग्भूतयुक्तः परं लोकमिति वाक्यान्तरोक्तिः । तथापि गतेरभावे तेन सहागतेरयोगात् गतिरार्थिकीति भावेन गतिश्रवणादित्युक्तम् । यद्वा पूर्वत्र रंहतीत्यनेन स्वर्गादिपरलोकगमनमेव न विवक्षितम् । किं तु शरीरप्राप्तिपर्यतं गमनमिति गतिश्रवणादित्युक्तम् ।। अत इति ।। अपामेव गतिश्रवणादित्यर्थः । एकस्य भूतस्यापि निवृत्त्यर्थं स्यादेव साधनानुष्ठानमित्यत आह ।। एकभूतस्येति ।। ननु कथमपामेकभूतत्वम् । पूर्वत्र यथाशब्दमित्यनेनोपात्तया विमिश्राणि हि भूतानीति श्रुत्यैव तासां मिश्रत्वसिद्धेः । तथात्वे श्रुतौ विशिष्याप इत्युक्तिरपि वैशेष्यात्त्वित्युक्तन्यायेन समाहितेति चेत्सत्यम् । तथाप्यत्र पार्थिवादिशरीरेषु पृथिव्यादीनामर्धार्धभागतः समत्वेन प्रतिशरीरमपां वैशेष्याभावात् श्रुतावाप इति विशेषोक्तेरयोगादिति तात्पर्यात् । अत एव वक्ष्यति सम्भूय शरीरेष्वित्यादि । वैराग्यादीत्यादिपदेन भक्त्यादिसाधनं शास्त्रं च गृह्यते । एवमग्रेऽपि । पूर्वस्माद्रंहति सम्परिष्वक्त इत्यनुवर्त्य त्र्यात्मकत्वादपामर्थतः सर्वभूतानां गतिप्राप्तेरित्यन्यत्रोक्त्यनुरोधेन भाष्ये अपां त्र्यात्मकत्वादित्यन्वयमुपेत्य शङ्कानिवर्तकतया सूत्रभाष्ययोरर्थमाह ।। सर्वेति ।। तेन सूत्रे त्र्यात्मकत्वादिति प्राधान्यादुक्तं भूतान्तरात्मकत्वोपलक्षणमिति भावेन न्यायविवरणोक्तसर्वपदानुवादः कृतः ।। विशेषेति ।। श्रुतावित्यर्थः । प्राप्तेः गतिप्राप्तेरित्यर्थः । भूतानां त्र्यात्मकत्वे श्रुतिः तासामिति । ता इमास्तिस्रो देवता इति देवताशब्दनिर्दिष्टानां सदैव तत्तेजोऽबन्नतत्त्वानामित्यर्थः । पाञ्चभौतिकत्वेऽपि प्राधान्यात्सूत्रादौ त्र्यात्मकत्वोक्तिरिति भावेन सामान्यश्रुतिं चाह ।। मिश्राणीति ।। अत एव प्राक् तद्ग्रहणेऽन्यभूतानामिति बहुवचनोक्तिः अन्यथान्यभूतयोरित्युक्तिः स्यात् । भूतत्रयात्मिका इति बहुव्रीहिः । तेन टाबन्तत्वोपपत्तिः । भाष्ये न्यायविवरण इव त्र्यात्मकत्वादपामित्यनुक्त्या भूतानां त्र्यात्मकत्वादपां गत्यैव सर्वभूतगतिप्राप्तेरित्यर्थलाभात् । तदनुरोधेन भूयस्त्वादपामित्यस्यार्थमाह ।। नन्वपामित्यादिना ।। एतेन सूत्रे अपामेव त्र्यात्मकत्वमुक्तं न तु भूतानामिति निरस्तम् । पूर्वसूत्रे अपामिव भूतानामपि प्रकृतत्वात् ।। सर्वभूतेति ।। मिश्राणीति श्रुतेरिति भावः । सूत्रे त्र्यात्मकत्वमुपलक्षणमिति सूचितम् । प्रत्येकमभावादाह ।। सम्भूयेति ।। भूतेजसोरप्यपेक्षयेत्यर्थः ।। अध्यायान्त इति ।। पार्थिवानामित्यादिस्मृतिव्याख्यावसरे पार्थिवशरीरे अपां भागत्रयं एको भागस्तेजोऽर्धं पृथिवी । आप्यशरीरे भागचतुष्टयमापः भागत्रयं पृथिवी तेज एको भागः । तैजसशरीरे भागचतुष्टयं तेजो भागत्रयमापः एकभागः पृथिवी इत्युक्त्या अपां भागदशकं पृथिव्या भागाष्टकं तेजसो भागषट्कमित्युक्तमिति लाभादिति भावः ।। अत इति ।। अपां भूतान्तरमिश्रत्वेन श्रुतावपां गमनोक्तावन्येषामपि गमनसिद्धेरित्यर्थः 
।। समस्तेति ।। पञ्चानामपि भूतानामित्यर्थः ।। २ ।।
 ३. प्राणगत्यधिकरणम् 
।। ॐ प्राणगतेश्च ॐ ।। ३ ।।
‘यत्र वाव भूतानि तत्र करणानि नित्यानि ह वा एतानि भूतानि करणानि च । नैतानि कदाचिद्वियुज्यन्ते न च विलीयन्त’ इति भाल्लवेयश्रुतेः प्राणगतेर्भूतान्यपि सह गच्छन्तीति’ सिद्धम् ।। ३ ।। ।। इति प्राणगत्यधिकरणम् ।। ३ ।।
 तत्त्वप्रकाशिका
अत्र पुनः परमात्मप्राप्तिसाधनवैराग्यसिद्ध्यर्थं जीवस्य भूतैः सह गतिसमर्थनादस्ति शास्त्रादिसङ्गतिः । भूतानां जीवेन सह गत्यसमर्थने मरणस्यैव मुक्तित्त्वप्राप्तेः सा समर्थनीया । प्रकृतभूतान्येव विषयः । किं जीवेन सह गच्छन्ति न वेति सन्देहः । उभयथा सम्भवः सन्देहबीजम् । न गच्छन्तीति पूर्वः पक्षः । भूतानि जीवेन सह गच्छन्तीति विशेषप्रमाणाभावात् । न च प्रश्नव्याख्याने विशेषप्रमाणम् । तयोरपि भूतैः सह गमनस्यानुक्तत्वात् । आर्थिककल्पनायाश्चविशेषप्रमाणमन्तरेणा सम्भवात् । एवं च स्वाभाविकमरणमेव मुक्तिरिति कृतं वैराग्यादिभिरिति प्राप्ते सिद्धान्तयत्सूत्रमुपन्यस्य व्याचष्टे ।। प्राणेति ।।
गच्छन्त्येव भूतानि सह जीवेन विशेषप्रमाणस्यानुमानस्य विद्यमानत्वात् । अस्ति तावद् भूतानामिन्द्रियाणां चाविनाभावः । ‘यत्र वाव भूतानि’ इति श्रुतेः । प्राणानां चास्ति जीवेन सह गतिः । ‘करणैर्वाव न वियुज्यत’ इति श्रुतेः । अतः प्राणगतेस्तदविनाभूतभूतानां चास्ति जीवेन सह गतिरिति ज्ञायत इति भावः । चशब्दो भूताविनाभावार्थः । अत्रैवं प्रयोगो भवति ‘भूतानि जीवेन सह गमनवन्ति तत्सहगन्तृप्राणाविनाभूतत्वात् । यद्येन सह गन्त्रविनाभूतं तत्तेन सह गच्छति । यथा राज्ञा सह गन्त्रमात्याविनाभूतो भृत्यः’ इति । अतः समस्तभूतानां जीवपरिष्वङ्गसिद्धेर्न मरणमात्रेण मोक्षोऽतोऽपेक्षितं वैराग्यादीति सिद्धम् ।। ३ ।। अ० ३ ।।
  भावदीपः
।। ॐ प्राणगतेश्च ॐ ।। ३ ।। गतिसमर्थनादिति ।। अनुमानरूपप्रमाणोक्त्येति भावः । तेन न पूर्वेणास्य ऐकार्थ्यम् । पूर्वोक्तसमस्तभूतगतौ विशेषप्रमाणनिरूपणादनन्तरसङ्गतिश्चेति ध्येयम् ।। उभयथा सम्भव इति ।। उक्तदिशा अपां गतिश्रवणेऽपि तासां त्र्यात्मकत्वेनार्थात्सर्वभूतगतिसिद्धिरिति कल्पनायां विशेषप्रमाणाभावेनेति भावः । तेनार्थिकगतेरुक्तत्वात् उभयथा सम्भवशङ्कानुदय इति न शङ्क्यम् । भूतानि गच्छन्तीति सहैवानुक्तेस्तदभाव इत्यन्यत्रोक्तपूर्वपक्षं हेतुसाध्यव्युत्क्रमेण व्यनक्ति ।। न गच्छन्तीत्यादिना ।। तत्र सहैवेत्यस्याध्याहृतजीवपदेनान्वयः । अनुक्तेरित्येतद्विशेषप्रमाणाभावमात्रोपलक्षणं चोपेत्यैकमर्थमुक्त्वार्थान्तरं वक्तुमाह ।। न चेति ।। भूतानीति पदमेव सहेत्यत्र भूतैरिति विपरिणम्यानुवर्त्य गच्छन्तीति प्रकृतं गमनमेव गमनस्येत्यन्वेति । अनुक्तेरिति च यथाश्रुतमेवेत्युपेत्यार्थमाह ।। तयोरपीति ।। प्रश्नव्याख्यानयोरपीत्यर्थः । भूतैस्सह गमनस्येत्युक्त्यैव ‘भूतयुक्तः परं लोक’ मित्यत्र तथोक्तिरस्तीत्यपि निरस्तम् । भूतयुक्त इत्यत्र भूतेन भूतैरिति वा इत्युभयथापि सम्भवात् । मानाभावेनैव मेयाभावो न तूक्त्यभावमात्रेणेति शङ्काव्युदासाय पूर्वमुपलक्षणव्याख्यानोक्तिः । एतेन तदन्तरेत्यनेनागतत्वं दर्शितम् । तस्यैवाक्षेपात् । उक्त्यभावेऽपि आर्थिकसिद्धेरुक्तत्वात् व्यर्थमेवेदमित्यतोऽनुक्ते रित्युक्तिपदस्वारस्यसूचितं पूर्वसूत्रोक्ताक्षेपं च दर्शयति ।। आर्थिकेति ।। एतेन भूतयुक्त इत्यत्र भूतेन युक्त इति विग्रहेणैकभूतयुक्तत्वोक्त्याप्यर्थात्सर्वभूतगतिः सिद्धेत्यपि प्रत्युक्तम् । अत एवार्थिककल्पनाया इति सामान्योक्तिः । अन्यथा अपां गतिरार्थिकेत्याद्येव ब्रूयात् । यद्वा प्रश्नव्याख्यानयोरापः पुरुषवचसो भवन्तीत्येव श्रूयते न तु गमनं गच्छन्तीति गमनस्यानुक्तेरिति पूर्ववाक्यार्थः । अबुपलक्षितजीवस्याऽऽप इत्युक्तेरपां सहगत्यभावे अयोगात्तासां त्र्यात्मकत्वाच्चार्थादबादिभूतगतिस्सिद्धेत्यत आह ।। आर्थिकेति ।। भूतगत्यप्रतिपादकस्यापि प्रश्नादिरूपवाक्यस्याद्यसूत्रे साक्षित्वेनोपादानं तु त्र्यात्मकत्वप्राणगत्यादिना सर्वभूतगतिपरत्वरूपमर्थं वक्तुमिति भावः ।। एवमिति ।। एवं सति भूतानां जीवेन सह गतौ विशेषप्रमाणाभावे सतीत्यर्थः । यद्वा एवं प्राप्त इत्यन्वयः । यद्वा एवं मृतस्य भूतपरिष्वङ्गाभावादिति पूर्वोक्तरीत्येत्यर्थः ।। सूत्रे रंहति सम्परिष्वक्त इत्यनुवृत्तस्य भावार्थमाह ।। गच्छन्त्येवेति ।। यत्र वावेति व्याप्त्युक्तेरुपयोगाय प्राणगतेरुपपत्तित उक्तत्वादित्यन्यत्रोक्त्यनुरोधेन सूत्रादिभावमाह ।। विशेषेति ।। यत्रेत्यादिभाष्यार्थमाह ।। अस्तीति ।। किं चात इत्यत आह ।। प्राणानां चेति ।। तस्य च नित्यत्वादित्यत्र भाष्योक्तां श्रुतिमाह ।। करणैर्वावेति ।। तत्वप्रदीपे तु ‘प्राणा अनूत्क्रामन्ती’  ति श्रुतेः लोकतश्च प्राणगतिः प्रसिद्धेत्युक्तम् । एवं परिष्कृत्य प्राणगतेरित्यादिभाष्यं व्याचष्टे ।। अत इत्यादि ।। श्रुतिबलादित्यर्थः । यत्र वावेति भाष्यमुत्सूत्रमिति भ्रमं निराह ।। चशब्द इति ।। ननु भूतानि जीवेन सह गच्छन्ति तेन सह प्राणानां गतेरिति प्रयोगे वैयधिकरण्यमप्रयोजकत्वं च । यत्र प्राणगतिस्तत्र भूतगतिरिति व्याप्तौ दृष्टान्ताभावश्चेत्यत आह ।। अत्रैवमिति ।। रंहति सम्परिष्वक्त इत्यनुवृत्तस्य तात्पर्यं भूतानीत्यादि । तस्य च नित्यत्वादिति प्रागुक्तसूत्रलब्धार्थः ।। तत्सहेति ।। प्राणगतेरित्यस्यार्थः गन्तृप्राणेति । चशब्दार्थः अविनाभूतत्वादिति । अत्र सामान्यव्याप्तिरेवाभिमता न विशेषव्याप्तिरिति भावेनाह ।। यदिति ।। भाष्योक्तश्रुतौ नित्यानि ह वा इत्यादिशेषोक्तेरुपयोगं सूचयन् प्राणगतेरिति सौत्रपञ्चम्या रंहति सम्परिष्वक्त इत्यनेनान्वयं च सूचयन् फलोक्त्योपसंहरति ।। अत इति ।। भूताविनाभूतप्राणगत्याख्यानुमानरूपविशेषप्रमाणभावादित्यर्थः । पूर्वत्र सिद्धस्य अनुवादः समस्तेति । यद्वा ‘यत्र वाव भूतानी’ति बहुवचनेन सर्वभूतानां प्राणव्याप्तत्वोक्तेः प्राणगत्या सर्वभूतगतिरपि सिद्धेति भावेन समस्तेत्युक्तिः । तेन भूतगतिश्च द्वयमपि न केवलमार्थिकं किं तु विशेषप्रमाणवदेवेति दर्शितम् । परिष्वङ्ग इत्युक्त्या नित्यानि ह वा इत्यादिश्रुत्या भूतकरणसम्बन्धस्य नित्यत्वात्करणैर्वावेति श्रुत्या करणजीवसम्बन्धस्यापि नित्यत्वात् । आमोक्षं जीवस्य भूतैः सम्बन्धः एव न कदाचित्तद्वियोग इति सूचितम् । यथोक्तं तत्वप्रदीपे तदन्तरप्रतिपत्ताविति सूत्रे सम्परिष्वक्त इति वचनात् मुक्तिपर्यन्तं परिष्वक्त एवेति ।। ३ ।।
४. अग्न्याद्यधिकरणम्
।। ॐ अग्न्यादिगतिश्रुतेरिति चेन्न भाक्तत्वात् ॐ ।। ४ ।।
‘यत्रास्य पुरुषस्य मृतस्याग्निं वागप्येति वातं प्राण’ (बृ.उ.५/२/१३) इत्यादि श्रुतेर्न प्राणानां जीवेन सह गतिरिति चेन्न भागतोऽग्न्यादिप्राप्तेः ।
‘पुरुषस्य मृतौ ब्रह्मन्प्राणा भागत एव तु ।
 अधिदैवं प्राप्नुवन्ति भागतोऽनुव्रजन्ति तम् ।
 पुनः शरीरसम्प्राप्तौ तमेवानुविशन्ति च’ इति ब्राह्मे ।
ब्रह्माण्डे च
‘मृतिकाले जहत्येनं प्राणा भूतानि पञ्च च ।
 भागतो भागतस्त्वेनमनुगच्छन्ति सर्वशः’ इति ।। ४ ।।
।। इति अग्न्याद्यधिकरणम् ।। ४ ।।
तत्त्वप्रकाशिका
अत्र भगवत्प्राप्तिसाधनवैराग्याय प्राणानां जीवेन सह गतिसमर्थनादस्ति शास्त्रादिसङ्गतिः । प्राणगत्या समर्थिता भूतगतिः प्राणगत्यभावे न स्यादतः सा समर्थनीया । प्रकृतप्राणा एव विषयः । जीवेन सह गच्छन्ति न वेति सन्देहः । अनिर्णयः सन्देहबीजम् । सूत्र एव पूर्वपक्षस्योक्तत्वात्तदुपन्यस्य पूर्वपक्षांशं तावद् व्याचष्टे ।। अग्नीति ।। न प्राणा जीवेन सह गच्छन्ति । छ्वयत्रास्य पुरुषस्य मृतस्याग्निं वागप्येति वातं प्राणश्चक्षुरादित्यं मनश्चन्द्रमसं दिशः श्रोत्रम्छ्व इति प्राणानामग्न्यादीन्प्रति गतिश्रुतेः । तथा च प्राणानां जीवेन सह गत्यभावे भूतानामपि तदभावान्मरणमेव मोक्षोऽतः साधनवैयर्थ्यमिति भावः ।
सिद्धान्तांशं व्याचष्टे ।। नेति ।। नैतच्छतिबोन प्राणानां जीवेन सह गतिर्वक्तव्या । प्राणानां भागेनाग्न्यादीन्प्रति गतेर्विद्यमानत्वेन श्रुतेस्तद्विषयत्वादिति भावः । कुतोऽयं विशेष इत्यत आह ।। पुरुषस्येति ।। एवं प्रतिमरणं भागापगमे क•तः सर्वापगमः स्यात्तथा च सर्वभूतापगम इत्यत आह ।। पुनरिति ।। ननु भागतोऽग्न््यादीन्प्रति गच्छद्भिः प्राणैः सह भूतानां गतिरस्ति न वा । अस्ति चेन्न जीवेन सह गतिः । न चेदविनाभाव इत्यत आह ।। ब्रह्माण्डे चेति ।। अनेन भूतानां विनिवृत्तिरिति वाक्यं च व्याख्यातं भवति । अतोऽस्ति प्राणानां जीवेन सह गतिस्ततो भूतानामपीति न मरणमेव मोक्षोऽतोऽनुष्ठेयं साधनमिति सिद्धम् ।। ४ ।। अ० ४ ।। 
भावदीपः
।। ॐ अग्न्यादिगतिश्रुतेः ॐ ।। ४ ।। समर्थनफामाह ।। प्राणगत्येति ।। अनिर्णय इति ।। करणैर्वावेत्यवियोगश्रुतेः अग्निं वागप्येतीति वियोगश्रुतेश्च निर्णायकादृष्टिप्रयुक्तनिर्णयाभाव इत्यर्थः । यद्वा पूर्वत्र प्राणानां जीवेन सह गतौ श्रुतेरनुक्तेः प्राणा जीवेन सह गच्छन्तीत्यत्र वा नेत्यत्र वा निर्णायकादर्शनक•ीनो निर्णयाभावः । भाष्यमाकाङ्क्षाक्रमेण व्याचष्टे ।। न प्राणा इति ।। सूत्रे नेत्यावर्तते । पूर्वस्माद्विपरिणामेन प्राणगतिपदानुवृत्तिः । प्रकृतत्वाज्जीवेनेत्यन्वेतीति भावः । एतेन प्रागुक्तहेतौ तत्सहगन्तृत्वरूपविशेषणाक्षेपेण पूर्वपक्षकरणादाक्षेपिका सङ्गतिः सूचिता । आदिपदार्थं व्यनक्ति ।। चक्षुरिति ।। अग्निं वागप्येतीत्याद्यन्यथोक्तेः प्राणानां च न सहगतिरित्यन्यत्रोक्त्यनुरोधेनान्यथा शब्दार्थं वदन्नेव शेषोक्त्या भाष्यस्य सूत्रव्याख्यानपरतां व्यनक्ति ।। इति प्राणानामिति ।। करणैर्वावेति श्रुतिस्तु यावद्देहपातं तदवियोगपरेति भावः । किं चात इत्यतः पूर्वाक्षेपद्वारा फामाह ।। तथा चेति ।। अग्न्यादीन् प्रतिगतौ सत्यामित्यर्थः ।। भाष्ये चेन्नेति नञः प्रतियोगितया प्राचीनभाष्यं कृत्स्नमन्वेतीति भावेनाह ।। नैतत्श्रुतीति ।। भागत इत्यादि व्याचष्टे ।। प्राणानामिति ।। तद्विषयत्वादिति ।। एतेन सूत्रे भागवाचिभक्तिशब्दात्तस्येदमिति सम्बन्धमात्रेऽण्प्रत्ययमुपेत्य भाक्तत्वाद्भागविषयत्वादित्यर्थो दर्शितः । अयं भागविषयत्वरूपः ।। सर्वभूतेति ।। प्राणव्याप्तत्वात्तेषामिति भावः ।। अनेनेति ।। पञ्चापि भूतानि भागतो भागैरेनं जीवं जहति त्यजन्तीति कथनेन भागविषयं व्याख्यातमित्यर्थः ।। अत इति ।। अग्न्यादिगतिश्रुतेर्भागविषयत्वात्करणैर्वावेति श्रुतेरविरोधादित्यर्थः ।। ४ ।।
 ५. प्रथमश्रवणाधिकरणम्
  ।। ॐ प्रथमेऽश्रवणादिति चेन्न ता एव ह्युपपत्तेः ॐ ।। ५ ।।
छ्वतस्मिन्नेतस्मिन्नग्नौ देवाः श्रद्धां जुह्वती (छां. उ. ५/४/२)ति प्रथमाऽग्नौ श्रूयते न भूतानि जुह्वतीति । अतो नेति चेन्न । ता एव प्रस्तुता आपः श्रद्धारूपेण हूयन्ते । छ्वइति तु पञ्चम्यामाहुतावापः पुरुषवचसो भवन्तीछ्व (छां. उ. ५/९/१) त्युपसंहारोपपत्तेः ।। ५ ।।
।। इति प्रथमश्रवणाधिकरणम् ।। ५ ।।
 तत्त्वप्रकाशिका
अत्र पुनर्भगवत्प्राप्तिसाधनवैराग्याय भूतानां जीवेन सह गतिसमर्थनादस्ति शास्त्रादिसङ्गतिः । भूतानां जीवेन सह गत्यभावे मरणस्योक्तो मोक्षत्वाभावो न स्यादतस्तत्समर्थनमावश्यकम् । भूतान्येव विषयः । किं जीवेन सह गच्छन्ति न वेति सन्देहः । उभयविधवस्तुदर्शनं सन्देहबीजम् । पूर्वपक्षस्य सूत्र एवोक्तत्वात्तत्पठित्वा पूर्वपक्षांशं तावद् व्याचष्टे ।। प्रथम इति ।। न जीवेन सह गतिर्भूतानाम् । छ्वतस्मिन्नेतस्मिन्नग्नौ देवाः श्रद्धां जुह्वतिछ्व इत्युत्क्रान्तस्य श्रद्धयेष्टवतः श्रद्धासहितस्यैव द्व्याख्ये प्रथमाग्नौ होमश्रवणात् । भूतानामपि सह गतावुपक्रमे तथोक्तिप्रसङ्गात् । अतो भूतानां सहगत्यभावेन मरणस्यैव मोक्षत्वात् व्यर्थं वैराग्यादीति भावः ।
सिद्धान्तांशं व्याचष्टे ।। नेति ।। प्रथमाग्नौ भूतसहितस्य होमाश्रवणान्न भूतानामसहगतिः कल्पनीया । यतः प्रथमाग्नावप्यापो होम्यतया श्रूयन्ते श्रद्धाशब्दार्थरूपतया । अयं खाु शब्दोऽजहल्लक्षणया श्रद्धयाऽद्भिश्च युक्तं जीवमाह । तत्कुतः । उपसंहारेऽपां जीवेन सह गतिश्रवणात् । तदनुसारेणैवमुपक्रमार्थकल्पने तदुपपत्तेः । अन्यथा विरोधेना प्रामाण्यप्रसङ्गादिति भावः । न चागमनमात्रविषयत्वमुपसंहारस्य वाच्यम् । भूतानि त्यजन्तीत्यनुक्त्वा सोमो राजा सम्भवतीत्यादिवदापो भवन्तीति चानुक्त्वापः पुरुषवचस इत्यनुवादात् । तथाप्युपसंहारानुसारित्वमुपक्रमस्य कुतः । उपसंहारस्योपक्रमव्याख्यानरूपत्वेन प्राबल्यादुपक्रमप्रामाण्योपपत्त्यर्थमुपसंहारानुसारित्वस्य आवश्यकत्वात् । व्याख्यानाननुसारिव्याख्येयस्य तदर्थेऽप्रामाण्यदर्शनात् । न च वाच्यमुपक्रमपूर्वकत्वादुपसंहारस्य न प्राबल्यमिति स्वरूपेणोपसंहारस्योपक्रमसापेक्षत्वेऽप्यर्थप्रतीतौ वैपरीत्यादिति । अतो भूतानां जीवेन सह गतिसद्भावान्मरणस्य मुक्तित्वाभावेनापेक्षितं वैराग्यादिसाधनमिति सिद्धम् ।। ५ ।। अ० ५ ।।
  भावदीपः
।। ॐ प्रथमेऽश्रवणत् ॐ ।। ५ ।। फािताभिप्रायेणाह ।। भूतानामिति ।। फाितोक्तिरपि सङ्गत्युक्तिसौकर्याय । एवमग्रेपि । श्रद्धाशब्दस्य सर्वभूतात्मकाबुपाक्षकत्वकथनेनेति योज्यम् । तेन न प्राणगतेश्चेत्यादिना पौनरुक्त्यमिति ध्येयम् । एतेनाग्निं वागित्यादिश्रुतेर्भाक्तत्वोक्तिप्रसङ्गात् श्रद्धाशब्दस्याप्यमुख्यत्वरूपभाक्तत्ववर्णनाद्वा श्रद्धाशब्दस्य श्रद्धावज्जीवविषयत्वस्येव जीवेनात्यन्ताविविक्ततया जीवभागवज्जीवसंशिष्टभूतविषयत्वस्यापि वर्णानाद्वा अनन्तरसङ्गतिरपि सूचिता । यथोक्तं तत्वप्रदीपे श्रद्धावदिष्टादिकारिसंयुक्ता आपः श्रद्धाशब्देनोच्यन्ते अत्यन्ताविविक्तत्वात् अयो दहतीतिवत् । अत एव सम्परिष्वक्त इत्याहेत्यादि । यद्वा एवं त्रिभिर्नयैराद्यसूत्रोक्तप्रश्नादिस्थाप्शब्दस्य त्र्यात्मकत्वादिनोपसंहारस्य सर्वभूतगतिपरत्वमुक्त्वा इदानीमुपक्रमस्य तदुच्यत इति सङ्गतिः ।। उभयविधेति ।।•ोके राजादिना सहगन्तृवस्तूनामसहगन्तृवस्तूनां च दर्शनमित्यर्थः । ननु प्राणगत्यादिरूपविशेषप्रमाणस्योक्तत्वात्•ोकदृष्टिमात्रेण कथं सन्देह इति चेन्न । तदनिर्णयदशायामेवास्य सन्देहबीजत्वाशयात् । तन्निर्णयेऽपि प्राणगत्यादिना भूतान्यपि सह गच्छन्त्युत प्रथमे श्रवणाभावान्न गच्छन्ति लोेके द्विविधवस्तूनामपि दर्शनादिति तात्पर्यात् । भूतानामसहगतिरित्यन्यत्रोक्त्यनुरोधेन नेति चेदिति प्रतिज्ञाभाष्यं व्याचष्टे ।। न जीवेनेति ।। सूत्रे नञावर्तते । प्रकृतत्वाज्जीवो भूतैः सम्परिष्वक्त इति चानुवर्तत इति भावः । हेतुपरात इतिपदान्वयेन श्रूयत इत्यन्तभाष्यार्थमाह ।। तस्मिन्निति ।।‘वेत्थ यथेमाः प्रजा प्रयत्यो विप्रतिपद्यन्त’ इति श्वेतकेतुं प्रति प्रवाहणकृतप्रश्नवाक्यानुरोधादाह ।। उत्क्रान्तस्येति ।। अथ ‘‘ये यज्ञेन दानेन तपसा लोकान् जयन्ती’ ति पञ्चाग्निविद्यागतोपरितनवाक्यं मनसि निधायाऽऽह ।। श्रद्धयेष्टवत इति ।। एतेन श्रद्धापदेन यज्ञादिकृज्जीवस्योक्त्या क्रियमाणयज्ञादेः श्रद्धापूर्वकत्वशंसनं फामिति दर्शितम् । यथोक्तं तत्वप्रदीपे । तथोक्तिः श्रद्धाप्रधानत्वं पुण्यानां शंसतीत्यादि । श्रद्धामित्यस्यार्थः  श्रद्धासहितस्येति । श्रद्धामयोऽयं पुरुषो यो यच्छ्रद्धः स एव स इति जीवस्य श्रद्धामयत्वोक्तेरिति भावः । तस्मिन्नेतस्मिन्नग्नावित्यस्यार्थमाह ।। द्व्याख्य इति ।। असौ वाव लोको   गोतमाग्निरिति द्य•ोकस्य द्य•ोकस्य पूर्वं प्रकृतत्वादिति भावः ।। प्रथमेति ।। द्युपर्जन्यपृथिवीपुरुषयोषिद्रूपेषु पञ्चाग्निषु प्रथमाग्नावित्यर्थः । स्वर्गादीनामग्नित्वं देवानां भोगस्थानत्वात् । श्रद्धादीनां भोग्यत्वं देवभोग्यत्वादिति तत्त्वप्रदीपोक्तं बोध्यम् । श्रवणादित्यनेन सूत्रे प्रथमे श्रद्धायुक्तजीवहोमश्रवणादित्यर्थः उक्तः । न भूतानि जुह्वतीत्यत इत्यस्य भाष्यस्य भूतानां होमाश्रवणादित्यर्थकस्य भूतहोमाश्रवणं श्रुतौ निमित्तान्तरप्रयुक्तमस्तु न भूतानामसहभावप्रयुक्तम् । येनादावश्रवणमात्रेण गत्यभावो ज्ञायेतेत्याशङ्कानिवृत्त्यर्थं भूतहोमानुक्तौ निमित्तान्तराभावसूचनाय व्यतिरेकमुखेनार्थमाह ।। भूतानामपीति ।। एतेन प्रथमतो भूतानि जुह्वतीति विशेषानुक्तेरित्यन्यत्राप्युक्तहेतोरप्रयोजकत्वं निरस्तं बोध्यम् । एतेन सूत्रे प्रथमे उपक्रमे भूतानां होमाश्रवणादित्यप्यर्थ उक्तो भवति । फ•ेक्त्योपसंहरति ।। अत इति ।। प्रक्रमे उपक्रमे श्रद्धासहितस्यैव होमश्रवणाद्भूतयुक्तस्याश्रवणादित्यर्थः । प्राणगत्या भूतगत्यनुमानं आपः पुरुषवचस इति पञ्चमाग्नावुक्त्या अर्थादपां सहगतिकल्पनं तासां त्र्यात्मकत्वेनार्थात्सर्वभूतगतिकल्पनं चानन्यनिमित्तकश्रौतोपक्रमविरोधादयुक्तमिति भावः ।। भाष्ये नेति नञः प्रथमाग्नौ श्रूयते न भूतानीत्यादिप्राचीनवाक्यार्थः प्रतियोगितया अन्वेतीति भावेन अर्थमाह ।। प्रथमेति ।। तत्र हेतुतया ता एवेत्यादिभाष्यं व्याचष्टे ।। यत इति ।। सूत्रे हिर्हेताविति भावः । हूयन्त इत्यस्य व्याख्या होम्यतयेत्यादि । उपक्रमोक्तश्रद्धाशब्दस्यापि ता एवार्थ इत्यन्यत्रोक्त्यनुरोधेन श्रद्धारूपतयेत्यस्यार्थमाह ।। श्रद्धेति ।। तद्व्यनक्ति ।। अयमिति ।। अजहती स्वार्थमत्यजन्ती या•क्षणा तयेत्यर्थः । काकेभ्यो दधि रक्ष्यतामित्यत्र काकशब्द इवेति भावः । इति त्वित्यादिभाष्यमवतार्य व्यनक्ति ।। तत्कुत इति ।। गतिश्रवणादिति ।। अर्थादिति भावः । उपक्रमविरोधेनोप संहारानुपपत्तेरित्यन्यत्रोक्तिमनुरुध्य भावमाह ।। अन्यथेति ।। उपसंहारानुरोधेनोपक्रमस्यार्थकल्पने प्रक्रमविरोधेनोपसंहारस्याप्रामाण्यप्रसङ्गादित्यर्थः । तच्चानिष्टम् । वक्ष्यमाणादिशा तस्य प्राबल्यादिति भावः । ननूपसंहारस्यान्यपरत्वान्न तदनुसारित्वं प्रक्रमस्य येन•क्षणाश्रीयेतेति भावेनाशङ्कते ।। न चेति ।। द्युपर्जन्यपृथिवीपुरुषयोषिद्रूपपञ्चाग्निषु प्रथमाग्न्यादिहोमानन्तरं यथाक्रमं ‘‘तस्या आहुतेः सोमो राजा भवति तस्या आहुतेः वर्षं भवति अन्नं भवति रेतो भवतीति स्वर्गादिषु भोगावसाने योनिं प्राप्तुमागन्तुप्रस्थितस्य जीवस्य मध्ये सोमवर्षादिष्ववस्थानबोधकतया तस्यागमनद्वारविषयाणि श्रुतानि चत्वारि वाक्यानि । एवं ‘‘आपः पुरुषवचसो भवन्ती’ति वाक्यस्यापि रेतोद्वारा योषिदाख्यपञ्चमाग्निं प्राप्तस्य पुनरन्यत्प्रत्यागच्छतोऽपां द्वारत्वबोधनपरत्वमेव न तु जीवेन सहापां गतिविषयत्वमित्यर्थः । यद्वा जीवस्य स्वर्गादागमनदशायामेव चन्द्रवर्षादिसाहित्योक्तिवदापः पुरुषवचस इति वाक्येऽप्साहित्यमुच्यते न त्वितः प्रेत्य स्वर्गं गच्छतः तद्गमनदशायाम् । अतो जीवस्यागमन एवाप्साहित्यपरत्वमुपसंहारस्य न तु गमनेप्यप्साहित्यपरत्वमिति न वाच्यमित्यर्थः । आगमनमात्रविषयत्वे कल्पकाभावोक्तिपूर्वं गतिविषयत्वे कल्पकमाह ।। भूतानीति ।। एवं कल्पनायां हि कल्पकं भवत् द्विविधं भवति । आदौ गतिकाले भूतानि त्यजतीत्युक्तिर्वा मध्ये सोमादिसायुज्यभवनोक्तिवत् आपो भवन्तीत्यप्साहित्यभवनोक्तिर्वा नोभयथोक्तिरस्ति । प्रत्युत या आपः योऽद्भिरुपेत इति यावत् । पुरुषवचसः पुरुषशब्दवाच्यो भवतीत्यनुवादेन देहत्यागानन्तरमपि जीवेन सहैव स्थित इत्यवगमात् गतिविषयत्वमप्यवश्यं वाच्यमिति भावः । ‘‘सोमो राजा सम्भवती’ त्यादि तु तत्स्वाभाव्यापत्तिरित्यत्र व्याख्यास्यते । उपक्रमप्रामाण्यार्थमेवोपसंहारानुसारित्वमङ्गीकर्तव्यं व्याख्यानस्य पश्चात्तनत्वनियमादित्यन्यत्रोक्तं शङ्कापूर्वं व्यनक्ति ।। तथापीति ।। उपसंहारस्य भूतगतिविषयत्वेऽपीत्यर्थः । व्याख्यानत्वोक्तेरुपयोगमाह ।। उपसंहारस्येति ।। विवृतमेतत्समन्वयसूत्रचन्द्रिकायाम् । प्रपञ्चितं च गुरुपादकृतोपसंहारविजये ।। अप्रामाण्येति ।। ‘‘तनूर्वर्षिष्ठा गह्वरेष्ठोग्रंवचो अपोवधीन्त्वेषं वचो अपोवधीस्वाहे’‘ति मन्त्रव्याख्येयस्य उग्रं वच इत्यस्य क्रूरं वचनमित्यर्थे ‘‘अशनापिपासे ह वा उग्रं वच‘‘ इति व्याख्यानाननुसारिण्यप्रामाण्यदर्शनात् । तथा तत्सत्यमिति व्याख्येयस्य सत्यशब्दस्य सदिति प्राणेऽस्तीत्यन्नमित्यादिव्याख्यानाननुसारिणि पारमार्थिकत्वादिरूपेऽर्थे अप्रामाण्यदर्शनादुपसंहारानुसारित्वमावश्यकमिति पूर्वेणान्वयः । उपक्रमानुसारित्वनियमेऽपि उपसंहारस्य उपसंहारेणैव उपक्रमार्थो ज्ञायत इति अन्यत्रोक्तं शङ्कागर्भं वाक्यं बीजोक्तिपूर्वं व्यनक्ति ।। न च वाच्यमित्यादिना ।। यत्तु मीमांसकैरुपक्रमस्य प्राबल्यमुक्तम् । यच्च नवीनोपक्रमपराक्रमे स्वकृतग्रन्थे उपक्रमप्राबल्यं प्रपञ्चितं तत्तु तर्कताण्डवे गुरुपादकृतोपसंहारविजये च निपुणतरं निराकृतमिति नेहास्माभिः प्रपञ्च्यते ।। अत इति ।। उक्तदिशा प्रथमेऽपि त्र्यात्मिकानामपां गतिश्रवणादित्यर्थः ।। ५ ।।
६. अश्रुतत्वाधिकरणम्
।। ॐ अश्रुतत्वादिति चेन्नेष्टादिकारिणां प्रतीतेः ॐ ।। ६ ।।
अग्न्यादिगतिः प्रत्यक्षतः श्रूयते । अतः प्रत्यक्षाश्रवणान्न युक्तमिति चेन्न । छ्वअथैनं यजमानं किं न जहाति भूतान्येव भूतैरेव गच्छति भूतैर्भुङ्क्ते भूतैरुत्पद्यते भूतैश्चरति भूतैर्विचरतीछ्वति कौण्ठरव्य (कौण्डिन्य) श्रुतौ प्रतीतेः ।।६ ।।
।। इति अश्रुतत्वाधिकरणम् ।। ६ ।।
 तत्त्वप्रकाशिका
अत्र पुनर्भगवत्प्राप्तिसाधनवैराग्याय जीवस्य भूतैः सह गतिसमर्थनादस्ति शास्त्रादिसङ्गतिः । मरणमात्रं न मुक्तिरित्युक्तम् । भूतानां जीवेन सह गत्यभावेऽयुक्तं स्यादतोऽसौ समर्थनीया । प्रकृतभूतान्येव विषयः । जीवेन सह गच्छन्ति न वेति सन्देहः । पूर्वोक्तमेव सन्देहबीजम् । पृथक् पृथग्विचारत्वात्सन्देहानुत्पादो न मन्तव्यः । पूर्वपक्षस्य सूत्र एवोक्तत्वात्तदुपन्यस्य पूर्वपक्षांशं तावद् व्याचष्टे ।। अश्रुतत्वादिति ।। न भूतानां जीवेन सह गमनं युक्तम् । तथा श्रुत्यभावात् । न च वाच्यमपां प्राणानां च श्रूयते सहगतिरतोऽर्थाद् भूतानामप्यस्तीति । यथा खाु प्राणानामग्न्यदिगतिः साक्षात् श्रूयते यथा श्रुत्यभावात् । आर्थिकश्रवणादपि नियमेन प्रत्यक्षश्रुत्यभावस्य बावत्त्वात् । सति हि विशेषश्रवणे वैदिकार्थे युक्तयोऽपि प्रवर्तन्ते । अतोऽत्र प्राणानामग्न्यादि गतिवद्भूतानां जीवेन सह गतेः प्रत्यक्षाश्रवणादभावस्ततो मरणस्यैव मुक्तित्वान्न वैराग्यादिना कृत्यमिति भावः । अतः शब्दस्तथार्थे । तेन यथेत्यादौ सिद्ध्यति । हेत्वर्थे च । छ्वअतःशब्दस्तु हेत्वर्थे तथेत्यर्थे च वर्तते । उभयार्थे च भवति यथा शब्दविदो विदुःछ्व । इति वचनात् ।
सिद्धान्तांशं व्याचष्टे ।। नेति ।। न प्रत्यक्षाश्रवणादसहगतिर्भूतानाम् । आर्थिकश्रवणस्याप्यश्रवणबाधकत्वात् । न हि कदन्नभुजोऽनशित्वं भवति । युक्तेरपि व्याप्तिािङ्गग्राहकप्रमाणेनैव भवितव्यं तच्चास्ति । यदा चैवमार्थिकश्रवणमश्रवणबाधेनाभीष्टसिद्ध्यै भवति तदा सुतरामथैनमित्यादिविशेषश्रवणमिति भावः । अतोऽस्त्येव भूतानां जीवेन सह गतिरिति मरणे मोक्षाभावादनुष्ठेयमेव तदर्थं वैराग्यादिसाधनमिति सिद्धम् ।। ६ ।। अ० ६ ।।
 भावदीपः
।। ॐ अश्रुतत्वादिति चेत् ॐ ।। ६ ।। गतिसमर्थनादिति ।। प्रत्यक्षश्रुत्युक्त्येति योज्यम् । तेन न पूर्वाभेद इति बोध्यम् । तेनैव पूर्वं चरमानुरोधेन पूर्वाश्रवणस्यास्वारस्येऽपि न बहिरङ्गप्रबाप्रत्यक्षाश्रवणस्येति शङ्कनाद्वा चरमानुरोधेन प्रथमस्यास्वारस्यमयुक्तं चरमस्यैव प्रत्यक्षाश्रवणविरोधेन भूतगतिपरत्वायोगादिति शङ्कनाद्वाऽनन्तरसङ्गतिरपि सूचितेति ध्येयम् ।। पूर्वोक्तमिति ।। उभयविधवस्तुदर्शनमित्यर्थः । नन्वपां प्राणानां च गत्युक्त्या भूतगतेः सिद्धत्वाल्लोकदृष्टिमात्रेण कथं सन्देहोत्पाद इत्यत आह ।। पृथगिति ।। पूर्वमबादिगत्युक्त्या भूतानां गतिरुक्ता प्रत्यक्षश्रवणं च भूतगतौ नास्तीति जानतो विशेषमजानतो•ोकदृष्टिवशाद्भवति संशय इति भावः । सूत्रे जीवो भूतै रंहति सम्परिष्वक्त इति प्रकृतस्यानुवृत्तिर्नञ आवृत्तिरित्युपेत्य अतः प्रत्यक्षश्रवणान्न युक्तमिति भाष्यस्थप्रतिज्ञाहेत्वोरर्थमाह ।। न भूतानामिति ।। अत इत्यस्यार्थस्तथेति । तथाशब्दार्थं विवृण्वन् अग्न्यादीत्यादिभाष्यवाक्यस्य सार्थक्याय तस्य पूर्वाक्षेपकत्वरूपफां दर्शयन् शङ्कापूर्वं भाष्यं व्याचष्टे ।। न च वाच्यमिति ।। श्रूयत इति ।। पञ्चम्यामाहुतावाप इति करणैर्वाव न वियुज्यते इति च श्रूयत इत्यर्थः । आप इति वाक्यस्य न चागमनमात्रविषयत्वमित्यादिना गतिविषयत्वसमर्थनादिति भावः ।। अर्थादिति ।। अपामनेकभूतात्मकत्वात्प्राणानां भूताविनाभावाच्चेति भावः ।। यथेति ।। अत इत्यस्य तथेत्यर्थाद्यथेति•ाभादित्यग्रे व्यक्तम् । श्रूयतेऽग्निं वागप्येतीत्यादिनेत्यर्थः । तथा प्रत्यक्षत इत्यर्थः । ततश्च किमित्यतः विशेषाश्रवणनियम एव बाीयानित्यन्यत्रोक्तं संयोजयति ।। आर्थिकेति ।। प्राणानां चेत्युक्तमपि प्रत्याह ।। सति हीति ।। वैदिकार्थ इति ।। शास्त्रयोनिसूत्रे कामाच्चेति सूत्रे श्रुतेस्त्विति सूत्रादौ च तथोक्तेरिति भावः ।। अत इति ।। आर्थिकश्रवणादपि प्रत्यक्षाश्रवणस्य बावत्त्वात् अश्रुते वैदिकार्थे युक्त्यप्रवृत्तेश्चेत्यर्थः । यद्वा भाष्यस्थमतःपदं तथेत्यर्थं व्याख्याय हेत्वर्थकतयाप्यनूद्य व्याचष्टे ।। अत इत्यादिना ।। न युक्तमित्यस्य तात्पर्यमभाव इति । भूतानां जीवेन सहगतेरित्यन्वयः । फामाह ।। तत इति ।। भूतगत्यभावादित्यर्थः । स्वकृतव्याख्यानस्योद्भाष्यत्वभ्रमनिरासायाह ।। अतश्शब्द इति ।। हेत्वर्थे चेति ।। भाष्येऽत इत्यस्य व्याख्यानं प्रत्यक्षाश्रवणादितीति भावः । श्रुतिगीतातात्पर्योक्तवचनमाह ।। अतश्शब्दस्त्विति ।। उभयार्थे सकृदुच्चरितो हेत्वर्थं तथेत्यर्थ च वक्तीत्यर्थः । भाष्ये नञः प्रत्यक्षेत्यादिप्राचीनवाक्यार्थस्य प्रतियोगितयान्वयमाह ।। न प्रत्यक्षेति ।। तत्र हेत्वाकाङ्क्षायामार्थिकश्रवणमप्यनुक्तिं बाधत एव किमुत स्थानान्तरगतं स्पष्टश्रवणमिति कैमुत्यार्थमेव नेष्टादिकारिणां प्रतीतेरिति परिहारान्तरमुक्तमित्यन्यत्रोक्त्यनुरोधेन भाष्यभावं वक्तुमार्थिकश्रवणपदेनापां गत्युक्त्या प्राणगत्युक्त्या च प्राप्तमार्थिकश्रवणं ग्राह्यमिति भावेनान्यत्रोक्तं संयोजयति ।। आर्थिकेति ।। द्वेधापि•ब्धस्येत्यर्थः । ननूक्तं वैदिकेऽर्थे युक्तप्रवृत्तिरिति तत्राह ।। युक्तेरपीति ।। तच्चेति ।। ‘‘यत्र वाव भूतानी’‘ति ‘‘करणैर्वाव न वियुज्यत‘‘ इति च व्याप्तिािङ्गग्राहकं प्रमाणमस्तीत्यर्थः । श्रुत्याद्यनुपजीवियुक्तेरेवादृष्टेऽर्थे प्रवृत्त्यभावः प्रागुक्त इति भावः । इदानीं भाष्यभावमाह ।। यदा चेत्यादिना ।। अत इति ।। प्रत्यक्षश्रवणस्यापि भावादित्यर्थः । साधनमित्युपाक्षणं शास्त्रं चेत्यपि ग्राह्यम् ।। ६ ।।
 

७. भाक्ताधिकरणम्
‘अपाम सोमममृता अभूमे’ (ऋ. सं. ८/४८/३) त्यादिश्रुतिविरोध इत्यतो वक्ति –
।। ॐ भाक्तं वाऽनात्मवित्त्वात्तथा हि दर्शयति ॐ ।। ७ ।।
भागतस्तदमृतत्वम् । ‘नान्यः पन्था अयनाय विद्यत’ (तै. आ. ३/१३) इति श्रुतेरात्मविद एव हि मुख्यम् । वाशब्दात्पारम्पर्येणाऽऽत्मविदपेक्षया वा । तथा हि श्रुतिः — ‘स एनमविदितो न भुनक्ति यथा वेदो वाऽऽननूक्तोऽन्यद्वा कर्माकृतं यदि ह वा अप्यनेवंविन्महत्पुण्यं कर्म करोति तद्धास्यान्ततः क्षीयत एवाऽऽत्मानमेव लोकमुपासीत स य आत्मानमेव लोकमुपास्ते न हास्य कर्म क्षीयतेऽस्माद्ध्येवाऽऽत्मनो यद्यत्कामयते तत्तत्सृजते’ (बृ. उ. ३/४/१५) ‘अमृतो वाव सोमपो भवति यावदिन्द्रो यावन्मनुर्यावदादित्यः’ । ‘कर्मणा ज्ञानमातनोति ज्ञानेनामृतीभवति अथामृतानि कर्माणि यत एनममृतं (एनममृतत्वं) नयन्ती’ति च ।। ७ ।।
इति भाक्ताधिकरणम् ।। ७ ।।
 
तत्त्वप्रकाशिका
अत्र भगवत्प्राप्त्यर्थं वैराग्यादेरेवावश्यकसाधनत्वसमर्थनादस्ति शास्त्रादिसङ्गतिः । यदि वैराग्यदेर्नावश्यानुष्ठेयत्वं तर्हि नास्य शास्त्रस्यावश्यमारम्भणीयत्वं स्यादतस्तत्साधनीयम् । वैराग्यादिसाधनमेव विषयः । किं मुमुक्षुणावश्यमनुष्ठेयमुत नेति सन्देहः । उभयविधसाधनदर्शनं सन्देहबीजम् । पूर्वपक्षयति ।। अपामेति ।। न मुमुक्षुणावश्यमनुष्ठेयं वैराग्यादि । तद्विनापि कर्मणैव मोक्षसम्भवात् । ‘अपाम सोमममृता अभूम’ इत्यादिश्रुतेः । अन्यथैतच्छतिविरोधात् । अतो ‘र्ओ चेन्मधु विन्देत किमर्थं पर्वतं व्रजेत्’ । इति न्यायेन सुशकेन कर्मणा मोक्षसिद्धौ वैराग्यादिना कृत्याभावाद्व्यर्थमिदं शास्त्रमिति भावः ।
सिद्धान्तयत्सूत्रमवतार्य व्याचष्टे ।। अत इति ।। अवश्यानुष्ठेयमेव मुमुक्षुणा वैराग्यादि । तद्विना मोक्षासिद्धेः । न चैवं श्रुतिविरोधः । तस्या अन्यार्थत्वात् । तथा हि । कर्म द्विविधम् । काम्यमकाम्यं च । तत्र यद्यस्यां श्रुतौ सोमयागः काम्यो भवेत् तदा तत्साध्यममृतत्वं नाम किञ्चित्कालीनमिति गौणार्थतया श्रुतिरुपपन्नेति भावः । मुख्यामृतत्वमेव श्रुत्यर्थः किं न स्यादित्यत आह ।। नान्य इति ।। न कर्मणा मुख्यामृतत्वं लभ्यं येन तत् श्रुत्यर्थः स्यात् । काम्यकर्मिणामनात्मवित्त्वात् । ‘तमेवं विद्वान्’ इति श्रुत्याऽऽत्मविदो मुख्यामृतत्वस्यान्येषां तदभावस्यैवोक्तत्वादिति भावः । काम्यकर्मणा तत्फलस्यैव हि सिद्धिः । अथाकाम्यकर्म विवक्षितं तदप्युभयथा । जिज्ञासूनां ज्ञानिनां चेति । द्विविधमपि न मोक्षसाधनं साक्षादित्याह ।। वाशब्दादिति ।। इति सूचितमिति शेषः । यद्यत्र जिज्ञासूनामकाम्यं कर्म विवक्षितं तदामृतपदेन मुख्यामृतत्वमेव । किं नाम तच्च कर्मणा न साक्षाद्भवति । कर्मभिः शुद्धान्तःकरणस्य वैराग्यादि तद्वतो जिज्ञासा तस्य ज्ञानं तस्य मोक्ष इति पारम्पर्येणैव ‘अगन्म ज्योतिः’ इति । अथ ज्ञानिनोऽकाम्यं कर्म तथापि न तेन मोक्षः किं त्वात्मविदमपेक्ष्यैव । आत्मज्ञानलब्धे मोक्षेऽकाम्यकर्मणा अतिशयो भवति । सर्वथा न कर्मणा संसारनिवृत्तिरिति भावः । एवमस्याः श्रुतेरुक्तार्थत्रयसमर्थनाय श्रुतीरुदाहरति ।। तथाहीति ।। आत्मविदामेव मुख्यामृतत्वं नानात्मविदामित्यर्थे ‘स एनम्’ इति श्रुतिः प्रमाणम् । ‘आत्मानमेव लोकमुपासीत’ इत्यादि श्रुत्यैवाऽऽत्मविदपेक्षयेत्यर्थसिद्धिः । न भुनक्ति नामृतत्वं भोजयति । उपास्ते जानाति च स मुक्तो यद्यत्कामयते तत्तत्परमात्मप्रसादद्वारा कर्म सृजतीत्यर्थः । भागतस्तदमृतत्वमित्यस्मिन्नर्थेऽमृत इति श्रुतिः । पारम्पर्येणेत्यत्र कर्मणेति श्रुतिः । अतो वैराग्याद्यनुष्ठानमन्तरेण मोक्षासिद्धेर्न तत्प्रतिपादकशास्त्रवैयर्थ्यमिति सिद्धम् ।। ७ ।। अ० ७ ।।
 
भावदीपः
।। ॐ भाक्तं वा ॐ ।। ७ ।। वैराग्यादेरिति ।। आदिपदेन भक्तिजिज्ञासाज्ञानानां ग्रहः । कर्मणामस्थिरफलकत्वोक्त्येति योज्यम् । एतेनातीतनयैर्जीवस्यामुक्तिभूतपरिष्वङ्गभावान्न मृतिमात्रेण मुक्तिरिति तदर्थं वैरोग्यादिकमपेक्षितमित्युक्तम् । इदानीमस्तु आमुक्ति भूतबन्धस्तथापि तन्निवृत्तिः कर्मणैवास्तु किं वैराग्यादिनेत्याशङ्कानिरासेन वैराग्यादेरेवावश्यकत्वं न तु कर्मण इति अत्र समर्थनादनन्तरसङ्गतिरगतार्थत्वं चेति सूचितम् । तत्वप्रदीपे तु यदीष्टादिकारिणां भूतबन्धेन पुनरागमनं तर्हि ‘‘अपामसोमममृता अभूम‘‘ ‘‘अक्षय्यं ह वै चातुर्मास्ययाजिनः सुकृतमि’’त्यादिश्रुतिविरोध इत्युक्तम् । तद्रीत्या पूर्वाक्षेपात् सङ्गतिः स्पष्टैव । यद्वा इष्टापूर्तादिकारिणो भूतपरिष्वङ्गेन गतिश्रवणवन्मोक्षस्यापि श्रवणात्किं वैराग्यादिनेत्याक्षेपात्सङ्गतिः । तदुक्तं न्यायविवरणे मोक्षफलस्याप्युक्तेरिति ।। उभयविधेति ।। लोके तृप्त्यर्थं भोजनादिसाधनमवश्यानुष्ठेयं दृश्यते । रसायनसेवनादिरूपं तु अवश्याननुष्ठेयं दृष्टं तथेहापि पूर्वोक्तरीत्या वैराग्यादिकमनुष्ठेयं किं वाऽपामेत्यादिश्रुत्याऽवश्याननुष्ठेयमिति भवति सन्देह इत्यर्थः । सङ्गम्यन्ते गुरोर्गिर इति प्रतिज्ञानुरोधाद्भाष्यवाक्यमन्यत्रोक्तवाक्येन सङ्गमयितुं ‘‘अपाम सोमममृता अभूमे’’ति विशेषत एव मोक्षफलस्याप्युक्तेः कर्मैव तत्साधनमित्यन्यत्रोक्तमत्र फलोक्तिपूर्वमर्थतो योजयति ।। न मुमुक्षुणेत्यादिना ।। नन्वनादिप्रतिबन्धकदुरितस्य जन्महेतुकर्मणां च भावात्कथं सोमयागादिकर्ममात्रेण मोक्षः । कथं च ‘‘अथ हैनं यजमानं किं न जहाती’’ति भूतावियोगश्रुतिश्चेत्यतो विपक्षे बाधकोक्तिपरतया भाष्यं तत्सङ्गतत्वेन योजयति ।। अन्यथेति ।। कर्मणा मोक्षानङ्गीकार इत्यर्थः । नित्यनैमित्तिककर्मानुष्ठानेन क्षपितकलुषाणामभूतप्रत्यवायानां काम्यप्रतिषिद्धवर्जनेनासञ्जातजन्महेतूनामिष्टापूर्तादिकारिणां कर्मणैव मोक्षोपपत्तेः ।। अत एव प्राक्कर्मणैवेत्येवकारः । प्राचीनश्रुतिस्तु प्रतिबन्धकवदिष्टादिकारिपरा वा अप्रमाणं वेति भावः । कोऽत्र विशेषः । येन वैराग्यादित्यागः कर्मण्यादरश्चेत्यत आह ।। अत इति ।। कर्मणो मुक्तिहेतुत्वस्य श्रौतत्वादित्यर्थः । र्ओ अर्कतरौ । इष्टस्यार्थस्य संसिद्धौ को विद्वान्यत्नमाचरेदित्युत्तरार्धंशः ।। वैराग्यादिनेति ।। अनेनाध्यायाक्षेपोऽपि सूचितः । तदर्थं वैराग्यभक्तिजिज्ञासाज्ञानार्थमित्यर्थः । अस्य शास्त्राद्यारम्भप्रयोजकत्वेऽपि पूर्वषडधिकरणीव वैराग्यप्रयोजकत्वमप्यस्नीत्यत्र पादे निवश इति भावः । यद्यपि शास्त्रं न वैराग्यभक्त्यर्थं ब्राह्मणो निर्वेदमायात् , यमेवैष वृणुते, भक्तिमान्परमे विष्णावित्यादिजिज्ञासासूत्रभाष्योक्तश्रुतिस्मृतिभिः, ऊर्ध्वरेतस्सु चशब्दे हि । अध्ययनमात्रवतः । अनुबन्धादिभ्यः । भूयस्त्वात्त्वनुबन्ध इत्यादिसूत्रैश्च वैराग्यभक्त्यादेः शास्त्राधिकारिविशेषणत्वोक्त्या तस्य शास्त्रात्पूर्वमेवौपदेशिकवाक्यार्थज्ञानरूपश्रवणादिनैव सिद्धेः । अन्यथा अन्योन्याश्रयात् । तथा न्यायनिबन्धनात्मकशास्त्रस्य न्यायानुसन्धानरूपमननार्थत्वेन तदनन्तरभावि निदिध्यासनार्थत्वस्य तद्द्वारा वा ‘‘सोपासना च द्विविधा शास्त्राभ्यासस्वरूपिणी । ध्यानरूपा परा चे’’त्युक्तदिशा चित्तनिरोधद्वारा साक्षादेव वा कथञ्चिदपरोक्षज्ञानार्थत्वसम्भवेपि न श्रवणार्थत्वम् । तस्योपनिषद्भाष्यादिरूपोपदशजन्यवाक्यार्थज्ञानरूपत्वेन न्यायशास्त्रात्पूर्वभावित्वात् । विवक्षितं च जिज्ञासापदेन त्रितयं एतत्पादसङ्गतिटीकायां श्रवणमनननिदिध्यासनरूपा जिज्ञासैवेत्युक्तेः । तथापि यत्त्वादौ श्रद्धया सिद्धं पुनर्न्यायेन साधितमिति न्यायेन प्राक्सिद्धस्यापि न्यायैरुपपादनेन दार्ढ्यार्थतया वैराग्यभक्त्यर्थत्वोपपत्तेः । श्रवणेन विना मननायोगेन मननार्थस्य शास्त्रस्यार्थात्तदङ्गश्रवणाद्यर्थत्वमप्यस्तीति भावेन तदर्थं शास्त्रमित्युक्तमनवद्यमिति । यद्वा तदर्थं वैराग्यादिप्रतिपादकमित्यर्थः ।। श्रुत्यर्थोक्तिपरतया सूत्रभाष्ये व्याकरिष्यन् श्रुत्यर्थोक्तेरसाङ्गत्यव्युदासाय परिष्करोति ।। अवश्येति ।। इत्यादिश्रुतिबलादमृतशब्दस्य यथायोग्यमेवार्थकल्पनोपपत्त ेरित्यन्यत्रोक्ति विवरणपरतया कर्मविभागोक्तिपूर्वं भाष्यार्थमाह ।। कर्मेति ।। प्रवृत्तं च निवृत्तं च द्विविधं कर्म चोच्यत इत्यादेरिति भावः । काम्यो भवेत् स्वर्गरूपफलोद्दशेन कृतो भवेदित्यर्थः ।। तत्साध्यमिति ।। एतेन भाष्ये तदमृतत्वमिति तच्छब्दस्य तस्यां श्रुतौ श्रुतकाम्यसोमयागसाध्यमित्यर्थो दर्शितः ।। भागतः कालभागत इत्युपेत्यार्थमाह ।। किञ्चिदिति ।। गौणार्थतया अमुख्यार्थतया । नान्य इत्यादिभाष्योक्तहेतुसाध्ययोरसाङ्गत्यव्युदासाय श्रुतिपूर्वांशोक्त्या अर्थं वदन् सूत्रार्थं चाह ।। न कर्मणेति ।। सूत्रे तदमृतत्वमिति शेषः । तदमृतत्वं भाक्तममुख्यमित्यंशस्य भावार्थो न कर्मणा मुख्यानृतत्वं लभ्यमिति । तथा हि दर्शयतीत्यस्यार्थः तमेवमिति । भाष्यस्थैवकाराशयमाह ।। अन्येषामिति ।। उक्तत्वादिति ।। अनेन हिर्हेताविति सूचितम् । भाष्यस्थहिशब्दसूचितमाह ।। काम्येति ।। पारम्पर्येणेति भाष्ये तदमृतत्वमित्यस्यानुवृत्त्यान्वयलब्धममृतत्वस्वरूपं वदन् तद्वाक्यं व्याचष्टे ।। यद्यत्रेत्यादिना ।। अत्र श्रुतौ । यत्तु कर्मनिर्णयटीकायां अमृता इति वा मृता इति गौण्या वृत्त्या मन्वन्तरापेक्षयाऽमृतशब्दस्य तत्साधनज्ञानलक्षणया तदेकदशलक्षणया चेत्यमृतशब्दस्य त्रेधाप्यमुख्यत्वरूपं भाक्तत्वमुक्तं तत्तु प्रशंसादीनां च तात्पर्यं वाचनिकार्थात्यागेनैव कथितं स्वयं भगवतेत्याचार्योक्तेः वाचनिकपदेन मुख्यार्थ एव नाभिमत इति द्योतनाय ।। न साक्षादिति ।। सर्वापेक्षा च यज्ञादिश्रुतेरश्ववदिति वक्ष्यमाणन्यायादिति भावः । पारम्पर्येणात्मविदपेक्षयेत्यात्मज्ञानजननेऽपि कर्मणः सूचितं पारम्पर्यं व्यनक्ति ।। कर्मभिरिति ।। वैराग्यादीत्यादिपदेन भक्तिशमदमादिग्रहः । प्रतिज्ञासिद्धेर्लिङ्गमाश्मरथ्य इत्याद्युक्तदिशेति भावः ।। तद्वत इति ।। ऊर्ध्वरेतस्सु चशब्दे हि अध्ययनमात्रवत इत्यादिवक्ष्यमाणदिशेति भावः ।। तस्येति ।। श्रवणादिरूपजिज्ञासावत इत्यर्थः । प्रकाशश्च कर्मण्यभ्यासात् । तन्निर्धारणार्थनियमस्तद्दृष्टेः पृथग्ध्यप्रतिबन्धः फलमित्यत्र ज्ञानार्थं श्रवणादित्रितयकर्तव्यत्वस्य वक्ष्यमाणत्वादिति भावः ।। तस्येति ।। ज्ञानवत इत्यर्थः । विद्यैव तु निर्धारणादिति न्यायादिति भावः । विस्तृतमेतत्तृतीये गीताभाष्ये कर्मणैव हि संसिद्धिमित्यत्र । कर्म कृत्वैव ततो ज्ञानं प्राप्य वेत्यादिना कर्म तु तत्साधनमेवेत्यन्तेन । ननु सामान्यवाक्यस्य किं बलादेवं निर्णय इत्यत आह ।। तथा हीति ।। बह्वृचाः पठन्ति । ‘‘अपाम सोमममृता अभूमागन्म ज्योतिरविदाम देवानि’’ति । तस्यार्थः । सोममपाम । तेन अमृता अभूम । कथं यस्माद्देवानविदाम व्यज्ञासिष्म । ज्योतिश्चरणाभिधानादित्याद्युक्तदिशा ज्योतिश्शब्दितं ब्रह्म अगन्म अगमाम । अद्राक्ष्मेत्यर्थः । गत्यर्थस्य ज्ञानार्थत्वात् । तथा च याजुषशाखायां पाठः । ‘‘अपाम सोमममृता अभूम अदर्श्म ज्योतिरविदाम देवान्’’ इति । तदुक्तं तत्वप्रदीपे । तथा चायमर्थः स्यात् । सोममपाम देवान् अविदाम । ज्योतिरदर्श्म अमृता अभूमेति ज्योतिर्ब्रह्मेत्युदितमिति च । तथा लोके द्वारपालदर्शनानन्तरं राजदर्शनवदतस्तद्व्यपेक्षयेति अन्तरनयोक्तदिशा वाक्यशेषे पूर्ववदिति देवताप्रसादोपचितेश्वरज्ञानस्योक्त्या तद्द्वारैव कर्म मुक्तिहेतुरिति ज्ञायते । उक्तश्चायं वाक्यशेषाधीनो निर्णयः सन्दिग्धे तु वाक्यशेषादिति जैमिनिसूत्रे । अत्राप्युक्तः पूर्वं प्राणादयो वाक्यशेषात् धर्मान्तरेण वाक्यशेषादिति । तथा प्रथमेश्रवणादित्यत्रापि चरमानुरोधेन पूर्वश्रद्धाशब्दस्यास्वारस्यमुक्तं यदा तदा किमु वाच्यमपाम सोमममृता अभूमेति वाक्यास्वारस्यमिति भावः । एतेन सूत्रे वा अथवा जिज्ञासोस्तदमृतत्वमकाम्यकर्मणा श्रुतममृतत्वं भाक्तं ज्ञानद्वारकत्वरूपं गौणम् । कुतः तथा हि दर्शयति । अगन्म ज्योतिरिति वाक्यशेषे यतो ज्ञानप्राप्तिमाहेति च योजना सूचिता । अत एव तथा हीति सूत्रांशानुकृतिरिति आत्मानमेवेत्यादिश्रुत्यनुसाराच्च । आत्मविदपेक्षयेत्यस्यार्थान्तरमाह ।। अथ ज्ञानिन इति ।। यद्वा भाष्ये पारम्पर्येण वा आत्मविदपेक्षया वेति वाशब्दस्य प्रत्येकमन्वयमुपेत्य पारम्पर्येणेत्यंशं व्याख्यायात्मविदपेक्षयेत्येतद्व्याचष्टे ।। अथ ज्ञानिन इति ।। अतिशय इति ।। शमदमाद्युपेतस्स्यात्तथापि त्विति अग्निहोत्रादि तु तत्कार्यायैवेत्यादौ च वक्ष्यमाणदिशेति भावः । नन्वेवं सति कर्मणो मुक्तिहेतुता प्राप्तैवेत्यत आह ।। सर्वथेति ।। तथा च वक्ष्यति । अत एवाग्नीन्धनाद्यनपेक्षेति सूत्रकार इति भावः । श्रुतीरिति ।। भाष्योक्तवाक्यानामनेकश्रुतित्वद्योतनाय बहुवचनम् । आत्मानमेवेति वाक्योक्तेरुपयोगाप्रतीतेराह ।। आत्मानमेवेति ।। उपासककर्मणोक्षय्य फलकत्वपरतया प्रतीतयैव श्रुत्येत्यर्थः । कथमित्यतोऽर्थोक्त्या व्यनक्ति ।। न भुनक्तीति ।। न पालयतीत्यर्थः । भुजोनवन इति अभ्यवहारार्थ एवात्मनेपदस्मृतेः । तस्य फलितार्थमाह ।। नामृतत्वमिति ।। जानाति चेति ।। यदि ह वा इति पूर्ववाक्ये अज्ञकर्मणोऽन्ततः स्वल्पफलदानात्पश्चात्क्षीयत एवेति निन्दानुसारात् । उपास्त इत्युपलक्षणम् । अन्यथाऽसङ्गतिः स्यात् । ज्ञानिकर्मस्तुत्यर्थमेवाज्ञकर्मनिन्दारम्भादिति भावः । श्रुतौ लोकमाश्रयमित्यर्थः । तदुक्तं बृहद्भाष्ये प्रथमेऽध्याये चतुर्थब्राह्मणे । अग्निविप्रार्चकोऽप्येवं यो न वेद हरिं परम् । आश्रयं सर्वजीवानां हरिस्तं नैव भोजयेदित्यादिना ब्रह्माण्ड हत्यन्तेन । श्रुतिः प्रमाणमित्यनुषङ्गः । एतेष्वर्थेषु सूत्रयोजना तन्त्रदीपिकायां व्यक्ता । श्रुतावधेत्यस्य तस्मादित्यर्थः । नन्वेवं श्रुत्यादिबलादपामेत्यादिवाक्यस्य त्रेधा स्वार्थपरत्वोक्तौ, यानि तीर्थादिवाक्यानि कर्मादिविषयणि च । तावकान्येव तानि स्युरज्ञानां मोहकानि चेत्यादिगीताभाष्योक्तिविरोध इति चेन्न । अल्पाधिकार्यपेक्षया तथोक्त्युपपत्तेः । स्तुतिवाक्यानामपि स्वार्थपरत्वस्य कर्मनिर्णये प्रतिपादनात् । उक्तं तत्रैव प्रशंसादीनां तात्पर्यं वाचनिकार्थात्यागेनैवोक्तं स्वयं भगवता भाक्तं वानात्मवित्त्वात्तथा हि दर्शयतीति ।। अत इति ।। कर्मणः साक्षान्मोक्षाहेतुत्वाद्वैराग्यभक्तिजिज्ञासाज्ञानद्वारैव मोक्षहेतुत्वादित्यर्थः । अस्य विद्यैव त्वित्यतोऽगतार्थत्वं तत्रैव वक्ष्यते ।। ७ ।।
   ८. कृतात्ययाधिकरणम्
कृतस्य कर्मणो भोगेन क्षयान्मुक्तिरित्यत आह —
।। ॐ कृतात्ययेऽनुशयवान्दृष्टस्मृतिभ्याम् ॐ ।। ८ ।।
‘ततः शेषेणेमं लोकमायाति पुनः कर्म कुरुते पुनर्गच्छति पुनरागच्छती’ति श्रुतेः–
‘भुक्तशेषानुशयवानिमां प्राप्य भुवं पुनः ।
 कर्म कृत्वा पुनर्गच्छेत्पुनरायाति नित्यशः ।।
 आचतुर्दशमाद्वर्षात्कर्माणि नियमेन तु ।
 दशावराणां देहानां कारणानि करोत्ययम् ।
 अतः कर्मक्षयान्मुक्तिः कुत एव भविष्यती’ त्यादिस्मृतेश्च
शेषवानेवाऽऽयाति ।। ८ ।। इति कृतात्ययाधिकरणम् ।। ८ ।।
तत्त्वप्रकाशिका
अत्रापि भगवत्प्राप्त्यर्थं वैराग्यादिसाधनस्यावश्यानुष्ठेयत्वसाधनादस्ति शास्त्रादिसङ्गतिः । वैराग्यदेर्मुमुक्षूणामनपेक्षितत्वे शास्त्रवैयर्थ्यापत्तेस्तस्य अवश्यानुष्ठेयत्वं साधनीयमेव । वैराग्यादिकं विषयः । मुमुक्षुणाऽवश्यमनुष्ठेयं न वेति सन्देहः । उक्तन्यायस्तदनपेक्षफलनिष्पत्तिदर्शनं च सन्देहबीजम् । पूर्वपक्षयति ।। कृतस्येति ।। कर्मनिबन्धनो हि बन्धः । कर्मणा बध्यते जन्तुरित्यादेः । कर्मणश्च क्षयो भोगेन भवति । न च भोगकाले कर्मान्तरापादनेनासमाप्तिः । स्वर्गादिष्वेव कर्मणां सहागतत्वेन क्षेप्तुं शक्यत्वात् । तत्र कर्मान्तरापादनस्याभावात् । कर्मणां च क्षये तन्मूलस्य संसारस्योच्छेदः स्वयमेव भवतीति किं वैराग्यादिना । अतो व्यर्थमिदं शास्त्रमिति भावः ।
सिद्धान्तयत्सूत्रमवतार्य व्याचष्टे ।। अत इति ।। कृतस्य कर्मणः सहागतत्वेन भोगेन क्षयः स्वत एवेति न युक्तम् । ‘ततः शेषेण इति’ श्रुत्या ‘भुक्तशेषानुशयवान्’ इति स्मृत्या च स्वर्गं गतस्य यथायोग्यं कर्म सहागतमपि किञ्चिद्भुक्तवतः कर्मशेषयुक्ततयैवागमनस्योक्तत्वात् । एवं द्वित्रा वर्तनेष्वशेषकर्मसमाप्तिः स्यादिति चेन्न । ‘पुनः कर्म कुरुते’ इति श्रुतौ ‘कर्म कृत्वा’ इति स्मृतौ चागतस्य पुनः कर्मसम्पादनोक्तेरिति भावः । अल्पापादने कर्मसमाप्तिः स्यादिति शङ्कानिरासायाह ।। आचतुर्दशमादिति ।। चतुर्दशमवर्षमारभ्येत्यर्थः । दशावरा येषु ते तथा । अतो वैराग्यादिसाधनमन्तरेण मोक्षाभावात्तदर्थं वैराग्यादिविधायकशास्त्रस्य न वैयर्थ्यमिति सिद्धम् ।। ८ ।। अ० ८ ।। 
भावदीपः
।। ॐ कृतात्ययेऽनुशयवान् ॐ ।। ८ ।। फलोक्त्याऽन्तर्भावसङ्गतिमाह ।। अत्रापीति ।। अवश्यमिति ।। जीवस्य भोगावशिष्टकर्माविभागाद्युक्त्येति योज्यम् । तेन पूर्वस्माद्भेदः । यद्यन्ततः क्षीयत इति महतोऽपि कर्मणोऽल्पकालीनाभोगदानेन क्षयस्तर्हि तत एव बन्धकनिवृत्त्या मुक्तिरपि सेत्स्यतीति शङ्कोत्थानात्सङ्गतिश्च सूचितेति बोध्यम् । आवश्यकत्वस्य साधितत्वात्कथं सन्देह इत्यतो बीजमाह ।। उक्तन्याय इति ।। मृतिमात्रेण वा कर्ममात्रेण वा मोक्षाभावादित्युक्तन्यायः । कर्मक्षयकृतवैराग्याद्यनपेक्षमोक्षरूपफलनिष्पत्तिदर्शनमित्यर्थः । कर्मणः क्षयान्मुक्तिरिति भाष्योक्तहेतोरप्रयोजकत्वं निराह ।। कर्मेति ।। इत्यादेरिति ।। गीतायामसिद्धिनिरासकं भोगेनेत्येतदित्युपेत्याह ।। कर्मणश्चेति ।। भाष्ये कृतस्येति सौत्रपदानुवादेन कर्मण इति व्याख्येति भावः ।। भोगेनेति ।। नाभुक्तं क्षीयते कर्मेत्यादेरिति भावः । एतच्च प्रायिकत्वाशयेन । दुष्कृतकर्मणो निष्कृत्यापि क्षयसम्भवात् । अनुशयस्य सहभावात्स्वर्ग एव फलदत्वमित्यन्यत्रोक्तं शङ्कापूर्वं व्यनक्ति ।। न चेत्यादिना ।। भाष्योक्तहेतुहेतुमद्भावमुपपादयति ।। कर्मणां चेति ।। फलमाह ।। किमिति ।। इदमिति ।। वैरोग्यादिप्रतिपादकमित्यर्थः ।। शेषवानेवायातीति प्रतिज्ञाभाष्यस्थैवकारव्यावर्त्यमाह ।। कृतस्येति ।। भुक्तशेषानुशयवानित्यादिवचनाद्यथायोग्यमेव फलदानोपपत्तेरित्यन्यत्रोक्तयथायोग्यपदान्वयं दर्शयन्नेव कृत्स्नभाष्यभावार्थमाह ।। ततः शेषेणेति ।। स्वर्गं गतस्येत्यर्थलब्धोऽर्थः । श्रुतिस्मृत्योश्शेषोक्तेरुपयोगमाह ।। एवमिति ।। स्मृतौ शेषान्तरोक्तेः फलमाह ।। अल्पेति ।। एतेन सूत्रादौ स्मृत्युक्तिरप्यर्थवतीति सूचितम् । जन्मारभ्य चतुर्दशवर्षपर्यन्तमित्यर्थभ्रमं निराह ।। चतुर्दशममिति ।। जीवंश्चतुर्दशादूर्ध्वं पुरुषो नियमेन तु । स्त्री वाप्यनूनदशकं देहं मानुषमार्जत इत्यादेरिति भावः । दशभ्योऽवरा इति भ्रमनिरासायाह ।। दशेति ।। सप्तदशावरो सत्रमासीरन्नित्यादाविवेति भावः ।। अत इति ।। जीवस्य भूतावियोगवत्कर्मणोऽप्यवियोगवत्कर्मणोऽप्यर्वियोगादित्यर्थः ।। ८ ।।  
९. यथेताधिकरणम्
‘यथेतमेव गच्छति यथेतमागच्छति स भुङ्क्ते स कर्म कुरुते स परिवर्तत’ इति गतिप्रकारेणाऽऽगतिः प्रतीयते । अतो ब्रूते —
।। ॐ यथेतमनेवं च ॐ ।। ९ ।।
‘धूमादभ्रमभ्रादाकाशमाकाशाच्चन्द्रलोकं यथेतमाकाशमाकाशाद्वायुं वायुर्भूत्वा धूमो भवति धूमो भूत्वाऽभ्रं भवत्यभ्रं भूत्वा मेघो भवति मेघो भूत्वा प्रवर्षती’ति काषायणश्रुतेर्यथागतमन्यथा च ।। ९ ।। ।। इति यथेताधिकरणम् ।। ९ ।। 
तत्त्वप्रकाशिका
अत्र भगवत्प्राप्तिसाधनवैराग्याय स्वर्गादागतिप्रकारनिरूपणादस्ति शास्त्रादिसङ्गतिः । यद्यागमनस्य क्लेशिष्ठता न प्रतिपाद्येत तर्हि न स्वर्गेऽतिवैराग्यं स्यादिति सा निरूपणीया । प्रकृतमागमनं विषयः । तत्किं गतिप्रकारेणैवान्यथा वेति सन्देहः । लौकिकागमनेषूभयथा दर्शनं सन्देहबीजम् । पूर्वपक्षयति ।। यथेति ।। गमनप्रकारेणैवागमनम् । यथेतमागच्छतीति श्रुतेः । येन च पथा गतस्तस्य स्मृतिविषयत्वेन मनसि सहभावाच्च । न हि विज्ञातं पन्थानं विहायाविज्ञातेनागमने प्रयोजनमस्ति । अतः स्वर्गफलस्यातिक्लेशानुषङ्गाभावान्न तत्र वैराग्यमापादनीयमिति भावः । यथा स्वर्गादिमं लोकं प्रति स्वयमितं तथा गच्छति यथाऽस्माल्लोकात्स्वर्गमितं तथाऽऽगच्छतीत्यर्थः ।
सिद्धान्तयत्सूत्रमवतार्य व्याचष्टे ।। अत इति ।। गमनप्रकारादन्यथागमनम् । न चैवं श्रुतिविरोधः । क्वचिद्गमनप्रकारेणागमनस्याङ्गीकृतत्वेन श्रुतेस्तद्विषयत्वात् । कुत एतत् । ‘धूमादभ्रम्’ इति विशेषश्रुतेरेव । न च युक्तिविरोधः । आगमने जीवस्यास्वातन्त्र्येण तत्स्मरणस्यागमनानुपयोगित्वादिति भावः । तस्मादागमनादावतिक्लेशयुक्तत्वेन स्वर्गफलेऽपि विरक्तेन भवितव्यमिति सिद्धम् ।। ९ ।। अ० ९ ।।
 
भावदीपः
।। ॐ यथेतमनेवं च ॐ ।। ९ ।। आगतीति ।। तस्याः क्लेशतरत्वद्योतनायेति भावः । एतेन पूर्वत्र शेषवानायातीत्युक्तौ कथमागतिरिति जिज्ञासोदयाद्वा एवमष्टभिर्नयैः वैराग्यादिसाधनानामावश्यकत्वोक्त्यैतच्छास्त्रैतदध्यायैतत्पादानामावश्यकत्वेऽत्रावसरप्राप्तस्य वैराग्यार्थे गत्यादीत्याद्युक्तदिशा वैराग्यप्रयोजकस्यागतिप्रकारस्य निरूपणाद्वाऽनन्तरसङ्गतिः सूचिता । यद्वा पूर्वत्र श्रुतिस्मृत्योः पुनर्गच्छति पुनरागच्छतीत्याद्युक्तगमनागमनयोः परिचितैकमार्गसाध्यत्वेनापरिचितमार्गकृतक्लेशाभावात्किं वैराग्येणेति शङ्कनात्सङ्गतिः । टीकादावागमनमात्रचिन्ता तु आगमनचिन्तयैव गतिचिन्तार्थसिद्धेति वा आगताविव गतौ वक्तव्यप्रकारद्वैविध्याभावाद्वा अव्यवधानेन सूत्रे प्रकृतत्वाद्वा कृता । अत एवोपसंहारटीकायां आगमनादाविति वक्ष्यति ।। शास्त्रादीति ।। पूर्वत्रेव सर्वनयानां फलतः शास्त्रान्तर्भावेऽपि कृत्स्नसाधनावश्यकत्वसाधकत्वेन साक्षादध्यायान्तर्भावः । तदेकदेशवैराग्यप्रयोजकत्वद्वारा तु स्मृतिनयवत्पादान्तर्भावः । अत्र तु वैराग्यरूपसाधनैकदशद्वाराऽध्यायान्तर्भावः । साक्षादेव तु पादान्तर्भावसङ्गतिरिति भावः । निरूपणस्य फलमाह ।। यदीति ।। न स्वर्ग इति ।। तथा चाद्यसूत्रे अथपदेनाधिकारिविशेषणतया न तत्सूचनमर्थवदिति भावः ।। प्रकृतमिति ।। शेषवानायातीति पूर्वत्र प्रकृतमित्यर्थः । गतेरपि प्रकृतत्वेऽप्यागताविव गतौ वक्तव्यप्रकारभेदाभावात्तत्त्याग इति भावः । मार्गस्य सहभावाद्यथागतमेवागमनमिति नियमइत्यन्यत्रोक्त्यनुरोधेन गतिप्रकारेणेति भाष्यं सावधारणं व्याचष्टे ।। गमनेति ।। धूमादभ्रमित्यादिसिद्धान्तश्रुतितोऽस्याः श्रुतेः प्राबल्याय मार्गस्य सहभावादित्यन्यत्रोक्तयुक्तिं च स्फुटीकुर्वन्नाह ।। येन चेति ।। अप्रयोजकत्वं हेतोर्निराह ।। न हीति ।। अत इति ।। गत्यागत्योः श्रुतियुक्तिबलेनैकप्रकारत्वादित्यर्थः । यथान्यैरितं तथैव स्वयं गच्छतीत्यन्यगत्यादिप्रकारेण स्वगत्यादिरुच्यत इति भ्रमं निराह ।। यथेति ।। इमं लोकं भूलोकम् । यथेति श्रवणात्तथेति लाभ इति भावः । यथेतमागच्छतीत्यादिनैव पूर्तौ यथेतमेव गच्छतीत्यागतिप्रकारेण गत्युक्त्यंशोक्तिः । गतिप्रकारेणागतिरित्यस्य दाढर्््याय । अत एव गतिप्रकारेणैवागमनमिति सावधारणं व्याख्यातम् । अत एव च यथा स्वर्गादिकं प्रत्यन्यैरितं तथा स्वयं गच्छतीत्यर्थो नोक्तः अनुपयोगात् । पूर्वत्र श्रुतौ पुनर्गच्छतीति स्मृतौ पुनर्गच्छेदिति च । स्वर्गादागतस्य पुनर्गत्युक्त्या गतावपि क्लेशो नास्ति । आगमनेऽपि परिचितमार्गेणैव स्वर्गगमनादित्यपि शङ्कासूचनाय । अतो भाष्यादावागतिरित्युक्तिरुपलक्षणम् । अत एवोपसंहारटीकायामागमनादावित्यादिशब्दः । सिद्धान्ते आगतेरन्यथात्वोक्तौ गतेस्तदन्यथात्वस्य स्वतःसिद्धत्वात्पृथगनुक्तिः । स भुङ्क्त इत्यादिशेषोक्तिः श्रुतेर्जीवपरत्वद्योतनायेति भावः ।। यथागतमन्यथा चेति भाष्यं व्याहतिनिरासाय । क्वचिद्यथागतमागमनं क्वचिदन्यथा चागमनमिति शेषपूर्त्याऽर्थमाह ।। गमनेति ।। एतेन यथायोग्यमागमनोपपत्तेरित्यन्यत्रोक्तयथाशब्दार्थो विवृतः ।। श्रुतीति ।। प्रागुक्तश्रुतीत्यर्थः । एतेन सूत्रे यथेतमायात्यनेवं चायातीति योजना । अनेवमित्यत्र यथेतमित्येतदेव प्रतियोगि यथेतमित्युक्तेरुपयोगश्च सूचितः । श्रुतौ यथेतं चन्द्रलोकपर्यन्तं स्वयमितं तथैवाकाशपर्यन्तमागच्छति ततोऽर्वागन्यथेत्यर्थः । वायुर्भूत्वेत्यादेस्तत्स्वाभाव्यापत्तिरित्यत्राग्रेऽर्थो व्यक्तः ।। युक्तीति ।। स्मृतिविषयत्वयुक्तीत्यर्थः । तस्मादिति ।। गमनप्रकारादन्यथाप्यागमनादित्यर्थः । आदिपदेन पुनः स्वर्गं प्रति गमन इति गृह्यते ।। फलेऽपीति ।। यद्यपि सुखं फलरूपं तथापीति वा न केवलं साधने कर्मणीति वाऽपेरर्थः ।। ९ ।।
१०. चरणाधिकरणम्
।। ॐ चरणादिति चेन्न तदुपलक्षणार्थेति कार्ष्णाजिनिः ॐ ।। १० ।।
‘तद्य इह रमणीयचरणा रमणीयां योनिमापद्यन्ते कपूयचरणाः कपूयामि’ (छां. उ. ५/१०७) ति श्रुतेश्चरणफलमेव गमनागमने न यज्ञादिकृतः ।
‘‘आचार इति सम्प्रोक्तः कर्माङ्गत्वेन शुद्धिदः ।
 अशुद्धिदस्त्वनाचारश्चरणं तूभयं मतमि’’ति ।
स्मृतेरिति चेन्न । यज्ञाद्युपलक्षणार्था चरणादिश्रुतिरिति कार्ष्णाजिनिर्मन्यते ।। १० ।।
 
तत्त्वप्रकाशिका
अत्रेश्वरप्राप्तिसाधनवैराग्यार्थं गतागतस्य कर्मफलत्वसाधनादस्ति शास्त्रादिसङ्गतिः । यदि गतागतक्लेशस्य न कर्मसाध्यत्वं न तर्हि काम्ये कर्मण्ययं विरज्येतातस्तत्समर्थनीयम् । प्रकृतं गतागतं विषयः । यज्ञादिकर्मफलं न वेति सन्देहः । तन्निमित्तानिमित्तयोरुभयोरपि सहभावदर्शनं सन्देहबिजम् । पूर्वपक्षस्य सूत्र एवोक्तत्वात्तदुपन्यस्य पूर्वपक्षांशं तावद् व्याचष्टे ।। चरणादिति ।। न यज्ञादिकर्मफलं गतागतम् । किं नाम चरणफलमेव । ‘तद्य इह रमणीयचरणा’ इति श्रुतेः । न च वाच्यं यज्ञादिकर्मण एव चरणत्वाच्छून्यमभिधानं चरणफलमेव गमनागमनं न यज्ञादिकृत इतीति । ‘स यथाकारी यथाचारी तथा भवति’ इति श्रुतेः ‘आचार इति कर्मणोऽन्यस्य चरणस्य प्रतीतेः । अथापि स्यात् । ‘अथ य इमे ग्रामा इष्टापूर्ते दत्तमित्युपासते ते धूममभिसम्भवन्ति’ इत्युपक्रम्य तस्मिन्यावत्सम्पातमुषित्वाथैतमेवाध्वानं पुनरावर्तन्त’ इति श्रुतेर्गतागतस्य यज्ञादिफलत्वप्रतीतेरयुक्तं चरणफलत्वकल्पनमिति । मैवम् । तत्रापि गतागतस्य चरणफलत्वेनैवाङ्गीकारात् । न च तत्र चरणशब्दो नास्ति । ‘इष्टापूर्ते दत्तमित्युपासते’ इत्युपशब्दस्यैव तद्वाचकत्वात् । स हि समीपवर्ति वक्ति । चरणमेव यज्ञादिसमीपवर्ति । तत्र येयं गतागतस्य कर्मफलत्वप्रतीतिरुपजायते शब्दात् सा च करणचरणे सहैवोक्ता स्वर्गगतागतयोश्च सहोक्तिनिमित्ता भ्रान्तिरेव । न च मन्तव्यं कुत एतत्कल्प्यत इति चरणश्रुतेर्विषयान्तराभावेनाप्रामाण्यभयात्सावकाशश्रुतेरर्थान्तरकल्पनस्य न्यायप्राप्तत्वात् । अतो गतागतस्यान्यफलत्वात्कर्मणा पुनरावृत्तिशून्यस्वर्गासिद्धेर्न तत्र वैराग्यमापाद्यमिति भावः ।
सिद्धान्तांशं व्याचष्टे ।। नेति ।। न गतागस्य कर्मफलत्वाभावः । ‘नान्यः पन्थाः’ इति श्रुत्या गतागतशून्यफलस्य कर्मसाध्यताया निषिद्धत्वात् । ‘इष्टापूर्तं मन्यमाना’ इति श्रुत्या ‘त्रैविद्या माम्’ इत्यादिस्मृत्या च गतागतस्य कर्मफलत्वोक्तेश्च । न च ‘तद्य इह रमणीयचरणाः’ इति श्रुतिविरोधः । तस्या उदाहृतश्रुत्याद्यनुरोधेनाजहल्लक्षणया यज्ञार्थत्वोपपत्तेरिति कार्ष्णाजिनिराचार्यो मन्यत इति भावः । एतेन यदेतत् श्रुत्यवष्ठम्भेनादिवाक्यस्यार्थान्तरपरिकल्पनं तदपि परास्तं भवति । अथ ये यज्ञेन दानेन तपसा लोकान् जयन्ति ते धूममभिसम्भवन्ति’ इत्यादिसमाख्याविरुद्धं च ।। १० ।।
  भावदीपः
।। ॐ चरणात् ॐ ।। १० ।। प्राप्तिसाधनेत्युक्तार्थम् । वैराग्यार्थं कर्मादौ वैराग्यार्थमित्यर्थः । गतागतस्य गमनागमनस्येति समाहारद्वन्द्वः ।। कर्मफलत्वेति ।। एतेनागमनादावतिक्लेशयुतत्वेन स्वर्गे कर्मणि च विरक्तेन भाव्यमित्ययुक्तम् । गत्यादेश्चरणफलत्वेन तन्मात्रवैराग्येण गत्यागत्योरभावे पुनरागमनहीनस्वर्गफले तद्धेतुकर्मणि च वैरोग्यहेत्वभावादिति शङ्कनादनन्तरसङ्गतिरिति सूचितम् ।। प्रकृतमिति ।। यथैतमायातीत्यनेन प्रकृतमित्यर्थः ।। तन्निमित्तेति ।। तदिति गतागतपरामर्शः । गतागतनिमित्तानिमित्तयोः यथाक्रमं कर्मचरणयोर्द्वयोरपि गतागतरूपकार्येण सहभावस्य अथ य इमे ग्रामा इति श्रुतौ च दर्शनमित्यर्थः । तथा च चरणाफलस्यापि चरणेन सहोक्तिवत् कर्मसहोक्त्युपपत्त्या विशेषादर्शनात्सन्देह इति भावः । यद्वा तन्निमित्तानिमित्तयोः गतागतनिमित्तानिमित्तयोः । अथ य इमे ग्रामा इति श्रुतौ वक्ष्यमाणदिशा इष्टापूर्तादिशब्दोपशब्दाभ्यामुक्त्या तयोरुभयोरपि श्रुतौ सहभावदर्शनमित्यर्थः । तथा च दण्डपटाभ्यां घट इत्युक्ते अनिमित्तपटसहभावेन दण्डस्य घटं प्रति निमित्तत्वसन्देहवत् तस्मिन् यावत्सम्पातमिति चरमवाक्यश्रुतगतागतं प्रत्यनिमित्तचरणसहभावदर्शनेनेष्टापूर्तादिकर्मणोऽपि विशेषादर्शनदशायां भवति निमित्तानिमित्तत्वसन्देह इति गतागतं कर्मफलं न वेति सन्देहो युक्त इति भावः । सूत्रे चरणशब्दोऽस्यैव चोपपत्तेरूष्मेत्यादावूष्मादिशब्दवच्चरणश्रुतिपरश्चरणपरश्च गतागतमिति प्रकृतस्यान्वय इति भावेन भाष्यस्थहेतुप्रतिज्ञे व्युत्क्रमेण व्याचष्टे ।। न यज्ञादीति ।। न यज्ञादिकृत इत्युक्तिलब्धोऽर्थोऽयम् ।। इति श्रुतेरिति ।। छान्दोग्ये पञ्चमे श्रवणादित्यर्थः । भाष्ये स्मृत्युक्तेरुपयोगं शङ्कापूर्वं व्यनक्ति ।। न चेति ।। स्मृत्युक्तिरुपलक्षणमिति भावेनाह ।। 
स यथेति ।। करणचरणयोरेकत्वे श्रुतौ पुनरुक्तिः स्यादिति भावः । भेददाढर्््यार्थं श्रुतेरप्युक्तिः । अथ य इति स्पष्टकर्मफलत्वश्रुतिविरोधाद्यथाश्रुतसूत्रभाष्याभ्यां पूर्वपक्षानुदयमाशङ्क्य अथ य इति श्रुतेरिष्टापूर्ते दत्तमित्युपासत इत्युपशब्देनेष्टादिभिराचारस्य सहभावापाठाच्चरणफलं पुनरावृत्तिं करणफलत्वेन भ्रमाद्वदन्तीत्यन्यत्रोक्तान्यथानयनप्रकारं व्यनक्ति ।। अथापीत्यादिना ।। करणचरणयोर्भेदेऽपीत्यर्थः । ग्रामा इति ग्रामस्थाः । इष्टं यागः । पूर्तं तटाकादि । अन्येभ्योऽपि दृश्यत इति दीर्घः । दत्तं दानम् ।। इत्युपक्रम्येति ।। छान्दोग्ये पञ्चमे । तस्मिन् चन्द्रलोके । आकाशाच्चन्द्रमसमिति तस्य पूर्वत्र प्रकृतत्वात् ।। गतागतस्येति ।। धूममभिसम्भवतीति गमनस्य पुनरावर्तत इत्यागमनस्य च प्रतीतेरिति भावः ।। समीपवर्तीति ।। सङ्ख्ययाव्ययासन्नादूराधिकसङ्ख्याः सङ्ख्येय इत्यत्रोपशब्दस्य समीपसमीपिरूपद्व्यर्थत्वस्य मञ्जर्यादावुक्तेः । भाष्ये यथासूत्रं चरणफलमेव गमनागमनमिति वाच्ये सौत्रपदस्योपलक्षणत्वमुपेत्य इति श्रुतेरित्युक्तिः अन्यत्रोक्तकर्मफलत्वश्रुतेरन्यथानयनस्य निर्बीजत्वशङ्काव्युदासार्थेति भावेन भाष्यभावार्थमाह ।। न चेत्यादिना ।। विषयान्तराभावेनेति ।। एतेनेष्टापूर्तम् मन्यमाना इत्यादिवाक्यमपि कथञ्चिदन्यथा योज्यमिति वा तदज्ञानेन वा पूर्वपक्ष इति सूचितम् ।। अत इति ।। गतागतस्य चरणफलत्वश्रवणात्कर्मफलत्वाश्रवणाच्चेत्यर्थः ।। पुनरावृत्तिशून्येति ।। चरणवैराग्यमात्रेण तत्फलरूपगतागतस्याभावे कर्मणा सिध्यन् स्वर्गः पुनरावृत्तिशून्य एव सिद्ध इति भावः ।। भाष्ये नेति नञः न यज्ञादिकृत इति पूर्वभाष्यलब्धार्थेनान्वयमाह ।। न गतागतस्येति ।। ननु सूत्रभाष्ययोश्चरणश्रुतेरमुख्यार्थत्वोक्तिरयुक्ता । निर्निमित्तं मुख्यार्थत्यागायोगादित्यतः सङ्गम्यन्ते गुरोर्गिर इति स्वप्रतिज्ञामनुरुध्य नान्यः पन्था इत्यादिवचनादेवोभयोरपि चरणशब्देनोक्तेर्योग्यत्वादित्यन्यत्रोक्तं वचनादेवेति हेतुं न गतागतस्येत्याद्युक्तसाध्येनान्विततया लक्षणाबीजतया च व्यनक्ति ।। नान्यः पन्था इति ।। तावता गतागतस्य कर्मफलत्वाप्राप्तिरित्यन्यत्रोक्तादिपदोपात्तश्रुत्यादिना तदाह ।। इष्टापूर्तमिति ।। इष्टपूर्तं मन्यमाना वरिष्ठं नान्यच्छ्रेयो वेदयन्ते प्रमूढाः । नाकस्य पृष्ठे सुकृते तेऽनुभूत्वा इमं लोकं हीनतरं वा विशन्तीत्याथर्वणश्रुत्येत्यर्थः । न्यायविवरणे श्रुतेरित्यनुक्त्वा वचनादित्युक्त्या स्मृतिरप्यभिमतेति भावेनाह ।। त्रैविद्येति ।। त्रैविद्या मां सोमपाः पूतपापाः यज्ञैरिष्ट्वा स्वर्गतिं प्रार्थयन्त इति गीतास्मृत्येत्यर्थः । एवमन्यत एव गतागतस्य कर्मफलत्वसिद्धौ चरणश्रुतेरुपलक्षणत्वं किमर्थं वाच्यमित्यतो विरोधनिरासाय न तु कर्मफलत्वसिध्द्यर्थमिति भावेन सूत्रभाष्ययोः श्रुतिविरोधनिरासकतयाऽर्थमाह ।। न चेत्यादिना ।। उभयोरपि चरणशब्देनोक्तेरित्यन्यत्रोक्तोभयशब्दानुरोधेनार्थमाह ।। अजहल्लक्षणयेति ।। पूर्वत्र श्रद्धाश्रुतेरिवेति भावः ।। एतेनोक्तेरजहल्लक्षणया प्रतिपादनस्य योग्यत्वादुपपत्तेरुपपन्नत्वादित्यर्थ उक्तो भवति ।। यज्ञादीति ।। रमणीयश्रुतेर्यज्ञादिपुण्यार्थत्वस्य कपूयश्रुतेः पापार्थत्वस्य चोपपत्तेरित्यर्थः ।। एतेनेति ।। चरणश्रुतेर्यज्ञादिपरतया सावकाशत्वकथनेनेत्यर्थः ।। आदिवाक्यस्येति ।। अथ य इमे ग्रामा इत्यादिवाक्यस्येत्यर्थः ।। अर्थान्तरेति ।। चरणपरत्वरूपेत्यर्थः ।। इत्यदीति ।। बृहदारण्यकेऽष्टमस्थवाक्ये स्पष्टं गतागतस्य कर्मफलत्वोक्तेस्तद्विरुद्धं चार्थान्तरकल्पनं न केवलं कल्पकशून्यमिति चार्थः । एतेन न्यायविवरणस्थादिपदेनैतदपि वाक्यं ग्राह्यमिति सूचितम् । इष्टापूर्तादिवाक्येऽत्रेव धूममभिसम्भवतीत्यादिरूपसामान्योक्त्यभावादियमेव समाख्यात्वेनोक्ता । यद्वाऽऽदिपदेनेष्टापूर्तादिवाक्यमपि ग्राह्यम् ।। १० ।।
सूत्रभाष्यम्
ॐ आनर्थक्यमिति चेन्न तदपेक्षत्वात् ॐ ।। ११ ।।
तर्हि रमणीयाः कपूया इत्येव स्यात् । चरणशब्दस्यानर्थक्यमिति चेन्न । चरणापेक्षत्वाद्रमणीयत्वादेस्तज्ज्ञापनार्थत्वेनोपपत्तेः ।। ११ ।।
 तत्त्वप्रकाशिका
उक्तमाक्षिप्य समादधत्सूत्रमुपन्यस्याऽऽक्षेपांशं तावद्व्याचष्टे ।। आनर्थक्यमिति ।। कथं यज्ञाद्युपलक्षणार्था रमणीयचरणा इत्यादिश्रुतिः । तथात्वे चरणशब्दस्यानर्थक्यप्रसङ्गात् । रमणीयकपूयपदाभ्यामेव तदुपलक्षणस्य सम्भवात् यज्ञादिकारिणां प्रकृतत्वेन ये यज्ञादिकारिणो रमणीयाः कपूयाश्चेति । न चानर्थक्यं युक्तमिति भावः । परिहारांशं व्याचष्टे ।। नेति ।। किमत्र चरणशब्दानर्थक्य प्रसङ्गाद्यज्ञाद्युपलक्षणाभावासाधनं उतोपलक्षणपक्षमभ्युपेत्य चरणपदकृत्यविचारः । नाद्यः । तथात्वे श्रुत्यादिविरोधस्योक्तत्वात् । द्वितीये ब्रूमः । सत्यं रमणीयादिपदेन शक्यं यज्ञाद्युपलक्षणम् । तथापि तन्मात्रोक्तौ यज्ञादिकर्तृत्वे समाने कथमेकेषां रमणीयत्वमन्येषां कपूयत्वमिति शङ्का स्यात् । तां निराकर्तुं साध्वसाधुयज्ञादिमत्त्वस्य ‘आचार इति सम्प्रोक्तः’ इति स्मृतेराचाराद्यपेक्षत्वाद्रमणीयकपूयचरणाभ्यां यज्ञादिकारिणामपि रमणीयत्वादीति ज्ञापनाय चरणशब्दस्य सार्थक्योपपत्तेः । एवं च सति रमणीयचरणत्वेन ये साधवो यज्ञादिकृत इत्यादिवाक्ययोजना स्यादिति भावः ।। ११ ।।
 
भावदीपः
।। ॐ आनर्थक्यमिति चेन्न तदपेक्षत्वात् ॐ ।। ११ ।। उक्तमिति दर्शयन्नेवाक्षेपप्रकारमाह ।। कथमित्यादिना ।। तथात्व इति ।। उपलक्षणार्थत्व इत्यर्थः । भाष्ये तर्हीत्यस्य चरणेत्यादिनाऽन्वयमुपेत्य प्रसज्येतेति शेष इति भावेन सूत्रभाष्ययोरर्थो दर्शितः । तद्विवरणपरतया रमणीयेत्यादिपूर्वभाष्यमाह ।। रमणीयेत्यादिना ।। सम्भवादित्युक्तं व्यनक्ति ।। यज्ञादीति ।। अथ य इमे ग्रामा इष्टापूर्ते दत्तमित्युपासत इति पूर्ववाक्ये प्रकुतत्वेनेत्यर्थः । इष्टापत्तिं निराह ।। न चेति ।। ननु कथमानर्थक्यशङ्का चरणशब्दस्याजहल्लक्षणया यज्ञाद्यर्थत्वस्योक्तत्वात् । न हि चरणशब्दाभावेऽयमर्थो लभ्यते । यज्ञादिमात्रलाभात् । अत एव तत्वप्रदीपे केवलयज्ञाद्युपलक्षणत्वमुपेत्यैव यदि चरणशब्देन पुण्यपापे एवोपलक्ष्येते तर्हि रमणीयाः कपूया इत्येव श्रुतिः स्यादित्युक्तमिति चेन्न । इष्टापूर्ते दत्तमित्युपासत इति पूर्ववाक्ये पूर्वोक्तदिशा उपशब्देन चरणस्यापि गृहीततया यज्ञादिकारिणां च प्रकृतत्वेन यज्ञादिलाभवत् चरणस्यापि लाभसम्भवादिति शङ्कितुस्तात्पर्यात् । यद्वा सिद्धान्ते गतागतस्य चरणफलत्वाभावेनाजहल्लक्षणयापि यज्ञाद्युक्तौ चरणपदानर्थक्यमिति भावः । उपलक्षणता न युक्तेति वदन्तं प्रति लक्षणापक्षे पदकृत्योक्तिरयुक्तेत्यतो विकल्पमुखेन सूत्रभाष्ययोरर्थमाह ।। किमत्रेति ।। श्रुत्यादीति ।। अथ ये यज्ञेनेत्यादिश्रुत्यादीत्यर्थः । आदिपदात्त्रैविद्या मामित्यादिस्मृतिर्ग्राह्या । भाष्यभावं व्यनक्ति ।। सत्यमित्यादिना ।। तथापि चरणपदेन विना यज्ञाद्युपलक्षणसम्भवेऽपीत्यर्थः ।। आचाराद्यपेक्षत्वादिति ।। शौचाचमनस्नानादिरूपाचारेत्यर्थः ।। ज्ञापनायेति ।। एतेन लक्षणायां किं प्रयोजनमित्यपि चोद्यं निरस्तम् । गङ्गायां घोष इत्यत्र पावित्र्यसामीप्यादिद्योतनमिव रमणीयत्वादेर्यर्ज्ञाङ्गाचारकृतत्वद्योतनमेव प्रयोजनमिति सूचनात् । भाष्ये अपेक्षितपूर्त्या उपपत्तेरित्यस्यार्थश्चरणशब्दस्येत्यादि ।। एवं च सतीति ।। उपलक्षणार्थत्वे सिद्धे सतीत्यर्थः ।। ११ ।।
 
सूत्रभाष्यम्
ॐ सुकृतदुष्कृते एवेति तु बादरिः ॐ ।। १२ ।। ‘धर्मं चरत माऽधर्ममि’ त्यादिप्रयोगात्सुकृतदुष्कृते एव चरणशब्दोक्ते इति बादरिर्मन्यते । तुशब्दात्स्वसिद्धान्तोऽपि स एवेति सूचयति । ‘तुशब्दस्तु विशेषे स्यात्स्वसिद्धान्तेऽवधारण’ इति च नाममहोदधौ ।। १२ ।। ।। इति चरणाधिकरणम् ।। १० ।।
 
तत्त्वप्रकाशिका
प्रकारान्तरेण चरणश्रुतिं व्याकुर्वत्सूत्रं पठित्वा व्याचष्टे ।। सुकृतेति ।। न चरण श्रुतिर्यज्ञाद्युपलक्षणत्वेनैवोक्ताऽविरोधिनी । किं नाम साध्वसाधुतया कृतयज्ञादिकर्मवाचिनी च भवति । यथा खलु चरणशब्दस्य कर्माङ्गे प्रयोगस्तथा कर्मण्यपि प्रयोगात् । प्रयुज्यते हि धर्मं कुरुतेत्यर्थे चरतेति । साधारणश्रुतेश्चात्र बाधकवशात्साङ्गकर्मार्थत्वस्यैवोपपत्तेरिति बादरिराचार्यो मन्यत इति भावः । परमतमभिधाय सूत्रकारः स्वमतं कुतो न वक्तीत्यत आह ।। तुशब्दादिति ।। तुशब्दस्यैतदर्थाभिधायकत्वं कुत इत्यत आह ।। तुशब्द इति ।। अतो गतागतस्य कर्मफलत्वात् क्लेशसाधने तस्मिन् तत्साध्ये च विरक्तेन भाव्यमिति सिद्धम् ।। १२ ।। अ० १० ।।
 
 भावदीपः
।। ॐ सुकृतदुष्कृते एवेति तु बादरिः ।। १२ ।। सूत्रादावेवकारप्रयोगात् पूर्वोक्तार्थव्यवच्छेदभ्रान्तिं निरस्यन् समुच्चयेनार्थमाह ।। न चरणेति ।। एवकारस्तु पक्षभेदज्ञापनार्थ इति भावः ।। भवतीति ।। अतोऽप्यविरोधिनीति योज्यम् । कुतो वाचित्वमित्यतो धर्ममित्यादिभाष्यं व्याचष्टे ।। यथेति ।। प्रयोग इति ।। आचार इति स्मृत्यादावित्यर्थः । प्रयोगादुभयवाचकत्वेऽपि अत्र चरणमेवार्थः कुतो नेत्यतः नान्यः पन्था इत्यादिवचनादुभयोरपि चरणशब्देनोक्तेः योग्यत्वादित्यन्यत्रोक्तं वाक्यम् । पूर्वत्रोक्तेर्लक्षणया प्रतिपादनस्य योग्यत्वादुपपत्तेरिति व्याख्यातमपीहोक्तेर्वचनवृत्त्या प्रतिपादनस्य । योग्यत्वादुपपत्तेरित्यर्थमुपेत्य तात्पर्यमाह ।। साधारणेति ।। चरणकरणयोः साधारणेत्यर्थः ।। बाधकेति ।। नान्यः पन्था इत्यादिप्रागुक्तश्रुतिस्मृतिरूपबाधकेत्यर्थः ।। साङ्गेति ।। चरणरूपाङ्गसहितेत्यर्थः । यद्वा केवलयज्ञादिकर्मणां रमणीयत्वकपूयत्वयोरभावात् अनाचारवतां सुकृतस्यापि दुष्कृतत्वापत्तेरिति तत्वप्रदीपोक्तेराचारानाचाराभ्यां विना रमणीयत्वाद्यनुपपत्तिरूपबाधकवशात्साङ्गकर्मार्थत्वस्योपपत्तेरित्यर्थः । तत्वप्रदीपे तु आचारादेः सुकृतादावन्तर्भावाच्च सुकृतदुष्कृते एवेत्युक्तमित्युक्तम् । एवं मुख्यार्थत्वपक्षे सम्भवति लक्षणापक्षोपन्यासस्तु रमणीयत्वादेराचारादिकृतत्वद्योतनायेति भावः ।। अत इति ।। नान्यः पन्था इत्यादिवचनबलाच्चरणश्रुतेः सावकाशत्वेनाविरोधकत्वाच्चेत्यर्थः ।। १२ ।।
 
११. अनिष्टादिकार्यधिकरणम्
पुण्यकृतामेव गमनागमने नेतरेषामित्यत आह —
।। ॐ अनिष्टादिकारिणामपि च श्रुतम् ॐ ।। १३ ।।
‘तद्य इह शुभकृतो ये वाऽशुभकृतस्तेऽशुभमनुभूयाऽऽवर्तन्ते पुनः कर्म कुर्वन्ति पुनर्गच्छन्ति पुनरागच्छन्ति’ इति भाल्लवेयश्रुतौ ।। १३ ।।
 
तत्त्वप्रकाशिका
अत्र भगवत्प्राप्तिसाधनवैराग्यायानिष्टादिकारिणां गतागतादिदुःखसमर्थनादस्ति शास्त्रादिसङ्गतिः । अनिष्टादिकारिणां गतागतादिदुःखाभावे न तत्र विरक्तिः स्यात् । अतस्तत्साधनीयम् । प्रकृतगतागतादि विषयः । तत्किमिष्टादिकारिणामेवोत सर्वाज्ञानिनामिति सन्देहः । विशेषोक्तिरज्ञानित्वं च सन्देहबीजम् । पूर्वपक्षयति ।। पुण्येति ।। इष्टादिपुण्यकृतामेवाज्ञानां गतागतादि न त्वनिष्टादिकारिणामप्यज्ञानाम् । इष्टादिकारिणां प्रत्यवायभयवत्त्वेन तदुपपत्तेरन्येषां च तदभावात् ‘बिभ्यत् पतति पादपात्’ इति न्यायात् । फलकामित्वाच्चेष्टादिकारिणां तदुपपत्तिः । अनिष्टादिकारिणां न हि कामोऽस्ति । ‘कामान्यः कामयते मन्यमानः स कामभिर्जायते तत्र तत्र । पर्याप्तकामस्य कृतात्मनश्च इहैव सर्वे प्रतिमुच्यन्ति कामाः’ इति श्रुतेः । इष्टादिकारिणस्तु स्वयमेवात्मानं विधिप्रतिषेधाभ्यां बध्नन्ति नेतरे । अतः पुण्यकृतामेव गमनागमनादीतरेषां तु तद्रहितो मोक्ष एवेति पुण्ये तत्फले च विरक्त्या भाव्यं नान्यत्रेति भावः ।
सिद्धान्तयत्सूत्रमवतार्य तदुपात्तश्रुतिमेवोदाहरति ।। अत इति ।। न केवलमिष्टादिकारिणामेव गतागतं किं नामानिष्टादिकारिणामपि । ‘तद्य इह’ इति श्रुतौ श्रुतत्वादित्यर्थः । अनिष्टादिकारिण इति तदकारिणस्तद्विरुद्धकारिणश्चोच्यन्ते । चशब्दो दुःखान्तरसमुच्चयार्थः । तदेवोत्तरसूत्रेऽनूद्यते ।। १३ ।।
 भावदीपः
।। ॐ अनिष्टदिकारिणां ॐ ।। १३ ।। अनिष्टादिकारिणामिति ।। एतेन एवमुक्तदिशा काम्यपुण्यस्यैव गतागतादिहेतुत्वात्तदननुष्ठानस्य वा पापस्य वा तदहेतुत्वान्न तत्र वैराग्यमिति शङ्कनाद्वा पापकृतां पुण्यकृतामिव गतागतादौ रागाभावेन पतनहेतुप्रत्यवायभयाभावेन च गतागतादेः पापादिफलत्वाभावेन श्रुत्यर्थतया सूत्रे दुष्कृतपदोक्त्ययोगादिति शङ्कनाद्वा सङ्गतिरिति सूचितम् । समर्थनस्य शङ्कानिरासार्थत्वात् । यद्वा पूर्वसूत्रे दुष्कृतपदेनानिष्टादिकारिणां प्रस्तुतानां दुःखफलकथनात्सङ्गतिरिति । पुण्यकृतामेवेति भाष्ये सूत्रे चात्मविदामिति पदानुषङ्गमुपेत्याह ।। सर्वाज्ञानिनामिति ।। तेन भाक्तं वेत्यत्र वाशब्दोक्तार्थविरोधो नेति भावः । कामकारेण चैक इत्यादिवक्ष्यमाणाविरोधश्च । तत्र ज्ञानिनः कामचारेणापि मोक्षाप्रतिबन्धेन गतागताद्यभावस्य वक्ष्यमाणत्वात् । अतोऽनिष्टादिकारिणामपीत्यनुक्त्वा सर्वाज्ञानिनामित्युक्तम् । एतेन भाक्तं वेत्यत्रानात्मविदामकाम्यकर्मिणां ज्ञानद्वाराऽमृतभाक्त्वेऽपि काम्यकर्मिणां तेषां गतागतादीत्युक्तौ कथं गतागतमिति शङ्कायां कर्मानुशयवत्त्वेनागमनं गतिमार्गादन्यथाप्यागमनं कर्मणैव गतागतादि न तु चरणेनेत्युक्तावत्रापि कर्मिणां विकर्मिणां चानात्मविदां हेत्वभावेन गतागताद्यभावे मुक्तिरेव साक्षादित्याशङ्क्य समाधीयत इति च सङ्गतिस्सूचिता । भाष्यं व्याचष्टे ।। इष्टादीति ।। नेतरेषामिति एवकारार्थं व्यनक्ति ।। न त्विति ।। कुत इत्यतो भयफलकामादिमिश्रबुद्धित्वादिष्टादिकारिणां संसारोऽनिष्टादिकारिणां तदभावान्मुक्तिरित्यन्यत्रोक्तौ हेतू व्यनक्ति ।। इष्टादिकारिणामिति ।। तदुपपत्तेः गतागताद्युपपत्तेः । कामभावाभावाभ्यां कथं गतादिभावाभावावित्यत आह ।। कामानिति ।। यः काम्यमानानर्थान्वरिष्ठान्मन्यमानः कामयते इच्छति । स कामनावशात्तत्र तत्र दशविशेषे धनाढ््यादिकुले जायत इत्याथर्वणश्रुतौ पूर्वोत्तरार्धयोः अकामिकामिनोर्गतागतादिभावाभावोक्तेरित्यर्थः । कामाकामयोर्बन्धाबन्धहेतुत्वमन्यत्रोक्तसंसारमुक्त्योरुपपादनाय तत्रस्थादिपदार्थविवरणेन व्यनक्ति ।। इष्टेति ।। अन्यत्रोक्तो हेतुर्भाष्योपपादक इति दर्शयन् उक्तप्रमेयं भाष्यारूढमिति भावेन तदनुवादेन फलोक्त्योपसंहरति ।। अत इति ।। इष्टादिकारिणामेव गतागतादिहेतूभयफलकामनावत्त्वादन्याज्ञानिनां तदभावादित्यर्थः ।। सौत्राऽपिपदसमुच्चेयमाह ।। न केवलमिति ।। गतागतमित्यनुषङ्ग इति भावः । भाष्यस्य सूत्रेणान्वयमुपेत्य हेतुत्वेनार्थमाह ।। तद्य इहेति ।। श्रुतौ श्रुतत्वादित्यर्थः इति । सूत्रे पापकृतामपीति वाच्येऽनिष्टेत्युक्तिलब्धार्थमाह ।। अनिष्टेति ।। अन्यथा तदकारिणां गतागतादिसिद्धिर्न स्यादिति भावः । चशब्दादन्यच्चेति सूचितम् । तच्च स्पष्टयति संयमन इत्यादिसूत्रमिति तत्वप्रदीपोक्तेश्चशब्दसार्थक्यार्थं भाष्यानुक्तमपि चशब्दार्थमाह ।। चशब्द इति ।। तर्हि संयमन इति सूत्रं व्यर्थमित्यत आह ।। तदेवेति ।। अनुवादश्च स्पष्टीकरणायेति भावः ।। १३ ।।
 
सूत्रभाष्यम्
।। ॐ संयमने त्वनुभूयेतरेषामारोहावरोहौ तद्गतिदर्शनात् ॐ ।। १४ ।।
संयमनमनुभूय केषाञ्चिदारोहः केषाञ्चिदवरोहः । तुशब्दोऽवधारणे । ‘सर्वे वा एतेऽशुभकृतः संयमने प्रपतन्ति तत्र ये परद्विषो गुरुद्विषः श्रुतिद्विषस्तदवमन्तारः शठा मूर्खा इति ते वै ततोऽवरुह्य तमसि प्रपतन्ति नैवैत उत्तिष्ठन्तेऽपि कर्हिचिद्वव्रं वा एतदित्याहुरथ येऽन्ये ब्रह्मद्विषः स्तेनाः सुरापा इति ते वै तदनुभूयेमं लोकमनुव्रजन्ती’ति कौण्ठरव्यश्रुतेः ।। १४ ।।
 
तत्त्वप्रकाशिका
न केवलमनिष्टादिकारिणां गतागतमात्रमतिदुःखं चान्यदस्तीत्येतदर्थप्रतिपादकं सूत्रमुपन्यस्य व्याचष्टे ।। संयमने त्विति ।। अस्ति तावत्सर्वेषामनिष्टादिकारिणामज्ञानां यमशासनम् । तदनुभवावसाने केषाञ्चिदनिष्टादिकारिणां ततो व्युत्थानं भवति । केषाञ्चित्ततोऽपि नीचस्थले नित्यनरके पातो भवति । कुतः । तेषामनिष्टादिकारिणामेवंविधगतेः श्रुतिसिद्धत्वादिति भावः । यथा नित्यनरकपाते विकल्पस्तथा संयमनेऽप्यस्तीति नाशङ्क्यमिति भावेनाह ।। तुशब्द इति ।। अशुभकृत इति न शुभकृत इति चार्थः । द्वेषः प्रतीपबुद्धिः । अवमतिर्नीचतया विज्ञानम् । शाठ््यं गूढद्वेषः । मौर्ख्यं तत्त्वज्ञानराहित्यम् । नैवैत उत्तिष्ठन्त इत्यस्योपपादनं ।। वव्रमिति ।। स्वस्थितान् वारयति गन्तुं न मुञ्चतीत्यर्थः ।। १४ ।।
 
भावदीपः
।। ॐ संयमने त्वनुभूयेतरेषां ॐ ।। १४ ।। चशब्दार्थं वदन्नेव सूत्रमवतारयति ।। न केवलमिति ।। अनिष्टादिकारिणां मुक्तिरेवेति वादिनं पूर्ववादिनं प्रति कथं संयमनमनुभूयेत्युक्तिरित्यत आह ।। अस्ति तावदिति ।। सर्वे वा एते इति भाष्यस्थश्रुतेरेवेति भावः । यद्वा भाष्ये शेषं कृत्वा सूत्रार्थं विवृण्वन् सौत्रतुशब्दभावार्थमाह ।। अस्ति तावदिति ।। संयमनशब्दार्थो यमशासनमिति । सर्वे इत्यादिभाष्यस्य तद्गतिदर्शनादिति सूत्रखण्डव्याख्यात्वं स्फोरयन् तेषां प्रबलदोषश्रुतेरित्यन्यत्रोक्त्यनुरोधेन सौत्रतच्छब्दार्थं विवृण्वन्नर्थमाह ।। तेषामिति ।। एवंविधेति ।। एतेनान्यत्रोक्तप्रबलदोषशब्दार्थो विवृतः । अवधारणकृत्यं वदन्नेवावतारयति ।। यथेति ।। श्रुत्यर्थमाह ।। अशुभकृत इति ।। एतेन तद्य इहेति प्राचीनश्रुतावप्यशुभकृत इति पदं व्याख्यातं बोध्यम् ।। प्रतीपेति ।। ‘‘जीवाभेदो निर्गुणत्वमपूर्णगुणता तथा । साम्याधिक्ये तदन्येषां भेदस्तद्गत एव च ।। प्रादुर्भावविपर्यासस्तद्भक्तद्वेष एव च । तत्प्रमाणस्य निन्दा च द्वेषो एतेऽखिला मताः’’ इत्यादिना भारततात्पर्यनिर्णयेऽनेकधा विवृतेति भावः ।। नीचतयेति ।। ‘‘ब्रह्मरुद्ररमादीनां साम्यदृष्टिरनन्यता । प्रादुर्भावगतस्यापि दोषदृष्टिरपूर्णता ।। धर्मदेहावतारादेर्भेददृष्टिश्च सङ्करः । अवतारेष्विति ज्ञेयमवज्ञानं जनार्दन’’ इत्यादिनवमगीतातात्पर्योक्तेरिति भावः ।। तत्वज्ञानेति ।। यदा तु ज्ञानिसद्भावेनैव गृह्णन्ति तत्परमित्याद्युक्तदिशेति भावः । वव्रं वेत्यंशस्योपयोगमाह ।। नैवैत इति ।। १४ ।।
सूत्रभाष्यम्
।। ॐ स्मरन्ति च ॐ ।। १५ ।।
गच्छन्ति पापिनः सर्वे नरकं नात्र संशयः ।
तत्र भुक्त्वा पतन्त्येव ये द्विषन्ति जनार्दनम् ।।
महातमसि मग्नानां न तेषामुत्थितिः क्वचित् ।
इतरेषां तु पापानां व्युत्थानं विद्यतेऽपि च ।।
सुखस्यानन्तरं दुःखं दुःखस्यानन्तरं सुखम् ।
इति सर्वत्र नियमः पञ्चकष्टे तु तत्सदे’ त्यादि ।। १५ ।।
।। इति अनिष्टादिकार्यधिकरणम् ।। ११ ।।

 तत्त्वप्रकाशिका

उक्तार्थं स्मृत्या च समर्थयत्सूत्रं पठित्वा तां स्मृतिमुदाहरति ।। स्मरन्ति चेति ।। रौरवादिपञ्चभ्योऽतिकष्टे नित्यनरके दुःखमेव सदेत्यर्थः । सूत्रे बहुवचनश्रवणादित्यादि स्मरन्तीत्युक्तम् । तेन ‘तानहं द्विषतः’ इत्यादेः सङ्ग्रहः । न च भयकामनाद्यभावविरोधः । अबिभ्यता फलकामनाशून्येनाप्युपभुक्तविषयस्य मरणहेतुत्वदर्शनात् । अतोऽनिष्टादिकारिणामपि महानर्थवत्त्वेन मोक्षाशाया दूरोत्सारितत्वाद्भवितव्यं तत्रापि विरक्तेनेति सिद्धम् ।।१५।।अ०११।।
 
भावदीपः
।। ॐ स्मरन्ति च ॐ ।। १५ ।। स्मृत्या चेति ।। भाष्योक्तस्मृतेरेकत्वद्योतनायैकवचनम् । अत एव स्मृतिमुदाहरन्तीत्युक्तिः ।। समर्थयदिति ।। उक्तमत्र समाधानं परस्मैपदत्वे । भाष्यस्य सूत्रेणान्वयं दर्शयन् उत्सूत्रत्वभ्रमनिरासायादिपदार्थमाह ।। सूत्र इति ।। ‘‘तानहं द्विषतः क्रूरान् संसारेषु नराधमान् । क्षिपाम्यजस्रमशुभानासुरीष्वेव योनिष्वि’’ त्यादेर्गीतास्मृतेर्ग्रह इत्यर्थः । आदिपदेन सर्वदेवावरत्वेन यो जानाति च केशवम् । ‘‘तस्य पुण्यानि मोघानि याति चान्धं तमो ध्रुव’’मित्यादेर्ग्रहः । प्रागुक्तयुक्तिमाशङ्क्य निराह ।। न चेति ।। अत इति ।। अनिष्टादिकारिप्रबलदोषस्य श्रुत्यादिसिद्धत्वादित्यर्थः ।। १५ ।।
  
१२. सप्ताधिकरणम्
।। ॐ अपि सप्त ॐ ।। १६ ।।
‘‘रौरवोऽथ महांश्चैव वह्निर्वैतरणी तथा ।
 कुम्भीपाक इति प्रोक्तान्यनित्यनरकाणि तु (च) ।।
 तामिस्रश्चान्धतामिस्रो द्वौ नित्यौ सम्प्रकीर्तितौ ।
 इति सप्त प्रधानानि बलीयस्तूत्तरोत्तरम् ।
 एतानि क्रमशो गत्वैवाऽऽरोहोऽथावरोहणमि’’ति च भारते ।। १६ ।।
।। इति सप्ताधिकरणम् ।। १२ ।।
 
तत्त्वप्रकाशिका
अत्र परमात्मप्राप्तिसाधनवैराग्यार्थं नित्यनरकसमर्थनादस्ति शास्त्रादिसङ्गतिः । यदि भगवद्द्वेषादिफलस्य न नित्यदुःखात्मकत्वं समर्थ्यते न तर्हि ब्रह्महननादिभ्योऽतिशयेन वैराग्यं भवतीत्यतस्तत्समर्थनीयम् । प्रकृतं नरकमेव विषयः । नित्यफलप्रदमुत नेति सन्देहः । पूर्वोक्तिर्लोकदृष्टिश्च सन्देहबीजम् । पुनरावृत्तिमदेव न तु नित्यफलप्रदमिति पूर्वः पक्षः । ‘यावदिन्द्राश्चतुर्दश’ इत्यादौ नरकभोगस्यानित्यत्वोक्तेः । न चोभयं युक्तम् । विरोधात् । न चैकस्यैव पुरुषभेदेन व्यवस्था ‘चकार नरकं शून्यम्’ इत्यादेः । अतो यदुक्तं संयमने त्विति सोक्तिर्विरुद्धा । एवं च फलसाम्यान्न भगवद्द्वेषादावितरपापेभ्योऽतिशयेन वैराग्यं प्रयोजकमिति ।
सिद्धान्तयत्सूत्रं पठति ।। अपीति ।। अपिपदेन स्मरन्तीत्यनुकृष्यते । तां स्मृतिं चोदाहरति ।। रौरव इति ।। नरकभोगो भवत्येव नित्यः । ‘नैवैत उत्तिष्ठन्तेऽपि कर्हिचिद्’ इत्यादिश्रुतेः । अनित्यत्वोक्तिविरोध इति चेन्न । भवेदयं विरोधो यदि नरकैक्यं स्यात् । नैतदस्ति । किं तर्हि सप्तापि सन्ति । तेषु च नित्यानित्यत्वविभागेनोपपत्तेः । कुतो नरकाणां सप्तत्वम् । तथात्वेऽपि कुतो नित्यानित्यतया विभाग इति चेत् ‘रौरव’ इति स्मृतेरित्यर्थः । महान्महारौरवः। एतानि पञ्च । सप्त प्रधानानीत्यनेन बहुनरकाभिधायकपुराणविरोधोऽपि परिहृतः । अतो भगवद्द्वेषादिफलस्य नरकस्य नित्यत्वादितरपापेभ्योऽतिशयेन तत्र वैराग्येण भवितव्यमिति सिद्धम् ।। १६ ।। अ० १२ ।।
 
भावदीपः
।। अपि सप्त ॐ ।। १६ ।। भावार्थमाह ।। नित्यनरकसमर्थनादिति ।। नरकानित्यत्ववचनानां विषयभेदाय नरकभेदकथनेनेति योज्यम् । एतेन संयमनसूत्रादौ नैवैत उत्तिष्ठन्ते । न तेषामुत्थितिरित्यादिनोक्तानुत्थानपातो न युक्तः । नरकानित्यत्ववचनविरोधादित्याक्षेपात्सङ्गतिः सूचिता । चिन्ताफलमाह ।। यदीति ।। पूर्वोक्तिरिति ।। अवरोहादिपदेनानुत्थानपातोक्तिः लोके कारागृहादौ पतितस्योत्थानदृष्टिश्चेत्यर्थः । सूत्रादौ नरकभेदोक्तेरसाङ्गत्य भ्रमनिरासाय तात्पर्यतस्तन्निवर्त्य चोद्यमाह ।। पुनरावृत्तिमदेवेति ।। नरकभोगस्यानित्यत्वकथनविरोधादित्यन्यत्रोक्तं हेतुं व्यनक्ति ।। यावदिन्द्रा इति ।। यावदाभूतसङ्कल्पवमित्यादिरादिपदार्थः । नित्यनरकोक्तिर्विरुद्धेति न्यायविवरणशेषं योजयितुं प्राक् श्रुतिस्मृतिषु नित्यनरकोक्तिं हृदि कृत्वा शङ्कते ।। न चोभयमिति ।। नित्यफलत्वमनित्यफलत्वं चेत्यर्थः ।। विरोधादिति ।। एतेन नरकनित्यत्वस्याप्युक्तिर्विरुद्धेति शेषस्यार्थ उक्तो भवति । अद्यापि नरकभेदानुक्तेरिति भावः । नरकस्येत्यनुक्त्वा नरकभोगस्येत्युक्तितात्पर्यं व्यावर्त्य शङ्कापूर्वमाह ।। न चैकस्यैव पुरुषेत्यादिना ।। नित्यनरकोक्तिविरुद्धेति न्यायविवरणशेषं पूर्वाक्षेपरूपफलपरतयापि विवृण्वन् कृत्स्नवाक्यमुपसंहारपरतयापि योजयति ।। अत इति नरकभोगस्यानित्यत्वकथनादित्यर्थः ।। इत्यनुकृष्यत इति ।। अत एव प्राक् प्रथमानिर्देश इति भावः । ‘‘प्राक् तानहं द्विषत’’ इत्यादिसङ्ग्रहेण बहुवचनस्य कृतार्थत्वादिहाविवक्षितबहुवचनं धातुमात्रमनुकृष्यत इति भावेनाह ।। तां स्मृतिं चेति ।। यद्वा भाष्यस्थस्मृतिरुपलक्षणम् । स्मृत्यन्तराण्यपि ध्येयानीतिभावः । कथं स्मृत्युक्त्योक्तशङ्कानिरास इत्यतो रौरवोऽथ महांश्चैव इति विभागादित्यन्यत्रोक्तहेतुं नरकानित्यत्वोक्तिविरोधनिरासकतया व्याकुर्वन् तत्साधकतया सूत्रभाष्यभावं वक्तुं पूर्वोक्तदिशा नित्यत्वं तावदाह ।। नरकभोग इति ।। सौत्रापिपदव्यावर्त्यं व्यनक्ति ।। यदि न नरकैक्यं स्यान्नैतदस्तीति ।। सप्तापीति ।। एतेन सूत्रे पूर्वस्मान्नरकवाचितया संयमनपदानुवृत्तिं सूचयति । सप्तत्वमात्रोक्तावप्युक्तदिशा विरोधनिरासात्स्मृत्युक्तिर्व्यर्थेत्यत आह ।। कुत इति ।। एतानीति स्मार्तपदस्य प्राचीनसप्तनरकपरामर्शित्वभ्रमं निवारयति ।। एतानि पञ्चेति ।। इति सप्तप्रधानानीत्युक्तेरुपयोगमाह ।। सप्तेति ।। अत इति ।। नरकानित्यत्वोक्तेर्भिन्नविषयतया तन्नित्यत्वश्रुत्याद्यविरोधकत्वादित्यर्थः ।। १६ ।।
 
१३. तद्व्यापाराधिकरणम्
ईश्वरस्य नरकायुक्तेः ‘सर्वं विसृजति (पा. सृजति) सर्वं विलापयति सर्वं रमयति सर्वं न रमयति सर्वं प्रवर्तयत्यन्तरस्मिन्निविष्टः’ इति कौषारवश्रुतिविरोध इत्यतो वक्ति—
।। ॐ तत्रापि च तद्व्यापारादविरोधः ॐ ।। १७ ।।
चशब्दाददुःखानुभवेन । ‘स स्वर्गे स भूमौ स नरके सोऽन्धे तमसि प्रवृत्तिकृदेक एवानुविष्टो नासौ दुःखभुगीश्वरः प्रभुत्वात्सर्वं पश्यति सर्वं कारयति नासौ दुःखभुग्य एवं वेदे’ति पौत्रायणश्रुतेरविरोधः ।
‘‘नरकेऽपि वसन्नीशो नासौ दुःखभुगुच्यते ।
 नीचोच्चतैव दुःखादेर्भोग इत्यभिधीयते ।।
 नासौ नीचोच्चतां याति पश्यत्येव प्रभुत्वतः’’ 
इति भागवततन्त्रे ।। १७ ।। इति तद्व्यापाराधिकरणम् ।। १३ ।।
 
तत्त्वप्रकाशिका
अत्रेश्वरप्राप्तिसाधनवैराग्याय नरकस्य सदुःखत्वसमर्थनादस्ति शास्त्रादिसङ्गतिः । नरकस्य निर्दुःखत्वे न तत्र तत्साधने च वैराग्यं स्यादतः सदुःखत्वं साधनीयम् । प्रकृतं नरकमेव विषयः । किं सदुःखं न वेति सन्देहः । उभयविधस्थानदर्शनं सन्देहबीजम् । न नरके दुःखमस्तीति पूर्वः पक्षः । तथा हि यदि नरकेऽस्ति दुःखं तत्र पृच्छामः । किं तत्रेश्वरः प्रेरको न वेति । आद्यं दूषयति ।। ईश्वरस्येति ।। यदि नरकस्य सदुःखतामङ्गीकृत्य तत्रस्थानां प्रेरकतयेश्वरो वर्तत इत्यभ्युपगम्यते तर्हि तस्य दुःखिसहावस्थानान्नरकभोगप्राप्तिः । ईश्वरस्य च नरकदुःखायुक्तेर्न तत्र दुःखमिति भावः । न च वैशेष्ययुक्त्यैतत्परिहृतमिति वाच्यम् । दुःखाननुभवे सार्वज्ञाभावप्रसङ्गात् । द्वितीयं निराचष्टे ।। सर्वमिति ।। यदि नरके दुःखसिद्ध्यर्थं तत्रेश्वरो न प्रेरक इत्युच्यते तर्हि श्रुतिविरोधः । अतः प्रकारद्वयेनापि नरकस्य सदुःखत्वानुपपत्तेर्न तत्र तत्साधने च वृथा वैराग्यमापाद्यमिति भावः । योग्यं सर्वम् ।
सिद्धान्तयत्सूत्रमवतारयति ।। अत इति ।। भवत्येव नरकं सदुःखम् । न चोक्तदोषः । नरकेऽपि तस्येश्वरस्य प्रेरणरूपव्यापाराभ्युपगमेन श्रुतिविरोधाभावादिति सूत्रार्थः । सदुःखत्वे नरकस्य अस्मिन्नपि पक्षे कथितविरोधपरिहारो वाच्यः । स कुतो न सूत्रित इत्यत आह ।। चशब्दादिति ।। तत्राप्यदुःखानुभवेन तद्व्यापारादुभयविरोधाभाव इत्यर्थः । इति समुच्चिनोतीति शेषः । अस्यार्थस्य प्रामाणिकत्वे भवेदविरोधस्तत्कुत इत्यत आह ।। स इति ।। सहभावयुक्तिपरिहारः प्रभावादिति । असार्वज्ञमाशङ्क्य सर्वं पश्यतीत्युक्तम् । अत्र स्मृतिं चाह ।। नरकेऽपीति ।। सर्वज्ञस्य कथं दुःखानुभवाभाव इत्यत आह ।। नीचेति ।। अतो नरकस्य सदुःखत्वाद्भवितव्यं तत्र वैराग्येणेति सिद्धम् ।। १७ ।। अ० १३ ।।
  
भावदीपः
।। ॐ तत्रापि च तद्व्यापारादविरोधः ॐ ।। १७ ।। सदुःखत्वसमर्थनादिति ।। दुःखाभोगेनैवेशेन प्रेर्यत्वोक्तेरिति भावः । एतेनानिष्टादिकारिणामित्यत्र यन्नरकस्य नित्यत्वं दुःखात्मकत्वं चावरोहादिपदादिनाभिमतं तत्रानित्यत्वोक्तिविरोधनिरासेन व्यक्तिभेदसाक्षेपं नित्यत्वं समर्थ्येदानीमीश्वरस्य निर्दुःखत्वादिश्रुतिविरोधनिरासेन दुःखात्मकत्वं समर्थ्यत इति वा एवं तर्हि अनिष्टादिकारिणां नित्यानित्यनरकभोक्तृत्वे तत्सहावस्थानादीशस्यापि नरकदुःखप्राप्तिरिति शङ्कोदयाद्वा सङ्गतिः सूचिता ।। (उभयविधावस्थेति ।। मूर्छासुषुप्त्यवस्थयोः सदुःखनिर्दुःखयोर्दर्शनमित्यर्थः ।) भाष्यमेकवाक्यतायामनन्वितमिति मत्वा विकल्पपूर्वं वाक्यभेदेन योजयति ।। किं तत्रेति ।। सहावस्थानादीशस्यापि नरकदुःखप्राप्तिरित्यन्यत्रोक्तापादनस्य भाष्यवाक्यं विपर्ययपर्यवसानमिति भावेन ग्रन्थद्वयोक्तवाक्यद्वयमसङ्गततया प्रतीयमानं सङ्गमयितुमापादकं पूरयति ।। यदीति ।। सदुःखतामिति ।। चशब्दो दुःखान्तरसमुच्चयार्थः । तदेवोत्तरसूत्रेऽनूद्यत इत्युक्तदिशाऽनिष्टादिनयसिद्धां सदुःखतामित्यर्थः ।। प्रेरकतयेति ।। अन्तर्यामिनयादावुक्तदिशा वा स एव च कर्मानुस्मृतिशब्दविधिभ्य इति वक्ष्यमाणदिशा वेति भावः । ईश्वरस्येति हेतुगर्भम् । अन्यथा चैत्रादिवदीश्वरत्वमेव न स्यादिति भावः । न तत्र दुःखमिति भाष्यशेषोक्तिः । एवं च शब्दाददुःखानुभवेनेति भाष्यव्यावर्त्यचोद्यं विवृत्य नीचोच्चतैव दुःखादेर्भोग इति भाष्यव्यावर्त्यं गतार्थत्वनिरासकं चोद्यं व्यनक्ति ।। न च वैशेष्येति ।। लिङ्गपादीयाद्याधिकरणगुणसूत्रे ‘‘सम्भोगप्राप्तिरिति चेन्न वैशेष्यादि’’ त्यत्रोक्तसामर्थ्यातिशयवत्त्वरूपयुक्त्येत्यर्थः ।। सार्वज्ञाभावेति ।। सुखदुःखगोचरापरोक्षज्ञानस्यैव भोगशब्दार्थत्वात् । तथा च प्रागुक्तपरिहारो न युक्त इति भावः । ईश्वरस्य नरकायुक्तेरित्यस्य नरके प्रेरणायुक्तेः प्रेरणायोगस्य प्रेरणाभावस्योक्तौ सत्यामित्यर्थकत्वमुपेत्य कृत्स्नं भाष्यमेकवाक्यतया द्वितीयपक्षनिरासकत्वेन योजयति ।। यदीत्यादिना ।। श्रुतीति ।। स सर्ववित्सर्वं सृजतीत्यादिश्रुतीत्यर्थः । तत्र सर्वं रमयति रमणयोग्यं सर्वं रमयति तदयोग्यं सर्वं न रमयतीत्यर्थः । स सर्वविदित्यादिशेषोक्तिरीश्वरपरत्वद्योतनाय । तत्र वियत्पादीयन्यायेन सर्वसृष्टिविलयौ बोध्यौ ।। अत इति ।। प्रेरकस्येश्वरस्यापि दुःखप्रसङ्गादप्रेरकत्वे च श्रुतिविरोधादित्त्यर्थः ।। प्रकारेति ।। प्रेरकत्वाप्रेरकत्वरूपप्रकारद्वयेनापीत्यर्थः । सर्वं रमयति सर्वं न रमयतीत्यनयोर्विरोधनिरासाय सर्वशब्दार्थमाह ।। योग्यं सर्वमिति ।। नरकस्य सदुःखत्वे प्राप्तदोषनिवर्तकतया सूत्रं व्याकुर्वन् प्राक्सिद्धमेवार्थमनुवदति ।। भवत्येवेति ।। अनात्मविदित्यत्रात्मपदेन प्रकृत ईश्वरस्तच्छब्देन परामृश्यत इति भावेनाह ।। तस्येश्वरस्येति ।। उभयविरोधेति ।। दुःखाभोगविरोधो वा सर्वप्रेरकत्वश्रुतिविरोधो वा नेत्यर्थः । श्रुतौ हेतूक्तेरुपयोगमाह ।। सहभावेति ।। दुःखिसहावस्थानादित्यादिना प्रागुक्तयुक्तीत्यर्थः । न च सहावस्थानादीशस्यापि नरकदुःखप्राप्तिः स्वातन्त्र्यादित्यन्यत्रोक्तेरिति भावः । श्रुतौ ‘स स्वर्ग’ इत्यादिशेषोक्तिः । प्राक् तदन्तरसूत्रादौ जीवेन सहशस्य स्वर्गादाववस्थानमपि सम्मतं यच्च कृतात्यय इत्यादिना जीवेन सह भूम्यादाववस्थानं यच्च न तृतीय इत्यादावग्रे दुःखैकरूपे तमस्यपि सहावस्थानमभिप्रेतम् । तत्र सर्वत्रापि न जीववत्तत्तल्लोकगतसुखदुःखभोगोऽस्तीत्युक्तवक्ष्यमाणस्थलेष्वपि विरोधशङ्काव्युदासाय । अत एव स्मृतावप्युच्यत इति पदम् । असौ दुःखभुक् न चेदसर्वज्ञः स्यात् दुःखापरोक्षस्यैव दुःखभोगशब्दार्थत्वादित्यत उक्तं श्रुतौ ‘सर्वं पश्यती’ति । तत्र हेतुः सर्वं कारयतीति । ईशस्य दुःखाभोगे कैमुत्यन्यायेनासौ दुःखभुग्य एवं वेदेति ।। असार्वज्ञमिति ।। नासौ दुःखभुगित्युक्त्या प्रसक्तमिति भावः ।। अत्र स्मृतिं चेति ।। शङ्कापरिहाराय दुःखभोगशब्दार्थमन्यथा वक्तुमिति योज्यम् ।। इत्यत आहेति ।। अत्र नीचोच्चता नाम भिन्नांशहीनस्यापि जीवस्य सांशत्वात्तूलपिण्डस्येव स्वरूपसङ्कोचविकासौ । यथोक्तं क्षपणकपरीक्षायान्न च पर्यायादप्यविरोधो विकारादिभ्य इति सूत्रे नानित्यतास्मत्पक्षे तु चैतन्यादेर्विशेषिणः । लक्षणस्य निवृत्तौ तु स्यान्न तच्चेतने क्वचिदित्यनुभाष्यसुधायाम् । उक्तं च बृहद्भाष्ये षष्ठे ‘‘अल्पतेजस्तथैवाल्पं जीवरूपं हि संसृतौ । तथैव सुमहातेजः करोति भगवान्महदि’’ति । महच्च करोतीत्यर्थः । त्रयोदशे गीतातात्पर्ये तु ‘‘तद्गतानं तु दुःखानां भोगोऽभिमतिरुच्यते । तदभावान्नाभिमानी भगवान्पुरुषोत्तम’’ इति । अभिमतिरेव भोग इत्युक्तम् ।। अत इति ।। ईश्वरस्यादुःखानुभवेन तद्व्यापारोररीकरणेनोक्तद्विविधविरोधस्याभावादित्यर्थः ।। १७ ।।
 

१४. विद्याकर्माधिकरणम्
‘अथैतयोः पथोर्न कतरेण च तानीमानि क्षुद्रमिश्राण्यसकृदावर्तीनि भूतानि भवन्ति जायस्व म्रियस्वेत्येतत्तृतीयं स्थानमि’ (छां. उ. ५/१०८)ति गतिस्वातन्त्र्यं भूतानां प्रतीयत इत्यत आह—
।। ॐ विद्याकर्मणोरिति तु प्रकृतत्वात् ॐ ।। १८ ।।
विद्याकर्मापेक्षयैतद्वचनम् । तयोरपि प्रकृतत्वात् ।
‘‘विद्यापथः कर्मपथो द्वौ पन्थानौ प्रकीर्तितौ ।
 तद्वर्जितस्त्रिधा याति तिर्यग्वा नरकं तम’’ इति च भारते ।। १८ ।।
।। इति विद्याकर्माधिकरणम् ।। १४ ।।
 तत्त्वप्रकाशिका
अत्र भगवत्प्राप्तिसाधनवैराग्यार्थं भूतानां गतिस्वातन्त्र्यनिरासादस्ति शास्त्रादिसङ्गतिः । यदि गतिस्वातन्त्र्यं भूतानां स्यात्तदा वैराग्यवैयर्थ्यप्रसङ्गात्तन्निरसनीयम् । प्रकृतः पितृयानस्तत्प्रकृतिसन्निधापितो देवयानश्च विषयः । किं भूतैः स्वातन्त्र्येण गम्यो न वेति सन्देहः । लौकिकमार्गदर्शनमलौकिकत्वं च सन्देहबीजम् । पूर्वपक्षयति ।। अथेति ।। अस्त्येव भूतानां गतिस्वातन्त्र्यं ‘तेऽर्चिषमभिसम्भवन्ति’ ‘ते धूममभिसम्भवन्ति’ इत्युक्त्वा ‘अथैतयोः’ इति श्रुतौ तदुक्तेः । न हि पुरुषप्रयत्नाविषये न गच्छन्ति चेति प्रयोगो युज्यते । न च वाच्यं जीवस्यास्वातन्त्र्यं प्रतिपादितमतः कथं गतिस्वातन्त्र्यमिति । तदधीनस्वातन्त्र्यस्य विवक्षितत्वात्साधनवत् । तादृशस्याप्यभावे वैराग्यादिसाधनमपि नोत्पादयितुं शक्यं स्यात् । न च फलस्वातन्त्र्ये सर्वेषां तत्प्राप्तिः स्यादिति वाच्यम् । साधनेऽपि साम्यात् । अतो ‘मूले लब्धफलो नैव शाखाग्रं गन्तुमिच्छति’ इति न्यायात्फल एव स्वातन्त्र्यात्किं वैराग्यादिसाधनेनेति भावः । उक्तयोः पथोर्मध्ये यान्येकतरेणापि पथा न गच्छन्ति तानीमान्यल्पानि सुखदुःखमिश्राणि सदा गत्यादिमन्ति पुनः पुनर्जायन्ते म्रियन्ते च । एतत्स्वर्गापवर्गयोरन्यत्तृतीयं भूतानामवस्थानमित्यर्थः ।
सिद्धान्तयत्सूत्रमवतार्य व्याचष्टे ।। अत इति ।। नैतत् श्रुतिबलेन भूतानां गतिस्वातन्त्र्यं मन्तव्यम् । तस्या मार्गद्वयसाधनविद्याकर्मविषयत्वोपपत्तेः । न च मन्तव्यं देवयानपितृयानयोः प्रकृतत्वादेतच्छब्देन तत्परामर्शोपपत्तिरिति । ‘तद्य इत्थं विदुर्ये चेमेऽरण्ये श्रद्धातप इत्युपासते तेऽर्चिषमभिसम्भवन्ति । अथ य इमे ग्राम इष्टापूर्ते दत्तमित्युपासते ते धूममभिसम्भवन्ति’ इति विद्याकर्ममार्गयोरपि प्रकृतत्वादेतच्छब्देन तत्परामर्शोपपत्तेरिति भावः । एवमर्थद्वयस्यापि सति सम्भवे किं साधनार्थत्वग्रहणे कारणमिति स्मृतिसमाख्येति भावेनाह ।। विद्येति ।। न च साधने स्वातन्त्र्याभ्युपगमे फलेऽपि तत्स्यादिति युक्तम् । साधने विधिसद्भावात् फले तदभावाच्च । विध्यादिशास्त्रावैयर्थ्यायैव तत्रेश्वरः स्वातन्त्र्यं ददातीति प्रागुक्तम् । अतः फले स्वातन्त्र्याभावादपेक्षितं वैराग्यादिसाधनमिति सिद्धम् ।। १८ ।। अ० १४ ।।
 
भावदीपः
।। ॐ विद्याकर्मणोरिति तु प्रकृतत्वात् ॐ ।। १८ ।। गतिस्वातन्त्र्येति । ईशाधीनस्यापि गतिस्वातन्त्र्यस्य श्रुतिबललब्धस्य निरासादित्यर्थः । तेन न स्वात्मना चोत्तरयोरित्यनेन गतार्थतेति बोध्यम् । एतेन ‘‘पूर्वं सर्वं रमयती’’त्यादिश्रुतेः स्वर्गनरकादावीशाधीनसुखदुःखभोगवत् गतावपीशाधीनस्वातन्त्र्यं स्यात्तथा श्रुतेरिति शङ्कनाद्वा जीवस्यापि फले स्वातन्त्र्यश्रवणादीशवद्दुःखाभोगाद्यस्त्विति शङ्कनाद्वा पूर्वत्र दुःखादिभोगस्येश्वराधीनत्ववत् गतिरूपफलेऽपीशाधीनत्वमेवेति कथनाद्वानन्तरसङ्गतिरपि सूचिता । पूर्ववाक्योक्तं साध्यसाधनभावं व्यनक्ति ।। यदीति ।। फल एव स्वातन्त्र्येण यथेष्टं फलस्यैव त्यागोपादानसम्भवात्किं तत्साधनवैराग्यानुष्ठानक्लेशेनेत्यर्थः । वैराग्येत्युपलक्षणम् । फलस्वातन्त्र्ये साधनमात्रवैयर्थ्यात् । अत एव वक्ष्यति वैराग्यादिसाधनेनेति ।। प्रकृत इति ।। तदन्तरेत्यारभ्यानिष्टादिकारिणामपि च श्रुतमित्यन्तेन प्रकृत इत्यर्थः । तत्र चशब्दसमुच्चितं नित्यत्वं सदुःखत्वं च समर्थ्यात्रेदानीं स एव धूमादिमार्गरूपपितृयानस्तत्प्रकृत्या तत्प्रस्तावेन श्रुत्यादौ सहपठितत्वात् बुद्धौ सन्निधापितोर्चिरादिरूपदेवयानश्च चिन्त्यतइत्यर्थः । फलेऽपि जीवस्य स्वातन्त्र्यमित्यन्यत्रोक्तप्रतिज्ञां विवृण्वन् तत्र हेतुत्वेन भाष्यं व्याचष्टे ।। अस्त्येवेति ।। एतयोरित्येतच्छब्दपरामृश्यं दर्शयितुमित्युक्त्वेत्युक्तम् । छान्दोग्ये पञ्चमेऽध्याय इति भावः । यद्यपि ‘‘तद्य इत्थं विदुरि’’त्यादिना विद्याकर्मणोरप्यस्त्युक्तिस्तथापि तयोर्व्यवहितत्वात्सन्निहितदेवयानादित्यागे हेत्वभावादिति भावः । भाष्ये उच्यत इत्यनुक्त्वा प्रतीयत इत्युक्तेर्भावं वदन् श्रुतौ स्वातन्त्र्योक्तिलाभप्रकारमाह ।। न हीति ।। गच्छन्तीति शेषोक्तिः । स्वतन्त्रः कर्तेत्युक्तकर्त्रर्थकलकारान्ते न गच्छन्तीत्यनेन यानि न गच्छन्ति स्वातन्त्र्येण गमनवन्ति न भवन्ति तानीमानि क्षुद्रमिश्राणि भूतानीति क्षुद्रभूतानां तत्र स्वातन्त्र्येण गमननिषेधकनञ्युक्तकर्त्रर्थकलकारप्रयोगबलात्स्वातन्त्र्यं प्रतीयते । अन्यथा न गच्छन्तीत्युक्तिर्नस्यात् । अप्रसक्तत्वादित्यर्थः । चशब्दोऽभिसम्भवन्तीति प्रागुक्तक्रियासमुच्चय इति भावः । साधनेन सह श्रुतेस्तद्वत्फलेऽपि जीवस्य स्वातन्त्र्यमिति न्यायविवरणे तद्वत्साधनवदिति दृष्टान्तोक्त्या तात्पर्यलब्धमर्थं व्यावर्त्यपूर्वमाह ।। न च वाच्यमिति ।। हिताकरणादिदोषप्रसक्तिः । ज्ञशक्तिवियोगात् । ज्ञोऽत एव । शक्तिविपर्ययात् । समाध्यभावाच्च । अनुज्ञापरिहारौ देहसम्बन्धात् । असन्ततेश्च । ‘‘आभास एव चे’’त्यादिभिस्सूत्रैः सामान्येन स्वात्मना चोत्तरयोरित्यत्र गत्यादौ विशिष्यास्वातन्त्र्यं प्रतिपादितमित्यर्थः । केनेदं लब्धमित्यतस्तल्लाभं वक्तुं तद्वदित्यस्यार्थः साधनवदिति व्याख्यातः । साधनेऽपि तादृशं कुत इत्यतः कर्ता शास्त्रार्थवत्त्वादिति नयसिद्धमाह ।। तादृशस्येति ।। व्यक्तमेतद्धठवादे । ‘‘तदाज्ञया पुरुषश्चेष्टमानश्चेष्टानुसारेण शुभाशुभस्य । भोक्ता न तच्चेष्टितमन्यथा भवेत्कर्ता तस्मात्पुरुषोऽप्यस्य वश्य’’ इत्यादिना महाभारततात्पर्यनिर्णये अष्टादशे गीताभाष्ये चेति । साधनवदित्युक्तितात्पर्यलब्धमर्थान्तरमपि व्यावर्त्यपूर्वमाह ।। न च फलेति ।। साम्यादिति ।। यदि तत्र सर्वथापि तु त एवोभयलिङ्गादित्यादौ वक्ष्यमाणदिशाऽनादियोग्यतादृष्टादिवशाद् व्यवस्था तर्हि फलेऽपि तथा स्यादिति भावः । ततश्च किमित्यतोऽथपदोक्तवैराग्यादिसाधनाक्षेपमुपपादयन्नुपसंहरति ।। अत इति ।। फल एव स्वातन्त्र्यादित्यन्वयः । श्रुतौ प्रतीयमानत्वादीशाधीनस्वातन्त्र्याङ्गीकृतौ विरोधाभावाच्चेत्यर्थः । किमित्यादेरुपपादकमिति न्यायादिति । वैराग्याद्यशेषसाधनाक्षेपसमाधिभ्यां सर्वार्थमपीदं वैराग्यप्रयोजकं च भवतीति तदन्तरेत्यादेरिवात्र पादे निवशो बोध्यः । अत एव प्राक् वैराग्यार्थं वैराग्यवैयर्थ्येत्येव चोक्तम् । अवान्तरसङ्गतिवशाद्व्यवधानेनात्र निवशः । भाष्योक्तश्रुत्यर्थमाह ।। उक्तयोरिति ।। तेऽर्चिषमभिसम्भवन्ति ते धूममभिसम्भवन्तीति पूर्ववाक्योक्तयोरित्यर्थः । स्वप्रत्ययार्थः पुनः पुनरिति । ‘‘क्रियासमभिहारे लोट् लोटो हि स्वौवाचतध्वमोरि’’ति सर्वतिङ्विषये पौनःपुन्ये भृशार्थे च हिस्वप्रत्यययोः स्मरणादिति भावः ।। सूत्रादौ श्रुतेर्विद्याकर्मार्थकत्वोक्तेरुपयोगाय पूर्वपक्षनिरासपूर्वं तत्र हेतुत्वेन सूत्रभाष्ये व्याचष्टे ।। नैतत् श्रुतीति ।। अथैतयोः पथोरित्यस्य च साधनार्थत्वादित्यन्यत्रोक्त्या भाष्यं सङ्गमयितुमुक्तम् ।। मार्गद्वयसाधनेति ।। तयोरपीत्यादिवाक्यमपि पदसमुच्चयं दर्शयन् शङ्कापूर्वं व्याचष्टे ।। न चेति ।। प्रकृतत्वादिति ।। तेऽर्चिषमभिसम्भवन्तीत्यादिनेत्यर्थः ।। तप इतीति ।। तपः प्रभृतीत्यर्थः ।। दत्तमितीति ।। दत्तप्रभृति ।। विद्येति ।। विद्याकर्मरूपमार्गयोरित्यर्थः । एतयोः पथोरित्युक्त्युपपत्तये मार्गशब्दोक्तिः । उपासत इत्यन्तस्यैव वाच्यत्वे तेऽर्चिषमित्याद्यंशोक्तिः भाष्यस्थापिपदेन देवयानादेरपि प्रकृतत्वसमुच्चयसूचनात् तत्प्रदर्शयितुम् ।। एवमिति ।। विद्याकर्मणोः प्रकृतत्वेऽपि देवयानादिव्यवधानेन प्रकृतत्वात्सन्निहितदेवयानादित्यागेन व्यवहितविद्याकर्मग्रहणे किं कारणमित्यर्थः । समाख्येत्युक्त्याऽथैतयोरिति शेषोक्तफलमुपलक्षणमिति व्याख्येयमिति सूचितम् । साधनवदिति प्रागुक्तशङ्कामनूद्याविहितत्वेन कारणाभावादित्यन्यत्रोक्तस्य विवरणेन निराह ।। न चेति ।। विधीति ।। तद्विजिज्ञासस्व ज्योतिष्टोमेन यजेतेति विद्याकर्मरूपसाधने विधिसद्भावात्फलस्य साक्षात्प्रयत्नागोचरत्वेन तत्र विधेरभावादित्यर्थः । नन्वस्वातन्त्र्यसाम्यात्साधनेऽपि पुरुषप्रयत्नाविषये कथं विधिरित्यत आह ।। विध्यादीति ।। प्रागुक्तं कर्ता शास्त्रार्थवत्त्वादित्यधिकरणे । सूत्रार्थस्य वैराग्यफलकत्वं स्फोरयन्नुपसंहरति ।। अत इति ।। अथेति श्रुतेः प्रकृतविद्याकर्मरूपमार्गविषयत्वात्साधनवत्तत्र विध्यभावाच्चेत्यर्थः । फल इति तात्पर्योक्तिः । शेषः फलोक्तिः ।। १८ ।।
 
१५. न तृतीयाधिकरणम्
‘‘यत्र दुःखं सुखं तत्र सर्वत्रापि प्रतीयते ।
 अपि नीचगतौ किञ्चित्किमु मानुषदेहिनः’’ इति ।
वचनान्महातमस्यपि सुखप्राप्तिरित्यत आह—
ॐ न तृतीये तथोपलब्धेः ॐ ।। १९ ।।
‘अथाविद्वानकर्माऽवाग्गच्छति त्रिधा ह वाऽवाग्गतिस्तिर्यग्यातना तम इति । द्वे वाव सुखानुवृत्ते, न तमः सुखानुवृत्तं केवलं ह्येवात्र दुःखं भवती’ति श्रुतेर्न तृतीया वाग्गतौ सुखम् ।। १९ ।।
 
तत्त्वप्रकाशिका
अत्र भगवत्प्राप्तिसाधनवैराग्यायान्धन्तमसो दुःखमात्रतासाधनादस्ति शास्त्रादिसङ्गतिः । अन्धे तमस्यपि सुखसद्भावे न तत्रातिशयेन वैराग्यमुत्पद्यतेऽतस्तन्निषेध्यम् । प्रकृतमन्धन्तमो विषयः । सुखयुक्तं न वेति सन्देहः । लोकदृष्टिरलौकिकत्वं च सन्देहबीजम् । पूर्वपक्षयति ।। यत्रेति ।। अन्धन्तमोऽपि सुखयुक्तमेव । दुःखयुक्तत्वात् । सुखेन च दुःखस्य व्याप्तत्वात् । न च वक्तव्यं सर्वसुखदुःखयोरप्रत्यक्षत्वाद् व्याप्तिग्रहणानुपपत्तिरिति । ‘यत्र दुःखम्’ इत्यागमेन तद्ग्रहणोपपत्तेः । अतोऽन्धतमस्यपि सुखसद्भावान्न तत्रातिवैराग्यमपेक्षितमिति भावः ।
सिद्धान्तयत्सूत्रमवतार्य व्याचष्टे ।। अत इति ।। अधोगतिषु तृतीये तमसि न सुखमस्तीति मन्तव्यम् । ‘अथाविद्वान्’ इति तथाभिधायकश्रुतेरित्यर्थः ।। १९ ।।
 
भावदीपः
।। ॐ न तृतीये तथोपलब्धेः ॐ ।। अन्धतमस इति ।। अन्धतमसस्येत्यर्थः । ‘‘द्वित्रिभ्यां पाद्दन्मूर्धसुबहुव्रीहावि’’त्यादिनिर्देशेन समासान्तविधेरनित्यत्वादवसमन्धेभ्यस्तमस इति समासान्तो नाश्रितः । एतेन विद्याकर्मरहितानां तिर्यङ्नरकतमोभेदेन यत्त्रेधावस्थानं तत्राद्यं पूर्वत्र स्पष्टमुक्तम् । जायस्व म्रियस्वेति द्वितीयस्वरूपं तु तत्रापि चेत्यत्रोक्तम् । अत्र तु तृतीयस्य तमसः स्वरूपं निरूप्यत इति वा प्राङ्नरकवत्पौनः पुन्येन जननमरणवद्रूपे भतानां तृतीयावस्थाने मिश्राणीति सुखदुःखमिश्रत्वोक्तौ तमोरूपेऽपि तृतीयेऽवस्थाने तथास्त्विति शङ्कोदयाद्वाऽवान्तरसङ्गतिः सूचिता । ननु नरकवद्दुःखरूपत्वेऽपि वैराग्योपपत्तौ किं दुःखमात्रोक्त्येत्यतः फलफलिभावं व्यनक्ति ।। अन्धेति ।। प्रकृतमिति ।। प्रागवरोहपदादिना प्रस्तुतं तिर्यग्वा नरकं तम इति पूर्वत्र चोपस्थापितं चेत्यर्थः । दुःखसहावस्थायित्वादन्धे तमस्यपि सुखमित्यन्यत्रेह भाष्ये च सुखदुःखयोर्व्याप्तिमात्रस्यैवोक्त्या हेत्वनुक्तेरसाङ्गत्यनिरासाय स्वयं हेतुं वदन् महातमसीत्यादि प्रतिज्ञाभाष्यं व्याचष्टे ।। अन्धन्तमोऽपीति ।। दुःखसहावस्थायित्वादित्यन्यत्रोक्तहेतुं स्मृत्यनुरोधेन व्यनक्ति ।। सुखेन चेति ।। तावतैव पूर्तौ भाष्ये यत्र दुःखं तत्र सुखमिति व्याप्तिवचनोक्तेरुपयोगं व्यनक्ति ।। न च वक्तव्यमिति ।। अत इति ।। सुखव्याप्तदुःखयुक्तत्वादित्यर्थः ।। न तृतीयावाग्गतौ सुखमिति भाष्यदिशा सूत्रेऽवाग्गताविति शेषोक्तौ तृतीयायामिति निर्देशापत्तेर्न तृतीयेत्यादिभाष्यं फलितोक्तिपरं मत्वा सूत्राक्षरार्थमाह ।। अधोगतिष्विति ।। तासां तिसृणां तिर्यग्वा नरकं तम इति पूर्वं प्रकृतत्वादिति भावः । तथोपलब्धेरित्येतद्विवरणपरतया भाष्यं व्याचष्टे ।। अथेति ।। श्रुताववाग्गच्छतीति ।। यत् तत् त्रिधा ह वाव त्रिधैवेत्यर्थ इति तत्वप्रदीपे एवकारार्थस्य वावेत्यस्य समाने लोप इति सूत्रादेकवकारलोप इत्युक्तम् ।। १९ ।।

सूत्रभाष्यम्
।। ॐ स्मर्यतेऽपि च लोके ॐ ।। २० ।।
‘‘तिर्यक्षु नरके चैव सुखलेशो विधीयते ।
 नान्धे तमसि मग्नानां सुखलेशोऽपि कश्चने’’ति भविष्यत्पर्वणि ।
 लोकसिद्धं चैतत् । चशब्दाल्लोकसिद्धिरपि स्मार्तेत्याह ।
‘‘अतिप्रिये यथा राजा न दुःखं सहते क्वचित् ।
 अत्यप्रिये सुखमपि तथैव परमेश्वरः’’ इति हि ब्राह्मे ।। २० ।।
तत्त्वप्रकाशिका
एतमेवार्थं स्मृत्यनुमानाभ्यां च साधयत्सूत्रमुपन्यस्य तां स्मृतिमुदाहृत्यानुमानस्वरूपं च सूचयति ।। स्मर्यतेऽपीति ।। एतदन्धेतमसि सुखराहित्यं लोकसिद्धं लौकिकदृष्टान्तयुक्तानुमानसिद्धमित्यर्थः । अयमभिसन्धिः । विप्रतिपन्ना न सुखवन्तः । तथात्वेनेश्वरानिष्टत्वात् । यद्यथेश्वरानिष्टं तत्तथा न भवति । यथा शशो विषाणित्वेन । नैते सुखित्वेनेश्वरेष्टाः । अप्रियत्वात् । यो यस्याप्रियः स सुखित्वेन न तदिष्टः । यथा राजविरोधी राज्ञ इति । एतच्चानुमानं स्मृतिसिद्धत्वेनातिप्रबलमिति भावेनाह ।। च शब्दादिति ।। लोकसिद्धिः लोकदृष्टान्तवदनुमानेन तमसः सुखराहित्यसिद्धिः । कासौ स्मृतिरित्यत आह ।। अतीति ।। अनेन व्यतिरेकान्वयौ दर्शितौ । सदसज्जनानां वा प्रकृतिः ।। २० ।।
  
भावदीपः
।। ॐ स्मर्यतेऽपि च लोके ॐ ।। २० ।। सूत्रेऽपिचशब्दयोः श्रवणादाह ।। स्मृत्यनुमानाभ्यां चेति ।। भाष्यस्थैतच्छब्दं व्याचष्टे ।। एतदिति ।। भाष्येऽनुमानप्रकारस्यास्फुटत्वात्स्मृत्युक्तान्वयव्यतिरेकवशादीशस्याप्रियत्वेन कारणाभावान्न चान्धे तमस्यपि सुखमित्यन्यत्रोक्त्यनुरोधाच्च । विमता न सुखिनः ईशाप्रियत्वादित्युक्तौ सम्प्रतिपन्नदृष्टान्ताभाव इत्यतो प्रियत्वहेतुं सकर्तृकत्वे कार्यत्वद्वारा सावयवत्वमिव सुखराहित्यरूपे साध्ये सुखित्वेनेश्वरानिष्टत्वद्वारा परम्परया सङ्गमयितुमाह ।। अयमभिसन्धिरिति ।। अप्रियत्वादिति ।। एतच्च परद्विषो गुरुद्विष इत्यादिना प्रागुक्तश्रुत्यादिसिद्धद्वेषित्वावमन्तृत्वादिना सिद्धमिति भावः । स्मृत्यनुरोधेन दृष्टान्तलाभाय सामान्यव्याप्तिमाह ।। यो यस्येति ।। दृष्टान्तवदिति ‘मतुप्’ न तु ‘वतिः’ ।। व्यतिरेकेति ।। यो यस्य सुखित्वेनेष्टस्स तस्य प्रियः । यथा राजानुकूलो राज्ञ इति व्यतिरेकव्याप्तिः । अन्वयस्तु प्रागुक्त एव । व्यतिरेकस्य व्यभिचारशङ्कानिरासेनान्वयव्याप्तिग्रहणद्वारानुमित्यङ्गत्वमुपेत्य व्यतिरेकोपन्यास इति भावः । अप्रियत्वहेतौ व्याप्त्युपपादकत्वे स्मृत्युपयोगमुक्त्वेदानीं व्यभिचारासिध्द्योर्निरासपरतयोपयोगमाह ।। सदसज्जनानां वेति ।। प्रकृतिं यान्ति भूतानीत्यादाविव प्रकृतिः स्वभाव इत्यर्थः । दर्शितेत्यनुषङ्गः । राजानुकूले राजवत् परमेश्वरो यस्मिन् दुःखं न सहते यश्च तस्य प्रियः स सज्जनस्वभावः । राजविरोधिनि राजेव यस्मिन्नीश्वरः सुखं न सहते तदप्रियश्च सोऽसज्जन इति तयोः स्वभावोऽत्र प्रदर्श्यते । तथा च सज्जने हेतुसाध्ययोर्द्वयोरप्यभावान्न व्यभिचारोऽसज्जने नासिद्धिश्चेति भावः । एवं चास्मिन् पक्षे न सहत इत्यस्येच्छापरत्वमिति तात्पर्यम् ।। २० ।।
 
सूत्रभाष्यम्
।। ॐ दर्शनाच्च ॐ ।। २१ ।।
‘‘नारायणप्रसादेन समिद्धज्ञानचक्षुषा ।
 अत्यन्तदुःखसल्लीनान्निश्शेषसुखवर्जितान् ।।
 नित्यमेव तथाभूतान्विमिश्रांश्च गणान्बहून् ।
 निरस्ताशेषदुःखांश्च नित्यानन्दैकभागिनः ।।
 अपश्यत्त्रिविधान्ब्रह्मा साक्षादेव चतुर्मुखः’’ 
इति दर्शनवचनाच्च पाद्मे ।। २१ ।।
 
तत्त्वप्रकाशिका
प्रत्यक्षेणाप्येतमर्थ साधयत्सूत्रमुपन्यस्य व्याचष्टे ।। दर्शनाच्चेति ।। तमसि स्थितानां सुखलशराहित्यं हिरण्यगर्भप्रत्यक्षदर्शनाच्च सिध्यति । न च वाच्यं परप्रत्यक्षस्यास्माकमसिद्धिः । तस्यापि परसुखाभावदर्शनानुपपत्तिरिति । भगवत्प्रसादसमद्धज्ञानदृष्ट्या तद्दर्शनस्य स्मृतिसिद्धत्वादिति भावः ।। २१ ।।
भावदीपः
।। ॐ दर्शनाच्च ॐ ।। २१ ।। भाष्ये वचनोक्तेः कथमस्य प्रत्यक्षोक्तिपरत्वमित्यतः सूत्रार्थमाह ।। तमसीति ।। न तृतीये सुखमित्यनुवृत्तस्यार्थः तमसीत्यादि । वचनोक्तेरुपयोगमाह ।। नचेत्यादिना ।। नारायणेत्याद्यंशस्योपयोगाय व्यावर्त्यमाह ।। तस्यापीति ।। हिरण्यगर्भस्यापीत्यर्थः ।। स्मृतीति ।। स्मृतौ त्रिविधानित्यनेन न केवलं दुःखिमिश्रसुखिभेदात्त्रैविध्यम् । किं तु प्रत्येकमपि वक्ष्यमाणदिशोर्ध्वमध्याधरतमोगतभेदेन दुःखिनां नरकिमानुषस्वर्गिभेदेन मिश्राणां मनुष्योत्तमरूपाधमऋषिगन्धर्वादिरूपमध्यमदेवरूपोत्तमभेदेन सुखिनां प्रत्येकं त्रैविध्यात् । अनेकशो विमिश्रा इति दर्शयितुं गणानित्युक्तिरित्यादिनेयं स्मृतिस्तत्वप्रदीपे व्याख्याता ।। २१ ।।
 
सूत्रभाष्यम्
ॐ तृतीये शब्दावरोधः संशोकजस्य ॐ ।। २२ ।।
तृतीये तृतीयतमसः श्रवणादेव शब्दानुसारेण संशोकजमोहप्राप्तिः ।। २२ ।। 
तत्त्वप्रकाशिका
अर्थापत्त्याप्येतमर्थं साधयत्सूत्रं पठित्वा व्याचष्टे ।। तृतीय इति ।। तमोऽपि त्रिविधम् । तत्र तृतीयविषये यः शब्दस्तेनावरोधः प्राप्तिर्भवति । कस्य । मोहस्य मूर्छायाः कथं तच्छ्रवणेन शोकः शोकान्मूर्छेति । एवं तत्स्वरूपश्रोतॄणामपि मोहान्यथानुपपत्तेर्न तत्र सुखलश इति भावः । अधोगतौ तृतीयत्वस्य प्रथमसूत्र एवोक्तत्वादत्र पुनस्तृतीयग्रहणवैयर्थ्यापत्तेस्तृतीयेऽपि तृतीयग्रहणम् । एतच्चातिद्वेषिणामधिकदुःखसूचनायैव ।। शब्दानुसारेणेति ।। सम्यग्व्याख्यानेऽतिमूर्छेत्यादि ।।२२।।  
भावदीपः
।। ॐ तृतीये शब्दावरोधः संशोकजस्य ॐ ।। २२ ।। अर्थापत्त्यापीति ।। अर्थापत्तेरनुमानत्वेऽप्यर्थापत्त्युपमे अनुमाविशेष इत्युक्त्यानुमाविशेषत्वात्पृथगुक्तिरिति भावः । समर्थयदित्येतदुक्तसमाधानम् । भाष्यस्य सूत्राविसंवादाय सूत्रारूढतया भाष्यं दर्शयन् पूर्वस्मात्तृतीयपदमनुवर्त्य सूत्राक्षराणि योजयति ।। तमोऽपीति ।। पूर्वदर्शनाच्चेत्यत्राभिमतस्मृतौ तत्त्रैविध्यस्य प्रस्तुतत्वादिति भावः । न केवलमधोगतिमात्रं तिर्यगादिभेदेन त्रिविधमित्यपेरर्थः । एतेन तिर्यग्यातना तम इति तृतीये तमसि तृतीये अधररूपतमोविषय इति सूत्रयोजना सूचिता । मोहस्येति शेषः । संशोकजस्येत्येतद् व्यनक्ति ।। कथमित्यादिना ।। अर्थापत्तिस्वरूपं निष्कृष्य दर्शयति ।। एवमिति ।। शोकद्वारेत्यर्थः । भाष्ये तृतीये तृतीयतमस इति द्विरुक्तेर्बीजमाह ।। अधोगताविति ।। तद्विभागसूचनेनाधरतमसो दुःखातिशयोक्तावाद्यतमसि किञ्चित्सुखमस्तीति भ्रान्तिनिरासायैतदुक्तेरुपयोगमाह ।। एतच्चेति ।। नत्वाद्यद्वितीयतमसोः किञ्चित्सुखमस्तीति द्योतनायेत्येवकारार्थः । भाष्यस्थानुपदतात्पर्यं व्यनक्ति ।। शब्देति ।। मूर्छेत्यादीत्यादिपदेन मरणम् ।। २२ ।। 
सूत्रभाष्यम्
ॐ स्मरणाच्च ॐ ।। २३ ।।
‘‘महातमस्त्रिधा प्रोक्तमूर्ध्वं मध्यं तथाऽधरम् ।
 श्रवणादेव मूर्च्छादिरधरस्य यतो भवेत् ।।
 तस्मान्न विस्तरेणैतत्कथ्यते राजसत्तमे’’ति कौर्मे ।। २३ ।।
इति महातमोऽधिकरणम् (पा. नतृतीयाधिकरणम्) ।। १५ ।।
 
तत्त्वप्रकाशिका
तृतीयतमसः स्वरूपश्रवणे श्रोतॄणां मोहप्राप्तिरित्येतत्कुतः । यदन्यथानुपपत्त्या तत्र सुखाभाव इत्याशङ्कां स्मृत्या परिहरत्सूत्रं पठित्वा तां स्मृतिमुदाहरति ।। स्मरणाच्चेति ।। अतोऽन्धतमसि सुखलेशाभावाद्भवितव्यं तत्र तत्साधने च विरक्तेनेति सिद्धम् ।। २३ ।। अ० १५ ।।
 
भावदीपः
।। ॐ स्मरणाच्च ॐ ।। २३ ।। नयार्थस्य वैराग्यफलकत्वं व्यञ्जयन्नुपसंहरति ।। अत इति ।। श्रुतिस्मृतियुक्तिप्रत्यक्षार्थापत्तीनां सुखराहित्यसाधिकानां भावात् । यत्र दुःखं तत्र सुखमिति व्याप्तेरनेकमानबाधेन तमोऽन्यविषयतया सङ्कोचावश्यम्भावाच्चेति कृत्स्नहेतुभागार्थकः सूत्रार्थः । न तृतीय इति प्रतिज्ञाभागार्थो अन्ध इत्यादि । शेषेण फलोक्तिः ।। २३ ।।
 
१६. तत्स्वाभाव्याधिकरणम्
‘धूमो भूत्वाऽभ्रं भवती’ (छां. उ. ५/१०/५) त्याद्यन्यभावः श्रूयते । स कथमित्यतो ब्रवीति —
ॐ तत्स्वाभाव्यापत्तिरुपपत्तेः ॐ ।। २४ ।।
धूमादिषु प्रविश्य तद्गतौ गतिः (तत्)स्थितौ स्थितिरित्यादिरेव तद्भावापत्तिः । न ह्यन्यस्यान्यभावो युज्यते । न च तत्पदप्राप्तिः । गारुडे च—
‘‘धूमादिभावप्राप्तिश्च तद्गतौ गतिरेव तु ।
 स्थितौ स्थितिः प्रवशश्च लघुत्वादिस्तथैव च ।।
 न ह्यन्यस्यान्यथाभावो न च तत्पदमिष्यते ।
 विद्यागम्यं पदं यस्मान्न तत्प्राप्यं हि कर्मणा ।।
 एकदेशस्वभावेन वागभेदाऽपि युज्यते ।
 यथा जीवः परं ब्रह्म ब्रह्मेदं जगदित्यपीति’’ ।। २४ ।।
इति तत्स्वाभाव्याधिकरणम् ।। १६ ।।
 
तत्त्वप्रकाशिका
अत्र भगवत्प्राप्तिसाधनवैराग्यसिद्ध्यर्थं कर्मिणां धूमादिभावनिवारणादस्ति शास्त्रादिसङ्गतिः । कर्ममात्रेण महासुखे धूमादिभावे लभ्यमाने नायं तत्र विरज्येत अतोऽसौ निवारणीयः । तत्र विषयं दर्शयति ।। धूम इति ।। कर्मिणः स्वर्गादवतीर्णा यथा गतमन्यथा चागच्छन्तीत्युक्तम् । तेषामागतौ धूमादिदेवताभावः श्रूयते ‘धूमो भूत्वा’ इति । स धूमादिभावोऽत्र विषय इत्यर्थः । सन्देहप्रकारं दर्शयति ।। स इति ।। स धूमादिभावो धूमादिदेवतैक्यं वा कर्मिणस्तत्पदप्राप्तिर्वा प्रकारान्तरं वेत्यर्थः । शब्दस्यानेकवृत्तयः सन्देहबीजम् । ऐक्यं तत्पदप्राप्तिर्वेति पूर्वः पक्षः । सामानाधिकरण्यश्रुतेः । सा ह्युभयथोक्तरीत्या युज्यते । अन्यथा तद्विरोधः । न च श्रुतेरन्यार्थत्वं कल्पनीयम् । बाधकमन्तरेण मुख्यार्थत्यागायोगात् । न च कर्मिणो देवतापदप्राप्तिरसम्भाविता । धूमादिदेवताभिः सहावस्थानात् । स्नेहादिवशेन ताभिरेव स्वपदस्य दातुमपि शक्यत्वात् । अतः प्रकारद्वयेऽपि सकृदनुष्ठित यज्ञानामाकल्पसमाप्ति परमसुखसम्भवाद्व्यर्थं कर्मणि तत्फले च वैराग्यमिति ।
सिद्धान्तयत्सूत्रमवतार्य व्याचष्टे ।। अत इति ।। अत धूमादिभावप्राप्तिर्नाम कर्मिणस्तत्स्वभावत्वप्राप्तिरेव । न चैतावता पदप्राप्तिपर्यायत्वम् । तद्गतौ गतिरित्याद्येकदेशस्वभावत्वात् । तादृशे सादृश्ये च सामानाधिकरण्यदर्शनात् । तत्प्रवेशेन स्थानैक्याभिप्रायं वैतद्वाक्यं तथा प्रयोगदर्शनादिति भावः । कुतोऽर्थोऽयं स्यादित्यत आह ।। न हीति ।। प्रागन्यस्य कर्मिणो धूमादिदेवतैक्यं तावदनुपपन्नम् । अन्यस्यान्यभावादर्शनात् । नापि तत्पदप्राप्तिर्युक्ता । तस्य नियताधिकारिभिर्विद्ययैव गम्यत्वात् । युगपदनेककर्मिसमवायेऽनेकेषामेकपदप्राप्त्ययोगाच्च । अतो मुख्यतः प्रतीयमानार्थासम्भवेनोक्तार्थस्यैवोपपत्तेरयमेव श्रुत्यर्थ इति भावः । एवं न्यायप्राप्तेऽर्थे स्मृतिं चाह ।। गारुडे चेति ।। अभेदा अभेदवादिनी । अतो धूमाद्यैक्याद्यभावाद्युक्तमेव कर्मतत्फलयोर्वैराग्यमिति सिद्धम् ।। २४ ।। अ० १६ ।।
  
भावदीपः
।। ॐ तत्स्वाभाव्यापत्तिरुपपत्तेः ।। ॐ ।। २४ ।। एवं यथेतमनेवं चेत्यन्तेन पुण्यकृतां पुण्यलोकादिगत्यागतिप्रकारान्निरूप्य गत्यादेः कर्मफलत्वं चोक्त्वा तत्प्रसङ्गागतदुष्कृतफलभूतदुर्गतिविचारं च समाप्य अधुना आपादसमाप्ति यथेतमित्यत्र प्रस्तुतागतिचिन्ता प्रस्तूयत इति भावेन पूर्वसङ्गतिं सूचयन् अन्तर्भावसङ्गतिमाह ।। अत्रेति ।। धूमादिभावेति ।। धूमादिदेवतैक्यं वा तत्पदप्राप्तिर्वेत्यर्थः । एतेन पूर्वत्र दुःखसहावस्थायित्वात्सुखस्य तमस्यपि दुःखस्येव सुखस्यापि सत्त्वं स्यादित्यस्यानेकमानबाधेनायोगेऽपि धूमादिदेवतासहावस्थायित्वात्पुण्यकृतामपि धूमादिदेवताया इव तत्पदभाक्त्वं स्यादेवेति शङ्कनाद्वा पूर्वत्र वैराग्यार्थं सुखनिरासवदत्रापि देवादिभवनरूपसुखनिवारणाद्वा पूर्वोक्तदिशा दुःखयुक्तदुर्गतौ तत्साधने महादुःखयुक्ते तमसि तत्साधने च वैराग्ययोगेऽपि न देवतैक्यादिरूपमहासुखहेतौ कर्मणि तत्फले वेति शङ्कानिवारणाद्वाऽनन्तरसङ्गतिः सूचिता । फलफलिभावं व्यनक्ति ।। कर्मेति ।। उक्तमिति ।। ‘‘यथेतमनेवं चे’’ति सूत्रे तस्मिन्यावत्सम्पातमुषित्वा अथैतमेवाध्वानं पुनर्निवर्तन्ते यथेतमाकाशाद्वायुं वायुर्भूत्वेत्यादिश्रुतौ छान्दोग्ये पञ्चमे उक्तम् । तत्र वायुर्भूत्वेत्यादिना धूमादिभावः श्रूयत इत्यर्थः । अभिमानिनयन्यायेन सिद्धत्वाद्देवतेत्युक्तम् ।। प्रकारान्तरं वेति ।। सादृश्यापत्तिरूपं वेत्यर्थः ।। अनेकेति ।। मुख्यामुख्यरूपानेकवृत्तय इत्यर्थः । न ह्यन्यस्येत्यादिभाष्यदिशा द्वेधा पूर्वपक्षमाह ।। ऐक्यमिति ।। भोक्त्रापत्तेरित्यत्रोक्तयुक्तिविरोधनिरासाय तत्पदेत्युक्तिः ।। सामानाधिकरण्येति ।। समानमेकमधिकरणं प्रतिपाद्यं यस्य तस्य भावः सामानाधिकरण्यं तद्बोधकश्रुतेरिति वा भिन्नप्रवृत्तिनिमित्तानां शब्दानामेकार्थनिष्ठत्वरूपसामानाधिकरण्यश्रुतेरिति वार्थः । तथा च घटो द्रव्यं भवति वायुर्ब्रह्मा भवतीत्यादौ यथा तदैक्यं तत्तत्पदप्राप्तिर्वा प्रतीयते तथेहापीति । उपपादयति ।। सा हीति ।। ननु ‘‘तद्गुणसारत्वात्तु तद्य्वपदशः प्राज्ञवदि’’त्यत्रोक्तन्यायेन तत्त्वमसि सर्वं खल्विदं ब्रह्मेत्यादिसामानाधिकरण्यश्रुतिवदियं श्रुतिः सादृश्यरूपार्थान्तरपरा स्यादेवेत्यतस्तत्रेवात्र सोपपत्तिकश्रुत्यादिरूपबाधकस्याभावेन तन्न्यायाविषयत्वेन पूर्वपक्षोत्थानमाह ।। न च श्रुतेरिति ।। न च स्याल्लोकवदित्यत्रोक्तयुक्तिविरोध एव बाधकमत्रेति वाच्यम् । श्रुतितो युक्तेर्दुर्बलत्वात् । प्राबल्यमागमस्यैव जात्या तेषु त्रिषु स्मृतमित्युक्तेः । तत्पदप्राप्तौ बाधकाभावाच्च । अद्यापि देवतापदं विद्याप्राप्यं न तु कर्मलभ्यमित्यस्यासिद्धेरिति भावः । ननु तत्राप्यनेकयत्नसाध्यपदस्य कर्ममात्रलभ्यत्वस्यासम्भावितत्वमेव बाधकमित्याशङ्क्य तन्निवर्तकतया धूमादिदेवतासहावस्थानात्कर्मिणोऽपि तत्पदप्राप्तिरित्यन्यत्रोक्तयुक्तिं व्यनक्ति ।। न चेत्यादिना ।। अत इति ।। धूमो भवतीत्यादिनिर्बाधसामानाधिकरण्यश्रुतिसद्भावादुक्तदिशा तत्पदप्राप्तेरसम्भावितत्वाच्चेत्यर्थः ।। प्रकारेति ।। देवतैक्यदेवतापदप्राप्तिरूपप्रकारद्वय इत्यर्थः । सकृदनुष्ठितयज्ञानामिति बहुव्रीहिः । कर्मणोऽदृष्टार्थत्वेन दृष्टार्थावघातादिवत् तादृशश्रवणादिवच्च आवर्तनानपेक्षत्वात्सकृदित्युक्तम् । देवानामाकल्पं स्थायित्वादाकल्पसमाप्तीत्युक्तम् ।। भाष्यस्य सूत्राविसंवादाय इत्यादिरेवेत्यन्तं तत्स्वाभाव्यापत्तिरित्यस्य व्याख्या । तद्भावापत्तिरिति तु शेषोक्तिरिति भावेन सूत्राक्षरार्थमाह ।। अत्रेत्यादिना ।। श्रुतावित्यर्थः ।। तत्स्वभावत्वेति ।। तत्स्वभावसदृशस्वभाववत्त्वमित्यर्थः । गजमुख इत्यादिवत् ‘सप्तम्युपमानपूर्वपदस्य बहुब्रीहिर्वाच्यो वाचोत्तरपदलोपश्चे’ति वचनादेकस्वभावपदस्य लोपः । न तु तदैक्यं तत्पदप्राप्तिर्वेत्येवार्थः । कृत्स्नतत्स्वभावसादृश्यं मत्वा शङ्कते ।। न चैतावतेति ।। भाष्ये तत्स्वाभाव्यापत्तिरेव तद्भावापत्तिरित्यनुक्त्वा यद्धूमादिष्वित्यादिना तद्विवरणं कृतं तस्योक्तशङ्कानिवर्तकत्वतात्पर्यमाह ।। तद्गताविति ।। तद्गतिस्थितिभ्यां गतिस्थितिमत्त्वं तद्वल्लघुत्वं तदभिमानापेक्षया पृथगभिमानशून्यत्वमित्येवं रूपेषत्सदृशस्वभावत्वादित्यर्थः । भाष्यस्थादिपदेन लघुत्वं पृथगभिमत्यभावश्च ग्राह्य इति तत्वप्रदीपे । कथं तर्हि सामानाधिकरण्यश्रुतिरित्यत आह ।। सादृश्ये चेति ।। सिंहश्चैत्र इत्यादौ वा यथा जीवः परं ब्रह्मेत्यादिस्मृत्युक्तस्थले वा दर्शनादित्यर्थः । विवृतमेतत्तद्गुणसारत्वादित्यत्रेति भावः । एवं धूमो भवतीत्यादिश्रुतेर्धूमसदृशो भवतीति गौणार्थोक्तिपरतया भाष्यं व्याख्यायेदानीं ‘‘स्याल्लोकवदि’’त्यत्र भाष्योक्तदिशा धूमादिष्वित्यादिभाष्यं प्रकारान्तरेण व्याचष्टे ।। तत्प्रवेशेनेति ।। एतेन तत्स्वाभाव्यापत्तिरित्यस्य तत्प्रविष्टत्वरूपतत्स्वभावत्वप्राप्तिरित्यर्थो दर्शितः ।। तथा प्रयोगेति ।। जीवः परं ब्रह्मेत्यादिप्रयोगदर्शनादित्येवार्थः ।। कुतोऽर्थोऽयमिति ।। अमुख्योऽर्थ इत्यर्थः ।। अन्यभावादर्शनादिति ।। घटे मृत्त्वस्यापि सत्त्वेन तदन्यत्वाभावात् मृदो घटभावदर्शनेऽपि न व्यभिचार इति भावः ।। नापीति ।। भाष्ये चोऽप्यर्थ इति सूचितम् । कुत इत्यतस्तन्निमित्तविद्याख्यकारणाभावादित्यन्यत्रोक्तं हेतुं सूचयन् भाष्योक्तस्मृत्यनुरोधेन तन्निमित्तत्वं विद्याया व्यनक्ति ।। तस्येति ।। विद्ययैव न कर्मणेत्येवकारेण कर्मकृतां च विद्यरूपकारणाभावादिति सूचितम् । युक्त्यन्तरं स्वयमाह ।। युगपदिति ।। तथात्वे चान्योन्यानुरोधायोगेन तत्पदकार्यनियमनप्रतिहृतिरिति भावः । बाधकमन्तरेणेति पूर्वपक्ष्युक्तहेतुं निरस्यन्न हीत्यादिभाष्यं सूत्रशेषविवरणपरमिति दर्शयन्नुक्तश्रुत्यर्थमुपसंहरति ।। अत इति ।। क्वाप्यदृष्य््यान्यस्यान्यभावायोगाद्विद्यारूपकारणाभावेन तत्पदप्राप्त्ययोगाच्च बाधकादित्यर्थः । सहावस्थानयुक्तिस्तु सम्भाविकैव न तु तत्पददाननिर्णायिकेति भावः । अयमेव तत्स्वाभाव्यापत्तिपदोक्तगौणलाक्षणिकरूपद्विविधामुख्यार्थ एवेत्यर्थः ।। एवमिति ।। मुख्यार्थासम्भवरूपन्यायप्राप्तेऽमुख्यार्थे इत्यर्थः । वागभेदेत्येतद्घटयति ।। अभेदेति ।। स्मृतौ पृथगुपदशादित्यत्रोक्तदिशा श्रुतियुक्त्यनुभवसम्प्रतिपत्तिबलाद्यथा जीव इति दृष्टान्तोक्तिः सूत्रार्थस्य हेतुत्वं दर्शयन् फलोक्त्योपसंहरति ।। अत इति ।। धूमो भवतीत्यादिसामानाधिकरण्यश्रुतेस्तत्स्वाभाव्यापत्तिरूपामुख्यार्थत्वस्यैवोपपत्तिमत्वादित्युपपत्तेरित्यस्यार्थः । तत्स्वाभाव्यापत्तिरित्यस्य भावार्थो धूमादीति ।। २४ ।।
 
१७. नातिविरेणाधिकरणम्
बहुस्थानगमनात्कल्पान्तमप्येवं स्यादित्यत आह—
।। ॐ नातिचिरेण विशेषात् ॐ ।। २५ ।।
‘तद्य इह रमणीयचरणा अभ्याशो ह यत्ते रमणीयां योनिमापद्यन्त’ (छा. उ. ५/१०/७) इति विशेषान्नातिचिरेण ।।
‘‘स्वर्गाल्लोकादवाक् प्राप्तो वत्सरात्पूर्वमेव तु ।
 मातुः शरीरमाप्नोति पर्यटन्यत्र तत्र चे’’ति च नारदीये ।। २५ ।।
।। इति नातिचिरेणाधिकरणम्   ।। १७ ।।
 
तत्त्वप्रकाशिका
अत्रेश्वरप्राप्तिसाधनवैराग्याय स्वर्गादवरूढस्य कर्मिणोऽचिरेण गर्भवासादिप्राप्तिसमर्थनादस्ति शास्त्रादिसङ्गतिः । यदि चिरेण गर्भप्राप्तिस्तर्हि बहुकालं मध्येमार्गमतिसुखस्य लाभान्न कर्मणि विरज्येतातः सा प्रतिषेद्धव्या । प्रकृताः कर्मिणो विषयः । स्वर्गान्निर्गत्य किं चिरेण गर्भवासं प्राप्नुवन्त्युताचिरेणेति सन्देहः । द्विविधपान्थदर्शनं सन्देहबीजम् । पूर्वपक्षयति ।। बहुस्थानेति ।। कर्मी स्वर्गान्निर्गतश्चिरेणैव देहं प्राप्नोति । ‘यथेतमाकाशमाकाशाद्वायुं वायुर्भूत्वा धूमो भवति धूमो भूत्वाऽभ्रं भवति अभ्रं भूत्वा मेघो भवति’ इत्यादौ बहुस्थानप्राप्तिश्रवणात् । बहुस्थानगमनं च नाचिरेण सम्भवति तत्र तत्र तत्तत्स्वाभाव्येनातिसुखे सम्भवति तद्विहायागमने प्रयोजनाभावात् । एवं च सकृदनुष्ठितयज्ञस्य स्वर्गभोगावसाने मध्येमार्गं कल्पान्तमपि तत्तद्देवतास्वाभाव्यं स्यात् । कल्पावसाने देवानां पदपर्यवसानात् । अतः किं कर्मणि तत्फले च वैराग्येणेति भावः ।
सिद्धान्तयत्सूत्रमवतार्य व्याचष्टे ।। अत इति ।। कर्मिणो न चिरेणागमनं किं त्वचिरेणैव । ‘तद्य इह रमणीयचरणाः’ इति विशेषश्रुतेः । न च बहुस्थानगमनविरोधः । अतिचिरेणागमनस्यैव निषेधादिति भावः । तत्र कर्मिषु ये रमणीयचरणास्त इह भूमौ रमणीयां ब्राह्मणादियोनिमापद्यन्ते । आपद्यन्त इति यत्तच्चाभ्याशः कालसामीप्येनेत्यर्थः । कल्पान्तकालस्याप्यापेक्षिकसामीप्यान्नेयं श्रुतिर्बाधिकेत्यत आह ।। स्वर्गादिति ।। न चेष्टत्वविरोधः । इष्टत्वेऽपि क्लृप्तकालाधिककालावस्थाने कारणाभावात् अन्यथा दुःखाभावप्रसङ्गात्सर्वेषाम् । अतः कर्मिणोऽचिरेणैव गर्भवासादिदुःख प्राप्तिसद्भावाद्भवितव्यं कर्मादौ विरक्तेनेति सिद्धम् ।। २५ ।। १७ ।।
 
भावदीपः
।। ॐ नातिचिरेण विशेषात् ॐ ।। २५ ।। अचिरेण गर्भवासादीति ।। मध्ये मार्गं चिरकालावस्थाननिवारणेनेति भावः । एतेन कर्मिणस्तदैक्यतत्पदप्राप्त्योरभावेऽपि चिरकालं महासुखहेतुभूततत्स्वाभाव्यापत्तिभावेन न कर्मतत्फलयोर्हेयत्वमिति शङ्कनादवान्तरसङ्गतिः सूचिता । गर्भवासादीत्यादिपदेन गर्भवासादन्यत्र यन्नानाविधजन्म तद्ग्रहः । अस्फुटत्वात्फलफलिभावं व्यनक्ति ।। यदीति ।। मध्ये मार्गमिति ।। पारे मध्ये षष्ठ्या वेत्यव्ययीभावः । मार्गमध्य इत्यर्थः । भाष्ये बहुस्थानगमनादित्यत्र साध्यं पूरयन् गमनपदं गमनश्रवणपरं व्याचष्टे ।। कर्मीति ।। तैस्तैस्सहावस्थानादतिचिरत्वमित्यन्यत्रोक्त्यनुरोधेन साध्यसाधनभावमुपपादयति ।। बहुस्थानेति ।। तत्तस्त्वाभाव्येन तैस्तैस्सहावस्थानरूपेणेत्यर्थः । सौत्रातिपदव्यावर्त्योक्तिपरं कल्पान्तमप्येवं स्यादित्येतद्व्याचष्टे ।। एवं चेति ।। बहुस्थानगमने सतीति वा शीघ्रमागमने प्रयोजनाभावे सतीति वार्थः । अभ्याशश्रुतिस्तु बहुस्थानगमनश्रवणविरोधेन गौणी नेयेति भावः । कल्पान्तमित्यवध्युक्तेर्भावमाह ।। कल्पेति ।। अत इति ।। चिरकालीनदेवतास्वाभाव्यापत्तिहेतुत्वादित्यर्थः । भाष्यादावतिपदकृत्यं पश्चाद्विवृण्वानो भाष्यं व्युत्क्रमेण व्याकुर्वन् सूत्रार्थमाह ।। कर्मिण इति ।। आगमननिषेधभ्रान्तिं निरस्यन् अचिरेणेत्यनुक्त्वा न चिरेणेत्युक्तेर्भावमाह ।। किं त्वचिरेणैवेति ।। श्रुतावभ्याश इत्युक्त्या धूमादिस्थानमप्राप्यैवायातीति भ्रान्तः शङ्कते ।। न चेति ।। विरोध इति ।। उक्तविशेषश्रुतेरित्यर्थः ।। निषेधादिति ।। अभ्याशश्रुतावभ्याशपदेनेत्यर्थः । एतेन सूत्रादावतिपदकृत्यं व्यक्तीकृतं श्रौतपदानामर्थमाह ।। तत्रेति ।। तदित्यस्य प्रतिपदमेतत् । तस्य व्याख्या कर्मिष्विति । अथ य इमे ग्रामा इति पूर्ववाक्ये तेषां प्रकृतत्वादिति भावः ।। आपेक्षिकेति ।। ततोऽपि स्थूलकालापेक्षया कल्पान्तकालस्य सामीप्यादित्यर्थः । तत्र तत्रेत्यादिना प्रागुक्तयुक्तिविरोधनिवर्तकतया वत्सरात्पूर्वमेव त्विति क्लृप्तकालादधिकावस्थाने कारणाभावादित्यन्यत्रोक्तयुक्तिं व्यनक्ति ।। न चेत्यादिना ।। इष्टत्वमेव कारणमित्यत आह ।। अन्यथेति ।। सूत्रार्थस्य हेतुत्वं व्यञ्जयन् फलोक्त्योपसंहरति ।। अत इति ।। विशेषश्रुतिस्मृतिभावात् स्मृत्युक्तक्लृप्तकालादधिकावस्थाने हेत्वभावाच्चेति विशेषादित्यस्यार्थः । नातिचिरेणेत्यस्यार्थः कर्मिणोऽचिरेणैवेत्यादि ।। २५ ।।
 
१८. अन्याधिष्ठिताधिकरणम्
‘त इह व्रीहियवा ओषधिवनस्पतयस्तिला माषा इति जायन्त’(छां.उ.५/१०६) इति श्रवणादनर्थफलत्वं यज्ञादेरित्यतो वक्ति–
।। ॐ अन्याधिष्ठिते पूर्ववदभिलापात् ॐ ।। २६ ।।
 अन्याधिष्ठिते व्रीह्यादिशरीरे प्रवशः । न तु भोगोऽस्य । ‘धूमो भूत्वाऽभ्रं भवती’ (छां. उ. ५/१०५) त्यादिपूर्वोक्ति(क्त)वत् ।।
‘सोऽवाग्गतः स्थावरान्प्रविश्याभोगेनैव व्रजन् स्थूलं शरीरमेति स्थूलाच्छरीरा द्भोगाननुभुङ्क्त’ इत्यभिलापात्कौषारवश्रुतौ ।
‘‘स्वर्गादवाग्गतौ देही व्रीह्यादीतरदेहगः ।
 अभुञ्जंस्तु क्रमेणैव देहमाप्नोति कालत’’ इति वाराहे ।। २६ ।।
 
तत्त्वप्रकाशिका
अत्र भगवत्प्राप्तिसाधनवैराग्याय कर्मिणो व्रीह्यादिभावनिरासादस्ति शास्त्रादिसङ्गतिः । सुखसाधनतया वेदोपदिष्टकर्मिणां व्रीह्यादिभावेन दुःखित्वे वेदविहितवैराग्यादावपि तच्छङ्का स्यादतस्तन्निराकरणीयम् । कर्मिणो विषयः । किमागमने दुःखवन्तो न वेति सन्देहः । लोकदृष्टिः पुरुषार्थत्वं च सन्देहबीजम् ।। त इति ।। अस्त्येव कर्मिणामागमने दुःखम् । ‘त इह व्रीहियवा’ इति श्रुतेस्तेषां व्रीह्यादिभावदर्शनात् । तद्भावे छेदादिना दुःखनियमात् । न चेयं श्रुतिर्धूमादिभावश्रुतिवद्व्याख्येया । तद्वदिह बाधकाभावात् । न हि बाधकं विनाऽमुख्यार्थकल्पना युक्ता अनुपयुक्ता च । दुःखप्राप्त्यनिवारकत्वात् । व्रीह्यादिजीवैः सहावस्थानेऽपि दुःखनियमात् । न हि दुःखिना सहावस्थानेऽपि दुःखाप्राप्तावीश्वरवत्स्वातन्त्र्यमस्ति । तच्च दुःखं यज्ञादि कर्मफलमेवागमनादेर्यज्ञादि फलत्वस्य प्रतिपादितत्वात् । अतः सुखसाधनतया वेदोदितस्यापि कर्मणो दुःखसाधनत्वे मोक्षहेतुत्वेनोपदिष्टवैरग्यादावपि विश्वासाभावादननुष्ठेयत्वं तस्येति भावः । इतिशब्दोऽन्योपलक्षणार्थः ।
सिद्धान्तयत्सूत्रमवतार्य व्याचष्टे ।। अत इति ।। नागतौ कर्मिणां व्रीह्यादिभावेन दुःखं मन्तव्यम् । तत्रैव मानाभावात् । न चोक्तश्रुतिर्मानम् । यतोऽस्यां श्रुतौ कर्मिणां व्रीह्यादिशरीरप्रवेश एवोच्यते न तु तच्छरीराभिमानित्वम् । यतश्चास्य न व्रीह्यादिभावोऽतो नैव छेदादिजातदुःखभोग इति भावः । व्रीह्यादिजीवैः सहावस्थानेऽपि दुःखं स्यादित्यत आह ।। न त्विति ।। सहावस्थानेऽपि दुःखकारणपापफलानुभवस्थानवसरप्राप्तत्वान्न दुःखभोगोऽस्येति भावः । यदि कर्मिणो व्रीह्यादिदेहप्रवेश एव न तु तद्भावस्तर्हि कथं सामानाधिकरण्यमित्यत आह ।। धूम इति ।। कर्मिणो व्रीह्यादिदेहप्रवेश एव न तु तद्भावः । प्रवेशेऽपि न भोग इत्येतत्कुतः येन श्रुतेरर्थान्तरकल्पनेत्यत आह ।। स इति ।। अभोगेन व्रजन्नित्यस्य सहावस्थानेऽपि दुःखाननुभवेन वर्तमान इत्यर्थः ।। २६ ।।
 
भावदीपः
।। ॐ अन्याधिष्ठिते पूर्ववदभिलापात् ॐ ।। २६ ।। व्रीह्यादीति ।। व्रीह्यादिश्रुतेर्व्रीह्याद्यभिमन्तृजीवाधिष्ठितदेहप्रवेशमात्रार्थत्वोक्त्येति भावः । एतेन पूर्वमचिरेणैव योनिमापद्यन्त इत्युक्तमयुक्तम् । योनिप्रवेशात्पूर्वमेव भुक्तपुण्यानां मेघपर्यन्तेन पथा वर्षेण सहावनिमाप्तानां व्रीह्यादिरूपेण बहुधा जन्मोक्तेरिति शङ्कोदयाद्वा तैस्तैर्धूमादिदेवैः सहावस्थानेन सुखवत् व्रीह्यादिदुःखिजीवैः सहावस्थानेन दुःखमपि स्यादिति शङ्कनाद्वा धूमो भूत्वेत्यादेर्बाधकवशादन्यथा व्याख्यानेऽपि तथा धूमो भवतीत्यादिबहुस्थानगमन श्रुतिविरोधेनाभ्याशश्रुतेरतिचिरगमनमात्रनिषेधपरत्वार्थत्वव्याख्यानेऽपि न व्रीह्यादिश्रुतेरन्यथा व्याख्याबाधकाभावादिति वा शङ्कनात्सङ्गतिः सूचिता । फलफलिभावं व्यनक्ति ।। सुखेति ।। ज्योतिष्टोमेन स्वर्गकामो यजेतेत्यादिना स्वर्गादिरूपसुखेत्यर्थः ।। वेदविहितेति ।। ब्राह्मणो निर्वेदमायात् नाविरतो दुश्चरितात् श्रोतव्यो मन्तव्य इत्यादिवेदविहितेत्यर्थः । प्राक्पादसङ्गतिस्फोरणाय वैराग्यायेत्येवोक्तावपि तुल्यन्यायतया सर्वसाधारण्याय वैराग्यादावित्युक्तम् । सर्वप्रयोजकमपि वैराग्यप्रयोजकं च भवतीति भावः । व्युत्क्रमेण भाष्यं व्याकुर्वन् अनर्थफलत्वं यज्ञादेरित्युक्तिलब्धार्थमाह ।। अस्त्येवेति ।। त इहेति ।। ते पूर्वत्र प्रकृताः कर्मकृतः इह भूमौ व्रीह्याद्यात्मना जायन्त इत्यर्थः । श्रुतावितिशब्दः आद्यर्थः । श्रुतेर्धूमादिभवनमश्रुतिवत्तत्स्वाभाव्यार्थकत्वमात्रपरत्वप्रतीतिनिरासाय तदर्थं व्यनक्ति ।। तेषामिति ।। तावता कुतो दुःखमित्यतो हेतुसाध्यभावं व्यनक्ति ।। तद्भाव इति ।। तत्स्वाभाव्यसूत्रेण गतार्थत्वमाशङ्क्य वैषम्यमाह ।। न चेति ।। तद्वदिति ।। तत्रान्यभावादृष्ट्यादिरूपबाधकवदिह व्रीह्यादिवाक्ये जीवस्य व्रीह्यादिशरीराभिमानिरूपेण जन्मसम्भवेन बाधकाभावादित्यर्थः । नन्वत्रापि व्रीह्याद्याधिष्ठातृजीवैक्यायोग एव बाधक इत्यतोऽभ्युपेत्याधिष्ठातृजीवान्तरं दोषान्तरमाह ।। अनुपयुक्ता चेति ।। अमुख्यार्थत्वकल्पनेत्यनुषङ्गः । कर्मणः सुखहेतुताबोधकवेदेऽनाश्वासनिरासाय कर्मफलरूपव्रीह्यादिभवनश्रुतेर्व्रीह्यादिजीवस्वाभाव्यापत्तिरूपगौणार्थकत्वं वाच्यम् । तादृशार्थोक्तावपि यथा व्रीह्याद्यात्मना जन्मरूपमुख्यार्थत्वे तस्य दुःखरूपत्वेन कर्मणो दुःखहेतुत्वमनिवार्यं एवं तत्स्वभाव्यापत्त्यर्थत्वेऽपि दुःखप्राप्त्यनिवारणमित्यर्थः । कुत इत्यतो व्रीह्यादिजीवैः सहावस्थानाद् दुःखप्राप्तिरित्यन्यत्रोक्तं सङ्गमयति ।। व्रीह्यादीति ।। एतेन इति श्रवणादिति भाष्यस्य इति व्रीह्यादिजीवैः सहावस्थानश्रवणादित्यप्यर्थो दर्शितः । सूत्रे अन्याधिष्ठित इत्यनेन तद्भावापत्तेः पूर्ववदित्यनेन तत्स्वाभाव्यपत्तिविशेषशङ्कायाश्च निरासस्य सूचनादिति भावः । ननु तत्रापि च तद्व्यापारादित्यत्रोक्तदिशा ईश्वरस्येवास्तु कर्मिणो दुःखाभाव इत्यत आह ।। न हीति ।। जीवास्वातन्त्र्यस्य बहुधा पूर्वमुक्तत्वादिति भावः । तावता कथमनर्थफलत्वं यज्ञादेरित्यतो भाष्योक्तं तद्घटयति ।। तच्चेति ।। प्रतिपादितत्वादिति ।। चरणादिति चेदिति भावः । ततश्च किमित्यतः फलोक्त्या पूर्वपक्षभाष्यमुपसंहरति ।। अत इति ।। दुःखहेतुव्रीह्यादिभावश्रवणात् मुख्यार्थत्यागे बाधकाभावात् अमुख्यार्थत्वकल्पनेऽपि कर्मिणो दुःखप्राप्त्यनिवारणाच्चेत्यर्थः । श्रुतावितिशब्दः ‘‘इतिहेतुप्रकरणप्रकारादिसमाप्तिष्वि’’त्यमरोक्तेः प्रभृत्यर्थक इति भावेनाह ।। इतिशब्द इति ।। श्रुतेरन्यार्थत्वोक्तिपरतया सूत्रभाष्ये व्याकुर्वन् पूर्वपक्षं निराह ।। नागताविति ।। भाष्यं सावधारणं व्याख्याय तद्व्यावर्त्यस्य न तु तच्छरीराभिमानित्वमित्यस्योक्त्या व्रीह्यादिदेहाभिमतिरूपतद्भावाख्यकारणाभावादिति हेतुरुक्तो भवति । अन्याधिष्ठित इत्युक्तेरुपयोगमाह ।। न च तस्येति ।। न तु भोगोऽस्येति भाष्यं व्यनक्ति ।। यतश्चेति ।। व्रीह्यादिशरीराभिमतिः ।। नैवेति ।। तुरेवेति भावः । अनुपयुक्ता चेत्यादिनोक्ता दोषनिवर्तकतया । न तु भोगोऽस्येति भाष्यं प्रकारान्तरेण व्याचष्टे ।। व्रीह्यादीति ।। कुतो न भोगो ईश्वरवत्स्वातन्त्र्याभावादित्युक्तत्वादित्यतः पापाख्यकारणाभावादित्यन्यत्रोक्तहेतुं तदानीं दुःखभोगहेतुपापाख्यकारणाभावादित्यर्थकमुपेत्य तात्पर्योक्त्या व्यनक्ति ।। सहावस्थानेऽपीति ।। अनवसरेति ।। रेतस्सेकादूर्ध्वमेव देहाभिमत्या अवसरात् स्थूलाच्छरीराद्भोगाननुभुङ्क्त इति श्रुतेरिति भावः ।। तद्भाव इति ।। व्रीह्यादिदेहाभिमतिरित्यर्थः ।। इत्येतत्कुत इति ।। कुतो मानादित्यर्थः । कारणाभावस्य सहावस्थानेऽपीत्यादिना प्रागेव प्रतिपादनादिति भावः ।। २६ ।।

सूत्रभाष्यम्
।। ॐ अशुद्धमिति चेन्न शब्दात् ॐ ।। २७ ।।
हिंसारूपत्वात्पापस्यापि सम्भवाद्दुःखं च भवत्विति चेन्न । शब्दविहितत्वात् ।
‘‘हिंसा त्ववैदिका या तु तयाऽनर्थो ध्रुवं भवेत् ।
 वेदोक्तया हिंसया तु नैवानर्थः कथञ्चने’’ति वाराहे ।। २७ ।।
।। इति अन्या (धिष्ठिता)धिकरणम् ।। १८ ।।
तत्त्वप्रकाशिका
उक्तमाक्षिप्य समादधत्सूत्रमुपन्यस्याक्षेपांशं तावद्व्याचष्टे ।। अशुद्धमिति ।। यदुक्तं व्रीह्यादिभावेन तत्प्रवेशेन वा कर्मिणो दुःखं न मन्तव्यं कारणाभावादिति न तद्युक्तम् । यज्ञानां हिंसायुक्तत्वेन ततः पापस्य सम्भवात् । दुःखकारणाभावस्यासम्प्रतिपत्तेः । दृष्टं हि हिंसात्वेन ब्रह्महिंसायाः पापहेतुत्वम् । अतो दुःखहेतुभावादन्यतरप्रकारेणास्ति कर्मिणो दुःखमिति भावः । परिहारांशं व्याचष्टे ।। नेति ।। भवेदनर्थफलत्वं च यज्ञादेः यदि पापहेतुत्वं भवेत् । नैतदस्ति । न हि ब्रह्महिंसायाः पापहेतुत्वे हिंसात्वं प्रयोजकम् । येन यागीयहिंसायास्तत्स्यात् । किं नाम निषिद्धत्वमेव । न च तद्यागीयहिंसायामस्ति प्रत्युत शब्दविहितत्वात् ‘वायव्यं श्वेतमालभेत’ इत्यादाविति भावः । सोपाधिकत्वेन दूषितानुमानस्य स्मृतिविरोधं च दर्शयति ।। हिंसेति ।। अतो यज्ञादेः सुखसाधनतयोपदिष्टस्य दुःखकारणत्वाभावाद्युक्तं वैराग्याद्यनुष्ठानं मुमुक्षूणामिति सिद्धम् ।। २७ ।। अ० १८ ।।
 
भावदीपः
।। ॐ अशुद्धमिति चेन्न शब्दात् ।। ॐ ।। २७ ।। व्रीह्यादिभावेनेति ।। व्रीह्यादिदेहाभिमतिरूपव्रीह्यादिभावेन तत्प्रवेशेन वा यद्दुःखं तन्न मन्तव्यम् । व्रीह्यादिभावाख्यकारणाभावात् । तत्प्रवेशेऽपि तदानीं दुःखभोगापादककारणाभावादिति च यदुक्तं न तद्युक्तमित्यर्थः ।। दृष्टं हीति ।। अनेन यागीयहिंसा दुःखकारणपापहेतुः हिंसात्वात् ब्रह्महिंसावदिति प्रयोगो दर्शितः ।। अत इति ।। अज्ञानां हिंसायुतत्वादित्यर्थः ।। अन्यतरेति ।। व्रीह्यादिभावतत्प्रवेशान्यतरप्रकारेणेत्यर्थः । यद्यपि न्यायविवरणे व्रीह्यादिजीवैः सहावस्थानाद्दुःखप्राप्तिरित्येवोक्तम् । तथापि इति श्रवणादिति पूर्वपक्षादिभाष्यदिशा तद्भावस्यापि प्रापकत्वेन व्याख्यानादेवमुक्तम् । तेनान्यत्रोक्तिरुपलक्षणमिति सूचितम् । ननु प्रागुक्तहिंसात्वानुमानस्य भाष्ये शब्दविहितत्वोक्त्या किं दूषणमुक्तं स्यादित्यतो न च व्रीह्यादिजीवैः सहावस्थानाद्दुःखप्राप्तिः शब्दविहितत्वेन पापाख्यकारणाभावादित्यन्यत्रोक्तहेतुं समर्थयितुं सोपाधिकत्वदूषणोक्तिपरतयाऽर्थमाह ।। भवेदित्यादिना ।। निषिद्धत्वमेवेत्येवकारेण तस्य पापहेतुत्वरूपसाध्यव्यापकत्वमुक्तम् । साधनाव्यापकत्वं चाह ।। न चेति ।। वायव्यं वायुदेवताकम् । श्वेतं श्वेतपशुमालभेत हिंसेदित्यर्थः । येन प्रकारेणालम्भे कृते अयं श्वेतपशुर्वायुदेवताको भवति तथा कार्य इत्यर्थः ।। स्मृतिविरोधं चेति ।। एतेन यत्साङ्ख्यप्रभृतिभिः ‘‘न वा उ एतन्म्रियसे न रिष्यसि देवा इदेषि पथिभिः सुगेभिरि’’ त्यादिमन्त्रैः पापफलपशुशरीरप्रहाणेन उत्कृष्टभोगसाधनदिव्यदेहसम्पादकत्वावगमात् यागीयहिंसाया हिंसात्वमेव नास्ति । हिंसात्वेऽपि वा असङ्कुचद्वृत्तिना न हिंस्यादित्यनेन निषिद्धतया पापहेतुत्वेऽपि महाफलसाधनवेदविहितक्रतूपकारकत्वात् पापमल्पं सुपरिहरं पुण्यं च महदित्युक्तम् । तत्स्मृतौ हिंसापदादिप्रयोगान्निरस्तम् । स्पष्टं चैतद् गीतातात्पर्ये द्वितीयेऽध्याये । साङ्ख्यैर्योगैश्च विहितहिंसाया अनर्थहेतुत्वाङ्गीकारादित्यादिना । विस्तरस्तु तर्कताण्डवे द्वितीयपरिच्छेदे द्रष्टव्यः । नयार्थस्य वैराग्यफलकत्वं व्यञ्जयन्नुपसंहरति ।। अत इति ।। यज्ञादेरित्यादिनोक्तार्थे हेतुः । ‘त इहे’ति श्रुतेः कर्मिणो दुःखाभोगेनैव व्रीह्यादिदेहप्रवेशमात्रार्थोक्तिपरत्वस्य श्रुत्यादिसिद्धत्वात् यज्ञादेर्विहितत्वेन पापाहेतुत्वाच्चेत्यर्थः । यज्ञादेरित्यादिस्तात्पर्यलब्धार्थः । मोक्षहेतुत्वेन वेदोपदिष्टे वैराग्यादावनाश्वासायोगादित्यपि बोध्यम् ।। २७ ।।
 
१९. रेतोऽधिकरणम्
‘स्वर्गादवाग्गतश्चापि मातुरेवोदरं व्रजेदि’ति वचनात् ‘य एव गृही भवति यो वा रेतः सिञ्चति तमेवानुविशती’ति श्रुतिः कथमित्यत आह—
।। ॐ रेतःसिग्योगोऽथ ॐ ।। २८ ।।
‘ततो रेतस्सिचमेवानुप्रविशत्यथ मातरमथ प्रसूयते स कर्म कुरुत’ इति कौण्ठरव्यश्रुतेः पितरमेव प्रथमतो प्रविशति । मातृप्राप्तेः पश्चादपि भाव्यत्वात् ।।२८।। ।। इति रेतोऽधिकरणम् ।। १९ ।।
 
तत्त्वप्रकाशिका
अत्र भगवत्प्राप्तिसाधनवैराग्याय स्वर्गादवतीर्णस्य पितृप्रवेशसमर्थनादस्ति शास्त्रादिसङ्गतिः । यदि न कर्मिणः पितृप्राप्तिस्तदा नातिविरक्तिः स्यादतः सा साधनीया । कर्मी व्रीह्यादिशरीरं प्रविशतीत्युक्तम् । तस्यैव पितृप्रवेशः श्रुत्योच्यते ‘‘य एव गृही भवति’ इति । स कर्म्यत्र विषयः । किं पितरं प्रविशति न वेति सन्देहः । श्रुतिः प्रयोजनादर्शनं च सन्देहबीजम् । पूर्वपक्षयति ।। स्वर्गादिति ।। न जीवस्य पितृप्रवेशोऽस्ति । ‘स्वर्गादवाग्गतश्च’ सति वचनात् । न चास्य वचनस्य पितृप्रवेशश्रुतिविरोधः । युक्तिसाहित्येन बलवत्त्वात् । न हि पितृशरीरगमने किञ्चित्प्रयोजनं पश्यामः । अतः श्रुतिरेव वचनविरुद्धा न प्रतीतार्थे प्रमाणम् । न च निरर्थता युक्ता । प्रामाण्यस्य सिद्धत्वात् । अतः प्रतीतार्थायोगादर्थान्तरस्यावश्यम्भावात्सा कथं किमर्थेति वक्तव्यम् । एवं च महायासाभावेन नातिवैराग्यं कर्मादावपेक्षितमिति भावः ।
सिद्धान्तयत्सूत्रमवतार्य व्याचष्टे ।। अत इति ।। अस्त्येव पितृप्रवेशः प्रथमं जीवस्य ‘ततो रेतःसिचमेव’ इति श्रुतेः । न च पितृप्रवेशस्य व्यर्थत्वात् श्रुतेदौर्बल्यम् । किमुत्पत्तौ पितुरेवानुपयोगात्तत्प्रवेशस्य वैयर्थ्यमुच्यते उत प्रवेशमात्रस्य । नाद्यः । शरीरपरिणामाय रेतसोऽपेक्षितत्वेन रेतःसेचकस्योपयोगित्वात् । न द्वितीयः । तत्प्रवेशस्येश्वरकल्पितत्वात् । ‘ईशक्लृप्त्यैव पितरं प्रविश्यायाति मातरम्’ इत्यादेरिति भावः । एवं चेन्मातुरेवोदरं व्रजेदिति वचनमप्रमाणं प्राप्तमित्यत आह ।। मातृप्राप्तेरिति ।। मातृप्राप्तेः प्रथममेवाभावेऽपि रेतः सिग्योगानन्तरमपि विद्यमानत्वान्न वचनस्याप्रामाण्यम् । एवकारस्त्वयोगव्यावर्तक इति भावः । अतः पितृप्राप्तेर्विद्यमानत्वाद्भवितव्यं कर्मादावतिवैराग्येणेति सिद्धम् ।। २८ ।। अ० १९ ।।
 भावदीपः
।। ॐ रेतस्सिग्योगोऽथ ॐ ।। २८ ।। पितृप्रवेशेति ।। प्रयोजनोक्त्येति भावः । तथा च पूर्वोक्तन्यायेन ‘सोऽवाग्गत’ इति श्रुत्या ‘त इहे’ति श्रुतेरिव ‘यो यो ह्यन्नमत्ति यो वा रेतस्सिञ्चति तद्भूय एव भवती’ति उत्तरश्रुतेरपि ‘य एव गृही भवती’ति श्रुत्या पूर्वन्यायेन च पितृप्रवेशार्थकत्वे सिद्धे सतीह वैयर्थ्येन तत्प्रवेशाभावमाशङ्क्य समर्थ्यत इति पूर्वसङ्गतिरिति भावः । फलफलिभावं व्यनक्ति ।। यदीति ।। पितृप्रवेशासिद्ध्या विशेषविचारानवसरमाशङ्क्याह ।। कर्मीति ।। श्रुत्येति ।। यो यो ह्यन्नमत्तीत्यादिसमानार्थकया य एव गृही भवतीति श्रुत्येत्यर्थः । एतावतैव पूर्तौ व्रीह्यादिशरीरं प्रविशतीत्युक्तमित्युक्तिः पूर्वन्यायसिद्धत्वद्योतनाय वा तत्राप्येतच्छङ्कानुसन्धानाय वेति बोध्यम् । मातुरेवेत्येवकारेण सर्वप्रवेशव्यवच्छेदात् वैयर्थ्येशक्लृप्तिरूपपूर्वोत्तरपक्षन्याययोः साम्याच्चेति । सिद्धान्तभाष्ये 
विशतीत्युक्तेस्तद्य्वावर्त्यप्रतिज्ञामाह ।। नेति ।। सौत्ररेतःसिक्पदव्यावर्त्यां वैयर्थ्यं पितृशरीरगमने इत्यन्यत्रोक्तयुक्तिं भाष्येण शङ्कानिवर्तकतया सङ्गमयति ।। न चेत्यादिना ।। किञ्चिदिति ।। शरीरपरिणामस्य पितृप्रवेशं विनैव मातरं प्रविष्टस्य मात्रुदरे पित्रा सिक्तेन मातृस्थितेनैव वा रेतसोपपत्त्या पितुरेवानुपयोगाद्वेति भावः । यद्यपि वचने मातुरेवेत्येवकारेण अन्यप्रवेशस्य व्यवच्छेदाद्विद्यैव त्वित्यत्र पूर्वपक्षे कर्मणैव त्विति स्मृतेरिव प्राबल्यं सुवचम् । अन्यथा सूत्रेऽथपदेन तस्य सावकाशत्वोक्तिर्न स्यात् । तथापि तस्य स्फुटत्वाद्वा सावकाशत्वमुपेत्य वा रेतस्सिक्पदव्यावर्त्यस्यैवान्यत्रोक्तस्यास्फुटत्वात्तद्य्वक्तीकरणमेतदित्यदोषः । तेन व्रीह्यादिप्रवेशोऽप्याक्षिप्तो ध्येयः । कथम्पदार्थं विवृण्वन् फलोक्त्योपसंहरति ।। अत इति ।। सयुक्तिकत्वेन वचनस्य बलवत्त्वादित्यर्थः । सयुक्तिकवचनविरुद्धत्वेन श्रुत्यप्रामाण्यपूर्वपक्षे सति द्वितीये निवेशापत्तेः प्रतीतार्थ इत्युक्तिः ।। सिद्धत्वादिति ।। द्वितीये सर्वविरोधनिरासेन कृत्स्नवेदप्रामाण्यस्योक्तत्वादित्यर्थः । यद्वा देवतानये अत एव च नित्यत्वमित्यत्र वेदस्यानादिनित्यत्वादेवानादिनित्यवाच्यार्थवत्त्वरूपप्रामाण्यस्य साधितत्वादिति वा ‘न विलक्षणत्वादि’त्यत्रानादिनित्यत्वादिना वेदप्रामाण्यस्य सिद्धत्वादित्यर्थः ।। अत इति ।। यसुक्तिकवचनविरुद्धत्वाद्वाक्यप्रामाण्याच्चेत्यर्थः ।। किमर्थेति ।। लक्षणादिना मातृप्रवेशार्थैव वाच्येति भावः ।। एवं चेति ।। श्रुतेः पितृशरीरप्रवेशाप्रापकत्वे सतीत्यर्थः ।। व्युत्क्रमेण भाष्यं व्याचष्टे ।। अस्त्येवेति ।। प्रागुक्तयुक्तिविरोधमाशङ्क्य श्रुतौ सूत्रे च रेतस्सिक्पदप्रयोगसूचितयुक्त्या विकल्पपूर्वं निरस्यति ।। न चेत्यादिना ।। उपयोगित्वादिति ।। न च मातृस्थितेनैव रेतसा उपपत्तिः । वक्ष्यमाणेशक्लृप्तिवचनविरोधेन पितृसिक्तस्यैव जीवदेहपरिणामहेतुत्वकल्पनादिति भावः । द्वितीयकल्पनिवर्तकतया ईशक्लृप्त्यैव पितरं प्रविश्यायाति मातरमितीशक्लृप्तत्ववचनादित्यन्यत्रोक्तयुक्तिं सङ्गमयति ।। न द्वितीय इत्यादिना ।। एतेन व्रीह्यादिप्रवेशोऽपि समाहितः । ईश्वरकल्पितत्वादेवेति । रेतस्सिक्पदसूचितयुक्त्या अन्यत्रोक्तयुक्त्या च युक्तिविरोधं निरस्य वचनविरोधनिरसनपरतया भाष्यशेषं व्याचष्टे ।। एवं चेदिति ।। भाष्ये पश्चादित्येतत्सौत्राथपदव्याख्यानमिति दर्शयन्नर्थमाह ।। रेतस्सिग्योगादनन्तरमिति ।। तेन सूत्रे रेतस्सिक्पदार्थ एव सन्निधानादथपदार्थानन्तर्यप्रतियोगीति सूचितम् ।। अयोगेति ।। विद्यैवेत्यत्र कर्मणैवेत्येवकारस्य तृतीयपादे वक्ष्यमाणदिशेति भावः । सूत्रार्थस्य वैराग्यफलकत्वं व्यञ्जयन्नुपसंहरति ।। अत इति ।। वचनस्य सावकाशत्वेन पितृप्रवेशश्रुत्यविरोधकत्वात्पितृप्रवेशस्यार्थवत्त्वेनेशक्लृप्तत्वेन च साधकभावाद्बाधकाभावाच्चेत्यर्थः ।। २८ ।।
  
२०. योन्यधिकरणम्
‘देहं गर्भस्थितं क्वापि प्रविशेत्स्वर्गतो गत’ इति वचनात्पश्चादेव प्रविशतीत्यत आह—
।। ॐ योनेः शरीरम् ॐ ।। २९ ।।
पितृशरीरान्मातृयोनिमनुप्रविश्य तत एव शरीरमाप्नोति ।
‘दिवः स्थास्नून्गच्छति स्थास्नुभ्यः पितरं पितुर्मातरं मातुः शरीरं शरीरेण जायत’ इति सम्मितम् ।
‘अथासम्मितं स्थास्नुभ्यो जायते पितुर्मातुरन्तरे वा गर्भे वा बहिर्वे’ति पौष्यायणश्रुतेः ।।
‘‘स्थावराणि दिवः प्राप्तः स्थावरेभ्यश्च पूरुषम् ।
 पुरुषात्स्त्रियमापन्नस्ततो देहं यथाक्रमम् ।।
 देहेन जायते जन्तुरिति सामान्यतो जनिः ।
 विशेषजननं चापि प्रोच्यमानं निबोध मे ।।
 स्थास्नुष्वथापि पुरुषे प्रमदायामथापि वा ।
 गर्भे वा बहिरेवाथ क्वचित्स्थानान्तरेषु चे’’ति ब्राह्मे ।। २९ ।।
।। इति योन्यधिकरणम् ।। २० ।।
इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रभाष्ये तृतीयाध्यायस्य प्रथमः पादः ।। ३, १ ।।
 
तत्त्वप्रकाशिका
अत्र भगवत्प्राप्तिसाधनवैराग्याय जीवस्य पितृद्वारा योनिं प्रविश्य शरीरप्राप्तेः समर्थनादस्ति शास्त्रादिसङ्गतिः । यदि सिद्धदेहप्रवेशाद्येव भवेन्न तर्ह्यतिविरज्येतातस्तत्प्रतिषेद्धव्यम् । जीव एव विषयः । किं पितृद्वारा मातृयोनिमनुप्रविश्याथ शरीरं प्राप्नोति उत नेति सन्देहः । पक्षद्वयेऽप्यनुपपत्त्यदर्शनं सन्देहबीजम् । पूर्वपक्षयति ।। देहमिति ।। पितृशरीरान्मातृयोनिमनुप्रविश्य शरीरप्राप्तिरिति नियमो नास्ति । योनिप्रवेशस्तावन्न विद्यते । देहं गर्भस्थितमिति वचनात् । न ह्यत्र योनिप्रवेश उच्यते । न च विशेषप्रमाणमस्ति येन कल्पयामः । व्यर्थश्च योनिप्रवेशः । पितुः सकाशादेव तस्मिन् बहिरेवोत्पत्तिसम्भवात् । मातृप्राप्तेरपेक्षितत्वे वा पितुः सकाशात्संस्पर्शद्वारेण मातृप्राप्त्युपपत्तेः । पितृप्रवेशोऽययुक्त उक्तवचनादेव । न चेशक्लृप्तिवचनविरोधः । वैपरीत्यस्यापि वक्तुं शक्यत्वात् । न च पितृप्राप्तिमन्तरेण मातृप्रवेशानुपपत्तिः । अन्यथोऽन्नादेरेव मातृप्रवेशोपपत्तेः । मातृस्थरेतसैव शरीरपरिणामोपपत्तेः पितुरेवानुपयोगः । शरीरप्राप्तिरप्यनुपपन्ना । पूर्वसिद्धतत्प्रवेशस्योक्तत्वात् । स च मातुरुदरस्थगर्भस्थिते वा बहिर्निर्गते वोपपद्यते । क्वापीत्युक्तत्वात् । अतोऽत्यायासाभावान्नाति वैराग्येण कृत्यमिति भावः ।
सिद्धान्तयत्सूत्रमवतार्य व्याचष्टे ।। अत इति ।। अस्त्येव जीवस्य पितृशरीरप्रवेशः । ततो योनिद्वारैव मातृशरीरप्रवेशः । तत्रैव प्रागसिद्धशरीरप्राप्तिरित्यर्थः । नैतद्युक्तम् । अप्रामाणिकत्वादित्यत आह ।। दिव इति ।। सम्मितं विशेषकारणमन्तरेण साधारणं जन्म । असाधारणजन्मविषयं प्रागुक्तमिति भावः । स्थास्नुषु शुकादयः । पुरुषे मान्धातृमुखाः । प्रमदायामास्तिकप्रभृतयो जरत्कार्वाद्यनुग्रहात् । गर्भे पूर्वसिद्धमेव शरीरं केचित् । बहिर्द्रुपदादयः पितृसापेक्षाः । स्थानान्तरे धृष्टद्युम्नादयः पित्रादिनिरपेक्षाः । एतदेवान्तर इति श्रुत्युक्तम् । मातापित्रोर्मध्ये अन्योन्यदर्शनमात्रेण वा । अतः सामान्यजन्मनि पित्रादिप्रवेशस्य नियमेनापवर्गादितरत्र सर्वत्रापि महादुःखाविनाभावात्तत्र विरक्तेन भगवान् भजनीय इति सिद्धम् ।। २९ ।। अ० २० ।।
इति श्रीमदानन्दतीर्थभगवत्पादाचार्यविरचितस्य श्रीमद्ब्रह्मसूत्रभाष्यस्य टीकायां श्रीमज्जयतीर्थमुनिविरचितायां तत्त्वप्रकाशिकायां तृतीयाध्यायस्य प्रथमः पादः ।।
भावदीपः
।। ॐ योनेः शरीरं ॐ ।। २९ ।। प्रविश्येति ।। स्थितस्येति शेषः । तेन ल्यबन्तोपपत्तिः ।। शरीरेति ।। प्रागसिद्धेति योज्यम् ।। समर्थनादिति ।। पितृद्वारकत्वादस्य प्राक्समर्थनेऽपीह विशेषाशङ्कायां क्वाचित्कान्यथाभावस्य बलवत्कारणरूपापवादायत्तत्वकथनेन समर्थनमिति भावः । एतेन प्रागथपदेनाथ मातरमित्युक्तमातृप्रवेशाक्षेपेण वा मातृप्रवेशमुपेत्य योनिप्रवेशाक्षेपेण वा ततो रेतस्सिचमित्यादिनोक्तस्य पितृक्रमेण मातृयोगरूपस्य कृत्स्नपूर्वसूत्रार्थस्याक्षेपेण वेह शङ्कोदयात्पूर्वसङ्गतिरिति सूचितम् । अस्फुटत्वात्फलफलिभावं व्यनक्ति ।। यदीति ।। अत इति ।। तत्प्रतिषेधस्यातिविरागापादकत्वादित्यर्थः । पश्चादेवेति भाष्यस्थैवकारव्यवच्छेद्यं व्यनक्ति ।। पितृशरीरादिति ।। शरीरेति ।। प्रागसिद्धशरीरेत्यर्थः । कथमित्यतः योनिप्रवेशाभाव इत्यन्यत्रोक्तरीत्या पश्चात्प्रविशतीति भाष्यं योनिप्रवेशाभावोक्तिपरतया व्याचष्टे ।। योनीति ।। तत्र भाष्यस्थं हेतुमाह ।। देहमिति ।। अत्र वचने । अत्र पितुः सकाशादेवान्यतो वौदर्यगर्भस्थशरीरमेव प्रवेष्टुमुपपत्तेर्योनिप्रवेशाभाव इति न्यायविवरणम् । तत्र योनिप्रवेशाभावरूपे साध्ये पूर्वन्यायविवरणाद्वैयर्थ्यहेतुमनुवर्त्य तदुपपादकतया पितुः सकाशाच्छरीरमेव प्रवेष्टुमुपपत्तेरित्यन्वयं एवकारस्य सकाशादित्यन्यत्रान्वयं चोपेत्य सकाशादेवेत्यंशं द्वेधा व्याचष्टे ।। व्यर्थश्चेति ।। तस्मिन् पितरि । युवनाश्वादौ मान्धात्रादेः । बहिरेव द्रुपदद्रोणादेरुत्पत्तिदर्शनादिति भावः । शरीरं प्रवेष्टुमुपपत्तेरित्यस्य तात्पर्यार्थ उत्पत्तिसम्भवादिति । पूर्वं गर्भस्थशरीरमिति विशेषणोक्त्यनुरोधेन पश्चादेव प्रविशतीति भाष्यस्य पितुः सकाशाच्छरीरमेव प्रवेष्टुमुपपत्तेरित्यन्वयेनैवकारस्य सकाशादित्यन्यत्रान्वयमुपेत्य शरीरमित्यादेः जीवभोग्यशरीरार्थत्वमुपेत्योत्पत्तिसम्भवादित्यर्थ उक्तः । अधुना शरीरशब्दस्य मातृशरीरार्थत्वं एवकारस्य यथान्यासान्वयं चोपेत्यार्थमाह ।। मातृप्राप्तेरिति ।। संस्पर्शेति ।। जरत्कारुनामिकायां योषिति जरत्कारोः पुंसः सकाशादास्तिकस्य योनिप्रवेशं विनैव मातृप्रवेशेन जन्मदर्शनादिति भावः । एतेन पश्चादेव प्रविशतीति भाष्यस्य रेतस्सेककालीनप्रवेशं विनाऽन्यकाल एव प्रविशति मातरमित्यर्थ उक्तो भवति । एवं देहं गर्भस्थितमिति वचनात् अन्यथोत्पत्त्युपपत्त्या योनिप्रवेशवैयर्थ्याच्च पश्चादेव प्रविशति योनिप्रवेशं विनैव मातरं प्रविशतीति भाष्यव्याख्यया योनिप्रवेशाभावोपपादनेन नातिचिरेणेत्यत्रोक्तयोनिमापद्यन्त इति श्रुतिविरोधो भाष्योक्तवचनस्येति शङ्काऽपोढा । पूर्वतनपूर्वपक्ष इव सयुक्तिकत्वेन बलवद्वचनविरोधेन योनिप्राप्तिश्रुतेः प्रतीतार्थे प्रामाण्यायोगादिति तात्पर्यात् । एवं योनिमनुप्रविश्येत्येतन्नास्तीत्युक्तमुपपाद्येदानीं पश्चादेव पितृप्रवेशं विनैव मातरं प्रविशतीत्यर्थं भाष्यस्योपेत्य पितृशरीरान्नास्तीत्येतदंशं प्राक्प्रतिज्ञातमुपपादयति ।। पितृप्रवेशोऽपीति ।। भाष्योक्तमेव हेतुमाह ।। उक्तेति ।। नन्वेवं पूर्वनयोक्तेशक्लृप्तिवचनार्थवत्त्वरूपयुक्तिभ्यां रेतस्सिचमिति श्रुत्या च विरोध इत्याशङ्क्येशक्लृप्तिवचनं तावन्निराह ।। न चेति ।। वैपरीत्यस्यापीति ।। देहं गर्भस्थितमित्यस्यापि वचनत्वेनानेनेशक्लृप्त्यैव पितरमिति वचनस्य बाधोऽस्त्वित्यर्थः । वचनस्यान्यथानुपपत्तियुक्त्याऽर्थवत्त्वयुक्त्या च साहित्येन बलवत्त्वमाशङ्क्य अन्यतो वा शरीरमेव प्रवेष्टुमुपपत्तेरिति न्यायविवरणान्वयं शरीरशब्दस्य मातृशरीरार्थत्वमुपेत्यान्यत इत्यस्यापि पितृशरीरादन्यतः पितृशरीरस्थरेतसोऽन्यत इत्यर्थद्वयमभिप्रेत्य शङ्कां निराह ।। न चेति ।। मातृस्थेति ।। आस्तिकशरीरमेव दृष्टान्त इति भावः । एतेन देहमिति भाष्योक्तवचनस्य देहोत्पत्तेरन्यथोपपत्त्या पितृप्रवेशवैयर्थ्यरूपयुक्त्युपेतत्वेन प्राबल्यं सूचितम् । तेन रेतस्सिचमनुप्रविशतीति प्रागुक्तश्रुतिविरोधोऽप्यपोढः । वैपरीत्यस्यैव सम्भवादिति । अथेदानीमन्यतो वौदर्यगर्भस्थशरीरमेव प्रवेष्टुमुपपत्तेरित्यन्यत्र भाष्ये च गर्भस्थितमिति क्वापीति च शरीरविशेषणोक्त्यनुरोधेन संयुक्तरेतोरक्तपरिणामात्पश्चादेवेति वा प्रसवात्पश्चादेवेति वा प्रविशति शरीरमित्यर्थं भाष्यस्योपेत्य प्रागुक्तं शरीरप्राप्तिर्नास्तीतीममंशमुपपादयति ।। शरीरेति ।। प्रागसिद्धशरीरप्राप्तिरित्यर्थः ।। उक्तत्वादिति ।। संस्पर्शद्वारेणेत्यत्रोक्तप्रायत्वादित्यर्थः । यद्वा देहं गर्भस्थितमिति वचनेनोक्तत्वादित्यर्थः । तद् द्वेधा व्यनक्ति ।। स चेति ।। पूर्वसिद्धशरीरप्रवेश इत्यर्थः ।। बहिरिति ।। एतेनान्यतो वेत्यस्यान्यत्र बहिस्थितं वा शरीरमिति न्यायविवरणस्थान्यशब्दार्थ उक्तो भवति । पूर्णप्रज्ञप्रभृतिरेव दृष्टान्तः । यथोक्तम् । ‘‘सम्पूर्णलक्षणचणं नवराजमानद्वारान्तरं परमसुन्दरमन्दिरं तत् । राजेव सत्पुरवरं भुवनाधिराजो निष्कासयन् परमसौ भगवान्विवेशे’’ति । ननु भाष्योक्तवचने बहिर्निर्गतं वा प्रविशेदित्यनुक्तेः इति वचनात्पश्चादेव प्रविशतीति कथं भाषणमित्यत आह ।। क्वापीत्युक्तत्वादिति ।। क्वापि बहिस्थितं देहमित्यन्वयादिति भावः । फलोक्त्या भाष्यार्थमुपसंहरति ।। अत इति ।। पितृशरीरान्मातृयोनिं प्रविश्य शरीरमाप्नोतीत्येतदभावस्य वचनयुक्तिसिद्धत्वादित्यर्थः ।। भाष्ये शरीरप्राप्त्यंश एव विधिरन्यांशेऽनुवाद इति भ्रमनिरासायाक्षिप्तसर्वांशविधिपरत्वेन तद् व्याचष्टे ।। अस्त्येवेति ।। एतेन रेतस्सिग्योगोऽथेत्यनुवृत्तिं सूचयति । अथेत्यस्यार्थस्तत इति । भाष्योक्तश्रुतौ स्मृतौ च पुरुषान्मातृप्रवेशमात्रस्योक्तेस्तस्य च योनिप्रवेशं विनैव संस्पर्शद्वारेण प्रागुक्तदिशोपपत्तेयोनिमनुप्रविश्येति भाषणस्याप्रामाणिकत्व शङ्काव्युदासाय योनिद्वारेण देहं च प्राप्नोति प्रायशो नर इति वचनात्सामान्यतो गत्यन्तराभावादित्यन्यत्रोक्तप्रमाणसूचनाय योनिद्वारैवेत्युक्तम् । तेन योनेरिति सौत्रपञ्चम्यर्थो विवृतः । मातृशरीरं प्राप्नोतीति भ्रमनिरासायाह ।। प्रागसिद्धेति ।। स्वोपभोग्येत्यर्थः । भाष्ये जायत इत्यन्तोक्त्यैव पूर्तौ इति सम्मितमित्यादिश्रुतिशेषोक्तिः प्रागुक्तवचनस्य गत्युक्तिपरेति भावेनाह ।। असाधारणेति ।। भिन्नविषयत्वान्न विरोध इति भावः ।। शुकेति ।। अरणेर्जातत्वात् ।। आस्तिकेति ।। व्यक्तमेतत्सम्भवपर्वणि । स्त्रीमात्रादुत्पत्त्यसम्भवस्योक्तत्वादाह ।। जरत्कार्विति ।। जरत्कारुर्भर्ता । केचित् आचार्यप्रभृतयः । प्रागव्याख्यातमन्तर इतिपदं सौकर्यादिह व्यनक्ति ।। एतदेवेति ।। अत इति ।। प्रमाणभावात् । क्वचिदन्यथोक्तेरसाधारणजन्मविषयत्वादित्यर्थः । उत्तरपादोपक्षेपाय फलमाह ।। भगवान्भजनीय इति ।। २९ ।।
इति श्रीमद्भाष्यटीकाभावदीपे राघवेन्द्रयतिकृते तृतीयाध्यायस्य प्रथमः पादः ।।



द्वितीयः पादः
१. सन्ध्याधिकरणम्
भक्तिरस्मिन्पाद उच्यते । भक्त्यर्थं भगवन्महिमोक्तिः ।
।। ॐ सन्ध्ये सृष्टिराह हि ॐ ।। १ ।।
न स्वप्नोऽपि तं विना प्रतीयते ।
‘न तत्र रथा न रथयोगा न पन्थानो भवन्त्यथ रथान्रथयोगान् पथः सृजत’ (बृ. उ. ६/३/१०) इत्यादिश्रुतेः ।। १ ।।
 
तत्त्वप्रकाशिका
एतत्पादप्रतिपाद्यं दर्शयति ।। भक्तिरिति ।। यद्दाढर्््यार्थं वैराग्यं निरूपितं पूर्वपादे या चोपासनस्याङ्गं सा भक्तिरवसरप्राप्ताऽस्मिन्पादे निरूप्यत इत्यर्थः । ननु भक्तिरुच्यत इति कोऽर्थः । किं तत्स्वरूपं निरूप्यते कर्तव्येति विधीयते वा । नाद्यः । अभावात् । न द्वितीयः । पुरुषप्रयत्नाविषयत्वेन विधेरयोगात् इत्यत आह ।। भक्तयर्थमिति ।। नात्र भक्तिस्वरूपनिरूपणं तद्विधानं वा क्रियते । किं नाम भक्त्युत्पादनार्थं भगवन्महिमोच्यते । माहात्म्यज्ञानपूर्वकस्नेहो हि भक्तिः । न हि माहात्म्यानुक्तौ तज्ज्ञानं भवति स्नेहो वा । एवं साधनवचनस्यापि फल एव तात्पर्यात् भक्तिरुच्यत इत्युक्तमिति भावः । स्यादेतत् । न स्नेहार्थं महिमोक्तिर्युक्ता । तदभावेऽपि पुत्रादौ स्नेहदर्शनात्क्वचित्तदुक्तावप्यदर्शनादिति । मैवम् । कारणान्तरेण फलसिद्धावप्यन्यस्य कारणत्वाविरोधात् । न हि विनापि कारीर्या वृष्टिर्दृष्टेति तदनुष्ठानं वृष्टावकारणं भवति । श्रुतमाहात्म्येऽपि स्नेहानुत्पत्तिर्मत्सरादिनिरुद्धा न माहात्म्यश्रवणस्य कारणत्वमाक्षिपति । न हि भर्जितं बीजमङ्कुरं नोत्पादयतीत्येतावता बीजस्याङ्कुरकारणत्वं नास्ति । सर्वस्यापि माहात्म्यस्य प्रथमाध्याय एवोक्तत्वात्किमत्रोच्यत इति । सत्यम् । तदेव क्वचिद्विविच्योच्यते क्वचित्समर्थ्यत इत्यदोषः ।
अत्रादौ भगवत्प्राप्तिसाधनभक्त्यर्थं स्वप्नविषयतत्प्रतीत्योर्भगवदधीनत्वमहिम्नो वर्णनादस्ति शास्त्रादिसङ्गतिः । सर्वं भगवदधीनमिति प्रागुक्तम् । स्वप्नतत्प्रतीत्योरीश्वरानधीनत्वे तदयुक्तं स्यादिति तद्वर्णनीयम् । स्वप्नोऽत्र विषयः । भगवदधीनो न वेति सन्देहः । विप्रतिपत्तिः सन्देहबीजम् । न स्वप्नो भगवदधीन इति पूर्वः पक्षः । तस्यासत्वात् । सत्वे च वक्तव्यं किं स्वाप्नविषयो नित्योऽनित्यो वेति । उभयथापि पूर्वोत्तरकालं दर्शनप्रसङ्गः । न च तदा दृश्यते । अतः प्रातीतिकत्वादसन्नेव शुक्तिरजतादिवत् । न च वक्तव्यं प्रतीतिकाल एव सृष्टिनिरोधावतो न दोष इति । प्रमाणाभावात्कर्त्रुपादाननिमित्तानामभावाच्च । किं च स्वप्नविषयं किमयं शरीरे स्थित्वैव पश्यति निर्गत्य वा । नाद्यः । मेरुमन्दरादिदर्शनायोगात् । न द्वितीयः । कुरुषु सुप्तस्य पाञ्चालान्पश्यतस्तत्रैव प्रबोधे शरीरप्रवेशोऽस्य पश्चादेवेति प्राप्तेः । किं च हेमन्ते सुप्तस्य वसन्तप्रतीतिस्तावदस्ति । न च वसन्तसत्ता तदास्ति । न च प्रतीतिकारणं वास्ति । इन्द्रियवृत्तीनामुपरतत्वान्मनसो बाह्यार्थेष्वस्वातन्त्र्यात् । यदि चैते विषया द्रष्टुर्भिन्नास्तदा समीपस्थैर्दृश्येरन् । बाह्यार्थत्वात् । अथ न ततोऽतिरिक्तास्तर्ह्यागतं कल्पितत्वमेव । परमार्थतोऽस्य करितुरगादिभावाभावात् । तत्काल एव सृष्टिनिरोधपक्षे च प्रागुत्तरकालं मृत्पिण्डकपालादीनि दृश्येरन् । न च दृश्यन्ते अतः प्रातीतिकत्वान्मरुमरीचिकाजलादिवन्न स्वप्नविषयस्येश्वराधीनत्वमिति न तस्य महामहिमत्वमिति ।
सिद्धान्तयत्सूत्रं पठित्वाऽधिकरणतात्पर्यं तावदाह ।। सन्ध्य इति ।। तं विना परमेश्वरं विना । तदधीन इत्यर्थः । अत्रोक्तदोषपरिहाराय सूत्रम् । यदुक्तं स्वाप्नस्य पश्चाददृष्टेरसत्त्वाद्भगव दधीनत्वायोग इति । तदनुपपन्नम् । यतो जाग्रत्सुषुप्तिसन्धौ भवतीति सन्ध्ये स्वप्ने प्रागसतामर्थानां सृष्टिः । अनन्तरमेव निरोधश्चाङ्गीक्रियत इति । ननूक्तमत्र प्रमाणं नास्तीति तत्राह ।। नेति ।। 
  
भावदीपः
भक्तेरत्र पादे क्वाचित्कोक्तिभ्रमनिरासायाह ।। एतत्पादप्रतिपाद्यमिति ।। अत्र भक्तेरुक्तौ का पूर्वोत्तरसङ्गतिरित्यतः पादार्थोक्तिः सङ्गतिसूचनायेति भावेन वैराग्यतो भक्तिदाढर्््यं तेनोपासा यदा भवेदित्यनुभाष्यसूचितां तामाह ।। यद्दाढर्््यार्थमिति ।। अङ्गमिति ।। अनुबन्धादिभ्य इति वक्ष्यमाणदिशेति भावः ।। अभावादिति ।। यद्यपि अम्बुवदग्रहणादित्यत्र भक्तिपदं हित्वांऽबुवदग्रहणपदयोरुक्त्या भक्तिस्वरूपमुच्यते । तथापि प्राधान्येन तत्स्वरूपोक्तिर्नास्तीति भावः ।। पुरुषेति ।। भक्तेः स्नेहरूपत्वात्तस्य च विषयवैलक्षण्याधीनत्वात् विधेश्च पुरुषप्रवर्तनारूपस्य तत्प्रयत्नयोग्य एव प्रवर्तकत्वादिति भावः । महिमोक्तेर्भक्त्यर्थत्वं व्यनक्ति ।। माहात्म्येति ।। माहात्म्यज्ञानपूर्वस्तु सुदृढः सर्वतोऽधिकः । स्नेहो भक्तिरिति महाभारततात्पर्यनिर्णयोक्तेः, सर्वोत्तमतया ज्ञानपूर्वकः स्नेह एव तु । भक्तिर्विष्णौ समुद्दिष्टा तदन्येषां तु योग्यत इति प्रथमे बृहद्भाष्योक्तेश्चेति भावः ।। एवं साधनेति ।। ज्ञानद्वारा साधनरूपमाहात्म्यवचनस्य भक्तिरूपफल एव तात्पर्यादित्यर्थः । अन्वयव्यतिरेकव्यभिचारान्न ज्ञानद्वारा महिमोक्तिः स्नेहहेतुरित्याशङ्क्य समाधत्ते ।। स्यादेतदिति ।। क्वचिदिति ।। दुर्योधनचैद्यमागधादावित्यर्थः ।। अकारणमिति ।। अत एव व्रीहिभिर्यजेत यवैर्यजेतेत्यादौ विकल्पाश्रयणम् । एककार्ये कारणद्वयोपनिपात एव विकल्पावकाशात् कारणान्तरकृतव्यभिचारस्यादोषत्वात् । एकस्य फलोपधानदशायामन्यस्य तत्र तदभावेऽपि शक्तेः सत्वादिति भावः ।। मत्सरादीति ।। मत्सरादिप्रतिबन्धकनिमित्तेत्यर्थः । प्रतिबन्धककृतव्यभिचारस्यादोषत्वात् व्यभिचार्यपवादेन मानमेव भविष्यतीत्यनुभाष्योक्तेरिति भावः । प्रकारान्तरेण शङ्कते ।। सर्वस्यापीति ।। नामलिङ्गात्मकाशेषशब्दप्रवृत्तिनिमित्तानां परमैश्वर्यादीनामीशगतत्वस्यान्यगतप्रवृत्तिनिमित्तस्वास्वातन्त्र्यस्य च वर्णनेनाशेषशब्दसमन्वयोक्तेस्तद्द्वारा तद्युक्ताशेषवाक्यप्रकरणस्थानानां तत्सिध्या च सर्ववेदोक्ताशेषमाहात्म्यस्य विष्णावेव सिद्धेरिति भावः ।। तदेवेति ।। एतच्च यथास्थानं तत्र तत्र विवरिष्यामः ।। 
।। ॐ सन्ध्ये सृष्टिराह हि ॐ ।। १ ।। अत्रादाविति ।। प्रथमाधिकरण इत्यर्थः । योनेः शरीरमिति जीवानां जन्मावगतौ अवस्थावर्णनस्यावसरप्राप्तत्वात् तत्र जाग्रत्स्वप्नसुषुप्त्यवस्थानां मध्ये जाग्रति जीवानां स्वातन्त्र्याभिमानभावेनेशाधीनत्वस्यादावेव बुद्ध्यनारोहात्सुषुप्तिप्राप्तेः स्वप्नदशाप्राप्तिपूर्वकत्वनियमात्स्वाप्नसत्यत्वे सर्ववादिविप्रतिपत्तेः वैधर्म्याच्च न स्वप्नादिवदित्युक्त्या स्वप्नमाया सरूपेत्यादिश्रुत्यादिना च प्रसक्तसर्वस्वाप्नासत्यत्वस्यावश्यमादौ निरस्यत्वात् । पूर्वसूत्रे जीवानां जन्मोक्त्याऽत्र तद्भोग्यानां जन्मोक्तेः सङ्गतत्वाच्च कठश्रुतौ योनिमन्ये प्रपद्यन्ते शरीरत्वाय देहिन इति योनिद्वारा शरीरं प्राप्तं जीवं प्रति ईश्वरस्य य एषु सुप्तेष्विति उत्तरवाक्ये स्वाप्नस्रष्टृत्वोक्तेश्च पूर्वं स्वाप्नचिन्ता युक्तेति सूचयत्यादाविति । यद्वा जीवानां योनिद्वारा शरीरप्राप्तिभावाभावचिन्तेव पूर्वत्र अत्रापि स्वप्नाद्यवस्थाभावाभावचिन्तैवादाववसरप्राप्तेत्यत उक्तम् ।। आदौ तदधीनत्वमहिम्नो वर्णनादिति ।। स्वप्नाद्यवस्थासम्बन्धस्य जीवेषु सुप्रसिद्धत्वेन तत्रापवादशङ्कानुदयादिति भावः । यथोक्तं सुधायां जाग्रदाद्यवस्थासम्बन्धः प्रसिद्ध इति ।। साधनेति ।। ज्ञानहेतूपासनाङ्गतयेति भावः । एवमग्रेऽपि ।। भक्त्यर्थमिति ।। प्रागथपदेनाधिकारिविशेषणतयोक्तभक्त्यर्थमित्यर्थः । एवमुत्तरत्रापि ज्ञेयम् ।। वर्णनादिति ।। स्वाप्नार्थानामीशसृष्टत्वेन सत्यत्वोक्त्येति भावः । एतेनैतन्निरस्तम् । सुषुप्त्युत्क्रान्त्योर्भेदेनेत्यत्र स्वप्नादिद्रष्टृत्वं च सर्वज्ञत्वादेव युज्यत इति भाषणात् स्वाप्नपदार्थानां जीवगतावस्थायाश्च सत्यत्वादिति टीकोक्तेश्च परमार्थाशेषार्थतत्वज्ञतया सर्वज्ञस्येशस्य स्वप्नद्रष्टृत्वोक्त्या स्वाप्नपदार्थानां सिद्धं सत्यत्वमिह पुनर्न वाच्यमिति । अत्रोक्तसत्यत्वमुपजीव्यैव तत्र सर्वज्ञत्वहेतुना स्वप्नद्रष्टृत्वोक्तेः । न चैवं जीवस्य स्वप्नद्रष्टृत्वमेव नेति कथं तत्प्रतीतेर्जीवस्येशाधीनत्वमुच्यत इति वाच्यम् । मुख्यस्येशगतत्वेऽप्यमुख्यस्याल्पस्येशाधीनस्य जीवेऽपि भावात् । अत एवात्र तस्य प्रपञ्चनम् । अत्र भगवत्प्राप्तीत्युक्त्या शास्त्रे साधनेत्यध्याये भक्त्यर्थं महिम्न इति पादेंऽतर्भावरूपसङ्गतित्रयमुपपादितं भवति । एवमग्रेऽपि । 
एतच्चिन्तायाः पूर्वनयैः सङ्गतिं फलान्तरं चाह ।। सर्वमिति ।। जन्माद्यस्य यत इत्यारभ्य योनेश्शरीरमित्यन्तं क्वचिदर्थात्क्वचित्कण्ठतः प्रागुक्तमित्यर्थः । तथा हि । सर्वशब्दप्रवृत्तिहेतूनां स्वातन्त्र्यतद्गतत्वाभ्यामीशे समन्वयोक्त्या सर्वस्य तदधीनतायाः प्राप्तत्वादन्तर्यामिनयादौ तदधीनत्वादर्थवदित्यत्र तदनन्यत्वनयादौ च वियत्प्राणपदाभ्यां सर्वस्येशाधीनविशेषावाप्तिरूपजन्मादिप्रपञ्चनेन स्वात्मना चोत्तरयोरित्यादिना तत्रापि च तद्व्यापारादित्यादिना योनिद्वारा शरीरप्राप्त्युक्त्या तदधीनत्वस्य स्फुटत्वादिति भावः । विप्रतिपत्तिः सत्त्वासत्त्वाभ्यां वादिविप्रतिपत्तिरित्यर्थः । यद्वा सत्त्वासत्त्वहेतुका भगवदधीनत्वादिविप्रतिपत्तिरित्यर्थः । सूत्रेषु सृष्ट्याद्युक्त्या सत्वोक्तावपि स्वप्नोऽपीत्यादि भाष्यव्यावर्त्त्यं पूर्वपक्षफलं दर्शयितुं एवं सूत्रतात्पर्यविषयकोटिकसंशयविप्रतिपत्ती दर्शिते । सूत्रादौ स्वाप्नार्थानां सृष्ट्याद्युक्तेरसाङ्गत्यनिरासाय तद्व्यावर्त्यपूर्वपक्षमन्यत्रोक्तं व्यनक्ति ।। नेति ।। पश्चाददृष्टेः स्वप्नविषयस्यासत्त्वं न वाच्यमित्यन्यत्रोक्तमसत्त्वं हेतुतया योजयति ।। तस्यासत्त्वादिति ।। यद्यप्यसतोऽपीशाधीनत्वं एतेन सर्वे व्याख्याता इत्यत्रोक्तम् । यथोक्तं भाष्ये एतेन तदधीनत्वाद्युक्तयुक्तिसमुदायेनेति । सर्वस्य तदधीनत्वात्तत्तच्छब्दाभिधेयतेति च । तथापि स्थूलबाह्यप्रपञ्च इव स्वरूपसत्ताप्रतीत्यादिषु भगवन्नियतो नेति प्रतिज्ञार्थः । असत्तु असत्त्वेनैव तन्नियतमिति भावः । स्वाप्नस्यापि तथात्वे प्रागुक्तस्वप्नद्रष्टृत्वभङ्गापत्तेः । असत्त्वमेव कुत इत्यतः पश्चाददृष्टेरित्यन्यत्रोक्तं हेतुमप्रयोजकत्वशङ्कानिरासपूर्वं योजयति ।। सत्त्व इत्यादिना ।। पश्चादित्युक्तिरुपलक्षणमित्युपेत्याह ।। पूर्वेति ।। दर्शनेति ।। स्वाप्नार्थानां स्वप्नदशायामुपलभ्यमानानामयोग्यताशङ्कानवकाशादिति भावः ।। अत इति ।। प्रागूर्ध्वमदर्शनादित्यर्थः । प्रातीतिकत्वात् प्रतीतिमात्रशरीरत्वादित्यर्थः । 
समग्रं न्यायविवरणवाक्यं प्रकारान्तरेण व्याचष्टे ।। न चेत्यादिना ।। एतेन पश्चात् प्रागूर्ध्वं स्वाप्नविषयस्यासत्त्वम् । स्वप्नकाल एव सृष्टिनिरोधाविति यावत् । इति न वाच्यम् । अदृष्टेः दृष्ट्यभावः प्रमाणमात्राभावोपलक्षणम् । प्रमाणाभावादित्यर्थः इति योजना सूचिता । अदृष्टेरित्यस्य कर्त्रादेरनुपलम्भादित्यप्यर्थान्तरमुपेत्याह ।। कर्त्रिति ।। द्रष्टुर्जीवस्य निर्व्यापारत्वादीश्वरस्य कर्तृत्वे मानाभावादिति भावः । ननु प्राक् सिद्धानामेव बाह्यार्थानां स्वप्ने दर्शनमस्तु । एवं च न प्रागूर्ध्वमदर्शनदोषः । नापि कर्त्राद्यभावदोष इत्यत आह ।। किं चेत्यादिना ।। यद्वा एवं कर्त्राद्यभावादिना स्वाप्नविषयस्य करितुरगादेरसत्त्वमुक्त्वेदानीं तत्प्रतीतेरपि जीवादेर्द्रष्टृत्वाद्यनुपपत्त्या कर्तृकरणयोरभावेनासत्त्वमाह ।। किं चेत्यादिना ।। दर्शनायोगादिति ।। एतेनादृष्टेरित्यस्य दृष्टेरयोगादसत्त्वं स्वाप्नार्थस्य तद्विषयकप्रतीतेर्वेत्यप्यर्थो दर्शितः ।। पश्चादेवेति ।। एतेन पश्चात्प्रवेशस्यादृष्टेरदर्शनादननुभवादित्यर्थ उक्तो भवति । बहिरन्तर्वा जीवस्य द्रष्टृत्वायोगेन प्रतीतेरसत्त्वमुक्त्वा अर्थशून्यत्वाच्चासत्त्वमिति भावेनाह ।। किं च हेमन्त इति ।। प्रतीत्युत्पादकहेत्वभावाच्च प्रतितेरसत्त्वमिति भावेनाह ।। न चेति ।। एतेन पश्चात् इन्द्रियवृत्त्युपरमानन्तरं स्वप्नविषयस्यादृष्टेर्दर्शनायोगादसत्वं प्रतीतेरित्यर्थ उक्तो भवति । अतिप्रसङ्गेनापि प्रत्याह ।। यदि चेति ।। समीपस्थैरिति ।। एतेन पश्चात् पश्चात्तनैः । उपलक्षणं पश्चात्तनादिभिः । समीपस्थैरिति यावत् । अदृष्टेरदर्शनात् । स्वप्नविषयस्य द्रष्ट्रपेक्षया पृथगसत्त्वमित्यर्थो दर्शितः ।। परमार्थत इति ।। एतेन पश्चात्प्रबोधानन्तरं आत्मनो गजाश्वादिभावादृष्टेरसत्त्वं कल्पितत्वं स्वाप्नविषयस्येत्यर्थो दर्शितः । पश्चात् प्रागूर्ध्वं मृत्पिण्डकपालादेरदृष्टेरित्यर्थान्तरं चाऽऽह ।। तत्काल इति ।। अत इति ।।  मृत्पिण्डादेरदर्शनादित्यर्थः ।। न तस्य महामहिमत्वमिति ।। 
यद्यपि स्वाप्नार्थानामसत्त्वादेव तत्सत्ताप्रतीत्यादेरीश्वरानधीनत्वेऽपि न तस्य महामहिमत्वच्युतिः । अन्यथा शशशृङ्गकूर्मरोमादीनां स्वरूपसत्तादिष्वीश्वरानधीनत्वात्तस्य महिमच्युतिः स्यात्तथापि ज्योतिर्दर्शनादित्यादौ जीवस्य स्वप्नसुषुप्त्याद्यशेषव्यापारनियन्तृत्व महिमा ईश्वरस्याभिमतः स न स्यात् स्वाप्नविषयस्यासत्त्वादिति भावः ।। तात्पर्यमिति ।। अन्यथाऽत्रैव सूत्रे तं विनेति स्वाप्नप्रतीतेरीशाधीनत्वोक्तौ निर्मातारमिति सूत्रवैयर्थ्यादिति भावः । तं विनेत्यस्य तेन सहेत्यर्थभ्रान्तिं तेनैव स्वाप्नभ्रान्तिरिति भ्रान्तिं वा निराह ।। तदधीन इत्यर्थ इति ।। न तत्रेत्यादिभाष्यं सङ्गमयितुमाह ।। अत्रोक्तदोषेति ।। सन्ध्ये सृष्टिरित्यंशस्यार्थं स्वयमाह ।। यदुक्तमित्यादिना ।। तत्वप्रदीपे तु तं प्रस्तुतं परमात्मानं विना न स्वप्नोऽपि प्रतीयते । अपिशब्दाज्जाग्रदादिप्रतीतिरपि तस्मादेवेत्यर्थः । तत्प्रत्यायनस्यैव सृष्टित्वात् सृष्टिशब्दः प्रतीयत इति व्याख्यायत इति ग्रन्थेन न स्वप्न इत्याद्यपि सूत्राक्षरार्थत्वेन व्याख्यातम् । तदनुरोधेन वा न स्वप्न इत्यादिभाष्यं सूत्रारूढतया दर्शयति ।। यदुक्तमित्यादिना ।। चतुर्थे तन्वभावे सन्ध्यवदुपपत्तेरित्यत्र सन्ध्यं स्वप्न इत्यादिभाष्यं हृदि कृत्वा परिशेषादिति वक्ष्यमाणसौकर्याय स्वप्नार्थलाभप्रकारमाह ।। जाग्रदिति ।। सन्धौ कण्ठदेशे । तत्र भव इति भवार्थे यत्प्रत्यय इति भावः । श्रुत्यनुरोधादाह ।। प्रागसतामिति ।। कार्यरूपेणेति भावः । असद्यत्कार्यरूपेण कारणात्मतयास्ति हीति तदनन्यत्वनयानुभाष्योक्तेः । संस्कारेण सृष्ट्वा पुनः संस्कारमात्रतामापाद्य तस्यापि तिरोधानोपपत्तेरित्यन्यत्रोक्तिमनुरुध्य सूत्रे सृष्टिपदमुपलक्षणं मत्त्वाह ।। अनन्तरमेवेति ।। तेन यदुक्तमित्यादिनाऽनूदितशङ्कानिरास इति भावः । इति यतोऽत इति इतिशब्दस्य पूर्वेणान्वयः ।। नेतीति ।। श्रुत्यर्थस्तु स्वप्नेऽन्तरिक्षे स्वर्गे वा न रथाद्याः पुरा स्थिताः । तदैव तत्कर्मयोग्यान्निर्मिमीते हरिस्स्वयमिति षष्ठबृहद्भाष्याद् व्यक्तः ।। १ ।।
  सूत्रभाष्यम्
ॐ निर्मातारं चैके पुत्रादयश्च ॐ ।। २ ।।
‘य एषु सुप्तेषु जागर्ति कामं कामं पुरुषो निर्मिमाण’ (कठ. उ. ५/८) इति च ‘एतस्माद्ध्येव पुत्रो जायत एतस्माद्भ्रातैतस्माद्भार्या यदेनं पुरुषमेष स्वप्नेनाभिहन्ति’ इति गौपवनश्रुतिश्च ।। २ ।।
 
तत्त्वप्रकाशिका
कर्तुरभावान्न सृष्टिरुपपन्ना । न हि जीवस्तत्कर्ता । तस्य सुप्तत्वात् । नापीश्वरः । तत्प्रमाणाभावात् । न च पक्षद्वये सृष्टिरुपपन्ना । तत्काल एव सृष्टिनाशकर्तुरदर्शनादित्याशङ्कां परिहरत्सूत्रमुपन्यस्य तत्सूचितश्रुती उदाहरति ।। निर्मातारमिति ।। न स्वप्नसृष्टौ कर्तुरभावः । जीवानां सुप्तत्वेऽपि परमात्मनः कर्तृत्वात् । न च तत्र प्रमाणाभावः । यतो ‘य एषु सुप्तेषु’ इतीश्वरं निर्मातारमाहुरेके शाखिनः । अत एव तस्यान्याशक्यकरणशक्तिमत्त्वेन तात्कालिकी सृष्टिरुपपन्नेति भावः । एके तु मन्यन्ते जीवपरैवेयं श्रुतिः ईश्वरलिङ्गाभावात् । जीवस्य कुलालवत्कर्तृत्वायोगात् कल्पकत्वमेव । अस्तु वेश्वरपरता । तथापि नात्र तस्य स्वप्नकर्तृत्वं श्रूयते निर्मातृत्वमात्रस्यैव श्रवणादिति । तन्न युक्तम् । ‘सुप्तेषु जागर्ति’ इति ईश्वरलिङ्गश्रवणात् । ‘तदेव शुक्रं तद्ब्रह्म तदेवामृतमुच्यत’ इति वाक्यशेषाच्च । न च ब्रह्मैक्यं तस्योच्यते । तस्य दूषितत्वात् । ‘तस्मिंल्लोकाः श्रिताः सर्वे’ इत्युक्तविशिष्टेनैक्यानङ्गीकाराच्च । लक्षणा चागतिका गतिः । न चेश्वरस्य स्वप्नकर्तृत्वं न प्रतीयते । ‘भुञ्जानो नोत्सृजेद्वाचम्’ इत्यादाविव प्रकरणप्राप्तत्वात् । एतस्मादिति स्पष्टम् । पुत्रादयश्च स्वाप्ना हरेरेव जायन्त इत्येके शाखिन आहुरिति सूत्रार्थः ।। २ ।।
 
भावदीपः
।। ॐ निर्मातारं चैके पुत्रादयश्च ॐ ।। २ ।। शङ्कते ।। कर्तुरिति ।। सूत्रे जीवस्य कर्तृतानुक्तौ बीजं शङ्कायामेवाह ।। न हीति ।। सुप्तत्वादिति ।। निर्व्यापारत्वादित्यर्थः । सूत्रे एक इत्यादिप्रमाणोक्तिव्यावर्त्यमाह ।। नापीति ।। यद्यपि न तत्रेति श्रुतिशेषे स हि कर्तेत्यप्यस्ति प्रमाणं तथापि तस्य स्वाप्नार्थकर्तृत्वस्याऽस्फुटत्वाद्वा तदाच्छादनेन वैवमुक्तिः । निर्मातृपदसूचितन्यायविवरणोक्ताशक्त्येत्यादियुक्तिव्यावर्त्यमाह ।। न चेति ।। जीवकर्तृत्वेश्वरकर्तृत्वरूपपक्षद्वयेऽपीत्यर्थः ।। अदर्शनादिति ।। लोके तादृशविचित्रपुरुषस्यानुपलम्भादित्यर्थः । इति चेत्यन्तभाष्यस्य निर्मातारं चैक इति सूत्रांशेनान्वयमुपेत्य परिष्कारपूर्वकं शङ्कानिवर्तकत्वेन सूत्रं व्याचष्टे ।। न स्वप्नेति ।। एक इति ।। कठशाखिनः य एषु सुप्तेषु जागर्ति कामं कामं पुरुषो निर्मिमाणः । तदेव शुक्रं तद्ब्रह्म तदेवामृतमुच्यते । तस्मिंल्लोकाः श्रितास्सर्वे तदु नात्येति कश्चनेत्याहुरित्यर्थः । न चेत्यादिनोक्तं निराह ।। अत एवेति ।। ईशकर्तृत्वस्य प्रामाणिकत्वादेवेत्यर्थः । तस्य ईश्वरस्य । आत्मनि चैवं विचित्राश्च हीत्युक्तन्यायेनेति भावः । एतेनाशक्यकरणशक्तित्वादीश्वरस्येत्यन्यत्रोक्तेः सङ्गतिरुक्ता भवति । भाष्ये य एषु इति पूर्वांशोक्तेरुपयोगं व्यनक्ति ।। एके त्वित्यादिना ।। सुप्तेष्विन्द्रियेषु निर्व्यापारेष्वित्यर्थं मन्वाना इत्यर्थः । यथामरणं प्राप्यात्मा भवति गोतम । योनिमन्ये प्रपद्यन्ते शरीरत्वाय देहिनः । स्थाणुमन्ये नु संयन्ति यथाकर्म यथाश्रुतमिति पूर्ववाक्ये जीवस्य प्रकृतत्वादिति भावः ।। ईश्वरलिङ्गेति ।। सुप्तेष्वित्युक्त्यैव स्वप्नपरत्वं सिद्धम् । जीवस्यापि तदा सुप्तत्वादिति भावः । लिङ्गेत्युपलक्षणम् । ततो ज्यायांश्च पूरुष इत्यादौ च्छन्दोनयोक्तदिशा विष्ण्वेकनिष्ठपुरुषश्रुतेश्चेत्यपि बोध्यम् । 
यः प्रलयादिषु जीवेषु जागर्ति स विष्णुः परम्ब्रह्मेत्यर्थ इति काठकभाष्यदिशा निरवकाशवाक्यशेषं चाह ।। तदेवेति ।। शुक्रं शोकरहितम् । यथामरणमिति पूर्ववाक्ये जीवस्य प्रकृतत्वेऽपि ततः पूर्वतन एव वाक्ये हन्त त इदं प्रवक्ष्यामि गुह्यं ब्रह्म वक्ष्यामि यथा मरणं प्राप्य जीवो भवति तच्च वक्ष्यामि जीवेश्वरभेदज्ञापनाय यः कर्मफलभोक्ता सुप्त्यादिमान् स जीवः यः प्रलयादिषु जीवेषु सुप्तेषु जागर्ति स विष्णुः परम्ब्रह्मेत्यर्थः । न हि जीवस्य योन्यादिगमनं ब्रह्म जीवाद्भेदेन ज्ञातं हि ब्रह्म यथावज्ज्ञातं भवतीति । तत्रैक्योक्तौ न्यायविरोधादिदर्शनेन भेदज्ञापनायेत्युक्तं भेदपरत्वं विशदयति ।। न चेत्यादिना ।। पूर्ववाक्यप्रकृतं जीवं तदेवेत्यनूद्य तद्ब्रह्मेति ब्रह्मतादात्म्यमत्रोच्यते । तथा च जीवस्यैव कल्पकत्वं प्राप्तमिति न स्वाप्नार्थानां सत्यत्वमिति भावः ।। दूषितत्वादिति ।। पृथगुपदेशादित्यत्रेत्यर्थः  ।। लक्षणा चेति ।। चिन्मात्रलक्षणा चेत्यर्थः । अस्तु वेत्यादिना शङ्कितं निराह ।। न चेति ।। प्रकरणेति ।। यथा भुञ्जान इत्युक्त्या भोजनकालीनत्वं मौनस्य लभ्यते तथा सुप्तेषु निर्मिमाणो जागर्तीत्युक्त्या निर्माणजागरणयोः सुप्तिकालीनत्वं लभ्यते । अर्थात्प्रकरणाल्लिङ्गादौचित्यादर्थनिर्णय इति न्यायादिति । नन्वेवं सुप्तेष्वित्यस्य स्वप्नदशायां सुप्तेष्वित्यर्थवत् प्रलये सुप्तेष्वित्यप्यर्थात्स्वाप्नसृष्टेरिव वश्वसृष्टेरपि लयकालीनत्वं स्यादिति चेत् स्यादेव । यथोक्तं श्रुतिगीतातात्पर्ये । ‘लयस्य त्वष्टमो भागः सृष्टिकालः’ इति । काठकभाष्ये ‘यः प्रलयादिषु जीवेषु सुप्तेषु जागर्ति निर्ममाणश्च स विष्णुः’ इत्यनुक्त्वा जागर्तीत्येवोक्तिस्तु सुप्तिमत्त्वजाग्रत्त्वोक्तिमात्रेण भेदज्ञापनस्य लाभादित्येवाशया न तु सुप्तेषु जागर्ति अन्यदा तु निर्ममाण इत्याशयेति भावः । एतस्मादिति श्रुत्युक्तेरुपयोगं वदन् पुत्रादयश्चेति सूत्रांशारूढतया भाष्यं व्याचष्टे ।। एतस्मादिति ।। स्पष्टमित्युपयोगोक्तिः ।। २ ।।
 
सूत्रभाष्यम्
केन साधनेन ?
।। ॐ मायामात्रं तु कार्त्स्न्येनानभिव्यक्तस्वरूपत्वात् ॐ ।। ३ ।।
अनादिमनोगतान्संस्कारान्स्वेच्छामात्रेण प्रदर्शयति नान्येन साधनेन, सम्यगनभिव्यक्तत्वात् । ब्रह्माण्डे च—
‘‘मनोगतांस्तु संस्कारान्स्वेच्छया परमेश्वरः ।
 प्रदर्शयति जीवाय स स्वप्न इति गीयते ।।
 यदन्यथात्वं जाग्रत्त्वं सा भ्रान्तिस्तत्र तत्कृता ।
 अनभिव्यक्तरूपत्वान्नान्यसाधनजं भवेदि’’ति ।। ३ ।।
 
तत्त्वप्रकाशिका
उपादाननिमित्ताभावान्न स्वप्ने सृष्टिरुपपन्नेत्याक्षिपति ।। केनेति ।। तत्परिहाराय सूत्रमुपन्यस्य व्याचष्टे ।। मायेति ।। न स्वप्नस्योपादानाद्यभावेन सृष्ट्यभावः । यतः सन्ध्यं मायामात्रम् । मनोगतान्पूर्वानुभूतवस्तुसंस्कारानुपादानीकृत्य निमित्तभूतया स्वेच्छयैवेश्वरेण निर्मितमित्यर्थः । स्वशिरश्छेदादीनामसत्त्वनिरासायाऽनादिमनोग्रहणम् । कुतोऽस्य वासनामयत्वमिति वदन्प्रष्टव्यो जायते । किमस्य कल्पितत्वमभिप्रेयते नित्यत्वं वा उत बाह्यमेव वा कारणम् । न प्रथमद्वितीयौ । सृष्टिवाक्येनैव निरासात् । द्वितीये स्वप्रयुक्तैवादृष्टिपिशाची स्वात्मानमभिधावति । तृतीयं प्रतिषेधति ।। नेति ।। अनेनावधारणार्थस्तुशब्दो व्याख्यातः । अत्र हेतुमाह ।। सम्यगिति ।। यदि बाह्यकारणकाः स्वप्नविषयास्तदा सम्यगभिव्यज्येरन् । न चैवम् । अतः संस्कारोपादानका एवेति भावः । एतेनोक्तकण्ठकोलाहलाः प्रत्युक्ताः । वासनामयानां मेरुमन्दरवसन्तादीनां शरीरादनिर्गत्यैव मनसा दर्शनसम्भवात् । बाह्मकारणाभावान्मृत्पिण्डादिप्रतीतेरप्रसङ्गात् । सूत्रार्थे स्मृतिसम्मतिं च दर्शयति ।। ब्रह्माण्डे चेति ।। नन्वविद्यमानानेव करितुरगादीनपश्यमित्युत्तरकालीनानुभवात्कथमुत्पत्तिः स्वाप्नस्योच्यत इत्यत आह ।। यदिति ।। प्रतीतं स्वप्नविषयाणां जाग्रत्पदार्थत्वमेव बाध्यत इति तत्प्रतीतिर्भ्रान्तिरस्तु न स्वप्नप्रतीतिरिति भावः । तत्कृता अन्यथात्वहेतुकृता । ईश्वरकृतेति वा ।। ३ ।।
 
भावदीपः
।। ॐ मायामात्रं तु कार्त्स्न्येन ॐ ।। ३ ।। उक्तशङ्कानिरासहेतुतया सूत्रभाष्ये व्यनक्ति ।। नेत्यादिना ।। दर्शयतीत्यन्तं भाष्यं अतः प्रज्ञाऽत्र मायोक्ता जैव्युपादानमेव सा । निमित्तमैश्वरी मुख्या निर्मितं त्रातमेव च । ताभ्यां सह पृथक्चैव मायामात्रमितीर्यत इत्यनुभाष्यदिशा मायामात्रमिति सूत्रांशारूढं करोति ।। सन्ध्यमिति ।। पूर्वस्मात्सन्ध्यपदानुवृत्तिरिति भावः । त्रिगुणात्मिकार्थज्ञानं च विष्णुशक्तिस्तथैव च । मायाशब्देन भण्यन्त इति स्मृत्या वा माया वयुनं ज्ञानमिति प्रज्ञानामसु पाठाद्वा प्रज्ञार्थकसौत्रमायाशब्दस्य तज्जन्यसंस्कारार्थत्वम् । महामायेत्यविद्येति नियतिर्मोहिनीति च । प्रकृतिर्वासनेत्येव तवेच्छानन्त कथ्यत इति तत्वनिर्णयोक्तस्कान्दस्मृत्या भगवदिच्छार्थकत्वं चेति भावः ।। निर्मितमिति ।। माङ्मान इत्यतः कर्मण्यौणादिकस्त्रप्रत्यय इत्युक्तं भवति । स्वाप्ननिर्माणस्य प्रदर्शनरूपत्वाद्भाष्ये मात्रमित्येतदुत्तरस्मृत्यनुसाराद्दर्शयतीति व्याख्यातमिति भावः । संस्कारेऽविद्यमानं रूपादिकं कार्ये वायोरग्निरित्याद्यङ्गीकुर्वतां वेदान्तिनां सिद्धमेव । संस्काराणां मनोवृत्तित्वेन द्रव्यत्वादुपादानत्वं च युक्तमिति भावः । 
नन्वननुभूतस्वशिरश्छेदादेः स्वप्ने दर्शनात्तत्र च संस्काररूपोपादानाभावादसत्त्वं तेषामनिवार्यमित्यतः वासनास्सर्ववस्तूनामनाद्यनुभवागताः । सन्त्येवाशेषजीवानामनादिमनसि स्थिता इत्याद्यनुभाष्यदिशाऽनादिमनोगतेत्युक्तिभावमाह ।। स्वशिर इति ।। अस्मिन् जन्मन्यननुभवेऽपि जन्मान्तरीयानुभवजन्यसंस्कारसम्भवान्नासत्त्वमिति भावः । दोषान्तरं चाह ।। द्वितीय इति ।। उभयथापि पूर्वोत्तरकालमित्यादिना प्रागुक्तैवेत्यर्थः । प्रागूर्ध्वं दर्शनप्रसङ्गदोषः प्राक् त्वयोक्तस्तवापि प्रसज्यत इति भावः ।। अत्रेति ।। मायामात्रमेव नान्यजन्यमित्यत्रेत्यर्थः । मनोविकारा विषयाः स्वाप्ना यद्बाह्यवन्न ते । स्थूला भवन्त्यतस्तेषां स्पष्टता न तथा क्वचिदित्यनुभाष्यदिशा व्याचष्टे ।। यदीति ।। अनिर्गत्यैवेति ।। प्रायशः । तेन बहिः कुलायादमृतश्चरित्वेति श्रुत्या । अंशेन जीवमादाय क्वचिदीशो बहिर्नयेत् । स्वप्नेषु फाल्गुनं यद्वत्कृष्णः कैलासमानयत् । वासनारूपकान्प्रायस्त्वन्तरेव प्रदर्शयेत् । अतो बहिः कुलायादित्यपि वाङ्न विरुध्यत इति षष्ठबृहद्भाष्येण चाविरोधः । उक्तं चानुव्याख्याने । क्वचित्स्पष्टा अपि स्युष्टे इति ।। दर्शनसम्भवादिति ।। दर्शनं चानुभव एवेति सुधायां स्पष्टमुपपादितम् ।। पिण्डेति ।। मृत्पिण्डकपालादीत्यर्थः । जाग्रत्त्वप्रतीतिमात्रस्य भ्रान्तित्वादित्यन्यत्रोक्त्यनुरोधेन शेषोक्त्या स्मृतिवाक्यं व्याचष्टे ।। प्रतीतमिति ।। मात्रपदव्यावर्त्योक्तिर्नेति ।। ३ ।।
 
सूत्रभाष्यम्
।। ॐ सूचकश्च हि श्रुतेराचक्षते च तद्विदः ॐ ।। ४ ।।
साधनान्तराभावेऽपि भावाभावसूचकत्वेन चेश्वरो दर्शयति ।
‘‘यदा कर्मसु काम्येषु स्त्रियं स्वप्नेऽभिपश्यति ।
 समृद्धिं तत्र जानीयात्तस्मिन्स्वप्ननिदर्शन’ (छां. उ. ५/२/९) 
इत्यादिश्रुतेः । हिशब्दाद्दर्शनाच्च ।
‘‘यद्वाऽपि ब्राह्मणो ब्रूयाद्देवता वृषभोऽपि वा ।
 स्वप्नस्थमथवा राजा तत्तथैव भविष्यती’त्याद्याचक्षते च स्वप्नविदो व्यासादयः ।। 
।। इति सन्ध्याधिकरणम् ।। १ ।।
तत्त्वप्रकाशिका
ननु यदि बाह्यार्थजन्याः स्वाप्नविषया न भवन्ति तर्हि तेषां सत्त्वं न प्राप्नोति शुक्तिरजतादिवदित्याशङ्कां परिहरत्सूत्रं पठित्वा व्याचष्टे ।। सूचकश्चेति ।। स्वप्नविषयाणां बाह्यसाधनजन्यत्वाभावेऽपि न सत्त्वहानिः । शुभाशुभसूचकत्वेन सत्त्वस्यैव निश्चितत्वात् । न ह्यविद्यमानं शाकुनं कस्यचित्सूचकमिति भावः । स्वाप्नार्थानां भावाभावसूचकत्वमेव कुत इत्यत आह ।। यदेति ।। काम्येषु कर्मसु क्रियमाणेषु यदा यदि स्त्रियं पश्यति तत्र तर्हि तस्मिन् स्वप्नाख्ये निदर्शने जाते समृद्धिं जानीयादित्यर्थः । एवं ‘पुरुषं कृष्णं कृष्णदन्तं पश्यति स एनं हन्ति’ इत्यादिश्रुतिश्चोदाहर्तव्या इति सूचितमिति शेषः । न च मन्तव्यं चन्द्रमा इवादित्यो दृश्यते इति भ्रान्तार्थस्यापि सूचकत्वं श्रूयत इति । अन्यथाज्ञातस्याधिष्ठानस्यैव सूचकत्वाभिधानात् । न चैवमत्रोक्तिरस्ति । न चात्राधिष्ठानमस्ति । आत्मनः पृथक् प्रतीतेः । अतः स्वप्नस्य भगवदधीनत्वसिद्धेर्महामाहात्म्यं तस्येति युक्ता तत्र भक्तिरिति सिद्धम् ।। ४ ।। अ० १ ।।
 
भावदीपः
।। ॐ सूचकश्च हि श्रुतेराचक्षते च तद्विदः ॐ ।। ४ ।। तेषां सत्त्वं न प्राप्नोतीति ।। अजन्यत्वजन्यत्वकल्पितत्वपक्षेषु अजन्यत्वस्य प्राङि्नरासाज्जन्यानां करितुरगादीनां बाह्योपादानकत्वोपलम्भेनात्र तदभावे जन्यत्वायोगेन कल्पितत्वमेव परिशेषात्प्राप्नोतीत्यर्थः । भाष्यं व्याचष्टे ।। स्वप्नेत्यादिना ।। भावाभावेति ।। भूत्यभूतीत्यर्थः । इत्यादीति भाष्यस्थादिपदोपात्तामशुभसूचकत्वश्रुतिं स्वयमाह ।। एवमिति ।। ननु कथं स्वाप्नार्थानां शुभाशुभसूचकत्वेन सत्यत्वं यदेति च्छान्दोग्यश्रुतौ पुरुषं कृष्णमित्यैतरेयश्रुतौ च स्त्रियं पश्यतीति कृष्णं कृष्णदन्तं पश्यतीति स्त्रीकृष्णकृष्णदन्तादिपुरुषदर्शनस्यैव समृद्धिमिति न चिरमिव जीविष्यतीति शुभाशुभसूचकत्वोक्त्याऽर्थानां तत्सूचकत्वानुक्तेः । न च ज्ञानस्य सूचकत्वेऽप्यर्थावच्छिन्नस्यैव सूचकत्वेन विशेषणीभूतार्थानामपि तत्प्राप्तमिति वाच्यम् । रज्जुसर्पादिज्ञानस्य भयकम्पनादिजनकत्वमिवार्थानवच्छिन्नस्यैव ज्ञानस्य शुभादिसूचकत्वोपपत्तेः । यथोक्तं न्यायामृते । असतः साधकत्वाभावे बाधकोद्धारवादे पुरुषं कृष्णं कृष्णदन्तं पश्यतीत्यादिश्रुत्या ज्ञानमेव सूचकं अन्वयव्यतिरेकाभ्यां च स्वाप्नकामिन्यादिज्ञानमेवार्थक्रियाकारीत्युपपत्तेरिति । तथा वस्तुतस्तु अर्थानवच्छिन्नज्ञानमेव हेतुरित्यादि च । उक्तं चानुभाष्ये सर्पभ्रमादावपि हि ज्ञानमस्त्येव तादृशम् । तदेवार्थक्रियाकारि तत्सदेवार्थकारकमिति ज्ञानपादे । न च तत्र सर्पादेरर्थस्यासत्त्वादस्तु ज्ञानमेवार्थक्रियाकारि न त्विहेति युक्तम् । अन्योन्याश्रयापत्तेरिति चेन्मैवम् । स्वाप्नार्थानां शुभाशुभयोर्लिङ्गतयाऽनुमापकत्वात् । लिङ्गे च ज्ञानमात्रस्य लिङ्गाभासेऽपि सत्त्वेन व्यभिचाराज्ज्ञातलिङ्गस्यैवानुमापकत्वात् । उक्तं च तस्मिन्नेव वादे । न चैवमनुमितिं प्रत्यपि हेतुव्याप्त्यादिज्ञानमेव कारणं न तु हेत्वादिरिति वाच्यम् । ज्ञानमात्रस्य हेत्वाभासेऽपि सत्वादिति । प्रमाणपद्धतौ च लिङ्गज्ञानं वा ज्ञातलिङ्गं वा कारणमित्युक्तम् । ज्ञानमेव सूचकमित्यादिन्यायामृतोक्तिस्तु परमतत्वेन वाऽभ्युपेत्यवादेन वा ज्ञाने स्वतो व्यावर्तकविशेषवत्त्वोपपादनाय वेति ।। इति सूचितमिति ।। प्रत्यक्षेण फलोपलम्भाच्चेति सूचितमित्यर्थः । सूचकत्वहेतोर्व्यभिचारमाशङ्क्य निराह ।। न च मन्तव्यमिति ।। अन्यथाज्ञातस्येति ।। विपरीतप्रकारज्ञानाभ्यामुपलक्षिताधिष्ठानस्य वा विपरीतप्रकारोपलक्षितज्ञानविशिष्टाधिष्ठानस्य वेत्यर्थः । अन्यथाऽऽदित्ये चन्द्रमस्त्वं यः पश्यतीति श्रौतनिर्देशापत्तेरिति भावः । एतेन वराह एनं हन्ति मर्कट एनमास्कन्दयतीत्यादिना स्वप्ने असतो जाग्रत्त्वादेरशुभसूचकत्वमस्तीति निरस्तम् । तत्रास्कन्दयितृबाह्यवराहादितादात्म्येन ज्ञानस्य वासनामयसूक्ष्मसत्यवराहादेरेव सूचकत्वादिति । सर्पभ्रमादावपि हीत्याद्यनुभाष्यं तु परमतरीत्या वा अभ्युपेत्यवादेन वा ज्ञानान्यर्थबहिर्भावेनैव स्वतो व्यावर्त्यादिरूपार्थक्रियादिमन्ति न तु न्यायमतादाविव विषयोपाधिमपेक्ष्येति न्यायव्युत्पादनार्थ वा प्रवृत्तमिति भावः । न्यायामृते च ज्ञानस्यैवार्थसाधकत्वादिप्रपञ्चनं सर्पभ्रमादावपि हीत्याद्यनुभाष्योक्तसमर्थनायेति बोध्यम् ।। अत इति ।। स्वाप्नार्थानामुक्तदिशा सत्यत्वादित्यर्थः ।। ४ ।।
 
२. पराभिध्यानाधिकरणम्
।। ॐ पराभिध्यानात्तु तिरोहितं ततो ह्यस्य बन्धविपर्ययौ ॐ ।। ५ ।।
बन्धमोक्षप्रदत्वात्स एव स्वप्नतिरस्कर्ता ।
‘‘स्वप्नादिबुद्धिकर्ता च तिरस्कर्ता स एव च ।
 तदिच्छया यतो ह्यस्य बन्धमोक्षौ प्रतिष्ठिता’’विति कौर्मे ।। ५ ।।

।। इति पराभिध्यानाधिकरणम् ।। २ ।।
 
तत्त्वप्रकाशिका
अत्र भगवत्प्राप्तिसाधनभक्त्यर्थं तस्य स्वप्नतिरोधायकत्वमहिम्नो वर्णनादस्ति शास्त्रादिसङ्गतिः । यदि न तस्यायं महिमा निरूप्यते न तर्हि तत्र निरतिशया भक्तिर्जायत इति वर्णनीयः । प्रकृतः स्वप्नस्य तिरोभावो विषयः । भगवदधीनो न वेति सन्देहः । सर्वस्य तदधीनत्वोक्तिर्विशेषानुक्तिश्च सन्देहबीजम् । न भगवदधीनः स्वप्नतिरोभाव इति पूर्वः पक्षः । बाह्याज्ञानादेव स्वप्नः प्रतीयते । अतस्तद्विज्ञानादेव तत्तिरोभावोऽप्युपपद्यते । शक्तिर्ह्येषा ज्ञानस्य यत्समानविषयाज्ञानं नाशयतीति । अत आलोकेन तमोवज्ज्ञानेनैवाज्ञानस्य निवृत्त्या तन्निमित्तस्वप्नप्रतीत्युपरमे किमीश्वरेणेति न तस्यातिमाहात्म्यमिति ।
सिद्धान्तयत्सूत्रमुपन्यस्य व्याचष्टे ।। परेति ।। परमेश्वरेच्छयैव स्वप्नतिरोधानं न विज्ञानेन । न चाज्ञाननिमित्तत्वात्स्वप्नप्रतीतेस्तत्तिरोधानं ज्ञानेन युक्तमिति वाच्यम् । अज्ञाननिमित्तो बन्धो ज्ञाननिमित्तश्च मोक्षः सुप्रसिद्धः । न च तथापि बन्धमोक्षौ ज्ञानाद्यधीनौ । ज्ञानाज्ञानयोरचेतनत्वेनास्वातन्त्र्यात् । अतो ‘बन्धको भवपाशेन भवपाशाच्च मोचकः’ इत्यादेर्भगवदधीनावेव । तथा ज्ञानाज्ञाननिमित्ततया प्रतीतयोरपि स्वप्नाविर्भावतिरोधानयोः परमात्माधीनत्वमेव । ज्ञानाज्ञानयोरस्वातन्त्र्यात् । ते तु निमित्तमात्रमिति भावः । नेदं दृष्टान्तमात्रमिति भावेनात्र स्मृतिं चोदाहरति ।। स्वप्नादीति ।। अतः स्वप्नतिरोधानस्यापि भगवदधीनत्वसिद्धेस्तस्य महामहिमत्वाद्युक्ता तत्र भक्तिरिति सिद्धम् ।। ५ ।। अ० २ ।।
 
भावदीपः
।। ॐ पराभिध्यानात्तु तिरोहितं ततो ह्यस्य बन्धविपर्ययौ ॐ ।। ५ ।। स्वप्नतिरोधायकत्वमहिम्नो वर्णनादिति ।। स्वप्नतिरोधानस्य बाह्यज्ञानाधीनत्वशङ्कानिरासेनेति भावः । तेन सृष्टिराह हीत्यत्र प्राक् सृष्टिपदेनोपलक्षणतयोपात्तः स्वाप्नविषयाणां निरोधोऽस्तु न तु तस्य सृष्टेरिवेशाधीनत्वं तेन विनापि बाह्यज्ञानेनैव तन्निरोधोपपत्तेरित्याक्षेपात्पूर्वसङ्गतिः सूचिता । भक्त्यर्थमित्युक्तं व्यनक्ति ।। यदीति ।। एवमग्रेऽपि ।। प्रकृत इति ।। उपलक्षणतया सृष्टिपदेन प्रकृत इत्यर्थः ।। सर्वस्येति ।। पूर्वनयेष्विति भावः । यद्वा तत्रापि च तद्य्वापारादिति सूत्रे सर्वं प्रवर्तयतीत्यादिभाष्योक्तश्रुतौ सर्वस्य तदधीनत्वोक्तिरित्यर्थः । अविज्ञानमात्रेण स्वप्नप्रतीत्या ज्ञानशक्त्यैव स्वप्नतिरोधानं नेशेनेत्यन्यत्रोक्तं पूर्वपक्षं व्यनक्ति ।। न भगवदिति ।। बाह्याज्ञानादेवेत्येवकारेण मात्रशब्दार्थो व्याख्यातः । हिशब्देनान्वयव्यतिरेकप्रसिद्धत्वं वा यच्चक्षुषि स्थितं रूपं विष्णोश्चक्षुस्तदुच्यते । शब्दादेरप्यापरोक्ष्ये तद्धेतुर्विश्वनामकम् । तद्गतस्य ततो विष्णोः कण्ठस्थानागमो यदा । तदा स्वप्नो भवेज्जाग्रद्दर्शनं नैव जायते । चक्षुर्निमीलनं च स्यात्सर्वेन्द्रियगुणैस्सहेति षष्ठबृहद्भाष्योक्तप्रसिद्धत्वं वोच्यते । न स्वप्नोऽपि तं विना प्रतीयत इत्यादिना प्रागुक्तदिशा परमेश्वरेण जीवस्य प्रतीयमानोऽपि स्वप्नो बाह्याज्ञानादेव निमित्तात्प्रतीयते न तु तज्ज्ञानान्नापि निमित्तान्तरादित्यर्थः । ततश्च किमित्यत आह ।। अत इति ।। अज्ञानमात्रहेतुकत्वादित्यर्थः । कथमित्यतो ज्ञानशक्त्यैवेत्युक्तशक्तिपदतात्पर्यमाह ।। शक्तिर्हीति ।। अत इति ।। ज्ञानस्याज्ञाननिवृत्तावन्यानपेक्षत्वादित्यर्थः ।। किमीश्वरेणेति ।। स्वाप्नार्थप्रदर्शनादिकार्यं कुर्वन्नपीश्वरः स्वयमीश्वरोऽपि साधनान्युपादायैव साध्यमार्जयति न तु तानि विनापीत्यर्थस्य तदनन्यत्वनये युक्तेः शब्दान्तराच्चेत्यत्र सिद्धत्वात् अत्र च बाह्यज्ञानेन च स्वप्नप्रतीतिनिमित्तस्याज्ञानस्यापगमे निमित्ताभावादेव तत्प्रतीत्युपरमोपपत्तौ नेश्वरेण तत्र कृत्यमस्तीत्यर्थः ।। बन्धेत्यादिभाष्यं सूत्रारूढं दर्शयन् सूत्रार्थमाह ।। परमेश्वरेच्छयैवेति ।। स एवेत्युक्तेः सौत्रस्तुशब्दोऽवधारणार्थो व्याख्यातः । तद्व्यावर्त्यं न विज्ञानेनेति । ईश्वरविनाकृतेन विज्ञानेनेत्यर्थः । पूर्वस्मात्सन्ध्यमित्यनुवर्तत इति भावः । 
ततो ह्यस्येत्यादिशेषं भाष्ये हेतुतयोपात्तमपि यदभिध्याननिबन्धनोऽनादिबन्धमोक्षः स्वप्नतिरोधानशक्तिः किं तस्य वर्णनीया अतः स एव स्वप्नतिरस्कर्तेत्यादिना तत्त्वप्रदीपे स्पष्टं व्याख्यानाद्वा वक्ष्यमाणस्मृत्यनुरोधेन स्फुटत्वाद्वा तदभिध्यानादित्यत्रोक्तरीत्या व्याख्यातप्रायत्वाद्वा तद्व्याख्यानमप्रदर्श्यान्यत्रोक्तज्ञानाज्ञानास्वातन्त्र्यरूपहेत्वन्वयाय बन्धादेरीशाधीनत्वं विवृण्वन्नेव दृष्टान्तपरतयापि प्रागुक्तव्यावर्त्यशङ्कापूर्वं व्याचष्टे ।। न चेत्यादिना ।। अज्ञाननिमित्तो बन्ध इति ।। ईश्वराज्ञानेत्यर्थः । सौत्रहिशब्दार्थः सुप्रसिद्ध इति । अनादिमायया सुप्त इत्यादौ विद्यया च विमुच्यत इत्यादौ चेत्यर्थः । सुतरामस्वातन्त्र्यं वक्तुमचेतनत्वेनेत्युक्तम् । चेतनत्वे कर्तेत्यत्रोक्तन्यायेन कथञ्चिदीशाधीनस्वातन्त्र्यसम्भवादिति ।। अत इति ।। ज्ञानाद्यधीनत्वायोगादित्यर्थः । सौत्रो हिशब्दः प्रमाणसूचकश्चेति भावेनाह ।। बन्धक सति ।। इत्यादेरिति ।। तत्वनिर्णयोक्तवाक्यादित्यर्थः ।। भगवदधीनावेवेति ।। एतेन भाष्योक्तहेतुसमर्थनमपि कृतं भवति ।। तथेति ।। भाष्ये सूत्रांशस्य बन्धमोक्षप्रदत्वादिति हेतुतया व्याख्यानमुपलक्षणमिति भावः । स्वप्नाविर्भावेति दृष्टान्तत्वेनोक्तिः प्रागेव तस्येशाधीनत्वसमर्थनात् । यद्वा दृष्टान्ते बन्धपदस्याप्युक्तेः स्मृतौ स्वप्नादिबुद्धीत्युपादानाच्च सूत्रे तिरोहितमित्युपलक्षणम् । पूर्वपक्षे चाविर्भावस्यापीशाधीनत्वाक्षेप इति भावः । अज्ञानाद्यधीनत्वप्रतीतेर्गतिमाह ।। ते त्विति ।। ज्ञानज्ञाने ।। नेदमिति ।। ततो ह्यस्येत्यादीत्यर्थः । स्वकृतव्याख्यानदिशेति भावः । किं तु हेत्वर्पकमपीति भावेनेति योज्यम् ।। स्मृतिं चेति ।। बन्धमोक्षप्रदत्वादिति स्वकृतव्याख्यानेन समुच्चये चशब्दः । अत एवोत्तरार्धे यतो ह्यस्येति हेतुत्वेनोक्तिरिति भावः । अस्मिन् पक्षे सौत्रो हिर्हेतौ ।। अत इति ।। अस्वतन्त्रतया ज्ञानादेर्निमित्तमात्रत्वात् । अनादिबन्धादिदातृत्वेनेशस्यैव शक्तत्वादित्यर्थः । न केवलमाविर्भावस्येत्यपेरर्थः ।
 अत्र यद्यपि तदभिध्यानादेव तु तल्लिङ्गात्स इत्यत्रानादिबन्धलयकर्तुरीश्वरस्य कैमुत्यसिद्धविश्वलयसामर्थ्येन विश्वसंहर्तृत्वं तस्यैवेत्युक्त्वा रुद्रो माविशान्तक इत्यादेर्निमित्तमात्रमीशस्य विश्वसर्गनिरोधयोः । हिरण्यगर्भश्शर्वश्च कालाख्या रूपिणस्तवेत्यादिना निमित्तमात्रपरत्वोक्त्या ज्ञानादेर्जडत्वेनात्यन्तपारतन्त्र्यान्निमित्तमात्रत्वं कैमुत्यसिद्धमिति न पुनरस्यारम्भो युक्त इति भाति । तथापि स्वप्नाविर्भावस्य बाह्याज्ञानाधीनत्वाद्बाह्यज्ञाने चाज्ञानरूपनिमित्तनाशेनाविर्भावरूपकार्यस्यानुदये तिरोधानस्य स्वत एव सिद्धेर्नेशेन कृत्यम् । तस्यापि निमित्तापेक्षयैवाविर्भावकत्वादिति विशेषशङ्कायां तथा प्राग्बन्धलयस्येशाधीनत्वोक्त्या तस्य विश्वसंहर्तृत्वोक्तिरयुक्ता । बन्धस्याज्ञानाधीनत्वेन ज्ञानेनाज्ञाने निवृत्ते बन्धलयस्य स्वत एव सिद्धेस्तस्येश्वरानधीनत्वात् तस्याभिध्यानादिति श्रुतिरपि औत्याद्युक्तदिशा कथञ्चिदन्यथा योज्येत्यप्याशङ्कायां च सत्यां ज्ञानाज्ञानयोर्जडत्वेनास्वातन्त्र्याद्वन्धमोक्षयोर्द्वयोरपीशाधीनत्वमेव । बन्धको भवपाशेनेत्यादेरित्याद्युक्त्या तस्यापीशाधीनत्वोक्त्या ईश्वरस्यैव स्वप्नतिरोधायकत्वं वक्तुमस्यारम्भः । अत एव टीकायां ज्ञानाद्यस्वातन्त्र्यहेतोर्दृष्टान्ते दार्ष्टान्तिके च संयोजनं कृत्वा बन्धादेरपीशाधीनत्वसमर्थनं कृतम् । उक्तं चानुभाष्ये  जिज्ञासानये ‘नर्ते त्वत्क्रियते किञ्चनेत्यादेर्न हरिं विना । ज्ञानस्वभावतोऽपि स्यान्मुक्तिः कस्याऽपि हि क्वचि’दिति यज्जन्मादिनयादावीश्वरस्य सर्वसंहारबन्धमोक्षाणां कर्तृत्वमुक्तं तदत्राज्ञानादेरस्वातन्त्र्योक्त्या एकेश्वरात्स्वाप्नार्थतत्प्रतीतितिरोधायनोक्त्या च समर्थितं बोध्यम् ।। ५ ।।
३. देहयोगाधिकरणम्
।। ॐ देहयोगाद्वासोऽपि ॐ ।। ६ ।।
देहयोगेन वासो जाग्रदपि तत एव ।
‘स एव जागरिते स्थापयति स स्वप्ने स प्रभुस्तुराषाट् स एको बहुधा भवती’ति कौण्ठरव्यश्रुतेः ।। ६ ।। इति देहयोगाधिकरणम् ।। ३ ।।
 तत्त्वप्रकाशिका
अत्र ईश्वरप्राप्तिसाधनभक्त्यथ• जाग्रत्प्रवर्तकत्वमहिम्नो निरूपणादस्ति शास्त्रादिसङ्गतिः । अस्य च महिम्नोऽवर्णने न निरतिशया भक्तिरुत्पद्यत इति वर्णनीयः । स्वप्ननिरूपणसङ्गता जाग्रदवस्थाऽत्र विषयः । किमीश्वराधीना न वेति सन्देहः । पूर्वोक्तमेव सन्देहबीजम् । न जागरणमीश्वराधीनमिति पूर्वः पक्षः । तस्य कालाधीनत्वदर्शनात् । न च कालस्यास्वातन्त्र्यादयुक्तिः । तदधीनत्वस्य प्रत्यक्षसिद्धत्वात् । न चास्य प्रत्यक्षस्य बाधकमस्ति येन मन्यामहे भ्रान्तमिति । अतो जाग्रदवस्थाया भगवदधीनत्वाभावेन न महामाहात्म्यं तस्येति ।
सिद्धान्तयत्सूत्रं पठित्वा व्याचष्टे ।। देहेति ।। देहाभिमानेन या स्थितिर्जीवस्य जाग्रदवस्था साऽपि पराभिध्यानादेव न कालतः । तस्याचेतनत्वेनास्वातन्त्र्यादिति भावः । जाग्रदवस्थायाः कालाधीनत्वप्रतीतेः कथमीश्वराधीनत्वमित्यत आह ।। स एवेति ।। कालस्यैव तत्प्रवर्तकत्वे श्रुतिविरोधान्निमित्तमात्रविषयं प्रत्यक्षमिति भावः । तुराषाट् वैरिवेगसहः । अतो हरेर्जाग्रत्प्रवर्तकत्वेन महामहिमत्वाद्युक्ता तत्र भक्तिरिति सिद्धम् ।। ६ ।। अ० ३ ।।
 
 
भावदीपः
।। ॐ देहयोगाद्वासोऽपि ॐ ।। ६ ।। जाग्रत्प्रवर्तकत्वेति ।। कालकृतत्वशङ्कानिरासेनेति भावः । तेनास्तु तिरोभावादेरीशाधीनत्वं ज्ञानादेर्निमित्तत्वेनोपपत्तेः न तु जागरणस्य । निर्बाधप्रत्यक्षेणैव कालाधीनत्वावगमादिति शङ्कनात्सङ्गतिस्सूचिता । ज्योतिर्ब्राह्मणब्रह्मणः स समानस्सन्नुभौ लोकावनुसञ्चरतीत्यादिना श्रुतं जाग्रत्प्रवर्तकत्वं ज्योतिर्नय एव सिद्धमिति शङ्का च निरस्ता । अन्यां च सङ्गतिमाह ।। स्वप्ननिरूपणसङ्गतेति ।। स्वाप्नविषयतद्धीतत्तिरोधानानां ईशाधीनत्वोक्तौ बुद्धिस्था जाग्रदवस्थेत्यर्थः । यद्वा षष्ठे काण्वश्रुतौ ज्योतिर्ब्राह्मणे स वा एष एतस्मिन् स्वप्ने रत्वा चरित्वा दृष्ट्वैव पुण्यं च पापं च प्रतिन्यायं प्रतियोन्या द्रवति बुद्धान्तायैवेति स्वाप्नोक्त्यनन्तरं जाग्रदुक्तेः स्वप्ननिरूपणसङ्गतेत्यर्थः । जाग्रदवस्था जाग्रत्त्वेन देहाद्यभिमानेन यज्जीवस्यावस्थानं तदित्यर्थः । जागरितस्येशाधीनत्वोक्तेर्निर्बीजत्ववारणाय कालापेक्षयैव जागरितमित्यन्यत्रोक्तं पूर्वपक्षमेवकारव्यावर्त्यपूर्वं व्यनक्ति ।। न जागरणमिति ।। कालेति ।। अहरादिकालेत्यर्थः । अत एव प्राण इत्यादाविवैवकारः कालापेक्षत्वहेतोर्बलवत्त्वसूचनेन पूर्वस्माद्विशेषशङ्काद्योतक इति भावेन तद्य्वनक्ति ।। न चेत्यादिना ।। अत इति ।। कालाधीनत्वादित्यर्थः ।। भाष्यं व्याचष्टे ।। देहेति ।। स्वदेहेत्यर्थः । फलितमाह ।। जाग्रदिति ।। सापीति ।। न केवलं स्वप्नाविर्भावतिरोभावावित्यर्थः । तत एवेत्येवकारव्यावर्त्यं न कालत इति । अन्यत्रोक्तमेव हेतुमाह ।। तस्येति ।। अत इति ।। अस्वतन्त्रकालाद्यधीनत्वायोगात् स एवेति श्रुतिबलाच्चेत्यर्थः । अत एव न्यायविवरणे चेतनान्तरस्याप्यस्वातन्त्र्यादित्युक्तम् ।। ६ ।।
 
४. तदभावाधिकरणम्
।। ॐ तदभावो नाडीषु तत्श्रुतेरात्मनि ह ॐ ।। ७ ।।
जाग्रत्स्वप्नाभावः सुप्तिः नाडीस्थे परमात्मनि ।
‘आसु तदा नाडीषु सुप्तो भवति’ (छां. उ. ८/६/३)
‘सता सौम्य तदा सम्पन्नो भवती’ (छां. उ. ६/८/१)ति श्रुतेः ।। ७ ।।
।। इति तदभावाधिकरणम् ।। ४ ।।
 
तत्त्वप्रकाशिका
अत्र ईश्वरप्राप्तिसाधनभक्त्यर्थं सुप्तप्राप्यत्वमहिम्नो वर्णनादस्ति शास्त्रादिसङ्गतिः । एतदवर्णने न निरतिशया भक्तिः स्यादतोऽसौ वर्णनीयः । स्वप्नजाग्रद्विचारेऽवशिष्टा सुषुप्तिर्विषयः । भगवदधीनत्वे विवादाभावात् किं परमात्मनि नाडीषु वेति सन्देहः । ‘सता सोम्य तदा सम्पन्नो भवति’ । ‘यत्रैतत्सुप्तः समस्तः सम्प्रसन्नः स्वप्नं न विजानात्यासु तदा नाडीषु सुप्तो भवति’ इति श्रुती सन्देहबीजम् । परमात्मन्येव सुप्तिर्न नाडीष्विति पूर्वः पक्षः । परमात्मनोऽन्यत्रावस्थाने सुप्तस्य दुःखित्वप्रसङ्गात् जाग्रत्स्वप्नयोरिव । न च मुक्तवत्सुप्तस्य दुःखमस्ति । तदा सुखमात्रानुभवात् । न च तत्र प्रमाणाभावः । सुखमहमस्वाप्समित्युत्तरकालीनस्मृतेः । न चाननुभूतं स्मर्यते । न च वाच्यं दुःखाभावः स्मर्यते न सुखमिति । तदनुभवाभ्युपगमे किमपराद्धं सुखेन । दुःखाभावोऽनुमीयते न च स्मर्यत इति चेन्न । पक्षभूतावस्थास्मरणाभावेन तदनुदयात् । आत्मपक्षीकारेऽपि प्रतिज्ञाविशेषणतयाऽवस्थास्मरणस्यावश्यम्भावित्वात् । अतः सुषुप्तौ सुखैकानुभवात्परमात्मन्येव सुप्तिर्न नाडीष्वित्यतस्तत् श्रुतेरप्रामाण्यमिति ।
सिद्धान्तयत्सूत्रमुपन्यस्य व्याचष्टे ।। तदिति ।। सुप्तिर्जीवस्य नाडीषु भवति । न चैवं दुःखप्राप्तिः । परमात्मनि सुप्त्यङ्गीकारात् । न चैकस्योभयत्र सुप्तिर्विरुद्धा । नाडीस्थपरमात्मनि सुप्त्यङ्गीकारेणोभयोपपत्तेः । परमात्मन्येव किं न स्यात् सुप्तिः किं नाडीस्थविशेषणेनेति चेत् । न । उभयविधश्रुतेरन्यथानुपपत्तेः । एवं च सति तदुपपत्तेः । एवं चाभ्युपगमेनोपपन्नेन प्रमाणभूतश्रुतिद्वयव्यवस्थोपपत्तौ तदनभ्युपगमे सर्वत्राप्यव्यवस्थैवेत्यतिप्रसङ्ग इति भावः । सुप्तः प्राप्तः । अतः परमात्मनो नाडीस्थस्य सुप्तप्राप्यत्वमाहात्म्यवत्त्वाद्युक्ता तत्र भक्तिरिति सिद्धम् ।। ७ ।। अ० ४ ।।
 
भावदीपः
।। ॐ तदभावो नाडीषु० ॐ ।। ७ ।। सुप्तप्राप्यत्वेति ।। नाडीस्थरूपविशेषात्मकस्य भगवत इति योज्यम् । तेनेक्षतिकर्मव्यपदेशात्स इत्यत्र सदेव सोम्येति वाक्यस्थसन्नामसमन्वयोक्त्या वा स्थानं लिङ्गमनुग्रह इति तत्रत्यानुभाष्योक्तेः सन्नामसमन्वयद्वाराऽनेक प्रकरणजातस्थानसमन्वयोक्त्या वा तत्स्थानमध्यस्थसुप्तप्रकरणगतसतासोम्येति वाक्योक्तसुप्तप्राप्यत्वमहिम्नोऽपि लाभाद् व्यर्थोऽयमारम्भ इति निरस्तं बोध्यम् । तस्यात्र प्रपञ्चनात् । प्रपञ्चनं च नाडीषु सुप्त इति सता सोम्येति च छन्दोगश्रुत्यर्थव्यवस्थोपपादनार्थम् । सङ्गतिमाह ।। स्वप्नेति ।। श्रुतिषु निर्दिष्टासु वा जीवे लोकप्रसिद्धासु वा तिसृष्ववस्थासु स्वप्नजाग्रद्विचार इत्यर्थः । एतेन जाग्रदादौ दुःखस्याप्यनुभवेन जीवस्य ईशादन्यत्रावस्थानेऽपि न सुप्तस्य सुखमात्रानुभवेनान्यत्रावस्थानं किन्त्वीश एवेत्यर्थोपपादकत्वात्स्वप्नजाग्रदुक्त्यनन्तरं सुप्तप्राप्यत्ववर्णनमिति सङ्गतिरपि सूचिता । भाष्ये तदभावोऽस्य पराभिध्यानादेवेति योजनानुक्तौ बीजमाह ।। भगवदधीनत्व इति ।। कालादेरस्वातन्त्र्येणाऽन्याधीनत्वशङ्काप्रापकाभावादिति भावः ।। परमात्मनीति ।। परमात्मन्येव नाडीष्वपि वेत्यर्थः । अन्यथा परमात्मनि नाडीषु वेति सन्देहे नाडीस्थपरमात्मनीति सिद्धान्तस्य व्यधिकरणतापत्तेः । अत एव परमात्मन्येवेति पूर्वपक्षोक्तिः । यद्वाऽत्र वाऽत्र वेति सन्देहेऽत्रैवेति प्राप्ते उभयत्रापीति सिद्धान्तोपपत्तेरेव सन्देहोक्तिः । यद्वा परमात्मनि नाडीषु वा उभयत्र वेत्यपि कोटिर्ध्येया । तथा दुःखित्वप्राप्तेरेकस्योभयप्राप्तेर्विरुद्धत्वाच्च नोभयत्र प्राप्तिरित्यपि पूर्वपक्षोऽग्रे ध्येयः ।
।। यत्रेति ।। यदा एतत्सुप्तः एष सुप्तः समस्तः उपसंहृर्तेद्रियवृत्तिः । प्रतिशरीरं नाडीभेदाद्बहुवचनम् । अन्यथा तन्नाडीसंस्थितं विष्णुं मध्ये जीवः प्रपद्यत इत्यष्टमच्छान्दोग्यभाष्येण ताभिः प्रसृत्य पुरीतति शेत इति चतुर्थे काण्वश्रुत्या सुषुम्नासंस्थितं विष्णुमेति तत्सुप्तिमेष्यतीति द्वितीयाध्यायबृहद्भाष्येण तासां मध्ये सुषुम्ना च तत्र सुप्तिं व्रजत्ययमिति षष्ठाध्यायबृहद्भाष्येण च विरोधादित्येके । मध्ये सुषुम्ना विज्ञेया वज्रिकाऽऽर्या प्रकाशिनी । वैद्युता ब्रह्मनाडीति सैव पञ्चप्रभेदिनीति तन्त्रसारोक्तेस्तदभिप्रायेण बहुवचनमित्यन्ये । जीवपरत्वज्ञापनाय पूर्वांशोक्तिः ।। श्रुती इति ।। न चैवं श्रुत्यविगानपरपादान्तर्भाव इति शङ्क्यं श्रुत्यविगानस्य फलत्वेऽपि सुप्तिचिन्तात्वेनात्र निवेशोपपत्तेः । परमात्मनोऽन्यत्रावस्थाने दुःखित्वप्राप्तेर्नाडीषु सुप्तिर्न भवतीत्यन्यत्रोक्तं व्यनक्ति ।। परमात्मन्येवेति ।। एतेन नाडीषु सुप्त्यभावे निराश्रया सुप्तिः स्यादिति निरस्तम् । अन्यत्र नाड्याम् ।। जाग्रदिति ।। यद्यपि जाग्रदादावपीशादन्यत्रावस्थानं जीवस्य न भवति । हृदये सर्वशो व्यापी प्रादेशः पुरुषोत्तमः । जीवानां स्थानमुद्दिष्टः सर्वदैव सनातनः । हृत्कर्णिकामूलगतः सोऽङ्गुष्ठाग्रप्रमाणकः । मूलेश इति नामास्मिन् सर्वे जीवाः प्रतिष्ठिता इति षष्ठबृहद्भाष्योक्तेः । तथाऽपि अङ्गुष्ठमात्रे पुरुषे कर्णिकाग्रस्थिते हरौ । प्रविशन्ति सुषुप्तौ तु प्रबुध्यन्ते ततस्तथेति स्मृत्या हृदयस्थात्पराज्जीव इति वक्ष्यमाणस्मृत्या च रूपविशेषमवस्थानविशेषं वाऽभिप्रेत्यैवमुक्तम् । तदुक्तं षष्ठे बृहद्भाष्ये सदा प्रतिष्ठितानि भवन्ति विशेषतोऽपि प्रतिष्ठितानि सुप्ताविति ।। सुखमात्रानुभवादिति ।। प्राज्ञेनात्मना सम्परिष्वक्तो न बाह्यं किञ्चन वेद नान्तरमिति श्रुतिस्तु मनोवृत्तिसुखदुःखाद्यनुभवाभावपरा । अत्राऽपि मात्रपदेन दुःखाद्येव व्यावर्त्यं बोध्यम् । नात्मानं न परांश्चैव न सत्यं नापि चानृतम् । प्राज्ञः किञ्चन संवेत्तीति श्रुतौ किञ्चन संवेत्ति किञ्चिन्न संवेदयेत्प्राज्ञ इति किञ्चित्पदेनापि दुःखाद्येव व्यावर्त्यम् । अन्यथा प्राज्ञः संवेदयेत्किञ्चिज्जीवकालतमो विना । सुप्त्यवस्थां सुखं वापि नान्यत्किञ्चित्प्रदर्शयेदिति माण्डूकभाष्योक्तस्मृतिविरोधादिति भावः ।। स्मृतेरिति ।। तत्स्वरूपमुक्तमस्माभिर्जिज्ञासानये । 
स्वरूपसुखहीनानां तादृशस्मृतेर्गतिसूचनाय शङ्कामाह ।। न वाच्यमिति ।। सुखस्वरूपजननाभिप्रायेणाह ।। किमपराद्धं सुखेनेति ।। पुंस्त्वादिवदित्यत्रोक्तन्यायेन स्वरूपसुखादेस्तदापि भावात् । न च नित्योपलब्ध्यनुपलब्धीत्युक्तदिशा अविद्यावृतत्वात् न भानमिति शङ्क्यम् । परमेश्वरसन्निधानसामर्थ्योद्भूतं सुखं आत्मस्वरूपज्ञानेनानुभवतीति षट्प्रश्नभाष्यटीकोक्तदिशा तदनुभवोपपत्तेरिति भावः । तार्किकरीतिमाशङ्क्य निराह ।। दुःखाभाव इति ।। सुप्त्यवस्था दुःखहीनेति वा सुप्त्यवस्थावान् जीवो वा न दुःखवान् तद्धेत्वप्रियज्ञानादिशून्यत्वाद्यदेवं तदेवमित्यादिरूपेणानुमीयत इत्यर्थः ।। अत इति ।। सुखाभावानुमित्ययोगादौत्तरिकानुस्मृत्यन्यथानुपपत्तिबलादन्यत्रावस्थाने दुःखित्वप्रसङ्गाच्चेत्यर्थः । सुखैकेत्युक्तार्थम् ।। सूत्रार्थमाह ।। सुप्तिरिति ।। अस्येत्यनुवृत्तस्यार्थो जीवस्येति । तत्वप्रदीपे तूत्तरसूत्रे यतस्तस्मिन्परमात्मनि सुप्तिस्तदभिध्यानादेवेत्यनुवादादत्र तदभावोऽस्य पराभिध्यानादेवेति योजनाऽभिमता । नाडीस्थे परमात्मनीत्येतद् व्याचष्टे ।। न चैकस्येत्यादिना ।। नाडीस्थेति ।। न चाङ्गुष्ठमात्रे पुरुषे कर्णिकाग्रस्थिते हरौ । प्रविशन्ति सुषुप्तौ त्विति बृहद्भाष्योक्तस्मृतिविरोध इति शङ्क्यम् । मन्दिरे मणिमालेतिवत् तस्यान्ते सुषिरं सूक्ष्मं तस्मिन्त्सर्वं प्रतिष्ठितमितिवच्च कर्णिकाग्रस्थनाडीस्थपरमात्मनीत्युपपत्तेः । न च देहाङ्गुष्ठमितो देहे जीवाङ्गुष्ठमितो हृदि । जीवस्य स तु विज्ञेयो जीवाद्भेदेन मुक्तय इति काठकभाष्योक्तेर्देहाङ्गुष्ठमानस्य रूपस्य यथा केशः सहस्रधा भिन्न एवमस्यैता हिता नाम नाड्य इति वाजसनेये षष्ठाध्यायोक्त्यातिसूक्ष्मतमनाडीस्थत्वायोग इति वाच्यम् । अचिन्त्यशक्त्याऽल्पश्रुतेरित्यत्रोक्तदिशोपपत्तेः । उभयस्वीकारोपपत्तौ मानस्य क्लृप्त्यकारणमित्यव्यवस्थितिदोषादतिप्रसङ्गादित्यन्यत्रोक्त्यनुरोधेन इति श्रुतेरिति भाष्यशेषभावमाह ।। परमात्मन्येवेत्यादिना ।। नाडीषु सुप्त इत्युक्तेः कथमात्मनीत्यत आह ।। सुप्तः प्राप्त इति ।। ।। अत इति ।। श्रुतिद्वयान्यथानुपपत्तिबलादिति उक्तरूपमाहात्म्यवत्त्वे हेतुः । तत्र परमात्मनि ।। ७ ।।
 
५. प्रबोधाधिकरणम्
।। ॐ अतः प्रबोधोऽस्मात् ॐ ।। ८ ।।
यतस्तस्मिन्सुप्तिः ।
‘एष एव सुप्तं प्रबोधयत्येतस्माज्जीव उत्तिष्ठत्येष प्रमातैष परमः’
इति (हि) कौण्डिन्यश्रुतिः ।। ८ ।। इति प्रबोधाधिकरणम् ।। ५ ।।
 
तत्त्वप्रकाशिका
अत्रेश्वरप्राप्तिसाधनभक्त्यर्थं तस्य सुप्तप्रबोधकत्वमहिम्नो वर्णनादस्ति शास्त्रादिसङ्गतिः । भगवतः सुप्तप्रबोधकत्वमहिमाभावे न तस्मिन्निरतिशया भक्तिरुत्पद्येताऽतोऽसौ वर्णनीयः । प्रकृतसुप्तिप्रबोधो विषयः । भगवदधीनो न वेति सन्देहः । सर्वस्य तदधीनत्वोक्तिर्विशेषानुक्तिश्च सन्देहबीजम् । नेश्वरैकाधीनः प्रबोध इति पूर्वः पक्षः । प्रबोधकारणानां भेरीताडनादीनामपि दर्शनात् । न च तेषामकारणत्वे हेतुरस्ति येन जानीमस्तत्प्रतीतिर्भ्रान्तिरिति । अतः परमात्मनः सुप्तप्रबोधकत्वाभावान्न महैश्वर्यमिति ।
सिद्धान्तयत्सूत्रं पठित्वा व्याचष्टे ।। अत इति ।। सुप्तप्रबोधोऽप्यस्मात्परमात्मन एव भवति  । जीवस्य तस्मिन्नेव सुप्तत्वस्य प्रागुक्तत्वात् । न हीश्वरेण स्वान्तर्निवेशितस्तत्प्रेरणामन्तरेणोद्बोद्धुं शक्नोतीति भावः । दृश्यते भेरीताडनादीनामपि प्रबोधहेतुत्वं तदनन्तरं प्रबोधदर्शनात् । अतः कथं भगवदेकाधीन इत्यत आह ।। एष इति ।। सावधारणश्रुतिविरोधान्निमित्तमात्रविषयं प्रत्यक्षमिति भावः । अतः सुप्तप्रबोधकत्वेनातिमाहात्म्यवतो हरेर्भक्तिर्युक्तेति सिद्धम् ।। ८ ।। अ० ५ ।।
 
भावदीपः
।। ॐ अतः प्रबोधोऽस्मात् ॐ ।। ८ ।। सुप्तप्रबोधकत्वेति ।। निर्बाधाक्षसिद्धान्याधीनत्वशङ्कायाः प्रागुक्तसुप्तप्राप्यत्वहेतुनैव निरासेनेति योज्यम् । तेन प्रबोधस्य जागरणैकदेशतया तस्येवास्यापीशाधीनत्वं सिद्धमिति निरस्तम् । एतेन प्रागुक्तमुपजीव्यास्य प्रवर्तनात्सङ्गतिर्ध्येया । प्रकृतेति सुप्तिविशेषणम् । यद्वा सुप्त्युक्त्या तत्प्रबोधो बुद्धिस्थ इति प्रबोधविशेषणम् ।। भगवदिति ।। भगवदेकाधीनो न वेत्यर्थः । प्रबोधस्य पृथगपि कारणदृष्टेः क्वचित्तदेवेति न्यायविवरणे क्वचिदित्युक्त्याऽन्यत्रेश्वरोऽपि कारणमिति सूचितम् । तदनुरोधेन श्रौतावधारणव्यावर्त्यं व्यञ्जयन् साध्यमाह ।। नेश्वरैकेति ।। किन्तु क्वचिदीश्वराधीनः क्वचित्कारणान्तराधीन इत्यर्थः । पृथगपीत्यादिहेत्वर्थमाह ।। प्रबोधेति ।। देहयोगादित्यत्र कालाधीनत्वप्रत्यक्षवन्निमित्तत्वमात्रपरं प्रत्यक्षं किं नेत्यतो वैषम्यमाह ।। न चेति ।। तत्र स एव जागरित इति श्रुतिविरोध एव हेतुरिति भावः ।। अत इति ।। निर्बाधान्याधीनत्वग्राहिप्रत्यक्षबलादित्यर्थः ।। परमात्मन इति ।। परमात्मन एवेत्यर्थः । यद्वा क्वचित्तदेवेत्यन्यत्रोक्त्या यत्र भेरीताडनादिरेव हेतुः नेश्वर इत्यभिमानः तदभिप्रायेण यथान्यासमेवास्तु । अतः सन्देहोऽपि यथान्यास एव उक्तः । नेश्वरैकेति पूर्वपक्षकोट्युक्तिस्तु सार्वत्रिकबोधाभिप्राया ।।  सूत्रार्थमाह ।। सुप्तेति ।। यतस्तस्मिन् सुप्तिरिति भाष्यदिशाऽतःशब्दार्थमाह ।। जीवस्येति ।। तस्मिन्नेव नाडीस्थपरमात्मन्येवेत्यर्थः । तस्य हेतुत्वं व्यनक्ति ।। न हीति ।। अङ्गुष्ठमात्रे पुरुषे कर्णिकाग्रस्थिते हरौ । प्रविशन्ति सुषुप्तौ तु प्रबुध्यन्ते ततस्तथेति स्मृत्यनुरोधात्स्वान्तर्निवेशित इत्युक्तम् । निवेशश्च प्राणद्वारा ज्ञेयः । देहाद्देहान्तरगतौ प्रविशेत्प्राणमेव तु । जीवः प्राणः परात्मानमेवं सुप्तावपि स्फुटमिति स्मृतेः । श्रौतावधारणव्यावर्त्यप्रदर्शनायोक्तं भगवदेकाधीन इति ।। अत इति ।। परमात्मन एव स्वापकत्वादित्यर्थः ।। ८ ।। अ० ५ ।।
 
६. कर्मानुस्मृत्यधिकरणम्
।। ॐ स एव च कर्मानुस्मृतिशब्दविधिभ्यः ॐ ।। ९ ।।
न च केषाञ्चित्स्वप्नादिकर्ता न तु सर्वेषामिति ।
‘एष ह्येव साधु कर्म कारयतीति (कौ. उ. ३/८) कर्मण्यवधारणात् ।
‘प्रदर्शकस्तु सर्वेषां स्वप्नादेरेक एव तु ।
परमः पुरुषो विष्णुस्ततोऽन्यो नास्ति कश्चने’त्यनुसारिस्मृतेश्च ।।
‘एष स्वप्नान्प्रदर्शयत्येष प्रबोधयत्येष एव परम आनन्द’ इति च श्रुतिः ।
‘आत्मानमेव लोकमुपासीते’ (बृ.उ. ३/४/१५)ति च विधिः ।। ९ ।।
।। इति कर्मानुस्मृत्यधिकरणम् ।। ६ ।।
 
तत्त्वप्रकाशिका
अत्र भगवत्प्राप्तिसाधनभक्त्यर्थं सर्वावस्थानां तदधीनत्वमहिम्नो निरूपणादस्ति शास्त्रादिसङ्गतिः । सर्वावस्थानां भगवदनधीनत्वे न तस्मिन्निरतिशया भक्तिर्भवेदतस्तन्निरूपणीयम् । प्रकृतावस्था एवात्र विषयः । किं सर्वजीवानां सार्वकालीना भगवदधीना अथ केषाञ्चित्किञ्चित्कालीना इति सन्देहः । अवस्था भगवदधीना इत्युक्तवाक्यस्योभयार्थसम्भवः सन्देहबीजम् । न सर्वेषां सार्वकालीना अवस्था भगवदधीनाः किं नाम केषाञ्चित्किञ्चित्कालीना इति पूर्वः पक्षः । राजादीनां खण्डेशत्वदर्शनात् । न च लोकविलक्षणमीश्वरस्य सर्वप्रेरकत्वमभ्युपगन्तुं शक्यते । अतिप्रसङ्गात् । न चात्र प्रमाणमस्ति येनादृष्टमपि कल्पयामः । अतः सर्वावस्थाप्रेरकत्वाभावेन न सर्वैश्वर्यं हरेरिति ।
सिद्धान्तयत्सूत्रमुपन्यस्य व्याचष्टे ।। स एवेति ।। स परमात्मैव सर्वावस्थाप्रेरको न तु केषाञ्चित्कादाचित्कावस्थाप्रेरकः । ‘एष ह्येव’ इति सर्वकर्मणां भगवदधीनत्वस्य श्रुतत्वात् । स्वप्नादिप्राप्तेश्च तदन्तर्भावात् ‘प्रदर्शकः’ इति स्मृतेश्च । ‘एष स्वप्नान्’ इति श्रुतेश्च । अवधारणस्य सर्वत्रान्वयेन विवक्षितसिद्धेः । ‘आत्मानमेव’ इति परमात्मन एवोपास्यत्वविधानाच्च । अन्यस्याऽपि प्रेरकस्य सद्भावेऽवधारणानुपपत्तेरिति भावः । चशब्दः पक्षान्तरनिषेधार्थः । स्फुटमभिमतार्थाभिधायकत्वमनुसारित्वम् । अतः सर्वावस्थाप्रेरके महामहिमि्न ईश्वरे भक्तिर्युक्तेति सिद्धम् ।। ९ ।। अ० ६ ।।
 
भावदीपः
।। ॐ स एव च कर्मानुस्मृति० ॐ ।। ९ ।। सर्वावस्थानामिति ।। सर्वेषां जनानां याः स्वप्नादिसकलावस्थाः तासामित्यर्थः । सामान्यचिन्तानन्तरं विशेषचिन्तावसरः । मोहस्य प्रधानावस्थात्वाभावद्योतनाय ततः पूर्वं चास्य निवेश इति भावः ।। किञ्चित्कालीना इति ।। भगवदधीना इति योज्यम् ।। इत्युक्तवाक्यस्येति ।। स्वप्नादिबुद्धिकर्ता च तिरस्कर्ता स एव चेति । स एव जागरिते स्थापयतीति । एष एव सुप्तं बोधयतीत्यादिवाक्यस्येत्यर्थः । स एवेत्याद्यवधारणसत्वेऽपि सर्वेषामित्यादिसर्वशब्दाभावाद्भवत्येवैवं संशय इति भावः । न चेत्यादिभाष्योक्तं स एव चेति सौत्रचशब्दव्यावर्त्यपूर्वपक्षं व्यनक्ति ।। न सर्वेषामिति ।। राजादीनां पृथग्दर्शनादित्यन्यत्रोक्तहेतुमाह ।। राजेति ।। अतिप्रसङ्गादिति ।। कालाज्ञानादिनिमित्तापेक्षां विनापि कुर्यादित्यर्थः । अक्षरनयादौ लोकदृष्टित्यागेनाणुत्व महत्त्वाद्यभ्युपगमवादवदस्त्विहापीत्यतः सूत्रशेषव्यावर्त्यमाह ।। न चेति ।। प्रमाणं चात्र सर्वप्रेरकत्वे नास्ति अणुत्वादौ त्वस्तीति भावः ।। अत इति ।। लोकदृष्ट्यनुसारात्प्रमाणा भावाच्चेत्यर्थः ।। सर्वावस्थाप्रेरकत्वाभावेनेति ।। एतेनाग्रेतनेन अनेन सर्वगतत्वमायामय शब्दादिभ्य इत्यनेन पौनरुक्त्यं निरस्तम् । तत्र सार्वत्रिकसृष्ट्यादिकर्तृत्वोक्तावपीह सर्वावस्थाप्रेरकत्वं नेति शङ्कायां तत्समर्थनात् । उक्तश्चायमर्थभेदः सङ्क्षेपभाष्ये अत्र सर्वावस्थाप्रेरकश्चेति । तत्र तु सर्वदेशेषु कालेषु स एकः परमेश्वर इति ।।  
सूत्रार्थमाह ।। स परमात्मैवेति ।। आत्मनीति प्रकृतात्मपरामर्श इति भावः । एवकारव्यावर्त्योक्तिपरं न चेति भाष्यं व्याचष्टे ।। न त्विति ।। सूत्रभाष्यशेषयोरर्थमाह ।। एष हीति ।। सर्वत्रेति ।। भाष्यादावित्यर्थः । क्वचित् स्वतः सिद्धेन क्वचित्कृतेनेति योज्यम् । न चेत्यादि भाष्यमुत्सूत्रमिति वाऽवधारणार्थपरमिति वा भ्रमनिरासायाह ।। चशब्द इति ।। स एवेत्युक्त्याऽर्थात् प्राप्तस्यापि श्रौतत्वसिध्यर्थं चशब्दादिति भावः । तत्वप्रदीपे तु हेतौ वा चशब्दः । तस्मात्स एव सर्वकर्ता नान्यः न च किञ्चित्स्वभाव एव । स्वभावस्यापि तदधीनत्वादित्यभिप्राय इत्यर्थान्तरं चोक्तम् ।। अत इति ।। कर्मानुस्मृत्यादिबलादित्यर्थः ।। ९ ।। अ० ६ ।।
 
७. मुग्धप्राप्त्यधिकरणम्
।। ॐ मुग्धेऽर्धसम्पत्तिः परिशेषात् ॐ ।। १० ।।
मोहावस्थायां परमेश्वरेऽर्धप्राप्तिर्जीवस्य ।
‘‘हृदयस्थात्पराज्जीवो दूरस्थो जाग्रदेष्यति ।
 समीपस्थस्तथा स्वप्नं स्वपित्यस्मिल्लयं व्रजन् ।।
 यत एवं त्रयोऽवस्था मोहस्तु परिशेषतः ।
 अर्धप्राप्तिरिति ज्ञेयो दुःखमात्रप्रतिस्मृतेरि’’ति वाराहे ।।
सोऽपि तत एवेति सिद्धम् ।
‘‘मूर्च्छा प्रबोधनं चैव यत एव प्रवर्तते ।
 स ईशः परमो ज्ञेयः परमानन्दलक्षण’’ 
इति (हि) कौर्मे ।। १० ।। ।। इति मुग्धप्राप्त्यधिकरणम् (पा. सम्पत्त्यधिकरणम्) ।। ७ ।।
 
तत्त्वप्रकाशिका
सर्वावस्थानां तद्बोधानां चेश्वराधीनत्वे सिद्धे अत्र भगवत्प्राप्तिसाधनभक्त्यर्थं तस्यावान्तरावस्थासंस्थितजीवप्राप्यत्वनिरूपणादस्ति शास्त्रादिसङ्गतिः । अन्यथा निरतिशयैश्वर्याभावेन न तत्र भक्तिरुत्पद्यत इति निरूपणीयम् । अवस्थाविचारप्रसक्तो मोहोऽत्र विषयः । किं जीवस्य ईश्वरे तदन्यत्र वा भवतीति सन्देहः । द्विविधावस्थादर्शनं च सन्देहबीजम् । न मोहो भगवदितरत्र जीवस्येति पूर्वः पक्षः । जाग्रत्स्वप्नयोः पृथगवस्थात्वात् । अन्यथा तत्सङ्कीर्णतापातात् । न चैवं सुप्तिसङ्करप्रसङ्गो दोषः । समानधर्मतया तत्सङ्करस्य गुणत्वात् । अतः परमात्मन्येव मोहो जीवस्येति ।
सिद्धान्तयत्सूत्रमुपन्यस्य प्रतिज्ञांशं तावद्व्याचष्टे ।। मुग्ध इति ।। हेत्वंशं व्याख्यातुं समस्तसूत्रार्थे स्मृतिमुदाहरति ।। हृदयस्थादिति ।। मोहे तावत्परमात्मविदूरत्वसामीप्यप्रवेशार्धप्रवेशाः प्रसक्ता न तावत्त्रयः कल्पा मोहे सम्भवन्ति । जाग्रदाद्यवस्थाधर्मत्वात् । एवं च प्रसक्तप्रतिषेधेऽन्यस्याप्रसङ्गात् परिशिष्टोऽर्धप्रवेश एव मोहे जीवस्य ज्ञायत इति भावः । मोहस्यावस्थात्रयातिरेकित्वे भवेदेतत् । तदेव कुत इत्यत आह ।। दुःखेति ।। न तावत्सुप्त्यन्तर्भावो मोहस्य दुःखानुसन्धानात् । नापि जाग्रत्स्वप्नान्तर्भावः । दुःखात्मकालाद्यतिरिक्तविषयादर्शनादिति भावः । नातिदूरसामीप्यं चिरं नास्तीत्यप्रसङ्गः । मोहेऽर्धप्राप्तिसमर्थनाय परिशेषे प्रकारान्तरप्रदर्शनं चैतत् । न मोहे समग्रप्राप्तिः । दुःखानुसन्धानात् । नाप्यप्राप्तिरेव । अन्यार्थादर्शनात् । अतः परिशेषादर्धप्राप्तिरिति । दूरस्थः अक्षिस्थः समीपस्थः कण्ठदेशस्थः । ‘दक्षिणाक्षिमुखे विश्वो मनस्यन्तस्तु तैजसः’ इत्यादेः सर्वत्र सामीप्यमेवेत्यत उक्तम् ।। हृदयस्थादिति ।। त्रयः तिस्रः । दूरस्थत्वादित्रयः प्रकाराः यत एवमवस्थात्रये विनियुक्ता अतो मोहोऽवस्थेति वा । मोहेऽवस्थानमेव चिन्त्यते तस्येश्वराधीनता कुतो न चिन्त्यते । मोहकारणानां पृथगपि दर्शनादित्यत आह ।। सोऽपीति ।। कर्मानुस्मृत्यादिनैव मोहस्यापि भगवदधीनत्वं सिद्धमतो न चिन्त्यत इत्यर्थः । बाह्यकारणदर्शनं निमित्तविषयमन्यथा विशेषस्मृतिविरोधादिति भावेन तामुदाहरति ।। मूर्छेति ।। अत एव सार्थकोऽयं विचारः । अनिश्चितस्वरूपस्येश्वराधीनताया दुर्ज्ञानत्वात् । अतो मोहावस्थाया अपि भगवदधीनत्वान्मुग्धप्राप्यत्वाच्च महामाहात्म्ये तत्र भक्तिरुपपन्नेति सिद्धम् ।। १० ।। अ० ७ ।।
 
भावदीपः
।। ॐ मुग्धेऽर्धसम्पत्तिः ॐ ।। १० ।। अत्र मोहस्येशाधीनत्वचिन्तामकृत्वा तत्स्वरूपोक्तिरेव कुतः कृतेति शङ्कां निरसितुमाह ।। सर्वेति ।। कर्मानुस्मृत्यादिहेतुभिः प्रागुक्तदिशेति भावः । मोहस्याप्यवस्थात्वेन तदधीनत्वसिद्धेरपि तत एवेति भाष्य एव व्यक्तत्वादिति भावः । एतेन मोहावस्थानियन्तृत्वमहिम्नो मुग्धप्राप्यत्व रूपमहिमान्तरोक्तिरत्रेति वा प्रधानावस्थाचिन्तानन्तरं अवान्तरावस्थाचिन्तावसर प्राप्तेति वा सार्वत्रिकावस्थाचिन्तानन्तरं क्वचित्कावस्थाचिन्तावसरप्राप्तेति वा पूर्वसङ्गतिः सूचिता ।। जीवप्राप्यत्वेति ।। तादृशजीवेनाऽर्धप्राप्यत्वनिरूपणादित्यर्थः । तेन सिद्धान्त इव पूर्वपक्षेऽपि जीवप्राप्यत्वस्यानुमतत्वात्फलाभावाद् व्यर्थेयं चिन्तेति प्रत्युक्तम् । पूर्वपक्षे मोहस्य सुप्तितः पार्थक्याभावेनावान्तरावस्थात्वाभावेन तदवस्थावस्थितजीवप्राप्यत्वमहिम्नोऽभावात्सिद्धान्ते च भावात्फलभेदः । अत एवावान्तरावस्था संस्थितेत्युक्तिः । अन्यथा मुग्धजीवेति वा सुप्त्येकदेशवज्जीवप्राप्यत्वेति वा ब्रूयादिति बोध्यम् । मोहस्योक्तावस्थात्रयानन्यत्वं सिद्धवत्कृत्य सुप्त्यन्तर्भावोऽथ स्वप्नजाग्रदन्तर्भाव इति भावेनाह ।। किमिति ।। मोहे ब्रह्मप्राप्तिरेव पृथगवस्थात्वादित्यन्यत्रोक्तं पूर्वपक्षं हेतुसाध्ययोर्व्याहतिनिरासायावधारणव्यावर्त्यं दर्शयन् शेषोक्त्या हेतुं च विवृण्वन् व्यनक्ति ।। न मोह इति ।। पृथक्पदस्वारस्यसूचिते शङ्कोत्तरे आह ।। न चैवमिति ।। समानेति ।। सर्वेन्द्रियोपरत्यादिरूपसमानधर्मतयेत्यर्थः । तयोस्तत्पृथग्धर्मत्वान्न तत्साङ्कर्यमनुगुणमिति भावः । उक्तार्थं न्यायविवरणोक्तसाध्योपपादकमिति दर्शयन्नुपसंहरति ।। अत इति ।। जाग्रत्स्वप्नयोः पृथगवस्थात्वेन तत्साङ्कर्यस्यायोगात्सुप्तिसाङ्कर्यस्यानुगुणत्वादित्यर्थः ।।  
प्रतिज्ञांशं तावद्व्यचष्ट इति ।। अस्येति आत्मनीति च पदद्वयमनुवर्त्येति योज्यम् ।। समस्तेति ।। हेतुप्रतिज्ञारूपसमस्तसूत्रार्थ इत्यर्थः । मोहस्योक्तावस्थात्रयान्यत्वं सिद्धवत्कृत्य तदसम्भावनां निरसिष्यन् परिशेषमानादर्धप्राप्तित्वावगमादित्यन्य त्रोक्त्यनुरोधेन स्मृतिं व्याचष्टे ।। मोह इति ।। यत एवमित्यन्तस्यार्थः । न तावदिति । मोहस्त्वित्यादेरर्थः ।। एवं चेति ।। त्रयाणां मोहत्वायोगे इत्यर्थः ।। अन्यस्येति ।। नातिदूरसामीप्यमिति वक्ष्यमाणदिशेति भावः । दुःखेति शेषोपयोगमाह ।। मोहस्येति ।। मात्रपदसार्थक्यमाह ।। नापीति ।। दुःखपदमुपलक्षणं मत्वाऽऽह ।। दुःखात्मकालादीति ।। सुप्त्यवस्थातमश्चादिपदार्थः । कालात्माज्ञानसुप्त्यवस्थानां तदा साक्षिवेद्यत्वादिति भावः । नन्वन्यस्याप्रसङ्गादित्ययुक्तम् । विदूरसामीप्यरूपाक्षिकण्ठदेशयोरिवाक्षिकण्ठयोर्मध्यदेशरूपस्य किञ्चिद्दूरत्वस्य तथा हृदयकण्ठयोर्मध्यदेशरूपस्य किञ्चित्सामीप्यस्य च प्रसङ्गसम्भवेन परमात्मविदूरत्वकिञ्चिद्दूरत्वसामीप्यनातिसामीप्यप्रवेशार्धप्रवेशाः प्रसक्ता इति वक्तव्यम् । तथा च कथं परिशेषतोऽर्धप्रवेशो मोह इत्युक्तिरित्यत आह ।। नातिदूरेति ।। दूरं च समीपं च दूरसमीपे अत्यन्तं दूरसमीपे अतिदूरसमीपे तयोर्भावः अतिदूरसामीप्यं तन्न भवतीति नातिदूरसमीप्यं किञ्चिद्दूरत्वं किञ्चित्सामीप्यं च यज्जीवस्य कण्ठाक्षिमध्यदेशस्थत्वादिरूपं तच्चिरकालं नास्ति । दक्षिणाक्षितो हृदयदेशं प्रत्यागमने मार्गमात्रमिति तयोः प्रसक्तिर्नास्तीत्यर्थः । कण्ठाक्षिमध्यदेश एव नातिदूरसमीप्यशब्देनोच्यत इत्यप्याहुः । दुःखमात्रेतिपादं प्रकृतोपयोगितयाऽपि व्याचष्टे ।। मोह इति ।। मात्रपदार्थव्यक्तीकरणं नाप्यप्राप्तिरेवेत्यादि ।। अन्येति ।। प्रागुक्तदुःखाद्यन्येत्यर्थः ।। अत इति ।। समग्रप्राप्त्यप्राप्त्योरयोगादित्यर्थः । स्मार्तपदानामर्थमाह ।। दूरस्थोऽक्षिस्थ इत्यादि ।। 
ननु हृदये प्रतिष्ठितानि भवन्तीति षष्ठगतबृहदारण्यकवाक्येन तथा ‘हृदये सर्वशो व्यापी प्रादेशः पुरुषोत्तमः । जीवानां स्थानमुद्दिष्टः सर्वदैव सनातनः । हृत्कर्णिकामूलगतः सोंऽगुष्ठाग्रप्रमाणकः । मूलेश इति नामास्मिन्सर्वजीवाः प्रतिष्ठिताः’ इति स्मृत्या तथा ‘अवस्थितिवैशेष्यादिति चेन्नाभ्युपगमाद्धृदि हि’ इति सूत्रेण हृदि ह्येष आत्मेति षट्प्रश्नश्रुत्या च जीवस्य सर्वदा हृद्देश एवाऽवस्थित्यवगमात्कथमक्ष्यादिस्थत्वमुच्यत इति चेन्मैवम् । ‘हृदये संस्थितो जीवो विशेषेण हरिः स्वयम् । चक्षुरादिषु रूपाणि जाग्रत्काले तयोस्सदा । बहूनि सन्ति तान्येव यदैकीभावमाप्नुयुः । हृदयस्थेन रूपेण तदा जीवो न किञ्चन । जानाति’ इति षष्ठबृहद्भाष्योक्तस्मृत्या ‘असम्यक्सम्यगिति च ह्यवस्थाभेदतः सुराः । व्याप्त्यव्याप्तियुता ः’इत्याद्यवस्थितिसूत्रभाष्योक्तस्मृत्या चोत्तमानामंशेनाऽक्ष्यादिष्ववस्थाने विरोधाभावात् अन्येषां त्वक्ष्यादिष्वभिमानातिशयेनाऽक्षिस्थ इत्याद्युक्त्युपपत्तेः । उक्तं चैतरेयभाष्ये द्वितीयेऽध्याये । न हि जीवस्याऽक्षिणि पृथक् शिरोबाह्वादिकं विद्यते हृदिस्थमेव हि तस्य रूपं जागरितेऽप्यक्ष्यादिषु विशेषसन्निहितं भवति दीपप्रकाशवत् । अवस्थितिवैशेष्यादिति चेन्नाभ्युपगमाद्धृदि हि गुणाद्वा लोकवदिति सूत्रादिति ।। समीप्यमेवेति ।। अक्ष्यादिस्थविश्वतैजसनामकभगवन्मूर्तिसामीप्यमेव । माण्डूके तथा श्रवणादित्यर्थः । त्रय इति पुल्लिङ्गानुपपत्तेराह ।। त्रयः तिस्र इति ।। अत इति ।। कर्मानुस्मृत्यादिहेतोरप्राप्तेरयोगाच्चेत्यर्थः ।। १० ।। अ० ७ ।।
८. स्थानतोऽप्यभेदाधिकरणम्
स्थानापेक्षया, परमात्मनो(ऽपि) भेदादनुग्राह्यानुग्राहकभाव इत्यत आह–
।। ॐ न स्थानतोऽपि परस्योभयलिङ्गं सर्वत्र हि ॐ ।। ११ ।।
स्थानापेक्षयाऽपि परमात्मनो न भिन्नं रूपम् ।
‘सर्वेषु भूतेष्वेतमेव ब्रह्मेत्याचक्षत’ (ऐ. आ. ३/२/३) इति श्रुतिः ।
‘‘एकरूपः परो विष्णुः सर्वत्रापि न संशयः ।
 ऐश्वर्याद्रूपमेकं च सूर्यवद्बहुधेयत’’ इति (हि) मात्स्ये ।।
‘प्रतिदृशमिव नैकधाऽर्कमेकं समधिगतोऽस्मि विधूतभेदमोहः’ इति च भागवते ।। ११ ।।
 
तत्त्वप्रकाशिका
अत्रेश्वरप्राप्तिसाधनभक्त्यर्थं तस्य सर्वत्र निर्दोषाशेषसद्गुणत्वसमर्थनादस्ति शास्त्रादिसङ्गतिः । स्वगततारतम्ये न तत्र निरतिशया भक्तिर्जायत इति तत्प्रतिषेद्धव्यम् । सर्वावस्थाप्रेरकत्वेन प्रकृतः परमात्मा विषयः । प्रतिशरीरं जाग्रदादिस्थानेषु स्थितः किमन्योन्यं भिन्न उताभिन्न इति सन्देहः । घटादीनां भिन्नत्वदर्शनमाकाशादीनामभिन्नत्वदर्शनं च सन्देहबीजम् । पूर्वपक्षयति ।। स्थानेति ।। सर्वशरीरेषु जाग्रदादिस्थानेषु च स्थितो विश्वादिरूपो हरिरन्योन्यं भिन्न एव । भिन्नस्थानत्वात् घटादिवत् । न चाकाशादिदवदुपपत्तिरिति वाच्यम् । किमीश्वरोऽवयवी पाणिपादाद्यवयवैरनेकस्थान उत समग्ररूपेण वा । नाद्यः । विश्वादीनां सप्ताङ्ग एकोनविंशतिमुख इत्यादिना प्रत्येकं रूपश्रवणात् । द्वितीयेऽसङ्गतो दृष्टान्तः । अतोऽस्त्येव विश्वादीनां भेदः । तथा च भिन्नानां गुणादितारतम्यादनुग्राह्यानुग्राहकभावदर्शनाच्च तत्प्रसङ्गः । एवं च निरतिशयैश्वर्याभावान्न तत्र भक्तिर्युक्तेति भावः ।
सिद्धान्तयत्सूत्रमवतार्य व्याचष्टे ।। अत इति ।। न तत्र तत्राऽऽस्थितो हरिर्मिथो भिन्नः । न च भिन्नस्थानतानुमानविरोधः । सर्वेषु भूतेष्विति श्रुतिविरोधेन बाधितविषयत्वादिति भावः । सर्वेषु भूतेषु चक्षुरादिस्थानेषु एतमेकमेव पूर्णगुणमाचक्षत इत्यर्थः । एकैकदेशतोऽनेकस्थानगतत्वं परस्याविरुद्धं श्रुतिविरुद्धं चेति भावेनोभयत्वमित्यनुक्त्वा उभयलिङ्गमित्युक्तम् । तद्व्याख्यानं भिन्नं रूपमिति । ‘लिङ्गं स्वरूपमुद्दिष्टं लिङ्गं ज्ञापकमेव च’ इति वचनात् । समग्ररूपेणानेकस्थानगतत्वं कथमुपपद्यते हरेरन्यत्राऽदृष्टत्वादित्यत आह ।। एकेति ।। सूर्यदृष्टान्तं स्पष्टयन्नुक्तार्थे स्मृत्यन्तरं चाह ।। प्रतिदृशमिति ।। प्रतिदृशं प्रेरकत्वेनैश्वर्यवशान्नैकधा स्थितमर्कं यथैकमेव समधिगच्छन्ति । तथा भूतानां प्रतिहृदयं सामग्रयेणैश्वर्यबलादनेकधा स्थितमीश्वरमेकं समधिगतोऽस्मीत्यर्थः । मां प्रति मां प्रतीति बहुधा स्थितमिति वा ।। ११ ।।
 
भावदीपः
।। ॐ न स्थानतोऽपि ॐ ।। ११ ।। भेदमात्रनिरासपरत्वभ्रान्तिनिरासाय सर्वत्राशेषदोषोज्खपूर्णकल्याणचिद्गुण इत्यनुभाष्यदिशाऽर्थमाह ।। सर्वत्रेति ।। स्थानेषु रूपेष्विति वाऽर्थः ।। समर्थनादिति ।। स्थानभेदकृतभेदादिशङ्कानिरासेनेति भावः । तेनाऽतोऽनन्तगुण इति सर्वदोषोज्खितस्तस्मादित्यणुभाष्योक्तदिशा निर्दोषाशेषगुणत्वस्य पूर्वाध्यायद्वयेनैव सिद्धेः नेदमारभ्यमिति प्रत्युक्तम् । एतेन हृदयस्थादिति पूर्वत्र जीवस्य स्थानभेदेन जाग्रदाद्यवस्थोक्तौ दक्षिणाक्षिमुखे विश्वो मनस्यन्तस्तु तैजसः । आकाशे च हृदि प्राज्ञस्त्रिधा देहे व्यवस्थितः । विश्वो हि स्थूलभुङि्नत्यं तैजसः प्रविविक्तभुक् । आनन्दभुक्तथा प्राज्ञ इत्यादिश्रुत्या स्थानभेदेनैव विश्वादिरूपस्येश्वरस्य जाग्रदाद्यवस्थाप्रवर्तकत्वोक्तेस्तद्रूपाणामप्यन्योन्यं भेदादि स्यादिति शङ्कनात्पूर्वसङ्गतिरपि ध्येया । सुधायां तु युगपद्भिन्नस्थानत्वेन परमात्मनोऽपि भेदे भिन्नानां च तारतम्यमनुग्राह्यानुग्राहकभावश्चोपलब्ध इति तत्प्रसङ्गोऽपीति कथं स एव चेत्युक्तमित्युक्तिस्तु एतच्चिन्ताफलोक्तिपरा । स्थानभेदाद्विष्णोरपि भेद इत्यन्यत्रोक्त्यनुरोधेन स्थानेति भाष्यं स्थानभेदापेक्षयेत्यर्थमुपेत्य व्याचष्टे ।। सर्वशरीरेष्वित्यादिना ।। 
ननु सर्वत्र प्रसिद्धोपदेशादित्यधिकरणे निचाय्यत्वादेवं व्योमवच्चेति गुणसूत्रे व्योमदृष्टान्तेनैकस्य परमात्मनोऽनेकस्थानेषु स्थितिरुपपादिता । यथोक्तमनुव्याख्याने । महतोऽल्पत्वमपि हि व्योमवत्प्राह वेदवित् । यद्यल्पदेशसंस्थानं न सर्वत्रापि नो भवेत् । स्थितस्य ह्यल्पदेशेषु सर्वगत्वं भवेद् ध्रुवम् । एकत्राप्यनवस्थस्य कुत एवाखिलस्थतेत्यादि । तथा च कथमेवमाशङ्का । हेतोरप्रयोजकत्वादित्यतो व्योमवैषम्योक्त्या प्रागुक्ताक्षेपेण सौत्रलिङ्गपदव्यावर्त्यविवरणेन पूर्वपक्षमुज्जीवयति ।। न चेत्यादिना ।। विश्वेति ।। सप्ताङ्ग एकोनविंशतिमुखः स्थूलभुग्वैश्वानरः प्रथमः पादः । स्वप्नस्थानोंऽतःप्रज्ञः सप्ताङ्ग एकोनविंशतिमुखः प्रविविक्तभुक्तैजसो द्वितीयः पाद इत्यादिना माण्डूके दक्षिणाक्ष्यादिषु जाग्रदादिप्रवर्तकत्वेनोक्तविश्वादीनां प्रत्येकं पाणिपादादिसमग्ररूपश्रवणात् । तथा श्रुतावक्षिस्थस्य तस्य भूरिति शिरः भुव इति बाहू स्वरिति पादावित्युक्तेरित्यर्थः । चत्वारो बाहवः द्वौ पादौ हस्तिमुखत्वादेको मुखकर इति सप्ताङ्गः । वैश्वानरो जागरितस्थानगो गजवक्त्रकः । निर्माता बाह्यसंवित्तेर्जीवानां तदगोचरः । अष्टादशमुखान्यस्य पुमाकाराणि सर्वशः । मध्यमं तु गजाकारं चतुर्बाहुुःपरः पुमान् । पादौ हस्तिकरो हस्ता इति सप्ताङ्ग ईरित इति तद्भाष्योक्तेः ।। 

यद्यप्यत्र सर्वतः पाणिपादं तत्सर्वतोऽक्षिशिरो मुखम् । विश्वतश्चक्षुरुत विश्वतो मुखो विश्वतो बाहुरुत विश्वतस्पात् । इत्यादिना पाणिपादादेरपि व्याप्तत्वोक्तेस्तद्विरोधो वक्तुं शक्यस्तथाप्यस्याल्पश्रुतेरित्यत्रोक्तन्यायेन समाधानस्य स्पष्टत्वाद्वा अणोरणुतरै रूपैः पाणिपादादिसंयुतैः । सर्वत्र संस्थितत्वात्स सर्वतः पाणिपादवान् । इत्यादिना गीतातात्पर्ये त्रयोदशे व्याख्यातत्वेन सप्ताङ्गेतिश्रुतिविरोधोक्त्यैव तुल्यार्थतया तद्विरोधस्याप्युक्तप्रायत्वाद्वा मुखतोऽनुक्तिः ।। दृष्टान्त इति ।। आकाशादिवदुपपत्तिरित्युक्तदृष्टान्त इत्यर्थः । तस्यैकदेशेनैव नानास्थानेषु स्थितेरिति भावः । एतेन विष्णोरपीत्यन्यत्रोक्तवाक्ये व्योमवदनेकस्थानेषु स्थितत्वेनोक्तस्यापि स्थानभेदाद्भेद एवेत्यपि शब्दार्थो दर्शितः ।
 
नन्वेषापि शङ्काऽल्पश्रुतेरिति चेत्तदुक्तमिति दहरनयगुणसूत्रे एव परिहृतेति चेन्न । तत्राऽऽकाशवदंशतोऽनेकत्र वृत्तिरयुक्ता । अंशस्यापि व्याप्तत्वादित्याशङ्कैव श्रुतिबलान्निरस्ता । यथोक्तं तत्र भाष्ये । एष म आत्मांऽतर्हृदये ज्यायानिति श्रुत्युक्तत्वाच्चेति । अत्र तु समग्रावयवरूपैरनेकत्राऽवस्थानं तेषां भेदं विना न युक्तमिति शङ्का निरस्यत इति भेद इति भावः ।। 
एतेनांऽशो नानाव्यपदेशादित्यधिकरणेन पौनरुक्त्यं तत्रैव भगवद्रूपाणां प्रकाशादिवन्नैवं परः स्मरन्ति चेत्यादिना भेदाभावस्योक्तेर्जीवानामीश्वरांशत्वे मत्स्यादिसाम्यमाशङ्क्य जीवानां मत्स्यादिरूपाणां च भगवद्भिन्नाभिन्नांशत्वेन साम्यनिरासस्य तत्र भाष्यादौ स्पष्टत्वादिति निरस्तम् । जीवेन तेषां भिन्नांशत्वोक्तावेव तात्पर्याद्वा मत्स्यादीनां तथात्वेऽप्यक्ष्यादिस्थानभेदेन स्थितानां विश्वादीनां भेदादेवावश्यकत्वमित्यादिविशेषशङ्कानिरासाद्वाऽपौनरुक्त्यादिति ।।
 
यत्तु शास्त्रयोनित्वात् श्रुतेस्तु शब्दमूलत्वादित्यादौ सूत्रे नैषा तर्केण मतिरापनेयेत्यादिश्रुतौ चेश्वरस्य तर्कागोचरत्वोक्तेः कथं स्थानभेदादीश्वरभेदानुमानप्राप्तिरिति । तन्न सर्वकर्तृत्वेन गुणपूर्णत्वाद्यनुमानवत् श्रुतिसमर्पितेश्वररूपेषु स्थानभेदेन भेदानुमानोपपत्तेः । स्वतन्त्रानुमानायोग्यत्वस्यैव प्रागभिधानात् । अन्यथा मीमांसानारम्भापत्तेः । पूर्वोक्तस्यैवात्र प्रपञ्चनाद्वा । भाष्यशेषं योजयति ।। तथा चेति ।। स्थानापेक्षया भेदादित्यस्य निर्बाधे सतीत्यर्थः । भाष्ये भेदादिति हेतुरुपलक्षणमिति भावेन मध्ये हेत्वन्तरमाह ।। भिन्नानामिति ।। समगुणत्वेऽनुग्राह्यत्वादिभावायोगात्तदुपपादकत्वेन गुणशक्तिक्रियादितारतम्येत्युक्तम् । तदुभयोपपादकत्वेन भिन्नानामिति । तत्प्रसङ्गः गुणादितारतम्यादिप्रसङ्ग इत्यर्थः ।। एवं चेति ।। गुणादितारतम्यादौ सतीत्यर्थः ।।
 ननु यद्रूपं सर्वानुग्राहकं पूर्णगुणं च तत्र भक्तिः स्यादेव तावताऽपि बन्धनिवृत्तिसम्भवादिति चेन्मैवम् । तद्रूपमिदमिति निर्णयायोगात् पूर्वं जाग्रदाद्यवस्थाप्रेरकत्वोक्तेर्भक्त्यर्थत्वेन तस्य विश्वतैजसादिनानारूपगतत्वेनैकत्रैव भगवत्यभावेन तदुक्तेर्भक्त्यर्थत्वानापत्तेः । अधिकारिभेदेन विश्वादिरूपाणां तत्तदधिकारियोग्यबिम्बतया सर्वरूपेषु भक्तेरावश्यकत्वादिति भावः ।। 
परमात्मना रूपाणामभेदस्यैव प्रतीत्या रूपाणामन्योन्याभेदाप्रतीतेर्भाष्यसूत्रे तात्पर्यतो व्याचष्टे ।। न तत्र तत्रेति ।। श्रुतिबलात्स्थानानां भेदस्तस्याभेद एवेति व्यवस्थोपपत्तेरित्यन्यत्रोक्त्यनुरोधेन शेषस्य तात्पर्यमाह ।। न चेत्यादिना ।। बाधितेति ।। प्राबल्यमागमस्यैव जात्या तेषु त्रिषु स्मृतमिति तत्वनिर्णयोक्तस्मृतेरदृष्टे विषये आगमस्य प्राबल्यादुपजीव्यत्वाच्चेति भावः । प्रकृतोपयोगितया श्रुत्यर्थमाह ।। सर्वेष्विति ।। भूतपदमुपलक्षणं मत्वाऽऽह ।। चक्षुरादिस्थानेष्विति ।। स एतमेव सीमानं विदार्यैतया द्वारा प्रापद्यतेति पूर्वत्रैतरेये भूतहृदयगुहाप्रविष्टस्य तस्य त्रय आवसथास्त्रयः स्वप्ना इति चक्षुरादिस्थानानामप्युक्तेः । अत एवोत्तरत्र चक्षुर्मय इत्याद्यप्युच्यत इति भावः । एतमित्येकवचनार्थ एकमिति । ब्रह्मेत्याचक्षत इतीतिशब्दः प्रकारवाचीति भावेनाह ।। पूर्णगुणमाचक्षत इति ।। एतमेवाखिलजगद्व्याप्तं पूर्णगुणात्मकमित्यैतरेयभाष्योक्तेरिति भावः । लिङ्गपादे शब्दविशेषादित्यत्र तु ब्रह्मशब्दवाच्यमाचक्षत इत्यर्थोऽभिमतः । भिन्नं रूपमित्यस्य व्याख्येयप्रदर्शनपूर्वमुपयोगमाह ।। एकैकेति ।। परस्याविरुद्धमिति ।। सर्वगतस्यापि परमात्मनो व्योमवदेकदेशतोऽनेकस्थानत्वस्य निचाय्यत्वादेवं व्योमवच्चेत्यत्रैव व्युत्पादितत्वेनाविरुद्धमित्यर्थः । तथा च तत्र विरोधाभावात् न स्थानतोऽपि परस्योभयत्वमिति न वक्तव्यं स्यादिति भावः । तर्हि न स्थानतोऽपि परस्योभयलिङ्गमित्यपि न वक्तव्यमित्यतो व्यावर्त्यविशेषशङ्कां पूर्वपक्ष्युक्तां स्मारयति ।। श्रुतिविरुद्धं चेति ।। सप्ताङ्ग इत्यादिश्रुतिविरुद्धं चेत्यर्थः । वस्तुतस्तु परस्येत्यस्य पूर्वपक्षिण इत्येवार्थः । तावता को दोष इत्यत आह ।। श्रुतीति ।। इत्युक्तमिति ।। सूत्र इत्यर्थः ।। तद्व्यख्यानमिति ।। तथा च सविशेषणे हीति न्यायेन सर्वत्र समग्ररूपेषु सत्सु तेषां भिन्नत्वमात्रं निषिद्धं भवतीति भावः । लिङ्गपदस्य स्वरूपार्थत्वे सप्तमस्कन्धतात्पर्ये द्वितीयाध्यायोक्तं वचनमाह ।। लिङ्गमिति ।। ज्ञापकमेवेत्यन्तोक्त्या न हि स्थानभेदस्तस्योभयत्वस्य लिङ्गं कारणं वा भवतीति तत्त्वप्रदीपोक्तयोजनान्तरमपि बोध्यमिति सूचयति । तेनोभयरूपमित्येव सूत्रेण किं न कृतमिति निरस्तम् । ऐश्वर्यादित्यस्य व्यावर्त्यं कथमुपपद्यत इति । सूर्यवदित्यस्य व्यावर्त्यं अन्यत्रादृष्टत्वादिति । शेषपूर्त्या दृष्टान्तांशं व्याचष्टे ।। प्रतिदृशमिति ।। तमिममहमजं शरीरभाजां हृदि हृदि विष्ठितमात्मकल्पितानामिति पूर्वार्धगतपदानामर्थमाह ।। तथेत्यादिना ।। विशब्दार्थः सामग््य्रेणेति ।। ऐश्वर्यबलादिति ।। आत्मनि चैवं विचित्राश्च हीत्युक्तदिशाऽघटितघटका चिन्त्यशक्तिबलादित्यर्थः । वेरर्थान्तरमनेकधेति । विशेषेण विविधतया च स्थितं विष्ठितमित्युक्तं भवति । अजमित्यस्येश्वरमिति ।। ११ ।।
 
 ।
सूत्रभाष्यम्
।। ॐ न भेदादिति चेन्न प्रत्येकमतद्वचनात् ॐ ।। १२ ।।
‘‘कार्यकारणबद्धौ ताविष्येते विश्वतैजसौ ।
 प्राज्ञः कारणबद्धस्तु द्वौ तु तुर्ये न सिध्यतः’’ (मां. उ. २/१६.)
इति भेदवचनान्नेति चेन्न ।
‘‘एष त आत्माऽन्तर्याम्यमृतः’’ (बृ. उ. ६/७/३) ।
‘‘अयमेव स योऽयमात्मेदममृतमिदं ब्रह्मेदं सर्वम्’’ (बृ. उ. ४/५/१)
‘‘अयं वै हरयोऽयं वै दश च सहस्राणि च बहूनि चानन्तानि च ।
 तदेतद्ब्रह्मापूर्वमनपरमनन्तरमबाह्यमयमात्मा ब्रह्म सर्वानुभूरित्यनुशासनमि’’
(बृ. उ. ४/५/१९)ति प्रत्येकमभेदवचनात् ।। १२ ।।
 
तत्त्वप्रकाशिका
उक्तमाक्षिप्य समादधत्सूत्रमुपन्यस्याक्षेपांशं तावद्व्याचष्टे ।। नेति ।। न विश्वादीनामभेदो वाच्यः । विश्वतैजसयोर्द्विविधबन्धवत्त्वेन प्राज्ञस्यैकबन्धवत्त्वेन तुरीयस्याबन्धवत्त्वेन भेदव्यपदेशात् । तथा चानुग्राह्यादिभाव इति भावः । कार्यभ्रमरूपजाग्रद्बद्धो विश्वः । तत्कारणभ्रमरूपस्वप्नबद्धस्तैजसः । तत्कारणाज्ञानरूपसुप्तिबद्धः प्राज्ञः । कार्यकारणाकारेण द्वावपि बन्धौ तुरीये न स्त इत्यर्थः । परिहारांशं व्याचष्टे ।। नेति ।। नैतत् श्रुतिबलेनेश्वररूपाणां भेदो वक्तव्यः । ‘पृथिव्यन्तर्याम्येव तवान्तर्यामी’ इत्यादिना ‘यश्चायमस्यां पृथिव्यां पुरुषो यश्चायमध्यात्ममयमेव सः’ इत्यादिना च अयं मूलरूप्येव । बहवो हरय इति च भगवद्रूपाणां प्रत्येकं परस्परं मूलरूपेण चाभेदवचनादित्यर्थः । अपूर्वमनपरमाद्यन्तशून्यम् । नान्तर्बहिरन्यद्यस्य तदनन्तरमबाह्यम् । ब्रह्मेत्यनुवादः । सर्वानुभूः सर्वज्ञः । प्रत्येकमित्यादरं सूचयति । तेन चैतत् श्रुतीनां बलवत्त्वम् ।।१२।।
  
भावदीपः
ॐ न भेदादिति चेन्न ॐ ।। १२ ।। नेत्यस्य न परस्योभयलिङ्गमित्यनुवृत्तेनान्वय मुपेत्यार्थमाह ।। नेति ।। द्विविधेति ।। आविद्यकाविद्यारूपकार्यकारणबन्धहेतुतया तद्वत्त्वेनेत्यर्थः । तदधीनत्वादर्थवदिति न्यायादिति भावः ।। एकेति ।। अज्ञानरूपैकबन्धवत्त्वेनेत्यर्थः ।। कार्येति ।। अज्ञानकार्यभूतो यो देहादौ ममताभिमानादिभ्रम इति वा अविद्यारूपप्रकृतिकार्यदेहेन्द्रियादिविषयकोक्तरूपभ्रम इति वाऽर्थः । तद्रूपजागरणेन जीवं बन्धयतीति कार्यभ्रमरूपजाग्रद्बद्ध इत्यर्थः । तदधीनत्वन्यायात् सबन्धयति स दुःखयतीत्यादिश्रुतेः । कार्यकारणबन्धस्य तदधीनत्वतो विभुः । विश्वादिरूपो भगवान् बद्ध इत्युच्यते श्रुतावित्यादिमाण्डूकभाष्योक्तेः । व्यक्तमेतदग्रे बद्धो बन्धादीत्यत्र । उपलक्षणमेतत् कारणभूताऽज्ञानबद्धश्चेत्यपि बोध्यम् । प्राग्द्विविधबन्धवत्त्वेनोक्तेः ।। तत्कारणेति ।। भ्रमकारणाज्ञानेन भ्रमरूपस्वप्नेन च बद्धः । तत्राऽपि स्वातन्त्र्याभिमानादज्ञानस्वाप्नरूपोभयनियन्तेत्यर्थः ।। तत्कारणेति ।। बाह्यान्तरप्रपञ्चगोचरस्वातन्त्र्याभिमानरूपभ्रमकारणेत्यर्थः । बाह्याभ्यन्तरविश्वस्य नाऽभाव उपलब्धेः सन्ध्ये सृष्टिरित्यादिन्यायेन सत्यत्वेऽपि कर्तृत्वादेश्च कर्ता शास्त्रार्थवत्त्वादित्यादिना सत्यत्वेऽपि स्वातन्त्र्यस्याऽसत्यत्वाद् भ्रमत्वं बोध्यम् । उक्तं च पूर्वं भाष्ये प्रमादात्मकत्वाद्बन्धस्येति ।। विवृतं चैतज्जिज्ञासाधिकरणसुधायाम् । मिथ्यात्वं यदि दुःखादेस्तद्वाक्यस्याऽग्रतो भवेदित्येतद्व्याख्यावसरे । एवं खल्वध्यात्मविदां दर्शनम् । क्रियाज्ञाने प्रति कारकान्तराप्रयोज्यत्वादिलक्षणं कर्तृत्वभोक्तृत्वं च परमेश्वरायत्तं आत्मनि स्वतो विद्यत एव । क्रियावेशादिरूपाया विक्रियाया विनाशाद्यहेतुत्वस्य वक्ष्यमाणत्वात् । तस्यापरायत्तत्वावभासोऽविद्यानिमित्तको भ्रम इत्यादि । भाष्यं व्याचष्टे ।। नैतदित्यादिना ।। एष इत्येतच्छब्दार्थः ।। पृथिव्यन्तर्याम्येवेति ।। यः पृथिवीमन्तरो यमयतीति पूर्ववाक्यादिति भावः । ते तवेति याज्ञवल्क्येन गोतमं प्रत्युच्यते । तदेव ब्रह्मेत्युक्त्यैव ब्रह्मत्वप्राप्तेः पुनरयमात्मा ब्रह्मेति ब्रह्मविधिरयुक्त इत्यत आह ।। ब्रह्मेत्यनुवाद इति ।। १२ ।।
 
सूत्रभाष्यम्
।। ॐ अपि चैवमेके ॐ ।। १३ ।।
एवमभेदेनैव । चशब्दादनन्तरूपत्वं चैके शाखिनः पठन्ति ।
‘‘अमात्रोऽनन्तमात्रश्च द्वैतस्योपशमः शिवः ।
 ओङ्कारो विदितो येन स मुनिर्नेतरो जन’’ (मां. उ. ४/७) इति ।
अभेदेऽपि भेदव्यपदेशः स्थानभेदादैश्वर्ययोगाच्च युज्यते ।
ब्रह्मतर्के च–
‘‘बद्धो बन्धादिसाक्षित्वाद्भिन्नो भिन्नेषु संस्थितेः ।
 निर्दोषाद्वयरूपोऽपि कथ्यते परमेश्वर’ इति ।। १३ ।।
।। इति स्थान (तोऽप्य)भेदाधिकरणम् ।। ८ ।।
 
तत्त्वप्रकाशिका
नैतत् श्रुतिबाधो भेदश्रुतेः । ‘तासां कतिपयरूपविषयत्वस्यापि सम्भवात् । अन्तिमश्रुतौ च स्फुटमभेदाप्रतीतेः । अतो भेदश्रुतिबलाद्विश्वादीनां भेद एवेत्याशङ्कां परिहरत्सूत्रमुपन्यस्य व्याचष्टे ।। अपीति ।। विश्वाद्यनन्तरूपाणामभेदेन पठितत्वान्न भेदश्रुतिमालम्ब्य तद्भेदो ग्राह्य इत्यर्थः । च शब्दात्समुच्चितमिति शेषः । अमात्रो भिन्नांशशून्यः पुनरनन्तांशः । द्वैतस्योपशमो मिथ्याज्ञानोपशमकर्ता । ओमित्याक्रियमाण ॐकारः । अभेदेन सहैवेश्वररूपाणां बहुत्वस्य पठित । त्वाच्च न भेदश्रुतिरभेदविरोधिनीति वा । तर्हि का गतिर्भेदव्यपदेशस्येत्यत आह ।। अभेदेऽपीति ।। अक्ष्यादिस्थितो बद्धोऽन्यत्राबद्ध उच्यत इति भावः । अभिन्नेऽपि भेदव्यपदेशोऽचिन्त्यैश्वर्यादित्युक्तम् । अनन्योऽप्यन्यशब्देनेति । अभिन्नस्य स्थानभेदोऽपि कुत इत्यत आह ।। ऐश्वर्येति ।। निर्दोषस्य हरेर्बन्धः कथमित्याशङ्कां परिहर्तुमुक्तार्थे स्मृतिसम्मतिमाह ।। ब्रह्मतर्के चेति ।। निर्दोषोऽपि बद्धोऽद्वयरूपोऽपि भिन्नः कथ्यत इत्यर्थः । अतो हरेः स्वगतभेदशून्यस्य सर्वत्र पूर्णगुणत्वाद्युक्ता तत्र भक्तिरिति सिद्धम् ।। १३ ।। अ० ८ ।।
 
भावदीपः
।। ॐ अपि चैवमेके ॐ ।। १३ ।। शङ्कते ।। नैतत्श्रुतीति ।। सौत्रचशब्दार्थमाह ।। विश्वाद्यनन्तरूपाणामिति ।। एवमित्यस्यार्थो भेदेनेति । भाष्याथ• हेतुत्वेनोपादाय शङ्कां निराह ।। पठितत्वादिति ।। अनन्तांशोऽनन्तरूपः ।। मिथ्येति ।। अन्यथाप्रत्ययो द्वैतं शमयेत्तं यतो हरिरिति ओमित्याक्रियमाणत्वादोङ्कार इति च माण्डूकभाष्योक्तेरिति भावः । पूर्वमभेदेनेति प्रकारे तृतीयां मत्त्वा रूपाणां पठनकर्मत्वमुक्तम् । इदानीं सहयोगे तृतीयामुपेत्य रूपानन्त्यं पठनकर्मेत्याह ।। अभेदेनेति ।। बद्धो जाग्रदादिप्रवर्तकः । अबद्धो बन्धाऽप्रवर्तक इत्यर्थः । सर्वरूपाणामविशेषेण सर्वगुणवत्वेऽपि विशेषबलाच्छक्ति व्यक्तिभावाद्व्यवस्था । अभेदमपि तद्ब्रह्म बहुरूपं विशेषतः । करोति न करोतीति व्यवहार्यं स्वशक्तित इति माण्डूकभाष्योक्तेरिति भावः ।। अनन्योऽपीति ।। अनन्योऽप्यन्यशब्देन तथैको बहुरूपवानित्यानन्दमयाधिकरणे उक्तमित्यर्थः । ऐश्वर्ययोगाच्चेत्येतत्प्रकारान्तरेण व्याचष्टे ।। अभिन्नस्येति ।। एकैकत्र कार्त्स्न्येन विद्यमानस्येत्यपि योज्यम् ।। ऐश्वर्येतीति ।। यथा हि न्यायमते घटत्वादिसामान्यस्याभिन्नस्यैकैकत्र कार्त्स्न्येनास्थितस्याऽनेकघटादिरूपस्थानभेदस्तथेश्वरस्याऽपि एकैकत्राक्ष्यादौ कार्त्स्न्येनाऽवस्थितस्य कण्ठहृदयादिस्थानभेदो युक्तः । आत्मनि चैवं विचित्राश्च हीत्यादावीश्वरे अघटितघटकशक्तिमत्त्वस्य साधितत्वादिति भावः ।। निर्दोषोऽपि बद्ध इति ।। उपपादितमेतन्न्यायेनाऽनुमानिकनये । स्मृतौ साक्षित्वं नाम स्वातन्त्र्येण द्रष्टृत्वम् ।। अत इति ।। सर्वेषु भूतेष्वित्याद्यभेदश्रुतिसद्भावाद्भेदव्यपदेशस्य स्थानभेदेनोपपन्नत्वाच्चेत्यर्थः ।। १३ ।।अ०८।।
 
९. अरूपाधिकरणम्
रूपवत्त्वादनित्यत्वमित्यतो वक्ति—
।। ॐ अरूपवदेव हि तत्प्रधानत्वात् ॐ ।। १४ ।।
प्रकृत्यादिप्रवर्तकत्वेन तदुत्तमत्वान्नैव रूपवद्ब्रह्म । हिशब्दाद् ‘अस्थूलमनण्वि’ (बृ. उ. ५/८/८)त्यादिश्रुतेश्च ।
‘‘भौतिकानि हि रूपाणि भूतेभ्योऽसौ परो यतः ।
 अरूपवानतः प्रोक्तः क्व तदव्यक्ततः पर’ इति मात्स्ये ।। १४ ।।
 
तत्त्वप्रकाशिका
अत्रेश्वरप्राप्तिसाधनभक्त्यर्थं तस्याप्राकृतरूपसमर्थनादस्ति शास्त्रादिसङ्गतिः । अन्यथाऽनित्यत्वादिप्राप्त्या न तत्र भक्तिरुत्पद्यत इति तत्समर्थनीयमेव । यदर्थं महिमा निरूपितः सा भक्तिरेवात्र विषयः । विष्णौ युक्ता न वेति सन्देहः । साधनतयोक्तेषु युक्तायुक्तदर्शनं सन्देहबीजम् । पूर्वपक्षयति ।। रूपवत्त्वादिति ।। न युक्तैव भगवद्भक्तिः । तथा हि । किमसौ रूपवान्न वा । नाद्यः । रूपवत्त्वादनित्यत्वप्रसङ्गात् । यज्ञदत्तादिवत् । अनित्यशरीरे च न भक्तिरुत्पद्यते । ‘अरूपमव्ययं’ ‘तदरूपमनामयम्’ इत्यादि श्रुत्यप्रामाण्यं च स्यात् । न द्वितीयः । रुक्मवर्णं कर्तारं आदित्यवर्णमित्यादिश्रुतेर्वैयर्थ्यापातात् । सौन्दर्यसौलक्षण्याद्यभावापाताच्च । सौन्दर्यादिशून्ये च भक्त्ययोगात् । तदेवमुभयथापि भक्तेरनुपपन्नत्वाद् व्यर्थोऽयं पाद इति भावः ।।

सिद्धान्तयत्सूत्रमवतार्य व्याचष्टे ।। अत इति ।। कर्तव्यैव परमात्मनि भक्तिः । ब्रह्मणो रूपवत्त्वाभावेनानित्यत्वाभावादरूपत्वश्रुत्यवैयर्थ्याच्च । अरूपत्वं कुतः । रूपं हि भवत्प्राकृतं भौतिकं वा भवेत् । न च तद् ब्रह्मणि सम्भवति । तस्य प्रकृत्यादिप्रवर्तकत्वात् । न हि स्वाधीनं स्वात्मानं बध्नातीति भावः । प्रधानत्वादित्यस्योत्तमत्वादिति व्याख्यानम् । उत्तमत्वप्रकारप्रदर्शनं प्रवर्तकत्वेनेति । ननु ब्रह्मणः प्रकृत्यादिसामर्थ्येन बन्धाभावेऽपि स्वेच्छादिनिमित्तेन रूपं किं न स्यादित्यत आह ।। हिशब्दादिति ।। सूचिताया इति शेषः । सूत्रार्थे स्मृतिं चाह ।। भौतिकानीति ।। परः प्रवर्तकत्वेनोत्तमः । अव्यक्ततः परे तत् आव्यक्तिकं च रूपं क्वेत्यर्थः । कैमुत्यं वा ।। १४ ।।
 
भावदीपः
ॐ अरूपवदेव हि ॐ ।। १४ ।। अप्राकृतरूपेति ।। अप्राकृतविग्रहेत्यर्थः । समर्थनात् रूपित्वारूपित्वश्रुत्योर्व्यवस्थाकल्पनेति भावः । एतेन पूर्वत्रोभयलिङ्गपदेन समग्ररूपेणैवेश्वरस्याऽनेकत्रावस्थानमुक्तं तदयुक्तम् । रूपित्वेऽनित्यत्वप्राप्तेरिति शङ्कनात्सङ्गतिः सूचिता । एतेनैव प्रथमाध्याय एव रूपोपन्यासाच्च पुरुषविधमपि चैनमधीयते अन्यभावव्यावृत्तेश्चेत्यादिना भगवतो विग्रहस्य सिद्धत्वात्पौनरुक्त्यमिति निरस्तम् । विशेषशङ्कानिरासेनाऽत्र समर्थनात् । यदपि विकरणत्वान्नेति चेत्तदुक्तमिति सूत्रे युक्तिपाद एवाऽप्राकृतविग्रहत्वं हरेः सिद्धम् । यथोक्तम् । तत्र भाष्ये न तस्य कार्यं करणं च विद्यते इति । तथा सर्वोपेता चेति सामान्यपरिहारेऽपि विशेषयुक्त्यर्थं पुनराशङ्केति च । तथा तत्र टीकायामप्युक्तं न तस्य कार्यमिति पाणिपादादिरहितत्वस्य प्राकृतविषयत्वेनोपपादितत्वादिति । विशेषयुक्तिस्तु प्राकृतशरीराभावेऽपि चिदानन्दाद्यात्मकविग्रहत्वादिरिति चेति तदप्येतेनैव समाहितं बोध्यम् । अरूपित्वश्रुतेः सदृष्टान्तं गत्युपपादनपूर्वकं प्रमाणविशेषकथनेन च तस्यैवात्र समर्थनादिति ।। अन्यथेति ।। प्राकृतशरीरवत्त्वाद्यभ्युपगम इत्यर्थः ।। भक्तिरेवेति ।। सूत्रे अरूपित्वाद्युक्तेर्भक्त्यर्थत्व द्योतनाय सैवात्र विषयतयोक्तेति ज्ञेयम् ।। साधनतयोक्तेष्विति ।। ज्योतिष्टोमचैत्यवन्दनादिषु परलोकसाधनतया वेदे मतान्तरे चोक्तेष्वित्यर्थः । रूपवत्त्वारूपवत्त्व वचनयोर्विरोधादप्रामाण्यमित्यन्यत्रोक्तं पक्षभेदेन योजयितुं विकल्पमुखेन भाष्यं व्याचष्टे ।। किमसाविति ।। अनित्यत्वेति ।। देहनाशाख्येत्यर्थः ।।
 
यत्तु नात्मा श्रुतेर्नित्यत्वाच्च ताभ्य इति सूत्रे द्वितीये नित्यदेहत्वमीश्वरस्य सिद्धम् । यथोक्तं तत्र पूर्वपक्षटीकायाम् । स्वतन्त्रस्यापि लीलया विग्रहग्रहणपरित्यागोपपत्तेरिति । सिद्धान्तटीकायामपि नित्यो नित्यानामिति देहनित्यत्वस्याप्युक्तत्वादिति । तथा च तत्रैवाऽनित्यत्वशङ्काया अपि निरासात्पौनरुक्त्यमिति । तन्न । देहवत्त्वे यज्ञदत्तादिवदनित्यत्वनियमेन नित्यदेहत्वस्याऽयोगादिति तदाक्षेपेणेह शङ्कोत्थानात् । शरीरत्वस्याऽनित्यत्वव्याप्तत्वात् । देहस्याऽप्रकृतत्वसाधनपर्यन्तम नित्यत्वचोद्यस्याऽनिवृत्तेरिति प्रागनिरस्तामन्यत्रोक्तां विशेषाऽऽशङ्कां चाह ।। अरूपमव्ययमिति ।। भाष्ये अनित्यत्वपदेनारूपश्रुत्यप्रामाण्यं चेत्युपलक्ष्यत इति भावः । अशब्दमस्पर्शमरूपमव्ययं तथाऽरसं नित्यमगन्धवच्च यदिति काठके शब्दरसादिसाहचर्येणाऽरूपशब्दस्यशुक्लादिवर्णराहित्यार्थपरतयेक्षतिनये व्याख्यानेऽपि रूपपदस्य विग्रहार्थत्वमुपेत्याऽत्राऽव्ययत्वोपपादकतया तद्राहित्यार्थपरतयोदाहरणमविरुद्धम् । अत एवाऽव्ययमित्युक्तिः । यद्वा लोके शरीरवर्णेनैव श्यामो लोहितः पीत इत्यादिव्यपदेशादिहाऽप्यरूपमिति वर्णसामान्याभावोक्त्या शरीराभाव उपलब्ध इति भावेनाऽरूपमिति श्रुत्युक्तिः । अत एव रूपाभावादेव रूपादिमत्त्वाच्च विपर्ययोऽदर्शनादित्युक्तदोषो नेति वक्तुमव्ययमित्यंशोक्तिः । अन्यथा अनित्यत्वं स्यादेवेति भावः । एवं तदरूपमनामयमित्यपि पूर्ववदुपपादकोपपाद्याशयं व्याख्येयम् । तेन रूपवत्त्वयुक्तेः श्रुत्युपोद्बलितत्वं च सूचितं ध्येयम् ।। रुक्मवर्णमिति ।। न चैतद्वर्णमात्राभिप्रायम् । तथैव रूपोपन्यासादित्यत्रोक्तेः न तु शरीराभिप्रायमिति युक्तम् । कर्तृत्वोपपादकत्वादत एव कर्तारमित्यन्तोक्तिः । अन्यथा सम्बन्धानुपपत्तेश्चेत्यत्राऽशरीरत्वात्तस्य जगता सम्बन्धो न युज्यते कर्तृत्वेनेति भाष्योक्तदिशा कर्तारमित्युक्तकर्तृत्वाभावापत्तेरिति भावः । वर्णपरत्वेऽप्युक्तदिशा देहपरत्वावश्यम्भावाच्च ।। तदिति ।। तस्मात्पक्षद्वयेऽपि बाधकाभावादित्यर्थः ।। छ ।।
फलं वदन् तत्राऽरूपवदिति सूत्रभाष्यांशौ परम्पराहेतुत्वेन योजयति ।। कर्तव्यैवेति ।। प्रकृत्यादीत्यादि व्याचष्टे ।। अरूपत्वमिति ।। रूपं किमिति ।। प्राकृतं भौतिकं वेत्यर्थः ।। अत आहेति ।। अस्थूलमनण्वित्यादिश्रुतिश्च अन्यभावव्यावृत्तेश्चेत्यत्र प्राकृतस्थौल्यादिराहित्यपरत्वेन व्याख्यातत्वात् । प्राकृतस्थूलसूक्ष्मादिवैलक्षण्याज्जनार्दनः । अस्थूलादिरिति प्रोक्त इति बृहद्भाष्योक्तेश्च । तया तादृशरूपाभावोऽवगम्यत इति भावः ।।
 यद्यपि तत्र विरुद्धैर्लक्षणैर्युतम् । ब्रह्मैवेत्यनुभाष्यदिशा अप्राकृतस्थौल्यादिपरत्वमप्युक्तम् । तथाऽप्यत्र तस्य प्रपञ्चनमित्यदोषः । स्मृतौ भौतिकानि हि रूपाणीत्यत्राऽऽव्यक्तिकानि चेत्युपलक्ष्यत इति मत्वाऽर्थमाह ।। तदाऽऽव्यक्तिकमिति ।। उपलक्षणं विनैवार्थमाह ।। कैमुत्यं वेति ।। अव्यक्तमप्यतीत्य वर्तमाने हरावव्यक्तकार्यभूतकार्यं नेति किमु वाच्यमित्यर्थः ।। १४ ।।
 
सूत्रभाष्यम्
।। ॐ प्रकाशवच्चावैयर्थ्यम् ॐ ।। १५ ।।

‘यदा पश्यः पश्यते रुक्मवर्णम्’ (मुं. उ. ३/१/३) । ‘श्यामाच्छबलं प्रपद्ये’ (छां.उ. ८/१३/१) ।
‘सुवर्णज्योति’ (तै. उ. ३/१०) रित्यादिश्रुतीनां च न वैयर्थ्यम् । विलक्षणरूपवत्वात् । यथा चक्षुरादिप्रकाशे विद्यमानेऽपि वैलक्षण्यादप्रकाशादि व्यवहारः।।१५।।
 
तत्त्वप्रकाशिका
ब्रह्मणो रूपाभावे रूपित्वश्रुतिवैयर्थ्यं सौन्दर्याद्यभावश्चेत्याशङ्कां परिहरत्सूत्रमुपन्यस्य व्याचष्टे ।। प्रकाशवच्चेति ।। नारूपित्वेऽपि ब्रह्मणो रुक्मवर्णादिश्रुतिवैयर्थ्यं सौन्दर्याद्यभावश्च । रूपवत्त्वाद् ब्रह्मणः । न च तर्हि तस्याऽनित्यत्वमरूपश्रुतिवैयर्थ्यं चेति वाच्यम् । तद्रूपस्याऽनित्यत्व व्याप्तप्राकृतभौतिकरूपविलक्षणत्वेनानित्यत्वाद्यप्रसङ्गादिति भावः । ननु विलक्षणरूपत्वे कथमरूपित्वश्रुत्यवैयर्थ्यमित्यत आह ।। यथेति ।। यथा गृहान्तर्नयनादिप्रकाशे विद्यमानेऽपि नास्ति प्रकाश इति व्यवहारो भवति । चक्षुरादिप्रकाशस्य लौकिकप्रकाशवैलक्षण्यात् । तथा रूपित्वेऽपि ब्रह्मणो विलक्षणरूपित्वादरूपित्वश्रुत्यवैयर्थ्यमिति भावः । न चैवं रूपशब्दस्य प्राकृतादावेव व्युत्पन्नत्वेन रूपित्वश्रुतिवैयर्थ्यम् । अप्रसिद्धप्रकाशेऽपि परमात्मन्यात्मैवास्य ज्योतिरिति प्रकाशशब्दप्रवृत्तेः ।। १५ ।।
 
भावदीपः
ॐ प्रकाशवच्चावैयर्थ्यं ॐ ।। १५ ।। इत्याशङ्कामिति ।। यद्यपि सूत्रे प्रकाशवदवैयर्थ्यमित्यरूपित्वश्रुतिगतिरेव प्रतीयते । अथाऽपि चशब्देन रूपित्वश्रुतीनां चाऽवैयर्थ्यमित्यस्याभिमतत्वादेवमुक्तम् । एवं च तदर्थं रूपित्वे चारूपित्वश्रुतिवैयर्थ्यमनित्यत्वं चेत्याशङ्कामिति शेषो ध्येयः । वैयर्थ्यमित्येतदुपलक्षणं मत्वा भाष्यमापादकपूर्त्या व्याचष्टे ।। नारूपित्वेऽपीति ।। आदिपदेन श्यामाद्धृदि स्थिताच्छबलं विश्वरूपवन्तं प्रपद्ये इत्यर्थकभाष्योक्तश्रुत्यादिग्रहः । श्यामो हृदि स्थितो विष्णुः शबलो विश्वरूपवान् । जीववर्णो जीवगतो लोहितश्चक्षुषि स्थित इत्यष्टमछान्दोग्यभाष्योक्तेः । विलक्षणरूपत्वादित्युक्तविलक्षणपदस्याऽप्राकृतरूपवत्त्वमित्यन्यत्रोक्तिं भौतिकानीति स्मृत्युक्तिं चानुरुध्याऽर्थं वदन् कृत्यं व्यनक्ति ।। न च तर्हीति ।। चशब्देन केवलमरूपित्वश्रुतीनामवैयर्थ्यमिति समुच्चीयत इति सूचितत्वाद्विलक्षणपदोक्त्या कथमवैयर्थ्यमित्यतो यथेत्यादिभाष्यं शङ्कापूर्वं व्यनक्ति ।। नन्वित्यादिना ।। इत्यादिश्रुतीनां च न वैयर्थ्यमिति भाष्यमरूपित्वे बाधकनिरासपरतया व्याख्याय विलक्षणरूपत्वेऽपि निरर्थकत्वरूपबाधकनिरासपरतयाऽपि व्याचष्टे ।। न चैवमिति ।। कथमित्यतः प्रकाशवदिति सूत्रांशः प्रवृत्तः । तस्य यथेति भाष्योक्तार्थ इव यथाहि तैजसस्यैव प्रकाशस्योज्खितावपि । आत्मैव ज्योतिरित्याह जीवस्येशं श्रुतिस्तथेत्यनुभाष्योक्तार्थान्तरमप्यनुसन्धेयमिति भावेनाऽऽह ।। अप्रसिद्धेति ।। आत्मैवास्य ज्योतिरिति बृहदारण्यकवाक्ये अस्य सुप्तजीवस्याऽऽत्मा परमात्मा ज्योतिर्ज्ञानसाधनमित्यर्थस्य ज्योतिर्दर्शनादित्यत्र प्रथमाध्याय एव निर्णीतत्वादिति भावः । अत्र किञ्चिल्लौकिकरूपसदृशत्वादिति युक्तिस्तु परमतः सेतून्मानेत्यत्रोत्तराधिकरणे विद्वद्व्युत्पत्तितोऽपि च । तैस्तैःपदैश्च भण्यन्ते युज्यते चोपदेशतः । अन्यानन्दादि सादृश्यादानुकूल्यादिना परमित्यनुभाष्योक्तदिशा अत्र टीकायां बुध्यर्थः पादवदिति गुणसूत्रे वक्ष्यमाणदिशा च सुज्ञानेति तामनुक्त्वा दृष्टान्तव्यक्त्यैवोपपादनं कृतम् ।। १५ ।।
 

सूत्रभाष्यम्
।। ॐ आह च तन्मात्रम् ॐ ।। १६ ।।
वैलक्षण्यं चोच्यते रूपस्य विज्ञानानन्दमात्रत्वम् ‘ऐकात्म्यप्रत्ययसारमि’ (मां. उ. २/७) ति ।
‘आनन्दमात्रमजरं पुराणमेकं सन्तं बहुधा दृश्यमानम् ।
तमात्मस्थं येऽनुपश्यन्ति धीरास्तेषां सुखं शाश्वतं नेतरेषामि’ति चतुर्वेदशिखायाम् ।। १६ ।।
 
तत्त्वप्रकाशिका
कथं ब्रह्मणो विलक्षणरूपत्वं येनाऽनित्यत्वादिदोषाभावः । सर्वरूपाणां प्रकृत्याद्यात्मकत्वनियमादित्याशङ्कां परिहरत्सूत्रमुपन्यस्य व्याचष्टे ।। आह चेति ।। न वैलक्षण्यानिरुक्तिर्ब्रह्मरूपस्य । ज्ञानानन्दाद्यात्मकत्ववैलक्षण्यस्यैकात्मेत्यादिश्रुतिसिद्धत्वादिति भावः । प्रधानात्मभाव एव स्वरूपं यस्य तदैकात्म्यम् । प्रत्ययसारं ज्ञानरूपम् । तद्गुणसारत्वादिति प्रकृतौ ज्ञानानन्दौ तद्ग्रहणेन गृह्येते ।। १६ ।।
 
भावदीपः
ॐ आह च तन्मात्रं ॐ ।। १६ ।। सूत्रभाष्ययोरुपात्तचशब्दस्य शङ्कानिवर्तकत्वमर्थ इत्युपेत्याह ।। न वैलक्षण्येति ।। तत्र हेतुत्वेन सूत्रभाष्ये व्याचष्टे ।। ज्ञानेति ।। श्रुतेरैक्योक्तिपरत्वभ्रान्तिनिरासाय एकः प्रधान उद्दिष्ट आत्मा पूर्णत्वतः श्रुतः । तदेवाऽस्य स्वरूपं यदैकात्म्यं तेन कीर्तितम् । प्रत्ययो ज्ञानरूपत्वात्सार आनन्दरूपत इति माण्डूकभाष्यदिशाऽर्थमाह ।। प्रधानेति ।। सार आनन्दरूपत इत्युक्तवपि इहानन्दमात्रमिति श्रुत्युक्त्यवैयर्थ्याय ज्ञानरूपमित्येवोक्तम् । अप्रकृतत्वभ्रमं निराह ।। तद्गुणेति ।। वियत्पादे पृथगुपदेशादित्यधिकरणगुणसूत्रे गुणपदेन प्रकृतावित्यर्थः ।। १६ ।।
 
सूत्रभाष्यम्
।। ॐ दर्शयति चाथो अपि स्मर्यते ॐ ।। १७ ।।
दर्शयति चानन्दरूपत्वं
‘तद्विज्ञानेन परिपश्यन्ति धीरा आनन्दरूपममृतं यद्विभाती’ (मुं.उ.२/२/८) ति।
‘‘शुद्धस्फटिकसङ्काशं वासुदेवं निरञ्जनम् ।
 चिन्तयीत यतिर्नान्यं ज्ञानरूपादृते हरेरि’’ति च मात्स्ये ।। १७ ।।
।। इति अरूपाधिकरणम् ।। ९ ।।
 
तत्त्वप्रकाशिका
नन्वेतत्श्रुत्योर्ज्ञानानन्दाद्यात्मकत्वमेव ब्रह्मणः श्रूयते न त्वानन्दादेर्ब्रह्मरूपत्वम् । अतो रूपित्वश्रुतेर्वैयर्थ्यं सौन्दर्याद्यभावश्चापरिहृत इत्याशङ्कां परिहरत्सूत्रं पठित्वा व्याचष्टे ।। दर्शयति चेति ।। न ज्ञानानन्दयोर्ब्रह्मरूपत्वाश्रवणं येन श्रुतिवैयर्थ्यादिदोषः । यतस्तद्विज्ञानेनेति श्रुतिरानन्दस्य ब्रह्मरूपत्वं च दर्शयति । अथ ज्ञानस्यापि ब्रह्मरूपत्वं शुद्धस्फटिकसङ्काशमिति स्मर्यत इति 
भावः । अतो ज्ञानानन्दादिसुन्दरतरविग्रहे हरौ भक्तिर्युक्तेति युक्तं तन्महिमवर्णनमिति सिद्धम् ।। १७ ।। अ० ९ ।।
 
भावदीपः
ॐ दर्शयति चाथो अपि स्मर्यते ॐ ।। १७ ।। इत्याशङ्कामिति ।। यद्यपि रूपरूपिणोरभेदाद् ब्रह्मणो ज्ञानाद्यात्मकत्वोक्त्या रूपस्याऽपि तत्प्राप्तमेव । तथाऽपि अभेदे विवदमानस्योत्पन्नामित्याशङ्कां परिहरदिति व्याख्येयम् । अविवादिनं प्रति तु स्पष्टार्थं सूत्रम् । अत एव पूर्वसमुच्चायकचशब्दः । अथो इत्यादि सौत्रांशविवरणपरतया शुद्धेत्यादिभाष्यं व्याचष्टे ।। अथेति ।। सौत्रपदप्रतिपदमेतत् । तस्य व्याख्या ज्ञानस्यापीति । ब्रह्मरूपत्वमिति शेषोक्तिः ।। अत इति ।। हरेः प्राकृतादिरूपराहित्यस्य श्रुतियुक्तिसिद्धत्वा द्विलक्षणरूपवत्त्वस्य श्रुत्यादिसिद्धत्वात् रूपित्वारूपित्वश्रुत्योर्भिन्नविषयत्वादिना वैयर्थ्याभावाच्चेत्यर्थः ।। १७ ।। अ० ९ ।।
 
१०. उपमाधिकरणम्
।। ॐ अत एव चोपभा सूर्यकादिवत् ॐ ।। १८ ।।
यस्मादेवं परमेश्वररूपाणां मिथो न कश्चिद्भेदोऽत एव सादृश्याज्जीवस्यापि तथा स्यादिति तस्य प्रतिबिम्बत्वमुक्त्वा चशब्देन भेदं दर्शयति ।
‘‘रूपं रूपं प्रतिरूपो बभूव’’ (बृ. उ. ४/५/१९)
‘‘बहवः सूर्यका यद्वत्सूर्यस्य सदृशा जले ।
 एवमेवाऽऽत्मका लोके परात्मसदृशा मता’’ इत्यादि ।।
अत एव भिन्नत्वतदधीनत्वतत्सादृश्यैरेव सूर्यकाद्युपमा, नोपाध्यधीनत्वादिना ।। १८ ।। इति उपमाधिकरणम् ।। १० ।।
  
तत्त्वप्रकाशिका
अत्र ब्रह्मप्राप्तिसाधनभक्त्यर्थं जीवाभेदनिरासादस्ति शास्त्रादिसङ्गतिः । जीवाभेदे स्वस्मिन्निव परमात्मन्यपि भक्त्ययोगात्स निराकार्यः । प्रकृता भक्तिरेव विषयः । परमात्मनि युक्ता न वेति सन्देहः । युक्तायुक्तसाधनोपदेशः सन्देहबीजम् । न युक्तेति पूर्वः पक्षः । जीवस्य परमात्माभिन्नत्वात् । न हि स्वस्मिन्नेव भक्तिरुपपद्यते । न चाभेदे विवदितव्यम् । जीवः परमात्मनो न भिद्यते चेतनत्वात्तदंशत्वान्मत्स्यादिवदित्यनुमानसिद्धत्वात् । मत्स्यादीनां परमात्मनश्च मिथो न भेद इति प्रागेव सिद्धम् । न च वाच्यं भेदस्य समर्थितत्वान्नाभेदो युक्त इति । सर्वचेतनसमुदायस्येशांशत्वेनैकैकजीवस्य परमात्मना भेदाभेदादभेदेऽपि भेदाविरोधात् । अतः परमात्मभक्तेरयुक्तत्वाद्व्यर्थं तन्महिमवर्णनमिति ।
सिद्धान्तयत्सूत्रमुपन्यस्य पूर्वपक्षं तावदनुवदति ।। अत एवेति ।। यस्मादेवं न स्थानतोऽपीत्युक्त प्रकारेणेश्वररूपाणामीश्वरस्य च मिथोऽभेदः सिद्धः । अतस्तत्सादृश्याच्चेतनत्वादेव जीवस्यापि परमात्माभेदः स्यादिति पूर्वः पक्ष इत्यर्थः । तत्परिहाराय सूर्यकादिवच्चेति पदं व्याचष्टे ।। तस्येति ।। एवं प्राप्ते सूत्रकारो जीवस्येशप्रतिबिम्बत्वहेतुं सूर्यकादिवदित्यनेन दृष्टान्तकथनेनैवोक्त्वा चशब्देन साध्यं भेदं समुच्चिनोतीत्यर्थः । इदमुक्तं भवति । जीवो ब्रह्माभिन्नो न भवति तत्प्रतिबिम्बत्वात् । यो यत्प्रतिबिम्बः स तस्मात् भिन्नो यथा सूर्यकः सूर्यादिति । जीवस्येश्वरप्रतिबिम्बत्वमेव कुत इत्यत आह ।। रूपमिति ।। इत्यादि प्रतिबिम्बत्वं दर्शयतीत्यनुषज्यते । अथ वा यस्मादेवमित्यादि सिद्धान्त एव । तथा हि । यस्मादुक्तरीत्या परमेश्वररूपांशानां ज्ञानैश्वर्यादौ न कश्चिद्विशेषः । अतो जीवस्याऽपि परमेश्वरस्वरूपांशत्वे मत्स्यादिसाम्यात्तद्वज्ज्ञानैश्वर्याद्यविशेषः स्यात् । न चैवम् । ‘अतोंऽशत्वेऽपि जीवो ब्रह्मप्रतिबिम्ब एवेति तस्य प्रतिबिम्बत्वमत एवोपमेति पदैरुक्त्वा तद्धेतुना सूर्यकादिदृष्टान्तेन भेदं चशब्देन समुच्चिनोतीति । अनेन प्राचीनानुमानस्याऽप्रतिबिम्बत्वोपाधिश्च सूचितो भवति । अभेदांश एव विवादात्तन्निरासः । भेदस्यापि सद्भावेन नैश्वर्यादीति चेन्न ब्रह्मस्वरूपानुगतेरावश्यकत्वात् । ऐश्वर्यादेश्च स्वरूपत्वान्मत्स्यादिवच्चेति युक्तिदृष्टार्थ एव श्रुतिः । 
यदुक्तं सूर्यकादिवज्जीवो ब्रह्मप्रतिबिम्ब इति तदयुक्तम् । तथा हि । किमसौ सूर्यकादिवदुपाध्यायत्तत्वादिधर्मा न वा । आद्ये अनित्यत्वादिदोषः । द्वितीये न सूर्यकाद्युपमा सम्भवति । अतः प्रतिबिम्बत्वाभावादुक्तं तदवस्थमेवेत्यत आह ।। अत एवेति ।। न सूर्यकाद्युपमासम्भवो नाप्यनित्यत्वापत्तिः । ‘पृथगुपदेशात्’ ‘सन्ध्ये सृष्टिराह हि’ ‘तद्गुणसारत्वात्’ इत्युक्तैर्भिन्नत्वादिभिः सूर्यकाद्युपमोपपत्तेः । उपाध्यायत्तत्वादिसर्वप्रतिबिम्बधर्मानभ्युपगमेनानित्य त्वाप्रसङ्गात् । यौ हि साध्यसाधनधर्मौ विवक्षितौ तत्सद्भावेनैव दृष्टान्तदार्ष्टान्तिकयोः साम्यमन्यथा सर्वानुमानलोपात् । अत्र च भिन्नत्वं साध्यं तदधीनत्वं तत्सादृश्यं च प्रतिबिम्बपदोक्तं साधनं दृष्टान्तदार्ष्टान्तिकयोरस्तीति न कश्चिद्दोष इति भावः । अतो जीवस्य भिन्नत्वाद्युक्ता भगवति भक्तिरिति युक्तं तन्महिमवर्णनमिति सिद्धम् ।। १८ ।। अ० १० ।।
भावदीपः
ॐ अत एव चोपमा ॐ ।। १८ ।। जीवाभेदेति ।। अस्य भेदाभेदशङ्कानिरासपरत्वेऽपि भेदे विवादाभावेन सूत्रे चशब्देनाऽभेदनिरासरूपसाध्यस्यैवोक्तत्वादभेदेत्येवोक्तम् । यद्वा भेदसहिताऽभेदनिरासादित्यर्थः । प्रतिबिम्बत्वहेतुनेति भावः । तेन न पृथगुपदेशादित्यादिना गतार्थत्वम् । तथा न स्थानत इत्यत्र समग्ररूपेणैव नानास्थानस्थितानामीशांशानामभेदे कथिते अनित्यत्वाद्यापत्त्या रूपमेव तस्य नेति शङ्कायां च निरस्तायां अत्र पुनस्तर्ह्यं शत्वाऽविशेषाद्विश्वाद्यंशवत् जीवरूपांशानामपीशेनाऽभेदोऽस्त्विति शङ्कनाद्वा मत्स्यादिरूपेषु प्राकृतादिरूपराहित्येऽपि जीवसमुदायस्यैव ब्रह्मत्वेन जीवरूपस्वरूपांशेषु प्राकृतादिरूपवत्त्वेनाऽरूपवदित्ययुक्तम् । भेदस्यापि सत्त्वेन न स्थानतोऽपि परस्योभयलिङ्गमित्यप्ययुक्तमिति शङ्कनाद्वा सङ्गतिश्चेति बोध्यम् । भक्त्यर्थमित्युक्तं व्यनक्ति ।। जीवेति ।। स्वस्य परमप्रेमास्पदत्वस्य विश्वजनीनत्वेनात्मनः स्नेहपात्रत्वेऽपि भक्तेर्माहात्म्यज्ञानपूर्वकस्नेहरूपतया तस्य चाऽऽत्मन्यभावात् स्वस्मिन्निवेत्युक्तम् ।। युक्तायुक्तेति ।। पूर्ववद्व्याख्या । फलोक्तिपूर्वमभिप्रेतहेतूक्त्या पूर्वपक्षमाह ।। न युक्तेतीति ।। अत एवोपमेति सूत्रांशविवरणपरं अत इत्यादिभाष्यम् । तत्तु न च चित्त्वादभिन्नत्वं जीवस्येशवदाप्यत इत्यनुभाष्यदिशा व्याचष्टे ।। न चेत्यादिना ।। सादृश्यशब्दार्थश्चेतनत्वात्तदंशत्वादिति । चित्त्वादित्युपलक्षणमिति भावः । एतेन न च परमात्मनो चेतनत्वन्यायसाम्येन जीवस्याप्यभेद इति न्यायविवरणेऽप्युपलक्षणं व्याख्येयमिति सूचितम् । यस्मादित्यादेरत इत्यन्तस्यार्थमाह ।। मत्स्यादीनामिति ।। प्रागेव न स्थानत इत्यत्र । चेतनत्वेन चांशत्वात्समुदायैक्यमापतेत् । अतः पृथक्त्वमुदितं समुदायांशयो र्भवेदित्यनुव्याख्यानोक्तमत्र शङ्कापूर्वकं संयोजयति ।। न च वाच्यमिति ।। पृथगुपदेशादित्यादौ समर्थितत्वादित्यर्थः ।। भेदाविरोधादिति ।। अभेदस्य स्वाभाविकत्वाद्भेदस्य चौपाधिकत्वादिति भावः । एतेन प्रकाशादिवन्नैवं परः स्मरन्ति चेत्यादिभिः सूत्रैः अंशो नानाव्यपदेशादित्यधिकरणे जीवानां भिन्नांशत्वस्य मत्स्यादेः स्वरूपांशत्वस्य च सिद्धत्वात्कथमंशत्वेन मत्स्यादिवदभेदानुमानमिति निरस्तम् । भेदमुपेत्याभेदस्यापि मत्स्यादिरूपेष्विवाऽऽशङ्कनेन भेदाविरोधादिति । फलोक्त्या भाष्यार्थमुपसंहरति ।। अत इति ।। जीवस्य परमात्माभिन्नत्वादित्यर्थः ।। छ ।। 
पूर्वपक्षमिति ।। अत एवोपमेत्यंशेनोक्तमित्यर्थः । आत्मनोक्तत्वादनुवदतीत्युक्तम् । यस्मादित्यादिभाष्यं पूर्वपक्षोपन्यासदशायां विवृतमपि वक्ष्यमाणार्थान्तराऽसङ्कीर्णत्वा याऽक्षरशो व्याचष्टे ।। यस्मादेवमिति ।। एवमित्यस्यार्थो नेत्यादि ।। अत इति ।। अभेदस्य सिद्धत्वादित्यर्थः ।। पूर्वः पक्ष इतीति ।। सूत्रे न भेदादिति चेदित्यत इति चेदित्यनुवर्त्यमिति भावः । सौत्रचशब्दस्याऽन्वयपूर्वमनुवादः सूर्यकादिवच्चेति । पदमिति समुदायाशयम् । पदद्वयमित्यर्थः ।। एवं प्राप्त इति ।। भाष्ये स्यादितीतिशब्दानन्तरं प्राप्त इति शेष इति सूचितम् ।। दृष्टान्तेति ।। सूर्यप्रतिबिम्बसूर्यकदृष्टान्तकथनेनेत्यर्थः । अन्तरङ्गत्वाद् व्याप्त्यादिभावाच्च तस्यैव हेतोर्लाभ इति भावः ।।

ननु कथमत्र प्रयोगप्रकारः । जीवः परमात्मनो भिन्नः प्रतिबिम्बत्वात्सूर्यकादिवदित्युक्तौ सिद्धसाधनतापत्तेरभेद एव विप्रतिपत्तेर्भेदसाधने अर्थान्तराच्चेत्यत आह ।। इदमिति ।। प्रतिबिम्बत्वमेव कुत इति ।। यद्यप्यंशाधिकरणे आभास एव चेति गुणसूत्र एव सिद्धम् । तथापि तदेवाऽत्र भाष्ये श्रुत्युक्त्या दर्शयतीत्यर्थः ।। इत्यनुषज्यत इति ।। पदद्वयमनुवर्तत इत्यर्थः । यत आभासतामेव श्रुतिरस्य वदत्यलमित्यनुभाष्योक्तेरिति भावः । रूपमिति श्रुत्यर्थस्तु आभास एव चेत्यत्र टीकायां व्यक्तः । एतेन प्रतिबिम्बत्वहेतोरसिद्धिरपास्ता । 
यत्तु दर्पणादिसन्निकृष्टाः प्रतिहताः परावृत्ता नयनरश्मयो मुखेन सन्निकृष्टास्तदेव विषयीकुर्वन्ति न ततोऽन्यः प्रतिबिम्बोऽस्तीति प्रतिबिम्बत्वमभेदेनैव व्याप्तमिति विरुद्धो हेतुरिति चोद्यं तत्तु आभासत्वविरोधत इत्यनुभाष्य एवाशङ्क्य निरासाद्वा अत्रैव वक्ष्यमाणवर्णकान्तरेण वा निरस्तप्रायमिति भावः । सूत्राक्षरैरेव प्रतिबिम्बत्वहेतूक्तितत्समर्थनयोर्लाभप्रकारमाह ।। अथवेति ।। यद्वा श्रुत्या प्रतिबिम्बत्वं जीवस्य समर्थ्य युक्त्याऽपि साधयितुमाह ।। अथवेति ।। सिद्धान्त एवेति ।। अत एवोपमेत्यंशस्य सिद्धान्तपरत्वेनैवानुभाष्ये व्याख्यानादिति भावः ।। न चैवमिति ।। एतच्च अशेषशक्तियुक्तश्चेत्स्वातन्त्र्याद्दोषवान्कथमित्यादिनाऽन्यत्र विस्तृतमिति भावः । भाष्यस्थेतिशब्दं हेत्वर्थं मत्वाह ।। अत इति ।। भाष्ये तस्य प्रतिबिम्बत्वमित्यनन्तरमध्याहार्यमाह ।। अत एवोपमेति पदैरिति ।। उक्त्वेत्यतः पश्चादपि शेषमाह ।। तद्धेतुनेति ।। तेन हेतुनेत्यर्थः ।। अनेनेति ।। सूत्रादौ जीवस्य सयुक्तिकं प्रतिबिम्बत्वसमर्थनेनेश्वररूपाणां सर्वसाम्योक्तेर्हेतूकरणेन चेत्यर्थः । यद्वा श्रुत्या युक्त्या च जीवानां प्रतिबिम्बत्वमीश्वररूपाणां तद्राहित्यमिति कथनेनेत्यर्थः । साधनाऽव्यापकत्वसाध्यव्यापकत्वयोः सम्भवादिति भावः ।। उपाधिश्चेति ।। न केवलं प्रतिबिम्बत्वानुमानविरोधश्चेतनत्वाद्यनुमानस्येति चार्थः । अभेदनिरासमात्रेण कथं भेदाभेदवादिभङ्ग इत्यत आह ।। अभेदेति ।। तर्कस्याप्रयोजकत्वमाशङ्क्य निराह ।। भेदस्यापीति ।। औपाधिकभेदस्यापीत्यर्थः ।। मत्स्यादिवच्चेति ।। परमते मत्स्यादिरूपेषु जगदनुग्रहार्थं लीलया विग्रहोपादानेन तदुपाधिकृतभेदे सत्यपि स्वरूपांशत्वेनैश्वर्याद्यविशेषस्तथाऽत्राऽपि स्यादित्यर्थः । दृष्टान्तबलाच्चेति चार्थः । 
यत्त्वस्त्येव जीवेष्वप्यैश्वर्यादि किं तु तिरोहितमस्तीति तदपि मत्स्यादिवच्चेत्युक्त्यैव निरस्तम् । तत्र तत्तिरोधानाभाववदत्राऽप्याऽऽपत्तेरिति । यदपि मत्स्याद्या लीलाविग्रहोपाधिभिन्ना इत्यतिरस्कृतैश्वर्यादि मत्त्वात्तदनुसन्धानवन्तः । जीवास्त्वनाद्यविद्याकामकर्मादिनिबन्धनदेहेन्द्रियाद्युपाधिभिन्ना इति तिरोहितब्रह्मस्वभावत्वान्नानुसन्धानवन्त इति । तदप्ययुक्तम् । हस्तपादाद्युपाधिभेदेऽपि भोक्तुरेकत्वानुसन्धानादित्यादिना तत्वोद्योतोपाधिखण्डनादौ निरासादिति भावः । विस्तृतश्चाऽयमर्थो न्यायामृते द्वितीयपरिच्छेदे । स्वरूपांशत्वे ज्ञानाद्य वैशेष्याद्यापत्तिरित्याद्युक्तयुक्त्यैव प्रतिबिम्बत्वसिद्धेः । अस्मिन्पक्षे भाष्ये रूपमित्याद्युक्तिर्व्यर्थेत्यत आह ।। युक्तीति ।। उक्तार्थद्वये वक्ष्यमाणार्थे च सूत्राक्षरयोजना तन्त्रदीपिकायां व्यक्ता । अथाभासा मुख्यतः सूर्यकादिवत् । यदा तदोपाध्यायत्तरूपाणां नाशिता भवेत् । इत्याशङ्कानिवृत्त्यर्थमाह वेदाधिपः प्रभुः । अत एवोपमेत्येव चान्याभासविशेषिताम् । यदुक्तं तदधीनत्वं सर्वावस्थास्वशेषतः । जीवस्येत्याद्यनुभाष्यदिशा अत एवोपमेत्यंशस्य वर्णकान्तरपरभाष्यशेषमवतार्य व्याचष्टे ।। यदुक्तमिति ।। सूर्यकादिवदिति ।। एतेन अथाऽऽभासा मुख्यतः सूर्यकादिवदित्युक्तदिशा । पूर्वत्र भाष्येऽपि तस्य सूर्यकादिवत्प्रतिबिम्बत्वमुक्त्वा इत्यपि योजना सूचिता । अन्यथा तस्य चशब्दसूचिताऽभेदनिरासरूपसाध्य एव दृष्टान्तोक्त्याऽसदनुवादः स्यात् ।। उपाध्यायत्तत्वादिधर्मेति ।। तन्नाशनाश्यत्वजडत्वतत्कृतविकारादिरादिपदार्थः । धर्मादनिच्केवलादित्यनिच् प्रत्ययः ।। अनित्यत्वादीति ।। कृतहानाकृताभ्यागमादिरादिपदार्थः ।। अत इति ।। यदाभास उपाध्यायत्त ईयते । उपाध्यायत्तताभावादित्यनुभाष्योक्तदिशा प्रतिबिम्बत्वव्याप्तोपाध्यधीनत्वाभावादित्यर्थः ।
ननु यावदात्मभावित्वाच्च न दोषस्तद्दर्शनादित्यत्र जीवचिन्तापेटिकायां बिम्बोपाधितत्सन्निधीनां नित्यत्वेन जीवस्य नित्यत्वोपपादनात्कथमेषा शङ्का । मैवम् । तत्र ज्ञोऽत एवेत्यत्र देहयोगेन जीवोपाध्युत्पत्तावुक्तायां तर्हि देहरूपोपाध्युत्पत्तौ तद्विनाशे च तदुपाधिकस्य प्रतिबिम्बरूपजीवस्याऽप्यनित्यत्वमिति शङ्कायां देहस्य न जीवोपाधित्वं येनानित्यत्वमित्येवोक्तम् । न तु नित्योपाध्यधीनत्वम् । तथैव भाष्यन्यायविवरणयोः प्रतीतेः । तत्वप्रदीपे तथैव व्याख्यानाच्च । टीकायां जीवोपाधिर्द्विधा प्रोक्त इत्यादिवचनोक्तिपूर्वकं तदुक्तिस्तु देहस्य जीवोपाधित्वं नेत्येतत्स्पष्टमुपपादयितुम् । यद्वा अथोपाधयोऽविनाशिनस्तदा प्रत्यक्षादिविरोधः सर्वदा संसारित्वं च स्यादिति सुधोक्तदिशा स्वरूपोपाधौ विप्रतिपत्त्या विशेषशङ्काऽत्रेति भावः । फलोक्तिपूर्वं तत्र हेतुत्वेन सूत्रभाष्ये व्याचष्टे ।। न सूर्यकादीति ।। अत एवेत्यस्याऽप्रकृतपरामर्शित्वभ्रान्तिं निराह ।। पृथगिति ।। उपाध्यायत्तत्वादीति ।। उपपादितमेतदाभास एव चेत्यत्र सोपाधिरनुपाधिश्च प्रतिबिम्बो द्विधेयते । जीव ईशस्याऽनुपाधिरिन्द्रचापो यथा रवेरिति । नन्वेवमतिसाम्याभावाद्दृष्टान्त दार्ष्टान्तिकभावो न स्यादित्यतो नातिसाम्यं निदर्शन इत्यनुभाष्योक्तं तात्पर्योक्त्या व्यनक्ति ।। यौ हीति ।। अन्यथा सर्वसाम्ये । सादृश्यं चेत्युक्त्या प्रत्येकं साधनमिति दर्शितम् ।। प्रतिबिम्बपदोक्तमिति ।। तथा च प्रतिबिम्बत्वादित्यस्य तदधीनत्वात्तत्सदृशत्वाच्चेत्यर्थ इति भावः । इमौ च हेतू प्रागुपपादितावेव सन्ध्ये सृष्टिरित्यादिभिरनेकैः सूत्रैः सप्रमाणं सूत्रकृतेति नासिद्धौ भेदेन व्याप्तावेवेति कृत्वा च न विरुद्धानैकान्तिकत्वादीति भावेनोक्तं न कश्चिद्दोष इति । नन्वथाऽपि बिम्बप्रतिबिम्बयोरैक्यात्सूर्यकादिदृष्टान्तः साध्यसाधनहीन इत्यतो न कश्चिद्दोष इत्येतदुपपादनायोक्तं दृष्टान्तदार्ष्टान्तिकयोरस्तीति । बिम्बप्रतिबिम्बयोर्भेदस्तु सुधायामुपपादित इति भावः । विस्तरस्तु न्यायामृते बिम्बप्रतिबिम्बवादे चन्द्रिकायां चाऽदृष्टानियमादित्यधिकरणे द्रष्टव्यः । सूत्रोक्तं हेतूकृत्य फलोक्त्योपसंहरति ।। अत इति ।। अभेदस्य प्रबलनिर्दोषयुक्तिबाधादित्यर्थः ।। १८ ।। अ० १० ।।
 
११. अम्बुवदधिकरणम्
नित्यसिद्धत्वात्सादृश्यस्य नित्यानन्दज्ञानादेर्न भक्तिज्ञानादि प्रयोजनमित्यतो ब्रवीति—
।। ॐ अम्बुवदग्रहणात्तु न तथात्वम् ॐ ।। १९ ।।
अम्बुवत्स्नेहेन । ग्रहणं ज्ञानम् । भक्तिं विना न तत्सादृश्यं सम्यगभिव्यज्यते ।
‘यमेवैष वृणुते तेन लभ्यस्तस्यैष आत्मा विवृणुते तनूं स्वामि’ (कठ. उ.२/२३)ति हि श्रुतिः ।
‘‘महित्वबुद्धिर्भक्तिस्तु स्नेहपूर्वाऽभिधीयते ।
 तयैव व्यज्यते सम्यग्जीवरूपं सुखादिकमि’’ति पाद्मे ।। १९ ।।
।। इति अम्बुवदधिकरणम् ।। ११ ।।
  
तत्त्वप्रकाशिका
अत्र भगवत्प्राप्तिसाधनभक्त्यर्थं तत्फलनिरूपणादस्ति शास्त्रादिसङ्गतिः । तस्या विफलत्वे अकर्तव्यत्वप्रसङ्गात्फलं साध्यमेव । प्रकृता भक्तिरेव विषयः । कर्तव्या न वेति सन्देहः । द्विविधार्थदर्शनं च सन्देहबीजम् । पूर्वपक्षयति ।। नित्येति ।। न भगवद्भक्तिः कर्तव्या प्रयोजनाभावात् । न च भगवज्ज्ञानं प्रयोजनम् । तेनापि प्रयोजनाभावात् । न च तत्प्रसादः प्रयोजनम् । तेनापि प्रयोजनाभावात् । न च मोक्षः प्रयोजनम् । नित्यानन्दज्ञानादिमत्त्वं हि मोक्षस्तस्य च नित्यसिद्धत्वात् । कुतः । भगवत्सादृश्यस्य जीवे नित्यसिद्धत्वात् । नित्यं विद्यमानस्याभिव्यक्त्यर्थं भक्त्यादीत्युक्तमिति चेन्न । विद्यमानस्य कदाचित्स्वयमेवाभिव्यक्तिसम्भवात् सुप्ताविवेति निष्फलत्वान्न भक्तिः कर्तव्या । अतो व्यर्थं माहात्म्यवर्णनमिति भावः ।
सिद्धान्तयत्सूत्रमवतार्य अम्बुवदिति पदतात्पर्यमाह ।। अत इति ।। ग्रहणपदं व्याचष्टे ।। ग्रहणमिति ।। सूत्रार्थमाह ।। भक्तिमिति ।। कर्तव्यैव भगवद्भक्तिः भगवत्सादृश्यस्य नित्यसिद्धत्वेऽपि तदभिव्यक्त्यर्थत्वात् । न च सुप्तौ भक्तिं विनापि सुखाद्यभिव्यक्तिदर्शनात्तद्वैयर्थ्यम् । भक्तिं विना सम्यगभिव्यक्त्यभावात् । न च सापि स्वयमेव भवति । तथा सत्यनादिसंसारप्रवाहानुपपत्तेरिति भावः । ननु सादृश्याभिव्यक्तिर्भक्त्या भवतीत्येतत्कुत इत्यत आह ।। यमिति ।। स्वां तनुं तत्स्वरूपमित्यर्थः । यदुक्तं स्नेहेन ज्ञानं भक्तिस्तया जीवस्वरूपस्य सम्यगभिव्यक्तिरिति तत्स्फुटमत्र न प्रतीयत इत्यतः स्मृतिं चाह ।। महित्वेति ।। अतः प्रयोजनवती भक्तिः कार्यैवेति युक्तं माहात्म्यवर्णनमिति सिद्धम् ।। १९ ।। अ० ११ ।।
 
भावदीपः
ॐ अम्बुवदग्रहणात् ॐ ।। १९ ।। तत्फलेति ।। सादृश्याभिव्यक्तिरूपफलेत्यर्थः । एतेन सादृश्याच्च सूर्यकाद्युपमेत्युक्तम् । एवं च नित्यसिद्धत्वात्सादृश्यस्य किं भक्त्येति तत्वप्रदीपोक्तदिशा प्राक्प्रकृतसादृश्यमुपजीव्यात्र शङ्कोत्थानादनन्तरसङ्गतिः सूचिता ।। द्विविधार्थेति ।। भोजनादेः कर्तव्यस्य शिरोवेष्टनेन नासिकाग्रहणादेर्निष्फलस्य कालबलादागमिष्यत्सुप्त्याद्यर्थप्रयत्नस्य वाऽकर्तव्यस्य दर्शनमित्यर्थः । फलोक्तिपूर्वं न भक्तिज्ञानादिना प्रयोजनमिति भाष्यं तत्र हेतुत्वेन व्याचष्टे ।। न भगवद्भक्तिरित्यादिना ।। अनुबन्धादिभ्य इत्यत्र दृष्टेर्भगवद्भक्तिसाध्यत्वस्योपासनापादे स्पष्टत्वात्कथमत्र प्रयोजनाभावोक्तिरित्यतस्तदाशङ्क्य निराह ।। न चेति ।। ननु विद्यैव तु निर्धारणादिति नयेऽग्रे ज्ञानस्य प्रसादद्वारा मुक्तिफलकत्वं स्पष्टमित्यतो भाष्यस्थाऽदिपदार्थं विवृण्वन्प्रसादरूपं फलं तावदाशङ्क्य निराह ।। न च तत्प्रसाद इति ।। प्रियो हि ज्ञानिनोऽत्यर्थमित्यादेरिति भावः । एतेन भक्तेर्ज्ञानादिरूपं प्रयोजनं नेति ज्ञानादेः प्रयोजनं नेति च भाष्ययोजना सूचिता । नित्यसिद्धत्वान्नित्यानन्दज्ञानादेरिति भाष्यांशव्यावर्त्यमाह ।। न च मोक्ष इति ।। नित्यानन्देति ।। अनित्यत्वात्सदुःखत्वान्न धर्माद्याः परं सुखम् । मोक्ष एव परानन्दः ससारे परिवर्ततामित्यादेरिति भावः । तत्र हेतुत्वेन नित्यसिद्धत्वात्सादृश्यस्येत्यंशं व्याचष्टे ।। कुत इत्यादिना ।। एवं यथाभाष्यं व्याख्याय सादृश्यस्य सत्त्वात्साधनं विनैव जीवस्य तादृक्त्वव्यक्तिरित्यन्यत्रोक्तमर्थं पुंस्त्वादिवदित्यत्रोक्ताभिव्यक्तिफलकत्वं शङ्कानिवर्तकत्वेनाऽत्र सङ्गमयति ।। नित्यमिति ।। इत्युक्तमिति ।। तदभिव्यक्त्यर्थं च मुमुक्षूणां प्रयत्नोपपत्तेरिति तत्र टीकायामुक्तत्वादिति भावः । सुप्ताविवेतीतिशब्दो हेतौ ।। छ ।।
तात्पर्यमाहेति ।। अक्षरार्थस्तु अम्बुना तुल्यं वर्तत इत्यम्बुवत् । अम्बु यथा स्नेहवत्तथा मानसस्नेहयुक्तग्रहणाभावादिति । तत्वप्रदीपे तु स्नेहात्मकत्वादम्बुनस्तेन मानसस्नेहं लक्षयति । अम्बुवद्ग्रहणं स्नेहसहितं ज्ञानमित्यर्थ इत्युक्तम् । कथमेतावतोक्तशङ्कानिरास इत्यतोऽभिप्रायमाह ।। कर्तव्यैवेति ।। एवं भाष्ये यथान्यायं भाववर्णनं कृत्वा अनादितः संसारस्याऽनिवृत्तत्वेन भावादित्यन्यत्रोक्ताशयं शङ्कापूर्वमाह ।। न च सापीत्यादिना ।। एष विष्णुर्यं वृणुते तेन लभ्यस्तस्य प्रसन्नो भवति । ततश्च तस्याधिकारिणः स्वस्वरूपं प्रकाशयतीत्यर्थः । अत्र वृणुत इत्यनेन भक्तत्वं सूचितमिति जिज्ञासासूत्रे टीकायां व्याख्यानात्कथमत्रोक्तार्थे साक्षिणीयं श्रुतिरित्यतोऽत्रोपयोग्यर्थमाह ।। स्वां तनुमिति ।। न चानेकार्थत्वं दोष इति शङ्क्यम् । न च बह्वर्थेषु तात्पर्यकल्पने कल्पनागौरवम् । वचनेनैव प्रतीयमानत्वादर्थस्य कल्पनाभावादित्यादिना कर्मनिर्णय एवास्य चोद्यस्य निरासादिति भावः ।। स्नेहेनेति ।। स्मृतौ स्नेहपूर्वा महित्वबुद्धिर्भक्तिरिति माहात्म्यज्ञानस्य विशेष्यत्वेनोपादानात् पूर्वं भाष्यादौ तथैवोक्तेः स्नेहेन ज्ञानं भक्तिरित्यनुवादः कृतः । विशेषणविशेष्यभावे कामचारात् माहात्म्यज्ञानपूर्वस्तु सुदृढः सर्वतोऽधिकः । स्नेहो भक्तिरिति प्रोक्तस्तया मुक्तिर्न चाऽन्यथेति भारततात्पर्यनिर्णयोक्तवचनेनाऽविरोधः ।। तयेति ।। सूत्रोक्तव्यतिरेकस्याऽयमन्वयमुखेनाऽनुवादो वक्ष्यमाणस्मृत्यानुकूल्याय । यद्यपि स्नेहपूर्वज्ञानरूपभक्तौ सत्यामपि न जीवस्वरूपसुखस्य सम्यगभिव्यक्तिः । तथात्वे ज्ञानोत्तरशुभकर्मणो वैयर्थ्यापत्तेः । वक्ष्यते च स्तुतयेऽनुमतिर्वेति नयभाष्ये । ज्ञानान्मोक्षो भवत्येव सर्वाऽकार्यकृतोऽपि तु । आनन्दो ह्रसतेऽकार्याच्छुभं कृत्वा च वर्धत इति । तथापि जीवस्वरूपावरणयोरविद्येश्वरशक्त्योर्मध्ये ज्ञानोत्तरशुभकर्मसाध्येश्वरशक्तिनिवृत्त्यनन्तरभाव्यानन्दाभिव्यक्त्यन्या निश्शेषाविद्यानिवृत्यनन्तरभाविनी या अभिव्यक्तिस्तस्या एवाऽत्र सम्यगभिव्यक्तिशब्देन ग्रहणम् । यद्वोपासया कर्मभिश्च भक्त्या चाऽऽनन्दचित्रतेत्युक्त्या भक्तेरानन्दवृद्धावपि हेतुत्वात्सम्यगभिव्यक्तेरेवात्र ग्रहणेऽपि कर्मणो हेतुत्वाऽनिरासात् सूत्रार्थं हेतूकृत्य फलोक्त्योपसंहरति ।। अत इति ।। भक्त्यैव स्वरूपसुखस्य सम्यग्व्यज्यमानत्वादित्यर्थः ।। १९ ।। अ० ११ ।।
 
१२. वृद्धिह्रासाधिकरणम्
।। ॐ वृद्धिह्रासभाक्त्वमन्तर्भावादुभयसामञ्जस्यादेवम् ॐ ।। २० ।।
तस्य च भक्तिज्ञानादेर्वृद्धिह्रासभाक्त्वं विद्यते । ब्रह्मादीनामुत्तमानां सर्वेषां भक्तत्वेऽन्तर्भावात् । एवं भक्त्यादिविशेषाङ्गीकारादेवेश्वरस्य ब्रह्मादीनन्यान्प्रति च सामञ्जस्यं भवति ।
‘‘साधनस्योत्तमत्वेन साध्यं चोत्तममाप्नुयुः ।
 ब्रह्मादयः क्रमेणैव यथाऽऽनन्दश्रुतौ श्रुता’’ इति च ब्राह्मे ।। २० ।।
 
तत्त्वप्रकाशिका
अत्र भगवत्प्राप्तिसाधनभक्त्यर्थं तस्य भक्त्यनुसारिफलदानसमर्थनादस्ति शास्त्रादिसङ्गतिः । भक्त्यनुसारिफलाभावे तत्करणानुपपत्तेस्तदर्थतो निरूप्यते । प्रकृता भक्तिरेव विषयः । किं भक्तेष्वेकप्रकारा वृद्धिह्रासवती वेति सन्देहः । उभयविधधर्मदर्शनं सन्देहबीजम् । एकप्रकारैवेति पूर्वः पक्षः । तत्फलस्य मुक्तत्वानन्दित्वादेः सर्वेषु साम्यात् । अन्यथा फलसाम्येऽपि साधनातिशयस्य वैयर्थ्यं केषाञ्चिदसम्यङ्मुक्तिर्वा स्यात् । न चैवम् । अतो भक्तिरेकप्रकारैवेति ।
सिद्धान्तयत्सूत्रमुपन्यस्य व्याचष्टे ।। वृद्धीति ।। अस्त्येव भक्त्यादेः साधनस्य साधकेषु वृद्धिह्रासवत्त्वम् । ब्रह्मादीनामपि भक्तत्वात्तेषां चोत्तमफलत्वादन्येषामल्पफलत्वादिति भावः । महदल्पफलत्वेऽपि ब्रह्मादीनामन्येषां कुतो भक्तितारतम्यमित्यत आह ।। एवमिति ।। यदि विषमफलानां ब्रह्मादीनामितरेषां च भक्तितारतम्यं स्यात् तर्ह्येव विषमफलदातुर्भगवतो वैषम्यादिदोषाभावः स्यान्न तु समभक्तीनां फलवैषम्ये । अतः फलवैषम्याऽन्यथाऽनुपपत्त्या भक्तेरपि वैषम्यमिति भावः । फलसाधनवैरूप्ये युक्तिविरोधमुक्त्वा स्मृतिविरोधं च दर्शयति ।। साधनस्येति ।। आनन्दश्रुतिर्वक्ष्यमाणा ।। २० ।।
 
भावदीपः
ॐ वृद्धिह्रासभाक्त्वं ॐ ।। २० ।। भक्त्यनुसारिफलदानेति ।। आर्थिकाभिप्रायमेतत् । कण्ठतो भक्तितारतम्योक्तेः । एतेन पूर्वत्र भक्तेः सम्यक्स्वरूपाभिव्यक्तिफलकत्वोक्तावत्र तर्हि तदैकरूप्यात्साप्येकरूपैव स्यात् । अन्यथा तया केषाञ्चित्सम्यगभिव्यक्तिर्नेत्यापत्तेरिति शङ्कनात्सङ्गतिस्सूचिता । साक्षान्न श्रूयत इत्यत आह ।। तदर्थत इति ।। फलमत उपपत्तेरिति वक्ष्यमाणन्यायेन फलदातुरीश्वरस्य सामञ्जस्योपपत्तये भक्तितारतम्योक्ता वर्थात्फलवैषम्येण भक्तिवैषम्यसिद्धेर्भक्त्यनुसारिफलमित्येतदर्थात्सिध्यतीत्यर्थः । एतेन तद्भक्तितारतम्येन तारतम्यं विमुक्तिगमित्युक्तिरार्थिकाभिप्रायेति सूचितम् ।। उभयविधेति ।। लोके देवतान्तरभक्तेषु केषुचिदेकप्रकारायाः केषुचिद्द्विरूपाया भक्तेर्दर्शनमित्यर्थः । यद्वोभयविधवस्तूनां लोके दर्शनमित्यर्थः । मुक्तत्वादिगुणसाम्याद्ब्रह्मादीनां भक्त्यादिगुणसाम्यमित्यन्यत्रोक्तप्रतिज्ञाहेतू व्यनक्ति ।। एकेति ।। अन्यथेति ।। साधनतारतम्य इत्यर्थः ।। फलसाम्येऽपीति ।। साधनतारतम्य इति पूर्वेणान्वयः । केषाञ्चित् न्यूनभक्तिमताम् ।। न चैवमिति ।। जीवन्मुक्त्यविशेषापाताद्वा मुक्तेरपुमर्थत्वप्रसङ्गाद्वेति भावः ।। अत इति ।। तत्फलस्य मुक्तत्वादेः साम्यादित्यर्थः ।। छ ।। 
भाष्यं व्याचष्टे ।। अस्त्येवेति ।। भाष्ये ज्ञानस्य पृथगुक्तेर्भक्तिपदेन तदेकदेशस्नेहस्य ग्रह इति भावेनोक्तं भक्त्यादेरिति । भाष्ये पृथगुपादानं तु पूर्वसूत्रे स्नेहज्ञानयोः प्थगुक्तेः तदनुवृत्तिसूचनाय । तत्वप्रदीपे तु भक्त्यंशत्वेऽपि ज्ञानस्य पृथगुक्तिः स्नेहबहुमानात्मको भाव एवापरोक्षज्ञानसाधनमिति सूचयितुमित्युक्तम् । पूर्वस्मादम्बुवद्ग्रहणपदाभ्यां भक्तेरेवात्र प्रकृतत्वेऽपि सा वैराग्यादेरुपलक्षणमिति भावेनादिपदप्रयोगः । कियानादिपदार्थ इत्यनियमनिरासायाह ।। साधनस्येति ।। एतेन प्रज्ञान्तरपृथक्त्ववद्दृष्टिश्चेत्यत्र ध्यानतारतम्येन तत्फलस्य दृष्टेः तारतम्योक्तिरयुक्ता ध्यानतारतम्यस्य क्वाप्यनुक्तेरिति प्रत्युक्तम् । अत्रैव भक्त्युपलक्षितसाधनमात्रस्य तत्सिद्धेरिति । यावदधिकारमित्यत्र तु प्राचीनयोग्यताभेदनिबन्धना मुक्तौ तारतम्येनावस्थितिः । न तु साधकप्रयत्नैकनिबन्धनेत्युच्यत इति भेदः । तद्भक्तितारतम्येन तारतम्यं विमुक्तिगमित्यनुभाष्यसङ्क्षेपभाष्ये तु भूयस्त्वात्त्वनुबन्ध इति न्यायेन प्राधान्याभिप्राये ।। 
  ।। तेषां चोत्तमफलत्वादिति ।। सर्वाभेदादन्यत्रेम इत्यत्र वक्ष्यमाणन्यायेनेति भावः । सामञ्जस्यशब्दार्थमाह ।। वैषम्यादिदोषाभाव इति ।। स च प्राक् वैषम्यनैर्घृण्ये न सापेक्षत्वादित्यत्र युक्तिपादे समर्थित इति भावः ।। युक्तीति ।। ईश्वरसामञ्जस्यानुपपत्तिरूपयुक्तीत्यर्थः ।। २० ।।
 
सूत्रभाष्यम्
कुतः ? —
।। ॐ दर्शनाच्च ॐ ।। २१ ।।
‘अथात आनन्दस्य मीमांसा भवती’ (तै. उ. २/८) त्यारभ्य ब्रह्मपर्यन्तेषु सुखे विशेषदर्शनात् । चशब्दात्स्मृतिः —
‘‘यथा भक्तिविशेषोऽत्र दृश्यते पुरुषोत्तमे ।
 तथा मुक्तिविशेषोऽपि ज्ञानिनां लिङ्गभेदन’ इति ।। २१ ।।
।। इति वृद्धिह्रासाधिकरणम् ।। १२ ।।
 
तत्त्वप्रकाशिका
ननु भवेदेतद्यदि ब्रह्मादीनां फलतारतम्यं स्यात् । तदेव कुत इत्याक्षिपति ।। कुत इति ।। एतत्परिहाराय सूत्रं पठित्वा व्याचष्टे ।। दर्शनाच्चेति ।। अस्तु फलतारतम्यं तथापि भक्तिसाम्यं किं न स्यात् । फलतारतम्यस्य भक्तीतरसाधनतारतम्येनाऽपि सम्भवादित्यत आह ।। चशब्दादिति ।। समुच्चितेति शेषः । अतो भक्तेः फलाऽनुसारित्वाद्युक्ता सेति सिद्धम् ।। २१ ।। अ० १२ ।।
  
भावदीपः
ॐ दर्शनाच्च ॐ ।। २१ ।। प्राचीनयोग्यतातारतम्येन फलतारतम्यस्य यावदधिकारमित्यत्र वक्ष्यमाणत्वेन तस्याव्यवच्छेद्यत्वात्साधनान्तरतारतम्यनिमित्तत्वमेव व्यावर्त्यमिति भावेनोक्तं भक्तीतरसाधनतारतम्येनापीति ।। अत इति ।। परमात्मसामञ्जस्यान्यथानुपपत्तिरूपयुक्त्या वृद्धिह्रासभाक्त्वादित्यर्थः ।। सा भक्तिरित्यर्थः ।। २१ ।। अ० १२ ।।
 
१३. पालकत्वाधिकरणम्
सृष्टिसंहारकर्तृत्वमेवास्य न पालकत्वं स्वतः सिद्धेरित्यत आह —
।। ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ।। २२ ।।
उक्तं सृष्टिसंहारकर्तृत्वमात्रं प्रतिषिध्य ततोऽधिकं ब्रवीति ।
‘नैतावदेना परो अन्यदस्त्युक्षा स द्यावापृथिवी बिभर्ती’ (ऋ. सं. १०३१/८)ति । चशब्दात्स्मृतिश्च ।
‘‘सृष्टिं च पालनं चैव संहारं नियमं तथा ।
 एक एव करोतीशः सर्वस्य जगतो हरिरि’’ति ब्रह्माण्डे ।। २२ ।।
।। इति पालकत्वाधिकरणम्  ।। १३ ।।
 
तत्त्वप्रकाशिका
अत्र ब्रह्मप्राप्तिसाधनभक्त्यर्थं तस्य विश्वपालकत्वसमर्थनादस्ति शास्त्रादिसङ्गतिः । पालकत्वगुणाभावे तत्र निरतिशयभक्त्यनुदयात्तत्समर्थनीयमेव । सृष्ट्यादिकं जगतो हरिः करोतीत्युक्तम् । तत्र जगत्पालनमेव विषयः । विष्णोर्युक्तमयुक्तं वेति सन्देहः । गुणानामपि युक्तायुक्तत्वदर्शनं सन्देहबीजम् । पूर्वपक्षयति ।। सृष्टीति ।। न पालकत्वं भगवतोऽस्ति । सृष्टिसंहारकर्तृत्वात् । सत्यां च सृष्टौ यावत्संहारं जगत्स्थितेः स्वत एव सिद्धेः । संहर्तुरसंहाराऽतिरिक्तव्यापारस्य रक्षारूपस्यैवाऽयोगात् । अन्यस्य तु सृष्ट्यादिकर्तृत्वे सम्भवति निवारणादिव्यापारः । एतेनाऽवान्तरोपद्रवनिवारणं च प्रत्युक्तम् । तत्रापि स्वयं कर्तृत्वात् । अतः पालकत्वाऽभावेन महामहिमत्वाऽभावादयुक्ता तत्र निरतिशया भक्तिरिति भावः ।
सिद्धान्तयत्सूत्रमवतार्य व्याचष्टे ।। अत इति ।। अस्त्येव हरेः पालकत्वम् । यतो ‘नैतावदेना’ इति श्रुतिः प्रकृतस्य सृष्ट्यादिकर्तृत्वस्य तावन्मात्रत्वं निषिध्य ततोऽधिकं पालनमपि ब्रवीति । तेन ज्ञायते सृष्टिसंहारकर्तुरपि पालकत्वमिति भावः । अनेनेश्वरेण भवत्कार्यमेतावत्प्रागुक्तं सृष्टिसंहारमात्रं न भवति । किं त्वन्यदस्ति । किं तत् । स परो भक्ताऽभिलषितसेचको द्यावापृथिवी धत्ते पुष्णाति चेत्यर्थः । सृष्टिसंहारकर्तुरपि पालकत्वे स्पष्टस्मृतिं चाह ।। चशब्दादिति ।। समुच्चितेति शेषः । अनेन स्थितेः स्वतः सिद्धत्वं च परिहृतम् । धारणपोषणादेरुक्तत्वादिति । अतः पालनादिमहामहिमि्न हरौ भक्तिर्युक्तेति सिद्धम् ।। २२ ।। अ० १३ ।।
  
भावदीपः
ॐ प्रकृतैतावत्त्वं हि प्रतिषेधति ततो ब्रवीति च भूयः ॐ ।। २२ ।। विश्वपालकत्वेति ।। पालनरूपव्यापारान्तरसद्भावोक्त्येति भावः । एतेन पूर्वत्र हीश्वरस्य सौख्यदानं प्रस्तुतं न केवलं साधूनां ब्रह्मादीनामेव केषाञ्चित्सौख्यदानं किन्तु विश्वेषामिति वा न केवलं मुक्तावेव किं त्वन्यदापीति वा साधनादवान्तरसङ्गतिः सूचिता । एतेनैतदपि निरस्तम् । यत्पूर्वत्रेश्वरस्य तारतम्येन सौख्यदानमभिमतं तदयुक्तम् । सृष्टिसंहारान्यपालनस्येवा विद्यानिवृत्त्यन्यानन्ददानस्याभावात् । ध्वंसरूपाविद्यानिवृत्तौ च न तारतम्यं येन भक्तितारतम्यं सिध्येदिति । अत्रत्यसिद्धान्तन्यायेन सृष्टिसंहारान्यपालनस्येवा विद्यानिवृत्त्यन्यस्यानन्ददानस्य सिद्धेः । अत एव च पूर्वत्र वृद्धिह्रासभाक्त्वं फलवशादित्यनुक्त्वान्तर्भावादुभयसामञ्जस्यादेवमित्युक्तम् । अत एव चास्य तदनन्तरं प्रपञ्चः । विवृतमेतदानन्ददत्वमानन्ददश्च मुक्तानामित्यत्र जिज्ञासाधिकरणसुधायाम् । प्रदर्शितं च प्रागस्माभिरानन्दमयनये । अप्रसक्तचिन्तां निराह ।। सृष्टीति ।। उक्तमिति ।। जन्मादिसूत्र इत्यर्थः ।। गुणानामपीति ।। ज्ञानबलैश्वर्यादिगुणानां मध्ये चैत्रादौ केषाञ्चिद्युक्तत्वदर्शनं केषाञ्चिदयुक्तत्वदर्शनमित्यर्थः । भाष्येऽस्य न पालकत्वं स्वतः सिद्धेरित्येव पूर्तौ शेषोक्तिस्तदुपपादिकेति भावेन तदुपयोगमाह ।। सृष्टिसंहारकर्तृत्वादिति ।। एतस्य स्वत एव सिद्धेरित्यत्र हेतुतां व्यनक्ति ।। सत्यां चेति ।। स्वत एव पुंव्यापारं विनैव स्वतस्सिद्धेरिति भाष्यस्थो हेतुरपि न साक्षान्न पालकत्वमित्यत्र हेतुरपि तु संहारकर्तृरसंहारादन्यरक्षाया अयोग इत्यन्यत्रोक्तार्थे हेतुः । स एव च साक्षाद्धेतुरिति भावेनाह ।। संहर्तुरिति ।। असंहारातिरिक्तस्येति ।। संहाराभावातिरिक्तस्य संहारनिवारण रूपस्यायोगादसंहाररूपरक्षायाश्च स्वतस्सिद्धेरित्यर्थः । स्वतस्सिद्धिं सृष्टिसंहारकर्तृत्वयोरुपपाद्योपपादकभावं व्यनक्ति ।। अन्यस्य त्विति ।। निवारणादीति ।। संहारनिवारणं सृष्टिप्रेरणं चेत्यर्थः ।। अत इति ।। रक्षारूपव्यापारस्यैवायोगादित्यर्थः ।।
साध्यमध्याहृत्य तत्र हेतुत्वेन सूत्रभाष्ये व्याचष्टे ।। अस्त्येवेति ।। प्रकृतस्येति ।। पूरणगुणसुहितार्थसदव्ययतव्यसमानाधिकरणेनेति गुणेन समासनिषेधेऽपि तदशिष्यं सञ्ज्ञाप्रमाणत्वादित्यादिनिर्देशाज्ज्ञापकात्प्रकृतैतावत्त्वमिति समास इति भावः । अधिकमिति भाष्यानुवादः । पालनमपीति व्याख्या । भाष्योक्तश्रुत्यर्थमाह ।। अनेनेति ।। एनेत्यस्यार्थोऽयम् । भवत्कार्यमिति शेषः । यद्वा एना एनदित्यर्थः । तस्य व्याख्याऽनेनेश्वरेण भवत्कार्यमिति ।। प्रागुक्तमिति ।। अस्येदेषा सुमतिः प्रप्रथानाभवत्पूर्व्या भूमना गौः । अस्य सनीा असुरस्य योनौ समान आभरणे बिभ्रमाणाः । किंस्विद्वनं क उ स वृक्ष आस यतो द्यावापृथिवी निष्टतक्षुः । सन्तस्थाने अजरे इत ऊती अहानि पूर्वीरुषसो जरन्त । नैतावदेनेति पूर्ववाक्योक्तमित्यर्थः । आ नो देवानामिति पूर्वत्र प्रकृतब्रह्मादिदेवानाम् । एषा पप्रथाना अतिशयेन प्रथमाना । सुमतिः शोभनबुद्धिः । अस्येत् अस्यैव प्रकृतविष्णोरेव सकाशादभवत् । भूमना भूम्ना । अस्येत्यस्य विपरिणामेनान्वयः । अनेन भूम्ना परमेश्वरेण । पूर्व्या पूर्वतनी गौरभवत् । गौरिति द्यौः पृथिवी चोच्यते । यतो द्यावापृथिवी निष्टतक्षुरित्युपरि श्रवणात् । असुरस्य असुषु रममाण इति व्युत्पत्त्या वायोः योनौ भार्यायाम् । समाने साधारणे । आभरणे आसमन्ताद्भरणस्थाने । बिभ्रमाणाः ध्रियमाणाः देवाः । अस्य सकाशादेव । सनीाः अस्मादेव निलीयन्ते । या मारुताद्गर्भमधत्त पूर्वं शेषं सुपर्णं गिरिशं सुरेन्द्रम् । चतुर्मुखाभांश्चतुरः कुमारान् सा द्रौपदी नाम बभूव भूमाविति ब्रह्माण्डस्मृतेः वायुभार्यया ध्रियमाणत्वं देवानां प्रसिद्धम् । भगवन्महिम्नैव द्युभ्वाद्युत्पत्तिरित्यनङ्गीकारे तन्निर्माणे अधिष्ठानादिकं स्यात् । न च तदस्तीति भावेनाधिष्ठानादिकमाक्षिपति । किंस्विद्वनमित्यादिना । सन्तस्थाने सम्यगवस्थायिन्यौ । अजरे द्यावाभूमी । इत ऊती । अस्मादेवोद्भूतज्ञानादिके । अहानि । पूर्वीः पूर्व्यः । उषसश्च यतो हरेः सकाशात् अजरन्त जीर्णा अभवन्निति पूर्वमन्त्रार्थस्तत्वप्रदीपोक्तो ध्येयः । उक्षा स इत्यत्र स इत्यस्यानुवादेनार्थमाह ।। स पर इति ।। उक्षेत्यस्यार्थो भक्तेत्यादि उक्ष सेचन इति धाततोेः । बिभर्तीत्यस्यार्थो धत्त इति । अन्यथा सृष्ट्यनन्तरं पुरुषेण धारणाभावे स्वरूपस्रवणप्रसङ्गः । यदा भारं तन्द्रयते स भर्तुं निधाय भारं पुनरस्तमेतीति श्रुतेरिति भावः । अन्नदानाद्युपपत्तेश्चेति न्यायविवरणोक्तिमनुरुध्याह ।। पुष्णाति चेति ।। त्वचं पवित्रं कृणुत स्वधावान्यदीं सूर्यं न हरितो वहन्तीत्युत्तरार्धस्य तु इत्थम्भूतस्य परस्य स्वधावान् स्वधावन्तो भूत्वा स्मृतिमन्तो भूत्वा त्वचं शरीरं पवित्रं कृणुत कुरुत । यद्वा स्वधावान् सुखवान् स परः परमात्मा त्वचं शरीरं पवित्रं कृणुत करोति । ध्यातश्चेदित्यर्थः । येन पवित्रीकरणेन हरितः दिशः सूर्यमिव सदा भगवन्तमक्लेशेन प्रजा वहन्तीत्यर्थः । स्मृत्युक्तेरुपयोगमाह ।। स्पष्टेति ।। अनेनेति ।। श्रुतिस्मृतिकथनेनेत्यर्थः ।। पोषणादेरिति ।। तदीयदुरदृष्टप्राप्तावान्तरक्षुद्रोपद्रवनिवारणादिरादिपदार्थः ।। अत इति ।। धारणादिरूपपालनव्यापारवत्त्वे श्रुतिस्मृतिसत्त्वादित्यर्थः ।। २२ ।। अ० १३ ।।
 
१४. अव्यक्ताधिकरणम्
परमात्मापरोक्ष्यं च तत्प्रसादादेव न जीवशक्त्येति वक्तुमुच्यते—
।। ॐ तदव्यक्तमाह हि ॐ ।। २३ ।।
अव्यक्तमेव तद्ब्रह्म स्वतः ।
‘‘अरूपमक्षरं ब्रह्म सदाऽव्यक्तं च निष्कलम् ।
 यज्ज्ञात्वा मुच्यते जन्तुरानन्दश्चाव्य(क्ष)यो भवेदि’’ति
हि कौण्ठरव्यश्रुतिः ।। २३ ।।
 
तत्त्वप्रकाशिका
अत्र भगवत्प्राप्तिसाधनभक्त्यर्थं तस्योपलब्धियोग्यत्वसमर्थनादस्ति शास्त्रादिसङ्गतिः । उपलब्धियोग्यत्वे भक्तिवैयर्थ्यप्रसङ्गात्तदभावः समर्थनीयः । प्रकृता भक्तिरेव विषयः । कर्तव्या न वेति सन्देहः । कर्तव्याऽकर्तव्यव्यापारदर्शनं सन्देहबीजम् । न कार्येति पूर्वः पक्षः । प्रयोजनाभावात् । भगवदाऽऽपरोक्ष्यं प्रयोजनमिति चेन्न तद्भक्तिप्रयोजनम् । स्तम्भादिवत्पुरुषप्रयत्नेनैव तदापरोक्ष्य सम्भवात् । तस्याऽव्यक्तत्वं चेद्व्यर्थैव तद्भक्तिः । अव्यक्तस्वभावस्य साधनशतेनाऽपि दर्शनाऽयोगात् । तदभ्युपगमे चेश्वरो न प्रतीयतेऽव्यक्तस्वभावत्वाददृष्टादिवदिति युक्तिविरोधः । अतो भक्तेर्व्यर्थत्वादयुक्तं तदर्थं महामाहात्म्यवर्णनमिति ।
सिद्धान्तयत्सूत्रमवतारयति ।। परमात्मेति ।। तत्प्रसादाद्भक्तिसाध्यादिति शेषः । वक्तुमतोऽनन्तेनेत्यादौ । उच्यतेऽव्यक्तत्वमिति शेषः । सूत्रं व्याचष्टे ।। अव्यक्तमिति ।। कर्तव्यैव भगवद्भक्तिः । तस्याऽव्यक्तस्वभावत्वेन पुरुषप्रयत्नेन द्रष्टुमशक्यत्वात् । अव्यक्तत्वं च तस्य श्रुतिराहेति भावः ।। २३ ।।
  
भावदीपः
ॐ तदव्यक्तमाह हि ॐ ।। २३ ।। अतोऽनन्तेनेति सूत्रानुरोधादधिकरणार्थमाह ।। तस्योपलब्धियोग्यत्वेति ।। स्वतोऽव्यक्तस्यापि प्रसादद्वारेति भावः । यद्यपि तदयोग्यत्वमेव महिमा देवादौ दर्शनात् । तथापि महिमोक्तेर्भक्त्यर्थत्वाद्भक्तेश्चोपलब्ध्यर्थत्वात्तस्य च तदयोग्यत्वे भक्तेरेव व्यर्थतापत्तेरव्यक्तैकस्वभावस्यापि तस्य भक्त्यादिना प्रसन्नस्य स्वशक्त्योपलब्धियोग्यत्वस्य च महिमरूपत्वाच्च । अत एव सूत्रकृता तस्याव्यक्तैकस्वभाव त्वमुक्त्वा पश्चादेव तद्योग्यत्वमुक्तम् । तदुक्तमनुव्याख्याने । अव्यक्तोऽपि स्वशक्त्यैव भक्तानां दृश्यते हरिरितीति भावः । एतेन पूर्वसूत्रे जीवानामैहिकसौख्यकारणमन्नादिना पोषणादिकमीश्वरायत्तमित्युक्तम् । अत्र तु पारत्रिकसौख्यहेतुस्वापरोक्षज्ञानमपीश्वरा यत्तमुच्यत इति सङ्गतिरपि सूचिता ।। भक्तिवैयर्थ्येति ।। भक्तेरनुबन्धादिभ्य इति वक्ष्यमाणदिशोपलब्ध्यङ्गत्वादिति भावः । क्वचिदुपलब्ध्ययोग्यत्वसमर्थनादित्यादिपाठः । तदा तूपोद्घातप्रमेयं हृदि कृत्वा आहेत्यवतारिका ध्येया ।। कर्तव्याकर्तव्येति ।। भोजनादेः सफलव्यापारस्य निष्फलस्य शिरोवेष्टनया नासिकाग्रहणादिव्यापारस्य च दर्शनमित्यर्थः । सूत्रेषु व्यक्तत्वाव्यक्तत्व योरुक्तत्वादुभयत्र पूर्ववादी दोषमाह ।। स्तम्भादिवदित्यादिना ।। अव्यक्तस्वभावस्य दर्शने तर्कबाध इत्यन्यत्रोक्तमत्र संयोजयति ।। तदभ्युपगम इति ।। अव्यक्तस्वभावस्यापि दर्शनाभ्युपगम इत्यर्थः ।। अत इति ।। व्यक्तत्वाव्यक्तत्वरूपपक्षद्वयेऽपि दोषसद्भावादित्यर्थः ।। छ ।। 
भक्तिसाफल्यायाह ।। भक्तिसाध्यादिति ।। फलोक्तिपूर्वं व्यक्तत्वपक्षोक्तदोषनिरासकतया सूत्रभाष्ये व्याचष्टे ।। कर्तव्यैवेति ।। स्वत इत्यस्यार्थः स्वभावत्वेनेति । अव्यक्तत्वं श्रुतिराहेतीति भाष्ये श्रुतिशेषोक्तिस्तस्याव्यक्तत्वे भक्त्यादिवैयर्थ्यम् । अविषयस्य ज्ञानायोगेन फलाभावादिति शङ्काव्यावृत्त्यर्थं कर्मणीति वक्ष्यमाणस्योपोद्बलकतयेति भावः ।। २३ ।। 
सूत्रभाष्यम्
।। ॐ अपि संराधने प्रत्यक्षानुमानाभ्याम् ॐ ।। २४ ।।
आराधनेऽप्यव्यक्तमेव । ज्ञानि(नां) प्रत्यक्षेणेतरेषामतिसूक्ष्मत्वलिङ्गादनुमानेन ।
‘‘न तमाराधयित्वाऽपि कश्चिद्व्यक्तीकरिष्यति ।
 नित्याव्यक्तो यतो देवः परमात्मा सनातन’’ इति ब्रह्मवैवर्ते ।। २४ ।।
 तत्त्वप्रकाशिका
अस्तु ब्रह्म स्वतोऽव्यक्तं तथाप्याराधनेन पुरुषप्रयत्नेन व्यक्तीभविष्यति । समाराधनेनाऽव्यक्तयक्षादिसाक्षात्कारदर्शनात् । एवं च किं भक्त्येत्याशङ्कां परिहरत्सूत्रं पठित्वा व्याचष्टे ।। अपीति ।। न भक्तिरहिताऽऽराधनेनाऽपि ब्रह्म व्यक्तीकर्तुं शक्यते । आराधनेऽप्यव्यक्तत्वस्य ज्ञानिप्रत्यक्षसिद्धत्वादतिसूक्ष्मत्वहेतुकाऽनुमानसिद्धत्वाच्चेत्यर्थः । अव्यक्तत्वं प्रत्यक्षसिद्धमिति व्याहतिरुत्तरत्र गर्भस्रावेणैव नङ्क्ष्यति । प्रत्यक्षसिद्धार्थेऽनुमानापेक्षाऽभावादेवेतरेषामित्युक्तम् । परप्रत्यक्षस्याऽसिद्धत्वात्कथमत्र ज्ञानिप्रत्यक्षं प्रमाणीक्रियते । ज्ञानिनां तदुक्त्यन्यथाऽनुपपत्त्या तत्प्रत्यक्षसिद्धिरिति भावेनाह ।। नेति ।। नित्याव्यक्त इत्यनेन यक्षादिप्रतिबन्दी परिहृता भवति ।। २४ ।।
 भावदीपः
ॐ अपि संराधने प्रत्यक्षानुमानाभ्यां ॐ ।। २४ ।। भगवत्प्रसादाय तदाराधनविधिपरैः नास्ति श्रेयस्तमं नॄणां विष्णोराराधनान्मुने इति अनाराधितगोविन्दा ये तैः स्थानं नृपात्मज । न हि सम्प्राप्यते श्रेष्ठं तस्मादाराधयाच्युतमित्याद्यैः कृष्णामृतमहार्णवोक्तैरनेकवचनैर्विरोधनिरासाय भाष्यं व्याचष्टे ।। न भक्तीति ।। लिङ्गादनुमानेनेति भाष्यार्थमाह ।। अतिसूक्ष्मत्वेति ।। परमाण्वाकाशादिदृष्टान्तसम्भवादिति तात्पर्यम् । चैत्ररथेन लिङ्गादित्यादाविव तृतीयापञ्चम्योर्हेतुरूपैकार्थत्वात् सामानाधिकरण्येन वा लिङ्गाल्लिङ्गस्य भावादनुमानेन सिद्धत्वादिति वैयधिकरण्येन वा योजना सूचिता ।। उत्तरत्रेति ।। अतोऽनन्तेनेत्यत्रेत्यर्थः । नङ्क्ष्यति नाशं यास्यति । ईश्वरानुग्रहहीनान् प्रत्यव्यक्तं योगिनां प्रत्यक्षमित्युक्तौ दोषाभावादिति भावः । यद्वा स्वतोऽव्यक्तं ईश्वरप्रसादोपचितप्रत्यक्षग्राह्यमित्युक्तौ व्याहत्यभावादिति भावः । स्मृतावुत्तरार्धोक्तेरुपयोगमाह ।। नित्याव्यक्त इतीति ।। २४ ।।
 सूत्रभाष्यम्
नित्याव्यक्तेन रूपेण तथैव तिष्ठति । व्यक्तं किञ्चद्रूपं गृहीत्वा दृश्यते । यथाऽग्न्यादयस्तन्मात्रारूपेणाऽदृश्या अपि स्थूलरूपेण दृश्यन्त एवमिति चेन्न ।
।। ॐ प्रकाशवच्चावैशेष्यम् ॐ ।। २५ ।।
अग्न्यादिवत् स्थूलसूक्ष्मत्वविशेषाभावात् ।
‘‘नासौ सूक्ष्मो न स्थूलः पर एव स भवति तस्मादाहुः परम इती’’ति माण्डव्यश्रुतेः ।
‘‘स्थूलसूक्ष्मविशेषोऽत्र न क्वचित्परमेश्वरे ।
 सर्वत्रैकप्रकारोऽसौ सर्वरूपेष्वजो यत’’ इति च गारुडे ।।
‘‘अव्यक्तव्यक्तभावौ च न क्वचित्परमेश्वरे ।
 सर्वत्राव्यक्तरूपोऽयं यत एव जनार्दन’ इति कौर्मे ।। २५ ।।
 
तत्त्वप्रकाशिका
आक्षिपति ।। नित्येति ।। अस्तु ब्रह्म मूलरूपेणाऽव्यक्तं तस्योत्पत्त्यादिरहितत्वात् । तथापि गृहीतरूपैर्व्यक्तीभवत्येव तेषामुत्पत्तिमत्त्वात् । दृष्टं ह्यनलजलभुवां भूतानां तन्मात्रालक्षणानुत्पन्न मूलरूपेणाऽव्यक्तानामप्युत्पन्नरूपेण व्यक्तत्वम् । अतो भक्तिमन्तरेणाऽपि ज्ञानलाभाद्व्यर्था भक्तिः । न हि स्वगतविशेषशून्ये ब्रह्मणि नियमोऽस्ति मूलरूपापरोक्ष्यमेव पुरुषार्थहेतुरितीति भावः । एतत्प्रतिषेधति ।। नेति ।। एतेन सूत्रगतश्चशब्दः शङ्काव्यावृत्त्यर्थ इत्युक्तं भवति । हेत्वाकाङ्क्षायां सूत्रमुपन्यस्य व्याचष्टे ।। प्रकाशवदिति ।। भवेदग्न्यादीनां केनचिद्रूपेण व्यक्तत्वं केनचिदव्यक्तत्वं स्थूलसूक्ष्मविशेषवत्त्वात् । स्थौल्यादिनिमित्तो हि व्यक्त्यादिभावः । न चैवं ब्रह्मणि केनचिद्रूपेण स्थूलत्वं केनचित्सूक्ष्मत्वमिति विशेषोऽस्ति येन व्यक्तत्वमव्यक्तत्वं च स्यादिति भावः । ब्रह्मणि स्थूलसूक्ष्मविशेषो नास्तीत्येतत्कुतः येन व्यक्ताव्यक्तताभाव इत्यत आह ।। नासाविति ।। केनचिद्रूपेण सूक्ष्मः केनचिद्रूपेण स्थूल इति न किं तु सर्वत्र परमसूक्ष्म एवेत्यर्थः । उत्पन्नानुत्पन्नमूलरूपाऽवतार रूपाणां कथं स्थूलसूक्ष्मविशेषाऽभाव इत्यत आह ।। स्थूलेति ।। एवं व्यापकानुपलब्ध्या व्यक्ताऽव्यक्तत्वाभावो ब्रह्मणीत्युक्तम् । स्मृत्याऽपि तदभावं साधयति ।। अव्यक्तेति ।। जननमर्दयतीति जनार्दनः ।। २५ ।।
 
भावदीपः
ॐ प्रकाशवच्चावैशेष्यम् ॐ ।। २५ ।। स्वभावोक्तिभ्रान्तिं निराह ।। आक्षिपतीति ।। अग्न्यादय इत्येतदादिपदार्थोक्त्या व्यनक्ति ।। अनलजलभुवामिति ।। अग्नेरापः अद्भ्यः पृथिवीति श्रुतेरिति भावः । एतेनाकाशवाय्वोर्द्वयोरपि स्थूलरूपेणाप्यदृश्यत्वमेवेति सूचितम् । अन्यथा सौत्रप्रकाशपदस्योपलक्षणत्वेनाग्न्यादय इत्यग्न्यादित्रयोक्तिर्न स्यादित्याहुः । यत्तु न्यायामृते प्रत्यक्षस्यानुमानबाध्यत्वबाधकोद्धारे भूताकाशस्य प्रत्यक्षत्वप्रतिपादनं तत्प्रौढिवादेन । अत एव वियत्पादीयानुभाष्ये भूतमप्यसितं दिव्यदृष्टिगोचरमेव चेति दिव्यपदोक्तिः । इति चेन्नेति भाष्यस्योत्सूत्रत्वभ्रमं निराह ।। सूत्रगतश्चशब्द इति ।। भाष्यं व्याचष्टे ।। भवेदित्यादिना ।। स्थूलसूक्ष्मेति ।। अवयवोपचयतद्राहित्यरूपेत्यर्थः । सौक्ष्म्यस्यापि निषेधपरत्वभ्रमनिरासाय श्रुत्यर्थमाह ।। केनचिदिति ।। स्थूल इतीति ।। अवयवोपचयवानित्यर्थः । सर्वत्र सर्वरूपेष्वित्यर्थः । स्मृतिगताजपदव्यावर्त्योक्तिरुत्पन्नेति ।। इत्यत आहेति ।। सर्वरूपेष्वजत्वोक्त्योत्पत्तेः प्रादुर्भावरूपत्वेन भूताग्न्यादिवदुत्पत्त्यभावादिति शङ्कानिरास इति भावः ।। व्यापकेति ।। स्थौल्यादिरूपव्यापकेत्यर्थः । तदभावं व्यक्तत्वाभावम् । जनार्दन इत्यस्य हेतुत्वं व्यनक्ति ।। जननमिति ।। स भूतः स जनार्दन इति सो ह्यासीत्स नासीत्सादयतीति गीताभाष्योक्तश्रुतेरिति भावः । एवं च सर्वजनसम्बन्धिजननस्यापि अर्दकत्वप्रसङ्गात्तादृशस्य सर्वरूपेष्वप्यव्यक्तैकस्वभावत्वं युक्तमिति भावः ।।
 
सूत्रभाष्यम्
तर्हि किं यत्नेनेत्यत आह—
।। ॐ प्रकाशश्च कर्मण्यभ्यासात् ॐ ।। २६ ।।
विषयभूते तस्मिन्नेव श्रवणाद्यभ्यासात्प्रकाशश्च भवति । ‘आत्मा वा ओ द्रष्टव्यः श्रोतव्यो मन्तव्यो निदिध्यासितव्य’ (बृ. उ. ४/४/५) इति श्रुतेः ।। २६ ।।
   
तत्त्वप्रकाशिका
नन्वेवं ब्रह्मणः सर्वथाऽव्यक्तत्वे किं भक्त्यादिना प्रयोजनमित्याशङ्कापरिहाराय सूत्रमवतार्य व्याचष्टे ।। तर्हीति ।। अव्यक्तत्वेऽपि ब्रह्मणो न ज्ञानार्थं प्रयत्नवैयर्थ्यम् । तद्विषये श्रवणाद्यभ्यासेन भक्तिपूर्वकेण तदापरोक्ष्यभावात् । अवाच्यस्य शास्त्रविषयत्वाऽभावान्न श्रवणादीति न वाच्यम् । विषयत्वस्येक्षत्यधिकरणे साधितत्वादिति भावः । श्रवणाद्यभ्यासेन ब्रह्मदर्शनं भवतीत्येतत्कुत इत्यत आह ।। आत्मेति ।। २६ ।।
 
भावदीपः
ॐ प्रकाशश्च कर्मण्यभ्यासात् ॐ ।। २६ ।। सर्वथेति ।। एवं सूत्रत्रयोक्तदिशा क्रमात्स्वतो वा परतो वा रूपान्तरेण वा अव्यक्तत्व इत्यर्थः । शङ्कानिरासकतया सूत्रभाष्ये हेतुत्वेन व्याचष्टे ।। अव्यक्तत्वेऽपीति ।। भाष्ये वक्ष्यमाणश्रुत्यनुरोधात् श्रवणपदमुपलक्षणं मत्वोक्तम् ।। श्रवणादीति ।। सूत्रे कर्मणीति भाष्ये च विषयभूत इति कस्मादुक्तमित्यतस्तत्साफल्यमाह ।। अवाच्यस्येति ।। लक्षणया शास्त्रविषयत्वमस्त्वित्यनवस्थापराहतमिति प्रागेवोक्तमिति भावः । कथं विषयभूत इत्युक्तिमात्रेण शङ्कानिरास इत्यत आह ।। ईक्षतीति ।। ईक्षतेर्नाशब्दमित्यत्रेत्यर्थः । कर्मणीत्यनेन तत्रत्यन्यायस्मारणमात्रं कृतमिति भावः । स्मारणं चात्र निराकृतेऽप्यशब्दत्वे तदव्यक्तमित्युक्त्या कस्यचिदविषयत्वशङ्का स्यादिति तन्निवृत्त्यर्थमित्युक्तं तत्वप्रदीपे ।।

 नन्वथापि कथं श्रवणादित्रितयस्य तद्विषयत्वम् । श्रवणमननयोरौपदेशिकवाक्यार्थज्ञानयुक्तिपरामर्शजन्यानु मितिरूपयोर्ब्रह्मविषयकत्वेऽपि न निदिध्यासनस्य तद्युक्तम् । तस्य श्रवणमननजन्यवासनामयविषयकत्वात् । तस्य च ब्रह्मतायाः तथान्यत्प्रतिषेधादित्यत्र निरसिष्यमाणत्वादिति चेत्सत्यम् । तदधिष्ठानप्रतिमाविषयकनिदिध्यासनस्याऽपि तद्विषयत्वात् । वक्ष्यति च भाष्यकारः । तदुपासनं च भवति प्रतिमोपासनं यथेति ।। इत्यत आहेति ।। श्रुतौ श्रवणादिविधिमात्रप्रतीतावपि तदभ्यासेनैव तद्विधिपर्यवसानस्यावृत्तिरसकृदुपदेशादित्यत्र वक्ष्यमाणत्वादिति भावः ।। २६ ।।
 
सूत्रभाष्यम्
नित्याव्यक्तस्य कथं प्रकाश इत्यत उच्यते—
।। ॐ अतोऽनन्तेन तथा हि लिङ्गम् ॐ ।। २७ ।।
उभयत्र प्रमाणभावात्तत्प्रसादादेव प्रकाशो भवति । ‘तस्याभिध्यानाद्योजनात्त त्त्वभावाद्भूयश्चान्ते विश्वमायानिवृत्तिरि’ (श्वे. उ. १.१०) ति लिङ्गात् ।
युज्यते च तस्यानन्तशक्तित्वात् ।
‘‘नित्याव्यक्तोऽपि भगवानीक्ष्यते निजशक्तितः ।
 तमृते परमात्मानं कः पश्येतामितं प्रभुमि’’ति नारायणाध्यात्मे ।। २७ ।।
।। इति अव्यक्ताधिकरणम् ।। १४ ।।
 
तत्त्वप्रकाशिका
ननु कथं नित्याऽव्यक्तस्य ब्रह्मणः प्रकाशः श्रवणादिनाऽपि भवति । युक्तिविरोधात् । न हि साधनशतेनाऽदृष्टं दृष्टं भवतीत्याशङ्ख्य तत्परिहाराय सूत्रमवतार्य व्याचष्टे ।। नित्येति ।। अव्यक्तस्याऽप्यापरोक्ष्यं ब्रह्मणो भवत्येव साधनसामर्थ्येन तदभावेऽपि तत्प्रसादादेव । कुत एतत् । अव्यक्तत्वे प्रत्यक्षत्वे च प्रमाणसद्भावात्तदन्यथाऽनुपपत्त्या पुरुषप्रयत्नेनाऽप्रत्यक्षत्वं स्वप्रसादात् प्रत्यक्षत्वं च ज्ञायत इति भावः । बलवद्युक्त्या चैतत्साधयति ।। तस्येति ।। तस्याऽभिध्यानात् । इच्छया प्रसादेन संसारो निवर्तत इत्युच्यते । एतच्च मोक्षस्य प्रसादसाध्यत्वं लिङ्गं भगवत्प्रसादेन तद्दर्शनभावं च ज्ञापयति ।। ‘दृष्ट्वैव तं मुच्यते’ इति मोक्षस्य तद्दर्शनसाध्यत्वश्रवणात् । प्रसादाद्दर्शनं दर्शनान्मोक्ष इत्यवश्यमङ्गीकार्यत्वादिति भावः । नन्वव्यक्तस्वभावस्य प्रसादेनाऽपि प्रत्यक्षता न युज्यते । न हि प्रसन्नोऽपि नरो वानरो भवितुमीष्ट इत्यत आह ।। युज्यते चेति ।। सूत्रार्थे स्मृतिं चाह ।। नित्येति ।। अतो दर्शनार्थं भक्तेः कर्तव्यत्वाद्युक्तं माहात्म्यवर्णनमिति सिद्धम् ।।२७।।अ०१४।।
 
भावदीपः
ॐ अतोऽनन्तेन तथाहि लिङ्गं ॐ ।। २७ ।। युक्तीति ।। अव्यक्तैकस्वभावत्वात्परमाण्वाकाशादिवदप्रत्यक्षं ब्रह्मेति युक्तिविरोधादित्यर्थः । साधनसामर्थ्यादस्त्वित्यत आह ।। न हीति ।। प्रकाशो भवतीत्यन्तं भाष्यं व्युत्क्रमेण व्याचष्टे ।। अव्यक्तस्यापीति ।। एतेनाव्यक्तपदस्यापिपदस्य चानुवृत्तिः सूचिता । एवकारव्यावर्त्योक्तिः साधनेति ।। प्रमाणेति ।। सदाव्यक्तं च निष्कलमिति आत्मा वा ओ द्रष्टव्यः श्रोतव्य इति च श्रुतिरूपप्रमाणेत्यर्थः ।। बलवद्युक्त्या चेति ।। प्रागुक्ताप्यर्थापत्तिरूपा युक्तिरेव बलवती च । तथापि प्रागुक्तप्रमाणस्य श्रुतिरूपत्वमुपेत्यैवमुक्तम् । यद्वा प्रसादस्य संसारनिवर्तकत्ववचनरूपलिङ्गेन मोक्षस्य प्रसादसाध्यत्वानुमानं प्रसादरूपकार्येण चापरोक्षज्ञप्त्यनुमानमित्यनुमानरूपयुक्त्येत्यर्थः । प्राचीनार्थापत्तिरनुमानविशेष इति भावः ।। एतच्चेति ।। लिङ्गमित्यन्वयः । ज्ञापयतीत्युक्तं ज्ञाप्यज्ञापकभावं व्यनक्ति ।। दृष्ट्वैवेति ।। सूत्रार्थे सूत्रस्य फलितार्थे ।। स्मृतिं चेति ।। न केवलं युज्यत इत्यादिना युक्तिमुक्तवानिति चार्थः ।। अत इति ।।। अव्यक्तैकस्वभावस्यापि निजशक्त्यादिना प्रत्यक्षत्वस्य प्रमितत्वादिति भावः।। २७ ।। अ०१४ ।।
 
१५. उभयव्यपदेशाधिकरणम्
स्वरूपेणाऽऽनन्दादिना कथमानन्दित्वादिरित्यत्रोच्यते —
।। ॐ उभयव्यपदेशात्त्वहिकुण्डलवत् ॐ ।। २८ ।।
‘आनन्दं ब्रह्मणो विद्वान्’ (तै.उ. २/४) । ‘अथैष एव परम आनन्द’ (बृ. उ. ६/३/३३) इत्युभयव्यपदेशादहिकुण्डलवदेव युज्यते । यथाऽहिः कुण्डली कुण्डलं च । तुशब्दात्केवलश्रुतिगम्यत्वं दर्शयति ।। २८ ।।
 
तत्त्वप्रकाशिका
अत्र ब्रह्मप्राप्तिसाधनभक्त्यर्थं तस्य गुणित्वसमर्थनादस्ति शास्त्रादिसङ्गतिः । गुणित्वाभावे तत्र भक्त्यनुदयात्तत् समर्थनीयम् । प्रकृता भक्तिरेव विषयः । कर्तव्या न वेति सन्देहः । पूर्वोक्तमेव सन्देहबीजम् । पूर्वपक्षयति ।। स्वरूपेणेति ।। न भगवद्भक्तिः कर्तव्या । तस्याऽऽनन्दित्वाद्यभावात् । न ह्यगुणिनि भक्तिरुपपन्ना । न चाऽऽनन्दित्वादिकमङ्गीकर्तुं शक्यं ब्रह्मणः । आनन्दादीनां तत्स्वरूपत्वाभ्युपगमात् । अन्यथा समवायनिराकरणाऽनुपपत्तेः । स्वरूपेण चाऽऽनन्दादिना आनन्दित्वादेर्युक्तिविरुद्धत्वात् । अथाऽपि गुणित्वाऽङ्गीकारे गुणानां तत्स्वरूपत्वं त्याज्यम् । गुणानां गुणिस्वरूपत्वस्य युक्तिविरुद्धत्वात् । न चाऽऽनन्दादिभोक्तृतां विना तत्स्वरूपत्वं महिमा । द्रविणवत्त्वे हि पारिवृढ््यं न तु द्रविणत्वे । अतो गुणित्वाभावेन भक्त्ययोगाद्व्यर्थं माहात्म्यवर्णनमिति भावः ।
सिद्धान्तयत्सूत्रमवतार्य व्याचष्टे ।। अत इति ।। कर्तव्यैव भगवद्भक्तिः । श्रुतिषु गुणात्मकत्वेन गुणित्वेन च व्यपदेशात् । गुणस्वरूपस्याऽप्यानन्दित्वाद्युपपत्तेरिति भावः । ननु श्रौतमपि गुणात्मकस्य गुणित्वं कथं युज्यते अदर्शनादित्यत आह ।। अहीति ।। तदेव विवृणोति ।। यथेति ।। यथा कुण्डलात्मकस्याप्यहेर्विशेषादेव कुण्डलित्वमेवमानन्दाद्यात्मकस्याऽपि ब्रह्मणो विशेषादेवाऽऽनन्दित्वादिकं युज्यत इति भावः । नेश्वरो गुणवान् गुणात्मकत्वाद्यथा न स्वः स्ववान् दण्डो दण्डवान्वा । आनन्दाऽऽद्या न ब्रह्मणो गुणास्तत्स्वरूपत्वाद् ब्रह्मवदित्यत आह ।। तुशब्दादिति ।। भवेदत्र युक्तिविरोधो यदि ब्रह्मस्वरूपादि युक्तिगम्यं स्यात् नैतदस्ति केवलश्रुतिगम्यत्वादिति भावः ।। २८ ।।
 
भावदीपः
।। ॐ उभयव्यपदेशात् ॐ ।। २८ ।। गुणित्वेति ।। भाष्ये आनन्दित्वादीत्यनेन ज्ञानेच्छाशक्त्यादिगुणवत्त्वमात्रग्रह इति भावः । यद्यपि गुणात्मकत्वसमर्थनमपि प्रतीयते । तथापि समवायनिरासेन आह च तन्मात्रमित्यादिना गुणगुणिनोरभेदे विवादाभावात् गुणित्वे गुणरूपत्वं विरुद्धमिति प्रसक्तचोद्यनिरासाय गुणात्मकत्वस्योक्तावपि भक्त्यर्थं गुणित्वसमर्थन एव तात्पर्याद् गुणित्वेत्युक्तम् । यद्वा गुणात्मकत्वस्यापि समर्थनेऽपि तस्य भक्तावनुपयोगाद्गुणित्वेत्येकदेशानुवादः । एतेन पूर्वत्र स्वतोऽव्यक्तस्यापि निजशक्त्या व्यक्तत्वोक्तिवदत्रापि गुणात्मनोऽपि विशेषशक्त्या गुणित्वं चोच्यत इति वा तस्याभिध्यानादिति प्रागुक्तमयुक्तं इच्छादिरूपस्य तस्याभिध्यानादिति तस्यानन्तशक्तित्वादिति च निर्देशायोगादित्याक्षेपाद्वा पूर्वसङ्गतिः सूचिता । कथंशब्दस्य प्रश्नार्थत्वं निरसितुमाह ।। पूर्वपक्षयतीति ।। फलोक्तिपूर्वं भाष्यं व्याचष्टे ।। नेत्यादिना ।। कथंशब्दस्याऽक्षेपार्थत्वलब्धं हेतुमाह ।। तस्येति ।। हेतोरप्रयोजकत्वनिरासाय गुणानां गुणिस्वरूपत्वं विरुद्धमित्यन्यत्रोक्त्यनुरोधेन गुणित्वाभावे तात्पर्यमिति भावेन तस्य हेतुत्वं व्यनक्ति ।। न हीति ।। पूर्वभाष्यांशस्य तत्र हेतुत्वं व्यनक्ति ।। न चेत्यादिना ।। अन्यथा गुणगुणिनोर्भेदे । यद्यपि ज्ञानज्ञेयादेरिव गुणगुणिनोर्भेदेऽपि स्वरूपसम्बन्धेनैव विशिष्ट प्रतीत्युपपत्या समवायनिराससम्भवेन न तन्निरासो गुणगुणिनोरभेदं गमयति । तथापि स्वरूपसम्बन्धे तेषां नानात्वे गौरवादेकः समवाय एव युक्तः । स चेन्निरस्यते तदैक्यमेवोपेतं भवतीति भावः । हेतोरप्रयोजकत्वं निराह ।। स्वरूपेण चेति ।। युक्तीति ।। नेश्वर आनन्दादिमान् तदात्मकत्वात् यथा स्वयं न स्ववानिति । आनन्दाद्या न ब्रह्मगुणास्तदात्मकत्वात् ब्रह्मवदित्यादियुक्तिविरुद्धत्वादित्यर्थः । गुणानां गुणिस्वरूपत्वं विरुद्धमित्यन्यत्रोक्त्युपलक्षितं गुणानामित्यादिवाक्यं योजयति ।। गुणानामिति ।। युक्तीति ।। न गुणाः गुणिस्वरूपं तद्धर्मत्वाद्भूतलधर्मिकघटवदित्यादियुक्तीत्यर्थः । मास्तु गुणित्वं गुणात्मकत्वेनैव भक्तिरुत्पद्यतामित्यत आह ।। न चेति ।। भोक्तृतामिति ।। सा चानन्दित्व एव युक्ता अहं सुखीत्यनुभवस्यैव भोगरूपत्वादिति भावः ।। अत इति ।। गुणात्मनो गुणित्वायोगाद्ब्रह्मणश्च गुणात्मकत्वात् गुणात्मकताया अमहिमरूपत्वादित्यर्थः । 
फलोक्तिपूर्वं भाष्यं हेतुत्वेन योजयति ।। कर्तव्यैवेति ।। एतेन भाष्ये इत्युभयव्यपदेशात् युज्यते गुणस्वरूपस्याप्यानन्दादिगुणित्वमिति योजना सूचिता । तदभिन्ना गुणा नित्यमपि सर्वे विशेषतः । गुणत्वेन गुणित्वेन भोक्तृभोग्यतया स्थिता इत्यनुभाष्यदिशा हेतुं वदन् यथेत्यादिभाष्यं व्याचष्टे ।। कुण्डलात्मकस्यापीति ।। भूतलघटयोरिव भेदव्याप्तमुख्याधाराधेयभावस्याऽपि अभावमुपेत्याह ।। यथा न स्ववानिति ।। यो यदात्मकः स तद्वान्न भवति यथेश्वरो न स्ववानित्यर्थः । यदि न सङ्ख्योपसङ्ग्रहादिति सूत्रे यस्मिन्पञ्च पञ्चजना इत्यादिश्रुतौ चैकस्याऽपि विशेषकृतमाधाराधेयभावं सिद्धं मन्यसे तदा देवदत्तो न स्ववानिति यथेत्यर्थो ध्येयः । यद्वा येन रूपेणाधारत्वं तेन रूपेणैव तत्प्रत्याधेयत्वं नेति भावेनोक्तम् ।। यथा न स्ववानिति ।। व्यतिरेकव्याप्तेरनुमित्यनङ्गत्वेऽपि व्यभिचारशङ्कानिवर्तनेन कथञ्चिदुपयुक्ततायाः प्रमाणपद्धत्यादावुक्तत्वात् यो यद्वान् स तदात्मको नेति व्यतिरेकव्याप्तिं मत्वा तत्र दृष्टान्तमाह ।। दण्डवान्वेति ।। यथेत्यनुषङ्गः । यथा दण्डवान् दण्डात्मको न भवति तथेत्यर्थः । क्वचित्तु यथा न स्वः स्ववान् दण्डो दण्डवान्वेति पाठः । तदा तु स्वोर्थः स्ववान्न दण्डो दण्डवान्नेत्यर्थः । विशिष्याप्याह ।। आनन्दाद्या इति ।। यद्वा तस्य गुणवत्त्वं निरस्य तेषां तद्गुणत्वं निराह ।। आनन्दाद्या इति ।। नैतदस्तीति ।। तच्च प्रतिपादितं शास्त्रयोनिसूत्र इति भावः ।। २८ ।।
 
सूत्रभाष्यम्
।। ॐ प्रकाशाश्रयवद्वा तेजस्त्वात् ॐ ।। २९ ।।
यथाऽऽदित्यस्य प्रकाशत्वं प्रकाशित्वं च, एवं वा दृष्टान्तः । तेजोरूपत्वाद् ब्रह्मणः ।। २९ ।।
तत्त्वप्रकाशिका
दृष्टान्ताऽन्तरेणैतदेव समर्थयत्सूत्रमुपन्यस्य व्याचष्टे ।। प्रकाशेति ।। यथा प्रकाशात्मकस्याप्यादित्यस्य प्रकाशित्वं विशेषबलादेवं गुणात्मकस्यापि ब्रह्मणो गुणित्वं विशेषबलाद्युज्यत इति भावः । नन्वत्र घटादीनामपि दृष्टान्तयितुं युक्तत्वाद्विशिष्यादित्यग्रहणे का विवक्षेत्यत आह ।। तेजोरूपत्वादिति ।। २९ ।।
 
भावदीपः
ॐ प्रकाशाश्रयवद्वा तेजस्त्वात् ॐ ।। २९ ।। समर्थयदिति ।। एतच्चोक्तनिर्वाहम् । दृष्टान्तस्य सम्भावनामात्रहेतुत्वेऽपि प्रागुक्तोभयव्यपदेशरूपमानसहितस्य तु साधकत्वमस्तीति समर्थयदित्युक्तम् । गुणित्वसाधनपरतया भाष्यं व्यनक्ति ।। यथेत्यादिना ।। २९ ।।
 
सूत्रभाष्यम्
।। ॐ पूर्ववद्वा ॐ ।। ३० ।।
यथैक एव कालः पूर्व इत्यवच्छेदकोऽवच्छेद्यश्च भवति । अतिसूक्ष्मत्वापेक्षयैष दृष्टान्तः । स्थूलमतीनां च प्रदर्शनार्थमहिकुण्डलदृष्टान्तः ।
‘‘प्रकाशवत्कालवद्वा यथाऽङ्गे शयनादिकम् ।
 ब्रह्मणश्चैव मुक्तानामानन्दोऽभिन्न एव त्वि’’ति नारायणाध्यात्मे ।
‘‘आनन्देन त्वभिन्नेन व्यवहारः प्रकाशवत् ।
 कालवद्वा यथा कालः स्वावच्छेदकतां व्रजेदि’’ति पाद्मे   ।। ३० ।।
 
तत्त्वप्रकाशिका
दृष्टान्तान्तरेणैतत्साधयत्सूत्रमुपन्यस्य व्याचष्टे ।। पूर्ववद्वेति ।। यथा कालस्य पूर्वेणाभेदेऽपि काल इति विशेष्यो भवति पूर्व इति विशेषको विशेषादेव । तथा गुणात्मकस्यापि ब्रह्मणो विशेषादेव गुणि ब्रह्मेति विशेषणविशेष्यभावो युज्यत इति भावः । व्यर्थोक्तेरपर्यवसानात्किमर्थोऽयं दृष्टान्त इत्यत आह ।। अतीति ।। ब्रह्मण इति शेषः । अलमनेन भेदाभेदविषयेण किमाद्यदृष्टान्तेनेत्यत आह ।। स्थूलेति ।। एकस्मिन्नेव विशेषणविशेष्यभावस्येति शेषः । अस्मिन्नेवार्थे स्मृती पठति ।। प्रकाशवदिति ।। शयनमवस्थाविशेषः । अङ्गादभिन्नोऽप्यङ्गे शयनमित्यङ्गविशेषणं भवतीत्यर्थः । आदिपदेन शेते इति कर्मकर्तृभावः । अभिन्न एव ब्रह्मणः मुक्तानामित्युच्यत इत्यर्थः । व्यवहारो विशेषणविशेष्यभावेन ।। ३० ।।
 
भावदीपः
ॐ पूर्ववद्वा ॐ ।। ३० ।। अवच्छेद्यावच्छेदकशब्दयोरर्थः विशेष्यो विशेषक इति च । दण्डचैत्रयोरिव भेदाभावात्कथं विशेषणविशेष्यभाव इत्यतो विशेषतो गुणत्वेन गुणित्वेनेत्यनुव्याख्यानोक्तहेतुं दृष्टान्तेऽप्याह ।। विशेषादेवेति ।। सूत्रे आदित्यदृष्टान्तोक्तेः सूत्रकृतैव तेजस्त्वादिति प्रयोजनोक्त्या प्रथमचरमदृष्टान्तोक्तेरपि तदूह्यमिति सूचितत्वाद्भाष्ये तत्फलोक्तेस्तामवतार्य शेषोक्त्या व्यनक्ति ।। व्यर्थेति ।। अस्मिन्नेवार्थ इति ।। यथा प्रकाशेत्यादिनोक्तेऽर्थ इत्यर्थः । मनोधर्मरूपशयनस्यात्र कथमुपयोग इत्यत आह ।। शयनमिति ।। आत्माभिन्नव्यापारविशेषश्शयनमित्युपेत्याह ।। शेत इतीति ।। कर्मकर्तृभावः क्रियाकर्तृभाव इत्यर्थः । स्मृतावानन्दस्याभिन्नत्वोक्तेरनुपयोगादाह ।। अभिन्न इति ।। ब्रह्माद्यभिन्न एवानन्दो ब्रह्मण आनन्दः मुक्तानामानन्द इति च विशेषणविशेष्यभावेनोच्यत इत्यर्थः ।। विशेषणेति ।। आनन्दं ब्रह्मणो विद्वानित्यादिरूपेणेत्यर्थः ।। ३० ।।
 
सूत्रभाष्यम्
।। ॐ प्रतिषेधाच्च ॐ ।। ३१ ।।
‘एकमेवाद्वितीयम्’ (छां. उ. ६/२/१) । ‘नेह नानाऽस्ति किञ्चने’ (कठ. उ. २/४/११) ति भेदस्य ।। ३१ ।।
।। इति उभयव्यपदेशाधिकरणम् ।। १५ ।।
 
तत्त्वप्रकाशिका
किमनेन गुणगुणिनोरभेदमभ्युपेत्य गुणित्वप्रतिपादनेन । भेद एव तयोः किं न स्यादित्याशङ्कां परिहरत्सूत्रमुपन्यस्य व्याचष्टे ।। प्रतिषेधाच्चेति ।। भाष्यस्य सूत्रेणान्वयः । घटादिवत्स्वावयवैकत्वनिषेधायैवकारः । समाधिकनिषेधोऽद्वितीयमिति । किञ्चन नाना गुणगुण्यादि । अतो गुणिनि हरौ भक्तिसम्भवाद्युक्तं तन्महिमवर्णनमिति सिद्धम् ।। ३१ ।। अ० १५ ।।
 
भावदीपः
ॐ प्रतिषेधाच्च ॐ ।। ३१ ।। भेदाभेदनिवृत्त्यर्थमेवशब्दोऽवधारक इति छान्दोग्यभाष्योक्तस्मृत्यनुरोधेन श्रौतपदानामपौनरुक्त्यायार्थमाह ।। घटादीति ।। एकमित्युक्ते परिणामिनो घटादेः प्रत्येकं स्वावयवैर्भेदाभेदवतः एकत्वमस्तीति तन्निरासार्थमेवकार इत्यर्थः । किञ्चन नानेत्यन्वयपूर्वमनूद्य किञ्चनपदार्थमाह ।। गुणगुण्यादीति ।। आदिपदेन क्रियाक्रियावदादिग्रहः । नाना भिन्नं नास्तीत्यर्थः ।। अत इति ।। गुणात्मनोऽपि गुणित्वस्य प्रमाणादिसिद्धत्वादित्यर्थः ।। ३१ ।। अ० १५ ।।
 
१६. परानन्दाधिकरणम्
।। ॐ परमतः सेतून्मानसम्बन्धभेदव्यपदेशेभ्यः ॐ ।। ३२ ।।
न चाऽऽनन्दादित्वाल्लोकानन्दादिवत् । ‘एष सेतुर्विधृतिः’ (छां. उ. ८/४/१) ‘य एष आनन्दः परस्य’ ‘एष नित्यो महिमा ब्राह्मणस्ये’ (बृ.उ. ६/४/२३)ति सेतुत्वं ह्युच्यते । ‘यतो वाचो निवर्तन्ते’ (तै. उ. २/४) इत्युन्मानत्वम् । ‘एतस्यैवाऽऽनन्दस्याऽन्यानि भूतानि मात्रामुपजीवन्ती’ (बृ. उ. ६/३/३२)ति सम्बन्धः ।
‘‘अन्यज्ज्ञानं तु जीवानामन्यज्ज्ञानं परस्य च ।
 नित्यानन्दाव्ययं पूर्णं परज्ञानं विधीयत’’ इति भेदः ।।
अतोऽलौकिकत्वात्परमेव ब्रह्मानन्दादिकम् ।। ३२ ।।
 
तत्त्वप्रकाशिका
अत्रेश्वरप्राप्तिसाधनभक्त्यर्थं तद्गुणानां लोकविलक्षणत्वसमर्थनादस्ति शास्त्रादिसङ्गतिः । लौकिकत्वे न तत्र निरतिशया भक्तिः स्यात् । अतस्तत्समर्थनीयम् । प्रकृतं भगवद्गुणजातं विषयः । लौकिकमलौकिकं वेति सन्देहः । उभयथापि सम्भावना सन्देहबीजम् । लोकसदृशमिति पूर्वः पक्षः । आनन्दादिशब्दवाच्यत्वात् । अन्यथा ‘आनन्दं ब्रह्मणो विद्वान्’ इत्यादिप्रयोगस्तत्र न स्यात् । न हि घटविलक्षणार्थे घटपदं युज्यते । अस्ति च प्रयोगः । अतो लोकानन्दादिवदीश्वरानन्दादीति न तत्रातिशयेन भक्तिर्युक्तेति ।
सिद्धान्तयत्सूत्रमुपन्यस्य व्याचष्टे ।। परमिति ।। न ब्रह्मानन्दादिकं तच्छब्दवाच्यत्वाल्लौकिकं किं त्वतो लौकिकानन्दादेः परं विलक्षणमेव । कस्माल्लोकानन्दादाव सम्भावितसेतून्मानत्वादेर्वैलक्षण्यस्य व्यपदेशादिति भावः । उन्मानत्वं पूर्णत्वम् । मात्रां तत्प्रतिबिम्बांशम् । सम्बन्धो बिम्बप्रतिबिम्बभावः । अन्यद्विलक्षणम् । अलौकिकत्वात्परमिति प्रकारिप्रकारदर्शनेन व्याख्यानमेव । अलौकिकत्वावगमादिति वा । अथवा न चेति पूर्वपक्षं प्रतिषिध्य एष इति सौत्रहेतून्व्याख्यायातः परमिति प्रतिज्ञा व्याख्यायते । तत्रात इत्यनुवादेन लौकिकत्वादिति व्याख्यानम् । लौकिकत्वात्परमिति अलौकिकमित्यर्थः ।। ३२ ।।
 
 
भावदीपः
ॐ परमतः ॐ ।। ३२ ।। तद्गुणानामिति ।। गुणानामीश्वरतादात्म्येऽपि विशेष बलेनेश्वरगुणत्वस्य पूर्वत्रोक्त्या तेषु गुणेषु लौकिकत्वादिचिन्ता अवसरप्राप्तेति भावः । अन्यथान्यतरमात्रावशेषेण गुणेषु चिन्तानुपपन्ना स्यात् ।। लोकेति ।। लौकिकानन्दादिविलक्षणत्वेत्यर्थः । सूत्रे परमित्युक्त्यनुरोधादाह ।। गुणजातमिति ।। उभयथेति ।। भगवदीयत्वादलौकिकत्वसम्भावना ज्ञानानन्दादिपदप्रयो गाल्लौकिकत्वसम्भावनेत्यर्थः । लोकानन्दादिवदिति भाष्यार्थमाह ।। लोकसदृशमितीति ।। आनन्दादित्वादिति हेत्वंशं व्याचष्टे ।। आनन्देति ।। सामान्यव्याप्त्या घटादिर्दृष्टान्त इति भावः । हेतोरप्रयोजकतां निराह ।। अन्यथेति ।। लोकानन्दादिवैसादृश्ये ब्रह्मानन्दादीनामन्यथात्वादतच्छब्दत्वमित्यन्यत्रोक्तेरिति भावः । कुत इत्यतस्तद्व्यनक्ति ।। न हीति ।। हेतोरसिद्धिं निराह ।। अस्ति चेति ।। आनन्दं ब्रह्मणो विद्वानित्यादाविति भावः ।। अत इति ।। आनन्दादिपदवाच्यत्वादित्यर्थः ।। छ ।।
अतोऽलौकिकत्वात्परमेव ब्रह्मानन्दादिकमिति वाक्यं न चानन्दादित्वा ल्लौकिकानन्दादिवदिति प्रथमवाक्यशेषतया व्याचष्टे ।। न ब्रह्मेति ।। आनन्दादित्वादित्यादेरर्थः तच्छब्दवाच्यत्वाल्लौकिकमिति ।। अत इत्यनुवादः । लौकिकानन्दादेरिति व्याख्या । भाष्ये अलौकिकत्वादित्येतत्परमित्यस्य व्याख्येत्युपेत्य परमित्यस्यार्थमाह ।। परं विलक्षणमेवेति ।। एष इत्यादिभाष्यभावमाह ।। लोकेति ।। उन्मानत्वं मानागोचरत्वमिति भ्रमं निराह ।। पूर्णत्वमिति ।। वैश्वानरनये अभिविमानमित्यत्रोक्तदिशा व्याख्यातप्रायमेतदिति भावः । तदानन्दांशत्वभ्रान्तिं निराह ।। मात्रामिति ।। तस्य तन्मात्रोपभोग्यत्वात् । प्रतिबिम्बरूपविप्लुट्कांस्तदानन्दस्य चाखिलाः । मुक्ता ब्रह्मादयोऽश्नन्ति तारतम्येन नित्यदेति स्मृतेरिति भावः । भेदव्यपदेशमात्रेण वैलक्षण्यासिद्धेराह ।। अन्यद्विलक्षणमिति ।। दुर्गमत्वाद् व्यनक्ति ।। अलौकिकत्वादिति ।। व्याख्यानमेवेति ।। परमित्यस्येत्यर्थः ।। परमलौकिकत्वप्रकारयुक्तमिति व्याख्यैव न तु हेतुरित्यर्थः । अलौकिकत्वावगमादित्यन्यत्रोक्त्यनुरोधेन व्याख्यानान्तरमाह ।। अलौकिकत्वेति ।। अत इत्यस्य सेतून्मानादिव्यपदेशादित्यर्थ इति भावः । इदानीं न चेत्यादिवाक्यं अत इत्यादिवाक्यं च भिन्नवाक्यतया योजयति ।। अथवेति ।। स्वार्थे त्वप्रत्यय इति भावः ।। ३२ ।।
 
सूत्रभाष्यम्
।। ॐ दर्शनात् ॐ ।। ३३ ।।
दर्शनादेव चाऽन्याऽऽनन्दादीनाम् । ‘अदृष्टमव्यवहार्यमव्यपदेश्यं सुखं ज्ञानमोजो बलमिति ब्रह्मणस्तस्माद् ब्रह्मेत्याचक्षते तस्माद् ब्रह्मेत्याचक्षत’ इति कौण्डिन्यश्रुतिः ।। ३३ ।।
 
तत्त्वप्रकाशिका
हेत्वन्तरेणानन्दादेरलौकिकत्वं समर्थयत्सूत्रमुपन्यस्य व्याचष्टे ।। दर्शनादिति ।। मनोवाग्गोचरत्वादित्यर्थः । तथापि कथमलौकिकत्वं ब्रह्मानन्दादेरित्यत आह ।। अदृष्टमिति ।। व्यवहारो वाचा व्यपदेशो विविक्ततया निरूपणम् ।। ३३ ।।
 
भावदीपः
ॐ दर्शनात् ॐ ।। ३३ ।। भाष्ये चशब्दोक्तेराह ।। हेत्वन्तरेणेति ।। आनन्दादेरचाक्षुषत्वाद्दर्शनानुपपत्तिं मत्वाह ।। मनोवागिति ।। अदृष्टं साकल्येनामनोगोचरमिति स्फुटम् । अव्यवहार्यमित्ययुक्तम् । आनन्दं ब्रह्मणो विद्वानिति व्यवहारादित्यत आह ।। व्यवहार इति ।। विविक्ततया स्पष्टतया । ब्रह्माद्या यन्न जानन्ति करणाद्यभिमानिनः । जानन्त्यनुग्रहाच्चास्य प्रधानाग्निं यथार्चिषः । अग्निपुत्रा नमस्तस्मै यमाह श्रीश्च न स्फुटम् । वेदरूपा परानन्दं वैलक्षण्यात्समस्ततः । आनन्दो नेदृशानन्द इत्युक्तेर्लोकतः परम् । प्रतिभाति न चाभाति यथावद्दर्शनं विनेत्येकादशस्कन्धतात्पर्योक्तस्मृतेरिति भावः ।। ३३ ।।
सूत्रभाष्यम्
अप्रसिद्धस्य कथमानन्द इत्यादिव्यपदेश इत्यतो वक्ति —
।। ॐ बुद्ध्यर्थः पादवत् ॐ ।। ३४ ।।
जीवेश्वरसम्बन्धज्ञापनार्थमप्रसिद्धोऽपि पादो यथापादशब्देन व्यपदिश्यते ‘पादोऽस्य विश्वा भूतानी’ (ऋ. सं. १०९०३)ति तथा ।
‘‘अलौकिकोऽपि ज्ञानादिस्तच्छब्दैरेव भण्यते ।
 ज्ञापनार्थाय लोकस्य यथा राजेव देवराडि’ति पाद्मे ।। ३४ ।।
।। इति परानन्दाधिकरणम् ।। १६ ।।

तत्त्वप्रकाशिका
नन्वेवमानन्दादेरलौकिकत्वात्कथं श्रुतिपुराणादिष्वानन्दादिप्रयोग इत्याशङ्क्य तत्परिहाराय सूत्रमवतार्य व्याचष्टे ।। अप्रसिद्धस्येति ।। यथा खलु प्रसिद्धचरणविलक्षणे मूर्तित्रयविलक्षणे च भूतपादे ‘पादोऽस्य विश्वा भूतानि’ इति पादपदं प्रयुज्यते । यथा पुरुषपादस्य तदंशत्वं तथा भूतानामिति जीवेशयोरंशांशित्वसम्बन्धज्ञापनार्थम् । ज्ञातांशभावस्तु भेदश्रुतिपर्यालोचनया भिन्नांशत्वं प्रत्येति । तथा लोकविलक्षणेऽप्यानन्दादौ तत्पदप्रयोगो युज्यते । तस्यानुकूलवेद्यत्वादिज्ञापनार्थत्वात् । अन्यथा तत्प्रत्यायनोपायाभावात् । ज्ञाततावन्मात्रस्य श्रुत्यन्तरबलेनालौकिकत्वबुद्धिश्च भवतीति भावः । अत्र स्मृतिं चाह ।। अलौकिकोऽपीति ।। उक्तं चान्यत्र । ‘आनन्दो नेदृशानन्द इत्युक्ते लोकतः परम् । प्रतिभाति न चाभाति यथावद्दर्शनं विना’  इति । व्युत्पत्तिश्च सौवर्णघटे घटशब्दस्येव किञ्चित्सादृश्येनैवोपपद्यते । अतोऽलौकिकगुणे हरौ कर्तव्या भक्तिरिति सिद्धम् ।। ३४ ।। अ० १६ ।।
  
भावदीपः
ॐ बुद्ध्यर्थः पादवत् ॐ ।। ३४ ।। अप्रसिद्धोऽपीत्येतल्लोकतो वेदतोऽप्रसिद्धोऽपीत्यर्थतया व्याचष्टे ।। प्रसिद्धेति ।। मूर्तित्रयेति ।। वासुदेवनारायण वैकुण्ठाख्यमूर्तित्रयेत्यर्थः । त्रिपादिति मूर्तित्रये पादपदप्रयोगादिति भावः । भूतपादे भूताख्यपादे तथोक्तेः फलोक्तिपरं जीव इत्यादिभाष्यं व्याचष्टे ।। यथा पुरुषेति ।। सम्बन्धपदोक्तेर्भावमाह ।। ज्ञातेति ।। अन्यत्र एकादशस्कन्धतात्पर्ये इत्यर्थः । विद्वद्व्युत्पत्तितोऽपि च । तैस्तैः पदैश्च भण्यन्ते युज्यते चोपदेशतः । अन्यानन्दादिसादृश्यादानुकूल्यादिना परमित्यनुभाष्योक्तमाह ।। व्युत्पत्तिश्चेति ।। सौवर्णघट इति ।। विवृतमेतत्तर्कताण्डवे द्वितीयपरिच्छेदे । अलौकिकानां सर्वथा बुद्ध्यनारोहाद्व्युत्पत्तिरयुक्तेति चोद्यं कार्याख्यानादित्यत्र निरस्यमिह शिष्यहितायोक्तमिति ।। अत इति ।। सेतून्मानत्वादिव्यपदेशादिसिद्धत्वाद् व्युत्पत्त्यादिसम्भवाच्चेत्यर्थः ।। ३४ ।। अ० १६ ।।
 
१७. स्थानविशेषाधिकरणम्
परानन्दमात्रत्वे कथं ब्रह्माद्यानन्दादीनां विशेष इत्यत उच्यते
।। ॐ स्थानविशेषात्प्रकाशादिवत् ॐ ।। ३५ ।।
यथाऽऽदित्यस्य दर्पणादिस्थानविशेषात्प्रतिबिम्बविशेष एवमानन्दादेरपि ।
‘‘ब्रह्मादिगुणवैशेष्यादानन्दादिः परस्य च ।
 प्रतिबिम्बत्वमायाति मध्योच्चादिविशेषत’’ इति वाराहे ।। ३५ ।।
 
तत्त्वप्रकाशिका
अत्र भगवत्प्राप्तिसाधनभक्त्यर्थं ब्रह्माद्यानन्दादीनां भगवदानन्दादिप्रतिबिम्बत्वसमर्थनादस्ति शास्त्रादिसङ्गतिः । तदभावे प्रागुक्तालौकिकत्वासम्भवेन भक्त्यतिशयायोगात्तत् समर्थनीयम् । ब्रह्माद्यनन्दादीनां ब्रह्मानन्दादिप्रतिबिम्बत्वमुक्तम् । तद्ब्रह्माद्यानन्दादि विषयः । भगवदानन्दादिप्रतिबिम्बं न वेति सन्देहः । उक्तेर्द्वैविध्यदर्शनं सन्देहबीजम् । पूर्वपक्षयति ।। परेति ।। नान्यानन्दादयो भगवदानन्दादिप्रतिबिम्बभूताः । तथात्वे मिथो वैचित्र्यायोगात् । मिथो विचित्राणामपि तत्प्रतिबिम्बत्वे भगवदानन्दादौ वैचित्र्यं स्यात् । तथा च भगवद्रूपेषु गुणतारतम्यं स्यादिति न तत्र भक्तिर्युक्ता । न चादृष्टादिनियमेन वैचित्र्यम् । स्वाभाविकानन्दादेरादिमत्कारणानुपपत्तेः । अतोऽलौकिकत्वाभावान्न भगवति निरतिशयाभक्तिर्युक्तेति भावः ।
सिद्धान्तयत्सूत्रमवतार्य व्याचष्टे ।। अत इति ।। भवत्यन्यानन्दादीश्वरानन्दादि प्रतिबिम्बभूतं न तावता वैचित्र्यानुपपत्तिः । नापि बिम्बवैचित्र्यापत्तिः । यथा खलु बिम्बवैचित्र्याभावेऽपि जलसूर्यकान्तादिस्थानगुणात्सूर्यादि प्रतिबिम्बेष्वग्निजनकत्वादिवैचित्र्यमेवं ब्रह्मादिस्थानगुणवैचित्र्येणाविचित्रभगवदानन्दादिप्रतिबिम्बानां वैचित्र्योपपत्तेरिति भावः । अत्र स्मृतिं चाह ।। ब्रह्मादीति ।। प्रतिबिम्बत्वमायाति प्रतिफलितो भवतीत्यर्थः ।। ३५ ।।
 
भावदीपः
ॐ स्थानविशेषात् ॐ ।। ३५ ।। प्रतिबिम्बत्वसमर्थनादिति ।। भगवदानन्दादिषु वैचित्र्यापत्तिशङ्कानिरासेनेति भावः । अतो नादृष्टानियमादित्यनेन पौनरुक्त्यम् । तत्र विचित्रब्रह्मादिजीवानामेकरूपब्रह्मप्रतिबिम्बत्वायोगादिति शङ्काया एव निरासात् । यथोक्तं तत्र न्यायविवरणे । न च वैचित्र्यमनाभासत्वे कारणमिति । अत्र तु न च ब्रह्माद्यानन्दवैचित्र्येऽपि बिम्बभूतविष्ण्वानन्दवैचित्र्यमिति । उक्तं च चन्द्रिकायामेव मेवापौनरुक्त्यं अदृष्टानियमादित्यत्र । एतेन प्रागुक्तसम्बन्धपदोक्त बिम्बप्रतिबिम्बभावाक्षेपेणेह पूर्वपक्षकरणात्पूर्वसङ्गतिः सूचिता ।। अलौकिकत्वासम्भवेनेति ।। बिम्बप्रतिबिम्बभावरूपहेतुना पूर्वत्र तत्साधनादिति भावः ।। उक्तमिति ।। प्राक्सम्बन्ध पदेनेत्यर्थः ।। उक्तेर्द्वैविध्येति ।। लोक इत्यर्थः । ब्रह्माद्यानन्दवैचित्र्येऽपीत्याद्यन्यत्रोक्तमत्र योजयति ।। मिथ इति ।। इष्टापत्तिं निराह ।। तथा चेति ।। तच्च नेत्युक्तं न स्थानत इत्यत्रेति तद्विरोध इति भावः । अदृष्टानियमादित्यनेन गतार्थत्वमाशङ्क्य तदाक्षेपमाह ।। न चेति ।। आदिमदिति ।। यद्यप्यदृष्टादेरनादित्वमप्यस्ति । उक्तं च तत्र भाष्ये अनादिविद्याकर्मादिवैचित्र्याद्वैचित्र्यमिति ।। तथाप्युक्तदिशाऽनाद्यदृष्टवैचित्र्यसिद्धब्रह्माद्यानन्दवैचित्र्येण बिम्बानन्दवैचित्र्यापादन एव तात्पर्यम् । अदृष्टादेरनादिमत्त्वोक्तिरप्यदृष्टव्यक्त्यपेक्षयेति ध्येयम् । यद्वा तत्र भाष्ये अनादित्वोक्तिरत्र वक्ष्यमाणाभिप्राया ।। अत इति ।। अलौकिकत्वसाधकबिम्बप्रतिबिम्बभावाभावादित्यर्थः ।। छ ।।
साध्यमध्याहृत्य तत्र हेतुतया भाष्यं योजयति ।। भवतीत्यादिना ।। अत्रेति ।। स्थानगुणवैचित्र्येणेत्यादिनोक्तार्थ इत्यर्थः । परमात्मानन्दस्यैव प्रतिबिम्बत्वमिति भ्रमं निराह ।। प्रतिफलितो भवतीत्यर्थ इति ।। एतच्च प्रतिफलनं यावदधिकारमित्यत्रोक्त दिशाऽनादिस्वरूपोपाधिनेति भावः । ब्रह्मादीनां च मुक्तानां सुखं विष्णुसुखस्य तु । प्रतिबिम्बस्तु विप्लुट्को विष्णोरेव परं सुखमिति महावाराहस्मृतेः ।। ३५ ।।
 
सूत्रभाष्यम्
।। ॐ उपपत्तेश्च ॐ ।। ३६ ।।
‘‘ऐश्वर्यात्परमाद्विष्णोर्भक्त्यादीनामनादितः ।
 ब्रह्मादीनां सूपपन्ना ह्यानन्दादेर्विचित्रते’ति पाद्मे ।। ३६ ।।
।। इति स्थानविशेषाधिकरणम् ।। १७ ।।
तत्त्वप्रकाशिका
युक्त्यन्तरेण बिम्बानन्दाद्यवैचित्र्येऽपि प्रतिबिम्बवैचित्र्यमुपपादयत्सूत्रं पठित्वा स्मृत्यैव व्याचष्टे ।। उपपत्तेश्चेति ।। न केवलं प्रतिबिम्बानन्दादिवैचित्र्यं ब्रह्मादिस्थानगतभक्त्यादिगुणेनोपपन्नं किं नाम बिम्बभूतभगवदैश्वर्यवशाच्चेति भावः । पुरुषापाद्यानां भक्त्यादिस्थानगुणानां कथं स्वाभाविकानन्दादि वैचित्र्यहेतुत्वमिति परिहर्तुमनादित्वोक्तिः । स्यादेतत् । स्थानगुणेनैवोपपद्यमाने वैचित्र्ये न बिम्बसामर्थ्यमुपयुज्यत इति । मैवम् । सूर्यकान्तादिगतसूर्यकादि वैचित्र्येऽपि बिम्बसामर्थ्यस्याप्युपयोगदर्शनात् । स्थानगुणस्यैव निमित्तत्वे मुखप्रतिबिम्बस्यापि तद्गतस्याग्निजनकत्वप्रसङ्गात् । न च तर्हि बिम्बसामर्थ्यमेवोपयोगीति वाच्यम् । तस्य सर्वत्रापि साम्यात् । 
अतो युक्तं सूत्रद्वयमपि अतो ब्रह्मादिगुणबिम्बालौकिकगुणे हरौ युक्तैव भक्तिरिति सिद्धम् ।। ३६ ।। अ० १७ ।।
 
भावदीपः
ॐ उपपत्तेश्च ॐ ।। ३६ ।। काऽनेनोपपत्तिरुक्तेत्यतः सौत्रचशब्दसमुच्चेयं दर्शयन्नुपपत्तिं विवृण्वन्सूत्रार्थमाह ।। न केवलमिति ।। यद्वोपपत्तेश्चेत्युक्त्या प्राचीना नोपपत्तिरिति भ्रमनिरासायाह ।। न केवलमिति ।। न हि सूर्यकान्तप्रतिबिम्बस्येत्यादिन्यायविवरणाशयं व्यनक्ति ।। स्यादेतदित्यादिना ।। अत इति ।। स्थानगुणेन बिम्बसामर्थ्येन च प्रतिबिम्बवैचित्र्यस्योपपन्नत्वेन विष्ण्वानन्दादेर्बिम्बभावस्योपपन्नत्वादित्यर्थः। बिम्बेत्यन्तमलौकिकगुणत्वे हेतुः।
।। ३६ ।। अ० १७ ।।
 
१८. प्रतिषेधाधिकरणम्
ध्यानकाले यच्चित्ते प्रदृश्यते तदेव हि ब्रह्मरूपम् । अतः कथमव्यक्ततेत्यत आह—
।। ॐ तथाऽन्यत्प्रतिषेधात् ॐ ।। ३७ ।।
यथा जीवानन्दादेरन्यद् ब्रह्म तथोपासाकृतादपि ।
‘‘यन्मनसा न मनुते येनाऽऽहुर्मनो मतम् ।
 तदेव ब्रह्म त्वं विद्धि नेदं यदिदमुपासत’ (के. उ. १/६) इति प्रतिषेधात् ।
‘‘पश्यन्ति परमं ब्रह्म चित्ते यत्प्रतिबिम्बितम् ।
 ब्रह्मैव प्रतिबिम्बे यदतस्तेषां फलप्रदम् ।।
 तदुपासनं च भवति प्रतिमोपासनं यथा ।
 दृश्यते त्वपरोक्षेण ज्ञानेनैव परं पदम् ।
 उपासना त्वापरोक्ष्यं गमयेत्तत्प्रसादत’ इति ब्रह्मतर्के ।। ३७ ।।
।। इति प्रतिषेधाधिकरणम् (तथान्यत्वाधिकरणम्. पा) ।। १८ ।।
 
तत्त्वप्रकाशिका
अत्र भगवत्प्राप्तिसाधनभक्त्यर्थं पुनस्तस्याव्यक्तत्वसमर्थनादस्ति शास्त्रादिसङ्गतिः । व्यक्तत्वे तस्य भक्तिवैयर्थ्यापातात्तत्समर्थनीयम् । प्रकृतं ब्रह्मैवात्र विषयः । व्यक्तमव्यक्तं वेति सन्देहः । पदार्थद्वैविध्यदर्शनं सन्देहबीजम् । पूर्वपक्षयति ।। ध्यानेति ।। न ब्रह्माव्यक्तं तस्य ध्यानकाले चित्ते प्रतीयमानत्वात् । ध्यानकाले प्रतीतं न ब्रह्म तस्य ध्यातृबहुत्वेन बहुत्वापत्तेरिति चेन्न । स्वरूपभेदाभावेऽपि ब्रह्मरूपाणां नानात्वेन तदुपपत्तेः । अन्यथा ध्यानवैयर्थ्यात् । न हि यत्किञ्ञ्चिद्ध्यानेन ब्रह्म फलं ददातीति युक्तम् । अतो ध्यानकाले पुरुषप्रयत्नेन प्रतीतस्य ब्रह्मरूपत्वेनाव्यक्तत्वाभावाद्व्यर्था तद्भक्तिरिति भावः ।
सिद्धान्तयत्सूत्रमवतार्य व्याचष्टे ।। अत इति ।। न ध्यानकाले प्रतीतत्वेन ब्रह्मणो व्यक्तत्वं मन्तव्यम् । ध्यानप्रतीतस्याब्रह्मत्वात् । तत्कुतः । ‘यथा खलु जीवानन्दादीनामल्पत्वादिकारणेन ब्रह्मानन्दादि तद्बिलक्षणमेव तथोपासाकृतस्य दुर्लक्षणत्वादिना कारणेन ब्रह्मणस्ततो वैलक्षण्यात् । निर्दोषदोषिणोर्ब्रह्मोपासाकृतयोरैक्यानुपपत्तेरेव हि ‘यन्मनसा’ इति श्रुतिस्तस्य ब्रह्मत्वं प्रतिषेधतीति भावः । पुरुषो यद्वस्तु न मनुते । ध्यानकालप्रतीतस्याब्रह्मत्वे कथं ब्रह्म फलदं स्यादित्यत आह ।। पश्यन्तीति ।। स्थितिमात्रेण कथं फलदमनुपासितत्वादित्यत आह ।। तदिति ।। प्रतिबिम्बोपासनमिति सम्बध्यते । ब्रह्मैव तत्कुतो नेत्यत आह ।। दृश्यत इति ।। तर्हि ज्ञानायैव प्रयतितव्यं किमुपासनयेत्यत आह ।। उपासनेति ।। अतो ध्यानप्रतीतस्याब्रह्मत्वेन तस्याव्यक्तत्वात्कर्तव्यैव तत्र भक्तिरिति सिद्धम् ।। ३७ ।। अ० १८ ।।
 
भावदीपः
ॐ तथान्यत्प्रतिषेधात् ॐ ।। ३७ ।। पुनस्तस्याव्यक्तत्वेति ।। ध्यानप्रतीतादन्यत्वोक्त्येति भावः । अतो न पौनरुक्त्यम् । एतेन प्रागव्यक्तनये श्रवणाद्यभ्यासेन प्रसन्नं ब्रह्म व्यज्यत इत्युक्ते तदात्मनः प्रसादगुणस्य कथं तेन विशेषणविशेष्यभाव इत्याशङ्कानिरासाय तदुपलक्षिताशेषगुणानां तदात्मनामपि तद्धर्मत्वे विशेषबलात्समर्थिते अलौकिकत्वादुत्ताना वै देवगवा वहन्तीत्युत्तानानामेव देवगवानां भारवहनमिवालौकिकत्वादेवेशगुणानां तदात्मनामपि भावेन नयद्वयेनालौकिकत्वे समर्थिते सति प्रकृतमव्यक्तत्वमेव प्रकारान्तरेणाक्षिप्य समाधीयत इति वा विष्णोश्चित्तप्रतिबिम्बरूपत्वात्कथं बिम्बतेति ध्यातृपुरुषभेदेन ध्येयब्रह्मणोऽपि विचित्रत्वात्कथम विचित्रतेति च शङ्कानिरासाद्वा परमत इत्यत्रोक्तन्यायातिदेशाद्वा सङ्गतिः सूचिता । स्थानविशेषादित्यस्य सम्बन्धरूपहेतुसाधकत्वेनाव्यवधायकत्वात् । फलोक्तिपरत्वभ्रान्तिं निराह ।। पूर्वपक्षयतीति ।। कथमित्यादिभाष्यं व्याचष्टे ।। न ब्रह्मेति ।। अत इत्यन्तपूर्ववाक्यार्थमाह ।। तस्येति ।। तदेव ब्रह्मरूपमित्युक्तितात्पर्यं नानाभावाद्विष्णोश्चित्तप्रतिबिम्बरूपतेत्यन्यत्रोक्तदिशा व्यनक्ति ।। ध्यानेत्यादिना युक्तमित्यन्तेन ।। अन्यथा ध्यानप्रतीतस्याब्रह्मत्व इत्यर्थः ।। अत इति ।। ध्यानवैयर्थ्यान्यथानुपपत्तिबलाद्रूपनानात्वेन ब्रह्मत्वोपपत्तिबलाच्चेत्यर्थः ।। छ ।। 
पूर्वपक्षं प्रतिषिध्य तत्र हेतूपपादकतया सूत्रभाष्ये व्याचष्टे ।। न ध्यानेति ।। अब्रह्मत्वादिति ।। श्रवणमननोत्पन्ननिर्णयजन्यवासनामयस्य वस्तुनोऽविच्छिन्नमानसावलोकनस्य ध्यानत्वात्तद्विषयस्य वासनापरिणामत्वादिति भावः । सूत्रे तथेत्यतिदेशः परमत इत्यत्रोक्तन्यायानुसन्धानार्थ इति भावेन प्रवृत्तं यथेति भाष्यमित्युपेत्याह ।। अल्पत्वादीति ।। सेतून्मानेत्युक्तोन्मानत्वादिप्रतिद्वन्द्विधर्मोक्तिरल्पत्वादीति । उपजीवकत्वमनोवाग्गोचरत्वादिपदार्थः । एतेन आधिक्यादेवेति न्यायविवरणोक्तमुपलक्षणमिति सूचितम् । प्रतिबिम्बे हि दोषाश्च प्रतीयन्त इत्यन्यत्रोक्तं हेतुमाह ।। दुर्लक्षणत्वादिनेति ।। अतो हि श्रुतिः प्रतिषेधति । नेदं यदिदमुपासत इत्यन्यत्रोक्त्यनुरोधेन यदित्यादिभाष्यभावमाह ।। निर्दोषेति ।। एतेन प्रतिषेधादिति हेतोरन्यदित्युक्तसाध्यस्य च वह्निमत्त्वादेव हि धूमवत्त्वमितिवत्प्रयोज्यप्रयोजकभावः सूचितः । यदित्यस्य कर्तृत्वभ्रान्तिं निराह ।। पुरुष इति ।। साकल्येनेत्यर्थः । अन्यथा मनसैवाऽनुद्रष्टव्यमित्यादिविरोधात् । ज्ञानमात्रनिषेधस्य व्याहतत्वाच्च । यदिदं वस्तूपासते ध्यायन्ति नेदं ब्रह्म । किं तु यन्न मनुते तदेव ब्रह्म त्वं विजानीहीत्यर्थो व्यक्त इति भावः । नेदं जीवस्वरूपं तद्ब्रह्म विष्ण्वाख्यमव्ययम् । किं तु यत्ते समीपस्थमासते विनियामकम् । तदेव ब्रह्म विद्धि त्वं विष्ण्वाख्यं परमव्ययमिति तलवकारभाष्ये तु आसेति भिन्नं पदमुपेत्याऽर्थान्तरमुक्तम् । (परमं ब्रह्मेति तदाश्रये तद्व्यपदेशः ।) उद्देश्याऽप्रतीतेराह ।। प्रतिबिम्बेति ।। यथा प्रतिमोपासनं तदुपासनं तथा प्रतिबिम्बोपासनमपि तदुपासनं ब्रह्मोपासनं भवतीत्यर्थः । ।। दृश्यत इतीति ।। परं पदं ब्रह्मस्वरूपम् अपरोक्षेणैव ज्ञानेनोत्तमं ब्रह्मस्वरूपं दृश्यत इति स्मृतावित्यर्थः ।। अत इति ।। श्रुतौ ब्रह्मत्वप्रतिषेधादित्यर्थः । अत्र केनचिदुत्प्रेक्षितो दोषोऽस्माभिश्चन्द्रिकाप्रकाशे वाच्यत्वनये निरस्तो ध्येयः ।। ३७ ।। अ० १८ ।।
  
१९. सर्वगतत्वाधिकरणम्
देशकालान्तरेऽन्यतोऽपि सृष्ट्यादिर्युक्तेत्यतो ब्रूते—
।। ॐ अनेन सर्वगतत्वमायामयशब्दादिभ्यः ॐ ।। ३८ ।।
सर्वदेशकालवस्तुष्वनेनैव सृष्ट्यादिकं प्रवर्तते । ‘एष सर्व एष सर्वगत एष सर्वेश्वर एषोऽचिन्त्य एष परम’ इति भाल्लवेयश्रुतिः ।
‘‘सर्वत्र सर्वमेतस्मात्सर्वदा सर्ववस्तुषु ।
 स्वरूपभूतया नित्यशक्त्या मायाख्यया यतः ।।
 अतो मायामयं विष्णुं प्रवदन्ति सनातनमि’’ति 
चतुर्वेदशिखायाम् ।। आदिशब्दादन्यत्र प्रमाणाभावाच्च ।। ३८ ।। इति सर्वगतत्वाधिकरणम् ।। १९ ।।
 
तत्त्वप्रकाशिका
अत्र भगवत्प्राप्तिसाधनभक्त्यर्थं तस्यैव जगत्कर्तृत्वादिसमर्थनादस्ति शास्त्रादिसङ्गतिः । अन्यथा तत्र निरतिशयभक्त्ययोगात्समर्थनीयमेव । प्रकृतः परमेश्वरो विषयः । किं सर्वदेशकालीनसृष्ट्यादिकर्ता न वेति सन्देहः । प्राचीनोक्तेरुभयथा सम्भवः सन्देहबीजम् । पूर्वपक्षयति ।। देशेति ।। सर्वसृष्ट्यादि न ब्रह्मण एव किं तु देशकालान्तरेऽन्यतोऽपि । राजादीनां तथा दर्शनात् । न च विष्णोरन्यस्य स्वातन्त्र्याभावेन ततः सृष्ट्यादिक्रियाऽयुक्तेति युक्तम् । भगवतैवान्येभ्यः स्वस्वातन्त्र्यदानेनोपपत्तेः । न चैतदसम्भावितम् । तस्यावतारेषु विविधासम्भावितलीलादर्शनात् । अतोऽन्येषामपि स्वातन्त्र्यान्न विष्णावेव निरतिशयभक्तिर्युक्तेति भावः ।
सिद्धान्तयत्सूत्रमवतार्य व्याचष्टे ।। अत इति ।। भगवतैव सर्वदेशकालीनं सृष्ट्यादि न तु देशकालान्तरे अन्यस्य कल्पनीयम् । तथा हि । किं विष्णोः सर्वकर्तृत्वादौ प्रमाणाभावादेतत्कल्प्यते अन्यत्र प्रमाणसद्भावाद्वा । उत सम्भावनामात्रात् । नाद्यः । श्रुतिसद्भावात् । न द्वितीयः । तदभावात् । नान्त्यः अप्रामाणिककल्पनस्य क्वाप्यनुपयोगित्वात् । न चावतारेषु विविधलीलादर्शनादेतत्कल्प्यम् । ‘स्वातन्त्र्यात्क्रीडते विष्णुर्न हि स्वातन्त्र्यमन्यगम् । करोति क्वापि’ इत्यादेरत्यक्तस्वातन्त्र्यस्यैव क्रीडावगमादिति भावः । सर्वगतत्वं च ब्रह्मणः सर्वसृष्ट्याद्यर्थमेव । ‘अनुप्रविश्य नामरूपे व्याकरोद्’ इत्यादेः । मायामयशब्दो मायामयशब्दं व्याकुर्वती श्रुतिः सर्ववस्तुषु सर्वं सर्ववस्तुविषयं सृष्ट्यादीत्यर्थः । इति सङ्गृहीतमिति शेषः । अतो ब्रह्मणि सर्वजगज्जन्मादिकर्तरि भक्तिः कार्येति सिद्धम् ।। ३८ ।। अ० १९ ।।

भावदीपः
ॐ अनेन सर्वगतत्व ॐ ।। ३८ ।। तस्यैवेति ।। अन्यस्य स्वातन्त्र्यदाननिरासेनेति भावः । तेन तदनन्यत्वं तेजोऽतः स एव च कर्मानुस्मृतीत्यादिनयैर्न पौनरुक्त्यमिति ध्येयम् । एतेन पूर्वत्र ब्रह्मैव फलप्रदमित्युक्तम् । तर्हि स्वस्वातन्त्र्यदात्रपि स्यादिति वा यथा ध्यानकृतादन्यद्ब्रह्म तथा देशकालान्तरकर्तृतोऽप्यन्यदिति वा शङ्कनात्सङ्गतिः सूचिता ।। प्राचीनोक्तेरिति ।। जन्माद्यस्य यत इत्युक्तेरित्यर्थः ।। उभयथेति ।। वक्ष्यमाणदिशेति भावः । तेनैकस्मादेव सृष्ट्यादीति जन्मादिसूत्रादावनेकन्यायनिर्णीतस्य कथमुभयथा सम्भव इति शङ्काऽपास्ता । फलोक्तिपरत्वभ्रान्तिं निराह ।। पूर्वपक्षयतीति ।। अन्यतोऽपीत्यपि पदव्यावर्त्यमाह ।। न ब्रह्मण एवेति ।। युक्तमित्युक्तेर्भावमाह ।। राजेति ।। नानावतारकौतुकदर्शनाद्विष्णोः क्वचिद्देशकालान्तरे कौतुकादेव सृष्ट्यादिकर्म कुर्वन्नन्यमेव सामस्त्येन नियोजयतीत्यन्यत्रोक्तिं शङ्कापूर्वं सङ्गमयति ।। न च विष्णोरित्यादिना ।। एतेन तदनन्यत्वमित्यादिनयेषु विष्णोरेव सर्वस्वातन्त्र्यसिद्धेः कथमेषा शङ्केति प्रत्युक्तम् ।। अवतारेष्विति ।। कृष्णाद्यवतारेषु पार्थसारथ्यविप्रपादावनेजनविश्वामित्राद्यनु यायित्वस्त्रीविरहक्लेशदुःखादिप्रदर्शनरूपविविधलीलादर्शनादित्यर्थः ।। अत इति ।। अन्येषु स्वातन्त्र्यदानस्योपपन्नत्वादित्यर्थः ।। छ ।। 
सर्वेत्यादिभाष्यं व्याचष्टे ।। भगवतैवेति ।। पूर्वत्रान्यदिति विशेष्यतया प्रकृतं ब्रह्मानेन परामृश्यत इति भावः । एवकारव्यावर्त्यं व्यनक्ति ।। न त्विति ।। न कल्प्यमित्येतद्विवरणपरतया सूत्रभाष्ये व्यनक्ति ।। तथा हीत्यादिना ।। पूर्वोक्तशङ्कामनूद्य तन्निवर्तकतया सर्वत्र सर्वमेतस्मादित्यादिश्रुत्या क्रीडायामपि स्वातन्त्र्यात्क्रीडत इत्यादिन्यायविवरणं संयोजयति ।। न चेत्यादिना ।। सर्वगतत्वश्रुत्युक्तेरुपयोगमाह ।। सर्वगतत्वं चेति ।। अनुप्रविश्येति ।। ता इमास्तिस्रो देवता इति पूर्वप्रकृतदेवताशब्दिततेजोबन्नान्यनुप्रविश्येत्यर्थः । नामरूपे शब्दार्थप्रपञ्चौ । सर्वत्रेत्यादिश्रुत्युक्तेः सूत्राविसंवादायाह ।। मायामयशब्द इति ।। यद्वा सौत्रमायामयशब्दार्थमाह ।। मायामयशब्दं व्याकुर्वती श्रुतिरिति ।। सर्ववस्तुष्विति विषयसप्तमी । सर्वशब्दस्तु सृष्ट्याद्यष्टकपर इत्यभिप्रेत्याह ।। सर्ववस्तुषु सर्वमिति ।। प्रमेयभेदान्न पौनरुक्त्यम् ।। अत इति ।। विष्णोरेव सर्वदेशकालवस्तुविषयसृष्ट्यादिकर्तृत्वादित्यर्थः ।। ३८ ।। अ० १९ ।।

२०. फलोपपत्त्यधिकरणम्
कर्माऽपेक्षत्वात्फलदानस्य तदेव ददातीति न वाच्यम् । कुतः?—
।। ॐ फलमत उपपत्तेः ॐ ।। ३९ ।।
अत एवेश्वरात्फलं भवति । न ह्यचेतनस्य स्वतः प्रवृत्तिर्युज्यते ।। ३९ ।।

तत्त्वप्रकाशिका
अत्र भगवत्प्राप्तिसाधनभक्त्यर्थं तस्य कर्मफलदातृत्वसमर्थनादस्ति शास्त्रादिसङ्गतिः । तदभावे निरतिशयैश्वर्यायोगेन तत्र निरतिशयभक्त्यनुदयात्तत्समर्थनीयम् । प्रकृतो हरिरेव विषयः । किं कर्मफलदाता न वेति सन्देहः । विप्रतिपत्तिः सन्देहबीजम् । पूर्वपक्षयति ।। कर्मेति ।। कर्मैव फलदातृ नेश्वरः । यैः फलदातृत्वमीश्वरस्योच्यते तैरपि तस्य कर्मापेक्षया फलदातृत्वस्यावश्यमङ्गीकार्यत्वात् । अन्यथा कर्मवैयर्थ्यापातात् । ततश्च वेदाप्रामाण्यप्रसङ्गाद्वैषम्यादिदोषानु षङ्गादकृतकर्मणः फलादर्शनाच्च । एवं च सति फलस्य कर्मान्वयव्यतिरेकित्वात्तदेव फलप्रदं नेश्वरः । अतो न तद्भक्तिः कार्येति भावः ।
सिद्धान्तयन्नेतत्प्रतिषेधति ।। इति न वाच्यमिति । हेतुं पृच्छति ।। कुत इति ।। तदुत्तरत्वेन सूत्रमुपन्यस्य व्याचष्टे ।। फलमिति ।। ईश्वर एव फलदाता न कर्म । तस्य चेतनत्वेन फलदानोपपत्तेः । इतरस्याचेतनत्वेनानुपपत्तेः । यत एवमतो न वाच्यमिति भावः ।। ३९ ।।
 
भावदीपः
ॐ फलमत उपपत्तेः ॐ ।। ३९ ।। तस्य कर्मफलदातृत्वेति ।। कर्मणस्तत्कर्तृत्वनिरासेनेति भावः । तेन पूर्वत्र भगवतैव सर्वसृष्ट्यादीत्युक्तमयुक्तम् । कर्मफलसृष्ट्यादेः कर्माधीनत्वादिति शङ्कासमाधानात् पूर्वसङ्गतिस्सूचिता ।। विप्रतिपत्तिरिति ।। कर्मतः फलमिति निरीश्वरप्रभृतयः ब्रह्मतः फलमिति तत्वविदो वदन्तीति वादिविप्रतिपत्तिरित्यर्थः । बादरायणजैमिन्योर्वा विप्रतिपत्तिरित्यर्थः । तथात्वे आपातत इति ध्येयम् । वस्तुत एकार्थत्वेन विप्रतिपत्त्यभावात् । तदेव ददातीत्यंशं व्याचष्टे ।। कर्मैवेति ।। ईश्वरः फलदातेति प्रलोभमात्रमित्यन्यत्रोक्त्यनुरोधेनैवकारव्यावर्त्यमाह ।। नेश्वर इति ।। कर्मेत्यादिपूर्वांशं व्याचष्टे ।। यैरिति ।। कर्मापेक्षत्वमेव विपक्षेऽनेकबाधकोक्त्या द्रढयति ।। अन्यथेति ।। कर्माभावेऽपि फलदान इत्यर्थः । प्राणिभिः क्रियमाणं कर्म व्यर्थमापद्येतेत्यर्थः । अस्त्वित्यत आह ।। ततश्चेति कर्मणो वैयर्थ्यतश्च स्वर्गादिफलोद्देशेन तद्विधायकवेदस्याप्रामाण्यप्रसङ्गादित्यर्थः । न च तदिष्टम् । अपौरुषेयतया प्राप्तप्रमाणभावस्य तदयोगात् ।। वैषम्येति ।। अन्यथेत्यनुकर्षः । वैषम्यनैर्घृण्ये न सापेक्षत्वादित्यत्र कर्मसापेक्षत्वेनैव वैषम्यादिदोषपरिहारादिति भावः । दोषपदप्रयोगेन वेदाप्रामाण्यानापादकस्य वैषम्यादेरदोषत्वस्योपपद्यते चाप्युपलभ्यते चेति सूत्रेणाभ्युपेतत्वेऽपि तदापादकं वैषम्यादि तु दोष एवेति सूचयति । अत एवाप्रामाण्यापादनानन्तरं तदुक्तिः । कर्मापेक्षत्वादिति भाष्यं कर्मान्वयव्यतिरेकादिति न्यायविवरणं च हेतुहेतुमद्भावापन्नमिति भावेनान्यत्रोक्तं हेतुमपि संयोज्य भाष्यमुपसंहरति ।। एवं च सतीति ।। फलदानवेलायां सर्वदेश्वरस्य कर्मसापेक्षत्वे सतीत्यर्थः ।। तदेवेति ।। ईश्वरस्तु कर्मशेषत्वात्पुमर्थदातेत्युच्यत इति भावः । अतः फलदातृत्वाभावादित्यर्थः ।। छ ।। 
भाष्यं व्याचष्टे ।। ईश्वर एवेति ।। न हीत्यंशस्य न कर्मेत्यर्थमात्रोपपादकत्वेनेश्वरात्फलमित्यर्थोपपादकत्वाय मध्ये सौत्रहेतुमाह ।। तस्येति ।। उपपत्तेरित्युक्ति लब्धार्थमाह ।। इतरस्येति ।। यद्यप्युपपत्तेरित्यस्य तस्यैव स्वातन्त्र्यादित्यन्यत्रोक्तदिशा ईश्वरस्यैव स्वातन्त्र्यादन्यस्यास्वातन्त्र्यादित्युपपत्तेरित्येवोपपत्तिपदं व्याख्यातुं शक्यम् । तथापि श्रुतत्वाच्चेत्युत्तरसूत्रस्वारस्याय तद्व्यावर्त्यशङ्कोत्थापनाय जीवसाधारणचेतनत्वरूपोपपत्तिपरत्वेन व्याचख्यौ ।। ३९ ।।

सूत्रभाष्यम्
।। ॐ श्रुतत्वाच्च ॐ ।। ४० ।।
‘विज्ञानमानन्दं ब्रह्म रातिर्दातुः परायणमि’ (बृ. उ. ५/९/२७)ति ।। ४० ।।
तत्त्वप्रकाशिका
नन्वीश्वरस्य चेतनत्वेन फलदातृत्वसम्भावनैव भवेन्न तु निश्चयः । अतः कुतोऽसावित्याशङ्कां परिहरत्सूत्रं पठित्वा तदुपात्तश्रुतिमुदाहरति ।। श्रुतत्वाच्चेति ।। दातुर्यजमानस्य तिष्ठमानस्य स्वस्मिन्मनसा वर्तमानस्य रातिः फलप्रदमित्यर्थः ।। ४० ।।

भावदीपः
ॐ श्रुतत्वाच्च ॐ ।। ४० ।। अत एव चेतनत्वेन फलदातृत्वसम्भावनैव भवेदित्याह ।। उपपत्तिशब्दस्य स्वातन्त्रादिरूपोपपत्तिपरत्वे तु उपपत्त्येश्वरस्य फलदातृत्वं प्रसाध्य श्रुत्या च साधयतीत्युत्तरसूत्रमवतारणीयम् । अन्यथा फलमतः सम्भवादित्येव सूत्रणं स्यात् । यदा तु अत एवेत्यस्य तत्वप्रदीपदिशा सर्वत्र सर्वमेतस्मादिति श्रुतेरेवेत्यप्यर्थः तदा विशेषश्रुत्या च साधयतीत्यवतारिका ध्येया । दातुरुत्तमर्णस्येति भ्रमं निराह ।। दातुरिति ।। यजमानमात्रस्य फलदातृत्वभ्रमनिरासाय तिष्ठमानस्य तद्विद इति शेषार्थमाह ।। स्वस्मिन्निति ।। प्रकाशनस्थेयाख्ययोश्चेत्यात्मनेपदत्वादिति भावः ।। फलेति ।। रा दान इति धातोः ।। ४० 
सूत्रभाष्यम्
।। ॐ धर्मं जैमिनिरत एव ॐ ।। ४१ ।।
यतः फलं तदेव कर्मेश्वराद्भवति । ‘एष ह्येव साधु कर्म कारयती’(कौ.उ.३/८) ति श्रुतेरिति जैमिनिः ।। ४१ ।।
 
तत्त्वप्रकाशिका
उक्तमाक्षिपत्सूत्रमुपन्यस्य व्याचष्टे ।। धर्ममिति ।। यदुक्तमीश्वर एव फलदाता न कर्मेति तदयुक्तम् । फलस्य कर्मान्वयव्यतिरेकित्वात् । इदं तु न्याय्यं कर्मैव फलप्रदम् । तच्च कर्मेश्वराद्भवतीतीश्वरोऽपि फलदातृतयोपचर्यते ‘रातिर्दातुः’ इत्यादिश्रुताविति । कर्मकारणत्वं चेश्वरस्योपचारबीजम् ‘एष ह्येव’ इति श्रुतिसिद्धम् । न केवलं कर्मणः फलदातृत्वं न्यायप्राप्तं किं नाम जैमिनिराचार्योऽपि मन्यत इति भावः । धर्मपदमधर्मस्याप्युपलक्षणम् । अत्रात एवेति द्वेधा व्याख्यातं ज्ञेयम् ।। ४१ ।।
 
भावदीपः
ॐ धर्मं जैमिनिरत एव ॐ ।। ४१ ।। उक्ताक्षेपप्रकारं व्यञ्जयन्भाष्यं व्याचष्टे ।। यदुक्तमिति ।। अन्यत्रोक्तं हेतुमाह ।। फलस्य कर्मान्वयेति ।। श्रुतिविरोध इत्यत आह ।। इदं त्विति ।। भाष्ये श्रुत्युक्तेरुपयोगमाह ।। कर्मकारणत्वं चेति ।। एतेन एष ह्येवासाधुकर्मेत्यपि श्रुतिर्भाष्ये ग्राह्येति सूचयति ।। न्यायेति ।। अन्वयव्यतिरेकरूपन्यायेत्यर्थः । कर्मेति भाषणस्य सूत्राविसंवादायाह ।। धर्मेति ।। भाष्यं सूत्रारूढं करोति ।। अत्रेति ।। द्वेधेति ।। ईश्वरादिति श्रुतेरिति च द्वेधेत्यर्थः ।। ४१ ।।
 
सूत्रभाष्यम्
।। ॐ पूर्वं तु बादरायणो हेतुव्यपदेशात् ॐ ।। ४२ ।।
परस्य कर्मणश्चोभयोः फलकारणत्वेऽपि न कर्म परप्रवर्तकम् । पर एव कर्मणः प्रवर्तकः । ‘पुण्येन पुण्यं लोकं नयति पापेन पापमि’(प्र.उ.३/२)ति हेतुव्यपदेशात् । ‘द्रव्यं कर्म च कालश्चे’ति च ।। ४२ ।।
।। इति श्रीमदानन्दतीर्थभगवत्पादाचार्यविरचिते 
श्रीमद्ब्रह्मसूत्रभाष्ये तृतीयाध्यायस्य द्वितीयः पादः ।। ३ ।। २ ।।
 
तत्त्वप्रकाशिका
एतत्परिहाराय सूत्रमुपन्यस्य व्याचष्टे ।। पूर्वं त्विति ।। कर्मैव फलप्रदमीश्वरे तूपचार इत्यक्तं न युक्तम् । किं तु कर्मान्वयव्यतिरेकित्वात्फलदानक्रियायामेकं कर्त्रन्यत्कारणम् । तत्रापि न कर्म कर्तृ सत्कारणमीश्वरं प्रयोजयति किं नाम फलदाने पूर्वोक्तं ब्रह्मैव कर्तृ करणभूतं कर्म प्रवर्तयति । करणत्वेऽपि कर्मणोऽन्वयव्यतिरेकाविरोधात् । कुत एतत् । चेतनस्य कर्तृत्वमचेतनस्य करणत्वमिति लोके दर्शनात् पुण्येनेति श्रुतौ ब्रह्मणः कर्तृत्वव्यपदेशात् कर्मणः करणत्वव्यपदेशाच्चेति भगवान् बादरायणो मन्यत इति भावः । सामान्यतः कर्मणः कारणत्वं जैमिनेरभिप्रेतम् । तच्चाभ्युपगतमिति न विरोधः । न केवलं फलदानक्रियायां कर्म परप्रेरितं किन्तु तत्सत्तापीश्वराधीनेति न तत्कर्त्रिति भावेनाह ।। द्रव्यमिति ।। अतः परमेश्वरस्यैव कर्मफलदातृत्वान्निरतिशयमहिमि्न तसि 
भावदीपः
ॐ पूर्वं तु बादरायणो हेतुव्यपदेशात् ॐ ।। ४२ ।। शङ्कानिरासपूर्वं परस्येत्यादिभाष्यं व्याचष्टे ।। कर्मैवेति ।। अन्यत्रोक्तं हेतुमाह ।। कर्मेति ।। तेनैवालमित्यत आह ।। श्रुतीति ।। श्रुतत्वाच्चेत्यत्रोक्तश्रुतिबलाच्चेत्यर्थः । भाष्यस्थापिपदार्थमाह ।। तत्रापीति ।। द्वयोः कारणत्वेऽपीत्यर्थः । भाष्ये न कर्मेति विशेषोक्त्याक्षिप्तसामान्यं तावदाह ।। नोभयोरित्यादि ।। एतेनोभयोः कारणत्वेऽपीत्यस्य कर्तृकारणरूपकारणत्वेऽपीत्यप्यर्थो ध्येयः । न कर्मेत्यादि व्याचष्टे ।। न कर्मकर्तृसदिति ।। पर एवेत्यादिभाष्यं सूत्रविवृतिरिति भावेन तत्सूत्रारूढं कर्तुं सूत्रं योजयति ।। पूर्वोक्तमिति ।। फलमत इत्याद्यसूत्रोक्तं ब्रह्यैवेत्यर्थः । एतेन सौत्रस्तुरेवार्थ इति दर्शितम् । प्रागुक्तयुक्तिविरोधं निराह ।। करणत्वेऽपीति ।। एतदिति ।। ब्रह्म कर्तृ कर्म तु करणमित्येतदित्यर्थः । न ह्यचेतनस्येत्यादिना प्रागुक्तोपपत्तिं चात्र संयोजयति ।। चेतनस्येति ।। एतच्च प्राक्तनयुक्त्यनुसन्धानं सौत्रपूर्वपदप्रयोगबललब्धमित्याहुः । सूत्रादौ चशब्दाभावेऽपि व्यपदेशाच्चेति चशब्दोक्तिः प्रागुक्तोपपत्तिसमुच्चयाभिप्राया । सोपपत्तिकजैमिनिमतस्य का गतिरित्यत आह ।। सामान्यत इति ।। अभ्युपगतमिति ।। करणत्वेऽपि तस्योपपत्तेरिति भावः । सूत्रार्थान् हेतूकृत्य फलोक्त्याऽधिकरणार्थमुपसंहरति ।। अत इति ।। ईशस्यैव फलदातृत्वं कर्मणः करणत्वमित्यस्य श्रुत्युपपत्तिप्रमितत्वादित्यर्थः ।। ४२ ।। अ० २० ।।
।। इति श्रीमद्भाष्यटीकाभावदीपे श्रीराघवेन्द्रयतिकृते तृतीयाध्यायस्य द्वितीयः पादः ।।

  अथ तृतीयाध्यायस्य  तृतीयः पादः
१. सर्ववेदान्तप्रत्ययाधिकरणम्
उपासनाऽस्मिन्पाद उच्यते । सर्वपरिज्ञानं प्रथमत उच्यते —
।। ॐ सर्ववेदान्तप्रत्ययं चोदनाद्यविशेषात् ॐ ।। १ ।।
अन्तो निर्णयः । ‘उभयोरपि दृष्टोऽन्त’ (भ. गी. २/१६) इति वचनात् । सर्ववेदविनिर्णयोत्पाद्यज्ञानं ब्रह्म । ‘आत्मेत्येवोपासीते’ (बृ. उ. ३/४/७) त्यादिविधीनां तदुक्तयुक्तीनां चाविशिष्टत्वात् ।। १ ।।
 
श्रीजयतीर्थविरचिता तत्त्वप्रकाशिका
श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः । एतत्पादार्थं दर्शयति ।। उपासनेति ।। उपासना नाम ब्रह्मजिज्ञासा । सा च भक्तिसाध्यत्वात् ज्ञानसाधनत्वात् भक्त्यनन्तरं ज्ञानात्पूर्वमेवोच्यत इति भावः । आद्याधिकरणतात्पर्यमाह ।। सर्वेति ।। उपासना द्विविधा । समस्तस्च्छास्त्राभ्यासरूपा यामाहुः श्रवणमनने इति । ध्यानरूपा चेति । तत्राद्याया ध्यानाङ्गत्वात्सैव प्रथमाधिकरणे विधीयते । समस्तसच्छास्त्रश्रवणमननाभ्यां दूरोत्सारिताज्ञानसंशयविपर्ययस्यैव ध्यानाधिकारित्वादिति भावः । अत एवात्रास्ति शास्त्रादिसङ्गतिः । आद्यसूत्रे श्रवणमनने कर्तव्ये इत्युक्तम् । तयोश्च सर्वशाखाऽविषयत्वेऽस्य शास्त्रस्य सर्वोपादेयताभावप्रसङ्गात्सर्वशाखाविषयत्वं समर्थनीयम् । वेदोदितं ब्रह्म विषयः । किमेकैकेनैव सर्वशाखोक्तं श्रवणमननाभ्यां ज्ञातव्यमुत स्वस्वशाखोक्तमिति पूर्वः पक्षः । प्रतिशाखमुच्यमानानामर्थानां पृथक्त्वेन दर्शनात् । अन्यथा सर्वशाखास्वप्येकप्रकारोक्तिः स्यात् । सर्वज्ञानमन्तरेण च ध्यानानधिकारित्वे मन्दानां तदभावः स्यात् । अतः स्वस्वशाखागतार्थस्यैव ज्ञेयत्वान्नास्य शास्त्रस्य सर्वश्रुतिनिर्णायकस्य सर्वोपादेयतेति । सिद्धान्तयत्सूत्रं पठति ।। सर्वेति । उपनिषदो वेदान्तपदेनोच्यन्तेऽत्रेति व्याख्यानं पूर्वोत्तरविरुद्धमिति मन्वानोऽन्तशब्दं सप्रमाणकं व्याचष्टे ।। अन्त इति ।। समस्तसूत्रं व्याचष्टे ।। सर्वेति ।। पूर्वसूत्रे पूर्वपदोदितं ब्रह्म सर्ववेदनिर्णयेनोत्पाद्यज्ञानविषयः । किमुक्तं भवति । ध्यानार्थिना श्रवणमननाभ्यां सर्ववेदान्निर्णीय ज्ञातव्यमिति । कुतः । एवं काण्वैर्ज्ञातव्यमेवं माध्यन्दिनैरेवेति काण्वादिशाखास्वधिकारिविशेषनिर्देशाभावात् । स हि भवन् विधिसमीपे स्यात् । विधयश्चात्मेत्येवोपासीतेत्यादयः सर्वाधिकारिसाधारणा एव पठ्यन्ते । न च वाच्यं यथा कर्मविद्यायामधिकारी गृही कल्प्यते तथाऽत्राप्यधिकारिविशेषः कल्प्यतामिति । तत्र स्वर्गकामत्वादिकल्पकसद्भाववदत्र तदभावात् । कल्पकत्वं च ज्ञानविध्यर्थं तत्रोक्तयुक्तीनामत्र ह्येते सर्व एकीभवन्तीत्यादीनां सम्भवति । इतरांशस्य ज्ञेयादिप्रतिपादकत्वात् । युक्तयश्च सर्वाधिकारिसाधारणा एवातः सर्वं सर्वैज्ञातव्यमिति भावः ।। १ ।।
     
श्रीराघवेन्द्रतीर्थविरचितः भावदीपः
कतिचिन्नयेषूच्यत इति भ्रान्तिं निराह ।। पादार्थमिति ।। एतत्प्रदर्शनं च ‘‘वैराग्यतो भक्तिदाढर्््यं तेनोपासा यदा भवेत् । अपरोक्ष्यं भवेद्विष्णोरि’’त्यनुभाष्योक्तदिशा वृत्तवर्तिष्यमाणसङ्गतिसूचनायेति भावेन तद्य्वाचष्टे ।। उपासना नामेत्यादिना ।। कर्मादिरूपोपासनाया अपरोक्षाहेतुत्वादिह तदनुक्तेश्च तत्स्वरूपमाह ।। ब्रह्मजिज्ञासेति ।। यद्वा आद्यसूत्रस्थाथपदार्थरूपवैराग्यभक्त्योरुक्त्यनन्तरमिह जिज्ञासापदार्थो वक्तव्यः । तथैवाध्ययादौ प्रस्तावादित्यत आह ।। उपासना नाम ब्रह्मजिज्ञासेति ।। यद्वा उपासनाया ध्यानरूपत्वादाद्यनयस्यात्रानिवेशमाशङ्क्याह ।। उपासना नामेति ।। श्रवणमनननिदिध्यासन रूपा जिज्ञासेत्यर्थः । अपादार्थत्वशङ्कां निरसितुमाह ।। उपासना द्विविधेति ।। यद्वोपासनोच्यत इत्युक्त्या सर्वपरिज्ञानमुच्यत इत्युक्तेर्विरोधमाशङ्क्योपासनैकदेशत्वादविरोध इति भावेनाह ।। उपासनेति ।। ‘‘सोपासना च द्विविधा शास्त्राभ्यासस्वरूपिणी । ध्यानरूपा परा चे’’त्यनुभाष्योक्तेरिति भावः । उपासना ब्रह्मजिज्ञासेत्युपासनाशब्दार्थोक्तिविरोध इत्यत आह ।। यामाहुरिति ।। जिज्ञासैकदेश एवेयमिति भावः । तथापि प्राथम्यं कुत इत्यत आह ।। ध्यानाङ्गत्वादिति ।। एतच्च तन्निर्धारणार्थेत्यत्राग्रे व्यक्तम् । समर्थितं चैतन्न्यायामृते तृतीयपरिच्छेदे । अङ्गत्वं वक्ष्यमाणदिशा व्यनक्ति ।। समस्तेति ।। श्रवणस्यौपदेशिकवाक्यार्थज्ञानरूपत्वादज्ञाननिवर्तकत्वं मननस्य युक्त्यनुसन्धानरूपत्वात्संशयविपर्ययनिवर्तकत्वं ध्येयम् । ‘‘श्रुत्वा मत्वा तथा ध्यात्वा तदज्ञानविपर्ययौ । संशयं च पराणुद्य लभते ब्रह्मदर्शन’’मिति वक्ष्यमाणत्वादिति भावः ।। अत एवेति ।। सर्वपरिज्ञानस्य ध्यानाङ्गत्वादेवेति वा जिज्ञासारूपत्वादेवेति वेत्यर्थः ।
पूर्वेण सङ्गतिं सूचयन् चिन्तायाः फलमाह ।। आद्य इति ।। इत्युक्तमिति ।। श्रवणादिरूपा जिज्ञासा कर्तव्येत्यर्थस्योक्तत्वादेकदेशानुवादोऽयम् । अविषयत्वे इति पदच्छेदः ।। सर्वोपादेयतेति ।। सूत्रेषु येषु सर्वेऽपि निर्णयाः समुदीरिताः इत्युक्त्याऽस्य शास्त्रस्य मननात्मकस्य सर्वशाखानिर्णायकत्वादिति भावः । यद्वा मननरूपस्यास्य शास्त्रस्य कतिपयशाखाविषयत्वेऽल्पबुद्धीनामेवोपादेयं स्यान्न सर्वपरिज्ञानाधिकारिणां महाबुद्धीनां ब्रह्मादीनामुपादेयं स्यादित्यर्थः ।। वेदोदितमिति ।। शास्त्रयोनिनयन्यायेन ब्रह्म वेदोदितमेव यद्यपि तथापि वक्ष्यमाणकोट्युपस्थित्यर्थमेवमुक्तम् ।। श्रवणेति ।। सर्वशाखाविषयश्रवणमननाभ्यामित्यर्थः ।। स्वस्वशाखोक्तमिति ।। स्वस्वशाखाविषयश्रवणमननाभ्यां ज्ञातव्यमिति वाक्यशेषः ।। सामान्योक्तिरिति ।। ब्रह्मजिज्ञासेत्यत्र ब्रह्मज्ञानाय श्रवणादिकर्तव्यमिति सामान्योक्तेरुभयथापि सम्भवादिति भावः । सङ्गम्यन्ते गुरोर्गिर इति प्रतिज्ञामनुरुन्धन् प्रतिशाखमुच्यमानानामर्थानां पृथक्त्वात्तत्तच्छाखिभिरेव तत्र तत्रोक्तं ज्ञेयमिति नियम इत्यन्यत्रोक्तप्रतिज्ञाहेतू संयोजयति ।। स्वस्वशाखेति ।। हेतोरसिद्धिनिरासाय दर्शनादित्युक्तम् । क्वचित्सत्यं ज्ञानमनन्तं ब्रह्मेति, क्वचिच्च विज्ञानमानन्दं ब्रह्मेत्यादिश्रवणादिति भावः । इमौ च प्रतिज्ञाहेतू भेदान्नेति चेदिति सूत्रोपात्तावेवेति ध्येयम् । अप्रयोजकत्वं निराह ।। अन्यथेति ।। सर्वशाखोक्तमेव ज्ञातव्यं चेदित्यर्थः । इति नियम इत्युक्तितात्पर्यमाह ।। सर्वज्ञानमिति ।। एतच्च सलिलवच्चेति सूत्रव्यावर्त्यमित्यग्रे व्यक्तम् ।। अत इति ।। प्रतिशाखमुक्तार्थानां पृथक्त्वदर्शनादिति वा सर्वज्ञानमन्तरेण ध्यानाधिकारित्वे मन्दानां तदभावापातादिति वा व्यधिकरणे पञ्चम्यौ । यद्वाऽत इत्यस्यैव विवरणं स्वस्वशाखेत्यादि ।।
।। ॐ सर्ववेदान्तप्रत्ययं चोदनाद्यविशेषात् ॐ ।। १ ।। इति व्याख्यानमिति ।। परकीयमित्यर्थः ।। पूर्वोत्तरेति ।। शास्त्रयोनित्वादित्यत्र ऋगादिवेदरूपशास्त्रस्य ऋग्यजुः सामाथर्वाश्चेति स्मृत्युक्तस्य जगत्कारणे ब्रह्मणि प्रामाण्यमभिधाय तस्यैवोपक्रमादिप्रमाणकं शक्तितात्पर्यावधारणरूपं समन्वयं समन्वयसूत्रे प्रतिज्ञाय आद्याध्यायेन तस्य प्रपञ्चनात्पूर्वविरुद्धमग्रे सर्ववेदोक्तगुणोपसंहारेणोपासनाप्रतिपादनादुत्तरविरुद्धमित्यर्थः ।। सप्रमाणकमिति ।। गीतावचनसहितमित्यर्थः । भाष्ये ब्रह्मेति शेषोक्तिरिति भ्रान्तिं निरस्यन् भाष्यं व्याचष्टे ।। पूर्वसूत्र इति ।। कर्तृत्वादिभ्रान्तिं निराह ।। ज्ञानविषय इति ।। हेतुहेतुमद्भावस्यास्फुटत्वात्कर्त्रप्रतीतेश्च प्रश्नपूर्वं व्यनक्ति ।। किमुक्तमिति ।। सर्ववेदानधीत्य विचार्य च ज्ञातुमिच्छेन्मुमुक्षुरिति श्रुतेरिति भावः । भाष्ये इत्यादिविधीनामिति बहुव्रीहिः । शाखा अन्यपदार्थ इति तावदुपेत्यैकमर्थमाह ।। एवमिति ।। अर्थान्तरमाह ।। स हि भवन्नित्यादिना ।। इत्यादय इति ।। आत्मानमेव लोकमुपासीत तमेवैकं जानथ आत्मानं विज्ञाय प्रज्ञां कुर्वीतेत्यादिरादिपदार्थः । सौत्रादिपदार्थोक्तिपरं तदुक्तेत्यादिभाष्यं शङ्कापूर्वं व्यनक्ति ।। न चेत्यादिना ।। गृहीति ।। ब्रह्मचारिणो प्राप्ताग्निविद्यत्वाद्यतेरकामित्वाज्ज्योतिष्टोमेन स्वर्गकामो यजेत, उद्भिदा यजेत पशुकाम इत्यादौ स्वर्गपश्वादिकामवत्त्वश्रवणादिति भावः । आदिपदेन अग्निविद्यावत्त्वग्रहः ।। ज्ञानविध्यर्थमिति ।। यद्यप्यात्मेत्येवोपासीतेत्यादावुपासनाविधिरेव श्रूयते तथाप्युपासीतेत्यस्य जानाति चेत्यर्थपर्यन्तत्वाज्ज्ञानविध्यर्थमित्युक्तम् । यथोक्तं भाक्तं वाऽनात्मवित्त्वादित्यत्र टीकायां उपास्ते जानाति चेत्युपासनाया ज्ञानपर्यन्तत्वम् । यद्वोपासीतेत्यस्यैव श्रवणादित्रितयपरत्वादेवमुक्तम् ।। तत्रेति ।। विधिसमीप इत्यर्थः । एतेन तदुक्तेति भाष्ये तत् तत्र ज्ञानविधौ विधिसमीपे इति च अर्थ उक्तो भवति ।। इत्यादीनामिति ।। आत्मेत्येवोपासीतेत्यात्मत्वज्ञानमावश्यकमित्युक्तम् । तत्कुत इत्याकाङ्क्षायामात्मप्रशंसार्थमत्र ह्येते सर्व एकीभवन्तीत्यर्थवादस्तदुत्तरत्र तत्समीपे पठ्यते । तस्यायमर्थः । अत्रात्मत्वरूपगुणे एते प्राणन्नेव प्राणो नाम भवति वदन् वाक्, पश्यंश्चक्षुः, शृण्वन् श्रोत्रं, मन्वानो मन इत्यादिनोपासनाविधितः पूर्ववाक्येनोक्ताः प्राणत्ववक्तृत्वद्रष्टृत्वादयः सर्वे गुणा एकीभवन्ति अन्तर्भवन्ति । तस्मात्प्रशस्तमात्मत्वज्ञानमिति तत्र सर्वगुणसङ्ग्राहकत्वयुक्तिरुच्यते । वक्ष्यति चात्मगृहीतिरितरवदित्यत्र । तथा आत्मानमेव लोकमुपासीतेत्यत्र य आत्मानमेव लोकमुपास्ते न हास्य कर्म क्षीयत इत्यक्षयकर्मफलहेतुत्वयुक्तिः । उक्तं च भाक्तं वेत्यत्र तथा तमेवैकं जानथेत्यत्र अमृतस्यैष सेतुरिति मुक्तोपसृप्यप्यत्वयुक्तिरुच्यत इति इत्यादीनां सम्भवतीत्युक्तम् ।। इतरांशस्येति ।। प्राणन्नेव प्राण इत्याद्यंशस्य कस्यचिज्ज्ञेयभगवदीयगुणपरत्वात्कस्यचिज्ज्ञेयकर्माविपरत्वात्कस्यचिदुपासनातदङ्गादिविधिपरत्वात्कस्यवित्फलप्रतिपादकत्वादित्यर्थः ।। सर्वाधिकारीति ।। वसूनामेवैको भूत्वेत्यादाविव विशेषाश्रवणादिति भावः ।। १ ।।
       
सूत्रभाष्यम्
।। ॐ भेदान्नेति चेदेकस्यामपि ॐ ।। २ ।।
‘विज्ञानमानन्दं ब्रह्म’ (बृ.उ.५/९/२८) । ‘सत्यं ज्ञानमनन्तं ब्रह्मे’ (तै.उ. २/१) त्यादिप्रतिशाखमुक्तिभेदान्नैकाधिकारिविषयाः सर्वशाखा इति चेन्न । एकस्यामपि शाखायां ‘आत्मेत्येवोपासीत’ (बृ.उ. ३/४/७) ‘कं ब्रह्म खं ब्रह्मे’ (छां. उ. ४/१०५) त्यादिभेददर्शनात् ।। २ ।।
 
तत्त्वप्रकाशिका
उक्तमाक्षिप्य समादधत्सूत्रमुपन्यस्याक्षेपांशं तावद्य्वाचष्टे ।। भेदादिति ।। यदुक्तं सर्वशाखोक्तमेकैकेनैव ज्ञातव्यमिति न तद्युक्तम् । एकं हि वस्तु अनेन ज्ञातव्यम् । न हि सर्वशाखोक्तं वस्त्वेकम् । कस्याञ्चिच्छाखायां हि विज्ञानानन्दरूपं वस्तूच्यते । क्वचिच्च सत्यज्ञानानन्तं क्वचिच्छ्रोतृमन्त्रादिरूपं अपहतपाप्मत्वादिरूपं चान्यत्रेत्येवमादि । अतः सर्वशाखोक्तानां पृथक्त्वादेकस्यैव ज्ञातव्यत्वात्स्वशाखोक्तमेव ज्ञातव्यमिति भावः । परिहारांशं व्याचष्टे ।। नेति ।। न च तत्तच्छाखोक्तार्थानां पृथक्त्वात्सर्वशाखोक्तं नैकेन ज्ञातव्यमिति वाच्यम् । तथा सत्येकशाखोक्तस्याप्येकेनाज्ञातव्यत्वप्रसङ्गात् । तत्रोक्तार्थानामपि पृथक्त्वदर्शनात् । अथोच्येत तत्र धर्म्यनुवादेनान्यान्यधर्मविधानादेकमेवोच्यत इति । हन्त तर्ह्यत्रापि तथा किं न स्यात् । न च सर्वशाखानामेकविषयत्वेंऽशे पौनरुक्त्यमिति । एकस्यामपि साम्यात् । अथ यदि तत्र प्रसङ्गभेदादनुवादादिपरिहारः । स च समः प्रकृतेऽपीति भावः ।। २ ।।
  
भावदीपः
।। ॐ भेदान्नेति चेदेकस्यामपि ॐ ।। २ ।। नैकाधिकारीति प्रतिज्ञाभाष्यं व्याचष्टे ।। यदुक्तमित्यादिना ।। एतेन सर्ववेदान्तप्रत्ययं ब्रह्मेति पूर्वसूत्रादनुवृत्तिरत्र सूत्र इति सूचितम् । तेन भाष्यस्य नोत्सूत्रत्वप्रसङ्गः । परिष्कारपूर्वं विज्ञानमित्यादिभाष्यं व्याचष्टे ।। एकं हीत्यादिना ।। कस्याञ्चिदिति ।। शाखान्तरे ।। क्वचिच्चेति ।। तैत्तिरीयोपनिषदि । भाष्यस्थादिपदार्थमाह ।। क्वचिच्छ्रोत्रिति ।। श्रोता मन्ता द्रष्टादेष्टा घोष्टा विज्ञाता प्रज्ञाता इत्यैतरेये, य आत्माऽपहतपाप्मा विजरो विमृत्युर्विशोक इत्यादि छान्दोग्ये । एवमादीत्यादिपदेन प्राणस्य प्राणश्चक्षुषश्चक्षुरित्यादिग्रहः । नेति नञः प्रतिशाखमित्यादिपूर्वभाष्येणान्वयमाह ।। न च तत्तदिति ।। सूत्रे नञोऽध्याहारेण वाऽऽवृत्त्या वा भाष्ये नेत्युक्तमिति भावः । एकस्यामित्यादिनोक्तहेतुं परम्परया घटयति ।। तथा सतीत्यादिना ।। नन्वेतावता प्रतिशाखं नानोक्तेः का गतिरुक्तेत्यतः परमुखेनैव समाधिवाचनं तात्पर्यमिति भावेन सूत्रभाष्ययोर्भावं व्यनक्ति ।। अथोच्येतेति ।। भेदान्नेति चेदित्येतदभेदान्नेति चेदित्यस्याप्युपलक्षणमित्युपेत्य प्रकारान्तरेण व्याख्याति ।। न चेत्यादिना ।। साम्यादिति शेषोक्तिः । शेषस्य तात्पर्यमाह ।। अथ यदीति ।। काण्वश्रुतावत्रायं पुरुषः स्वयञ्ज्योतिरिति द्विरुक्तावपि स्वप्नसुप्तिप्रसङ्गभेदेनापौनरुक्त्यम् । तथा शाखान्तरेऽपि । यथा च छान्दोग्ये सैषा षड्विधा चतुष्पदेति प्रागुक्तषाड्विध्यानुवादेन चतुष्पात्त्वविधिस्तथा शाखान्तरोक्तानुवाद इत्यर्थः ।। २ ।।
 
सूत्रभाष्यम्
।। ॐ स्वाध्यायस्य तथात्वेन हि समाचारेऽधिकाराच्च ॐ ।। ३ ।।
‘स्वाध्यायोऽध्येतव्य’ (तै. आ. २/१५) इति सामान्यविधेः । हिशब्दात्
‘वेदः कृत्स्नोऽधिगन्तव्यः सरहस्यो द्विजन्मने’ति स्मृतेः ।
‘सर्ववेदोक्तमार्गेण कर्म कुर्वीत नित्यशः ।
 आनन्दो हि फलं यस्माच्छाखाभेदो ह्यशक्तिजः ।।
 सर्वकर्मकृतौ यस्मादशक्ताः सर्वजन्तवः ।
शाखाभेदं कर्मभेदं व्यासस्तस्मादचीक्लृपदि’ति समाचारे सर्वेषामधिकाराच्च ।।३।।
 
तत्त्वप्रकाशिका
हेत्वन्तरेणैतमर्थं समर्थयत्सूत्रं पठित्वा व्याचष्टे ।। स्वाध्यायस्येति ।। अस्ति खलु सर्वशाखा एकैकेनाध्येतव्या इति ‘स्वाध्यायोऽध्येतव्यः’ इति स्वाध्यायाध्ययनविधेः सर्वाधिकारिसाधारणत्वात् । अन्यथाऽनेनायं स्वाध्यायोऽध्येतव्य इति विधिप्रसङ्गात् । अध्ययनं च तदुक्तज्ञानार्थमेवेति वक्ष्याम इति भावः । ननु लोके शाखाभेदस्य प्रसिद्धत्वाद्विधेरपि विशेषनिष्ठत्वमिति । मैवम् । विशेषस्मृतिविरोधादिति भावेनाह ।। हीति ।। सूचिताया इति शेषः । अनेन सर्वेषां सर्वशाखाध्ययनाभावात्सर्वज्ञानमयुक्तमिति च परास्तम् । किं च सर्ववेदोक्तकर्मसमाचारे सर्वेषामधिकारसद्भावात्तदुक्तब्रह्मज्ञाने सुतरामधिकार इति सप्रमाणकमाह ।। सर्वेति ।। यदि सर्वेषां सर्वशाखाध्ययनादि तर्हि कथमेष शाखाभेदः कर्मभेदश्चेत्यत आह ।। शाखेति ।। कर्मभेदश्चेति ज्ञातव्यम् । तद्विवृणोति ।। सर्वेति ।। सर्वशाखाध्ययने चेति द्रष्टव्यम् । यानि चेमानि विरुद्धकर्माणि सामगो वटुर्मुण्डोऽन्यः शिखीत्यादीनि तानि चैकशाखागतविरुद्धकर्मवद्विकल्पेन भवन्ति ।। ३ ।।
 
भावदीपः
ॐ स्वाध्यायस्य तथात्वेन हि समाचारेऽधिकाराच्च ॐ ।। ३ ।। सूत्रे चशब्दस्य स्वाध्यायस्य तथात्वेन चेत्यप्यन्वयमुपेत्याह ।। हेत्वन्तरेणेति ।। सामान्येनैकवचनम् ।। समर्थयदिति ।। समाहितमेतत्परस्मैपदं प्राक् । साध्यमध्याहृत्य तत्र हेतुत्वेन स्वाध्याय इत्यादिभाष्यं व्याचष्टे ।। अस्ति खल्विति ।। तावता सर्वशाखोक्तमेकेन ज्ञातव्यमिति कुत इत्यत आह ।। अध्ययनं चेति ।। आध्यानाय प्रयोजनाभावादित्यत्र वक्ष्याम इत्यर्थः । ज्ञानार्थमेवेत्येवकारोऽयोगव्यवच्छेदपरो ध्येयः । अध्ययनं नित्यमित्यस्यापि न्यायामृते तृतीयपरिच्छेदे समर्थनात् ।। अनेनेति ।। हीति स्मृतिसूचनेनेत्यर्थः ।। इति चेति ।। न केवलमध्ययनविधेर्विशेषनिष्ठत्वमिति चार्थः । सर्वकर्मकृतावधिकारोक्तेरुपयोगं वदन्नेवावतारयति ।। किं चेति ।। ब्रह्मज्ञान इति ।। सर्ववेदान्तप्रत्ययं ब्रह्मेत्यनुवृत्तिं सूचयति । ज्ञानपूर्वकत्वात्कर्मकृतेः सुतरामित्युक्तम् । भवेदेवं यदि सर्वकर्मकृतावधिकारः स्यात् । सैवाशक्या । विरुद्धत्वादित्यत आह ।। यानि चेति ।। विरुद्धकर्मवदिति ।। अतिरात्रे षोडशिनं गृह्णाति नातिरात्रे षोडशिनमित्युक्तषोडशिग्रहणाग्रहणादिकर्मवदित्यर्थः ।। ३ ।।
 
सूत्रभाष्यम्
।। ॐ सलिलवच्च तन्नियमः ॐ ।। ४ ।।
यथा सर्वं सलिलं समुद्रं गच्छत्येवं सर्वाणि वचनानि ब्रह्मज्ञानार्थानीति नियमः । आग्नेये च
‘यथा नदीनां सलिलं शक्ये सागरगं भवेत् ।
 एवं शक्यानि सर्वाणि पुंशक्त्या ब्रह्मवित्तय’ इति ।। ४ ।।
 
तत्त्वप्रकाशिका
यदि सर्वशाखोक्तप्रकारेणैव जानतो ध्यानाधिकारः प्राप्तस्तर्हि मन्दानां ध्यानाभाव इत्याशङ्कां परिहरत्सूत्रं पठित्वा व्याचष्टे ।। सलिलवदिति ।। नोक्तभङ्ग्या मन्दानां ध्यानाभावप्राप्तिः । यथा खलु सर्वासामपां समुद्र एवैकायनमिति नियमः प्रतिबन्धाभावमपेक्ष्यैव न त्वतिदृढः। एवं सर्ववेदोक्तप्रकारेण ध्यानेच्छूनां ब्रह्म ज्ञातव्यमिति नियमस्यापि पुरुषशक्त्यपेक्षत्वादिति भावः । अत्रैव स्मृतिमाह ।। आग्नेये चेति ।। ४ ।।
 
भावदीपः
ॐ सलिलवच्च तन्नियमः ॐ ।। ४ ।। सौत्रश्चशब्दः शङ्कानिरासक इति भावेनाह ।। नोक्तभङ्ग्येति ।। भाष्यं व्याचष्टे ।। यथेति ।। इति नियम इति ।। काण्वश्रुत्युक्त इत्यर्थः ।। ४ ।।
 
सूत्रभाष्यम्
।। ॐ दर्शयति च ॐ ।। ५ ।।
‘सर्वैश्च वेदैः परमो हि देवो जिज्ञास्योऽसौ नाल्पवेदैः प्रसिद्ध्येत् ।
तस्मादेनं सर्ववेदानधीत्य विचार्य च ज्ञातुमिच्छेन्मुमुक्षुरि’ति चतुर्वेदशिखायाम् ।
‘सर्वान्वेदान्सेतिहासान्सपुराणान्सयुक्तिकान् ।
 सपञ्चरात्रान्विज्ञाय विष्णुर्ज्ञेयो न चान्यथे’ति ब्रह्मतर्के ।। ५ ।।
।। इति सर्ववेदान्तप्रत्ययाधिकरणम् ।। १ ।।
 
तत्त्वप्रकाशिका
युक्तिसमर्थितार्थं श्रुतिस्मृतिभ्यां च समर्थयत्सूत्रं पठित्वा ते उदाहरति ।। दर्शयति चेति ।। अतो भगवद्ध्यानार्थं सर्ववेदोक्तं विज्ञेयमिति सर्वोपादेयं शास्त्रमिति सिद्धम् ।। ५ ।।
 
भावदीपः
।। ॐ दर्शयति च ॐ ।। ५ ।। युक्तीति ।। चोदनाद्यविशेषात् स्वाध्यायस्येत्यादिनोक्तयुक्तिभिः समर्थितार्थमित्यर्थः । सौत्रश्चशब्दः स्मृतिसमुच्चायक इति भावेनोक्तम् ।। श्रुतिस्मृतिभ्यां चेति ।। अत इति ।। युक्तिश्रुतिस्मृतिरूपप्रमाणभावात्प्रतिशाखं भेदाद्युक्तेरेकस्यामिवान्यथागतिसम्भवाच्चेत्यर्थः । इति हेतोरित्यर्थः ।। सर्वेति ।। अस्य शास्त्रस्य सर्ववेदनिर्णायकत्वात्सर्वशाखाध्येत्रुपादेयत्वमिव सर्वनिर्णायके कतिपयनिर्णायकत्वस्यापि भावेन कतिपयशाखाध्येतृमन्दोपादेयमपि भवतीति भावः ।। ५ ।।
 
२. उपसंहाराधिकरणम्
सर्वैर्वेदैर्ज्ञेयो नोपास्योऽशक्यत्वादित्यत आह—
।। ॐ उपसंहारोऽर्थाभेदाद्विधिशेषवत्समाने च ॐ ।। ६ ।।
सर्ववेदोक्तान्गुणान्दोषाभावांश्चोपसंहृत्त्यैव परमात्मोपास्यः ।
‘उपास्य एकः परतः परो यो वेदैश्च सर्वैः सह चेतिहासैः ।
 सपञ्चरात्रैः सपुराणैश्च देवः सर्वैर्गुणैस्तत्र तत्र प्रतीतैरिति (हि)
भाल्लवेयश्रुतिः ।
आग्नेये च—
विधिशेषाणि कर्माणि सर्ववेदोदितान्यपि ।
यथा कार्याणि सर्वैश्च सर्वाण्येवाविशेषतः ।।
एवं सर्वगुणान्सर्वदोषाभावांश्च यत्नतः ।
योजयित्वैव भगवानुपास्यो नान्यथा क्वचिदि’ति ।।
समानविषये चोपसंहारः । न तु ‘सोऽरोदीत्’ (तै. सं. १/५/१) इत्यादीनाम् ।
 ‘गुणैरेव स तूपास्यो नैव दोषैः कथञ्चन ।
गुणैरपि न तूपास्यो ये पूर्णत्वविरोधिन’ इति बृहत्तन्त्रे ।। ६ ।।
 
तत्त्वप्रकाशिका
अत्र भगवज्ज्ञानसाधनोपासनाय सार्वत्रिकगुणोपसंहारसमर्थनादस्ति शास्त्रादिसङ्गतिः । तदभावे सर्वज्ञानस्य वैयर्थ्यप्रसङ्गात्समर्थनीय एव । यद्ध्यानाङ्गत्वेन सर्वज्ञानमुक्तं स परमात्मैव विषयः । किं सर्ववेदोक्तगुणानुपसंहृत्य ध्यातव्योऽन्यथावेति सन्देहः । ध्यानविधेरुभयथापि पर्यवसानं सन्देहबीजम् । पूर्वपक्षयति ।। सर्वैरिति ।। ईश्वरः सर्ववेदोक्तप्रकारेण ज्ञातव्य एव न तु सर्वगुणानुपसंहृत्य ध्यातव्यः । तथाविधध्यानस्य कर्तुमशक्यत्वात् । ज्ञानं तु क्रमभावित्वाच्छक्यमेव । अतः सर्ववेदोक्तप्रकारेण ध्यानायोगात्तदर्थमुक्तं सर्वज्ञानं व्यर्थमिति भावः । सिद्धान्तयत्सूत्रमवतार्य व्याचष्टे ।। अत इति ।। सर्ववेदार्थभूतानामानन्दादिगुणानामपहतपाप्मत्वादिदोषाभावानां चाभेदादविभागेनैवोपसंहारः कर्तव्यः । तथोपसंहृत्यैव परमात्मा ध्यातव्यः । कुतः । यथाविधि प्राप्तत्वात्सन्ध्यावन्दनादि कर्तव्यमेव । अन्यथा प्रत्यवायात् । तथा सर्वगुणोपसंहारेण परमात्मध्यानस्य ‘उपास्य एकः’ इति श्रुतौ विहितत्वात्तत्कर्तव्यमेव । अन्यथा विहितक्रियालोपेनानर्थप्राप्तेरिति भावः । तथा च श्रुतिः । ‘सर्वे गुणाः सर्वदैव ह्युपास्यास्तेनैव विद्वान्विधिकृन्नान्यथा स्यात्’ इति । अत्र गुणा इति विधिमुखवेद्या वेदोक्तधर्माः । दोषाभावा इति निषेधमुखवेद्याः । वेदैरित्यस्य विवरणं सर्वैरिति । अत्रैव स्मृतिमाह ।। आग्नेये चेति ।। सर्ववेदोक्तगुणोपसंहारमुक्त्वा तदपवादमाह ।। समानेति ।। यद्यपि सामान्यत उक्तं सर्वे विधिमुखवेद्या वेदोक्तधर्मा उपसंहर्तव्या इति । तथापि ये समाना भगवति योग्याः पूर्णत्वाविरोधिनस्त एवोपसंहर्तव्या न त्वयोग्या रोदनादयः । अयोग्योपासनस्यानर्थफलत्वादिति भावः । अत्र स्मृतिमाह ।। गुणैरिति ।। तथा च साङ्कर्षणसूत्रम् । ‘अचेतनासत्यायोग्यानुपास्यान्यफलत्वविपर्ययाभ्याम्’ इति ।। ६ ।।
  
 
भावदीपः
ॐ उपसंहारोऽर्थाभेदात् ॐ ।। ६ ।। सार्वत्रिकगुणोपसंहारेति ।। अनन्तवेदपदोदितानन्तगुणानां युगपद्बुद्धावारोपणसमर्थनादित्यर्थः । यद्यपि भाष्ये तथोपासनासमर्थनमेव भवति । तथापि सौत्रोपसंहारोक्तेस्तदङ्गकोपासनापर्यन्तत्वेनोपास्य इति भाष्योक्तौ सत्यामपि सूत्राविसंवादायोपासनायोपसंहारेत्युक्तम् । भगवदित्यनेन शास्त्रे साधनेत्यनेनाध्याये उपासनेत्यनेन पादेऽन्तर्भावसङ्गतिरुक्तेति ध्येयम् । एवमग्रेऽपि अत्रोपासनायेत्युक्त्या नामपादेऽन्तरधिकरण इव फलतः पादसङ्गतिरिति सूचितम् । सर्वगुणोपासनायेत्यर्थो बोध्यः । तेन हेतुहेतुमद्भावो व्यक्तः । ननु प्रागुक्तदिशा सर्ववेदोक्तगुणपरिज्ञानेनैव तथोपासनोपपत्तौ किमनेनेत्यत आह ।। तदभाव इति ।। सर्वज्ञानस्य क्रमेणोत्पन्नस्योपसंहारद्वारैवोपासनार्थत्वादुपसंहाराभावे प्रागुक्तसर्वज्ञानं व्यर्थमापद्येतेत्यर्थः । यद्यप्यस्त्यदृष्टं फलं गुणाः सर्वेऽपि वेत्तव्या ध्यातव्याश्च न संशयः इत्यादिना ज्ञानस्यापि विधानात् तथापि दृष्टे सम्भवत्यदृष्टायोगाद्दृष्टोपासनमेव फलमित्युपेत्य वा मोक्षरूपमहादृष्टस्य दृष्टोपासनफलार्थत्वं विनाऽयोगादित्युपेत्य वा द्वारभूतोपसंहाराभावे स्वर्गहेत्वपूर्वाभावे ज्योतिष्टोमादेरिव वैयर्थ्यं मोक्षरूपमहाफलवत्त्वराहित्यमेवेति भावेनैवमुक्तम् । एतेन प्रागुक्तसर्वपरिज्ञानस्य गुणाः सर्वेऽपि वेत्तव्या इति विधानेनापरोक्षैकसाध्यमोक्षेतरफलार्थत्वसिद्धावपि मोक्षहेतुदृष्टिकारणध्यानाङ्गोपसंहारार्थत्वाभावान्न महाफलार्थत्वमित्याक्षेपेणात्र पूर्वपक्षप्रवृत्तेः पूर्वेणास्याधिकरणस्याक्षेपिकी सङ्गतिरपि सूचिता ।
भाष्ये विषयीकृतपरमात्मनोऽप्रकृतत्वभ्रान्तिं निराह ।। यद्ध्यानेति ।। ध्यानविधेरिति ।। निदिध्यासितव्य इत्यादिविधेरित्यर्थः । एतेनोपसंहारानुपसंहारयोरन्यतरस्मिन्नपि पक्षे न ध्यानविधिविरोध इति सूचितम् । आकाङ्क्षितपूर्त्या भाष्यं व्याचष्टे ।। ईश्वर इति ।। नोपास्योऽशक्यत्वादिति भाष्योक्तसाध्यसाधनभावं व्यक्तीकर्तुमुक्तं न तु सर्वगुणानुपसंहृत्येति । एतेन सर्वैर्वेदैरित्येतदत्राप्यन्वेतीति सूचितम् । एतेन न्यायविवरणे अशक्यत्वात्कस्याप्युपसंहारो नास्तीत्युपसंहाराभावेऽशक्यत्वं हेतूकृतमत्र पुनरुपासनाभावे तद्विरुध्यत इति निरस्तं साक्षात्परम्पराभिप्रायेण ग्रन्थद्वयेन साध्यनिर्देश इति तात्पर्यस्य प्रकटितत्वात् । कथं तर्हि ज्ञेय इति वा भाषणमित्यत आह ।। ज्ञानं त्विति ।। अत इति ।। अशक्यत्वेनोपसंहारायोगादित्यर्थः । ध्यानायोगे हेतुरयम् । तदर्थमुक्तमिति ।। पूर्वोक्तिलब्धमेतदिति ज्ञेयम् ।। सूत्रे अर्थाभेदादित्यत्र पूर्वस्मात्सर्ववेदपदमनुवर्त्य सूत्रखण्डार्थं तावदाह ।। सर्ववेदार्थेति ।। अभेदादिति ।। ऐक्यादित्यर्थः । सर्ववेदेषूपास्यपरमात्मनेति शेषः । अविभागेनेति फलितोक्तिः । कस्यापि गुणस्य त्यागमकृत्वेत्यर्थः ।
यद्वाऽभेदादित्यस्यैवार्थोऽविभागेनेति । परमात्मना विभागाभावेनेत्यर्थः । सर्ववेदेष्वेकस्यैव हरेरुपास्यत्वात्सर्ववेदोक्तगुणानां दोषाभावानां च तदभेदाद्धेतोर्वा तदविभागेन प्रकारेण वा कस्याप्यत्यागेनेति वोपसंहारः कार्य इत्यर्थः । सूत्रखण्डस्य भावार्थतया भाष्यं योजयति ।। तथोपसंहृत्येति ।। गुणदोषाभावानविभागेनोपसंहृत्यैकबुद्ध्यारूढान् कृत्वेत्यर्थः । विधिमुखवेद्या गुणा निषेधमुखवेद्या दोषा भावा इत्यग्रे व्यक्तम् । सूत्रे कर्मवदिति वाच्ये विधिशेषवदित्युक्त्या लब्धहेतुं वदन् विधिशेषाणीति स्मृत्यनुरोधेन सौत्रदृष्टान्तांशं व्याचष्टे ।। यथेति ।। शिष्यत इति शेषः । कर्मणि घञ्प्रत्ययः । विधिना विधायकश्रुत्या शिष्टं विहितं विधिशेषः तद्वदित्यर्थः सूचितः । भाष्यस्थैवकारस्योपास्य एवेत्यन्वयमुपेत्योक्तम् ।। कर्तव्यमेवेति ।। परमात्मध्यानमित्यनुकर्षः । एवकारव्यावर्त्यरूपाकरणेऽर्थे विहितक्रियालोपप्रसङ्गादिति न्यायविवरणोक्तबाधकं संयोजयति ।। अन्यथाविहितेति ।। प्रसङ्गस्यानिष्टताद्योतनायानर्थप्राप्तेरित्युक्तम् । अनिष्टादिकारिणामित्यत्रोक्तदिशा नरकादिप्राप्तेरित्यर्थः । एवं ध्याने कृते सत्येव विहितकृतिरन्यथा तु तल्लोप इत्यर्थस्य भाष्योक्तश्रुतावस्फुटत्वान्न्यायविवरणोक्तश्रुतिमाह ।। तथा च श्रुतिरिति ।।
ननु प्राप्तेश्चेत्यत्र गुणैः सर्वैरुपास्योऽसौ ब्रह्मणेति वक्ष्यमाणस्मृत्योपसंहारस्य ब्रह्माधिकारिकत्वात्तस्य च निधिर्वा धारणवदित्यादौ विधिनियता मनुष्या अनियता देवा ब्रह्मैव स्वेच्छानियत इत्यादिवक्ष्यमाणश्रुतिस्मृत्यादिबलेन ब्रह्मणः प्रत्यवायाभावात्कथं तेनोपसंहारकर्तव्यत्वोक्तिः । मैवम् । देवाधिकारिकबुहुगुणोपसंहारस्याप्यत्राभिमतेः । अदृश्यत्वादिगुणक इत्यत्राभावेऽपि गुणपदप्रयोगेन दोषाभावस्यापि गुणत्वाद्भाष्ये कथं पृथगुक्तिः क्रियारूपधर्मानुक्तिश्चेत्यतोऽवान्तरोपाधिभेदात्पृथगुक्तिरित्याह ।। अत्र गुणा इतीति ।। वेदैरुपास्य इत्युक्तावपि प्रत्येकमपि वेदानामुपासनाहेतुत्वोपपत्त्या सम्भूय हेतुत्वस्य स्पष्टमप्रतीतेस्तल्लाभाय सर्वैरित्युक्तमिति भावेनाह ।। वेदैरित्यस्य विवरणं सर्वैरितीति ।। अन्यथा प्रकृतानुपयोगादिति भावः ।। स्मृतिमाहेति ।। तदर्थस्तु यजेतेत्यादिविधिविषयत्वेन विधिशेषाणि कर्माणि ज्योतिष्टोमादीनि । अथवा प्रधानविधिशेषभूतानि कर्माणि विधिशेषाणि प्रयाजादीनि सर्वैर्वेदैः सम्भूयोदितानि सर्वैः शाखिभिरिति तत्वप्रदीपोक्तेः । समानपदार्थमाह ।। भगवति योग्या इति ।। योग्यत्वज्ञानं केन धर्मेणेत्यत उक्तम् ।। पूर्णत्वाविरोधिनस्त एवेति ।। सूत्रभाष्ययोश्चोऽवधारण इति भावः । सोऽरोदीद्यदरोदीत्तद्रुद्रस्य रुद्रत्वं रुद्रस्य त्वेव धनुरार्त्निश्शिर उत्पिपेषेत्यादौ तदधीनत्वादर्थवदित्युक्तन्यायेन रोदनस्वातन्त्र्यादय उपसंहार्या न रोदनादय इत्यर्थः ।। स्मृतिमिति ।। स्मृतौ पूर्णत्वविरोधिनः मितभुक्त्वादयो ग्राह्याः । स्मृतावयोग्यपदाभावादाह ।। तथा च साङ्कर्षणसूत्रमिति ।। ६ ।।
   
सूत्रभाष्यम्
।। ॐ अन्यथात्वं (च) शब्दादिति चेन्नाविशेषात् ॐ ।। ७ ।।
‘आत्मेत्येवोपासीते’(बृ.उ.३/४/७)तिशब्दादुपसंहारस्यान्यथात्वमिति चेन्न । एते गुणा नोपास्या इति विशेषवचनाभावात् ।।
‘सर्वैर्गुणैरेक एवेशिताऽसावुपासितव्यो न तु दोषैः कदाचिदि’ति विशेषवचनाच्च । आत्मेत्यवधारणमनात्मत्वनिवृत्त्यर्थम् ।। ७ ।।
 
तत्त्वप्रकाशिका
उक्तमाक्षिप्य समादधत्सूत्रमुपन्यस्याक्षेपांशं तावद्य्वाचष्टे ।। अन्यथात्वमिति ।। यदुक्तं सर्वगुणोपसंहारस्य कर्तव्यत्वं तदयुक्तम् । ‘आत्मेत्येवोपासीत’ इत्युपसंहारवदनुपसंहारस्यापि विहितत्वात् । अतः सर्वगुणोपसंहारे विहितक्रियालोपप्रसङ्गात्तस्याकर्तव्यत्वमिति भावः । परिहारांशं व्याचष्टे ।। नेति ।। न सर्वगुणोपसंहाराभावः । तथा हि । किमसौ प्रामाणिकत्वादङ्गीक्रियते सर्वगुणोपसंहारे प्रमाणाभावाद्वा । नाद्यः । एते गुणा नोपसंहर्तव्या इति विशेषप्रमाणाभावात् । नापि द्वितीयः । सर्वैगुणैरिति श्रुतेरेव विद्यमानत्वादिति भावः । नन्वात्मत्वावधारणादेवैतदन्ये गुणा नोपास्या इति सिध्यतीत्यत आह ।। आत्मेति ।। निरवकाशश्रुतिविरोधात्सावकाशावधारणस्य नान्ययोगव्यवच्छेदकत्वमिति भावः ।। ७ ।।
 
भावदीपः
ॐ अन्यथात्वं च शब्दादिति चेन्नाविशेषात् ॐ ।। ७ ।। उक्तमाक्षिप्येत्युक्तं व्यञ्जयन् भाष्यं व्याचष्टे ।। यदुक्तमित्यादिना ।। अवधारणेन एतावदेवोपासीत नाधिकमित्यवगमादनुपसंहारस्य विहितत्वमिति भावः ।। अत इति ।। अनुपसंहारस्यापि विहितत्वादित्यर्थः । एतेन भाष्ये शब्दादित्यनन्तरमनुपसंहारस्यापि विहितत्वादिति शेषो दर्शितः । तस्य हेतोः साक्षात्साध्येनानन्वयान्न्यायविवरणोक्तमेव हेतुमत्रापि संयोजयति ।। विहितक्रियेति ।। अन्यथात्वमित्यस्यार्थोऽकर्तव्यत्वमिति । एतेनोपसंहारः कार्यो विहितत्वाज्ज्योतिष्टोमादिवदिति प्रागुक्तानुमाने तर्कपराहतिरुक्ता भवति । भाष्योक्तहेतुद्वयं विकल्पमुखेन विवृणोति ।। किमसाविति ।। उपसंहाराभाव इत्यर्थः । कल्पकाभावमाशङ्क्याह ।। निरवकाशेति ।। एतेनानुपसंहारस्य विधानाभावादुपसंहारकर्तव्यत्वानुमाने तर्कपराहतिरुद्धृता भवति । एतेनैवात्मेत्येवोपासीतेति श्रुतिविरोधोऽप्युक्तानुमानस्यापोढो भवति ।। ७ ।।
  
सूत्रभाष्यम्
।। ॐ न वा प्रकरणभेदात्परोवरीयस्त्वादिवत् ॐ ।। ८ ।। प्रकरणभेदान्न वोपसंहारः कार्यः । परोवरीयस्त्वादिषु तावदेव ह्युक्तम् ।। ८ ।।
 
तत्त्वप्रकाशिका
नायं सर्वगुणोपसंहारो युक्तोऽशक्यत्वादित्याशङ्कामभ्युपगमेन परिहरत्सूत्रं पठित्वा व्याचष्टे ।। न वेति ।। एवमुपसंहारः कर्तव्यतयोक्तः न चासौ कर्तव्यः । परोवरीयो वैश्वानरादि प्रकरणभेदात् । यद्येकैकस्य सर्वगुणोपासनं स्यान्न तर्हि प्रकरणानि भिद्येरन् । कारणाभावादिति भावः । नन्वेकैकस्मिन्नेव प्रकरणे सर्वगुणोक्तिसम्भवात्प्रकरणभेदेऽपि सर्वगुणोपासनोपपत्तिरित्यत आह ।। परोवरीयस्त्वादिष्विति ।। ‘स एष परोवरीयानुद्गीथः स एषोऽनन्तः’ इत्यादिप्रकरणेषु परोवरीयस्त्वाद्येवोपास्यमुक्तं न सर्वगुणा इत्यर्थः ।। ८ ।।
 
भावदीपः
ॐ न वा प्रकरणभेदात्परोवरीयस्त्वादिवत् ॐ ।। ८ ।। अभ्युपगमेनेति ।। उत्तरनये वक्ष्यमाणदिशाऽधिकारिविशेषमभिप्रेत्येति भावः । सूत्रेऽनुक्तेः केन विकल्प इत्यतस्तद्दर्शयन्भाष्यं व्याचष्टे ।। एवमिति ।। विहितत्वात्तर्कपराहत्याद्यभावादित्युक्तप्रकारेणेत्यर्थः । स एष परोवरीयानुद्गीथः स एषोऽनन्त इत्यादिपरोवरीयः प्रकरणमभिविमानं वैश्वानरमुपास्त इति वैश्वानरप्रकरणं यो वै भूमा तत्सुखमिति भूमप्रकरणमित्यादिप्रकरणभेदादित्यर्थः ।। न तर्हीति ।। प्रकरणभेदो हि तत्तन्मात्रोपासनार्थ एव न तु तस्य प्रयोजनान्तरमस्तीत्याध्यानायेत्यत्र सेत्स्यमानत्वादिति भावः ।। ८ ।।
  
सूत्रभाष्यम्
।। ॐ सञ्ज्ञातश्चेत्तदुक्तमस्ति तु तदपि ॐ ।। ९ ।।
सर्वविद्या उक्त्वा ‘सोऽहं नामविदेवास्मि नाऽऽत्मविदि’ (छां. उ. ७/१/३)ति वचनात्सर्वस्य ब्रह्मनामत्वात्तदुपसंहारः कार्यः ।
‘नामत्वात्सर्वविद्यानां गुणानामुपसंहृतिः ।
 कार्यैव ब्रह्मणि परे नात्र कार्या विचारणे’ति च ब्रह्मतर्के । 
 इति चेत्सत्यम् । उक्तो ह्युपसंहारः । तत्प्रमाणमप्यस्त्येव ।
‘नाम वा एता ब्रह्मणः सर्वविद्यास्तस्मादेकः सर्वगुणैर्विचिन्त्य’ इति कौण्डिन्य श्रुतौ ।। ९ ।। इति उपसंहाराधिकरणम् ।। २ ।।
 
तत्त्वप्रकाशिका
उक्तमाक्षिप्य समादधत्सूत्रमुपन्यस्याक्षेपांशं तावद्य्वाचष्टे ।। सञ्ज्ञात इति ।। कर्तव्य एव सर्ववेदोक्तगुणोपसंहारः । सर्वविद्यानां ब्रह्मनामत्वेन तद्गुणाभिधायकत्वात् । गुणाभिधानस्य चोपसंहारार्थत्वात् । सर्वविद्यानां ब्रह्मनामत्वं च ‘ऋग्वेदं भगवोऽध्येमि यजुर्वेदं सामवेदमाथर्वणं चतुर्थमितिहासपुराणं पञ्चमं वेदानां वेदम्’ इति नारदेनात्मनः सर्वविद्यावेदित्वमुक्त्वा सोऽहं सर्वविद्यावेत्ताऽऽत्मनामविदेव तन्निर्णयाज्ञानान्नात्मविदित्युक्तत्वादवगम्यत इति भावः । ‘यद्वै किञ्चिदध्यगीष्ट नामैवैतद्’ इत्युत्तरवाक्यानुगुण्यान्मन्त्रविदित्यस्याप्ययमेवार्थः । श्रुत्यन्तरमेवैतत् । अभ्युपगमरूपं समाधानांशं व्याचष्टे ।। सत्यमिति ।। सर्वविद्यानां भगवन्नामत्वेन तद्गुणाभिधायकत्वाद्गुणाभिधानस्य चोपसंहारार्थत्वात् कर्तव्यः सर्वगुणोपसंहार इति यत्तत्सत्यं युक्तमेव नास्माकं विरोधि । कथं अस्माभिरप्युपसंहारस्य कर्तव्यत्वेनोक्तत्वादस्यास्मदिष्टत्वादिति भावः । न केवलं गुणाभिधानस्योपसंहारार्थत्वयुक्त्या नामत्वाद्विद्यानां सर्वगुणोपसंहारसिद्धिः किं तु श्रुत्याऽपीत्याह ।। तदिति ।। अतः सर्वगुणोपसंहारस्य कर्तव्यत्वात्सार्थकमेव सर्वपरिज्ञानमिति सिद्धम् ।। ९ ।।
  
भावदीपः
ॐ सञ्ज्ञातश्चेत्तदुक्तमस्ति तु तदपि ॐ ।। ९ ।। आकाङ्क्षाक्रमेण भाष्यं व्याचष्टे ।। कर्तव्य एवेति ।। सर्वस्येत्यस्यार्थः सर्वविद्यानामिति । वेदयन्तीति विद्या वेदादयस्तेषामित्यर्थः ।। नामत्वस्य साक्षादहेतुत्वादाह ।। तद्गुणेति ।। उपसंहारार्थत्वादिति ।। आध्यानाय प्रयोजनाभावादिति वक्ष्यमाणन्यायेन ध्यानार्थतया तदनुकूलोपसंहारार्थत्वादित्यर्थः । छान्दोग्ये सप्तमेऽध्याये सनत्कुमारं प्रति नारदवाक्यतया सोऽहं मन्त्रविदेवास्मीत्येव पाठो न तु नामविदिति । तथा च कथं नामविदिति भाष्यमित्यतस्तदर्थभाषणमेतदिति भावेनाह ।। यद्वै किञ्चिदिति ।। उत्तरेति ।। छान्दोग्यस्थोत्तरवाक्येत्यर्थः ।। श्रुत्यन्तरमेवैतदिति ।। भाष्योक्तवाक्यमित्यर्थः ।। अभ्युपगमेति ।। उत्तमाधमाधिकार्यपेक्षया द्वयोरविरोधोऽग्रे व्यक्त इति भावः । प्रकरणभेदोक्तिगतिरस्मिन्पक्षे आध्यानायेत्यत्र वक्ष्यत इति तात्पर्यम् । तेन सौत्रः सञ्ज्ञातहेतुर्नाप्रयोजक इति ज्ञेयम् । अपिशब्दार्थं व्यनक्ति ।। न केवलमिति ।। श्रुत्यापीत्यनेन भाष्ये श्रुतावित्यत्रोक्तो ह्युपसंहार इत्यनुषङ्गः सूचितः । नन्वेवमन्यथात्वमित्यतः प्रागेव सञ्ज्ञात्वयुक्तिश्रुतिभ्यां चेति सूत्रेण आर्जवमिति चेत्सत्यं प्रकरणभेदादुपसंहारापवादशङ्काव्युदासाय तदनन्तरमेवात्र निर्देशः प्राचीनविहितत्वयुक्तिस्मारणाय शङ्कोत्तररूपेण च विन्यासः । अत एव यावच्छक्तिप्रयत्नेनोपसंहारे फलाधिक्यबोधनार्थं बहुप्रमाणग्रहणार्थं च पुनः पुनरुपसंहारोपन्यास इत्युक्तं तत्वप्रदीपे ।। अत इति ।। निर्बाधविहितत्वानुमानात्सर्वस्य ब्रह्मनामत्वान्यथानुपपत्तिरूपयुक्तिबलात् श्रुतिबलाच्चेत्यर्थः । उपसंहारकर्तव्यत्वे हेतुत्रयम् । सौत्रप्रतिज्ञांशार्थं हेतूकृत्य फलोक्त्या भाष्यार्थोपसंहारः सर्वेत्यादिना ।। ९ ।।
 
३. प्राप्त्यधिकरणम्
।। ॐ प्राप्तेश्च समञ्जसम् ॐ ।। १० ।।
युज्यते चोपसंहारोऽनुपसंहारश्च योग्यताविशेषात् ।
‘गुणैस्सर्वैरुपास्योऽसौ ब्रह्मणा परमेश्वरः ।
 अन्यैर्यथाक्रमं चैव मानुषैः कैश्चिदेव त्वि’ति भविष्यत्पर्वणि ।। १० ।।
।। इति प्राप्त्यधिकरणम् ।। ३ ।।
 
तत्त्वप्रकाशिका
अत्र ब्रह्मज्ञानसाधनोपासने गुणोपसंहारानुपसंहारयोः कर्तव्यतासमर्थनादस्ति शास्त्रादिसङ्गतिः । अन्यथोक्तबाधप्रसङ्गात्तौ समर्थनीयौ । प्रकृतौ गुणोपसंहारानुपसंहारौ विषयः । युज्येते न वेति सन्देहः । प्रतिपादनं विरोधश्च सन्देहबीजम् । न युज्येते इति पूर्वः पक्षः । तथा हि । किं तौ द्वावप्येकस्यैव पुरुषस्योत पुरुषभेदेन । नाद्यः । विरोधात् । नापि द्वितीयः । अनेनोपसंहारः कर्तव्यो नानेनेति निर्णयाभावात् । अतः प्रकारद्वयेऽपि तदनुपपत्तेरुक्तमनुपपन्नमिति । सिद्धान्तयत्सूत्रमुपन्यस्य व्याचष्टे ।। प्राप्तेश्चेति ।। युक्तावुपसंहारानुपसंहारौ पुरुषभेदेन । न च निर्णयाभावः । ‘यस्य यावद्गुणाः स्पष्टं प्रतिभासन्त्युपासने । युगपत्स्वभुजौ यद्वद्ध्यायेत्तावत एव सः’ । इति श्रुतेर्युगपत्प्रतीत्यादियोग्यताविशेषेण निर्णयोपपत्तेरिति भावः । एतदेव शृङ्गग्राहिकया स्मृत्या दर्शयति ।। गुणैरिति ।। कैश्चिदानन्दादिगुणैरित्यर्थः ।। युगपत्सर्वगुणप्रतीतिर्ब्रह्मण इत्यादि ज्ञातव्यम् । अतो गुणोपसंहारानुपसंहारयोः सामञ्जस्याद्युक्तं पूर्वोक्तमिति सिद्धम् ।। १० ।।
   
भावदीपः
ॐ प्राप्तेश्च समञ्जसम् ॐ ।। १० ।। उपासने उपासनार्थम् । या उपसंहारानुपसंहारयोः कर्तव्यता तत्समर्थनादित्यनेन फलतः पादसङ्गतिः सूचिता । समर्थनादिति ।। अधिकारिभेदकथनेनेति भावः । अनेन पूर्वानन्तर्यसङ्गतिरपि सूचिता । प्रतिपादनं श्रुतियुक्तिभिः पूर्वत्रेत्यर्थः । युज्यत इत्यादिभाष्यसूचितसंशयकोटीरुक्त्वा पूर्वपक्षकोटिमाह ।। न युज्येते इति ।। कुत इत्याकाङ्क्षायां अनेनोपसंहर्तव्या अनेन नोपसंहर्तव्या इत्यनिर्णीतेरित्यन्यत्रोक्तं हेतुमत्र विकल्पमुखेन संयोजयति ।। किं ताविति ।। अत इति ।। पक्षद्वयेऽपि दोषभावादित्यर्थः ।। तदनुपपत्तेरिति ।। अन्यतरानुपपत्तेः प्रागुक्तमुभयकर्तव्यत्वमनुपपन्नमित्यर्थः। यद्वा तदनुपपत्तेरुभयकर्तव्यत्वानुपपत्तेः प्रागुक्तं सर्वपरिज्ञानमनुपपन्नमित्यर्थः ।। भाष्योक्तसाध्यहेतू न साक्षादन्वितावित्यभिप्रेत्य मध्येऽपेक्षितमध्याहृत्य भाष्यं व्याचष्टे ।। युक्ताविति ।। न्यायविवरणे श्रुत्युक्तिपूर्वमुक्तमत्र योग्यतास्वरूपं विवृण्वन् हेत्वंशं व्याचष्टे ।। यस्य यावदिति ।। युगपदिति ।। पूर्वं श्रवणादिविषयीभूतगुणानां मध्ये ध्यानकाले यावन्तो गुणा यस्य स्पष्टं युगपन्मनसा प्रतीयन्ते तावद्गुणोपसंहारे तस्य योग्यतेत्येवं योग्यताविशेषेणेत्यर्थः । प्रागेव योग्यतानियमाज्ञानेऽयोग्योपासनप्रयत्नप्रसङ्गेनानर्थप्राप्तेः । प्रागेव योग्यतानिर्णयेन भाव्यमिति चोद्यं तु इतरे त्वर्थसामान्यादित्यत्र समाधास्यत इति भावः ।। शृङ्गग्राहिकयेति ।। धात्वर्थनिर्देशे ण्वुल्वक्तव्य इति रूपम् । शृङ्गग्रहणेनेत्यर्थः । अधिकारिविशेषनिर्धारणेनेत्यर्थः । स्मृतावुपासनाविशेष एवोच्यते । न तु प्रतीतिनियम इत्यतोऽर्थात्तल्लाभ इत्याह ।। युगपदिति ।। देवपित्रादीनां क्रमेण न्यूनगुणप्रतीतिर्मानुषाणामल्पगुणप्रतीतिरिति ज्ञातव्यमित्यर्थः । ‘‘युगपद्ब्रह्मणः सर्वे भासन्ते हि गुणा हरेः । तदन्येषां यथायोग्यं स्वमाहात्म्यानुसारत’’ इति न्यायविवरणोक्तश्रुतेरिति भावः । सूत्रार्थं विवृण्वन्नेव फलोक्त्योपसंहरति ।। अत इति ।। युगपद्गुणप्रतिभासवत्त्वादिरूपयोग्यताभेदेन निर्णयोपपत्तेरिति प्राप्तेरित्यस्यार्थः ।। उपसंहारेति ।। एतेनोपसंहारानुपसंहारकर्तव्यत्वं समञ्जसं युक्तमित्यर्थः सूचितः । पूर्वोक्तं सर्वपरिज्ञानमुभयकर्तव्यत्वं चेत्यर्थः ।। १० ।।
 
४. सर्वाभेदाधिकरणम्
।। ॐ सर्वाभेदादन्यत्रेमे ॐ ।। ११ ।।
सर्वगुणयुक्तत्वेनोपासनादन्यत्रैव फले ब्रह्मादयो भवन्ति ।
‘सम्पूर्णोपासनाद्ब्रह्मा सम्पूर्णानन्दभाग्भवेत् ।
 इतरे तु यथायोगं सम्यङ्मुक्तौ भवन्ति ही’ति पाद्मे ।। ११ ।।
।। इति सर्वाभेदाधिकरणम् ।। ४ ।।

तत्त्वप्रकाशिका
अत्रेश्वरदर्शनसाधनोपासने बहुगुणोपसंहारस्य कर्तव्यतासमर्थनादस्ति शास्त्रादिसङ्गतिः । अन्यथोक्तानुपपत्तेः समर्थनीय एव । प्रकृतो बहुगुणोपसंहारो विषयः । कर्तव्यो न वेति सन्देहः । उभयविधक्रियादर्शनं सन्देहबीजम् । न कर्तव्य इति पूर्वः पक्षः । तथा हि । अल्पगुणोपसंहारकेभ्यो बहुगुणोपसंहर्तृणां फलातिशयोऽस्ति न वा । नाद्यः । प्रमाणाभावेन फलातिशयनिर्णयाभावात् । न द्वितीयः । व्यर्थायासस्य बुद्धिमदुपादित्साऽगोचरत्वात् । अतः फलानिर्णीतेरुपसंहारस्य कर्तव्यत्वादुक्तमयुक्तमिति । सिद्धान्तयत्सूत्रं पठित्वा व्याचष्टे ।। सर्वेति ।। युक्त एव ब्रह्मादीनां बहुगुणोपसंहारः । बहुगुणोपसंहारेण तेषामनुपसंहर्तृभ्यो विलक्षणफलसद्भावात् । न च फलानिर्णयः । तेषां सर्वगुणोपसंहारेणोपासकानां महत्त्वादेव महत्फलमिति निर्णयोपपत्तेः । न हि वेदोक्तमहोपासनावतामतिशयितफलाभावः सम्भवतीति भावः । स्मृत्या चायं निर्णय इति तामुदाहरति ।। सम्पूर्णेति ।। सम्यग्भवन्त्यतिशयवन्तो भवन्तीत्यर्थः । अतो बहुगुणोपसंहर्तृणां फलविशेषभावादुपसंहारो युक्त एवेति सिद्धम् ।। ११ ।।

भावदीपः
ॐ सर्वाभेदादन्यत्रेमे ॐ ।। ११ ।। उपासन इत्यादिपूर्ववद्य्वाख्येयम् । एवमग्रेऽपि । समर्थनात्फलविशेषकथनेनेति भावः । अन्यथा फलविशेषोक्त्या तदसमर्थने । अधिकारिभेदेनोभयसामञ्जस्यरूपप्रागुक्तप्रमेयानुपपत्तेरित्यर्थः । एतेन पूर्वसङ्गतिरप्यत्र सूचिता । यद्वा सर्वपरिज्ञानरूपप्रागुक्तप्रमेयानुपपत्तेरित्यर्थः । गुणोपसंहार इत्येवोक्तौ ब्रह्ममात्रकर्तृकसर्वोपसंहारप्राप्त्या ब्रह्मादय इति भाष्यनिर्देशायोगात्तदुपपत्तये ब्रह्मानतिन्यूनब्रह्माण्यादिपरिग्रहाय बहुगुणोपसंहार इत्युक्तम् । पूर्वत्र प्राप्तेरित्यनेन सर्वोपसंहारवत्क्रमन्यूनबहुगुणोपसंहारस्यापि प्रकृतत्वात्प्रकृत इति भावः । क्रियेति ।। व्यापार इत्यर्थः । फलानिर्णीतिरिति न्यायविवरणोक्तहेतुमिह विकल्पमुखेन विवृणोति ।। अल्पगुणेति ।। सर्वाभेदादित्येतद्य्वावर्त्यमाह ।। प्रमाणाभावेनेति ।। व्यर्थायासस्येति ।। विहितत्वात्कर्तव्यमिति तु आध्यानायेत्यत्राशङ्क्य निरसिष्यत इति भावः ।। अत इति ।। फलातिशयस्याप्रामाणिकत्वात्सामान्यफलस्य चानुपसंहारसाध्यत्वादिति फलानिर्णीतौ हेतुरयम् ।। उक्तमिति ।। पूर्ववद्य्वाख्येयम् ।। अत्र भाष्ये पूर्वभाष्याद्युज्यते चोपसंहार इति पदमनुवर्त्य तत्र हेतुतया भवन्तीत्यन्तभाष्यं व्याचष्टे ।। युक्त एवेति ।। सर्वेत्यादेरर्थ उपसंहारेणेति । अन्यत्रेत्यादेरर्थस्तेषामित्यादि । माहात्म्येनैवान्यफलं महतामिति निर्णयोपपत्तेरिति न्यायविवरणोक्तहेतुं सङ्गमयति ।। न च फलेत्यादिना ।। अयमिति ।। उपसंहर्तॄणां महाफलमिति निर्णयो न केवलं वेदोक्तमहोपासनवत्त्वयुक्तेति चार्थः । मुक्तौ सम्यग्भवन्तीत्यत्र किमिदं सम्यक्त्वमित्यत आह ।। सम्यगिति ।। सूत्रार्थं विवृण्वन्नेव फलोक्त्योपसंहरति ।। अत इति ।। सर्वगुणाभेदेन वेदोक्तमहोपासनवत्त्वरूपयुक्तिः सम्पूर्णेत्यादिस्मृतिबलादिति सर्वाभेदादित्यस्यार्थः । इमे इत्यस्यार्थः बहुगुणोपसंहर्तॄणामिति । त एव पूर्वत्र प्राधान्येन प्रकृता इति भावः । अन्यत्रेत्यस्यार्थः फलविशेषेति । उपसंहारः समञ्जस इत्यनुवृत्तस्यार्थः उपसंहारो युक्त एवेति । फलान्वयार्थः पञ्चम्यन्ततया सूत्रार्थानुवादः ।। ११ ।।
   
५. आनन्दाद्यधिकरणम्
सर्वेषां मुमुक्षूणां कियन्नियमेनोपास्यमिति (अत) आह—
।। ॐ आनन्दादयः प्रधानस्य ॐ ।। १२ ।।
प्रधानफलस्य मोक्षस्यार्थे आनन्दो ज्ञानं सदात्मेत्युपास्य एव ।
सच्चिदानन्द आत्मेति ब्रह्मोपासा विनिश्चिता ।
सर्वेषां च मुमुक्षूणां फलसाम्यादपेक्षितेति ब्रह्मतर्के ।। १२ ।।
।। इति आनन्दाद्यधिकरणम् ।। ५ ।।
 
तत्त्वप्रकाशिका
अत्र भगवज्ज्ञानसाधनाशेषमुमुक्षुसाधारणगुणोपासनस्य निर्णीयमानत्वादस्ति शास्त्रादिसङ्गतिः । अनिर्णये तूपासनामात्रोच्छेदप्रसङ्गात्तन्निर्णेतव्यम् । प्रकृतभगवद्गुणा एव विषयः । किं सर्वमुमुक्षूपास्याः सङ्ख्यानिर्देशाभ्यां क्लृप्ताः पृथक् सन्ति न वेति सन्देहः । पूर्वोक्तिर्विशेषानुक्तिश्च सन्देहबीजम् । पूर्वपक्षयति ।। सर्वेषामिति ।। न सर्वमुमुक्षूपास्याः सङ्ख्यानिर्देशाभ्यां क्लृप्ता गुणाः पृथक् सन्ति । यदि भवेयुस्तर्हि ते के कियन्तश्चेति वक्तव्याः । यदि चतुःपञ्चषा आनन्दादय इत्युच्यन्ते तर्हि केषाञ्चित्समुच्चयेऽन्येषामपि समुच्चयप्रसङ्गेन नियमासम्भवात् । एवं न निर्देशक्लृप्तिः नैतेऽन्य एवेत्यपि वक्तुं शक्यत्वात् । अतः सर्वैर्मुमुक्षुभिर्नियमेनोपास्यगुणानिर्णयान्न कस्याप्युपासनोपपत्तिरिति भावः । सिद्धान्तयत्सूत्रमवतार्य व्याचष्टे ।। अत आहेति ।। सन्ति सङ्ख्यानिर्देशाभ्यां क्लृप्ताः सर्वमुमुक्षुभिः सर्वथोपास्या गुणा आनन्दादयश्चत्वारो न त्वधिकाः । सर्वमुमुक्षूणां तदधिकोपासनेऽसमर्थत्वात् । न च निर्देशविपर्ययः । उपासनस्यानन्दादिरूपमोक्षार्थत्वात् । अपेक्षितफलानुसारेणैवेश्वरस्योपास्यत्वात् । ‘तं यथा यथोपासते तदेव भवति’ इति श्रुतेरिति भावः । अत्र स्मृतिं चाह ।। सच्चिदिति ।। सत्त्वं निर्दोषत्वम् । तच्च ज्ञानानन्दौ च सर्वापेक्षितं फलम् । आत्मपदोदितस्वामित्वं तु स्वसम्बन्धानुस्मरणस्य भगवत्प्रीतिसाधनत्वादुपास्यम् । तच्च चतुर्थे वक्ष्यत इति । अतः सर्वोपास्यगुणनिर्णयाद्युक्तमुपासनमिति सिद्धम् ।। १२ ।।
   
भावदीपः
ॐ आनन्दादयः प्रधानस्य ॐ ।। १२ ।। उपासनस्येत्युक्त्या साक्षादेवास्यान्तर्भावसङ्गतिः सूचिता ।। उपासनामात्रेति ।। उपासनासामान्येत्यर्थः । तदुच्छेदे च कुतो विशेषचिन्ता पूर्वोक्तेति भावः । एतेन सिद्धे हि सामान्यत उपासनाकर्तव्यत्वे फलातिशयादिना अधिकारिभेदादिना च सर्वगुणोपासनाकर्तव्यत्वरूपविशेषचिन्ता पूर्वत्र कृता युक्ता । सैव त्वयुक्ता । गुणनिर्णयाभावेनोपासनामात्रस्यैवायुक्तेरिति वा सर्वभेदादिति सर्वगुणोपासनस्य फलविशेषोक्तिरयुक्ता । उपासनामात्रस्यैवासिद्ध्या तद्विशेषासिद्धेरित्यव्यवहितपूर्वमात्राक्षेपेणात्र पूर्वपक्षप्रवृत्तेर्वा पूर्वसङ्गतिः सूचिता । यद्यपीदमधिकरणमुपसंहारनयात्पूर्वमेव निवेश्यम् उपासनामात्रसमर्थनपरत्वादस्य । अत एवाणुभाष्ये सच्चिदानन्द आत्मेति एतन्नयार्थः प्रथमं निवेशितः । तथापि सर्वाधिकार्युत्तमब्रह्माधिकारिकत्वात्सर्वगुणोपासनस्य मुख्योपासनत्वाच्चादौ तन्निवेश इति भावः ।। प्रकृतेति ।। सर्वाभेदादित्यादौ सर्वपदादिना प्रकृतेत्यर्थः । सर्वेषामिति भाष्योक्तेराह ।। सर्वेति ।। सङ्ख्येति ।। चतुःपञ्चेत्यादिसङ्ख्यया आनन्दज्ञानेत्यादिविशेषोद्देशेन च क्लृप्ता इत्यर्थः ।। विशेषेति ।। उपासनाविधिषु विशेषानुक्तिरित्यर्थः । आनन्दादीनां केषाञ्चित्समुच्चये प्राप्ते सर्वगुणसमुच्चयः सर्वेषां स्यादित्यन्यत्रोक्तन्यायमिह प्रश्नपूर्वमाह ।। ते के कियन्तश्चेति वक्तव्या इत्यादिना ।। चतुःपञ्चषा इति ।। चत्वारः पञ्च वा षड्वेत्यर्थः । सङ्ख्ययाव्ययासन्नादूराधिकसङ्ख्याः सङ्ख्येय इति बहुव्रीहिः । बहुव्रीहौ सङ्ख्येयेडजबहुगणादिति समासान्तः । केषाञ्चित् आनन्दादिगुणानामित्यर्थः । अन्येषां बलैश्वर्यादीनामित्यर्थः ।। अत इति ।। सङ्ख्यानिर्देशक्लृप्तौ नियामकाभावादित्यर्थः । अनिर्णये हेतुरयम् । कस्यापि गुणस्येत्यर्थः ।। आनन्दो ज्ञानमित्यादिभाष्यं व्याचष्टे ।। सन्तीत्यादिना ।। सर्वमुमुक्षुभिरिति ।। सर्वेषां मुमुक्षूणामित्येतत्पूर्वभाष्यादत्राप्यनुवर्तत इति भावः । एवकारस्य इत्येवोपासीतेति भिन्नक्रममुपेत्य तद्व्यावर्त्यमाह ।। न त्विति ।। कुत इत्यतोऽल्पशक्तित्वात्तेषां पुंसामित्यन्यत्रोक्तं हेतुमाह ।। सर्वमुमुक्षूणामिति ।। अयं च तेषामित्यस्यार्थः । सङ्ख्याक्लृप्तौ न्यायविवरणोक्तहेतुं योजयित्वा निर्देशक्लृप्तौ प्रधानफलस्य मोक्षस्यार्थ इति भाष्यं हेतुतया योजयति ।। न चेत्यादिना ।। आनन्दादिरूपेति ।। निर्दोषानन्दानुभवरूपेत्यर्थः । तथाप्यानन्दादय एवोपास्य इति कुत इत्यतस्तस्य हेतुतां व्यनक्ति ।। अपेक्षितेति ।। तदेव भवति तदेव प्राप्नुवन्तीत्यर्थः । भू प्राप्तौ परस्मैपदमेकवचनं च छान्दसम् ।। अत्रेति ।। मोक्षार्थमेत एवोपास्या इत्यत्रेत्यर्थः । फलसाम्यादित्यत्रापेक्षितफलस्वरूपमाह ।। सत्त्वमिति ।। आत्मत्वोपासने बीजमन्यदाह ।। आत्मेति ।। स्मृतावात्मत्वोपासने हेत्वनुक्तेराह ।। तच्चेति ।। तच्चात्मत्वोपासनमावश्यकमित्येतच्चतुर्थाद्यपादे आत्मेति तूपगच्छन्तीत्यत्र वक्ष्यत इत्यर्थः ।। अत इति ।। अपेक्षितमोक्षाख्यफलार्थतया वक्ष्यमाणदिशा भगवत्प्रीतिहेतुतया चाधिकोपासने शक्त्यभावाच्च सत्त्वज्ञानानन्दात्मत्वानां चतुर्णामेवावश्यकत्वादिति निर्णये हेतुरयम् । यद्वा अत इत्यस्यैव विवरणं सर्वेत्यादि ।। १२ ।। 
६. प्रियशिरस्त्वाधिकरणम्
।। ॐ प्रियशिरस्त्वाद्यप्राप्तिरुपचयापचयौ हि भेदे ॐ ।। १३ ।।
फलभेदार्थमुपचयापचययोर्भावान्न सर्वेषां प्रियशिरस्त्वादिगुणोपासाप्राप्तिः ।
‘नैव सर्वगुणाः सर्वैरुपास्या मुक्तिभेदतः ।
 विरिञ्चस्यैव यन्मुक्तावानन्दस्य सुपूर्णते’ति (हि) वाराहे ।। १३ ।।
।। इति प्रियशिरस्त्वाधिकरणम् ।। ६ ।।
 तत्त्वप्रकाशिका
अत्र ब्रह्मज्ञानसाधनोपासने प्रियशिरस्त्वादिगुणानां साधारण्यनिरासादस्ति शास्त्रादिसङ्गतिः । साधारण्ये तूक्तबाधप्रसङ्गान्निरसनीयमेतत् । भगवद्गुणान्तर्गताः प्रियशिरस्त्वादिगुणाः श्रूयन्ते तस्य प्रियमेव शिर इत्यादौ । त एवात्र विषयः । किं सर्वमुमुक्षूपास्या न वेति सन्देहः । द्विविधगुणप्रतीतिः सन्देहबीजम् । सर्वोपास्या इति पूर्वः पक्षः । प्रियशिरस्त्वादीनामानन्दादिविशेषत्वादानन्दादीनां च सर्वोपास्यत्वात् । अन्यथाऽऽनन्दादेः सम्यगनुपासनेनाऽमुक्तिप्रसङ्गात् । अतः प्रियशिरस्त्वादीनां सर्वोपास्यत्वान्न चत्वार एवेति नियम इति । सिद्धान्तयत्सूत्रमुपन्यस्य व्याचष्टे ।। प्रियेति ।। नानन्दादिविशेषत्वेन सर्वेषां प्रियशिरस्त्वादिगुणोपासनयोग्यता वक्तव्या । विशेषावलम्बनेनोपासने सर्वेषां सर्वगुणोपास्तिप्रसङ्गात् । सर्वगुणानामपि गुणचतुष्टयविशेषत्वस्य वक्तुं शक्यत्वात् । न च सर्वेषां सर्वगुणोपास्तिरस्त्विति वाच्यम् । आनन्दश्रुतिसिद्धफलभेदसिद्ध्यर्थं गुणोपासनेऽपि तारतम्यस्यापेक्षितत्वादिति भावः । अत्रैव स्मृतिमाह ।। नैवेति ।। न च प्रियशिरस्त्वाद्यनुपासने मोक्षाभावः । ‘यथायोग्यं गुणपूगानुपास्य फलं भवेन्मुक्तिगं नैव चान्यत् । नित्यैकाग्य्रव्यङ्ग्यताहेतुतश्च साक्षाद्दृशिर्नो तद्विशेषैः स्मृतेश्च’ इति श्रुतेर्विशेषानुपासनेऽपि योग्यगुणोपासनेनैव फलप्राप्तेः । अतः प्रियशिरस्त्वादीनामसाधारण्याच्चत्वार एव सर्वोपास्या इति सिद्धम् ।। १३ ।।
 
भावदीपः
ॐ प्रियशिरस्त्वाद्यप्राप्तिः ॐ ।। १३ ।। साधारण्ये त्विति ।। सर्वमुमुक्षुसाधारण्य इत्यर्थः । फलसाम्यादिति पूर्वोक्तन्यायेनेति भावः । तेन पूर्वन्यायेन वा पूर्वोक्ताक्षेपेण वेह पूर्वपक्षप्रवृत्तेरवान्तरसङ्गतिरपि सूचिता ।। तस्य प्रियमेवेति ।। तस्यानन्दमयस्येत्यर्थः । आनन्दमयस्य भगवत्त्वं चानन्दमयोऽभ्यासादित्यत्र निर्णीतमिति भावः ।। द्विविधेति ।। सुखादेः सम्भृत्यादेश्च प्रतीतिरित्यर्थः । प्रियशिरस्त्वादीनामानन्दादिविशेषत्वेनैव दर्शनात्तेषामपि सर्वोपसंहार्यत्वमित्यन्यत्रोक्तपूर्वपक्षप्रतिज्ञाहेतू व्यनक्ति ।। सर्वोपास्या इति ।। एतेनोपसंहार्यत्वोक्तिर्भाष्यदिशोपासनोपलक्षणमिति सूचितम् । आनन्दविशेषत्वमानन्दमयनयटीकायां व्यक्तम् । श्रवणोत्थं प्रियम् । दर्शोनोत्थं सुखं मोदः । भोगोत्थं सुखं प्रमोद इति तत्वप्रदीपोक्तिः ।। अन्यथेति ।। सविशेषानन्दानुपासन इत्यर्थः । फलोक्त्योपसंहरति ।। अत इति ।। सम्यगुपासनस्यैवानन्दानुभवरूपमुक्तिहेतुत्वात्सर्वोपास्यत्वमित्यर्थः ।। पूर्वोक्तं प्रापकहेतुमनुवदन्नेव न सर्वेषामित्यादिभाष्यं व्याचष्टे ।। नानन्दादीति ।। प्रापकहेतुमतिप्रसङ्गेन निराह ।। विशेषेति ।। व्यावर्त्यचोद्यपूर्वं फलभेदार्थमित्यादिभाष्यं व्याचष्टे ।। न चेत्यादिना ।। फलभेदो मास्त्विति शङ्कानिरासायोक्तं आनन्दश्रुतिसिद्धेति । सैषानन्दस्य मीमांसेत्यादिश्रुतिसिद्धेत्यर्थः । एवमानन्दादिविशेषत्वरूपपूर्वपक्षहेतुनिरसनपरतया फलभेदेत्यादिभाष्यं व्याख्याय तस्य हेतोः सहकारितया यो विपक्षे बाधकतर्कोऽन्यथेत्यादिना पूर्वत्रोपन्यस्तस्तन्निरसनपरतया न्यायविवरण एव श्रुत्युक्तिपूर्वमुक्तं हेतुं योजयति ।। न चेत्यादिना ।। उपास्य वर्तमानस्येति शेषः । मुक्तिगं फलं साक्षादृशिश्च भवेत् । तद्द्वयमप्युपासनया भवतीत्यत्र हेतुर्नित्येत्यादि । प्रियशिरस्त्वादि तद्विशेषस्मृतितोऽप्युक्तफलद्वयं भवतीति नेत्यर्थः । सूत्रार्थं हेतूकृत्य फलोक्त्योपसंहरति ।। अत इति ।। श्रुतिसिद्धफलभेदार्थं गुणोपासनोपचयापचययोरावश्यकत्वादित्यर्थः । व्यधिकरणे पञ्चम्यौ । असाधारण्यात् तद्योग्यविरिञ्चिमात्रोपास्यत्वादिति स्मृतिबलाद्भाति ।। १३ ।।
 
७. इतराधिकरणम्
।। ॐ इतरे त्वर्थसामान्यात् ॐ ।। १४ ।।
इतरे गुणाः फलसाम्यापेक्षयोपसंहर्तव्याः ।। १४ ।।
।। इति इतराधिकरणम् (फलसाम्याधिकरणम्) ।। ७ ।।
तत्त्वप्रकाशिका
अत्रेश्वरसाक्षात्कारसाधनोपासने देवादीनां बहुगुणोपासनसमर्थनादस्ति शास्त्रादिसङ्गतिः । अन्यथोपसंहारोक्त्यनुपपत्तिप्रसङ्गात्तत्समर्थनीयम् । प्रकृतभगवद्गुणेषु चतुर्गुणाधिका विषयः । देवादिभिरुपास्या न वेति सन्देहः । फलाधिक्यं विशेषहेत्वदर्शनं च सन्देहबीजम् । चत्वार एव विरिञ्चेतरदेवादिभिरुपास्या नाधिका इति पूर्वः पक्षः । योग्या एव खलु गुणा उपास्याः । अयोग्योपासनस्यानर्थफलत्वात् । तत्र युज्यते चतुर्मुखस्य सर्वगुणोपासनम् । सर्वमुमुक्षूणां च चतुर्गुणोपासनयोग्यताया एव निर्णीतत्वात् । न च तथा मध्यमगुणेष्वस्यैतावन्तोऽस्यैतावन्त इति योग्यतानियमः शक्यते ज्ञातुं येनोपासनं स्यात् । न चोपासनाभ्यासे सति यस्य यावन्तो गुणा युगपत्प्रतीयन्ते तस्य तावन्त इति योग्यतानियमो ज्ञातुं शक्यत इति वाच्यम् । प्रागेव योग्यतानियमाज्ञानेऽयोग्योपासनप्रयत्नप्रसङ्गेनानऽर्थप्राप्तेः । अतो मध्यमगुणानामनुपास्यत्वात्तदुपसंहारविधानानुपपत्तिरिति । सिद्धान्तयत्सूत्रं पठित्वा व्याचष्टे ।। इतरे त्विति ।। चतुर्भ्यः सर्वेभ्यश्चेतरे मध्यमगुणा देवादिभिरुपसंहर्तव्या एव । न च योग्यताऽनिर्णीतिः । तत्तत्प्राप्यफलमपेक्ष्योपासने योग्यतानिर्णयोपपत्तेः । फलोपासनेयोः साम्यात् । न च वाच्यं भविष्यत्फलानिर्णयेनोपास्तियोग्यताऽनिर्णयः । तेषां भाव्युत्कर्षं ज्ञात्वा ब्रह्मणोऽन्यस्य वा सर्वज्ञस्य गुरोस्तदनुसारिगुणनियमोपदेशोपपत्तेरिति भावः । तथा च श्रुतिः । ‘यो यो भावो 
देवतानां विमुक्तौ तत्तत्प्राप्तौ सद्गुणा नीशितुश्च । ब्रह्मादिशत्यथतांस्ते विचिन्त्य तत्तद्भावं प्राप्नुवन्त्यात्मशक्त्या’ इति । अतो मध्यमगुणानामपि देवाद्युपास्यत्वाद्युक्तं तदुपसंहाराभिधानमिति सिद्धम् ।। १४ ।।
 
भावदीपः
ॐ इतरे त्वर्थसामान्यात् ॐ ।। १४ ।। ब्रह्मणोऽन्येषां देवानामपि बहुगुणोपासनया कार्यं नास्ति मध्ये नियमासिद्धेरिति न्यायविवरणोक्तिं हृदि कृत्वाऽऽह ।। देवादीनामित्यादि ।। तत्र देवानामिति पदं ऋषिगन्धर्वादेरुपलक्षणमिति भावः । समर्थनात्, चतुर्णामेवोपास्यत्वशङ्कानिरासेनेति भावः । एतेन पूर्वत्रोपसंहारनये सर्वोत्तमस्य ब्रह्मणः, पूर्वनयद्वये च मानुषाणां चोपासनानिर्णयोक्तावत्र मध्यमाधिकारिणामुपासनानिर्णयादिति वा योग्यगुणोपासनेनैव फलप्राप्तेरिति पूर्वोक्तन्यायेन चतुर्णामेवोपास्तिप्राप्तावत्र तन्निरासादिति वा पूर्वसङ्गतिरपि सूचिता ।। अन्यथेति ।। ननु देवादीनां बहुगुणोपास्त्यनिर्णयेऽपि ब्रह्माधिकारिकतया उपसंहारोक्तिर्युक्तैवेति कथं तदनुपपत्तिरिति चेन्मैवम् । यथाशक्ति सर्वोपसंहारस्य तत्राभिमतत्वेन देवाद्यधिकारिकगुणोपसंहारस्यापि तत्र प्राप्तत्वादत एव विहितत्वहेतूक्तिः प्राप्तेश्चेत्यत्र च ब्रह्मादयो भवन्तीत्यादिभाष्योक्तिः ।। फलाधिक्यमिति ।। सर्वाभेदादन्यत्रेम इत्यत्रोक्तन्यायेनेति भावः । बहुगुणोपासनया कार्यं नास्तीत्यन्यत्रोक्तेर्भावमाह ।। चत्वार एवेति ।। ब्रह्मणोऽन्येषां देवानामित्यस्यार्थो विरिञ्चेतरेत्यादि । नाधिकाः न बहुगुणा इत्यर्थः । कुतोऽधिका नोपास्या इत्यतोऽयोग्योपासनत्वादिति हेतुमभिप्रेत्य तस्य व्याप्यतां व्यनक्ति ।। योग्या इति ।। कार्यं नास्तीत्युक्तिरुपलक्षणमित्युपेत्याह ।। अयोग्योपासनस्यानर्थफलत्वादिति ।। अचेतनासत्यायोग्यान्यनुपास्यान्यफलत्वविपर्ययाभ्यामिति साङ्कर्षणोक्तेरिति भावः । ब्रह्मणोऽन्येषामिति विशेषणतात्पर्यार्थमाह ।। तत्र युज्यत इति ।। चत्वार एवेत्यत्र हेतुमाह ।। सर्वेति ।।
ननु नाधिका उपास्यास्तदुपासनस्यायोग्योपासनत्वादित्यभिप्रेतो हेतुरसिद्ध इत्यतस्तदुपपादकत्वेन मध्ये नियमासिद्धेरित्युक्तिं व्याकुर्वन्नेव योजयति ।। न च तथा मध्यमेति ।। प्राप्तेश्च समञ्जसमित्यनेन गतार्थत्वमाशङ्क्य निराह ।। न चोपासनेति ।। फलोक्त्योपसंहरति ।। अत इति ।। अयोग्योपासनस्यानर्थत्वान्मध्यगुणोपासनयोग्यतानियमस्य च ज्ञातुमशक्यत्वादित्यर्थः । अनुपपत्तिः देवादीनामिति भावः ।। प्रागुक्तानन्दादिमात्रप्रतियोगिकत्वभ्रान्तिमितरपदस्य निरस्यन्नन्यत्रोक्तकर्त्रुक्तिपूर्वमितर इत्यादिभाष्यं व्याचष्टे ।। चतुर्भ्य इति ।। सर्वाभेदादित्यतः सर्वपदानुवृत्तिं मत्वाऽऽह ।। सर्वेभ्यश्चेति ।। सौत्रतुशब्दार्थ एवेति । फलसाम्यापेक्षयेति भाष्यव्यावर्त्यशङ्कापूर्वं व्याचष्टे ।। न च योग्यतेति ।। फलापेक्षयेत्येव पूर्तौ साम्येत्युक्तितात्पर्यमाह ।। फलेति ।। तं यथा यथेति श्रुतेः । समान एवं चाभेदादित्यत्र तथा वक्ष्यमाणत्वाच्चेति भावः । तेषां भाव्युत्कर्षं ज्ञात्वा तदभिज्ञस्य ब्रह्मण एव गुणनियमोपदेशोपपत्तेरित्यन्यत्रोक्तं सूत्रभावार्थं शङ्कापूर्वं भाष्यसङ्गततयाऽत्र योजयति ।। न च वाच्यमित्यादिना ।। ब्रह्मण एवेत्युपलक्षणमिति मत्त्वोक्तमन्यस्य वा सर्वज्ञस्येति । न्यायविवरणोक्तामेव श्रुतिमाह ।। तथा चेति ।। ब्रह्मा चतुर्मुखः । दिशति उपदिशतीत्यर्थः । फलोक्त्या सूत्रार्थमुपसंहरति ।। अत इति ।। तत्तत्प्राप्यफलापेक्षया योग्यतानिर्णयसम्भवादित्यर्थः ।। १४ ।।
८. आध्यानाधिकरणम्
उपसंहारानुपसंहारप्रमाणमाह —
।। ॐ आध्यानाय प्रयोजनाभावात् ॐ ।। १५ ।।
आध्यानार्थं हि सर्वे गुणा उच्यन्ते प्रयोजनान्तराभावात् ।।
‘ज्ञानार्थमथ ध्यानार्थं गुणानां समुदीरणा ।
 ज्ञातव्याश्चैव ध्यातव्या गुणास्सर्वेऽप्यतो हरेः ।।
 नान्यत्प्रयोजनं ज्ञानाद्ध्यानात्कर्मकृतेरपि ।
 श्रवणाच्चाथ पाठाद्वा विद्याभिः किञ्चिदिष्यत ।’ इति परमसंहितायाम् ।
‘गुणाः सर्वेऽपि वेत्तव्या ध्यातव्याश्च न संशयः ।
 नान्यत्प्रयोजनं मुख्यं गुणानां कथने भवेत् ।।
 ज्ञानध्यानसमायोगाद्गुणानां सर्वशः फलं
 मुख्यं भवेन्न चान्येन फलं मुख्यं क्वचिद्भवेदि’ति बृहत्तन्त्रे ।। १५ ।।
 
तत्त्वप्रकाशिका
अत्र परमात्मज्ञानसाधनोपासने गुणोपसंहारानुपसंहारसमर्थनादस्ति शास्त्रादिसङ्गतिः । अन्यथोक्तमयुक्तं स्यादिति समर्थनीयौ । प्रागुक्तौ गुणोपसंहारानुपसंहारौ विषयः । कर्तव्यौ न वेति सन्देहः । क्रियाद्वैविध्यदर्शनं सन्देहबीजम् । न कर्तव्याविति पूर्वः पक्षः । प्रमाणाभावात् । न च सर्वगुणोपसंहारे विधिरस्तीत्युक्तमिति । अनुपसंहारेऽपि मोक्षप्राप्तेरुक्तत्वात् । फलान्तरस्य चानपेक्षितत्वाद्व्यर्थविधेश्चानवधेयत्वात् । यदप्युक्तं सर्वविद्यानां भगवद्गुणाभिधायकत्वात्तदुपसंहारः कर्तव्य इति । तन्न । गुणानां नानास्थानेब्वुक्तत्वेन तदभिधानस्योपसंहारार्थत्वाभावात् । गुणाभिधानस्योपसंहारार्थत्वे वा सर्वेप्येकत्रैवोच्येरन् । उक्तं च वैफल्यम् । यदपि प्रकरणभेदादनुपसंहार इति तदप्ययुक्तम् । प्रकरणेष्वेतावदेवोपास्यमित्युक्त्यभावात् । अतः सर्वगुणोपसंहारानुपसंहारयोरयोगान्नोपासनं युक्तमिति । सिद्धान्तयन्नधिकरणतात्पर्यमाह ।। उपसंहारेति ।। सर्वगुणोपसंहारानुपसंहारयोः कर्तव्यत्वे प्रमाणमाहाऽस्मिन्नधिकरणे सूत्रकृदित्यर्थः । तत्रोपसंहारप्रमाणदर्शनार्थं सूत्रं पठित्वा व्याचष्टे ।। आध्यानायेति ।। कर्तव्यास्तावदुपसंहारः । सर्वविद्यानां भगवन्नामत्वेन तद्गुणाभिधायकत्वाद्गुणाभिधानस्य चाशेषगुणोपसंहारपूर्वक ध्यानार्थत्वादिति भावः । गुणाभिधानस्य ध्यानार्थत्वं कुत इत्यत आह ।। प्रयोजनेति ।। न च गुणोपसंहारो निष्फलः । विप्रकीर्णगुणानुपसंहृत्योपासकस्य तदनुसारिमुक्त्यानन्दातिशयलक्षणफलसद्भावात् । ‘यावत्सेवा परे तत्त्वे तावत्सुखविशेषता’ इति स्मृतेः । अत एव विशेषफलस्य दौर्लभ्याय नानास्थानेषूक्तिरुपपन्नेति । गुणाभिधानस्य ध्यानार्थत्वे स्मृतिं चाह ।। ज्ञानार्थमिति ।। विद्याभिः ब्रह्मकर्मविद्याभिः । एवं च गुणाभिधानस्य श्रवणपाठावपि प्रयोजनं न ध्यानमेवेत्यत आह ।। गुणो इति ।। श्रवणादेर्ज्ञानाद्यर्थत्वेन न तद्गुणकथनस्य मुख्यं प्रयोजनमिति भावः । तथापि ज्ञानस्य प्रयोजनत्वान्न ध्यानमेवेत्यत आह ।। ज्ञानेति ।। ज्ञानमपि ध्यानोपयोगितया प्रयोजनं न मुख्यमिति भावः । अन्येन ज्ञानमात्रेण । यद्यपि श्रवणादेर्जनलोकादिफलस्य प्रयोजनत्वसम्भवस्तथापि महाफलज्ञानसाधनत्वेन विहितस्य न तत्फलमिति ।। १५ ।।
   
भावदीपः
ॐ आध्यानाय प्रयोजनाभावात् ॐ ।। १५ ।। समर्थनादिति ।। यद्यपि सर्वमध्यमगुणोपसंहारोऽल्पगुणोपसंहाररूपानुपसंहारश्च प्रमाणतः साधितौ । विषयभेदेनाविरोधं च नीतौ फलभेदश्चोक्तः । तथापि प्रागुक्तप्रमाणानामत्राक्षेपसमाधानाभ्यां दृढीकरणेन विशेषप्रमाणोक्त्या च तयोरिह समर्थनादित्यर्थः । एतेनेतरे त्वित्यन्तमुपसंहारः । न वेत्यादिनाऽल्पगुणोपसंहाररूपानुपसंहारश्च यः प्रकृतस्तयोरत्र प्रामाणिकत्वोक्त्या समर्थनमवसरप्राप्तमिति पूर्वसङ्गतिरपि सूचिता ।। प्रागुक्ताविति ।। उपसंहार इति न वेति प्रागुक्तावित्यर्थः ।। क्रियेति ।। सफलनिष्पलक्रिययोर्लोके कर्तव्यत्वाकर्तव्यत्वदर्शनमित्यर्थः ।। विधिरिति ।। उपास्य एक इति विधिरित्यर्थः ।। उक्तत्वादिति ।। आनन्दादय इत्यत्रेत्यर्थः ।। अनपेक्षितत्वादिति ।। मुमुक्षुत्वादिति भावः । मुक्तावानन्दातिशयरूपं फलं तु प्रमाणशून्यमिति भावः । अनवधेयत्वात् अश्रद्धेयत्वादित्यर्थः ।। यदप्युक्तमिति ।। सञ्ज्ञातश्चेत्तदुक्तमित्यत्रेति भावः । सञ्ज्ञातः सञ्ज्ञात्वत इति सौत्रहेत्वर्थोऽत्र गुणाभिधायकत्वादिति । नानास्थानेषूक्तेर्गुणानामनुपास्यत्वमित्यन्यत्रोक्तं हेतुमाह ।। गुणानामिति ।। सर्वविद्यानां भगवत्सञ्ज्ञात्वात्सर्वगुणोपसंहारः कार्य इत्ययुक्तं हेतोरप्रयोजकत्वात् । तथात्वे हि गुणानां नानास्थानेषूक्तिर्न स्यादित्यर्थः । कथं तर्ह्युक्तिः स्यादित्यत आह ।। गुणेति ।। तथा चैकत्रैव सर्वगुणोक्तिरुपसंहारे प्रयोजिका न तु सौत्रः सञ्ज्ञात्वहेतुरिति भावः ।
ननु विप्रकीर्णोपसंहारेणैव फलप्राप्तेर्नानास्थानेषूक्तिः फलार्थतयोपपन्ना सती नानुपसंहारकारणम् । येनैकत्रोक्तिरेवोपसंहारे कारणं न सञ्ज्ञात्वमिति स्यादिति चेत् । तत्किं फलमभिप्रेतं मोक्षाख्यं वा ततोऽन्यद्वा । नान्त्यः । तस्य मुमुक्षोरनपेक्षितत्वात् । आद्य आह ।। उक्तं चेति ।। अनुपसंहारेऽपि मोक्षप्राप्तेरुक्तत्वादित्यनेनेत्यर्थः । मोक्षगतातिशयः फलमिति त्वप्रमाणिकमिति भावः । तर्ह्यस्त्वनुपसंहार एवेत्यत आह ।। यदपीति ।। न वा प्रकरणभेदादित्यत्रोक्तमित्यर्थः । फलोक्त्योपसंहरति ।। अत इति ।। उक्तदिशा प्रमाणाभावादित्यर्थः ।। सञ्ज्ञातश्चेत्तदुक्तमित्यत्रोक्तसाध्यहेतू एवोक्त्वा हेतोरुपसंहारकर्तव्यत्वे साध्ये प्रयोजकत्वोक्तिपरतया सूत्रभाष्ये व्याचष्टे ।। कर्तव्यस्तावदिति ।। वक्ष्यमाणानुपसंहारकर्तव्यत्वोक्त्यपेक्षया तावच्छब्दः । सञ्ज्ञात्वं परम्परया हेतुरिति भावेनोक्तं भगवन्नामत्वेनेत्यादि । तावता किमित्यतो भाष्यार्थं हेतुत्वेन योजयति ।। गुणाभिधानस्य चेति ।। आङोऽर्थोऽशेषगुणोपसंहारपूर्वकेति । विप्रकीर्णगुणान् पिण्डीकृत्योपासितुस्तत्सदृशफलप्राप्तेरिति न्यायविवरणं प्रागुक्तशङ्कानिरासकत्वेन विप्रकीर्णतयोक्तगुणोपसंहारो निष्फलोऽनुपसंहारेणापि मोक्षसिद्धेरित्यर्थः । उपासकस्य उपासनं कुर्वत इत्यर्थः ।। तदनुसारीति ।। एतेनासम्यक्स्वप्राप्यफलानुसारिध्यानायेत्याङोऽर्थान्तरं सूचितम् ।
अतिशयरूपफलसत्वे देवतानयभाष्योक्तं मानमाह ।। यावदिति ।। एत एव फलविशेषसद्भावादेवेत्यर्थः । कर्मकृतेरित्युक्तत्वादाह ।। ब्रह्मकर्मविद्याभिरिति ।। स्मृतौ नान्यत्प्रयोजनं मुख्यमिति श्रवणात्तद्य्वावर्त्यमाह ।। श्रवणपाठावपीति ।। तथा च प्रयोजनान्तरभावादित्यसिद्धो हेतुरिति भावः । प्रकारान्तरेण हेत्वसिद्धिमाशङ्क्य निराह ।। तथापीति ।। ज्ञानमात्रेणाऽऽश्रवणादिजन्यध्यानोपयोगिज्ञानमात्रेणेत्यर्थः । ननु श्रवणादेर्ज्ञानार्थत्वेन न तद्गुणकथनस्य मुख्यं प्रयोजनमिति भाव इत्युक्तिरयुक्ता उपयोग्युपयोज्यभावापन्नयोर्ज्ञानध्यानयोर्मुख्यफलहेतुतया तद्द्वयं गुणोक्तेर्यथा मुख्यं प्रयोजनं तथा श्रवणाज्जनलोकादिरिति जिज्ञासानयभाष्योक्तदिशा श्रवणादेरपि जनलोकादिफलहेतुत्वात्तदपि गुणोक्तेरस्तु मुख्यं प्रयोजनम् । तथा च नान्यत्प्रयोजनं मुख्यमित्युक्तिरयुक्तेति भावेन शङ्कित्वा निराह ।। यद्यपीति ।। महाफलेति बहुव्रिहिः । महाफलं यज्ज्ञानं तदर्थत्वेन द्रष्टव्यः श्रोतव्य इति विहितस्य श्रवणादेरित्यर्थः । यद्वा विहितस्य गुणाभिधानस्येत्यर्थः । न तत्फलं श्रवणादिकं फलं नेत्यर्थः । ज्ञानार्थमथ ध्यानार्थमित्यादौ विहितस्येत्यर्थः । यद्वा स्मृतौ नान्येन फलमित्येव वाच्ये फलं मुख्यमित्युक्तमुख्यपदस्य कृत्यं व्यनक्ति ।। यद्यपीत्यादिना ।। विहितस्य श्रवणादेः । तत् जनलोकादिकं फलम् । न 
मुख्यमित्यर्थः ।। १५ ।।
 
 
सूत्रभाष्यम्
।। ॐ आत्मशब्दाच्च ॐ ।। १६ ।।
‘आत्मेत्येवोपासीते’ (बृ. उ. ३/४/७) त्यनुपसंहाररे प्रमाणम् ।। १६ ।।
।। इति आध्यानाधिकरणम् ।। ८ ।।
 
तत्त्वप्रकाशिका
एवं सर्वगुणोपसंहारं प्रमाणेन समर्थ्यानुपसंहारं च समर्थयत्सूत्रं पठित्वा व्याचष्टे ।। आत्मेति ।। गुणान्तरव्यावृत्तिपूर्वकमात्मत्वस्योपासनाविधानादनुपसंहारोऽपि सिध्यतीति भावः । नन्ववधाणस्यायोगव्यवच्छेदकत्वेनोक्तत्वात्कथमन्ययोगव्यवच्छेदकत्वमिति । प्राप्तेश्च समञ्जसमिति न्यायेनाविरोधात् । अतो युक्तत्वादुपसंहारानुपसंहारयोरुपपन्नमुपासनमिति सिद्धम् ।। १६ ।।
 
भावदीपः
।। ॐ आत्मशब्दाच्च ॐ ।। १६ ।। प्रमाणेनेति ।। प्रयोजनान्तरशून्यत्वे सति सप्रयोजनकसर्वविद्यास्थगुणोक्त्यन्यथानुपपत्तिरूपप्रमाणेनेत्यर्थः ।। समर्थयदिति ।। प्रमाणेनेत्यनुषङ्गः । परस्मैपदं प्राक्समाहितम् ।। गुणान्तरेति ।। आत्मेत्येवोपासीतेति वाक्यं चतुर्गुणोपासनेऽप्यशक्तानत्यन्ताधमान्मुमुक्षूनारभ्योत्तरोत्तराधिकारिणो ब्रह्मपर्यन्तान् प्रति स्वस्वयोग्यगुणोपास्तिविधिपर्यवसायकमल्पोपसंहारेप्रमाणमिति तत्वप्रदीपोक्त्याऽल्पाधिकारि कात्मत्वादिरूपगुणाद्गुणान्तरेत्यर्थः ।। उक्तत्वादिति ।। अन्यथात्वं चशब्दादिति सूत्रभाष्ये इत्यर्थः । इतिशब्दानन्तरं चेन्नेति शेषः ।। इति न्यायेनेति ।। अधिकारिभेदेनोपसंहारानुपसंहारयोरविरोध इत्युक्तन्यायेनात्राप्यधिकारिविशेषान् प्रत्यात्मेत्युपासीतैवेति आत्मेत्येवोपासीतेति चोपदेशे विरोधाभावादित्यर्थः । अधिकरणतात्पर्यमुपसंहरति ।। अत इति ।। सावधारणात्मशब्दादिरूपप्रमाणवत्त्वाद्धेतोर्युक्तत्वादुपादेयत्वादित्यर्थः ।। १६ ।।
  
९. आत्मगृहीत्यधिकरणम्
।। ॐ आत्मगृहीतिरितरवदुत्तरात् ॐ ।। १७ ।।
न ‘चानन्दादयः प्रधानस्ये’त्युक्तिविरोधः । यतः ‘सत्यं ज्ञानमनन्तं ब्रह्म’ (तै.उ.२/१) ‘विज्ञानमानन्दं ब्रह्मे’ (बृ.उ.५/९/२८)तिवदेवाऽऽत्मशब्दगृहीतिः । ‘अत्र ह्येते सर्व एकीभवन्ती’ (बृ. उ. ३/४/७) त्युत्तरात् ।
‘आनन्दानुभवत्वाच्च निर्दोषत्वाच्च भण्यते ।
 नित्यत्वाच्च तथाऽऽत्मेति वेदवादिभिरीश्वर’ इति (हि) बृहत्तन्त्रे ।। १७ ।।
।। इति आत्मगृहीत्यधिकरणम् ।। ९ ।।
 
तत्त्वप्रकाशिका
अत्रेश्वरापरोक्षज्ञानसाधनोपासनायामानन्दादिनियतिसमर्थनादस्ति शास्त्रादिसङ्गतिः । अन्यथोक्तानुपपत्तिप्रसङ्गात्सा समर्थनीया । प्रकृता भगवद्गुणा विषयः । किमानन्दादयश्चत्वारोऽपि सर्वमुमुक्षूपास्या उतात्मत्वमेवेति सन्देहः । उभयथोक्तिः सन्देहबीजम् । आत्मत्वमेव सर्वोपास्यमिति पूर्वःपक्षः । ‘आत्मेत्येवोपासीत’ इति सावधारणश्रुतेः । आनन्दादित्रयलोपेनात्मत्वमात्रेणोपासनस्य सुशक्यत्वात् । ईश्वरापरोक्ष्यसिद्धिगुणलाभाच्च । अत आत्मत्वस्यैव सर्वोपास्यत्वादानन्दादयः प्रधानस्येत्युक्तं श्रुत्यादिविरोधादयुक्तमिति । सिद्धान्तयत्सूत्रमुपन्यस्य व्याचष्टे ।। आत्मेति ।। ‘आत्मेत्येवोपासीत’ इति सावधारणश्रुतिबलेनात्मत्वस्यैवावश्योपास्यत्वमभ्युपेत्यानन्दादयः प्रधानस्येत्युक्तेः श्रुतिविरोधाभिधानं न युक्तम् । किं नामानन्दायश्चत्वारोऽप्युपास्या एव । कुतः । भवेदेतद्यदि श्रौतोऽयमात्मशब्दः स्वामित्वमात्रं वक्ति । नैतदस्ति । तेनानन्दादीनामपि गृहीतत्वात्सत्यज्ञानादिवाक्यवदेवेत्यर्थः । कुतोऽयमात्मशब्द आनन्दाद्यभिधायको न स्वामित्वमात्रवचन इत्यत आह ।। अत्रेति ।। अत्र आत्मत्वे । सर्वेऽप्यानन्दादयो गुणा अन्तर्भवन्तीत्यर्थः । आत्मशब्दस्य स्वामित्वमात्रानभिधायकत्वे स्मृतिं चाह ।। आनन्देति ।। अतो युक्तत्वाच्चतुर्गुणोपासनस्योक्तं युक्तमिति सिद्धम् ।। १७ ।।
  
भावदीपः
ॐ आत्मगृहीतिरितरवदुत्तरात् ॐ ।। आनन्दादिनियतिसमर्थनादिति ।। आत्मशब्दाच्चेति पूर्वसूत्रोपात्तसावधारणात्मत्वोपासा श्रुत्या आनन्दाद्यनैयत्यशङ्कायां प्राप्तायां तन्निरासेनेति भावः । तेन तन्नैयत्यस्यानन्दादय इत्यत्रैव समर्थनात्पौनरुक्तिशङ्का निरस्ता । पूर्वसूत्रोक्तानुपसंहारप्रमाणेनानन्दसूत्रोक्तप्रमेयस्य विरोधशङ्कानिरसनाद्वा पूर्वत्राल्पाधिकारिणः प्रत्यात्मत्वमात्रमात्मशब्दो वक्तीत्यनुपसंहारे प्रमाणमुक्तमिह तु ततोऽधिकाधिकारिणं प्रति चतुरो गुणानित्युच्यते । ततोऽप्यधिकाधिकारिणं ब्रह्माणं प्रति तु सर्वान् गुणान् वक्तीत्युत्तरनयेऽभिधीयत इति वाऽत्र पूर्वसङ्गतिश्चोक्ता भवति ।। अन्यथेति ।। पूर्वसूत्रोक्तश्रुतेश्चतुर्गुणपरत्वेन सावकाशत्वमुक्त्वा विरोधनिरासेन तदसमर्थने सति आनन्दसूत्रोक्तप्रमेयानुपपत्तिप्रसङ्गादित्यर्थः ।। आत्मत्वमेवेति ।। स्वामित्वमेवेत्यर्थः ।। उभयथेति ।। आत्मशब्दाच्चेत्यत्रात्मत्वमात्रस्यानन्दादय इत्यत्र चतुर्णमुपास्यत्वोक्तिरित्यर्थः । भाष्ये इत्युक्तिविरोध इत्यत्र इत्युक्तेः श्रुत्यादिविरोध इति विग्रहमुपेत्य तत्सूचितप्रतिज्ञाहेतू आह ।। आत्मत्वमेवेति ।। नन्वानन्दादिचतुर्भ्योऽधिकानामुपासने शक्त्यभावेन तस्य त्यागेऽपीहापेक्षितस्य शक्यस्यानन्दाद्युपासनस्वानन्दनयोक्तस्य त्यागे को हेतुरित्यतः आश्वापरोक्ष्यायानन्दादीनामपि लोपेनात्मेत्येतावता पूर्वत इति न्यायविवरणमपिपदसूचितहेतूक्तिपूर्वमत्र योजयति ।। आनन्दादीति ।। भाष्यं फलानुवादपरमित्युपेत्योपसंहरति ।। अत इति ।। श्रुतियुक्तिबलादित्यर्थः ।। श्रुत्यादिविरोधादिति ।। श्रुतियुक्तिविरोधादित्यर्थः ।। परिष्कारपूर्वं न चेत्यादिभाष्यं व्याचष्टे ।। आत्मेत्येवेति ।। श्रुतिबलेन श्रुत्यादिबलेनेत्यर्थः । श्रुतीति श्रुत्यादीत्यर्थः । सूत्रभाष्ययोः श्रुतिगत्युक्तिमात्रपरत्वाच्छतीत्येवानुवादः । युक्तिगतिस्तु सुशक्यत्वगुणलाभेऽपि सर्वेषां च मुमुक्षूणां फलसाम्यादपेक्षितेत्यानन्दनयोक्तन्यायेन स्वापेक्षितफलप्राप्त्यर्थत्वाच्चत्वारोऽप्युपास्या इति सुशक्यत्वादिकमप्रयोजकमित्येवं ध्येयेति भावः । भाष्यस्य फलितार्थमाह ।। किं नामानन्दादय इति ।। यत इत्यादिभाष्यार्थमाह ।। तेनेति ।। आत्मशब्देनेत्यर्थः । यथा सत्यज्ञानादिवाक्येषु अनेकगुणगृहीतिस्तथाऽऽत्मशब्देनाप्यानन्दादीतरगुणयुक्तत्वेनैव स्वामित्वस्य गृहीतिरित्यर्थः। असम्भावनानिरासाय दृष्टान्तः । आत्मशब्दार्थविशेषत्वादानन्दादीनामित्यन्यत्रोक्त्यनुरोधेन भाष्यं व्याचष्टे ।। अत्रात्मत्व इति ।। वाजसनेये हि तृतीये पञ्चमब्राह्मणे प्राणन्नेव प्राणो नाम भवति । वदन्वाक्, पश्यंश्चक्षुः, शृण्वतश्रोत्रं, मन्वानो मन इति पूर्वत्र प्रकृष्टानन्दरूपत्वात्प्राण इत्यभिधीयत इत्यादेः प्राणशब्दोक्तमानन्दे प्रशब्दोक्तनिर्दोषत्वं चक्षुरादिशब्दोक्तज्ञानरूपगुणं चैत इति परामृश्यात्मत्वेऽन्तर्भावं वदति श्रुतिरित्यर्थः । फलोक्त्या सूत्रार्थमुपसंहरति ।। अत इति ।। उत्तरवाक्यबलेन आत्मशब्देन चतुर्णामपि गृहीत्या श्रुतिविरोधाभावाद्धेतोर्युक्तत्वादनवद्यत्वादिति व्यधिकरणे पञ्चम्यौ । उक्तं आनन्दादय इत्यत्रोक्तमित्यर्थः ।। १७ ।।
 
१०. अन्वयाधिकरणम्
।। ॐ अन्वयादिति चेत्स्यादवधारणात् ॐ ।। १८ ।।
सर्वगुणानामन्वय आत्मशब्दे भवति । ‘आप्तव्याप्तेरात्मशब्दः परमस्य प्रयुज्यत’ इति वचनादिति चेत्सत्यम् । स्याच्चैवम् । आत्मेत्येवे (बृ.उ.३/४/७)त्यवधारणात् । अन्यथा सर्वोपसंहारवचनविरोधात् ।। १८ ।।
।। इत्यन्वयाधिकरणम् ।। १० ।।
 
तत्त्वप्रकाशिका
अत्र भगवद्दर्शनसाधनात्मशब्दोक्तगुणोपासनस्य सर्वैः कर्तव्यत्वसाधनादस्ति शास्त्रादिसङ्गतिः । अन्यथानुपसंहारप्रमाणौक्तिर्व्याहन्यत इति साधनीयम् । प्रकृतात्मशब्दोक्तगुणा एवात्र विषयः । सर्वोपास्या न वेति सन्देहः । गुणद्वैविध्यदर्शनं सन्देहबीजम् । पूर्वपक्षस्य सूत्र एवोक्तत्वात्तदुपन्यस्य पूर्वपक्षांशं तावद्व्याचष्टे ।। अन्वयादिति ।। आत्मशब्दोक्तगुणा न सर्वोपास्याः । आप्तव्याप्तेरिति तस्य सर्वगुणाभिधायकत्वोक्तेः । तथा चायं श्रुतचतुर्गुणोपासनस्य पुंसो विभ्रमकरो भवति । न त्वेवमुपासनं कार्यमिति निश्चायकः । न ह्युभयथा श्रुतवतोऽन्यतरस्मिन्नर्थे निश्चयो भवति । न च वाच्यं तस्य सर्वगुणाभिधायकत्वेऽपि स्वयोग्यं तदुक्तमुपास्यमिति । तथा सत्यवधारणविरोधात् । अत आत्मशब्दोक्तगुणानां सर्वोपास्यत्वाभावादनुपसंहारप्रमाणत्वानुपपत्तिरिति भावः । सिद्धान्तांशं व्याचष्टे ।। सत्यमिति ।। कथं परेणोक्तमभ्युपगम्यत इत्यत आह ।। स्यादिति ।। सर्वगुणाभिधायकत्वमात्मशब्दस्य यत्परेणोक्तं तत्तथा स्यादेवातो नाभ्युपगमो दोषाय । इयांस्तु विशेषः । सर्वगुणांश्चात्मशब्दो वदन् ब्रह्मादीन्प्रत्येव वदति नान्यान्प्रति । तथानुभवात् । अतस्तस्याविभ्रमकरत्वात्तदुक्तोपासनं सर्वेषां युक्तमिति भावः । ननु ब्रह्मादीनामात्मशब्दः सर्वगुणान्ज्ञापयतीति कुतोऽन्यान्प्रतीव ब्रह्मादीन्प्रत्यल्पगुणाभिधायकः किं न स्यादित्यत आह ।। आत्मेति ।। अवधारणेऽपि किमायातमित्यत आह अन्यथेति ।। अन्ययोगव्यवच्छेदकावधारणयुक्तात्मशब्दो ब्रह्मादीनधिकरोति ततस्तैरपि तदुक्तमेवोपास्यम् । तथा च यद्यसौ न तान्प्रति सर्वगुणानभिधत्ते तर्हि ‘सर्वैर्गुणैरुपास्योऽसौ ब्रह्मणा परमेश्वरः’ । इत्यादिसर्वोपसंहारवचनविरोधः स्यात् । अतोऽसौ तेषां सर्वगुणाभिधायक इति भावः । तस्मादात्मशब्दोक्तगुणोपासनं सर्वेषामस्तीत्युक्तमुपपन्नमिति सिद्धम् ।। १८ ।।
 
भावदीपः
ॐ अन्वयादिति चेत्स्यादवधारणात् ॐ ।। १८ ।। सर्वैः कर्तव्यत्वसाधनादिति ।। फलितोक्तिरियम् । पूर्वोक्तदिशा आनन्दादिचतुर्णामिव सर्वयोग्यसर्वगुणानामप्यात्मशब्दोक्ततयाऽवधारणेन च सर्वगुणयुक्तत्वेनैवोपासनप्राप्तौ तस्य सर्वायोग्यतया ब्रह्मादीतराकर्तव्यत्वशङ्कायां तस्योत्तमान् प्रत्येव सर्वगुणाभिधायकताकथनेन सर्वैः कर्तव्यत्वसाधनादित्यर्थः । एतेनात्मशब्देन चतुर्गुणानामुक्तेरानन्दादिचतुष्टयोपासनसमर्थनमयुक्तम् । सर्वगुणानामप्यात्मशब्दोक्ततयाऽवधारणेन तेषामेवोपास्यताप्राप्तेरिति शङ्कनात्पूर्वसङ्गतिरपि सूचिता ।। अनुपसंहारेति ।। सर्वगुणोपसंहारभिन्नाल्पगुणोपसंहाररूपानुपसंहारे आत्मगृहीतिरित्यत्रात्मशब्दाच्चेत्यत्र चेति वा आत्मशब्दाच्चेत्यत्रैव वा प्रमाणतयाऽऽत्मशब्दोक्तिर्व्याहन्येतेत्यर्थः ।। गुणद्वैविध्येति ।। आनन्दादेः सर्वोपास्यत्वस्य प्रियशिरस्त्वादेरतादृक्त्वस्य दर्शनमित्यर्थः । साध्यमध्याहृत्य तत्र भाष्यं हेतुतया व्याचष्टे ।। आत्मेत्यादिना ।। एतेन पूर्वस्मादात्मपदमनुवर्त्य आत्मशब्दे सर्वगुणानामन्वयादिति सूत्रस्य, भाष्यस्य तु इति वचनात्सर्वगुणानामन्वय आत्मशब्दे भवति । तस्मात्तदुक्तगुणा न सर्वोपास्या इति योजना सूचिता । व्याप्तिशब्दार्थश्च देशकालगुणापरिच्छेद इति भावः । यद्वा आप्तव्यानामाप्तुं योग्यानां गुणानामाप्तेः प्राप्तत्वादित्यर्थः । हेतोरसिद्धिनिरासायोक्तेरित्युक्तम् ।
नन्वथाप्यप्रयोजको हेतुः । आत्मशब्दस्य सर्वगुणाभिधायकत्वेऽपि तदुक्तगुणानां सर्वोपास्यत्वसम्भवादित्यतो हेतोरप्रयोजकत्वशङ्काव्युदासायाऽऽत्मशब्दो विभ्रमकर इत्यन्यत्रोक्तानिर्णायकत्वहेतुमाह ।। तथा चेति ।। सर्वगुणाभिधायकत्वे सतीत्यर्थः । अयं आत्मशब्द इत्यर्थः । श्रुतेति बहुव्रीहिः । पूर्वोक्तदिशा अत्र ह्येते सर्व इति वाक्यशेषबलेनात्मेत्येवोपासीतेत्यात्मशब्देनैव चतुर्गुणोपासनं श्रावितमिति तेनैव श्रुतचतुर्गुणोपासनस्य पुरुषस्य ततोऽधिकं सर्वगुणानप्यात्मशब्देनैव श्रुतवतः पुंसः किमात्मपदेनोक्ताश्चत्वार एवोपास्या उत तेनैवोक्तास्ततोऽधिकाः सर्वेऽपीति सन्देहो भवति । द्वयोरप्यात्मपदेनोक्तत्वात् । यथा लोके श्वेतो धावतीत्युपासितव्यमित्युक्ते श्वेतः शुक्लो गच्छतीति श्वा इतो गच्छतीत्यनेकार्थश्रावयद्वाक्यं सन्देहकरमेव न तु निर्णायकं तथैवेत्यर्थः । विभ्रमकरत्वं व्यनक्ति ।। न हीति ।। योग्यताविशेषेण निर्णयोपपत्तेरिति प्राप्तेश्चेत्यत्रोक्तदिशा परिहृतमेतदिति भावेनाशङ्क्य सिद्धान्तहेतुसूचितविशेषशङ्कामाह ।। न च वाच्यमिति ।। अवधारणेति ।। तेन सर्वगुणाभिधायकतया विभ्रमकरत्वादित्यर्थः । ब्रह्माद्युपास्यत्वेऽपि तदितरानुपास्यत्वात्सर्वोपास्यत्वाभावादित्युक्तम् ।। भाष्ये चशब्दोऽवधारण इत्युपेत्याह ।। तत्तथा स्यादेवेति ।। कथं तर्हि विभ्रमकरत्वनिरास इत्यतो गुणाधिकानामधिकारिणां भगवद्गुणानधिकान्प्रकाशयतीत्यन्यत्रोक्तं समाधिमाह ।। इयांस्त्विति ।। फलोक्त्या सूत्रार्थमुपसंहरति ।। तस्मादिति ।। अवधारणाऽन्यथानुपपत्त्याऽऽत्मशब्दस्य ब्रह्मादीन्प्रति सर्वगुणवाचित्वेऽपि तत्तदधिकारिणं प्रति तत्तद्योग्यगुणाभिधायकतया विभ्रमकरत्वाभावादित्यर्थः । इति हेतोरुक्तमनुपसंहारप्रमाणमुपपन्नमित्यर्थः ।। १८ ।।
 
११. कार्याख्यानाधिकरणं
।। ॐ कार्याख्यानादपूर्वम् ॐ ।। १९ ।।
‘अलौकिकास्तस्य गुणा ह्युपास्या अलौकिकं मुक्तिकार्यं यतोऽस्ये’ति कार्याख्यानादन्यत्रादृष्टा एव गुणा उपास्याः ।। १९ ।।
।। इति कार्या(ख्याना)धिकरणम् ।। ११ ।।

तत्त्वप्रकाशिका
अत्र ब्रह्मदर्शनसाधनोपासनायामलौकिकगुणोपसंहारसमर्थनादस्ति शास्त्रादिसङ्गतिः अन्यथोक्तालौकिकत्वासिद्धेः समर्थनीयः । प्रकृतभगवद्गुणा एव विषयः । किमलौकिका ध्येया लौकिका वेति सन्देहः । पूर्वोक्तिर्लोकदृष्टिश्च सन्देहबीजम् । लौकिका एव ध्यातव्या इति पूर्वः पक्षः। लौकिकानामध्याने ध्यानाभावप्रसक्तेः । अलौकिकानामननुभूतत्वेन ध्यानकालेऽप्रतीतेः । कर्तव्यं चेदं ध्यानम् । अतो लौकिका एव ध्यातव्याः । न चाविद्यमानं युक्तं ध्यातुमिति लौकिका एव ते ध्यानान्यथानुपपत्तेरिति । सिद्धान्तयत्सूत्रमुपन्यस्य व्याचष्टे ।। कार्येति ।। अलौकिका एव गुणा ध्यातव्याः । तथा ध्यानेनैव मोक्षसम्भवात् । ध्यानकार्य(स्य)मोक्षस्यालौकिकत्वाख्यानात् । फलानुसारिध्यानस्य कर्तव्यतानियमादिति भावः । न चालौकिकगुणाप्रतीतिर्दोषः । इन्द्रादाविवोपदेशोपपत्तेः । अतोऽलौकिकत्वेनैव ध्यातव्या इति युक्तं पूर्वोक्तमिति सिद्धम् ।। १९ ।।

भावदीपः
ॐ कार्याख्यानादपूर्वम् ॐ ।। १९ ।। अलौकिकगुणोपसंहारसमर्थनादिति ।। तेषां पूर्वमननुभूतत्वेनानुपसंहार्यत्वप्राप्तावुपदेशतोऽनुभूतत्वकथनेनेति भावः । तेन पूर्वत्राधिकारिणां स्वस्वयोग्यगुणान्यगुणानामात्मशब्देनाप्रतीत्या तत्तन्मात्रगुणोपासनं युक्तमित्युक्तमयुक्तम् । योग्यानामपि प्रागुक्तदिशा अलौकिकत्वेनात्मशब्देनाप्यप्रतीतेः । लौकिकत्वे प्रागुक्तहानिरिति शङ्कनात्पूर्वसङ्गतिः सूचिता । यद्वा सावधारणात्मशब्दोऽयमनुपसंहार इवोपसंहारेऽपि प्रमाणमित्युक्तं पूर्वत्र । तथा चैतावता ग्रन्थेन प्रमाणोक्त्यादिनोपसंहारानुपसंहारयोः कर्तव्यत्वमुक्तं, इदानीं कीदृशा गुणा उपसंहार्याः लौकिका अलौकिका वेति चिन्तनात्पूर्वसङ्गतिः । अनुपसंहारस्याल्पगुणोपसंहाररूपत्वात् ।। उक्तेति ।। परमतः सेतून्मानसम्बन्धभेदव्यपदेशेभ्य इत्यत्रोक्तेत्यर्थः । उपास्यत्वबलेनेश्वरगुणानां लौकिकत्वप्राप्तावलौकिकत्वासिद्धेरित्यर्थः । पूर्वोक्तिः परमतः सेतून्मानेत्यत्रालौकिकत्वोक्तिरित्यर्थः । अलौकिकगुणानामप्रतीतेर्लौकिकगुणाध्याने तदपाकृतिरेव भवतीत्यन्यत्रोक्तपूर्वपक्षं विवृणोति ।। लौकिका एवेत्यादिना ।। तदपाकृतिरेवेत्यस्यार्थो ध्यानाभावप्रसक्तेरिति ।। अननुभूतत्वेनेति ।। तत्र प्रत्यक्षानुमानयोरप्रसक्तेः प्रसक्तस्य च शब्दस्य सङ्गतिग्रहसापेक्षत्वात्तस्य च सम्बन्धिज्ञानाधीनत्वाच्छब्दरूपसम्बन्धिनः प्रत्यक्षत्वेऽप्यर्थरूपसम्बन्धिनः शब्दादन्येनाप्रतीतेः शब्दान्तरेण तत्प्रतीतौ तत्राप्येवमित्यनवस्थापत्त्या सङ्केतग्रहायोगेन शब्देनाप्यननुभूतत्वेनेत्यर्थः । अप्रतीतेरस्मरणादित्यर्थः ।। कर्तव्यं चेति ।। अन्यथा तज्जन्यसाक्षात्काराभावेन मोक्षासिद्धेरिति भावः ।। अत इति ।। अनुभवस्मरणयोरसम्भवादित्यर्थः । लौकिकत्वे हि समयप्रतिपत्तौ तु सादृश्यमुपधानमिति पद्धत्याद्युक्तदिशा प्रसिद्धज्ञानानन्दादिसादृश्येनेश्वरगुणेऽपि सङ्केतग्रहणसम्भवादिति भावः ।
ननु परमत इति नये बुध्यर्थः पादवदिति सूत्रटीकायां व्युत्पत्तिश्च सौवर्णे घटे घटशब्दस्येव किञ्चित्सादृश्येनैवोपपद्यत इत्युक्तदिशा लोकसादृश्येनालौकिकेऽपि व्युत्पत्तिस्तत्रैवोक्तेति चेन्न । अत्रत्यस्यैव तत्र शिष्यहितायोक्तत्वात् । अत एव तत्र न्यायविवरणं अलौकिकास्तस्य शब्दास्तथार्था इत्यादि । अत्र तु अप्रतीतेरिति । तत्वप्रदीपे तु लौकिकोपास्तिपरमेतत्, अतो न परमत इत्यनेन पुनरुक्तिरित्युक्तम् । नन्वस्तु भगवदीयानां गुणानामलौकिकत्वं तत्राऽसन्तोऽपि लौकिका एव गुणा ध्यातव्या भवन्त्वित्यत आह ।। न चाविद्यमानमिति ।। न प्रतीके न हि स इति चतुर्थे निरसिष्यमाणत्वादिति भावः ।। अदृष्टा एव गुणा उपास्या इति प्रतिज्ञाभाष्यार्थमाह ।। अलौकिका एव गुणा ध्यातव्या इति ।। कुत इत्यतो लौकिकविलक्षणा अत्युत्तमा इति ध्यानस्यैव प्राधान्यादित्यन्यत्रोक्तहेतुमाह ।। तथा ध्यानेनैवेति ।। प्राधान्यादित्यस्य विवरणं मोक्षसम्भवादिति । कुत एवं लौकिकगुणध्यानेनाप्यस्तु मोक्ष इत्यतो भाष्योक्तहेतुं योजयति ।। ध्यानकार्येति ।। एतेनापूर्वमलौकिकगुणजातमुपास्यम् । अपूर्वस्यैव तत्कार्यस्य मोक्षस्याख्यानात्कथनादलौकिका इत्यादिश्रुताविति सूत्रार्थो दर्शितः ।। फलानुसारीति ।। यथा यथोपासते तदेव भवतीति श्रुतेरिति भावः ।। इन्द्रादाविवेति ।। शास्त्रोक्तवस्तुनश्चैव व्युत्पत्तिः शास्त्रलिङ्गत इत्यभिमानिनयानुव्याख्यासुधयोरुक्तरीत्या यः सहस्राक्षः स इन्द्रः । यः पाशहस्तः स वरुण इत्यादौ वाक्यार्थमर्यादयोपस्थिते वस्तुनीन्द्रादिशब्दव्युत्पत्तिवदनुकूलवेदनीयो भगवद्गुणो यः स आनन्द इति साक्षात्कृतभगवद्गुणानां विदुषां उपदेशेनोपस्थितौ तत्र तत्पदशक्तिग्रहोपपत्तेरित्यर्थः । युज्यते चोपदेशत इत्यनुव्याख्यानसुधायां तथैवोक्तेः । फलोक्त्या सूत्रार्थमुपसंहरति ।। अत इति ।। ध्यानकार्यमोक्षस्यालौकिकत्वाख्यानादित्यर्थः । ध्यातव्या गुणा इति शेषः । सर्वत्र गुणपदं क्रियासाधारणधर्ममात्रपरं उपसंहारसूत्रभाष्यटीकायां गुणा इति विधिमुखवेद्या वेदोक्तधर्मा इत्युक्तेः । पूर्वोक्तं परमत इत्यत्रोक्तमित्यर्थः । यत्तु कश्चिदाह । ईशगुणानामलौकिकत्वेऽपि ध्येयगुणानां वासनामयत्वेनालौकिकत्वाभावादलौकिका ध्येया इत्युक्तिरयुक्तेति । तन्न । अलौकिकेशगुणानुभवजन्यवासनामया ध्येया इत्येव तदर्थस्याभिमतत्वात्संशयकोट््यादेरप्येवमेवार्थत्वात् ।। ११ ।।
 
१२. समानाधिकरणम्
।। ॐ समान एवञ्चाभेदात् ॐ ।। २० ।।
अपूर्वत्वेऽपि समानानामेवोपसंहारः । न तु त्रिविक्रमत्वादीनां कादाचित्कानां पृथक्त्वेन । नित्यविक्रान्त्यादिष्वन्तर्भावात् ।। २० ।।
 
तत्त्वप्रकाशिका
अत्र भगवद्दर्शनसाधनोपासनस्य स्वसदृशफलप्रदत्वसमर्थनादस्ति शास्त्रादिसङ्गतिः । अन्यथार्थसामान्यादित्युक्तोपासनानुपपत्तेस्तत्समर्थनीयम् । प्रकृतगुणोपासनं विषयः । किं स्वानुसारिफलप्रदं न वेति सन्देहः । कृष्यादिक्रियासूभयथादृष्टिः सन्देहबीजम् । नोपासनं स्वानुसारिफलप्रदमिति पूर्वः पक्षः । ब्रह्माणीब्रह्मणोरुपासनस्य तदभावात् । तयोर्हि समं विषमं वोपासनं सम्भवति । न च फलं तादृशम् । स्थानैक्यस्य गुणतारतम्यस्य च सद्भावेन फलस्य समविषमत्वात् । न चोपासनमपि तादृगस्त्विति वाच्यम् । समविषमोपासनस्य विरुद्धत्वेनायुक्तत्वात् । अतो यथोपासनं फलाभावादितरे त्वर्थसामान्यादित्युक्तमयुक्तमिति । सिद्धान्तयत्सूत्रं पठित्वा व्याचष्टे ।। समान इति ।। नोक्तलिङ्गेनोपासनस्य स्वानुसारिफलप्रदत्वाभावः । ब्रह्माणीब्रह्मणोः फलवदुपासनस्यापि समविषमत्वात् । ब्रह्माण्या हि सर्वगुणोपसंहारः क्रियासु च सामान्यक्रियोपसंहारोऽस्ति हिरण्यगर्भवत् । न तु तद्वत्त्रिविक्रमत्वादि । कदाचिदभिव्यक्तक्रियोपसंहारः सदा पृथक्त्वेनास्ति । किं तु नित्यविक्रान्त्यादिसामान्यक्रियास्वन्तर्भाव एवेति । न च वाच्यं त्रिविक्रमत्वादिक्रियाणां लोकविलक्षणत्वेनात्याश्चर्यत्वात्कथं तदुपासनं ब्रह्माणी हास्यतीति । तासामपूर्वत्वेऽपि योग्यस्यैवोपास्यत्वात् । ब्रह्माण्याश्च नित्यं तदुपास्तियोग्यताभावादिति भावः ।। २० ।।
 
 भावदीपः
ॐ समान एवं चाभेदात् ॐ ।। २० ।। स्वसदृशेति ।। पर्यवसितार्थोऽयमर्थसामान्यादित्यस्याक्षेपसमाधानरूपप्रयोजनाय वक्ष्यमाणन्यायविवरणानुरोधेनोक्तः । मुखतस्तु पूर्वत्रानन्दादिरूपगुणक्रियादिभगवद्धर्मोपास्तावलौकिकत्वरूपेत्थम्भाव उक्तोऽत्र तु भगवत् क्रियारूपधर्मेष्वलौकिकेष्वप्यधिकारिभेदेन सामान्यरूपेत्थम्भाव उच्यते । अत एव पूर्वानन्तर्यमस्येति ध्येयम् । अत्र न्यायविवरणे ब्रह्मणश्च ब्रह्माण्याश्च स्थानैक्यं गुणतारतम्यं च यथागुणोपासनं मुक्तावाधिक्यं न भवतीत्यत्र लिङ्गं समविषमोपासनाऽयुक्तेरिति ब्रह्माणीब्रह्मसम्बन्धिनोः फलोपासनयोर्वैरूप्यमुपासनायाः स्वानुसारिफलदत्वाभावे लिङ्गमित्युक्तं तत्प्रयोगेण व्यनक्ति ।। नोपासनमिति ।। तदभावात् स्वानुसारिफलदत्वाभावादित्यर्थः । कथमित्यतस्तदुभयसम्बन्ध्युपासनं तावदेकरूपमित्याह ।। तयोर्हीति ।। सममिति ।। द्वयोरपि सर्वभगवद्गुणक्रियादिविषयमित्यर्थः ।। विषमं वेति ।। ब्रह्मणः सर्वगुणादिविषयं देव्यास्ततो न्यूनकतिपयगुणादिविषयमिति वा सम्भवतीत्यर्थः । उपासकेषु तथा दर्शनादिति   भावः । समं विषमं नोपासनं सम्भवतीत्यपपाठः । तथात्वे न चोपासनमपीत्याद्युत्तरवाक्यास्वारस्यात् । किं तु समं विषमं वोपासनं सम्भवतीत्येव पाठः साधुः ।। तादृशमिति ।। द्वयोः समरूपमेवेति वा विषमरूपमेवेति वा एकैकं रूपं न भवतीत्यर्थः । कुत इत्यतः स्थानैक्यं गुणतारतम्यं चेत्यस्य भावमाह ।। स्थानैक्यस्येति ।। सायुज्यभाजामेकत्रैव भगवति स्थितेः प्राणो वा आशाया भूयानित्यादिश्रुत्यादिना ज्ञानानन्दादिगुणतारतम्यस्य सिद्धेरिति भावः । प्रागुक्तहेतोरसिद्धिशङ्कानिरासकतया समविषमोपासनाऽयुक्तेरित्येतद् व्यनक्ति ।। न चेति ।। तादृशमिति ।। समं विषमं चेति द्विरूपमित्यर्थः । फलोक्त्योपसंहरति ।। अत इति ।। ब्रह्माणीब्रह्मसम्बन्ध्युपासनाफलयोर्वैरूप्यरूपलिङ्गादित्यर्थः ।। पूर्वपक्षप्रतिक्षेपरूपसाध्यहेतू अध्याहृत्य हेतूपपादकत्वेन समानानामित्यादिभाष्यार्थमाह ।। नोक्तलिङ्गेनेति ।। भाष्यस्य क्रियामात्रविषयत्वं मत्त्वा यथाशक्ति स्मृतान्धात्रा गुणान् विष्णोः सरस्वती । स्मरेदित्यन्यत्रोक्तस्मृत्यनुरोधेन गुणविषये साम्यमाह ।। सर्वगुणेति ।। हिरण्यगर्भवदितीहाप्यन्वेति । ननु कादाचित्कानां नित्यविक्रान्त्यादिष्वन्तर्भावादित्यागन्तुकविशेषाणां नित्यक्रियास्वन्तर्भावोक्तिरयुक्ता भाष्ये इत्यतोऽभिव्यक्तित एव न स्वरूपत एव कादाचित्कत्वम् । येनोक्तदोषः स्यादिति भावेनाह ।। कदाचिदभिव्यक्तेति ।। शक्त्यात्मना स्थिरत्वादिति भावः । अपूर्वत्वेऽपीत्यनुवादसूचितशङ्कां व्यक्तीकृत्य निराह ।। न च वाच्यमिति ।। समानानामित्यस्य साधारणानामित्यर्थमुपेत्य व्याख्या कृता इदानीं योग्यानामित्यर्थमुपेत्याह ।। योग्यस्यैवेति ।। अत्र यद्यपि ब्रह्माणीब्रह्मणोरिव सायुज्यभाजामशेषाणामपि स्थानैक्यगुणतारतम्ययोः सत्वेन समविषमफलानुरोधेनोपासनस्यापि ‘‘ब्रह्मा सर्वैर्गुणैश्चैव क्रियासामान्यतश्च गीः ।। गुणसामान्यतो रुद्रो द्रव्यसामान्यतः परः’’ इत्यनुव्याख्यानोक्तदिशा समविषमत्वमप्यस्ति तथापि सम्बन्धादिति सूत्रे क्रियानित्यत्वोपपादनात्तदनुरोधेन ब्रह्माणीब्रह्मणोरेवोक्तिरित्याहुः ।। २० ।।
    
सूत्रभाष्यम्
।। ॐ सम्बन्धादेवमन्यत्रापि ॐ ।। २१ ।।
परमात्मसम्बन्धित्वेन नित्यत्वात् त्रिविक्रमत्वादिष्वप्युपसंहार्यत्वं युज्यते ।
‘गुणास्त्रैविक्रमाद्याश्च   संहर्तव्या न संशयः ।
 विरिञ्चस्यैव नान्येषां स हि सर्वगुणाधिक’ इति  बृहत्तन्त्रे ।। २१ ।।
।। इति समानाधिकारणम् ।। १२ ।। 
तत्त्वप्रकाशिका
भवेदेतद्ब्रह्माणीब्रह्मणोः समविषमोपासनं यदि ब्रह्मणः सदा त्रिविक्रमत्वादिक्रियोपसंहारो भवेत् । न चासौ युज्यते । तासामनित्यत्वेन ध्यानकालेऽभावात् । अविद्यमानध्यानस्य चायोगादित्याशङ्कां परिहरत्सूत्रमुपन्यस्य व्याचष्टे ।। सम्बन्धादिति ।। युज्यते त्रिविक्रमत्वादिविषयेऽप्युपसंहारो हिरण्यगर्भस्य सर्वदा । ‘गुणक्रियादयो विष्णोः स्वरूपं नान्यदिष्यते’ । इत्यादेस्त्रिविक्रमत्वादीनां परमात्मैक्येन नित्यत्वादिति भावः । सम्बन्धस्तादात्म्यम् । अत्र स्मृतिं चाह ।। गुणा इति ।। अतो यथोपासनं मुक्तौ फलमित्यस्याविरुद्धत्वादुक्तं युक्तमिति सिद्धम् ।। २१ ।।
 
भावदीपः
ॐ सम्बन्धादेवमन्यत्रापि ॐ ।। २१ ।। अनित्यत्वेनेति ।। एषा च शङ्का कादाचित्कानामिति यथाश्रुतभाष्यमनुरुध्योत्थिता । कदाचिदभिव्यक्तेति टीकोक्तिस्तु सम्बन्धसूत्रसिद्धत्वमभिप्रेत्येति ध्येयम् । प्रतिज्ञांशभाष्यं व्याचष्टे ।। युज्यत इति ।। सूत्रे नित्यत्वादिति वाच्ये सम्बन्धादित्युक्तिर्नित्यत्वे युक्तिसूचनायेति भावेन भाष्ये परमात्मसम्बन्धित्वेन नित्यत्वादित्युक्तं तद्य्वाचष्टे ।। त्रिविक्रमत्वादीनां परमात्मैक्येन नित्यत्वादिति ।। नित्यत्वं च शक्त्यात्मनेति भावः । क्रियायाः शक्तिव्यक्तिप्रकारश्चाऽत्ता चराचरेत्यत्राऽनुभाष्यसुधयोर्व्यक्तः । ऐक्यासिद्धिनिरासाय तत्वनिर्णयान्तोदाहृतश्रुत्युक्तिः ।। गुणक्रियादय इति ।। आदिपदेन अतो मिथो विभेदो न तेषां कश्चित्कदाचन ।। स्वरूपेऽपि विशेषोस्ति स्वरूपत्ववदेव तु ।। भेदाभावेऽपि तेनैव व्यवहारश्च वर्तत इति श्रुतिशेषस्येव देशः सर्वत्र पुरुषः स्वतन्त्रः कालनित्यता ।। इत्यादिषु स्वसम्बन्धो यथैव गुणरूपिणः ।। गुणित्वं गुणभोक्तृत्वं स्याद्विष्णोस्तच्च स स्वयमित्यादिस्मृतेरपि ग्रहः । तेनैक्यादित्येव वाच्ये सूत्रे सम्बन्धादित्युक्तिरैक्येऽपि विशेषबलात्तत्सम्बन्धित्वव्यवहाराविरोधसूचनाय । अत एव भाष्ये सम्बन्धित्वेनेत्युक्तिरिति सूचितम् । सौत्रसम्बन्धपदेन भेदभ्रान्तिं निराह ।। सम्बन्ध इति ।। अत्रेति ।। उपसंहार्यत्वं युज्यत इत्यर्थे ।। अत इति ।। ब्रह्माणीब्रह्मसम्बन्धिनोः फलोपासनयोरेकरूपत्वादिति । अयं च सूत्रस्य फलितार्थः ।। उक्तमिति ।। इतरे त्वर्थसामान्यादित्युक्तमित्यर्थः । युक्तमिति फलोक्तिः ।। २१ ।।
  
१३. विशेषाधिकरणम्
।। ॐ न वा विशेषात् ॐ ।। २२ ।।
न वाऽऽत्मशब्देन सर्वगुणगृहीतिः । अधिकारिविशेषात् ।। २२ ।।
 
तत्त्वप्रकाशिका
अत्रेश्वरदर्शनसाधनात्मशब्दोक्तगुणोपासनस्य सर्वैः कर्तव्यतासमर्थनादस्ति शास्त्रादिसङ्गतिः । अन्यथोक्तमयुक्तं स्यादतः समर्थनीया । प्रकृतात्मशब्दोक्तगुणा एव विषयः । सर्वोपास्या न वेति सन्देहः । गुणद्वैविध्यमेव सन्देहबीजम् । नात्मशब्दोक्तगुणाः सर्वोपास्या इति पूर्वः पक्षः । आत्मशब्दस्य सर्वगुणाभिधायकत्वात् । उक्तमत्रोत्तमाधिकारिणः प्रत्येव सर्वगुणाभिधायको न सर्वान् प्रतीति । सत्यम् । तथाप्यस्यैतावन्त एवोच्यन्त इति प्रातिस्विकनियमाभावेनोपासनाऽसम्भवात् । न च सम्भवति हि कदाचिद्बहुगुणान् कदाचिदल्पानपि बोधयतीति । अत आत्मशब्दोक्तगुणानां सर्वोपास्यत्वाभावादनुपसंहारप्रमाणत्वोक्तिरयुक्तेति । सिद्धान्तयत्सूत्रमुपन्यस्य व्याचष्टे ।। न वेति ।। युक्तमेव सर्वेषामात्मशब्दोक्तगुणोपासनम् । तस्य सर्वान्प्रति सर्वगुणाभिधायकत्वाभावात् । कुतः । तस्य सर्वगुणाभिधानशक्तावप्यधिकारिसामर्थ्यविशेषात्तत्तद्योग्याभिधायकत्वात् । न्यूनाधिकोक्तिसम्भवेन प्रातिस्विकनियमाभावादुपासनानुपपत्तिरिति न वाच्यम् । यस्य यावन्तो गुणा आत्मशब्देन युगपत्प्रतीयन्ते तेन तावन्तो ध्यातव्या इति व्यवस्थोपपत्तेः। आत्मशब्देन गुणप्रतीतिरियमेवाभिसंहित्ययोग्यप्रतीतिर्न प्रतीतिरिति भावः ।।२२।।
   
भावदीपः
ॐ न वा विशेषात् ॐ ।। २२ ।। सर्वैः कर्तव्यतासमर्थनादिति ।। आत्मशब्दात्तत्तदधिकार्यभिमतगुणमात्रप्रतीत्यनियमेन सर्वैरकर्तव्यत्वशङ्काप्राप्ताविति योज्यम् । तेनात्मेत्येवोपासीतेत्यवधारणेनाऽऽत्मपदोक्तगुणानामवश्योपास्यत्वादात्मपदेन च ब्रह्माण्यभिमतगुणेभ्यो न्यूनाधिकगुणोक्तेरपि सम्भवेन सर्वगुणानां क्रियासामान्यमात्रस्य चोक्तिनियमाभावाद् ब्रह्माण्याः प्रागुक्तसर्वगुणोपसंहारः क्रियासामान्योपसंहारश्चायुक्त इति शङ्कनात्पूर्वसङ्गतिरन्वयादित्यनेनापुनरुक्तता च ज्ञेया ।। उक्तमयुक्तमिति ।। आत्मशब्दाच्चेत्यत्रोक्तमनुपसंहारमानत्वमात्मशब्दस्यायुक्तमित्यर्थः । ब्रह्माण्युपसंहारस्यापि क्रियासु सङ्कोचेनानुपसंहाररूपत्वादिति भावः ।। गुणद्वैविध्यमिति ।। द्वैविध्यदर्शनमित्यर्थः ।। पूर्ववद् व्याख्येयम् । अन्वयादिति चेदित्यत्रोक्तावेव प्रतिज्ञाहेतू आह ।। नात्मेति ।। सर्वगुणेति ।। आप्तव्याप्तेरित्यादेरिति भावः । तत्रोक्तमेव सिद्धान्तीयपरिहारमाशङ्कते ।। उक्तमिति ।। आत्मशब्देनास्य पुरुषस्यैतावन्तो गुणा उच्यन्त इति व्यवस्थित्यभाव इत्यन्यत्रोक्ताभ्यधिकाशङ्कां व्यनक्ति ।। सत्यमित्यादिना ।। उपासनेति ।। उपासनस्यासम्भवादित्यर्थः । प्रातिस्विकनियमाभावं व्यनक्ति ।। न च सम्भवति हीति ।। फलोक्त्योपसंहरति ।। अत इति ।। आत्मपदेन तत्तदधिकारिणः प्रति तत्तदभिमतगुणमात्राभिधाननियमाभावादित्यर्थः । प्रमाणत्वोक्तिरात्मशब्दस्येति भावः । येन ब्रह्माण्याः प्रागुक्तक्रियाविशेषानुपसंहारो युक्तः  स्यादिति भावः ।। प्रतिज्ञां बहिरेवोक्त्वा हेतूक्तिपरत्वेन न वेति भाष्यार्थं योजयति ।। युक्तमिति ।। कुत इति ।। सर्वाभिधानशक्तत्वात्तदभिधायकत्वाभावः कुत इत्यर्थः । हेतूपपादकत्वेनाधिकारिविशेषादित्येतद् व्याचष्टे ।। तस्येत्यादिना ।। यस्य यावन्तो अर्था युगपद्ध्यातुं शक्यन्ते तस्य तावन्त इति सिद्धेरिति न्यायविवरणोक्तं प्रागुक्तशङ्कानिवर्तकत्वेन योजयति ।। न्यूनाधिकेति ।। प्रतीयते ध्यानकाल इत्यर्थः । नन्वात्मशब्दाच्चेत्यत्राऽऽत्मेत्येवोपासीतेत्यात्मशब्दात्प्रतीतानेव गुणानुपासीतेत्यर्थस्योक्तिः कथमित्यत आह ।। आत्मशब्देनेति ।। इयमेवेति ।। ध्यानकाले युगपद्यावतां प्रतीतिः इयमेव न तु व्युत्पत्तिबलाद्यदा कदाचिज्जायमानाऽयोग्यगुणप्रतीतिरित्यर्थः । एवं चाऽऽत्मशब्दो बह्वर्थकोऽपि ध्यानकाले तत्तद्योग्यानेव गुणान् ब्रह्मब्राह्माण्यादीन्प्रति प्रकाशयतीति न कोऽपि दोष इति भावः ।। २२ ।।
 
सूत्रभाष्यम्
।। ॐ दर्शयति च ॐ ।। २३ ।।
‘सर्वान्गुणानात्मशब्दो ब्रवीति ब्रह्मादीनामितरेषां न चैवे’ति (च) भाल्लवेयश्रुतिः ।। २३ ।। इति विशेषाधिकरणम् (नानाधिकरणम्) ।। १३ ।।
 
तत्त्वप्रकाशिका
युक्तिसिद्धार्थं श्रुत्याऽपि समर्थयत्सूत्रं पठित्वा तां श्रुतिमुदाहरति ।। दर्शयति चेति ।। सर्वान् स्वयोग्यान्बहून्ब्रवीतीत्यस्य युगपत्प्रकाशयतीत्यर्थः । तस्मादात्मशब्दोक्तगुणानां सर्वोपास्यत्वादुक्तं युक्तमिति सिद्धम् ।। २३ ।।
 
भावदीपः
ॐ दर्शयति च ॐ ।। युक्तिसिद्धेति ।। अधिकारिसामर्थ्यविशेषरूपयुक्तिसिद्धेत्यर्थः । सूत्रे चशब्दादाह ।। श्रुत्यापीति ।। समर्थयदिति ।। साधुत्वं पूर्ववत् । सर्वानित्यस्य स्वयोग्यानित्युक्त्वा तस्यैव प्रतिपदमाह ।। बहूनिति ।। न त्वसङ्कुचितसर्वानित्यर्थः । श्रुतौ गुणपदेन भगवद्धर्मा अभिमताः । तेन क्रियादेरपि ग्रहः ।। युगपत्प्रकाशयतीत्यर्थ इति ।। अन्यथा प्रकृतानुपयोग इति भावः । सूत्रार्थं फलोक्त्योपसंहरति ।। तस्मादिति ।। आत्मशब्दस्याधिकारिविशेषेण तत्तद्योग्यमात्रप्रत्यायकत्वादित्यर्थः ।। उक्तमिति ।। अनुपसंहारमानत्वमात्मशब्दस्येत्यर्थः ।। २३ ।।
  
१४. सम्भृत्यधिकरणम्
।। ॐ सम्भृतिद्युव्याप्त्यपि चातः ॐ ।। २४ ।।
सम्भृतिद्युव्याप्त्यपि देवादीनामुपसंहर्तव्ये नान्येषाम् । अत एव योग्यताविशेषात् ।
‘देवादीनामुपास्यास्तु भृतिव्याप्त्यादयो गुणाः ।
 आनन्दाद्यास्तु सर्वेषामन्यथाऽनर्थकृद्भवेदिति (च) ब्रह्मतर्के ।। २४ ।।
।। इति सम्भृत्यधिकरणम् ।। १४ ।।
 
तत्त्वप्रकाशिका
अत्र ब्रह्मदर्शनसाधनोपासने सर्वेषां सम्भृत्यादिगुणोपासननिवारणादस्ति शास्त्रादिसङ्गतिः । अन्यथा चतुर्गुणनियमभङ्गप्रसङ्गान्निवारणीयं तत् । ‘उक्षा स द्यावापृथिवी बिभर्ति’ ‘एष हि सर्वेषु लोकेषु भाति’ इत्यादौ प्रतीते प्रकृतभगवद्गुणान्तर्गते सम्भुतिद्युव्याप्ती विषयः । किं सर्वमुमुक्षूपास्ये उत नेति सन्देहः । द्विविधगुणप्रतीतिरेव सन्देहबीजम् । सर्वोपास्ये इति पूर्वः पक्षः । सर्वेषां मुमुक्षुत्वसाम्यात् । मोक्षे च स्वाधमभरणस्य प्रकाशव्याप्तेश्च सर्वापेक्षितत्वात् । फलं चोपासनानुसार्येव भवति । ‘यादृशो भावितस्त्वीशस्तादृशो जीव आभवेत्’ इत्यादेः । न चैवं सर्वगुणोपास्तिः । सर्वेषां सर्वगुणापेक्षाभावात् । अतः सम्भृतिद्युव्याप्त्योः सर्वोपास्यत्वाच्चतुर्गुणोपास्तिनियमो न युक्त इति । सिद्धान्तयत्सूत्रमुपन्यस्य व्याचष्टे ।। सम्भृतीति ।। अपिपदान्नञः समाकर्षः । चशब्द एवार्थः । सम्भृतिद्युव्याप्ती न सर्वोपास्ये किं तु देवाद्युपास्ये एव । अधिकारियोग्यतायां विशेषसद्भावात् । देवादीनामेव तदुपास्तियोग्यता नान्येषामिति योग्यतैवोपास्तिनियमप्रयोजिका न फलापेक्षेति भावः । यच्च प्रकाशादिमात्रमपेक्षितं तच्च भगवद्रूपप्रतीत्यविनाभूतप्रकाशादिनैव लभ्यते । ननु सम्भृत्यादिगुणोपास्तिर्देवादीनामेव योग्येति कुतोऽन्येषामयोग्यतायामप्युपासने को विरोधः फलसिद्धेरित्यत आह ।। देवादीनामिति ।। अतः सर्वेषां सम्भृत्यादिगुणोपासाभावान्नोक्तनियमभङ्ग इति सिद्धम् ।। २४ ।।
   
भावदीपः
ॐ सम्भृतिद्युव्याप्त्यपि चातः ॐ ।। निवारणादिति ।। फलसाम्यादपेक्षितेत्यानन्दादय इत्यत्रोक्तन्यायेनापेक्षितसम्भरणद्युव्याप्तिप्राप्त्यर्थं तयोरपि सर्वोपास्यत्वशङ्कायामधिकारिविशेषादिति प्रागुक्तयुक्त्यैव तन्निवारणादित्यर्थः । तेनास्य पूर्वानन्तर्यसङ्गतिरपि सिद्धेति ज्ञेयम् । भाष्येऽनुक्तेः स्वयमनयोः श्रौतत्वं दर्शयति ।। उक्षेति ।। श्रुत्यर्थस्तु पूर्वपादे प्रकृतैतावत्त्वमित्यत्र व्यक्तः ।। एष हीति ।। चक्षुरन्तस्स्थ इत्यर्थः । एतच्चाक्षिविद्यास्थं वाक्यमन्तर उपपत्तेरित्यत्र ब्रह्मपरत्वेन निर्णीतमिति भावः । सम्भृतिः सम्यग्भरणम् । द्युव्याप्तिर्नाम दिवा प्रकाशेन व्याप्तिः ।। द्विविधेति ।। पूर्वत्रेवात्रार्थो ध्येयः । मुमुक्षव इत्यविशेषाद्भरणस्य द्युतेश्च सर्वेषामपेक्षितत्वाच्च सम्भृतिद्युव्याप्ती अपि सामान्ये इत्यन्यत्रोक्तप्रतिज्ञाहेतू आह ।। सर्वोपास्ये इति ।। ततश्च किमित्यतो द्वितीयहेतुमाह ।। मोक्षे चेति ।। ततोऽपि किमित्यतोऽर्थसामान्यादित्युक्तन्यायमाह ।। फलं चेति ।। तृतीयस्कन्धतात्पर्योक्तस्मृतिं चाह ।। यादृश इति ।। उक्तहेतूनां तर्कपराहतिमाशङ्क्य निराह ।। न चैवमिति ।। मुमुक्षूणां मुक्तावपेक्षितफलानुसार्युपासनस्य कर्तव्यत्वे सतीत्यर्थः । फलोक्त्योपसंहरति ।। अत इति ।। सम्भरणप्रकाशव्याप्त्योर्मुक्तिगतयोर्मुमुक्षुमात्रापेक्षितत्वादित्यर्थः ।।
सम्भृतिद्युव्याप्ती अपि नान्येषामुपसंहार्ये इति भाष्यं सूत्रारूढं कर्तुं सूत्राक्षरार्थमाह ।। अपिपदादिति ।। अत एवेति भाषणादाह ।। चशब्द इति ।। सर्वोपास्येन चेत्तदुपासनं निरधिकारिकमेव स्यादिति शङ्कानिरासार्थं पूर्वभाष्यमित्युपेत्य तद्योजयति ।। किं तु देवादीति ।। देवादीनामिति स्मृत्यनुरोधाद्भाष्ये देवपदमुपलक्षणमिति भावः । उपास्य एवेति भाषणादाह ।। चशब्द इति ।। सर्वोपास्येन चेत्तदुपासनं निरधिकारिकमेव स्यादिति शङ्कानिरासार्थं पूर्वभाष्यमित्युपेत्य तद्योजयति ।। किं तु देवादीति ।। देवादीनामिति स्मृत्यनुरोधाद्भाष्ये देवपदमुपलक्षणमिति भावः । उपास्य एवेति फलितोक्तिः । द्विवचनोक्त्या सूत्रे समाहारद्वन्द्वेन वा प्रकृतिभावमनाश्रित्य वा निर्देश इति सूचितम् । स्मृतौ बहुवचनमादिपदं च वक्ष्यमाणवेधादिपरमिति भावः । तत्वप्रदीपे तु अपिरैश्वर्यादिगुणान्तरसमुच्चये । अत एव स्मृतौ भृतिव्याप्त्यादय इत्युक्तिरित्युक्तम् । अत एवेत्यादि व्याचष्टे ।। अधिकारीति ।। स च विशेषोऽन्येषामप्यस्तु विशेषाभावे वाऽस्त्वपेक्षामात्रेणोपासनमित्यतः स्मृत्यनुरोधेनैवकारसूचितभावमाह ।। देवेति ।। योग्यतैवेति च ।। अपेक्षितप्राप्तिर्वा कथं भवेदित्यत आह ।। यच्चेति ।। उद्यद्भास्वत्समाभास इति । युक्ताः प्रदीपवर्णाश्चेत्याद्युक्तदिशा भगवद्ध्यानरूपप्रतीतिविषयप्रकाशेन, विपैः शक्रादिकैरपि सेव्यमान इति सपरिवारध्यानेन किञ्चिद्भरणस्य सम्भवादित्यर्थः । गुण्याकारस्मृतेरेव द्युतिमात्रं प्रतीयत इति न्यायविवरणोक्तस्मृतेरिति भावः । पूर्वोत्तरार्धव्यावर्त्ये क्रमेणाह ।। नन्विति ।। सूत्रार्थं फलोक्त्योपसंहरति ।। अत इति ।। योग्यताविशेषाभावादिति । अत इति सूत्रांशतात्पर्यार्थः । देवादीनामेव तदुपासनयोग्यताविशेषसद्भावादिति वा अर्थः ।। उक्तनियमेति ।। चतुर्गुणनियमेत्यर्थः ।। २४ ।।
 
१५. पुरुषविद्याधिकरणम्
यस्यां विद्यायां महागुणा उच्यन्ते सोत्तमानामितरान्येषामिति चेन्न—
।। ॐ पुरुषविद्यायामपि चेतरेषामनाम्नानात् ॐ ।। २५ ।। पुरुषसूक्तोक्तविद्यायामपि केषाञ्चिद्गुणानामनाम्नानात् ।
‘सर्वतः पौरुषे सूक्ते गुणाः विष्णोरुदीरिताः ।
 तत्रापि नैव सर्वेऽपि तस्मात्कार्योपसंहृतिरि’ति ब्रह्मतर्के ।। २५ ।।
।। इति पुरुषविद्याधिकरणम् ।। १५ ।।
 
तत्त्वप्रकाशिका
अत्रेश्वरसाक्षात्कारसाधनोपासने सर्वतो गुणोपसंहारसमर्थनादस्ति शास्त्रादिसङ्गतिः । अनुपसंहारे सर्वज्ञानवैयर्थ्यप्रसङ्गात्समर्थनीयोऽसौ । प्रकृतसार्वत्रिकगुणोपसंहारो विषयः । कर्तव्यो न वेति सन्देहः । क्रियाद्वैविध्यदर्शनं सन्देहबीजम् । पूर्वपक्षयति ।। यस्यामिति ।। न सर्वतो गुणोपसंहारः कर्तव्यः । व्यर्थत्वात् । न च स्वस्वयोग्यगुणोपासनाय सर्वत उपसंहार इति वाच्यम् । सार्वत्रिकगुणोपसंहारमन्तरेणाऽपि तत्सम्भवात् । ये हि बहुगुणोपासनयोग्यास्तेषां तादृग्विद्याभिरुपास्तिरुपपद्यते । अत उपसंहारवैयर्थ्यान्न सर्वज्ञानोपयोग इति भावः । पूर्वपक्षं प्रतिषेधति ।। नेति ।। हेतुतया सूत्रं पठित्वा व्याचष्टे ।। पुरुषेति ।। कर्तव्य एव सर्वतो गुणोपसंहारः । सर्वगुणोपास्तियोग्यानामप्यधिकारिणां भावात् । एकस्यामेव विद्यायां सर्वगुणानामनुक्तत्वात्सर्वविद्योत्तमायामपि पुरुषसूक्तमित्युक्तविद्यायां केषाञ्चिदेव गुणानां पठितत्वात्केषाञ्चिदपठितत्वादिति भावः । भवेदुपसंहारस्य कर्तव्यता यदि स्यात्पुरुषसूक्तस्य सर्वविद्योत्तमत्वम् । तत्रापि केषाञ्चिद् गुणानामनुक्तत्वम् । तदेव कुत इत्यत आह ।। सर्वत इति ।। न च वाच्यमेकस्यामेव विद्यायां सर्वगुणानुक्तेरस्तु चतुर्मुखस्य सर्वगुणोपसंहारः । अन्येषां तु महदल्पगुणाभिधायकविद्याभिरेवोपास्तिसम्भवादुपसंहारो व्यर्थ इति । सङ्ख्यासाम्यसम्भवेऽप्येकस्यामेव विद्यायां स्वापेक्षितगुणोक्तिनियमाभावात् । अतः सर्वतो गुणोपसंहारस्य कर्तव्यत्वादुक्तमुपपन्नमिति सिद्धम् ।। २५ ।।
 
भावदीपः
ॐ पुरुषविद्यायामपि चेतरेषामनाम्नानात् ॐ ।। सर्वतो गुणेत्यादि ।। एकत्रैव श्रुतौ सर्वगुणानामुक्त्या सार्वत्रिकोपसंहारवैफल्यशङ्कायां तदनुक्तिकथनेन सार्वत्रिकगुणोपसंहारसमर्थनादित्यर्थः । तेनोपसंहारोऽर्थाभेदादित्यादिना न पुनरुक्तता । तथा योग्यताविशेषादित्युक्तयुक्त्या सम्भृत्यादेर्देवाद्युपास्यत्वेऽपि दर्शयति चेत्यत्रात्मशब्दो ब्रह्मादीनां युगपत्सर्वगुणान् प्रकाशयतीत्युक्तदिशा तत्तदधिकारिणां विवक्षितस्वस्वयोग्यगुणानामेकैकत्र श्रुतावुक्त्या तन्मात्रोपासनेनोपपत्तौ सार्वत्रिकगुणोपसंहारो विफल इति शङ्कनाद्वा सम्भृत्यादेः सर्वायोग्यतया चतुर्गुणोपास्तेरेव सर्वयोग्यत्वे यथाशक्ति सर्वेषां सर्वपरिज्ञानोक्तिरयुक्ता । एकैकविद्याभ्यासेनैव सर्वेषां स्वस्वविवक्षितगुणोपसंहारसम्भवेन तद्वैयर्थ्यादिति शङ्कनाद्वा पूर्वसङ्गतिरपि सिद्धा ध्येया । यद्वा ब्रह्मणा सर्वगुणैर्देवादिभिर्बहुगुणैर्मानुषैश्चतुर्भिरित्येवमियता ग्रन्थेनोपास्त्युक्ताविह सर्ववेदान्तनयोक्तं यथाशक्ति सर्वेषां सर्वपरिज्ञानं सर्वेषामपि यथायोग्यं गुणोपसंहारसमर्थनेन समर्थ्यत इति वा सङ्गतिः ।। अनुपसंहार इति ।। विक्षिप्य नानास्थानेषूक्तानामेकबुद्ध्युपारूढत्वरूपोपसंहाराभावे । यथाशक्ति सर्वपरिज्ञानवैयर्थ्यादित्यर्थः । उपसंहारस्याप्रयोजनतेति न्यायविवरणोक्तिलब्धप्रतिज्ञाहेतू आह ।। न सर्वत इति ।। हेतूपपादकत्वेन भाष्यमवतार्य व्याचष्टे ।। न च स्वस्वेति ।। फलोक्त्योपसंहरति ।। अत इति ।। सार्वत्रिकगुणोपसंहारमन्तरेण स्वस्वयोग्यगुणोपसंहारसम्भवादित्यर्थः ।।
सर्वगुणोपासकस्याप्यधिकारिणो भावादेकत्रापृथक् सर्वगुणानुक्तेर्बलादुपसंहारानतेरित्यन्यत्रोक्तप्रतिज्ञाहेतू वक्ति ।। कर्तव्य एवेति ।। भावादिति ।। गुणाः सर्वे ब्रह्मणैव ह्युपास्या नान्यैर्देवैः किमु सर्वैर्मनुष्यैरित्यन्यत्रोक्तश्रुतेरिति भावः । नन्वप्रयोजको हेतुः । एकविद्ययाऽपि सर्वगुणोपास्तिसम्भवादित्युक्तत्वादित्यत एकत्रेत्यादेरर्थमाह ।। एकस्यामेवेति ।। असिद्धो हेतुरित्यतः कैमुत्यन्यायसिद्धत्वमुक्तहेतोरभिप्रेत्य भाष्यं योजयति ।। सर्वविद्येति ।। अपिपदलब्धोऽयमर्थः । असम्भवनिरासाय स्मृत्यनुरोधेनोक्तम् । पुरुषसूक्तमित्युक्तेति । केषाञ्चिदनाम्नानादित्युक्तिलब्धार्थमाह ।। केषाञ्चिदेवेत्यादि ।। पूर्वोत्तरार्धव्यावर्त्ये आह ।। यदि स्यादित्यादि ।। पृथक्शब्दतात्पर्यं शङ्कापूर्वं व्यनक्ति ।। न च वाच्यमिति ।। सङ्ख्येति ।। स्वाभिमतगुणसङ्ख्यासमचतुःपञ्चादि सङ्ख्याकानामाम्नानेऽपीत्यर्थः । सूत्रार्थं फलोक्त्योपसंहरति ।। अत इति ।। सर्वविद्योत्तमपुरुषसूक्तानाम्नानसिद्धादेकत्रैव क्वापि श्रुतौ विवक्षितसर्वगुणानाम्नानादित्यर्थः ।। कर्तव्यत्वादिति ।। विहितत्वादिप्रागुक्तयुक्त्या कर्तव्यत्वादित्यर्थः ।। उक्तमिति ।। सर्वपरिज्ञानमित्यर्थः ।। २५ ।।
 
१६. वेधाद्यधिकरणम्
।। ॐ वेधाद्यर्थभेदात् ॐ ।। २६ ।।
‘भिन्धि विद्धिृणीहीति फलभेदेन सर्वशः ।
 यत्यादीनां तेष्वयोगान्नाधिकारैकता भवेत् ।
 अयोग्योपासनादीयुरनर्थं चार्थनाशनमि’ति बृहत्तन्त्रे ।। २६ ।।
।। इति वेधाद्यधिकरणम् ।। १६ ।।
 
तत्त्वप्रकाशिका
अत्रेश्वरसाक्षात्कारसाधनोपासने भेदनादिगुणानां सर्वोपसंहार्यत्वनिरासादस्ति शास्त्रादिसङ्गतिः । तेषां सर्वोपसंहार्यत्वे प्रागुक्तनियमभङ्गप्रसङ्गात्तन्निरसनीयमेव । ‘अग्ने त्वचं यातु धानस्य भिन्धि । तं प्रत्यञ्चमर्चिषाविध्यमर्मन् । पराशृणीहि तमसा यातुधानान्’ इत्यादौ श्रुता भेदनादयो गुणा विषयः । सर्वोपास्या न वेति सन्देहः । गुणद्वैविध्यदर्शनं सन्देहबीजम् । वेधादिसर्वोपास्यमिति पूर्वः पक्षः । दुष्टजननिग्रहफलत्वात् । तस्य च सर्वसज्जनापेक्षितत्वात् । ‘प्राणस्त्वा वंशो हास्यतीत्येनं ब्रूयात्’ । ‘आततायिनमायान्तं हन्यादेवाविचारयन्’ इति श्रुतिस्मृर्त्योविधानाच्च । अतो वेधादीनां सर्वोपास्यत्वान्न चतुर्गुणोपासननियम इति । सिद्धान्तयत्सूत्रं पठति ।। वेधादीति ।। न वेधादीनां सर्वोपस्यत्वं यत्याद्युपास्यत्वाभावात् । वेधाद्युपासनफलस्य हिंसाया यत्यादियोग्यफलाद्विलक्षणत्वात् । अयोग्योपासनस्य चानर्थफलत्वादिति सूत्रार्थः । अत्र स्मृतिं चाह ।। भिन्धीति ।। शृणीहि जहि । भिन्द्धिविध्द्य शृणीहीत्येवंरूपेषूपासनेषु सर्वशो नाधिकारसाम्यं भवेत् । एतदुपासनं सर्वाधिकारिसमं न भवेदित्यर्थः कुतः । यत्यादीनां तेषूपासनेष्वयोग्यत्वात् । कस्मात् । एतदुपासनफलानां यत्यादिफलाद्विलक्षणत्वात् । अयोग्योपासनाच्चाऽनर्थादिप्राप्तेरित्यर्थः । प्राणस्त्वेत्यादिवचनान्यन्याधिकारिविषयाणीति ज्ञातव्यम् । अतो वेधादीनां सर्वोपास्यत्वाभावान्नाभिहितनियमो भज्यत इति सिद्धम् ।। २६ ।।
 
भावदीपः
ॐ वेधाद्यर्थभेदात् ॐ ।। २६ ।। सर्वोपसंहार्यत्वनिरासादिति ।। सम्भृतिनयपूर्वपक्षन्यायेन तथात्वशङ्कायां तत्रत्यसिद्धान्तन्यायेनैव तथात्वनिरसनमित्यर्थः । न च तर्हीदं व्यर्थमभ्यधिकाशङ्कयाऽस्य प्रवृत्तेः । न चैवं तदानन्तर्यमस्य शङ्क्यम् । पूर्वत्र सर्वगुणोपसंहाराधिकारिणोऽभावेन तस्य तथोपसंहारस्य विहितत्वादिना कार्यत्वे सिद्धे तर्हि भेदनाद्युपसंहारोऽपि विहितत्वात्कार्य एवेति शङ्काभिप्रायेण वा पूर्वत्र सर्वेषां यथायोग्यं सर्वतस्तदुपसंहारोक्तौ तर्हि वेधाद्यपि विहितत्वाद्योग्यमेवेत्युपसंहार्यमिति शङ्काशयेन वा पूर्वानन्तर्योपपत्तेः ।। प्रागुक्तेति ।। चतुर्गुणनियमेत्यर्थः । अग्ने विष्णो । मर्मन् मर्मणि ।शृणीहि हिंसय भिन्धि विध्य शृणीहीति स्मृत्यनुसारात् श्रुतिक्रमो ध्येयः । सम्भृतिनयोक्तन्यायमाह ।। तस्य चेति ।। फलस्योपासनानुकारित्वादिति भावः । तेनागतार्थत्वाय विशेषहेतुमाह ।। प्राणस्त्वेति ।। प्राणो मुख्यप्राणो भगवांश्च त्वां हास्यति । प्राणविहीनो भवेत्येनं प्राणोपासकनिन्दकं ब्रूयात्प्रतिवदेत्प्राणोपासक इति । प्राणोपासकस्यात्मनिन्दकानिष्टकरवचनस्यैतरेयके विहितत्वात्स्मृतौ च साक्षाद्धननस्य विधानाच्च तत्फलहेतूपासनमवश्यं कार्यमित्यर्थः । ‘‘अग्निदो गरदश्चैव शस्त्रपाणिर्धनापहः । क्षेत्रदारापहारी च षडेते आततायिनः’’ इत्युक्तलक्षणमाततायिनमित्यर्थः । एतेन न हिंस्यादिति वचननिषिद्धहिंसाफलकमुपासनं श्येनयागादेरिवानर्थहेतुत्वादकर्तव्यमेवेति निरस्तम् । तस्य विहितेतरपरत्वेन निषिद्धफलकत्वाभावात् । अपहायापवादविषयमुत्सर्गस्य प्रवृत्तेः । एतेनैवानन्दाद्यास्तु सर्वेषामन्यथानर्थकृदित्यादिविरोधोऽपि प्रत्युक्तः । विहितेतरसम्भृत्यादि गुणोपासनानिषेधपरत्वोपपत्तेरिति भावः ।
फलोक्त्योपसंहरति ।। अत इति ।। अपेक्षितत्वाद्विहितत्वाच्च दुर्जनवेधादेरित्यर्थः । वेधादीनां भगवदीयानामित्यर्थः । अन्यथाऽपेक्षितफलाप्राप्तेरिति भावः ।। सूत्रे वेधादीति व्यस्तं समस्तं चेत्युपेत्य व्यस्तपक्षे स्मृत्यनुरोधेन प्रतिज्ञाहेतू व्यनक्ति ।। न वेधादीनामिति ।। नञो मण्डूकप्लुत्त्यानुकर्ष इति भावः । कुतो यत्यनुपास्यत्वमित्यतः समस्तपक्षार्थमाह ।। वेधेति ।। वेधाद्यर्थस्येत्यस्यार्थो वेधाद्युपासनफलस्य हिंसाया इति । भेदादित्यस्य विलक्षणत्वादिति । योग्यतालब्धस्य प्रतियोगिन उक्तितर्यत्यादियोग्यफलादिति । तावता यत्यनुपास्यत्वं कुत इत्यतोऽयोग्येत्यादिस्मृतिशेषोक्तदिशा भावार्थमाह ।। अयोग्येति ।। स्वयोग्यफलविलक्षणफलहेतूपासनस्येत्यर्थः ।। स्मृतिं व्याचष्टे ।। शृणीहीति ।। कस्मादिति ।। अयोग्यत्वं कुत इत्यर्थः । प्रागुक्तश्रुतिस्मृत्योर्गतिमाह ।। प्राण इति ।। अन्येति ।। यत्यन्येत्यर्थः । ‘‘विष्णुना वंशभूतेन सहितं वायुना सह ।। न शक्नोषीति मामात्थ हास्यतस्त्वामतो हि तौ ।। ज्ञानसामर्थ्यवानित्थं ब्रूयाद्देवादिरुत्तम इत्याद्यैतरेयभाष्यस्मृतेरिति भावः । स्मृतिरपि क्षत्रियपरेत्यर्थः । एतेन वेधादेर्यत्यनुपास्यत्वे तदुपासनं निरधिकारिकमिति निरस्तम् । देवगन्धर्वाद्यधिकारिकत्वोपपत्तेः । अत एव प्राक् भृतिव्याप्त्यादय इत्युक्तिरिति भावः ।। अत इति ।। फलभेदेन यत्याद्यनुपास्यत्वादित्यर्थः । यत्तु नीलवर्णषट्कोणमण्डलमध्यस्थेत्यादि । तत्तु प्रद्युम्नसङ्कर्षणकर्तृकपापपुरुषशोषणदाहप्रार्थनमेव । न ध्यानमिति यत्याद्यधिकारिकमपि न दोषावहम् । मुनीनां रामकर्तृकरक्षोवधप्रार्थनमिवेत्याहुः ।। २६ ।।
 
१७. हान्यधिकरणम्
मुक्तस्योपासना कर्तव्या न वेत्यतो ब्रवीति —
।। ॐ हानौ तूपायनशब्दशेषत्वात्कुशाछन्दस्तुत्युपगानवत्तदुक्तम् ॐ ।। २७ ।।
नियतस्वाध्यायानन्तरं स्वेच्छया कुशाग्रहणस्तुत्युपगानवदेव मोक्ष उपासनादिः । ‘ब्रह्मविदाप्नोति परमि’ (तै. उ. ३/१०) ति मोक्षवाक्यशेषत्वादितरेषाम् ।। तच्चोक्तम्— ‘एतत्सामगायन्नास्त’ (तै. उ. ३/१०) इत्यादि । ब्रह्मतर्के च
‘मुक्ता अपि हि कुर्वन्ति स्वेच्छयोपासनं हरेः ।
 नियमानन्तरं विप्राः कुशाद्यैरप्यधीयत’ इति ।।
‘कृष्णो मुक्तैरिज्यते वीतमोहौरि’ति च भारते ।। २७ ।।
 
तत्त्वप्रकाशिका
अत्र ब्रह्मज्ञानसाधनोपासनस्य मुक्तावप्यनुवृत्तिसमर्थनादस्ति शास्त्रादिसङ्गतिः । मुक्तावुपासनसिद्धौ तस्य प्रागतिशयेन कर्तव्यतासिद्धेस्तत्समर्थनीयम् । तत्र विषयसंशयौ दर्शयति ।। मुक्तस्येति ।। प्रकृतोपासना विषयः । मुक्तेन क्रियते न वेति सन्देहः । प्राप्तफलत्वं क्रियान्तरश्रुतिश्च सन्देहबीजमिति भावः । मुक्तस्येत्यनेनैव पूर्वपक्षोऽपि सूच्यते । न मुक्तेनोपासना क्रियते । तथा हि । किं मुक्तस्योपासना कर्तव्या न वा । नोभावपि कल्पौ । फलप्राप्तिप्रसङ्गात् । तथा चापूर्णताप्रसक्तेः । आद्ये विधिबद्धत्वेन मुक्तेः संसारसमानधर्मतापत्तेश्च । द्वितीये अविहितत्वादेव करणं च नोपपद्यते । अतः सोपाधिकमेवोपासनमिति भक्तिर्व्यर्थेति भावः । सिद्धान्तयत्सूत्रमवतार्य व्याचष्टे ।। अत इति ।। अस्त्येव मोक्षे भगवदुपासना । न च विधिबद्धत्वेन संसारसमानधर्मत्वं मुक्तेः । विनाऽपि विधिं स्वेच्छयोपासनाभ्युपगमात् । न चैवं तत्करणस्यानुपपत्तिः । नियतब्रह्मयज्ञानन्तरमपि कुशैराच्छन्देन स्वेच्छयैव द्विजन्मनां मन्त्रसामाध्ययनादिदर्शनादिति भावः । अस्ति चेदुपासनं मुक्तानां तत्कुतः स्वेच्छया, विधित एव किं न स्यादित्य आह ।। ब्रह्मेति ।। न मुक्तस्योपासनं विधिनिबन्धनम् । सर्वोपासनाविधीनां मोक्षवाक्यशेषत्वात् । ब्रह्मज्ञानेन मोक्ष इत्युक्ते तत्कथं भवेदित्यपेक्षायां तादर्थ्येन उपासनाविधयः प्रवृत्ताः । मोक्षसिद्ध्यर्थं प्रवृत्ता विधयः कथं मुक्तविषया भवेयुरिति भावः । भवेदियं चिन्ता यदि मुक्तस्योपासनमेव स्यात्तदेव कुत इत्यत आह ।। तच्चेति ।। तच्चोपासनं स्वेच्छयेत्यत्र स्मृतिमाह ।। ब्रह्मतर्के चेति ।। किं च मुक्तानां यज्ञादिकर्माप्यास्ति किमुतोपासनमिति भावेनाह ।। कृष्ण इति ।। २७ ।।
         
भावदीपः
ॐ हानौ तूपायनशब्दशेषत्वात्कुशाच्छन्दस्तुत्युपगानवत्तदुक्तं ॐ ।। समर्थनादिति ।। वैफल्यादिना भावशङ्कायां श्रुतिस्मृतिबलेन संस्काराख्यकारणसत्वयुक्त्या च समर्थनादित्यर्थः । तस्य कृत्यमाह ।। मुक्ताविति ।। एतेन पूर्वत्रोत्तमाधममध्यमानामुपास्यगुणा निर्णीताः । अधुना तूपासनं सर्वैरवश्यं कर्तव्यमिति कैमुत्यन्यायेनोपपाद्यत इत्यवान्तरसङ्गतिरप्यस्य सूचिता ।। प्रकृतेति ।। यदर्थं गुणोपसंहारो निर्णीतः । यस्याश्च समान इति सूत्रे स्वसदृशफलकत्वमुक्तं सोपासनाविषय इत्यर्थः ।। क्रियान्तरेति ।। जक्षन् क्रीडन्नित्यादिक्रियान्तरश्रुतिरित्यर्थः । न चैवं मुक्तस्योपासनाऽस्ति न वेति वा, मुक्तेन क्रियते न वेति वा भाषणं स्यादित्यत आह ।। मुक्तस्येत्यनेनैवेति ।। इत्यादिवाक्येनैवेत्यर्थः । भाष्यं चात्यर्थविस्तरमित्युक्तेरिति भावः । भाष्यसूचितप्रतिज्ञामाह ।। न मुक्तेनेति ।। कुत इत्यतो हेतुं वक्तुं भाष्यं प्रश्नपरतया व्याचष्टे ।। किं मुक्तस्येति ।। विधिबलात्क्रियते विध्यभावेऽपि वा क्रियत इति कोट्योरर्थः । भाष्ये शेषमाह ।। नोभावपीति ।। तथा च कोटिद्वयासम्भवान्न मुक्तेनोपासनं क्रियत इत्यर्थः । कुतः कोटिद्वयासम्भवो येन मुक्तस्योपासनं स स्यादित्यतः मुक्तावुपासनाभावे फलादिकमपि स्यादित्यतिप्रसङ्ग इन्यन्यत्रोक्तं हेतुमाह ।। फलप्राप्तीति ।। आद्ये विहितस्य फलव्याप्तत्वान्नित्यकर्मणोऽप्यफलत्वाभावात् । द्वितीये प्रयोजनमनुद्दिश्येति न्यायादिति भावः । एतेन विध्युपाधिना वा तदभावेन वा मुक्तस्योपासनाभावे फलं स्यादिति न्यायविवरणवाक्यार्थो दर्शितः । इष्टापत्तिनिरासाय फलादिकमित्यत्रादिपदार्थं व्यनक्ति ।। तथा चेति ।। ब्रह्म वेद ब्रह्मैव भवतीत्यादिनोक्तपूर्णत्वव्याघात इत्यर्थः ।
‘इत्यतिप्रसङ्ग’ इत्यन्यत्रोक्तातिप्रसङ्गं सौत्रदृष्टान्तभागव्यावर्त्यं क्रमेण व्यनक्ति ।। आद्य इति ।। द्वितीय इति च ।। करणं च नोपपद्यत इति ।। कृतिरपि न युक्तेत्यर्थः । न केवलमपूर्णतापत्तिरिति चार्थः । तेन भोजनादिवदविहितस्यापि करणं युक्तमिति निरस्तम् । तत्र तृप्तिरूपफलवदिह फलभावेऽपूर्णतापत्तेरुक्तत्वादिति भावः । एवं भाष्यन्यायविवरणवाक्ये संयोज्य पूर्वपक्षयित्वा फलोक्त्योपसंहरति ।। अत इति ।। अविहितस्य निष्फलस्य च करणानुपपत्तेर्विधिफलोभयोपाधिकमेवोपासनमिति भक्तिपादोक्तमाहात्म्यज्ञानपूर्वकस्नेहरूपा भगवद्भक्तिर्व्यर्था । विध्यादिज्ञानादेव विहितानुष्ठानसम्भवादित्यर्थः । केचित्तु सोपाधिकमित्यस्य फलोपाधिकमित्यर्थ इत्याहुः । अन्ये तु संसारोपाधिकमित्यर्थ इत्याहुः ।। मोक्ष उपासनादीति प्रतिज्ञांशं व्याचष्टे ।। अस्त्येवेति ।। छन्दत इत्याकर्षणाद्वा दृष्टान्तोक्तिलब्धं वा हेतुं व्यावर्त्यपूर्वमाह ।। न चेति ।। एतेन स्वेच्छयेत्यस्योपासनादीत्यत्राप्यन्वयः सूचितः । नियतेत्यादिभाष्यं व्यावर्त्यपूर्वं व्यनक्ति ।। न चैवमिति ।। स्तुत्युपगानशब्दार्थो मन्त्रसामाध्ययनेति । उपगानसाम्ना स्तुतिरन्यैरिति तत्वप्रदीपे । ब्रह्मविदित्यादिभाष्यं शङ्कानिर्वतकतयोपयोगं वदन् व्याचष्टे ।। अस्ति चेदित्यादिना ।। साध्यमध्याहृत्याह ।। नेति ।। तादर्थ्येनेति ।। आत्मा वा ओ द्रष्टव्य इत्यादिदर्शनानुवादेन श्रोतव्य इत्यादिविधानादिति भावः ।। ब्रह्मतर्के चेतीति ।। तत्र कुशाद्यैरित्यादिशब्देन प्राङ्मुखत्वादिग्राह्यमित्युक्तं तत्वप्रदीपे । कृष्ण इत्यादेरसाङ्गत्यं निराह ।। किं चेति ।। एतेनोपासनादीति भाष्यस्थादिपदार्थो विवृतः ।। २७ ।।
 
१८. मुक्तोपासनाधिकरणम्
।। ॐ साम्पराये तर्तव्याभावात्तथाह्यन्ये ॐ ।। २८ ।।
स्वेच्छये (‘एव’ इत्यधिकः पाठः)त्यङ्गीकर्तव्यम् । मुक्तस्य तीर्णत्वात् । ‘तीर्णो हि तदा सर्वांश्छोकान्हृदयस्य भवती’ (बृ. उ. ६/३/२२)ति ह्यन्ये पठन्ति । वायुप्रोक्ते च—
‘स्थितप्रज्ञत्वमाप्ता ये ज्ञानेन परमात्मनः ।
 ब्रह्मलोकं गतास्सर्वे ब्रह्मणा च परं गताः ।
 तीर्णतर्तव्यभागाश्च स्वेच्छयोपासते परमि’ति ।। २८ ।।
।। इति मुक्तोपासनाधिकरणम्  ।। १७ ।।
 
तत्त्वप्रकाशिका
मास्तु मुक्तस्य विधिनिबन्धनोपासनं तथाऽपि न स्वेच्छया मोक्षे तदा तदा प्राप्तानिष्टपरिहारार्थत्वोपपत्तेः । न हि निष्फलां स्वेच्छयैव प्रवृत्तिं पश्यामः । किं चोपासनाविधीनां मोक्षार्थत्वं मुक्तावनिष्टपरिहारार्थत्वं च किं न स्यादित्याशङ्कां परिहरत्सूत्रमुपन्यस्य व्याचष्टे ।। साम्पराय इति ।। मुक्तस्योपासनं स्वेच्छयैवेत्यङ्गीकारार्थं न त्वनिष्टपरिहारार्थम् । ‘तीर्णो हि’ इति श्रुतेस्तस्य तर्तव्यानिष्टस्यैवाभावात् । फलाभावेऽपि क्रियेश्वरक्रियावदुपपद्यत इति भावः । सर्वहृद्गतस्य विष्णोः शेषभूतो भवतीत्यर्थः । अत्र स्मृतिं चाह ।। वायुप्रोक्ते चेति ।। स्थितप्रज्ञत्वमपरोक्षज्ञानित्वम् । ज्ञानेन परोक्षेण । अतो मुक्तावप्युपासनानुवृत्तेर्निरुपाधिकं तत्संसारे कर्तव्यमेवेति सिद्धम् ।। २८ ।।
 
भावदीपः
ॐ साम्पराये तर्तव्याभावात्तथा ह्यन्ये ॐ ।। प्राप्तानिष्टेति ।। तदा तदा प्राप्तव्यभोगविशेषार्थत्वं तु न शङ्कार्हं सङ्कल्पादेव तच्छतेरिति मुक्तस्य सङ्कल्पादेव तत्प्राप्तेर्वक्ष्यमाणत्वात् । अतः सूत्रादौ तर्तव्याभावादित्येवोक्त्या तद्य्वावर्त्यमेवोक्तम् । ननु गानव्याख्यानादौ शिरोहस्तादिचेष्टावन्निष्फलैवास्तु । ‘‘अङ्गचेष्टा यथा पुंसः काश्चिदुद्देशवर्जिता’’ इत्युक्तेरित्यत आह ।। न हीति ।। प्रवृत्तिमिति ।। आयाससाध्यप्रवृत्तिमित्यर्थः । उपासनं तु चित्तैकाग््य्रादिरूपत्वादायाससाध्यमिति भावः । नन्वेवं तादर्थ्येनोपासनाविधयः प्रवृत्ता इति पूर्वोक्तं मोक्षहेतुज्ञानार्थत्वेनोपासनवाक्यशेषत्वमयुक्तम् । अनिष्टपरिहारार्थत्वे मुक्तविषयत्वस्यापि प्राप्तेरित्यत आह ।। किं चेति ।। एतच्च शङ्काद्वयं सूत्रे तर्तव्याभावोक्त्यैव निरस्तं भवतीति भावेनोक्तम् ।। इत्याशङ्कां परिहरदिति ।। भाष्यं व्याचष्टे ।। मुक्तस्येति ।। हिर्हेतावित्युपेत्याह ।। श्रुतेरिति ।। कथं तर्हि क्रियेत्यतः उपासनायाः संस्काराख्यकारणस्य सत्त्वादिति न्यायविवरणभावमाह ।। ईश्वरक्रियावदिति ।। अङ्गचेष्टा कुशाग्रहरणस्तुत्युपगानादिरादिपदार्थः । चित्तैकाग््य्रादिसाध्यत्वेऽपि स्वाभाविकत्वान्न फलापेक्षेति भावः । श्रौतहृदयशब्दस्य हृद्ययनादिति व्युत्पत्तिमुपेत्यार्थमाह ।। सर्वहृद्गतस्येति ।। अत इति ।। मुक्तोपासनस्येश्वरक्रियावदैच्छिकत्वादित्यर्थः ।। २८ ।।
 
१८. छन्दाधिकरणम्
कर्मापि कुर्वन्ति न वेत्यत आह —
।। ॐ छन्दत उभयाविरोधात् ॐ ।। २९ ।।
स्वेच्छया कुर्वन्ति न वा । बन्धप्रत्यवाययोरभावात् ।। २९ ।।
 
तत्त्वप्रकाशिका
अत्र मुक्तानां भगवत्कर्मणि नियमाभावसाधनादस्ति शास्त्रादिसङ्गतिः । अन्यथा कर्मोपासनयोर्नियमे नोपासनस्य प्रागाधिक्यं सिध्येदतोऽसौ वारणीयः । प्रासङ्गिकत्वान्नाध्यायादिसङ्गतिः । विषयसंशयौ दर्शयति ।। कर्मेति ।। प्रकृता मुक्ता एव विषयः । किमुपासनावन्नियमेन कर्म कुर्वन्ति न वेति सन्देहः । उभयथाऽपि विरोधादर्शनं सन्देहबीजमिति भावः । नियमेन कर्म कुर्वन्तीति पूर्वः पक्षः । कर्मणोऽपि भगवत्पूजारूपत्वात् । तेषां च कर्मकरणशक्तेः सद्भावात् । शक्तिसद्भावेऽपि भगवत्पूजात्मककर्मनियमाभावश्चेदुपासनेऽप्यनियमः स्यादविशेषात् । अतो मुक्तानां कर्मोपासनयोः साम्यात्प्रागपि न कर्मणोऽतिशयेनोपासनं कार्यमिति । सिद्धान्तयत्सूत्रमवतार्य व्याचष्टे ।। आहेति ।। न मुक्तानां कर्मणि नियमः । कर्मकरणशक्तावपि स्वेच्छानुसारेण कदाचित्कर्म कुर्वन्ति कदाचिन्न कुर्वन्ति । कुतः । अवश्यकरणे विधिबन्धाभावात् । अकरणे च प्रत्यवायाभावादिति भावः ।। २९ ।।
 
भावदीपः
ॐ छन्दत उभयाविरोधात् ।। नियमाभावसाधनादिति ।। पूर्वोक्तन्यायेनोपासनवन्नियमशङ्कायां तद्वैषम्योक्त्या नियमाभावसाधनादित्यर्थः । तेन पूर्वसिद्धान्तन्यायेनेह पूर्वपक्षोत्थानादापवादिक्यवान्तरसङ्गतिरपि सूचिता । फलमाह ।। अन्यथेति ।। नोपासनस्येति पदच्छेदः ।। प्रागिति ।। मुक्तेः प्राक्संसारदशायामित्यर्थः ।। प्रासङ्गिकत्वादिति ।। मुक्त्यर्थोपासनस्य मुक्तावप्यनुवृत्त्युक्तौ मुक्त्यर्थकर्मणोऽपि तथात्वस्य बुद्धिस्थत्वादिति भावः ।। नाध्यायादीति ।। अत एव प्राक् भगवत्कर्मणीति शास्त्रसङ्गतिमात्रव्युत्पादनं कृतमिति भावः । एतच्च मुखतो व्युत्पादनमपेक्ष्योक्तम् । फलतस्तु प्रकृतस्य ज्ञानसाधनोपासनस्य प्रागाधिक्यसिध्यर्थत्त्वादध्यायपादयोरप्यस्त्यन्तर्भाव इति ध्येयम् । एतेन मुक्तप्रकृतिचिन्तारूपत्वाच्चतुर्थेऽस्य निवेशः स्यादिति निरस्तम् । भोक्त्रापत्तेरित्यस्येव फलतोऽत्र निवेशोपपत्तेरिति । भाष्ये पूर्वभाष्यान्मुक्तपदमनुवर्त्याह ।। प्रकृता मुक्ता इति ।। अपिपदार्थं व्यनक्ति ।। उपासनावदिति ।। विरोधेति ।। विधिबन्धप्रत्यवाययोरदर्शनमित्यर्थः । कर्मकरणशक्तेरप्यदूरत्वात्तत्संश्रयनियम इत्यन्यत्रोक्तपूर्वपक्षं भाष्यशेषतया योजयंस्तत्संश्रयनियम इति प्रतिज्ञार्थमाह ।। नियमेनेति ।। कृष्णो मुक्तैरिति पूर्वभाष्यलब्धं हेतुमाह ।। कर्मणोऽपीति ।। नन्वर्थी समर्थो विद्वानधिक्रियत इति न्यायान्मुक्तानां सिद्धार्थत्वेनार्थित्वाभावेऽपि सिद्धवैदुष्याणां कुशाच्छन्दस्तुत्युपगानेश्वरक्रियादिवत्स्वेच्छयोपासनावत्कर्मकृतिसम्भवेऽपि सामर्थ्येन भाव्यमित्यतो न्यायविवरणोक्तहेतुमाह ।। तेषां चेति ।। प्राक्तन्याः स्वरूपशक्तेः मुक्तावलोपादिति भावः । कर्मकरणशक्तेरपीत्यपिपदभावमाह ।। शक्तीति ।। एतेन प्रागुक्तहेत्वोरप्रयोजकत्वमुद्ध्रतम् । फलोक्त्योपसंहरति ।। अत इति ।। उपासन इवेश्वरपूजारूपकर्मकरणेऽपि शक्तिसद्भावादिति भावः ।। भाष्यं पूर्वपक्षनिषेधपरतया व्याचष्टे ।। न मुक्तानामिति ।। बन्धेत्यादिभाष्यं व्याचष्टे ।। कुत इत्यादिना ।। ननु विधिबन्धयोरभावे तूष्णीमवस्थानमेव कुतो नेति चोद्यं भगवत्पूजारूपत्वादिति प्रागेव प्रत्युक्तमिति भावः ।। २९ ।।
  
सूत्रभाष्यम्
।। ॐ गतेरर्थवत्त्वमुभयथाऽन्यथाहि विरोधः ॐ ।। ३० ।।
बन्धप्रत्यवायाभावे हि मोक्षस्यार्थवत्त्वम् । अन्यथा मोक्षत्वमेव न स्यात् ।
‘कदाचित्कर्म कुर्वन्ति कदाचिन्नैव कुर्वते ।
 नित्यज्ञानस्वरूपत्वान्नित्यं ध्यायन्ति केशवम् ।
 तीर्णतर्तव्यभागा ये प्राप्तानन्दाः परात्मनः ।
 प्रत्यवायस्य बन्धस्याप्यभावात्स्वेच्छया भवेदि’ति हि ब्रह्माण्डे ।। ३० ।।
 
तत्त्वप्रकाशिका
ननु मुक्तानां विधिबन्धप्रत्यवायाभाव एव कुतो येन कर्मानियमः स्यादित्याशङ्कां परिहरत्सूत्रं पठित्वा व्याचष्टे ।। गतेरिति ।। न मुक्तानां विधिबन्धप्रत्यवायौ विद्येते । विधिबन्धप्रत्यवायाभावेनैव मुक्तेः पुरुषार्थत्वात् । अन्यथा संसारसमानधर्मत्वेन मोक्षत्वविरोधादिति भावः । न च वैलक्षण्यान्तरेण मोक्षत्वोपपत्तिः । संसारसद्भावे तद्वैलक्षण्यस्य व्याहतत्वात् । मुक्तानां कर्मण्यनियमश्चेदुपासनेऽपि तथा स्यादविशेषादित्याशङ्कां परिहर्तुमुक्तार्थे स्मृतिं चाह ।। कदाचिदिति ।। विध्याद्यभावेऽप्यनिष्टनिवृत्त्यर्थमानन्दप्राप्त्यर्थं वा कर्मनियमः किं न स्यादित्यत आह ।। तीर्णेति ।। ३० ।।
  
भावदीपः
ॐ गतेरर्थवत्त्वमुभयथाऽन्यथा हि विरोधः ॐ ।। प्रागुक्तशङ्कानिवर्तकतया भाष्यं व्याचष्टे ।। न मुक्तानामिति ।। एतेनात्र पूर्वस्मादुभयाविरोधपदानुवृत्तिरिति हिर्हेताविति च सूचितम् । हेतोरप्रयोजकत्वनिरासपरभाष्यं व्याचष्टे ।। अन्यथेति ।। विध्यादिभाव इत्यर्थः । हेतूच्छित्तिरेव विपक्षे बाधिकेति भावः । बाधकतर्के आपाद्यस्यान्यथोपपत्त्या व्याप्तिवैकल्यमाशङ्कते ।। न चेति ।। सुखभोक्तृत्वदुःखाभोक्तृत्वादिनेत्यर्थः ।। अविशेषादिति ।। विधिप्रत्यवायशून्यत्वस्येश्वरपूजात्वस्य चोभयत्र तुल्यत्वादित्यर्थः ।। उक्तार्थे स्मृतिं चाहेति ।। कर्म कुर्वन्ति न वेत्यर्थेन केवलमुभयाविरोधरूपा युक्तिरस्ति । स्मृतिं चेति चार्थः । स्मृतौ नित्यज्ञानस्वरूपत्वान्नित्यं ध्यायन्तीत्यनेनोक्तशङ्कापरिहार इति भावः । सद्भक्तिर्भगवद्दृष्टिरूपोपास्तिर्भवति । ‘पूर्वं चिरन्तरनिरन्तरोपास्त्या हि भगवन्तमैक्षन्त पश्चादानन्दस्वरूपिणी सा स्वत एवानुवर्तत’ इति तत्वप्रदीपोक्तं तात्पर्यं ध्येयम् । उक्तं च न्यायविवरणे । उपासानाख्ये कार्ये नित्यकृतिसंस्कारो न तथा कर्मणीति कार्यवैषम्यादिति ।। ३० ।।
 
सूत्रभाष्यम्
।। ॐ उपपन्नस्तल्लक्षणार्थोपलब्धेर्लोकवत् ।। ३१ ।।
उपपन्नश्चैवम्भावः । प्राप्तत्वात्तल्लक्षणस्य फलस्य । यथा लोके विध्यर्थत्वेन विष्णु क्रमणादिकं कृत्वा समाप्तकर्मेच्छया करोति न करोति च ।। ३१ ।।
।। इति छन्दाधिकरणम् ।। १८ ।।
तत्त्वप्रकाशिका
ननु विध्याद्यभावो मुक्तानां कर्मानियमसम्भावनायैव भवति नोपपादनाय । ईश्वरकर्मणि व्यभिचारात् । अतस्तदुपपादकाभावादनुपपन्नोऽसावित्याशङ्कां परिहरत्सूत्रं पठित्वा व्याचष्टे ।। उपपन्न इति ।। कदाचित्कुर्वन्ति न वेत्ययं भावो मुक्तानामुपपन्नश्च । परम्परया कर्मफलस्य मोक्षस्य प्राप्तत्वात् । फलस्य च स्वप्राप्त्यनन्तरं स्वसाधननियमनिवारणलक्षणत्वात् । यथा यागविधिपूर्तिफलसाधनविष्णुक्रमणादिनियमो न पूर्त्यनन्तरमपीति भावः । इदमुक्तं भवति । मुक्ता न कर्मनियमवन्तः । विशेषहेत्वभावे सति प्राप्ततत्फलत्वाद्यजमानवदिति । अतो मुक्तस्य कर्मनियमाभावात् संसारेऽप्युपासनमाधिक्येन कर्तव्यमिति सिद्धम् ।। ३१ ।।
 
भावदीपः
ॐ उपपन्नस्तल्लक्षणार्थोपलब्धेर्लोकवत् ॐ ।। ईश्वरकर्मणीति ।। विध्यादेरभावेऽपि ईश्वरेण नियमेन सृष्ट्यादिकर्मकरणदर्शनाद्व्यभिचार इत्यर्थः ।। अत इति ।। उभयाविरोधस्य केवलं सम्भावकत्वादित्यर्थः ।। उपपादकेति ।। प्रागुक्तस्मृतिस्तु कर्मानियमोक्तिपरैव न तूपपादिका । तत्र युक्त्यनुक्तेरिति भावः ।। असाविति ।। कर्मानियम इत्यर्थः । भाष्यं व्याचष्टे ।। कदाचिदिति ।। न केवलं सम्भावितः किन्तूपपन्नश्च युक्तिसिद्धश्चेत्यर्थः ।। परम्परयेति ।। उत्क्रमिष्यत एवम्भावादित्युक्तदिशा कर्मणा ज्ञानमातनोतीत्यादेर्ज्ञानद्वारेत्यर्थः । तेन विद्यैव त्विति वक्ष्यमाणविरोधः प्रत्यूढः । लक्षणशब्दो निमित्तवाचीति भावः । अयं चार्थः सूत्रादौ तदर्थोऽनुपलब्धेरित्यनुक्त्वा तल्लक्षणार्थेत्युक्त्या कर्मजन्यदर्शनफलस्येति सूचनाल्लब्धः । ईक्ष दर्शनाङ्कनयोरिति धातोरिति ध्येयम् । लक्षणपदप्रयोगभावमाह ।। फलस्य चेति ।। तल्लक्षणार्थप्राप्तेरिति वा लब्धेरिति वा वक्तव्ये ज्ञाने रूढोपलब्धिपदप्रयोगस्तु तदर्थस्य सुखविशेषस्याप्युपलब्धेरनुभूयमानत्वा त्तदर्थमपि न कर्मनियमो मुक्तानामिति सूचयितुम् । अत एव पूर्वस्मृतौ प्राप्तानन्दा इत्युक्तिः । विष्णुक्रमणं नाम विष्णुमुद्दिश्य क्रियमाणकर्मविशेषः ।। विशेषहेत्वभावे सतीति ।। उपास्तौ तु नित्यज्ञानस्वरूपत्वादिविशेषहेतुरस्तीति न तत्कर्तरि व्यभिचारः । नापीश्वरे सृष्ट्यादिकर्तरि व्यभिचारः । न प्रयोजनवत्त्वादित्यत्रोक्तदिशा आप्तकामत्वेऽपि परप्रयोजनार्थत्वदयालुत्वादिविशेषहेतुभावादिति भावः । तथा कृतकर्मणोऽपि लोके विशेषहेतुना पुनः क्रियमाणस्नानाचमनादिकर्मवत्यपि व्यभिचाराभावो ज्ञेयः । न च प्राप्ततत्फलत्वे तृप्तस्य भोजनवत्त्वमिव कर्मकृत्यभाव एव स्यादिति शङ्क्यम् । भगवत्पूजात्वेन पूर्वसंस्कारसत्वाच्चेतरकृतिवैषम्यादिति भावः ।। अत इति ।। भगवत्पूजात्वेऽप्यवश्यकृतौ विध्याद्यभावादित्यर्थः ।। ३१ ।।
१९. अनियमाधिकरणम्
।। ॐ अनियमः सर्वेषामविरोधाच्छब्दानुमानाभ्याम् ॐ ।। ३२ ।।
प्राप्तज्ञानानामपि केषाञ्चिन्मुक्तिप्राप्तिः केषाञ्चिन्न, यथोपसंहारनियम इति न मन्तव्यम् ।
‘सर्वे गुणा ब्रह्मणैव ह्युपास्या नान्यैर्देवैः किमु सर्वैर्मनुष्यैः’
इत्युपसंहारविरोधादन्यत्राविरोधात् । ‘न कश्चिद्ब्रह्मवित्सृतिमनुभवति मुक्तो ह्येव भवति तस्मादाहुः सृतिहेती’ति कौण्डिन्यश्रुतेश्च । यथा केषाञ्चिन्मोक्ष एवमन्येषामित्यनुमानाच्च ।। ३२ ।।
।। इति अनियमाधिकरणम् ।। १९ ।।
  
तत्त्वप्रकाशिका
अत्रेश्वरदर्शनसाधनोपास्तिमतामुत्पन्नज्ञानानां मोक्षानियमसाधनादस्ति शास्त्रादिसङ्गतिः । अन्यथोपासने निःशङ्कप्रवृत्त्यभावप्रसङ्गात्समर्थनीयः । प्रकृतो मोक्ष एव विषयः । किमनियमेन सर्वज्ञानिप्राप्य उत केषाञ्चिदस्ति केषाञ्चिन्नेति सन्देहः । फलद्वैविध्यदर्शनं सन्देहबीजम् । नियम इति पूर्वः पक्षः । ज्ञानिष्वपि केषाञ्चिन्मुक्त्ययोग्यत्वसम्भवात् । अयोग्यानां तत्प्राप्त्ययोगात् । यथा खलूपासकेष्वपि योग्यानामेव सर्वगुणोपसंहारो नायोग्यानामिति नियमः । अतः सर्वेषां ज्ञानिनां मोक्षाभावान्न निःशङ्कोपासनं कर्तव्यमिति । सिद्धान्तयत्सूत्रमुपन्यस्य व्याचष्टे ।। अनियम इति ।। प्राप्तज्ञानानामपि केषाञ्चिन्मोक्षः केषाञ्चिन्नेत्युपासनवन्नियमो नास्ति किं तु सर्वेषामपि प्राप्तज्ञानानामस्ति मोक्षः । उपसंहारे निषेधेन नियमोपपत्तेरत्र पुनस्तदभावेन नियमायोगादिति भावः । निषेधाभावेऽपि साधकाभावान्नियम एवेत्यत आह ।। नेति ।। विप्रतिपन्ना ज्ञानिनो नियतमोक्षाः ज्ञानित्वात् सम्प्रतिपन्नवदिति भावः । न चैतदुपसंहारानुमानसमानयोगक्षेममिति वाच्यम् । बाधकशून्यत्वाच्छतिमूलत्वाच्च । न च केषाञ्चिन्मुक्त्ययोग्यत्वसम्भवान्नियम इति युक्तम् । साधकबाधकभावाभावाभ्यां ज्ञानिनां कस्यापि मोक्षायोग्यताभावावगमात् । अतो ज्ञानिनां मोक्षस्य नियतत्वात् निःशङ्कमुपासनं कर्तव्यमिति सिद्धम् ।। ३२ ।।
 
भावदीपः
ॐ अनियमः सर्वेषामविरोधाच्छब्दानुमानाभ्यां ॐ ।। मोक्षानियमेति ।। पूर्वत्र फलरूपस्य कर्मणोऽनियमोक्तौ फलरूपमुक्तेरपि पुम्भेदेन केषाञ्चिदस्ति केषाञ्चिन्नेत्यनियमः स्यात् । उपसंहारे तथा दर्शनादिति शङ्कायां सर्वेषामपीत्यनियमसाधनादित्यर्थः । तेन पूर्वसङ्गतिरपि सिद्धा ज्ञेया । भाष्ये प्राप्तज्ञानानामित्युक्तेरुत्पन्नज्ञानानामित्युक्तम् । तर्हि ज्ञानपादे निवेशः स्यादित्यत पूर्वांशः । तावत्येवोक्ते सर्वथापि तु त एवेति वक्ष्यमाणविरोधादुत्पन्नज्ञानानामित्यप्युक्तिः ।। प्रकृत इति ।। हानौ त्वित्यादिनेति भावः ।। फलेति ।। फलरूपोपासने नियमः फलरूपे कर्मण्यस्तित्वनास्तित्वरूपोऽनियम इति नियमानियमरूपद्वैविध्यदर्शनमित्यर्थः । भोजनात्तृप्तिफलं सर्वप्राप्यम् । ज्योतिष्टोमादिफलं तु तत्कारियोग्यायोग्यसाधारणसर्वाप्राप्यं दृष्टमिति द्वैविध्यदर्शनमिति वार्थः । केषाञ्चिन्नेत्यन्तप्रतिज्ञाभाष्यार्थमाह ।। नियम इतीति ।। अत एव पूर्वत्र सन्देहे उत नियम इति वाच्ये तद्विवरणेन केषाञ्चिदित्यादिना नियमकोटिरुक्ता । कुत इत्यतोऽयोग्यतारूपविशेषकारणादित्यन्यत्रोक्तहेतुमाह ।। ज्ञानिष्वपीति ।। तृतीयस्कन्धे कामं भवेम वृजिनैर्निरयेषु नष्टाश्चेतोऽलिवद्यर्हि ते पदयो रमेतेत्यादिकुमारोक्तेरिति भावः । यथेत्यादिभाष्यार्थमाह ।। यथा खल्विति ।। इति नियम इति ।। प्राप्तेश्चेत्यत्र तथैवोक्तेरिति भावः । फलोक्त्योपसंहरति ।। अत इति ।। केषाञ्चिन्मुक्त्ययोग्यत्वसम्भवादित्यर्थः ।। प्राग्विवृतमेव भाष्यार्थमनुवदति ।। प्राप्तेति ।। यथेत्यादिभाष्यस्थोपसंहारपदमुपसंहारपूर्वकोपासनपरं सर्वे गुणा इति श्रुत्यनुरोधादिति भावेनोपासनवदित्युक्तम् । भाष्ये नेत्यनन्तरं इति नियम इति शेषं मत्वोक्तम् ।। नियम इति ।। भाष्यार्थं पर्यवसानगत्या सूत्रारूढं करोति ।। किन्त्विति ।। सर्वेषामित्यस्यार्थविवरणं प्राप्तेति । अनियमशब्दार्थोऽस्ति मोक्ष इति । गतेरनियम इति गतिपदानुवृत्तिरिति भावः । सर्व इत्यादिभाष्यभावमाह ।। उपसंहार इति ।। नान्यैरिति निषेधेनेत्यर्थः ।। अत्र पुनरिति ।। सर्वज्ञानिनां मोक्षोऽस्तीत्यत्रेत्यर्थः । यथेत्यादिना लब्धमनुमानं व्यनक्ति ।। विप्रतिपन्ना इति ।। अनुमानस्य पश्चादुक्तेरुपयोगं व्यावर्त्यपूर्वमाह ।। न चैतदिति ।। विप्रतिपन्नाः सर्वोपसंहारवन्तः उपासकत्वात्सम्प्रतिपन्नवदित्यनुमानं यथा नान्यैरित्यादिश्रुतिविरुद्धं निर्मूलं च तथेदमिति न वाच्यमित्यर्थः । बाधकाभावसाधकयोरप्युक्तेरुपयोगं व्यावर्त्यपूर्वमाह ।। न चेति ।। मोक्षायोग्यताभावावगमादिति ।। भागवतवाक्यं तु भक्तेरेवात्यपेक्षणीयत्वपरमिति भावः । फलोक्त्या सूत्रार्थमुपसंहरति ।। अत इति । बाधकाभावसाधकयोर्भावादित्यर्थः ।। ३२ ।।
 
२०. यावदधिकरणम्
।। ॐ यावदधिकारमवस्थितिराधिकारिकाणाम् ॐ ।। ३३ ।।
यथा यथाऽधिकारो विशिष्यते एवं मुक्तावानन्दो विशिष्यते । ‘मनुष्येभ्यो गन्धर्वाणां गन्धर्वेभ्य ऋषीणामृषिभ्यो देवानां देवेभ्य इन्द्रस्य इन्द्राद्रुद्रस्य रुद्राद्ब्रह्मण एष ह्येव शतानन्द’ इति चतुर्वेदशिखायाम् । अध्यात्मे च —
‘ज्ञानं चोपासनं चैव मुक्तावानन्द एव च ।
 यथाधिकारं देवानां भवन्त्येवोत्तरोत्तरमि’ति ।। ३३ ।।

तत्त्वप्रकाशिका
अत्र भगवज्ज्ञानसाधनोपासनाधिकारिणामुपासनेऽधिकारनियमसमर्थनादस्ति शास्त्रादिसङ्गतिः । अन्यथा ‘प्राप्तेश्च’ इत्यादेरनुपपत्तेरसौ समर्थनीयः । प्रकृतोपास्तिमन्तो विषयः । उपासनाधिकारनियतिमन्तो न वेति सन्देहः । पूर्वोक्तिर्लौकिकक्रियायामदृष्टिश्च सन्देहबीजम् । नोपासनावन्तोऽधिकारनियतिमन्त इति पूर्वः पक्षः । उपासनाधिकारनिमये प्रमाणाभावात् । न च मुक्तावानन्दतारतम्यमुपासनाधिकारनियमे प्रमाणमिति वाच्यम् । उपासनादिप्रयत्नतारतम्येनैव तस्योपपत्तेरुपासनाऽधिकारनियमाप्रयोजकत्वात् । अभ्युपगम्य चेदमुच्यते । मुक्तावानन्दतारतम्यमेवानुपपन्नम् । तथात्वे मुक्तानां द्वेषेर्ष्यादिदोषप्रसङ्गात् । न चात्र प्रमाणमस्ति । आनन्दश्रुतिस्तु संसारविषयतयोपपद्यते । अत उपास्त्यधिकारनियमाभावात्प्राप्तेश्च समञ्जसमित्याद्ययुक्तमिति । सिद्धान्तयत्सूत्रमुपन्यस्य व्याचष्टे ।। यावदिति ।। अस्त्येवोपासनाधिकारे नियमो मुक्तावानन्दतारतम्यस्य भावात् । मुक्तावानन्दतारतम्यस्य चोपासनाधिकारनियमानुसारित्वादिति भावः । ननु मुक्तावानन्दतारतम्यमेव कुतो येनोपासनाधिकारनियम इत्यत आह ।। मनुष्येभ्य इति ।। मुक्तावानन्दतारतम्यमुपासनादिप्रयत्नेन सम्भवत्यतो नोपासनाऽधिकारनियमं प्रयोजयतीत्यत आह ।। अध्यात्मे चेति ।। अधिकारनियमेनैव मुक्तावानन्दतारतम्यं नोपासनादिप्रयत्नेनैव तस्याप्युपासनाधिकारनियमानुसारित्वादिति भावः । कथञ्चिदधिकाराधिकयत्ने विघ्नो भवति । ‘अस्वाधिकाराधिको यत्नः प्रायशो नोपपद्यते । कथञ्चिदधिके यत्ने दोषः कश्चित्समापतेत्’ इति वचनात् ।। ३३ ।।
 भावदीपः
ॐ यावदधिकारमवस्थितिराधिकारिकाणां ॐ ।। अधिकारनियमेति ।। अस्यैतावती योग्यताऽस्य त्वेतावतीत्येवं योग्यतानियम इत्यर्थः ।। समर्थनादिति ।। पूर्वत्रोपासनायाः फलानियमे उक्ते यद्यनियमेन ज्ञानिनां मोक्षस्तर्ह्यकिञ्चित्करोऽसौ योग्यताविशेषः स्यात् । तत्प्रयोजकफलतारतम्यस्यान्येनैवोपपत्तेरिति शङ्कायां तन्नियमसमर्थनादित्यर्थः । तेन पूर्वोक्ते तर्कपराहतिशङ्कनात्पूर्वसङ्गतिर्ध्येया । तथैव तत्वदीपोक्तेः ।। अन्यथेति ।। योग्यतानियमासमर्थने सति प्राप्तेश्च समञ्जसमित्यत्रोपसंहारानुपसंहारयोरधिकारिभेदेन सामञ्जस्य सर्वाभेदादित्यत्र फलभेदेन तयोस्तथात्वस्य, आनन्दादय इत्यत्र चतुर्णामेव सर्वोपास्यत्वस्य, प्रियशिरस्त्वाद्यप्राप्तिरित्यादौ प्रियशिरस्त्वादेः सर्वोपास्यत्वाभावस्य चोक्तिर्न स्यात् । तत्सर्वस्याप्यधिकारभेदहेतुकत्वादित्यर्थः । पूर्वोक्तिः प्राप्तेश्चेत्याद्युक्तिरित्यर्थः ।। लौकिकेति ।। भोजनकृष्यादिक्रियायामधिकारनियमस्यादृष्टिरित्यर्थः । प्रयत्नानुसारिणोऽनुक्तावाधिकारिकानन्दादय इति न्यायविवरणोक्तिं प्रमाणाभावोपपादकतया योजयति ।। प्रमाणाभावादित्यादिना ।। आद्यसूत्रव्यावर्त्यचोद्यमन्यत्रोक्तं प्रपञ्च्य द्वितीयसूत्रव्यावर्त्यचोद्यमाह ।। अभ्युपगम्य चेदमिति ।। मुक्तौ तारतम्यमभ्युपगम्य प्रयत्नेनान्यथासिद्धत्वमुच्यत इत्यर्थः । प्रमाणसिद्धार्थे बाधकमकिञ्चित्करं स्वयमेवाभासीकरिष्यतीत्यत आह ।। न चात्रेति ।। मुक्तनामानन्दादितारतम्ये प्रमाणं च नास्ति न केवलं बाधकमस्तीत्येवेति चार्थः ।
ननु भक्तिपाद एव वृद्धिह्रासभाक्त्वमिति नये गुणसूत्रे दर्शनाच्चेत्यत्राथात आनन्दस्येति श्रुतिरेव तत्र मानमित्युक्तमित्यतः तदुपमर्दिकाधिकाशङ्कामाह ।। आनन्देति ।। अत इति ।। प्रमाणाभावादित्यर्थः । इत्याद्ययुक्तमिति फलोक्तिः ।। मुक्तौ तारतम्यमेव नेत्येतदग्रे निरसिष्यन्मौक्ततारतम्य प्रमाणकत्वमधिकारनियमस्याह ।। अस्त्येवेति ।। काकस्य कार्ष्ण्याद्धवलः प्रासाद इतिवत् हेतुसाध्ययोर्वैयधिकरण्यनिरासाय यथा यथेत्यादिभाष्यस्य फलितार्थमाह ।। मुक्ताविति ।। एतेनाधिकारिकाणां मोक्षाधिकारिणां मुक्तावानन्दाद्यवस्थितिर्यावदधिकारमधिकारानुसारिणीति सूत्रे भाष्ये च मौक्ततारतम्यस्याधिकारानुसारित्वोक्तेरुपयोगो दर्शितः ।। इत्यत आहेति ।। यद्यप्येषा शङ्का दर्शनाच्चेत्यत्र प्रागेव श्रुत्युक्त्या निरस्ता । मुक्ताविति पदं तत्रेवात्रापि नास्ति । प्रत्युत तद्विरुद्धा च । तथाप्यस्य सङ्क्षेपत्वाद्विस्तरोक्तमत्र ग्राह्यम् । तत्राऽस्पष्टमेतदनुरोधेन स्पष्टयितव्यमिति श्रुत्यन्तरोक्तिरित्यदोषः । स्मृत्युक्तेरुपयोगाय व्यावर्त्यचोद्यमाह ।। मुक्ताविति ।। इत्यत आहेति ।। स्मृतौ यथाधिकारमित्युक्त्या शङ्कानिरास इति भावः । ननु स्मृतौ यथाधिकारमित्युक्तावपि कथं शङ्कानिरासः । युक्तेरनुपन्यासादित्यतोऽधिकारानुसारित्वात्प्रयत्नस्येत्यन्यत्रोक्तं हेतुं भावार्थतया योजयति ।। अधिकारेति ।। न्यायविवरणोक्तमेवाह ।। कथञ्चिदित्यादिना ।। विघ्न इति ।। पृथ्वादेः शततमाश्वमेधादिक्रतुविघ्नदृष्टेरिति भावः ।। दोष इति ।। चन्द्रसुग्रीवविविदमैदादिरेवोदाहरणं ध्येयम् ।। ३३ ।।
       ।
सूत्रभाष्यम्
।। ॐ अक्षरधियां त्वविरोधः सामान्यतद्भावाभ्यामौपसदवत्तदुक्तम् ॐ ।। ३४ ।।
न चासमत्वेन विरोधो भवति । ब्रह्मधीत्वाद्दोषाभावसाम्यादुत्तमेभ्योऽन्येषां भावाच्च । औपसदवच्छिष्यवत्  । उक्तं च तुरश्रुतौ —
‘नानाविधा जीवसङ्घा विमुक्तौ न चैव तेषां ब्रह्मधियां विरोधः ।
 दोषाभावाद्गुरुशिष्यादिभावाल्लोकेऽपि नासौ किमु तेषां विमुक्तेरि’ति ।। ३४ ।।
।। इति यावदधिकाराधिकरणम् ।। २० ।।
  
तत्त्वप्रकाशिका
ननु मुक्तावानन्दतारतम्यमेव नोपपद्यते । असमत्वे मुक्तानां परस्परविरोधप्राप्तेः । लोके तथा दर्शनात् । श्रुतयस्तु संसारिविषया इत्याशङ्कां परिहरत्सूत्रं पठित्वा व्याचष्टे ।। अक्षरेति ।। न मुक्तानामसमत्वेऽपि विरोधः । विरोधे विषयलम्पटत्वमत्सरादिदोषित्वानुपकारित्वानां प्रयोजकत्वात् । न चैतानि मुक्तेषु विद्यन्ते । तेषां ब्रह्मधीत्वान्निर्दोषत्वात्परस्परोपकारित्वाच्चेति भावः । ननु विरोधिष्वसाम्यं विषयलम्पटत्वादि च दृश्यते तत्कथं निश्चिनुमो दोषनिबन्धन एव विरोधो न त्वसाम्यनिमित्त इति तत्राह ।। औपसदवदिति ।। दोषासमत्वयोः क्वचिद्विरोधिषु समावेशेऽपि दोषाणामेव विरोधप्रयोजकत्वनिश्चयो युज्यते । असमयोरपि गुरुशिष्ययोर्दोषाभावेन विरोधाभावदर्शनात् । अन्यथा तत्र व्यभिचार इति भावः । अत्र श्रुतिं चाह ।। उक्तं चेति ।। अत एवानन्दश्रुतेरमुक्तविषयत्ववर्णनं प्रत्युक्तम् । तथा च स्मृतिः । ‘नरादिब्रह्मपर्यन्तं विमुक्तानां शतोच्छ्रयः । अप्यानन्दे मिथोऽप्युक्तस्त्वध्वर्यूणां श्रुतौ पृथक्’’ इति । तस्मादुपासनाधिकारे नियमादुक्तमुपपन्नमिति सिद्धम् ।। ३४ ।।
 
भावदीपः
ॐ अक्षरधियां त्वविरोधः सामान्यतद्भावाभ्यामौपसदवत्तदुक्तं ॐ ।। प्रागुक्तशङ्कामेवानुवदति ।। नन्विति ।। श्रुतयंस्त्विति ।। अत्रोक्ताः प्रागुक्तास्तत्सदृशा अन्याश्चत्यर्थः । स्मृतिस्तु युक्तिविरोधाज्जीवन्मुक्त्यादिपरेति भावः । न चेत्यादिभाष्यं व्याचष्टे ।। न मुक्तानामिति ।। भाष्योक्तहेतूनामप्रयोजकत्वशङ्कानिरासाय विरोधप्रयोजकाभावोपपादकतया व्याचष्टे ।। विरोध इत्यादिना ।। ब्रह्मधीत्वादिति । दोषित्वे तदेव न स्यात् । रागमत्सरादित्यागेन बहुजन्मसु निरन्तरोपासकानामेव ब्रह्मदर्शनोपपत्तेरिति भावः ।। परस्परेति ।। एतेन भाष्ये अन्येषां भावाच्चेत्यत्र ज्ञानादिगुणरूपोपकारस्येति शेषः सूचितः । दृष्टान्तोक्तेरुपयोगं व्यनक्ति ।। नन्वित्यादिना ।। तात्पर्योक्त्या शङ्कां निराह ।। दोषासमत्वयोरिति ।। अत्रेति ।। दोषित्वमेव विरोधे प्रयोजकम् । नत्वसमत्वं व्यभिचारात् । तच्चेह नेत्यविरोध एवेत्यस्मिन्नर्थ इत्यर्थः ।। श्रुतिं चेति ।। न केवलं ब्रह्मधीत्वादियुक्तिरिति चार्थः ।। अत एवेति ।। स्पष्टश्रुतिसमाख्यानाद्वाधकाभावादेव चेत्यर्थः । कस्य कस्य कियानधिकार इत्यत आनन्दश्रुतेर्मुक्तपरत्वाय प्रथमाध्यायबृहद्भाष्योक्तहरिवंशस्पष्टस्मृतिं चाह ।। तथा चेति ।। शतोच्छ्रय इत्यनन्तरं निःशेषदोषहीनानां नित्यानन्दैकभोगि नामित्यर्धस्य प्रकृतानुपयोगादनुक्तिः ।। अध्वर्यूणामिति ।। सैषानन्दस्य मीमांसेति तैत्तिरीयश्रुतावित्यर्थः । फलोक्त्या सूत्रद्वयार्थमुपसंहरति ।। तस्मादिति ।। निर्बाधप्रमाणसिद्धमुक्ततारतम्यस्य प्राक्तनयोग्यतातारतम्यनिमित्तकत्वादित्यर्थः ।। उक्तमिति ।। प्राप्तेश्चेत्यादिनोक्तमित्यर्थः ।। ३४ ।।
     
२१. इयदामननाधिकरणम्
।। ॐ इयदामननात् ॐ ।। ३५ ।।
नामाद्यारभ्य प्राणान्तमुत्तरोत्तरमुत्तमत्वमुक्तम् । न प्राणात्किञ्चिद्भूय उक्तम् । तथाऽपि पूर्ववत्स्यादि(दपी)ति न वाच्यम् । ‘प्राणो वाव सर्वेभ्यो भूयान्न हि प्राणाद्भूयान्प्राणो ह्येव भूयांस्तस्माद्भूयान्नामे’ति कौण्ठरव्यश्रुतेः ।। ३५ ।।
 
तत्त्वप्रकाशिका
अत्र ब्रह्मज्ञानसाधनोपासनाधिकारिणां प्राणावधित्वसमर्थनादस्ति शास्त्रादिसङ्गतिः । निरवधिकत्वे ब्रह्मण एव सर्वगुणोपास्तियोग्यत्वं न स्यादतस्तत्समर्थनीयम् । ये भगवदुपासकाः प्रकृतास्त एव च्छन्दोगश्रुतौ नामादिप्राणपर्यन्तं तारतम्येनोक्ताः प्राणादुत्तमो नोक्तः । त एवोपासनाधिकारिणो विषयः । किं प्राणावसाना न वेति सन्देहः । अनुक्तेरुभयथापि दर्शनं सन्देहबीजम् । नाधिकारिणः प्राणावसाना इति पूर्वःपक्षः । नामादीनां सोत्तरत्वदर्शनात्प्राणादप्युत्तमाधिकारिसाधनसौलभ्यात् प्राणः स्वोत्तमाधिकारियुक्तः । अधिकारित्वान्नामादिवदिति । यद्यपि छन्दोगश्रुतौ नामाद्यारभ्य प्राणान्तमुत्तरोत्तरमाधिक्यमुक्त्वा प्राणादुत्तमो नोक्तः । तथाप्यनुमानेन प्राणादप्युत्तमाङ्गीकारे न दोषः । प्रमाणादनुक्तेर्दुर्बलत्वात् । अतोऽधिकारिणां प्राणावसानत्वाभावाद्धिरण्यगर्भ एव सर्वगुणोपास्तियोग्य इत्ययुक्तमिति । सिद्धान्तयत्सूत्रं पठित्वा व्याचष्टे ।। इयदिति ।। नामादिवत्प्राणादधिकोऽधिकारी न साध्यः । किं त्वियदेवाधिकारिणां प्राणावसानत्वमेव । ‘प्राणो वाव सर्वेभ्यो भूयान्’ इति श्रुतेरिति भावः ।। ३५ ।।
 
भावदीपः
ॐ इयदामननात् ॐ ।। प्राणावधित्वेति ।। प्रागुक्तयोग्यतानियमस्य निरवधिकत्वशङ्कायां सावधिकत्वरूपविशेषचिन्तनात्पूर्वसङ्गतिरिति भावः ।। सर्वगुणेति ।। ‘सर्वे गुणा ब्रह्मणैव ह्युपास्या’ इत्यादिश्रुतिसिद्धमिति भावः ।। प्रकृता इति ।। आधिकारिकाणां मोक्षाधिकारिणामित्यनेन प्रकृता इत्यर्थः ।। छन्दोगेति ।। सप्तमे ।। नामादीति ।। नामवाङ्मनःसङ्कल्पचित्तध्यानविज्ञानबलान्नाप्तेज आकाशस्मराशाप्राणशब्दिताः । ‘उषा स्वाहा च पर्जन्यो मित्रोऽग्निर्वरुणोः विधुः । प्रवहोऽनिरुद्ध इन्द्रोमे रुद्रो वाणी च मारुत’ इत्यनुभाष्योक्तेरुषाप्रभृतिदेवा उत्तरोत्तरमुत्तमत्वेनोक्ता इत्यर्थः । यथा भूतग्रामेत्यादिभाष्यभावमाह ।। नामादीनामिति ।। ननु प्राणादुत्तमानुक्तिविरोधादनुमानाभासोऽयमित्यत उक्तशङ्कानुवादनिरासपरं नामाद्यारभ्येत्यादिभाष्यं विवृणोति ।। यद्यपीति ।। पूर्ववत्स्यादिति भाष्याभिप्रेतहेतुमाह ।। प्रमाणादनुक्तेर्दुर्बलत्वादिति ।। फलोक्त्योपसंहरति ।। अत इति ।। अधिकस्यानुमानसिद्धत्वादित्यर्थः ।। पूर्ववत्स्यादिति न वाच्यमिति भाष्यं सौत्रप्रतिज्ञाभागस्य फलितार्थपरमिति भावेन व्याचष्टे ।। नामादिवदिति ।। प्राणो वावेति ।। यद्यपि श्रुतौ न मुख्यप्राणलिङ्गमस्ति तथाऽपि भाष्यकारोक्तिप्रामाण्यात्पूर्वत्रोत्तरत्र वा श्रुतिशेषे मुख्यवायुलिङ्गमनुमेयमिति वा ब्रह्मपरत्वेऽपि ऐतरेयभाष्योक्तदिशा सर्वत्र वायुपरत्वमप्यस्तीति वाऽभिप्रायः ।। ३५ ।।
      
सूत्रभाष्यम्
।। ॐ अन्तरा भूतग्रामवदिति चेत्तदुक्तम् ॐ ।। ३६ ।।
यथा भूतग्राम एकस्मादेक उत्तमोऽस्त्येव, एवं प्राणादपि परमात्मानमन्तरा विद्यत इति चेन्न । प्राणादुत्तमाभावे प्रमाणमुक्तम् । अन्यत्रोत्तमाभावे न प्रमाणम् । दृश्यते चान्यत्रोत्तमत्वम् ।। ३६ ।।
 
तत्त्वप्रकाशिका
उक्तमाक्षिप्य समादधत्सूत्रं पठित्वाऽऽक्षेपांशं तावद् व्याचष्टे ।। अन्तरेति ।। न प्राणस्य सर्वाधिकार्युत्तमत्वं युक्तम् । भूतसमूहे नामादावेकस्मादेको विशिष्टो दृष्ट एवेति तद्दृष्टान्तेन प्राणादप्युत्तमस्य साधयितुं शक्यत्वात् । न च विष्णोरुत्तमत्वेन सिद्धसाधनम् । परमात्मानं श्रियं च विनोत्तमस्य साध्यत्वात् । यद्येवमपि न प्राणादुत्तमस्तर्हि नामादिभ्योऽप्युत्तमो न स्यादिति भावः । परिहारांशं व्याचष्टे ।। नेति ।। नानुमानेन प्राणादुत्तमः साध्यः । ‘प्राणो वाव सर्वेभ्यो भूयान्’ इति प्राणादुत्तमाभावे प्रमाणस्योक्तत्वेनानुमानस्य बाधितविषयत्वादिति भावः । प्राणादुत्तमाभावे नामादेरप्युत्तमो न स्यादधिकारित्वाविशेषादित्यत आह ।। अन्यत्रेति ।। न केवलमन्यत्रोत्तमाभावे प्रमाणाभावः किं तु ‘वाग्वाव नाम्नो भूयसी’ इत्याद्युत्तमसद्भावे प्रमाणं चास्तीत्याह ।। दृश्यते चेति ।। ३६ ।।
 
भावदीपः
ॐ अन्तरा भूतग्रामवदिति चेत्तदुक्तं ॐ ।। उक्तमाक्षिप्येत्येतद्य्वञ्जयन् फलोक्तिपूर्वं यथेत्यादि चेदित्यन्तभाष्यं व्याचष्टे ।। न प्राणस्येति ।। शक्यत्वादिति ।। प्रागुक्तदिशेति भावः । परमात्मानमन्तरेत्युपलक्षणं मत्त्वाह ।। परमात्मानं श्रियं च विनेति ।। हेतोरप्रयोजकत्वनिरासाय प्राणाद्विशिष्टजीवाभावे दृष्टवैरूप्यमिति न्यायविवरणोक्तं तात्पर्यतो योजयति ।। यद्येवमिति ।। तर्हीति ।। अविशेषादिति भावः ।। प्रमाणं चेति ।। तथा च साधकबाधकभावाभावरूपविशेषभावादधिकारित्त्वाविशेषेऽपि वैरूप्यं न दोषायेति भावः ।। ३६ ।।
   
सूत्रभाष्यम्
।। ॐ अन्यथा भेदानुपपत्तिरिति चेन्नोपदेशवत् ॐ ।। ३७ ।।
प्राणस्य सर्वोत्तमत्वे परमात्मना भेदानुपपत्तिरिति चेन्न । श्रुत्युपदिष्टवदुपपत्तेः । अन्येभ्यः प्राणस्योत्तमत्वं तस्मात्परमात्मनो ह्युपदिष्टम् ।। ३७ ।।
।। इति इयदामननाधिकरणम् ।। २१ ।।
 
तत्त्वप्रकाशिका
उक्तमाक्षिप्य समादधत्सूत्रमुपन्यस्याऽऽक्षेपांशं तावद्व्याचष्टे ।। अन्यथेति ।। यदुदितं प्राणो वाव सर्वेभ्यो भूयानिति श्रुतेः प्राणादुत्तमोऽधिकारी नास्तीति तदयुक्तम् । तथा हि । किमयं सर्वशब्दो निरुपचरितसर्वार्थ उत सङ्कुचितार्थः । नाद्यः । तथा सति प्राणस्य निरुपचरितसर्वोत्तमत्वप्राप्तेः । तथा सति सर्वोत्तमद्वयाऽयोगाद्यः प्राणपरमात्मनोः श्रुत्यादिसिद्धो भेदः सोऽनुपपन्नः स्यात् । नाऽपि द्वितीयः । सर्वशब्दस्य सङ्कुचितार्थत्वे कतिपयाधिकारिव्यतिरिक्तसर्वार्थस्यापि वक्तुं शक्यत्वात् । अतो नैतच्छत्या प्राणादुत्तमाधिकारिणोऽभावः सिध्यतीति भावः । परिहारांशं व्याचष्टे ।। नेति ।। युक्तमेवैतच्छत्या प्राणादुत्तमाधिकार्यभावसाधनम् । सर्वशब्दस्य सङ्कुचितार्थत्वात् । न चोक्तदोषप्राप्तिः । श्रुत्युक्तप्रकारेणैव सङ्कोचोपपत्तेरिति भावः । किं तच्छत्युपदिष्टमित्यत आह ।। अन्येभ्य इति ।। सर्वेभ्यः प्राणस्य तस्माच्च विष्णोरुत्तमत्वं छन्दोगश्रुतावुक्तमतो विष्णुव्यतिरिक्तसर्वार्थत्वं श्रुतेः स्यान्नान्यथेति भावः । अतोऽधिकारिणां प्राणावसानत्वात्स एव सर्वगुणोपास्तियोग्य इति सिद्धम् ।। ३७ ।।
 
भावदीपः
ॐ अन्यथा भेदानुपपत्तिरिति चेन्नोपदेशवत् ॐ ।। उक्तमाक्षिप्येत्येतद्व्यनक्ति ।। यदुदितमिति ।। श्रुत्यादीति ।। आत्मत एष प्राणो जायते । द्वौ प्राणावित्यादिश्रुतिस्मृतिसिद्ध इत्यर्थः । अत इति भेदानुपपत्त्यादिपरामर्शः । पूर्वसूत्रेऽन्तरेत्युक्तावपि तदुक्तमित्यनेनोपात्तश्रुतावुक्तदिशा विकल्पोदयेनान्तरेत्यस्याक्षेपेणेयं शङ्का युक्तेति भावः । भाष्ये नेति भेदानुपपत्तिचोद्यनिषेधे तात्पर्यमाह ।। युक्तमेवेति ।। छन्दोगेति ।। नामादिप्राणान्ततारतम्योक्तिपरप्रागुक्तश्रुतावित्यर्थः ।। अत इति ।। विवक्षितार्थस्य छन्दोगश्रुतावुक्तत्वादित्यर्थः । फलोक्त्या करणार्थमुपसंहरति ।। अत इति ।। प्राणो वावेत्यादिश्रुतिरूपसाधकभावात् द्वितीयतृतीयोक्तबाधकाभावाच्चेत्यर्थः । अत्राद्ये प्रबलश्रुत्युक्तावपि द्वितीये दुर्बलानुमानशङ्का युक्ता । श्रुतेरनुपपन्नार्थकत्वस्य तृतीये शङ्क्यमानत्वेन सावकाशत्वादिति भावः ।। ३७ ।।
  
२२. व्यतिहाराधिकरणम्
नेति चेन्न —
।। ॐ व्यतिहारो विशिंषन्ति हीतरवत् ॐ ।। ३८ ।।
उक्तं प्राणात्परमात्मन उत्तमत्वं पूर्वोक्ताध्याहारेण ‘एष तु वा अतिवदती’ 
(छां. उ. ७/१६)ति विशिंषन्ति हि । यथेतरेषु विशेषणम् ।
‘उत्तमत्वं हि देवानां मुक्तावपि हि मानवात् ।
 तेभ्यः प्राणस्य तस्माच्च नित्यमुक्तस्य वै हरेरि’ति (च) बृहत्तन्त्रे ।। ३८ ।।
।। इति व्यतिहाराधिकरणम् ।। २२ ।।
 
तत्त्वप्रकाशिका
अत्र भगवज्ज्ञानसाधनोपासनाधिकारिणः प्राणात्परमेश्वरस्योत्तमत्वसमर्थनादस्ति शास्त्रादिसङ्गतिः । अन्यथोपासनायोगात्समर्थनीयम् । प्रकृतो विष्णुरेवात्र विषयः । प्राणादुत्तमो न वेति सन्देहः । प्राणस्य हिरण्यगर्भत्वाद्विप्रतिपत्तिः सन्देहबीजम् । पूर्वपक्षयति ।। नेति ।। न विष्णोः प्राणादुत्तमत्वम् । छन्दोगश्रुतौ प्राणस्यैव सर्वोत्तमत्वेनोक्तत्वात् । अथोच्येत । प्राणानन्तरमपि ‘एष तु वा अतिवदति यः सत्येनातिवदति’ इति सत्यपदेनोदितस्य विष्णोराधिक्यमुच्यत इति । मैवम् । ‘अस्ति भगवः प्राणाद्भूय इति प्राणाद्वाव भूयोऽस्तीति तन्मे भवान्ब्रवीतु’ इति सत्यं वाव प्राणाद्भूत इति प्रकरणान्तरवत्प्रश्नप्रतिवचनाभावात् । कारणविशेषमन्तरेण प्रकरणभेदकल्पनायोगात् । सत्यपदेन प्राण एवोच्यते । अतः प्राणादुत्तमत्वाभावाद्विष्णोर्न तदुपासनं सर्वैः कार्यमिति भावः । पूर्वपक्षं प्रतिषेधति ।। नेति ।। कुतो नेत्यतः सूत्रं पठित्वा व्याचष्टे ।। व्यतिहार इति ।। श्रुतौ प्राणस्यैव सर्वोत्तमत्वोक्तेर्न विष्णोस्तदुत्तमत्वमिति न युक्तम् । ‘एष तु वा अतिवदति यः सत्येनातिवदति’ इति सत्यपदोदितस्य विष्णोः प्राणादुत्तमत्वस्योक्तत्वात् । प्रश्नाद्यभावात् प्राणविशेषणमेव तदिति न वाच्यम् । प्रश्नाद्यध्याहारस्य कर्तुं शक्यत्वात् । न चाध्याहारकारणाभावादेकप्रकरणत्वमेव युक्तमिति वाच्यम् । ‘स वा एष एवं पश्यन्नेवं मन्वान एवं विजानन्नतिवादी भवति’ इति प्राणवादिनोऽतिशयितवस्तुवादित्वेनातिवादित्वमुक्तम् । ततश्च ‘एष तु वा अतिवदति यः सत्येनातिवदति’ इति सत्याख्यवस्तु वदतोऽप्यतिवादित्वमुच्यते । तत्र प्राणातिवादितः सत्यातिवादी तुशब्देन विशिष्यते । तेन ज्ञायतेऽन्योऽयमन्योऽसाविति । अतः प्रकरणभेदकसद्भावाद्युक्तं प्रश्नाद्यध्याहारेण सत्यस्य प्राणादुत्तमत्वव्याख्यानमिति भावः । ननु कथमेतद्विशेषणं प्रकरणभेदकं येन प्रश्नाद्यध्याहारं प्रतिपद्येमहीत्यत आह ।। यथेति ।। यथा ‘खलु वाग्वाव नाम्नो भूयसी’’ इत्यादिविशेषणं प्रकरणभेदकं वाचो नामाधिक्यवाचकत्वात्तथैतदपि भेदकं भवत्येव । यः सत्यं वदति स तु प्राणातिवादिनोऽपि विशेषेणातिशयितं वस्तु वक्तीति प्राणात्सत्यस्याधिक्यवाचकत्वादिति भावः । अत्र स्मृतिं चाऽऽह ।। उत्तमत्वमिति ।। अतो विष्णोः प्राणादुत्तमत्वाद्युक्तं तदुपासनमिति सिद्धम् ।। ३८ ।।
     
भावदीपः
ॐ व्यतिहारो विशिंषन्ति हीतरवत् ॐ ।। प्राणादिति ।। उपदेशवदिति पूर्वसूत्रखण्डे प्राणाद्विष्णोरुत्तमत्वं श्रुत्युपदिष्टतयाऽभिमतं तन्नेति शङ्कायां तत्समर्थनादित्यर्थः । तेन पूर्वेणाक्षेपिकी सङ्गतिरप्यस्य सिद्धा ज्ञेया । उपासकचिन्तानन्तरमुपास्यचिन्तनाद्वा पूर्वसङ्गतिर्ध्येया । अत्र प्राणादित्यादिनैव पूर्तावधिकारिण इत्यन्तोक्तिः शास्त्रादिसङ्गत्युपपादनाय । फलमाह ।। अन्यथेति ।। प्राणाद्विष्णोरुत्तमत्वासमर्थने प्राणस्यैव सर्वोत्तमत्वप्राप्तावन्यस्योपास्यस्याभावात्प्राणस्य च स्वयं बद्धत्वेन गौणश्चेदिति सूत्रे न हि गौणात्मनिष्ठस्य मोक्ष इत्युक्तदिशा अन्यमोचकत्वायोगान्मोक्षार्थप्रवृत्तोपासनायोगादित्यर्थः । यद्वा सर्वोत्तमत्वासमर्थने सच्चिदानन्द आत्मेति यत्सर्वसाधारणमुपासनमुक्तं तदयुक्तं स्यात् । स्वामित्वरूपात्मत्वस्याभावादित्यर्थः । क्वचित्तदुपासनायोगादित्येव पाठः ।। प्रकृत इति ।। पूर्वसूत्रादौ भेदप्रतियोगित्वादिनाऽक्षरपदेन प्रकृत इत्यर्थः । यस्योत्तमत्वं वाच्यं स एवेत्येवार्थः ।। हिरण्यगर्भत्वादिति ।। ‘‘वायुरेव यतो ब्रह्मपदं नियमतो व्रजेत् । सहैव जननेऽप्यस्मात्पूर्वं वायोर्जनिं वदेदि’’ति आद्याध्यायबृहद्भाष्योक्तस्मृतेरिति भावः । विप्रतिपत्तिः, वादिविप्रतिपत्तिः । हिरण्यगर्भोत्तमत्त्ववादिन एव प्राणोत्तमत्त्ववादिन इति भावः । एतेनात्र तारतम्योक्तिपरश्रुतौ श्रीतत्त्वानुक्तेर्गतेर्वक्ष्यमाणत्त्वेऽपि हिरण्यगर्भानुक्तिः कुत इति चोद्यानवकाशः । प्राणोक्त्यैव तदुक्तेः । तदागमस्य स्मृतिनयादौ निरासेऽपि श्रुत्यवष्टम्भेन विप्रतिपत्तिरित्यर्थः । सर्वश्रुतीनां विष्णूत्कर्ष एव गतिसामान्यस्य सञ्ज्ञामूर्तिक्लृप्तिस्तु त्रिवृत्कुर्वत इत्यादौ द्वितीयादावेव सिद्धत्वेऽप्यधिकाशङ्कयाऽस्योत्थानमिति ध्येयम् । काङ्क्षितानुवृत्त्या नेति चेदिति शङ्काभाष्यं व्याचष्टे ।। न विष्णोरिति ।। कुत इत्यतः प्राणस्यैवोन्नतिप्रतीतेरित्यन्यत्रोक्तं हेतुं व्यञ्जयन्नाह ।। छन्दोगेति ।। अस्ति भगवः प्राणाद्भूय इति प्रश्नाद्यभावादित्यन्यत्रोक्तमेव हेतुं शङ्कानिवर्तकतयाह ।। अस्ति भगव इति ।। प्रकरणान्तरवदिति ।। नामवागादिपूर्वप्रकरणेष्विवेत्यर्थः । सञ्ज्ञाभेद एव प्रकरणभेदकल्पकोऽस्त्वित्यत आह ।। कारणविशेषमित्यादि ।। अत इति ।। छन्दोगश्रुतौ तथा प्रतीतेरित्यर्थः ।। तदुपासनमिति ।। आनन्दादय इत्यत्रोक्तात्मत्वशब्दितसर्वोत्तमत्वोपासनमित्यर्थः ।। सम्बन्धभाष्यस्थनञोऽर्थमाह ।। इति न युक्तमिति ।। कुत इत्यतः प्राणात्परमात्मन उत्तमत्वमिति भाष्यार्थहेतुतया व्यनक्ति ।। एष त्विति ।। प्रश्नाद्यध्याहारेणेति भाष्यस्य व्यावर्त्यपूर्वमर्थमाह ।। प्रश्नेत्यादिना ।। व्यावर्त्यपूर्वं एष त्विति भाष्यं व्याचष्टे ।। न चेति ।। ततश्चेति ।। ततोऽपि प्राणातिवादित्ववादिनः सकाशादपीत्यर्थः । तत्र प्राणातिवादिन इति पञ्चमी ।। तेनेति ।। सत्यवादिनः तुशब्देन विशेषणकरणेन प्राणोऽन्यः सत्योऽन्य इति ज्ञायते । प्राणसत्ययोर्भेदाभावे तद्वादिनोर्भेदायोगादिति भावः । भाष्यमेवं व्याख्याय व्युत्क्रमेणोपसंहरति ।। अत इति ।। यस्माद्विशिंषन्ति छन्दोगा अत इत्यर्थः । एतेन भाष्यादौ हिर्हेताविति सूचितम् ।। अत्रेति ।। प्राणाद्धरेरुत्तमत्व इत्यर्थः ।। स्मृतिं चेति ।। न केवलं प्रकरणभेदकं विशेषणमिति चार्थः ।। अत इति ।। प्रश्नाद्यध्याहारेण सत्यपदेन विष्णोरुक्तत्वादित्यर्थः । तदुपासनं सर्वोत्तमत्वरूपात्मत्वोपासनमित्यर्थः ।। ३८ ।।
 
२३. सत्याद्यधिकरणम्
कृतिर्निष्ठां विज्ञानमित्यादीनां भेदाद्बहव उत्तमा इति चेन्न —
।। ॐ सैव हि सत्यादयः ॐ ।। ३९ ।।
सत्यादिगुणास्तस्या एव परदेवतायाः स्वरूपभूताः । ब्रह्मतर्के च —
‘नामादिप्राणपर्यन्ताद्यो हि सत्यादिरूपवान् ।
 तस्मै नमो भगवते विष्णवे सर्वजिष्णव’ इति ।।
‘सत्याद्या अहमात्मान्ता यद्गुणास्समुदीरिताः ।
 तस्मै नमो भगवते यस्मादेव विमुच्यत’ इति चाध्यात्मे ।। ३९ ।।
।। इति सत्याद्यधिकरणम् ।। २३ ।।
  
तत्त्वप्रकाशिका
अत्र भगवदापरोक्ष्यसाधनोपासनाधिकारिणः प्राणाद्विष्णोरेवोत्तमत्वसाधनादस्ति शास्त्रादिसङ्गतिः । अनेकेषामुत्तमत्वे प्रागुक्तमयुक्तं स्यादित्येकस्यैवोत्तमत्वं समर्थनीयम् । प्रकृतः प्राण एव विषयः । किं तस्मात्सत्यपदोदितविष्णुरेवोत्तमः किमन्योऽप्यस्तीति सन्देहः । विष्णुरुत्तम इत्युक्तेरुभयथा सम्भवः सन्देहबीजम् । पूर्वपक्षयति ।। कृतिरिति ।। न केवलं प्राणात्सत्यपदोक्तो विष्णुरेवोत्तमोऽपि तु बहवोऽप्युत्तमाः सन्ति । सत्यादप्युपरि विज्ञानमतिश्रद्धानिष्ठाकृतिसुखभूमाहङ्कारात्मनामुक्तत्वात् । न च विज्ञानादीनां सत्येनाभेदान्न बहूनामुत्तमत्वं प्राणादिति वाच्यम् । तेषामभेदोक्त्यादिकारणविशेषं विना प्राणं विहायाभेदग्रहणस्यान्याय्यत्वात् । अतः प्राणादपि बहूनामुत्तमत्वात्तस्य विष्णुं विना सर्वोत्तमत्वं विष्णोर्निरुपचरितसर्वोत्तमत्वं च न युक्तमिति भावः । पूर्वपक्षं प्रतिषेधति ।। नेति ।। तत्र हेत्वाकाङ्क्षायां सूत्रमुपन्यस्य व्याचष्टे ।। सैवेति ।। न प्राणादधिका बहव इति युक्तम् । यस्मात्सत्यादयोऽहङ्कारात्मान्ताः सा ईश्वराख्या परदेवतैव न तु ततो भिन्नाः । न च वाच्यमभेदानुक्तेर्भेद एव तेषामिति । ‘सत्यं भगवो विजिज्ञासे’ इति सत्याख्यस्य भगवतो गुणजिज्ञासायां तद्गुणत्वेन तदविनाभूतज्ञानस्योक्तत्वात् । तथोत्तरत्रापि विज्ञानादिकथनस्याऽसङ्गतत्वादिति भावः । अत्र कृतिनिष्ठाद्यनुसारेण स्त्रीलिङ्गप्रयोगः । अत एव शङ्काभाष्ये विज्ञानस्यादित्वेऽपि कृतिर्निष्ठेत्युक्तम् । अत्रैव हिशब्दसूचितां स्मृतिमाह ।। ब्रह्मतर्के चेति ।। नन्वस्तु भूमान्तानां भगवद्गुणत्वोक्त्याऽभेदो न त्वहङ्कारात्मनोस्तयोरभेदानुक्तेरित्यत आह ।। सत्याद्या इति ।। पूर्ववदभेदानुक्तावप्यहङ्कारात्मनोरस्त्येव भगवत्स्वरूपत्वमित्यत्र हेतुर्यस्मादिति । ‘स वा एष एवं पश्यन्नेवं मन्वान एवं विजानन्नात्मरतिरात्मक्रीड आत्ममिथुन आत्मानन्दः स्वराड् भवति’ इत्यहङ्कारात्मज्ञानान्मोक्षः श्रूयते । मोक्षश्च भगवज्ज्ञानादेव । अतस्तयोस्तत्स्वरूपत्वमिति भावः । किं च ‘स एवाऽधस्तात्’ इत्यादिनोदितं यद्भूम्नः पूर्णत्वं तदेवाहङ्कारात्मनोरुच्यते । ‘अहमेवाधस्तादात्मैवाधस्तात्’ इति तथा श्रुत्यन्तरे सर्वेषामपि पूर्णत्वमुच्यते ‘सत्यं पूर्णम्’ इत्यादिना । अतः सत्यादीनामात्मान्तानां भगवत्स्वरूपत्वेन स एव प्राणादुत्तम इत्युक्तमुपपन्नमिति सिद्धम् ।। ३९ ।।
   
भावदीपः
ॐ सैव हि सत्यादयः ॐ ।। अत्रापि सङ्गत्युपपादनायाधिकारिण इत्यन्तोक्तिः । फलमाह ।। अनेकेषामिति ।। प्रागुक्तमिति ।। तेभ्यः प्राणस्य तस्माच्चेत्यादिना सर्वस्मात्प्राणस्योत्तमत्वं ततो विष्णोर्निरुपचरितमुत्तमत्वं यत्प्रागुक्तं तदयुक्तं स्यादित्यर्थः । एतेन प्रागुक्तप्रमेयसमर्थनात्पूर्वसङ्गतिरपि सूचिता ।। प्रकृत इति ।। विष्णूत्कर्षावधित्वेन सर्वाधिकार्युत्तमत्वेन च प्रकृत इत्यर्थः । बहवोऽप्युत्तमा इति भाष्योक्तप्रतिज्ञार्थमाह ।। न केवलमिति ।। कुत इत्यतः स्वयं हेतुमाह ।। सत्यादपीति ।। विज्ञानं त्वेव विजिज्ञासितव्यं, मतिस्त्वेव विजिज्ञासितव्येत्यादिनोक्तत्वादित्यर्थः । भाष्योक्तहेतुं योजयितुमाह ।। न चेति ।। भाष्योक्तहेतोर्निर्बीजत्वनिरासाय सत्यादीनामभेदानुक्तेरन्यत्वमित्यन्यत्रोक्तबीजं व्यञ्जयन् कृतीत्यादिभाष्यभावार्थमाह ।। तेषामिति ।। विज्ञानादीनामित्यर्थः । भाष्ये कृत्यादित्वेन निर्देशस्य कृत्यमग्रे व्यक्तम् । फलोक्त्योपसंहरति ।। अत इति ।। सत्यादीनामभेदानुक्त्या यतो भेदोऽत इत्यर्थः ।। सूत्रार्थस्य पूर्वपक्षनिषेधहेतुत्वं पूर्वपक्षनिषेधपूर्वं सूत्रार्थोक्त्या व्यनक्ति ।। न प्राणादिति ।। स्त्रीलिङ्गनिर्वाहार्थमुक्तं परदेवतेति तच्छब्दस्य प्रकृतपरामर्शद्योतनायेश्वराख्येति । सर्वेशात्प्राणात्परत्वेनोत्तमत्वेन पूर्वत्र प्रकृतेत्यर्थः । सौत्रैवकारव्यावर्त्यमाह ।। न त्विति ।। भाष्यं व्यावर्त्यशङ्कानिरासपूर्वं व्याचष्टे ।। न च वाच्यमिति ।। भगवो भगवन् हे सनत्कुमार । मतुवसो रु सम्बुद्धौ छन्दसि । जिज्ञासायां नारदस्येति शेषः । यदा वै विजानात्यथ सत्यं वदति नाविजानन् सत्यं वदतीत्यादिश्रुतिशेषार्थः ।। तदविनाभूतेति ।। सूत्रे सेति भाष्ये तस्या एवेति च स्त्रीलिङ्गोक्तौ बीजमाह ।। अत्रेति ।। सूत्रादावित्यर्थः ।। कृतिर्निष्ठेत्युक्तमिति ।। अन्यथा हि छान्दोग्ये सत्यानन्तरं विज्ञानमतिश्रद्धानिष्ठाकृत्यादीनामुक्तेर्विज्ञानं मतिः श्रद्धेत्यादीनामित्युक्तिर्भाष्ये स्यादिति भावः ।
न चैवमपि मतिः श्रद्धानिष्ठाकृतिरित्यादीनामित्युक्तिः स्यादिति शङ्क्यम् । सत्यं पूर्णं कृतिः पूर्णा, निष्ठा पूर्णा, श्रद्धा पूर्णेत्यादिन्यायविवरणोक्तश्रुत्यन्तरानुरोधेन कृतिर्निष्ठेत्यादिनिर्देशात् । पत्यादिशब्देभ्य इति निर्देशवत् । केचित्तु कृतिरित्येकदेशद्वारा प्रकृतिशब्दस्मारणेन प्रकृतिनयोक्ता व्यवहितप्रसवहेतुपरमपुरुषात्सत्यपदार्थादन्यत्वमित्यपि शङ्काव्युदासायेत्याहुः । तत्वप्रदीपे तु ‘‘स्त्रीगुणाः पुङ्गुणाश्चैव नपुंसकगुणास्तथा । यदधीना व्यत्ययः स्याल्लिङ्गानां तत्र सर्वश’’ इति स्मृतेरुपास्यगुणानामत्र प्रकटनीयत्वात्कृत्याद्यपेक्षया स्त्रीलिङ्गोक्तिरित्युक्तम् ।। न त्वहङ्कारेति ।। तत्र भूमानं भगवो विजिज्ञास इति प्रश्नेऽहङ्कारोपदेशाप्रवृत्तेरहङ्कारं ‘भगवो विजिज्ञास’ इति तद्गुणजिज्ञासादेरश्रवणाच्चेति भावः । हेतुत्वं व्यनक्ति ।। स वा एष इति ।। आत्मरतिरित्यत्रात्मशब्दो विष्णुवाची ।। भगवज्ज्ञानादेवेति ।। तमेवं विद्वानमृत इत्यादेरिति भावः । ननु विज्ञानादेः सत्याभेदे विज्ञानं त्वेव विजिज्ञासितव्यं, मतिस्त्वेव विजिज्ञासितव्येत्यादिना उत्तरोत्तरस्य पूर्वपूर्वस्माद्विशेषणम् । अथातोऽहङ्कारादेश, अथात आत्मादेश इति प्रकरणविच्छेदकोक्तिश्च कथं युज्येनान्यथा प्राणात्सत्यस्याऽपि विशेषणं भेदकं न स्यादित्यतः स्मृत्युक्तयुक्तिं व्यक्तीकृत्य सैवेत्येवकारसूचितं छान्दोग्यभाष्योक्तं युक्त्यन्तरं चाऽऽह ।। किञ्चेति ।। तदेवेति ।। एवमप्यहमादेरविष्णुत्वे धर्मोपपत्तेश्चेति भूम्नो विष्णुत्वहेतोर्व्यभिचारः स्यात् । अथात इत्युक्तिस्तु अथशब्दस्य रूपान्तरापेक्षया युज्यतेऽतःशब्दस्तत्प्रसादादिति छान्दोग्यभाष्यदिशा युक्तेति भावः ।। श्रुत्यन्तर इति ।। न्यायविवरणोक्त इत्यर्थः । सर्वेषां सत्याद्यात्मान्तानामित्यर्थः । एवं च सत्यादीनामैक्ये प्रमिते सति यत्तु शब्दादिना विशेषणमुक्तं तत्तु तत्वप्रदीपोक्तदिशा भेदप्रतिनिधिविशेषमात्रेणोपपन्नमिति भावः ।। अत इति ।। पूर्वपूर्वगुणजिज्ञासाया उत्तरोत्तरस्य प्रवृत्तत्वादहमात्मनोर्भगवल्लक्षणवत्त्वाच्चेत्यर्थः । विवृतं चाऽहङ्कारस्य ब्रह्मत्वं न्यायामृते अहमर्थस्यानात्मत्वभङ्गे ।। ३९ ।।
   
 
२४. अथ कामाधिकरणम्
प्रकृतेरपि जन्मादेः संसारप्राप्तेः किमिति नामादिष्वपाठ इत्यत्रोच्यते —
।। ॐ कामादितरत्र तत्र चाऽऽयतनादिभ्यः ॐ ।। ४० ।।
स्वेच्छ््यैव मूलस्थाने स्थिताऽन्यत्राच अवतारान्करोतीश्वरेच्छानुसारेण । ‘सर्वायतना सर्वकाला सर्वेच्छा न सर्वज्ञान बद्धा बन्धिका सैषा प्रकृतिरविकृतिरि’ति वत्सश्रुतेः ।
‘नामादयस्तु बद्धत्वान्मोचकत्वात्परोऽपि च ।
 उभयोरप्यभावेन यथाऽव्यक्तं न तूदितम् ।।
 श्रुतौ तथा जीवपरावुच्येते किञ्चनेतरत् ।
 नोच्यते च तदा तत्त्वद्वयं वै समुदाहृतमि’ति ब्रह्मतर्के ।। ४० ।।
       
तत्त्वप्रकाशिका
अत्र भगवद्दर्शनसाधनोपासने श्रियोऽनधिकारित्वसमर्थनादस्ति शास्त्रादिसङ्गतिः । अन्यथाऽधिकारिणां प्राणावसानत्वासिद्धेस्तत्साधनीयम् । प्राणपरमात्मप्रसङ्गसन्निधापिता श्रीरत्र विषयः । अधिकारिणी न वेति सन्देहः । चेतनद्वैविध्यदर्शनं सन्देहबीजम् । पूर्वपक्षयति ।। प्रकृतेरिति ।। भवत्येव प्रकृतिरधिकारिणी साधुत्वे सति संसारित्वात् । न च तस्याः संसारित्वाभावः । सीतारुक्मिण्यादिरूपायास्तस्या जन्ममरणादिदर्शनात्संसारप्राप्तेः । किं च सा कृतार्था न वा । आद्ये भगवदुपासनं न स्यात् । द्वितीये कथमसंसारित्वं तस्याः । अतः संसारित्वेन प्रकृतेरप्यधिकारोऽस्त्येव । अधिकारित्वे च तस्याः किमिति नामादिष्वपाठः । किं तु तत्पाठोऽध्याहर्तव्य एव । स च भवन्प्राणादुपर्येव भवेत् । तथा च नाधिकारिणां प्राणावसानत्वमिति भावः । सिद्धान्तयत्सूत्रमवतार्य व्याचष्टे ।। अत्रेति ।। न प्रकृतेरधिकारित्वम् । तस्या बद्धत्वाभावात् । न च जन्मादेः संसारित्वप्राप्तिः । जननादेरवतारादित्वेन संसारहेतुत्वाभावात् । न च जन्माद्येव किं न स्यादिति वाच्यम् । जननेऽपि मूलरूपेण भगवत्समीपे स्थितत्वात् । नापीन्द्रादिवत् । स्वेच्छयैव जनने कर्मनिमित्तत्वाभावात् । न च स्वेच्छानुसारित्वे स्वातन्त्र्यम् । ईश्वरेच्छानुसारित्वात् । मूलरूपेण भगवत्समीपे स्थिता स्वेच्छयाऽवतारान्करोतीत्येतत्कुतः । सर्वगतत्वाद्यभिधायकश्रुतेरिति भावः । सर्वमिच्छाधीनं यस्याः सा सर्वेच्छा । अविकृतिरित्यचेतनप्रकृतिं व्यावर्तयति । नन्वेवमसंसारित्वेनाऽनधिकारित्वेऽपि प्रकृतेः कुतो नामादिष्वपाठः । भगवद्भक्ततारतम्यकथनावसरे तदुक्तेरावश्यकत्वात् । अन्यथा तदभावप्रसङ्गादित्यत आह ।। नामादयस्त्विति ।। यथा बद्धमोचकत्वविवक्षयैव नामादीनां परमात्मनश्चोक्तिस्तदुभयाभावेन प्रकृतेरनुक्तिर्न त्वभावात् । तथा बद्धमोचकत्वाभिप्रायेणैव ‘द्वा सुपर्णा’ इत्यादिश्रुतौ जीवेश्वरावुच्येते न त जडम् । तदा तत्त्वद्वयमेवोक्तं ज्ञातव्यं न तु जडाभाव इत्यर्थः ।। ४० ।।
  
भावदीपः
ॐ कामादितरत्र तत्र चायतनादिभ्यः ॐ ।। श्रियोऽनधिकारित्वेति ।। प्राणादिवत्संसारितया अधिकारित्वशङ्कायामिति भावः । तेन प्राणादुपरिश्रुतस्य सर्वस्य सत्यादेर्विष्णुत्वे सिद्धे तर्हि श्रियोऽप्यधिकारितया प्राणादूर्ध्वमध्याहारः स्यादिति शङ्कोत्थानाद्वा मोच्यमोचकचिन्तानन्तरमनुभयरूपस्य श्रीतत्वस्य चिन्तनाद्वा पूर्वसङ्गतिः सूचिता ।। चेतनद्वैविध्येति ।। ईशतदितररूपानधिकार्याधिकारिद्विविधचेतनदर्शनमित्यर्थः । भाष्ये प्राप्तेरित्यनन्तरमधिकारसम्भवादिति शेषं मत्वाऽऽकाङ्क्षामनुरुध्य व्युत्क्रमेण व्याचष्टे ।। भवत्येवेति ।। उपासन इत्यनुकर्षः । मुक्त्ययोग्यानां मुक्तानां च निरासाय साधुत्व इत्यादिविशेषणद्वयम् । जन्मादेरित्यादिपदार्थो मरणेति । जन्ममृतिदुःखेर्ष्यादिदर्शनादित्युपलक्षणम् । ‘‘यतः प्रसूता जगतः प्रसूती’’ ‘‘मम योनिरप्स्वन्तस्समुद्र’’ इत्यादौ श्रवणादित्यपि ध्येयम् । एवमाद्यसूत्रव्यावर्त्यं भाष्योक्तं व्यक्तीकृत्य द्वितीयसूत्रव्यावर्त्यं श्रियोऽप्रयत्नत्वादनुपासनं संसारो वेत्यन्यत्रोक्तं व्यनक्ति ।। किञ्चेति ।। न स्यादिति ।। तथा च यद्यदर्चितमित्यादिवाक्यविरोध इति भावः ।। द्वितीय इति ।। एतेन न्यायविवरणं विकल्पमुखेन योज्यमिति दर्शितम् । किमित्यादिभाष्यं व्याकुर्वन् फलोक्त्योपसंहरति ।। अत इति ।। जन्मादिदर्शनाद्यदर्चितमित्यादावुपासनादर्शनाच्चेत्यर्थः ।। प्राणावसानत्वमिति ।। इयदित्यत्रोक्तमित्यर्थः ।।
भाष्ये श्रियोऽवताराद्युक्तेरुपयोगघटनाय पूर्वपक्षं निराह ।। नेति ।। अवतारादित्वेनेति ।। अवतारतिरोधाननटनवञ्चनादिरूपत्वेनेत्यर्थः । एतेन भाष्येऽवतारानिति बहुवचनमाद्यर्थ इति सूचितम् । उपलक्षणं वा । मूलेत्यादेरुपयोगं व्यनक्ति ।। न च जन्माद्येवेति ।। स्वेच्छयैवेत्यस्योपयोगं वदन्नर्थमाह ।। नापीन्द्रेति ।। यथेन्द्रादेरंशिनो मूलस्थाने स्थितस्यैवांशेन कर्मवशादर्जुनादित्वेन जन्मादिकं तथा किं न स्यादित्यपि नेत्यर्थः । ईश्वरेत्यादेर्व्याख्या न च स्वेच्छेति । श्रुतिस्थपदानामुपयोगायाह ।। मूलेत्यादि ।। इच्छाशब्दमिच्छाधीने लाक्षाणिकं मत्वा सर्वमिच्छाधीनं यस्या इति विग्रहोक्तिः । एतेन सर्वायतनेत्यादिरपि बहुव्रीहिरिति सूचितम् । पदद्वयकृत्यमचेतनेति । 
नन्वियं श्रुतिः प्रकृतिश्च प्रतिज्ञादृष्टान्तेतिनये टीकायामुदाहृत्य ब्रह्मपरत्वेन निर्णीतेति कथमत्र श्रीतत्वपरत्वेनोक्तिरिति चेत्सत्यम् । अथापि ‘‘अस्माकं परमुख्यार्थो भगवानेक एव तु । मुख्यमात्रतया रूढं सर्वमभ्युपगम्यत’’ इत्यानुमानिकपादीयानुभाष्योक्त्यार्थान्तरस्यापि भावाददोषः । एवं तत्र तत्र ज्ञेयम् । श्रुतौ सर्वायतनेत्युक्तावपि सूत्रे श्रुतिसूचनमात्रार्थत्वादायतनादिभ्य इत्येवोक्तम् । स्मृत्यर्थमाह ।। यथेत्यादिना ।। तत्वप्रदीपे तु यथा येन प्रकारेण योजनायामव्यक्तं नैवोदितं श्रुतौ तथा तस्मिन्योजनाप्रकारे प्राणान्तो जीवराशिः सत्यादिगुणकः परश्चैवोच्यते न त्वन्यत् किञ्चिदव्यक्तस्याबद्धत्वेन परतत्वेऽन्तर्भावात्तदा तस्मिन्पक्षे जीवपराख्यं तत्त्वद्वयमेवोक्तमिति प्रकृतछन्दोगश्रुतिव्याख्यानमात्रपरतया स्मृत्यर्थमुक्त्वा तेन प्रकारान्तरेण श्रुतियोजना सूचितेत्युपेत्य सैव हि सत्यादय इत्यस्य सैव लक्ष्मीरेव सत्यादयः सत्यविज्ञानमतिश्रद्धानिष्ठाकृतिसुखान्तास्सर्वे भूमादिस्तु विष्णुरेवेत्यर्थमुक्त्वा सत्यादिगुणकत्वं श्रियोऽपि योजितम् । अत एव सैवेति सूत्रे स्त्रीलिङ्गप्रयोग इत्युक्तम् ।। ४० ।।
 
सूत्रभाष्यम्
।। ॐ आदरादलोपः ॐ ।। ४१ ।।
अबद्धत्वेऽपि भक्तिविशेषादेवोपासनाद्यलोपस्तस्या भवति ।
‘यथा श्रीर्नित्यमुक्ताऽपि प्राप्तकामाऽपि सर्वदा ।
 उपास्ते नित्यशो विष्णुमेवं भक्तो हरेर्भवेदि’ति बृहत्तन्त्रे ।। ४१ ।।
 
तत्त्वप्रकाशिका
ननु रमाया असंसारित्वे कृतकृत्यत्वेन भगवदुपासनाभावः स्यात् । न चाऽसौ युक्तः । ‘यदर्चितं ब्रह्मभवादिभिः सुरैः श्रिया च देव्या मुनिभिश्च सात्वतैः’ । इत्यादिप्रमाणसिद्धत्वादित्याशङ्कां परिहरत्सूत्रं पठित्वा व्याचष्टे ।। आदरादिति ।। प्रकृतेरसंसारित्वेन कृतकृत्यत्वेऽपि भगवदुपासनाभावो न प्रसज्यते । निरुपाधिकभक्त्यतिशयेनोपासनोपपत्तेरिति भावः । ‘आदरो भजनं भक्तिर्बहुमानं च सेवनं’ इत्यभिदानम् । अत्रैव स्मृतिं चाह ।। यथेति ।। अन्योऽपि हरेर्भक्तः । एवं निरुपाधिकभक्त्युपासको भवेदित्यर्थः ।। ४१ ।।
  
भावदीपः
ॐ आदरादलोपः ॐ ।। यदर्चितमिति ।। दशमस्कन्धगतम् । आदिपदेन ‘‘वापीषु विद्रुमतटीष्वमलामृताप्सु प्रेष्यान्विता निजवने तुलसीभिरीशम् । अभ्यर्चती स्वलकमुन्नसमीक्ष्य वक्त्रमुच्छेषितं भगवतेत्यमताङ्ग यच्छ्रीरि’’ त्यादितृतीयस्कन्धस्थवाक्यग्रहः । तस्या इत्येतदर्थं वदन्नेवाबद्धत्वेऽपीत्यादिभाष्यार्थमाह ।। प्रकृतेरिति ।। अलोपपदमाकृष्यार्थमाह ।। भगवदुपासनाभावो नेति ।। भक्तीत्यादिभाष्यं व्याचष्टे ।। निरुपाधिकेति ।। फलाद्युपाधिरहितेत्यर्थः । आदरस्य भक्तित्वे एकादशस्कन्धतात्पर्ये त्रयोदशाध्यायोक्तवाक्यमाह ।। आदर इति ।। अत्रैवेति ।। अबद्धत्वेऽप्युपासनं प्रकृतेरस्तीत्यत्रेत्यर्थः ।। स्मृतिं चेति ।। न केवलमादरादुपपद्यत इति चार्थः । अन्य इति शेषोक्तिः । सर्वसाम्यं निराह ।। एवमिति ।।४१।।
 
सूत्रभाष्यम्
।। ॐ उपस्थितेस्तद्वचनात् ॐ ।। ४२ ।।
अनादिकाले भगवत्सम्बन्धित्वाद्युज्यते च नित्यमुक्तत्वं तस्याः । ‘द्वावेतावनादिनित्यावनादियुक्तौ नित्यमुक्तावनादिकृतौ नित्यकृतौ योऽयं परमो या च प्रकृती रमते ह्यस्यां परमो रमते ह्यस्मिन्प्रकृतिः स्वस्मिन्हि रमते परमो न स्वस्मिन्प्रकृतिरत एनमाहुः परम इती’ति गौपवनश्रुतिवचनात् ।। ४२ ।।
।। इति कामाधिकरणम् ।। २४ ।।
तत्त्वप्रकाशिका
न रमाया नित्यमुक्तत्वं युक्तं कारणाभावात् । न च स्वत एवाऽस्वातन्त्र्यादित्याशङ्कां परिहरत्सूत्रमुपन्यस्य व्याचष्टे ।। उपस्थितेरिति ।। युज्यते नित्यमुक्तत्वं प्रकृतेः । ‘द्वावेतौ’ इति श्रुतेः । अनादिकाले भगवत्सम्बन्धित्वेनाऽतिशयिततत्प्रसादाख्यकारणसद्भावादिति भावः । कृतौ पूर्णौ । अतः प्रकृतेरधिकारित्वाभावाद्युक्तं प्राणावसानत्वमधिकारिणामिति सिद्धम् ।। ४२ ।।
 
भावदीपः
ॐ उपस्थितेस्तद्वचनात् ॐ ।। उपस्थितेरतिप्रियत्वादिति न्यायविवरणमनुरुध्य भाष्यं व्याचष्टे ।। युज्यत इति ।। एतच्च सूत्रे शेषो वा तच्छब्दार्थो वेति ज्ञेयम् । श्रौतकृतशब्दार्थः कृताविति । फलोक्त्या सर्वसूत्रार्थमुपसंहरति ।। अत इति ।। जन्मादेरवतारादितया बद्धत्वाभावाद्भगवदुपस्थित्या तदतिप्रियत्वेन नित्यमुक्तत्वेऽप्यादरादुपासनोपपत्त्या बाधकाभावाच्चेत्यर्थः । अत्र यद्यप्यन्त्यसूत्रस्याद्याभिमतनित्यमुक्तत्वसमर्थनार्थत्वात् द्वितीयस्य नित्यमुक्तत्वहेतुकचोद्यनिरासकतया । तृतीयत्वं च प्राप्तं तथाप्युपस्थितेर्भगवदुपस्थितिनिमित्तकात्तत्प्रीतिविषयत्वाख्यादादरान्नित्यमुक्तत्वमित्यादरपदानुवृत्त्या विशेषार्थलाभायैवं विन्यासः । तथाऽऽद्यसूत्रे तत्र स्थितेत्यनेनावतारोपपादकेनैव भगवदुपस्थितेर्लाभेऽपि तन्निमित्तकभगवत्कर्तृकादरातिशयरूपप्रीतिविषयत्वाच्छ्रियो नित्यमुक्तत्वमिति तत्र स्थितेत्यस्यावतारोपपादकत्वव्यक्तीकरणमन्त इत्याद्यूह्यम् ।। ४२ ।।
  
२५. अथ निर्धारणाधिकरणम्
दर्शनार्थं ह्युपासनम् । तच्च श्रवणादेरेव भवति । अतः किमर्थमित्यत्रोच्यते —
।। ॐ तन्निर्धारणार्थनियमस्तदृष्टेः पृथग्ध्यप्रतिबन्धः फलम् ॐ ।। ४३ ।।
तत्त्वनिश्चयो वेदार्थनियमश्च ब्रह्मदृष्टेः पृथगेव । हिशब्देन ‘आत्मा वा ओ द्रष्टव्यः श्रोतव्यो मन्तव्यो निदिध्यासितव्य’ (बृ. उ. ४/४/५) इति श्रुतिं सूचयति । श्रवणादिफलं चाज्ञानविपर्ययादिदर्शनप्रतिबन्धनिवृत्तिः । ब्रह्मतर्के च —
‘श्रुत्वा मत्वा यथा ध्यात्वा तदज्ञानविपर्ययौ ।
 संशयं च पराणुद्य लभते ब्रह्मदर्शनमि’ति ।। ४३ ।।
।। इति निर्धारणाधिकरणम् ।। २५ ।।
  
तत्त्वप्रकाशिका
अत्र भगवज्ज्ञानसाधनोपासनस्य समस्तस्यापि कर्तव्यतासाधनादस्ति शास्त्रादिसङ्गतिः । अन्यथा समस्तोपास्तिविधानवैयर्थ्यापत्तेः सा समर्थनीया । प्रकृतोपासनमेव विषयः । किं समस्तं कर्तव्यं व्यस्तं वेति सन्देहः । विधेः पक्षद्वयसाधारण्यं सन्देहबीजम् । पूर्वपक्षयति ।। दर्शनार्थमिति ।। व्यस्तमेवोपासनं कर्तव्यम् । तथा हि । उपासनं तावद्भगवद्दर्शनार्थं न तु प्रयोजनान्तरं दृष्टमिष्टं वा । तच्च दर्शनं श्रवणमननाभ्यां भविष्यति किं ध्यानेन । अथोच्येत ज्ञानप्रतिबन्धकस्य दृढत्वाद्द्यानादेव दर्शनमिति । ‘तथा सति ध्यानेनैव दर्शनसम्भवादलं श्रवणादिना । न चोभयसमुच्चयेनैव दर्शनमिति मानमस्ति । न चोभयोरपि कृत्यं पश्यामः । अतः समस्तोपासनस्याकर्तव्यत्वाद्य्वर्थं तद्विधानमिति भावः । सिद्धान्तयत्सूत्रमवतार्य व्याचष्टे ।। अत्रेति ।। कर्तव्यमेव समस्तोपासनं न श्रवणमननमात्रम् । श्रवणादिमात्रेण दर्शनाभावात् । तत्त्वज्ञानं हि श्रवणफलम् । अयमेव वेदार्थो नान्य इति निर्णयस्तु मननफलम् । तदुभयं च ब्रह्मदर्शनात्पृथगेव । अतो ध्यानं दर्शनार्थं कर्तव्यमिति भावः । ननु ध्यानादेव चेद्भगवद्दर्शनं किं तर्हि श्रवणमननाभ्यामित्यत आह ।। हिशब्देनेति ।। ज्ञानार्थं त्रयस्यापि विहितत्वात्सर्वमुपासनं कर्तव्यमिति भावः । ननु श्रौतोऽपि समुच्चयः कथमङ्गीकर्तुं शक्यते । ध्यानादेव दर्शनसम्भवात् । न च ज्ञानोदयोपयोगितया श्रवणादेः कर्तव्यता । श्रवणादेः फलान्तरस्यैवोक्तत्वादित्यत आह ।। श्रवणादीति ।। कर्तव्यमेव समस्तोपासनं श्रवणादेरपि ध्यानफलदर्शनोपयोगित्वात् । तथा हि । भगवद्दर्शनस्य तावदज्ञानसंशयविपर्ययाः प्रतिबन्धकाः । तत्र श्रवणं तत्वज्ञानमुत्पादयदज्ञानं निवर्तयति । मननं च वेदार्थनिर्णयं कुर्वत्संशयविपर्ययौ निवर्तयति । अतः प्रतिबन्धकनिवर्तकतया ज्ञानोपयोगित्वात्समस्तोपासनमपेक्षितमिति भावः । अत्र स्मृतिमाह ।। ब्रह्मतर्के चेति ।। अतः सर्वोपासनस्य कर्तव्यत्वादुक्तं युक्तमिति सिद्धम् ।। ४३ ।।
 
भावदीपः
ॐ तन्निर्धारणार्थनियमस्तद्दृष्टेः पृथग्ध्यप्रतिबन्धः फलम् ॐ ।। समस्तस्येति ।। फलभेदोक्त्येति भावः । तेन पूर्वत्राद्यनये श्रवणमननयोरन्यैस्त्रयोविंशतिनयैर्ध्यानप्रकारध्यानाधिकारनियमध्यातृध्येयानां निरूपणानन्तरमत्र श्रवणादित्रितयस्य फलभेदोक्त्या सर्वस्य कर्तव्यत्वसमर्थनस्यावसर इति वा पूर्वं कृतकृत्यतया फलाभावेऽपि प्रकृतेरादरादुपासनालोपेऽपि अकृतार्थानां समस्तोपासनस्य फलाभावाल्लोप एवेति शङ्कायां फलभेदकथनेनालोपोक्तेर्वा पूर्वसङ्गतिः सूचिता ।। विधानेति ।। श्रोतव्यो मन्तव्य इत्यादिविधानेत्यर्थः । यद्वा श्रवणादिरूपा जिज्ञासा कर्तव्येत्याद्यसूत्रे त्रितयकर्तव्यत्वविधानेत्यर्थः । तस्यैव ह्यधस्तननयैः प्रपञ्चनादिति भावः ।। व्यस्तं वेति ।। एकैकं वा द्वयं वेत्यर्थः ।। विधेरिति ।। श्रोतव्य इत्यादेरित्यर्थः । विकल्पद्योतकवाशब्दो वा समुच्चयार्थचशब्दो वा नास्तीति व्याससमासपक्षद्वयसाधारण्यमित्यर्थः । भाष्ये किमर्थमुपासनमिति ध्यानस्यैव लोपप्रतीतावपि न्यायविवरणे बन्धदाढर्््याच्छ्रवणादेरफलता अन्यथोपासनं विनैव श्रवणादिज्ञानमात्रेण मुक्तिरित्यनिर्धारणस्योक्त्या भाष्येऽपि तथैवाभिप्रेतमिति भावेन ध्यानं कार्यं न वेत्यनुक्त्वा समस्तं व्यस्तं वेत्येव सन्देहं प्रदर्श्य तथैव पूर्वपक्षयति ।। व्यस्तमेवेति ।। श्रवणमनने द्वे एव कार्ये न ध्यानमेव कार्यं न श्रवणमनने श्रवणमननयोरन्यतरदेव वा कार्यमिति त्रेधा प्रतिज्ञार्थः । कुत इत्यतः विवक्षितफलस्य तत्तन्मात्रेणैव लब्ध्याऽधिकस्य व्यर्थत्वादिति भावेनाद्यार्थहेतूपपादकतया भाष्यं व्याचष्टे ।। उपासनं तावदिति ।। दृष्टमिष्टं वेति ।। द्रष्टव्य इति वदन् यस्याश्रवणात्प्रकाशश्च कर्मण्यभ्यासादिति प्रकाशार्थत्वोक्तेश्चेति भावः । प्रजापश्वादिकमपि तत्र तत्रोपासनाफलत्वेन श्रूयत इत्यतः दृष्टं वा न भवतीत्युक्तम् । महाफलहेतूपासनस्याल्पफलार्थत्वायोगेन सिद्धान्तिनानङ्गीकारादिति भावः । द्वितीयार्थे हेतूपपादकत्वे न बन्धदाढर्््याच्छ्रवणादेरफलतेत्यन्यत्रोक्तं व्यनक्ति ।। अथोच्येतेति ।। तथा सतीति ।। तत्प्रतिबन्धदाढर्््ये सतीत्यर्थः । समस्तमिति सिद्धान्तकोटिं निराह ।। न चेति ।। श्रवणादिद्वयस्य ध्यानस्य च समुच्चयेनेत्यर्थः ।। मानमिति ।। निदिध्यासितव्यश्चेति चशब्दादिरूपमित्यर्थः । तृतीयार्थे हेतुं व्यनक्ति ।। न चेति ।। किं चेति चार्थः । द्वयोः श्रवणमननयोरन्यतरेणैव दर्शनसम्भवेऽन्यतरस्य कृत्यं नेत्यर्थः । श्रवणाज्जनलोकादिरित्युक्तफलं त्विष्टं न भवति । दृष्टेरेवेष्टत्वात् । तथैवाध्यानायेत्यत्रोक्तेरिति भावः । फलोक्त्योपसंहरति ।। अत इति ।। व्यस्तादेवाभिमतफलसिद्धेः । समस्तादेव फलसिद्धौ मानाभावाच्चेत्यर्थः । तद्विधानमिति पूर्ववद्य्वाख्येयम् ।।
भाष्यादौ श्रवणादिफलोक्तेः पूर्वपक्ष्युक्तहेतुनिरासोपपादकतयोपयोगं विवक्षुः पूर्वपक्षं निराह ।। कर्तव्यमेवेति ।। न श्रवणमननमात्रं श्रवणमात्रं मननमात्रं ध्यानमात्रं वा नेत्यपि ध्येयम् । श्रवणादिमात्रेणेत्यत्राप्येवं ज्ञेयम् । कुत इत्यतो भिन्नफलकत्वात्त्रयाणामिति भावेन भाष्यं व्याचष्टे ।। तत्त्वेति ।। श्रवणफलमित्यश्रवणशब्देन गुरूपदेशविषयकश्रावणप्रत्यक्षमुच्यते । मननशब्देन च युक्त्यनुसन्धानम् । फलं साक्षात्फलमित्यर्थः । भाष्ये निश्चय इत्युक्तावपि तत्वज्ञानं हि, इत्युक्तिर्द्वितीये निर्णय इत्युक्तिश्च निश्चयपदोक्त्याऽयमेव वेदार्थो नान्य इति, निश्चयस्तत्वनिश्चयपदेनोक्तमिति तदेव मननफलनिर्देशकमिति न ज्ञेयमिति सूचनाय । निश्चय इत्युक्तिस्तु संशयभिन्नत्वमात्रेणेति भावः । तत्त्वेत्युक्त्या सौत्रतच्छब्दः पूर्वत्र इयदामननादित्यादिना प्रकृतपरापरतत्त्वपर इति सूचितम् । तत्वप्रदीपे तु निश्चयपदस्वारस्यानुरोधेन निश्चितप्रामाण्यकं मननफलरूपं ज्ञानं निश्चयपदार्थः । नियमपदेन श्रवणफलमित्युपेत्य व्याख्यातम् । टीका तु श्रवणादिफलं चेत्यादिभाष्यस्वारस्याभिप्रायेति ध्येयम् ।। त्रयस्यापीति ।। समुच्चायकशब्दाभावेऽपि त्रितयविधानान्यथानुपपत्त्या समुच्चयो गम्यते । विकल्पार्थवाशब्दाभावादिति भावः । ‘‘न चैतानि विना कश्चिज्ज्ञानमाप कुतश्चने’’त्यादिस्मृतिसूचनाय ज्ञानार्थमित्युक्तिः । अन्यथा दर्शनार्थमित्यवक्ष्यत् । उक्तशङ्कानिवर्तकहेतूपपादकतया भाष्यं व्याचष्टे ।। कर्तव्यमेवेत्यादिना ।। ज्ञानोपयोगित्वादिति ।। ध्यानस्य साक्षाज्ज्ञानजनकत्वाच्चेत्यपि ध्येयम् ।। अत्रेति ।। श्रवणादेः प्रतिबन्धनिवृत्तिद्वारा अङ्गाङ्गिभावेन दृष्टिहेतुत्वरूपेऽर्थे स्मृतिमाहेत्यर्थः । एतच्चापरोक्षदृशिश्चैव श्रवणान्मननादनु । सम्यङ्निश्चिततत्वस्य निदिध्यासनया भवेदित्यनुभाष्ये निदिध्यासनं ब्रह्मदर्शनसाधनं तत्सिद्धये श्रवणमनने अपि कर्तव्ये इति सुधायां चोक्त्या दृष्टिहेतुध्यानोपकारकतया विवेक्तव्यम् । विवृतमेतन्न्यायामृते तृतीयपरिच्छेदे ।। अत इति ।। श्रुत्युक्तत्वात्तत्वज्ञानतन्निर्णययोर्जनकत्वाच्छ्रवणमननयोरित्यर्थः । अत्र सूत्रपदकृत्यचर्चा तन्त्रदीपिकायां व्यक्ता ।। ४३ ।।
 
सूत्रभाष्यम्
।। ॐ प्रदानवदेव हि तदुक्तम् ॐ ।। ४४ ।।
न च श्रवणादिमात्रेण ब्रह्मदृष्टिर्भवति, किन्तु सेतिकर्तव्येन । यथा गुरुदत्तं तथैव भवति । ‘आचार्यवान्पुरुषो वेदे’ (छां. उ. ६/१४/२)ति ह्युक्तम् ।। ४४ ।।
।। इति प्रदानाधिकरणम् ।। २६ ।।
 
तत्त्वप्रकाशिका
अत्र भगवज्ज्ञानसाधनोपासनेतिकर्तव्यतासाधनादस्ति शास्त्रादिसङ्गतिः । अन्यथा ‘इतरे त्वर्थसामान्यात्’ इत्युक्तमयुक्तं स्यादतस्तत्समर्थनीयम् । प्रकृतं श्रवणाद्येव विषयः । किं यथाकञ्चिदनुष्ठितं ज्ञानसाधनमुत गुरुप्रसादपूर्वकप्रदानयुक्तमिति सन्देहः । कर्तव्यताविधेरुभयथाऽपि पर्यवसानं सन्देहबीजम् । यथाकञ्चिदनुष्ठितं श्रवणादिज्ञानसाधनमिति पूर्वः पक्षः । ‘आत्मा वा ओ द्रष्टव्यः श्रोतव्यो मन्तव्यो निदिध्यासितव्यः’ इति श्रवणादिमात्रस्यैव ज्ञानहेतुत्वावगमात् । मानस्य च गुरुप्रसादाधीनत्वे ज्ञानिनोऽपि मोक्षस्य तदधीनत्वप्रसङ्गश्च । नेदमनिष्टमिति चेन्न । कदाचिद्गुरुकोपेन तदभावप्रसङ्गात् । अन्यथा गुरुकोपवत्तद्वरस्यापि निरर्थकता स्यात् । अभ्युपगमे चानियम इत्युक्तविरोधः स्यात् । अतो ज्ञाने गुर्वपेक्षाभावात्तदुक्तप्रकारेणोपासनमयुक्तमिति । सिद्धान्तयत्सूत्रमुपन्यस्य व्याचष्टे ।। प्रदानवदिति ।। न श्रवणादिमात्रं ज्ञानसाधनं किं तु प्रसादपूर्वकगुरुप्रदानयुक्तमेव गुरुप्रदानानुसारित्वात्फलस्य । न चैवमुक्तवचनविरोधः । गुरुप्रदानं ज्ञानसाधनस्य श्रवणादेरितिकर्तव्यतेत्यभ्युपगमात् । न हि दृढमुष्टिनिपीडनादि पृथक्साधनमुच्यत इति भावः । गुरुप्रदानाधीनत्वं ज्ञानस्य कुत इत्यत आह ।। आचार्यवानिति ।। न चैवमुक्तरीत्या ज्ञानाद्यभावः । तज्ज्ञानमोक्षयोरीश्वरकल्पितत्वात् । न चैवं गुरुशापो विफलः । ज्ञानादिह्रासहेतुत्वात् । उक्तं च । ‘ज्ञानिनो गुरुशापेऽपि नामुक्तिः संसृतेर्भवेत् । आनन्दह्रासदोषेण सैव मुक्तिर्विदुष्यति’ इति । तथा ‘ये ज्ञानविषयाः शापा मुक्तिगाश्चाधिकारिणाम् । कादाचित्कास्ते भवन्ति नैव ते सार्वकालिकाः । तेषां ज्ञानस्य मुक्तेश्च तारतम्यस्य चैव हि । भगवन्नियतत्वात्तु शापादिर्नात्र कारणम्’ इति । अतो गुरुप्रदानस्यावश्यकत्वादुक्तं युक्तमिति सिद्धम् ।। ४४ ।।
  
भावदीपः
ॐ प्रदानवदेव हि तदुक्तं ॐ ।। उपासनेतिकर्तव्यतेति ।। गुरुप्रदानरूपेत्यर्थः । प्रधानचिन्तानन्तरं तदङ्गविचारणाद्वा पूर्वोक्तेन समस्तोपासनकर्तव्यत्वहेतुनैव श्रुतिविहितत्वेन तन्मात्रकर्तव्यत्वपूर्वपक्षकरणाद्वा पूर्वसङ्गतिरपीति भावः ।। इतरे त्विति ।। गुरुप्रदानासमर्थने स्वप्राप्यफलसाम्येन मध्यमगुणा गुरूक्तप्रकारेणोपास्या इति प्रागुक्तमयुक्तमित्यर्थः । यथाकथञ्चित् गुरूपदेशे निलीनतया वा बलाद्वेत्यर्थः ।। प्रदानेति ।। उपदेशयुक्तमित्यर्थः ।। उभयथेति ।। गुरुमुखाच्छ्रोतव्यो मन्तव्य इति विशिष्याश्रवणादिति भावः । श्रवणादिमात्रेण दृष्टिरिति भाष्योक्तप्रतिज्ञामाह ।। यथाकथञ्चिदिति ।। कुत इत्यतः पूर्वत्र हिशब्दोक्तमेव हेतुमाह ।। आत्मा वा अर इति ।। अप्रयोजको हेतुरित्यतो गुर्वधीनत्वे ज्ञानमोक्षयोर्ज्ञानिनोऽपि कदाचिद्गुरुकोपाज्ज्ञानफलाभावेनामुक्तिप्रसङ्गादित्यन्यत्रोक्तं विपक्षे बाधकं व्यनक्ति ।। ज्ञानस्य चेति ।। गुरुकोपस्य वैफल्यमेव कुतो नेत्यत आह ।। अन्यथेति ।। तद्वरस्येति ।। ज्ञानिनो ब्रह्मवस्तुवैभवेन मुक्तिः स्यादित्येवंरूपतद्वरस्येत्यर्थः । अभ्युपगमे चेति ।। मोक्षाभावस्येत्यर्थः ।। अत इति ।। अनुकूलतर्कसनाथेनानुमानेन श्रवणादिमात्रत एव फलसिद्ध्यनुमानादित्यर्थः ।। सौत्रैवकारव्यावर्त्योक्तिपरं न चेत्यादिभाष्यं व्याचष्टे ।। नेति ।। सेतिकर्तव्येनेत्येतत्सूत्रारूढं करोति । ।। प्रसादेति ।। कुत इत्यतो यथेत्यादिभाष्यस्य यथा प्रीत्याऽप्रीत्या वा तथैव तदनुरूपमेव फलमित्यर्थमुपेत्य हेतुमाह ।। गुरुप्रदानेति ।। सम्यगक्षणसम्पन्नो यद्दद्यात्सुप्रसन्नधीः । शिष्याय सत्यं भवतीति नातिप्रसन्नहृदयो यद्दद्याद्गुरुरप्यसौ । न तत्सत्यं भवेत्तस्मादर्चनीयः सदा गुरुरिति च स्मृतेरिति भावः । सेतिकर्तव्येनेत्येवंरूपभाष्योक्तिसूचितयुक्तिं प्रागुक्तशङ्कानिवर्तकत्वेन व्यनक्ति ।। न चैवमित्यादिना ।। श्रोतव्य इत्यादिवचनेत्यर्थः । तावता कथमुक्तशङ्कानिरास इत्यत आह ।। न हीति ।। सोममभिषुणोतीत्यादौ सोमरसस्य दृढमुष्टिनिपीडनसाध्यत्वेऽपि सोमं दृढमुष्ट्या निपीड््येत्यादिरूपेण यथा पृथङ्नोच्यते तेन विना तल्लाभेनाङ्गत्वेनानुक्तिसिद्धत्वात्तथाऽत्रापि गुरुमुखाच्छ्रोतव्य इति पृथगनुक्तावप्यभिमतत्वान्न तद्विरोध इति भावः ।
यद्वा गुरुप्रदानेन विना ज्ञानासिद्धौ श्रवणादिवत्प्राधान्यमेव स्यात्कुतोऽङ्गतेत्यत आह ।। न हीति ।। दृढमुष्टिनिपीडनादिना यागसिद्धावपि तत् सोमवत्प्रधानसाधनं यथा न भवति तथेदमपीत्यर्थः । ज्ञानस्य चेत्यादिनोक्तचोद्यमनूद्य चतुर्थस्कन्धतात्पर्याभिमतहेतूक्त्या निरस्यति ।। न चैवमुक्तेति ।। अन्यथा गुरुकोपवदित्यादिनोक्तमनूद्य निराह ।। न चैवं गुर्विति ।। येन तद्वरोऽपि व्यर्थः स्यादिति भावः । कुत इत्यतो मुक्तिदूषणेनैव गुरुशापस्य कृतार्थत्वादित्यन्यत्रोक्तहेतुं व्यनक्ति ।। ज्ञानादीति ।। मुक्तीत्युपलक्षणमिति भावः ।। उक्तं चेति ।। न्यायविवरणोक्तवचन इत्यर्थः । आनन्दह्रासेत्युपलक्षणमिति भावः । चतुर्थस्कन्धतात्पर्योक्तमाह ।। ये ज्ञानविषया इति ।। पूर्वत्र ज्ञानपदाश्रवणाद्वचनान्तरोक्तिः । पूर्वं साधारणाधिकारिपरं उत्तरं तूत्तमाधिकारिपरमित्याहुः ।। अत इति ।। गुरुप्रदानयुक्तश्रवणादेरेवाभिमतफलहेतुत्वाद्बाधकाभावाच्चेत्यर्थः।। उक्तमिति ।। इतरे त्वित्यत्रोक्तमित्यर्थः ।। ४४ ।।
 
सूत्रभाष्यम्
गुरुप्रसादः स्वप्रयत्नो वा बलवानिति निगद्यते —
।। ॐ लिङ्गभूयस्त्वात्तद्धि बलीयस्तदपि ॐ ।। ४५ ।।
ऋषभादिभ्यो विद्यां ज्ञात्वाऽपि सत्यकामेन ‘भगवांस्त्वेव मे कामं ब्रूयात्’ (छां. उ.४/९/२) ‘श्रुतं ह्येव मे भगवद्दृशेभ्य आचार्याध्द्येव विद्या विदिता साधिष्ठं प्रापयती’ (छां. उ. ४/९/३)ति वचनात् । ‘अत्र ह न किञ्चन वीयाये’ त्यनुज्ञानादुपकोसलवचनाच्च लिङ्गभूयस्त्वाद्गुरुप्रसाद एव बलवान् (प्रदानमेव बलवत्) । तर्हि तावताऽलमिति न मन्तव्यम् । ‘श्रोतव्यो मन्तव्य’ (बृ. उ. ४/४/५) इत्यादेस्तदपि कर्तव्यम् । वाराहे च —
‘गुरुप्रसादो बलवान्न तस्माद्बलवत्तरम् ।
 तथाऽपि श्रवणादिश्च कर्तव्यो मोक्षसिद्धय’ इति ।। ४५ ।।
।। इति गुरुप्रसादाधिकरणम्   ।। २७ ।।
  
तत्त्वप्रकाशिका
अत्र भगवद्दर्शनसाधनोपासनेतिकर्तव्यतारूपगुरुप्रसादस्य बलीयस्त्वसमर्थनादस्ति शास्त्रादिसङ्गतिः । अन्यथा क्वचिदनपेक्षितत्वप्रसङ्गेनोक्तायुक्तेस्तत्समर्थनीयम् । प्रकृतं गुरुप्रसादपूर्वकं श्रवणादिविषयः । संशयप्रकारं दर्शयति ।। गुर्विति ।। किं तन्मध्ये गुरुप्रसादो बलवानुत श्रवणादिरूपः शिष्यप्रयत्नो वा । अथ द्वयं समं वा । साधनेषु त्रैविध्यदर्शनं सन्देहबीजमिति भावः । शिष्यप्रयत्न एव बलवानिति पूर्वः पक्षः । गुरुप्रसादस्येति कर्तव्यतामात्रत्वात् । न हि साधनादपीतिकर्तव्यतायाः प्राबल्यं दृष्टम् । मास्तु वाधिक्यं शिष्यप्रयत्नस्य तथापि साम्यं स्यात् न तु प्रयत्नस्य दौर्बल्यम् । गुरुशिष्ययोरपि पुरुषत्वसाम्यात् । अतो गुरुप्रसादस्याप्रबलत्वान्ना वश्यकत्वमिति । सिद्धान्तयत्सूत्रमवतार्य व्याचष्टे ।। निगद्यत इति ।। गुरुप्रसादपूर्वकप्रदानमेव ज्ञानसाधने बलवत् । न त्वधमं नापि समम् । तस्य प्राबल्ये लिङ्गबाहुल्यदर्शनात् । तथा हि । ऋषभादिभ्यो ब्रह्मविद्यां श्रुतवतापि सत्यकामेन भगवानिति गुरुः प्रार्थ्यते । यदि श्रवणाद्येव बलवत्तर्हि तेन गुरुप्रसादपूर्वकप्रदानप्रार्थनं न क्रियेत । तथा गुरुणा गोतमेनात्रेत्यनुज्ञा क्रियते । स्वप्रदानस्याप्राबल्येऽनुज्ञावैयर्थ्यात् । तथोपकोसलेनाग्निभ्यः श्रुतविद्येनापि गुरुः प्रार्थ्यते । गुरुणा च सत्यकामेन तं प्रति विद्योच्यते । श्रवणादेरेव प्राबल्ये न तेन गुरुः प्रार्थ्येन गुरुणापि नोच्येत । एवं लिङ्गभूयस्त्वाद्गुरुप्रसादपूर्वकप्रदानमेव बलवदिति ज्ञायत इति भावः । सत्यकामेन वचनादिति तेनोक्तत्वादित्यर्थः । यद्यपि देवेभ्यः श्रुतं तथापि भगवानेव मे शुभार्थं ब्रवीतु । कुतः । आचार्यादेव विदिता विद्या साधुत्वं प्राप्नोतीति भगवद्दृशेभ्यः श्रुतत्वात्तेषां चाचार्यतया मयाऽस्वीकृतत्वादित्यर्थः । अत्र देवेभ्यः श्रवणे न किं च नापगतम् । न काचिद्धानिरभूदित्यर्थः । न चेतिकर्तव्यत्वेन दौर्बल्यम् । यागीयहिंसायामिति कर्तव्यताया एव प्राबल्यदर्शनात् । न च गुरुशिष्ययोः पुरुषत्वसाम्यात्तत्क्रिययोः साम्यं गुरुशिष्यवदेवोपपत्तेः । नन्वेवं गुरुप्रसादस्य प्राबल्ये तावताऽलम् । न श्रवणादिना कृत्यमित्याशङ्कां परिहरति ।। तर्हीति ।। अत्र स्मृतिं चाह ।। वाराहे चेति ।। अतो गुरुप्रसादपूर्वकप्रदानस्य प्राबल्यात्तदवश्यापेक्षितमिति सिद्धम् ।। ४५ ।।
 भावदीपः
ॐ लिङ्गभूयस्त्वात्तद्धि बलीयस्तदपि ॐ ।। बलीयस्त्वेऽपीति ।। एतेन पूर्वमुपजीव्यास्य प्रवृत्तेः पूर्वसङ्गतिरपि सूचिता ।। उक्तेति ।। इतरेत्यत्रोक्तस्यायुक्तेरित्यर्थः । यद्वा सेतिकर्तव्येनैव श्रवणादिना फलमिति पूर्वोक्तस्यायुक्तेरित्यर्थः ।। तन्मध्य इति ।। गुरुप्रसादश्रवणाद्योर्मध्य इत्यर्थः ।। त्रैविध्येति ।। वक्ष्यमाणदिशेतिकर्तव्यताबलवत्त्वस्य नित्यज्योतिष्टोमादौ करणबलवत्त्वस्याग्नेयाग्नीषोमीयादौ साम्यस्य दर्शनमित्यर्थः । शिष्यस्याऽपि पुरुषत्वसाम्याद्धारणादेस्तत्प्रयत्नस्य न दौर्बल्यमिति न्यायविवरणे, दौर्बल्यं न किं तु प्राबल्यमेवेति, किं तु समबलत्वमेवेति चार्थद्वयमुपेत्य पूर्वपक्षद्वयं क्रमेण व्यनक्ति ।। शिष्येति ।। सेतिकर्तव्येनेति प्राचीनभाष्यसूचितहेतुमाह ।। गुर्विति ।। अप्रयोजकत्वं हेतोर्निराह ।। न हीति ।। तथा चादृष्टकल्पना विपक्षे बाधिकेति भावः । न्यायविवरणस्थमेव हेतुमाह ।। गुरुशिष्ययोरिति ।। अत इति ।। शिष्यप्रयत्नस्योक्तहेतुना प्राबल्यस्य समबलत्वस्य वा प्राप्तत्वादित्यर्थः । अप्रबलत्वात्प्राबल्याभावाद्धीनबलत्वात्समबलत्वाद्वेत्यर्थः ।। लिङ्गभूयस्त्वाद् गुरुप्रदानमेव बलवदिति भाष्यं व्युत्क्रमेण व्याचष्टे ।। गुरुप्रसादेति ।। एवकारव्यावर्त्यमाह ।। न त्विति ।। हेतूपपादकत्वेन वृषभेत्यादिभाष्यं व्याचष्टे ।। तथा हीति ।। छान्दोग्ये चतुर्थाध्याये सत्यकामब्राह्मणे गौतमः सत्यकाममुपनीय कृशानामबलानां चतुःशतं गा निराकृत्योवाचेमाः सोम्यानुसंव्रजेति । ता अभिप्रस्थापयन्नुवाच नासहस्रेणावर्तयेति । स ह वर्षगणं प्रोवासेत्युपनीतमात्रस्य सत्यकामस्य विनाप्यध्ययनेन गुरुप्रसादने प्रवृत्तेन अथ हैनमृषभोऽभ्युवाद ब्रह्मणः सोम्य ते पादं ब्रवाणीति । तमग्निरभ्युवाद तं हंस उपनिपत्याभ्युवाद तं मद्गुरूपनिपत्याभ्युवादेत्यादिना वृषभाविष्टाद्वायोरग्नेश्च प्रत्यक्षाद्धंसरूपाद् ब्रह्मणो मद्गुरूपाद्वरुणाच्च स्वयमेवाभिभाष्य तत्वोपदेशलाभात् । तेभ्यो ज्ञानादिगुणकं ब्रह्म ज्ञात्वाप्युपनेता गुरुः प्रार्थ्यत इत्यर्थः । वायुर्वृषभरूपः सन्निति छान्दोग्यभाष्योक्तावपि तत्वप्रदीपोक्त्या तदाविष्टो वायुर्ग्राह्यः ।। अत्रेतीति ।। वृषभादिभ्यः श्रवणे काचिदपि हानिर्मा भूदित्यनुज्ञेत्यर्थः ।। तथोपकोसलेनेति ।। तत्रैवाऽध्याये तं जायोवाच तप्तो ब्रह्मचारी कुशलमग्नीन्परिचचारीन्मा त्वाग्नयः परिप्रावोचन् प्रब्रूह्यस्मा इति बहुवर्षं गुरुप्रसादनार्थमग्नीन्परिचरतः उपकोसलस्यार्थे सत्यकामं प्रति जाययोक्ते सत्यप्रोच्यैव प्रोषिते तस्मिंस्तप्तो ब्रह्मचारी कुशलं नः परिचचारीद्धन्तास्मै प्रब्रवामेत्युक्त्वा प्राणो ब्रह्म कं ब्रह्म खं ब्रह्मेत्यादिना सम्भूय प्रत्येकं च ब्रह्मोपदिशद्य्भो गार्हपत्यादित्रेताग्निभ्यः श्रुतविद्येनाप्याचार्यस्तु ते गतिं वक्तेत्युपदिष्टेन गुरुरर्थ्यते तेन च य एषोऽन्तरक्षणि पुरुषो दृश्यते इत्यादिनाविद्योच्यते इत्यर्थः । अन्वयं दर्शयन्नेवार्थमाह ।। सत्यकामेनेति ।। भाष्योक्तश्रुतेरर्थमाह ।। यद्यपीति ।। कामे काम्यमान निमित्तं श्रुतार्थमिति यावत् । साधिष्ठं साधुत्वम् । प्रागुक्तशङ्काद्वयं क्रमेणानूद्यनिराह ।। न चेति ।। यागीयेति ।। पापजननस्वभावाया अपि हिंसायास्तां शक्तिं परिभाव्य पुण्यजननशक्त्याधायकत्वस्य दर्शनादिति भावः ।। अत्रेति ।। प्रदानं बलवदित्यत्र श्रवणादि च कार्यमित्यत्र चेत्यर्थः । न केवलं लिङ्गदर्शनं श्रोतव्य इति विधिश्च किन्तु स्मृतिं चेति चार्थः ।। अत इति ।। भूयो लिङ्गदर्शनादित्यर्थः ।। ४५ ।।
  
२८. पूर्वविकल्पाधिकरणम्
।। ॐ पूर्वविकल्पः प्रकरणात्स्यात्क्रियामानसवत् ॐ ।। ४६ ।।
न च पूर्वप्राप्त एव गुरुरिति नियमः । समग्रानुग्रहं चेत्पश्चात्तनः करोति स्वयमेव तदा विकल्पः स्यात् । मानसक्रियावत्, यथोभयोर्ध्यानयोः समयोः ।
‘पूर्वस्मादुत्तमो लब्धः स्वयमेव गुरुर्यदि ।
 गृह्णीयादविचारेण विकल्पः समयोर्भवेत् ।।
 समग्रानुग्रहाभावात्सत्यकामः स्वकं गुरुम् ।
 ऋषभाद्यनुज्ञया चैव प्राप तस्माद्धि युज्यत’ इति बृहत्तन्त्रे ।।
‘समग्रानुग्रहं कश्चित्स्वयमेव समो यदि ।
 कुर्यात्पुनश्च गृह्णीयादविरोधेन कामतः ।।
 ध्यानयोः समयोर्यद्वद्विकल्पः कामतो भवेत् ।
 एवं गुरोर्द्वितीयस्य विकल्पो ग्रहणेऽपि चे’ति महासंहितायाम् ।। ४६ ।।
 
तत्त्वप्रकाशिका
अत्र ब्रह्मज्ञानसाधनोपासनेतिकर्तव्यता यत्प्रसादस्तद्विचारादस्ति शास्त्रादिसङ्गतिः । उत्तमगुरोरस्वीकारे सार्वज्ञाभावेन भाविफलानुसारेणोपासनानुपपत्तिप्रसङ्गाद्विचारणीयमेव तत् । प्रकृतो गुरुरेव विषयः । किं पूर्वप्राप्त एवेति नियम उत पूर्वतनं त्यक्त्वा अन्योऽपि ग्राह्य इति सन्देहः । उभयथा दर्शनं सन्देहबीजम् । प्रथमप्राप्त एवेति पूर्वः पक्षः । प्रथमप्राप्तत्यागे कारणाभावात् । गुरुपरिग्रहमात्रेण शुभलाभोपपत्तेः । विनैव कारणं प्रथमप्राप्तसन्त्यागे दोषप्राप्तेश्च । ‘गुरुमन्त्रपरित्यागी रौरवं नरकं व्रजेत्’ इत्यादिवचनात् । अतः पूर्वप्राप्त एव गुरुरिति नियमात्क्वचित्सर्वज्ञगुरोः प्रथमप्राप्तत्वाभावे प्रागुक्तं न युज्यत इति । सिद्धान्तयत्सूत्रं पठित्वा व्याचष्टे ।। पूर्वेति ।। न पूर्वप्राप्त एव गुरुरिति नियमः । पश्चात्तनोऽपि स्वीकार्यो भवति । न च वैयर्थ्यम् । गुरुपरिग्रहस्य समग्रानुग्रहार्थत्वात् । स च पूर्वतनेन समोऽधिको वा समग्रानुग्रहं करोति चेत्स्वीकार्यो नाधमः । समग्रानुग्रहस्याकर्तोत्तमोऽपि न स्वीकार्यो न वा । न तु स्वीकार्य एवेति विधिः । विकल्पश्च यदृच्छया प्राप्तौ न तु तदर्थं प्रयतितव्यम् । समग्रानुग्रहकर्तोत्तमश्चेत्तदा न विकल्पः स्यात् । पूर्वानुज्ञां विनैवासंशयं स्वीकार्यः स्यादिति भावः । साम्ये विकल्प इत्यत्रोक्तं दृष्टान्तं व्याचष्टे ।। मानसेति ।। तदेव व्यनक्ति ।। यथेति ।। विकल्पः स्यादिति सम्बन्धः । अत्र स्मृतिमाह ।। पूर्वस्मादिति ।। यदि पूर्वस्मादुत्तमोऽविचारेण स्वीकार्यस्तर्हि कथमृषभादयः सत्यकामेन न गृहीताः । पूर्वतन एव प्राप्तोऽतो नैतद्युक्तमित्यत आह ।। समग्रेति ।। नास्माभिरुत्तममात्रपरिग्रह उच्यते किं तु समग्रानुग्रहकर्तुरुत्तमस्य । सत्यकामः समग्रानुग्रहाभावान्नोत्तमान् जग्राहेत्यतः पूर्वपरित्यागेनोत्तमः समो वा स्वीकार्य इति युज्यत इति भावः । साम्ये पूर्वानुज्ञापेक्षितेतिभावेन तत्र स्मृतिं चाह ।। समग्रेति ।। अविरोधेन गुर्वनुज्ञया । अनेन दोषवचनस्य विषयो दर्शितो भवति । अधमस्वीकारविषयं वा व्यर्थस्वीकारविषयं वाऽनुज्ञाभावविषयं वेति ।। ४६ ।।
      
भावदीपः
ॐ पूर्वविकल्पः प्रकरणात्स्यात्क्रियामानसवत् ॐ ।। यत्प्रसादस्तद्विचारादिति ।। एतेन पूर्वोपजीवनरूपं पूर्वानन्तर्ये बीजं च सूचितम् । एतच्चिन्ताफलमाह ।। उत्तमेति ।। उत्तमगुरोरस्वीकारे साधारणगुरोरुपयुक्तसार्वज्ञाभावेन तन्मुखेन स्वप्राप्यभाविफलानुसारिगुणोपदेशालाभादधिकारिणां फलानुसारेणोपासनायोगादितरे त्वित्यत्रोक्तमयुक्तं स्यादित्यर्थः ।। प्रकृत इति ।। पूर्वसूत्रे गुरुप्रदाननिर्देशकेन तद्धीति तत्पदेन प्रकृत इत्यर्थः ।। उभयथेति ।। लोके भृत्यादौ पूर्वप्राप्तस्वामिपरित्यागापरित्यागयोर्द्वयोरपि दर्शनमित्यर्थः । पूर्वप्राप्त एव गुरुरिति नियम इति भाष्यसूचितसंशयकोटी उक्त्वा तदनुगुणपूर्वपक्षप्रतिज्ञां चाह ।। प्रथमेति ।। पूर्वप्राप्त एवेति भाष्योक्तैवकारसूचितहेतुमाह ।। प्रथमप्राप्तेति ।। प्रदानवदेवेत्यत्रोक्तज्ञानप्राप्तिरेव कारणमस्तु । केवलश्रवणादिमात्रेण तदसिद्धेरित्यत आह ।। गुरुपरिग्रहेति ।। हेतोरप्रयोजकत्वनिरासाय प्राप्तं स त्यागनिमित्तदोष इत्यन्यत्रोक्तं च हेतुमाह ।। विनैवेति ।। अत इति ।। पूर्वत्यागेनाऽन्यस्वीकारस्य व्यर्थत्वाद्दोषवचनाच्चेत्यर्थः । प्रागुक्तमितरे त्वित्यत्रोक्तमित्यर्थः ।। भाष्यं व्याचष्टे ।। नेति ।। एवकारार्थमाह ।। पश्चात्तनोऽपीति ।। समग्रेत्यादिभाष्यभावार्थं व्यावर्त्यपूर्वमाह ।। न चेति ।। भाष्याक्षरार्थमाह ।। स चेति ।। पश्चात्तन इत्यर्थः । भाष्यस्थस्मृत्यनुरोधेनोक्तम् ।। समोऽधिको वेति ।। गुणाधिकं गुरुं प्राप्य तद्धीनं नाप्नुयात्क्वचिदित्यनुभाष्यं हृदि कृत्वाऽह ।। नाधम इति ।। तदा विकल्प इत्यत्र विकल्पोऽविकल्प इति च द्वेधा विच्छिद्यार्थमाह ।। समस्य चेति ।। विकल्पशब्दार्थमाह ।। स्वीकार्यो न वेति ।। व्यवस्थितविकल्प इत्युपेत्योक्तम् ।। पूर्वानुज्ञयेति ।। स्वयमेवेत्यस्यार्थो यदृच्छया प्राप्ताविति । अविकल्पशब्दार्थमाह ।। असंशयं स्वीकार्यः स्यादिति ।। अत्र स्मृतिमिति ।। उक्तसर्वार्थ इत्यर्थः ।। अनेनेति ।। पूर्वस्मादित्यादिस्मृतिकथनेनेत्यर्थः । तदेव व्यनक्ति ।। अधमेत्यादिना ।। ४६ ।।
 
सूत्रभाष्यम्
।। ॐ अतिदेशाच्च ॐ ।। ४७ ।।
‘ब्रह्मोपास्स्व ब्रह्मोपचरस्व तच्छृणु हि तत्त्वामवतु । यथा ब्रह्मोपचरेर्यथा मामुपचरेर्ये चान्येऽस्मद्विधाः श्रेयसश्च तानुपास्व तानुपचरस्व तेभ्यः शृणुहि ते त्वामवन्त्वि’ति पौष्यायणश्रुतावतिदेशाच्च ।। ४७ ।।
।। इति पूर्वविकल्पाधिकरणम् ।। २८ ।।
 
तत्त्वप्रकाशिका
हेत्वन्तरेण समोत्तमगुरुस्वीकारं समर्थयत्सूत्रं पठित्वा व्याचष्टे ।। अतिदेशाच्चेति ।। पूर्वगुरुणैव समोत्तमगुरुस्वीकारायातिदिश्यमानत्वाद्युक्तमेतदिति भावः । श्रेयसः श्रेयांसः । अतः सर्वज्ञगुरुस्वीकारस्योपपन्नत्वात्तदुक्तप्रकारेणोपासनं कर्तव्यमिति सिद्धम् ।। ४७ ।।
 
भावदीपः
ॐ अतिदेशाच्च ॐ ।। इति श्रुतावतिदेशाच्चेति भाष्यं काङ्क्षितपूर्त्या व्याचष्टे ।। पूर्वेति ।। धर्माणामिति शेषः । आचार्येषूपासनं सविनयमन्ते स्थितिः । उपचारोऽभीष्टकरणादिरिति तत्वप्रदीप एव व्यक्तत्वाद्य्वत्ययमात्रमाह ।। श्रेयस इति ।। अत इति ।। समग्रानुग्रहार्थत्वाद्दोषवचनस्यान्यपरत्वादित्यर्थः । ।। तदुक्तप्रकारेणोपासनमिति ।। इतरे त्वित्यत्रोक्तमुपासनमित्यर्थः ।। ४७ ।।
  
२९. विद्याधिकरणम्
न च ‘कर्मणैव हि संसिद्धिमास्थिता जनकादय’ (भ.गी.३/२०) इत्यादिनाऽन्यन्मोक्षसाधनम् ।
।। ॐ विद्यैव तु निर्धारणात् ॐ ।। ४८ ।।
‘तमेवं विदित्वाऽतिमृत्युमेति नान्यः पन्था विद्यते अयनाये’ (श्वे.उ.३/८)ति निर्धारणाद्विद्ययैव मोक्षः ।। ४८ ।।
 
तत्त्वप्रकाशिका
अत्रेश्वरदर्शनसाधनोपासनस्य कर्तव्यतासमर्थनादस्ति शास्त्रादिसङ्गतिः । अन्यथोक्तं व्यर्थं स्यादिति समर्थनीयमेतत् । प्रकृतं भगवदुपासनं विषयः । कर्तव्यं न वेति सन्देहः । द्विविधक्रियादर्शनं सन्देहबीजम् । न भगवदुपासनं कर्तव्यमिति पूर्वः पक्षः । व्यर्थत्वात् । न च ज्ञानार्थमुपासनं तस्यापि वैयर्थ्यात् । न च मोक्षार्थं तदनिश्चयात् । यथा खलु ‘तरति शोकमात्मवित्’ इति ज्ञानस्य मोक्षसाधनत्वं प्रतीयते तथा ‘कर्मणैव हि’ इत्यादिना कर्मापि मोक्षसाधनं प्रतीयते । न च ‘भाक्तं वानात्मवित्त्वात्’ इत्युक्तमिति वाच्यम् । तृतीयायाः साक्षात्करणार्थत्वात् । संसिद्धिपदेन च साक्षान्मोक्षाभिधानाच्च । अतो ज्ञानस्य मोक्षसाधनत्वानिश्चयान्न तदर्थोपासना कर्तव्येत्युक्तं व्यर्थमिति । पूर्वपक्षं प्रतिषेधति ।। न चेति ।। तदुपपादनाय सूत्रमुपन्यस्य व्याचष्टे ।। विद्येति ।। कर्मणैवेत्यादिनान्यन्मोक्षसाधनं प्रतीयत इति मोक्षसाधनानिर्णयादनुपासनमिति न वाच्यम् । ‘नान्यः पन्थाः’ इति सावधारणविद्यावचनस्य कर्मवचनादपि प्राबल्येन तद्बलाद्विद्यैव मोक्षसाधनमिति निर्णयोपपत्तेरिति भावः ।। ४८ ।।
 
भावदीपः
ॐ विद्यैव तु निर्धारणात् ॐ ।। कर्तव्यतेति ।। कारणानिर्णयेनाकर्तव्यत्वप्राप्ताविति भावः । एवं चोक्तदिशाऽतिप्रयत्नेन गुरुं प्रतोष्य तदुपदिष्टमार्गेण श्रवणादिभिरेव ज्ञानं लभते । ततश्च मोक्षमिति प्रागुक्तमयुक्तम् । उपायान्तरस्यापि सम्भवेन ज्ञानस्यैव मोक्षोपायत्वानिर्णयादिति शङ्कनाद्वा पूर्वत्र विकल्पोक्तौ तर्हि साधनेऽपि अयं वाऽयं वेति विकल्प एव न निर्णय इति शङ्कनाद्वा पूर्वसङ्गतिरपि सूचिता ध्येया ।। उक्तमिति ।। गुरुप्रदानादिकमित्यर्थः ।। प्रकृतमिति ।। तदपीत्यनेन प्रकृतमित्यर्थः । यद्वाऽतिदेशाच्चेत्यत्रोक्तश्रुतावित्यर्थः ।। द्विविधक्रियेति ।। अन्नादनविषभक्षणक्रिययोर्दर्शनमित्यर्थः । विद्या कर्म वा संसारनिवृत्तिकारणमिति कारणानिर्णय इति न्यायविवरणोक्तसौत्रैवकारव्यावर्त्यं कारणानिर्णयहेतुं परम्परया योजयति ।। व्यर्थत्वादित्यादिना ।। तदिति ।। ज्ञानमित्यर्थः ।। अनिश्चयादिति ।। ज्ञानस्य मोक्षार्थत्वानिश्चयादित्यर्थः । विद्या कर्म वेत्यन्यत्रोक्त्यनुरोधेन शेषोक्त्या भाष्यं व्याचष्टे ।। यथेति ।। वाक्यविशेषोक्तेः कृत्यं व्यनक्ति ।। न चेति ।। ज्ञानद्वारा परम्परया मोक्षकारणमित्युक्तमित्यर्थः ।। करणेति ।। कर्तृकरणयोस्तृतीयेति विहितायाः कर्मणेति तृतीयायाः करणार्थत्वादित्यर्थः । एतेन श्रुतितः स्मृतिर्दुर्बला सती न निर्णयप्रतिबन्धिकेति प्रत्युक्तम् । स्मृतेर्भगवद्वाक्यत्वेन साक्षात्करणत्वार्थविभक्तियुक्ततया च श्रुतिसाम्योपपत्तेरिति भावः । 
एतेनैव वचनद्वयप्रामाण्यादाग्नेयादिषड््यागवत्समुच्चयोऽस्तु ज्ञानकर्मणोरित्यपि निरस्तम् । तृतीयया निरपेक्षकरणत्वप्रतीतेः । अत एव व्रीहियववन्न विकल्पः । द्वयोर्नित्यवच्छ्रवणविरोधात् । पक्षे बाधप्रसङ्गात् । तरतिवाक्येऽधिकारिभेदानुक्त्या कल्पकाभावेन व्यवस्थितविकल्पस्याप्ययोगादिति भावेन फलोक्त्योपसंहरति ।। अत इति ।। कर्मणोऽपि ज्ञानवन्मोक्षार्थत्वप्रतीतेरित्यर्थः ।। ज्ञानचिन्ता ज्ञानपादे सङ्गतेत्यतः शेषाक्तिपूर्वं सौत्रैवकारान्तविद्यापदव्यावर्त्योक्तिपरतया भाष्यं व्याचष्टे ।। कर्मणैवेति ।। अवधारणाद्विद्यावचनस्य प्राधान्यादिति न्यायविवरणं भाष्ये संयोज्य सूत्रारूढं दर्शयति ।। नान्य इति ।। भाष्ये विद्यते अयनायेत्युक्तम् । न्यायविवरणे चायनाय विद्यत इति । तथा च भेदेनोक्तवाक्यद्वयस्याप्युपादानाय नान्यः पन्था इति साधारणपूर्वभाग एवोपात्तः । विद्यैवेति परोक्षज्ञानम् ।। ४८ ।।
 
सूत्रभाष्यम्
।। ॐ दर्शनाच्च ॐ ।। ४९ ।।
न केवलविद्ययां किन्त्वपरोक्षज्ञानेनैव च । ‘सर्वान्परो माययाऽयं सिनीते दृष्ट्वैव तं मुच्यते नापरेणे’ति कौशिकश्रुतेः ।। ४९ ।।
।। इति विद्याधिकरणम् ।। २९ ।।
 
तत्त्वप्रकाशिका
नन्वेवं विद्या चेन्मोक्षसाधनं तथापि न ध्यानोपासनं कार्यम् । विद्यायाः श्रवणादेव सम्भवादित्याशङ्कां परिहरत्सूत्रं पठित्वा व्याचष्टे ।। दर्शनाच्चेति ।। नास्माभिरत्र केवलविद्यया मोक्ष उच्यते येन ध्यानाभाव आपद्येत किन्तु भगवत्साक्षात्कारादपि । अतस्तदर्थं ध्यानं कार्यमेवेति भावः । ननु ‘एवं विद्वान्’ इति परोक्षविद्यया मोक्षश्रवणात्कथमुच्यते दर्शनान्मोक्ष इति तत्राह ।। सर्वानिति ।। विशेषश्रुतिबलात्साऽपि श्रुतिस्तदर्थेति भावः । अनेन दर्शनादित्येतद्भगवत्साक्षात्कारात् श्रुतेरिति द्वेधा व्याख्यातं ज्ञातव्यम् । मायया प्रकृत्या । अतो ज्ञानस्य मुक्तिसाधनत्वनिश्चयात्तदर्थोपासनस्य कर्तव्यत्वादुक्तं सार्थकमिति सिद्धम् ।। ४९ ।।
 
भावदीपः
ॐ दर्शनाच्च ॐ ।। न ध्यानेति ।। तस्य दृष्ट्येकहेतुत्वस्य तन्निर्धारणेत्यत्र निर्णयादिति भावः । सौत्रचशब्दाद्यर्थोक्तिपरभाष्यं व्याचष्टे ।। नेति ।। सापि विद्वानिति श्रुतिरपि । तदर्था अपरोक्षज्ञानार्थकेत्यर्थः । न च पश्यार्थैश्चानालोचने अपरोक्षदृशो मिथ्यादर्शनं न क्वचिद्भवेदित्यादिज्ञापकात्परोक्षज्ञानेऽपि दृशिरस्तीति कथं विशेषश्रुतित्वमस्याः श्रुतेरिति शङ्क्यम् । दृशेरपरोक्ष एव प्रसिद्धेरिति भावः । नन्वेवं विद्वानिति श्रुताविव सूत्रेऽपि विद्यापदं दृष्टिपरमेवेति दर्शनाच्चेत्यतिरिच्यत इत्यतस्तदा तस्याः श्रुतेश्चेत्यर्थपरत्वाददोष इति भावेनाह ।। अनेनेति ।। अपरोक्षज्ञानेनेति श्रुतिरिति च कथनेनेत्यर्थः । मायया सिनीते बध्नातीत्यत्र मायाशब्दार्थः प्रकृत्येति । सूत्रद्वयार्थं फलोक्त्योपसंहरति ।। अत इति ।। सावधारणतया विद्यावचनस्य प्राबल्यादित्यर्थः । ज्ञानस्य परोक्षस्यापरोक्षस्य चेत्यर्थः । उपासनस्य श्रवणादित्रयस्येत्यर्थः । अत्राद्यो योगः श्रवणमननयोः कर्तव्यत्वार्थोऽन्त्यो ध्यानस्येति योगद्वयमर्थवदिति व्यक्तम् । यदा तु विद्यापदस्य दृष्टिरर्थस्तदा श्रवणमननयोरर्थात्कर्तव्यत्वसिद्धिः । विद्वानिति श्रुतेः परोक्षार्थत्वस्याऽपि सम्भवात्कथं दृष्टेर्मुक्तिहेतुत्वोक्तिरिति शङ्कानिरासायान्त्ययोगोऽवतारितः ।। ४९ ।।
 
सूत्रभाष्यम्
।। ॐ श्रुत्यादिबलीयस्त्वाच्च न बाधः ॐ ।। ५० ।।
सावधारणा बलवती श्रुतिः ।
‘इन्द्रोऽश्वमेधांश्छतमिष्ट्वाऽपि राजा ।
 ब्रह्माणमीड््यं समुवाचोपसन्नः ।।
 न कर्मभिर्न धनैर्नैव चान्यैः ।
 पश्येत्सुखं तेन तत्त्वं ब्रवीही’ति बलवल्लिङ्गम् ।।
‘नास्त्यकृतः कृतेने’ (मुं. उ. १/२/१२) त्युपपत्तिश्च ।
‘कर्मणा बध्यते जन्तुर्विद्यया च विमुच्यते ।
 तस्मात्कर्म न कुर्वन्ति यतयः पारदर्शिन’ इति युक्तिमद्भगवद्वचनम् ।।
अतो न प्रमाणान्तरबाधः । ‘कर्मणैवे’ (भ. गी. ३/२०) त्ययोगव्यवच्छेदः ।। ५० ।।
।। इति अबाधाधिकरणम्   ।। ३० ।।
 
तत्त्वप्रकाशिका
अत्र यत्साधनं भगवदुपास्तिस्तस्य ज्ञानस्य मोक्षसाधनत्वसमर्थनादस्ति शास्त्रादिसङ्गतिः । अन्यथोपासनवैयर्थ्यापातादेतत्समर्थनीयम् । प्रकृतो मोक्ष एव विषयः । किं ज्ञानसाध्य उत कर्मसाध्य इति सन्देहः । विप्रतिपत्तिः सन्देहबीजम् । कर्मसाध्य एव मोक्ष इति पूर्वः पक्षः । कर्मणैवेति वचनात् । न च वाच्यं विद्यावचनस्य सावधारणत्वेन प्राबल्यात्तद्विरोधः स्मृतेरिति । स्मृतेरपि सावधारणत्वात् । न चैतावता साम्यम् । भगवद्वाक्यत्वेन प्राबल्यात् । एतेन श्रुतिस्मृत्योः श्रुतिर्बलवती तदपेक्षत्वात्स्मृतेरति चापहसितं भवति । अतो ज्ञानस्य मोक्षसाधनत्वाभावान्न तदर्थोपासना कर्तव्येति । सिद्धान्तयत्सूत्रं पठित्वा व्याचष्टे ।। श्रुतीति ।। मोक्षो ज्ञानसाध्य एव । न चैवं प्रमाणान्तरबाधः । ज्ञानस्य मोक्षसाधनत्वोपपादकबलवच्छत्यादिसद्भावात् । तथा हि । मोक्षस्य मानसाध्यत्वे ‘तमेवम्’ इत्यादिश्रुतिः स्मृतेर्बलवती । निरवकाशावधारणयुक्तत्वात् । तथा बहुकर्मकृतोऽपीन्द्रस्य दुःखासम्भिन्नसुखरूपमोक्षार्थं तत्त्वज्ञानप्रार्थनलिङ्गं च बलवत् । निरवकाशत्वात् । उत्पत्तिनाशवत्फलत्वेनावधृतकर्मणा नित्यपुरुषार्थो न भवतीत्युपपत्तिश्च बलवती । दूषणशून्यत्वात् श्रौतत्वाच्च । तथा ‘कर्मणा बध्यते जन्तुः’ इति वचनं च बलवत् । भगवद्वाक्यत्वेन साम्याद्युक्तिमत्त्वेनाधिक्यात् । यत एवं मोक्षस्य ज्ञानसाधनत्वे प्रत्येकं बलवच्छत्यादिभावोऽतो विद्यैव मोक्षसाधनमित्यस्य न स्मृतिबाध इति भावः । नन्वेवं चेत्सा स्मृतिरप्रमाणमेवेति प्राप्तमित्यतश्च शब्दसूचितार्थमाह ।। कर्मणेति ।। क्रियत इति शेषः । कर्मयोगश्च मोक्षातिशयार्थ इति ज्ञातव्यम् । अतो ज्ञानस्यैव मोक्षसाधनत्वात्कर्तव्योपासनेति सिद्धम् ।। ५० ।।
  
 
भावदीपः
ॐ श्रुत्यादिबलीयस्त्वाच्च न बाधः ॐ ।। ज्ञानचिन्ता चतुर्थपादे सङ्गतेत्यत आह ।। यत्साधनमिति ।। तथा च यत्प्रागुपास्तेर्ज्ञानद्वारा मुक्तिहेतुफलकत्वोक्त्या कर्तव्यत्वमुक्तं तदेवेह मुक्तेः कर्मजत्वस्मृतेः प्राबल्यहेतूनाऽऽक्षिप्य समाधीयत इत्येतत्पादान्तर्भावः । पूर्वानन्तर्यं चास्य नयस्येति भावः ।। प्रकृत इति ।। विद्यासाध्यत्वेन पूर्वप्रकृत इत्यर्थः । अत्र यद्यपि तमेवेति श्रुतिः कर्मणैव हीति स्मृतिबाधिता न वेत्येव चिन्ताप्रदर्शनायात्र सूत्रे न बाध इत्येवोक्तेस्तथाऽपि विद्यैवेत्यत्रोक्तमेवैतच्चिन्ताफलमिति द्योतनाय न च कर्मणैव हीत्यादिपूर्वभाष्यमेव हृदि कृत्वा संशयधर्माद्युक्तिरिति ध्येयम् । विप्रतिपत्तिर्वादिविप्रतिपत्तिरित्यर्थः । पूर्वेणागतार्थत्वाय कर्मणैवेत्ययोगव्यवच्छेद इत्येवकारगत्युक्तिपरभाष्यसूचितयुक्तिं व्यावर्त्यपूर्वमाह ।। न च वाच्यमिति ।। भाष्ये न प्रमाणान्तरबाध इत्युक्तिसूचितयुक्तिं व्यावर्त्यपूर्वं व्यनक्ति ।। न चैतावतेति ।। एतेनेति ।। स्मृतेर्भगवद्वाक्यत्वकथनेनेत्यर्थः ।। तदपेक्षत्वादिति ।। धर्मस्य शब्दमूलत्वादशब्दमनपेक्षं स्यादिति पूर्वतन्त्रस्थस्मृत्यधिकरणे स्मृतेः श्रुतिमूलकत्वेनैव प्रामाण्योक्तेरिति भावः ।। अपहसितमिति ।। यदि वयं स्मृतेः श्रुतिमूलत्वेन प्रामाण्यं ब्रूमस्तदोपजीव्यमूलश्रुतिविरोधात् विरोधे त्वनपेक्षं स्यादिति जैमिनीयविरोधाधिकरणोक्तन्यायेन स्मृतिरमानं स्यात् । न चैवम् । भगवत्प्रत्यक्षमूलत्वेन श्रुत्यनपेक्षत्वादिति भावः । एतेन वचनस्य प्राधान्यभ्रम इति न्यायविवरणे भ्रमत्वोक्तिरुपपादिता ध्येया ।। अत इति ।। विद्यावचनस्य कर्मवचनबाधितत्वादित्यर्थः ।। तदर्थेति ।। ज्ञानार्थेत्यर्थः ।। विद्ययैव मोक्ष इति पूर्वभाष्यमनुवृत्त्यार्थमाह ।। मोक्ष इति ।। अतो न प्रमाणान्तरबाध इति भाष्यस्थप्रतिज्ञाहेतू व्याचष्टे ।। न चैवमिति ।। अत इत्युक्तहेतूपपादकत्वेन सावधारणेत्यादिपूर्वभाष्यं व्याचष्टे ।। तथाहीत्यादिना ।। स्मृतेरिति पञ्चमी ।। निरवकाशेति ।। नान्यः पन्था इत्यस्यैवकारवदवकाशान्तराभावादिति भावः ।। युक्तिमत्त्वेनेति ।। बन्धकत्वमोचकत्वाननुष्ठेयत्वाख्ययुक्तिमत्त्वेनेत्यर्थः । अत इत्यादिभाष्यं योजयति ।। यत इति ।। प्राप्तं तर्हि ज्ञानसमकक्षत्वमित्यत आह ।। कर्मेति ।। कर्म कृत्वैवेति कर्मयोगव्यवच्छेदरूपकर्मयोगश्चेत्यर्थः ।। मोक्षातिशयेति ।। पुरुषार्थनये तथा वक्ष्यमाणत्वादिति भावः । ब्रह्मज्ञानेन वा मुक्तिः प्रयागमरणेन वेत्यादि तु पापादिमुक्तिः स्तुतिपरता चेत्यादितृतीयगीता भाष्योक्तदिशा सावकाशम् ।। अत इति ।। श्रुत्यादिबलीयस्त्वेन विद्यावचनस्य कर्मवचनबाधाभावादित्यर्थः ।। ५० ।।
 ।
सूत्रभाष्यम्
।। ॐ अनुबन्धादिभ्यः(श्च) ॐ ।। ५१ ।।
न केवलं श्रवणादिभिर्गुरुप्रसादेन च ब्रह्मदर्शनम् । किन्तु भक्तयादिभिश्च ।
‘सर्वलक्षणसम्पन्नः सर्वज्ञो विष्णुतत्परः ।
 यद्गुरुः सुप्रसन्नः सन् दद्यात्तन्नान्यथा भवेत् ।।
 तथाऽप्यनादिसंसिद्धो भक्तयादिगुणपूगतः ।
 लभेद्गुरुप्रसादं च तस्मादेव च तद्भवेदि’ति ।।
‘भक्तिर्विष्णौ गुरौ चैव गुरोर्नित्यप्रसन्नताम् ।
 दद्याच्छमदमादींश्च तेन चैते गुणाः पुनः ।।
 तैस्सर्वैर्दर्शनं विष्णोः श्रवणादिकृतं भवेदि’ति च नारायणतन्त्रे ।। ५१ ।।
।। इति अनुबन्धाद्यधिकरणम् ।। ३१ ।।
 
तत्त्वप्रकाशिका
अत्र ब्रह्मज्ञानसाधनोपासनस्य भक्तिपूर्वकत्वसमर्थनादस्ति शास्त्रादिसङ्गतिः । अन्यथोक्तवैयर्थ्यप्रसङ्गात्समर्थनीयम् । प्रकृतं ज्ञानमेव विषयः । किं भगवद्भक्त्यादिसापेक्षं न वेति सन्देहः । ज्ञानसाधनेष्वनुक्तिरुभयथा सम्भवतीति सन्देहबीजम् । न भक्त्यादिकं ज्ञानार्थमपेक्षितमिति पूर्वः पक्षः । गुरुप्रसादासाध्यस्यैवाभावात् । ‘सम्यगक्षणसम्पन्नो यद्दद्यात्सुप्रसन्नधीः । शिष्याय सत्यं भवति तत्सर्वं नात्र संशयः’ इति वचनात् । न चैवमुपासनाभावः । ज्ञानस्य तदन्वयव्यतिरेकदर्शनात् । न चोपासनं भक्तिमन्तरेण न भवतीति वाच्यम् । द्वेषेणापि ध्यानसम्भवात् । स्मर्यते खलु द्वेषेण ध्यायतामपि मुक्तिः ‘द्वेषाच्चैद्यादयो नृपाः’ इत्यादि । मुक्तिश्च न ज्ञानं विनेत्युक्तम् । अतो गुरुप्रसादसहितोपासनेन यथाकथञ्चिज्ज्ञानोपपत्तेर्व्यर्थं भक्त्यादीत्यतीतपादानुपपत्तिरिति । सिद्धान्तयत्सूत्रमुपन्यस्य व्याचष्टे ।। अनुबन्धेति ।। न केवलं श्रवणादिना प्रबलेनाऽपि गुरुप्रसादेन भगवद्दर्शनं किं तु हरिगुरुभक्तिशमदमादिभिश्च । प्राबल्येऽपि गुरुप्रसादस्य भक्त्यादिकं विनाऽसिद्धेः । तद्विना ध्यानासिद्धेश्च । द्वेषयुतध्यानस्यानर्थहेतुत्वेन श्रुतिस्मृत्यादिसिद्धत्वात् । वचनान्तराणां स्वभावभक्तविषयत्वादिति भावः । ‘अनुबन्धस्तु भक्तिः स्याद्वन्धः स्नेह उदाहृतः’ इत्यभिधानम् । अत्रार्थे नियामिकां स्मृतिमाह ।। सर्वेति ।। तथाऽपि भक्त्याद्यपेक्षितमिति शेषः । तर्हि भक्त्याधिकं न ज्ञानार्थमित्यत आह ।। तस्मादिति ।। यदनादिसिद्धमव्यक्तं भक्त्यादि तेन गुरुप्रसादस्तेन भक्त्याद्यभिव्यक्तिरभिव्यक्तभक्त्यादिना च ज्ञानमित्यर्थः । एतदेव स्पष्टयति ।। भक्तिरिति ।। अतो भक्त्यादेर्ज्ञानार्थमपेक्षितत्वादुक्तं युक्तमिति सिद्धम् ।। ५१ ।।
  भावदीपः
ॐ अनुबन्धादिभ्यः ॐ ।। भक्तीति ।। सूत्रादावादिपदोक्तावपि पूर्वाक्षेपरूपफलोक्तिसौकर्याय भक्तीत्येवोक्तिः । भाष्ये दृष्टेर्भक्तिसाध्यत्वोक्तावपि पादसङ्गत्यर्थमुपासनस्य भक्तिपूर्वकत्वेत्युक्तम् । अतो न संशयादिग्रन्थविरोधः । पूर्वत्र श्रुतिस्मृत्यादिबलात्कर्मनिरपेक्षा विद्यैव मुक्तिहेतुरित्युक्तौ तर्हि भक्त्यादिनिरपेक्षोपासनाऽपि ज्ञानहेतुः स्यात् । द्वेषाच्चैद्यादय इति स्मृतेरिति शङ्कनाद्वा पूर्वत्र कर्मवचनं कर्मयोगपरमित्युक्तौ तर्हि द्वेषवचनमपि द्वेषयोगपरमस्तु किं भक्तिनियमेनेति शङ्कनाद्वा । पूर्वत्र कर्मस्मृतिगतिरुक्ता । अत्र तु द्वेषस्मृतिगतिरुच्यत इति वा पूर्वसङ्गतिरिति भावः । एतेन प्रदानरूपेतिकर्तव्यताचिन्तानन्तरमेव भक्तिरूपेतिकर्तव्यता चिन्तनीयेति प्रत्युक्तम् । अन्तरङ्गकर्मचिन्तानन्तरमेव बहिरङ्गद्वेषचिन्तावसराच्चेति ।। उक्तेति ।। भक्तिपादोक्तभक्त्यर्थकमाहात्म्यादेर्वैयर्थ्यप्रसङ्गादित्यर्थः ।। प्रकृतमिति ।। दर्शनाच्चेत्यादिना प्रकृतमित्यर्थः । सापेक्षमित्यनन्तरं जायत इति शेषः ।
।। न वेति ।। भक्तिं विना कृतादुपासनाज्जायत एवेत्यर्थः । ज्ञानसाधनेषु श्रोतव्य इत्यादिनोक्तश्रवणादिषु भक्त्यनुक्तिः प्रदानस्येवाङ्गत्वेऽपि वार्तादेरिवाऽनङ्गत्वेऽपि सम्भवतीत्यर्थः । भक्त्यादिकमिति ।। शमदमादिरादिपदार्थः । कुत इत्यतः सर्वलक्षणेत्यादि । तथापीत्यन्तभाष्योक्तस्मृत्या गुरुप्रसादेनेति भाष्येण च सूचितं हेतुमाह ।। गुरुप्रसादेति ।। तद्धि बलीय इत्युक्तेरिति भावः । प्रथमभारततात्पर्यनिर्णयोक्तस्पष्टस्मृतिं चाह ।। सम्यगिति ।। लक्षणानि च तत्रैवोक्तानि षण्णवत्यङ्गुलो यस्तु न्यग्रोधपरिमण्डलः । सप्तपादश्चतुर्हस्तो द्वात्रिंशल्लक्षणैर्युतः । असंशयः संशयच्छिद् गुरुरुक्तो मनीषिभिरित्यादिना ।। न चैवमिति ।। गुरुप्रसादस्यैव सर्वसाधकत्व इत्यर्थः । न केवलं श्रवणादिभिरित्यनेन सूचितयुक्तिमाह ।। ज्ञानस्येति ।। कस्यचिद्विशेषज्ञानोपपत्तेर्भक्त्यादिकं विना मुक्तिरित्यन्यत्रोक्तं व्यावर्त्यपूर्वं व्यनक्ति ।। न चोपासनमिति ।। स्मर्यत इति ।। सप्तमस्कन्धाद्येऽध्याये गोप्यः कामाद्भयात्कंसो द्वेषाच्चैद्यादय इति स्मर्यत इत्यर्थः । स्मृतिबलात्साक्षादेव द्वेषान्मुक्तिः कुतो न कल्प्यत इत्यत आह ।। मुक्तिश्चेति ।। उक्तं पूर्वनयद्वये प्रतिपादितमित्यर्थः ।। अत इति ।। गुरुप्रसादस्य सर्वसाधकत्वाच्छ्रवणादेरन्वयव्यतिरेकसिद्धहेतुभावात् द्वेषकामादिनाप्युपासनाद्वेषसम्भवाच्चेत्यर्थः ।। यथाकथञ्चिदिति ।। द्वेषादिनेत्यर्थः ।। अतीतपादेति ।। तथा च भक्तेरेवानावश्यकत्वे यदम्बुवदग्रहणादित्यत्र भक्तेर्मुक्तिरूपं फलमुक्तम् । यच्च वृद्धिह्राससूत्रे भक्तितारतम्यवर्णनं तदुभयमप्येतन्नयसिद्धभक्तेरावश्यकत्वमुपेत्यैवेत्येतत्पूर्वपक्षे तदप्याक्षेप्यमेवेति भावः ।। भाष्ये श्रवणादिभिरिति बहुवचनं मननध्यानपरमिति भावेन भाष्यं व्याचष्टे ।। केवलमिति ।। एतेनात्र सूत्रे पूर्वसूत्राच्चकारानुवृत्तिः सूचिता ।। प्रबलेनापीति ।। तद्धि बलीय इत्युक्तेः । भाष्ये तस्य पृथगुक्तेश्चेति भावः । भाष्यस्थस्मृत्यनुरोधेनादिपदार्थोक्तिः शमदमादिभिश्चेति । कथमेतद्भाष्येणोक्तशङ्कानिरास इत्यतस्तथापीत्यादिस्मृत्यनुरोधेन भाष्यभावमाह ।। प्राबल्येऽपीत्यादिना ।। असिद्धेरिति ।। गुरुप्रसादस्येत्यनुषङ्गः ।। ध्यानेति ।। पुमर्थहेतुध्यानासिद्धेश्चेत्यर्थः ।। श्रुतिस्मृत्यादीति ।। विवृतं चैतदनुव्याख्याने द्वेषाद्यन्मुक्तिकथनश्रुतिवाक्यविरोधि तदित्यादिना इत्यादिवाक्यसन्दोहाद्द्वेषिणस्तम एव तु । नैव मोक्ष इत्यन्तेन । नवमे गीताभाष्ये च मोघाशा मोघकर्माण इत्येतद्व्याख्यावसरे प्रपञ्चितमेतत् । द्वेषाच्चैद्यादयो नृपाः । वैरेण यन्नृपतय इत्यादि भगवतो भक्तप्रियत्वज्ञापनार्थमित्यादिना गीताभाष्योक्तमेव समाधिमाह ।। वचनान्तराणामिति ।। शिशुपालादीनां विष्णुपार्षदादित्वेन स्वभावभक्तानामेव शापाद्द्वेषित्वप्राप्तेरिति भावः । अनुबन्धादिभ्य इत्यस्य भक्त्यादिभिरिति भाष्येऽर्थ उक्तः । तत्र सप्तमस्कन्धतात्पर्योक्ताभिधानमाह ।। अनुबन्धस्त्विति ।। अत्रार्थे हरिगुरुभक्तिश्चेत्याद्युक्तार्थे । तस्मादेव च तद्भवेदित्यस्य वक्ष्यमाणस्मृत्यनुरोधेनार्थद्वयमुपेत्य स्मृतिं व्याचष्टे ।। यदनादीत्यादिना ।। एतदेव स्पष्टयतीति ।। स्मृतौ तेन चैते भक्त्यादयो गुणा व्यज्यन्त इत्यर्थ इति भावः ।। अत इति ।। भक्त्यादिना विना गुरुप्रसादस्यासिद्धेरित्यर्थः।। उक्तमिति ।। भक्तिपादोक्तमित्यर्थः।
 
सूत्रभाष्यम्
।। ॐ प्रज्ञान्तरपृथक्त्ववद्दृष्टिश्च तदुक्तम् ।। ५२ ।।
उपासनाभेदवद्दर्शनभेदः । तच्चोक्तं कमठश्रुतौ —
‘अन्तर्दृष्टयो बहिर्दृष्टयोऽवतारदृष्टयः सर्वदृष्टय इति । देवा वाव सर्वदृष्टयस्तेषु चोत्तरोत्तरमाब्रह्मणोऽन्येष यथोयोगं यथा ह्याचार्या आचक्षत’ इति । अध्यात्मे च —
‘दृष्ट्यैव ह्यवताराणां मुच्यन्ते केचिदञ्जसा ।
 दर्शनेनाऽन्तरेणान्ये देवास्सर्वत्र दर्शनात् ।।
 तेषां विशेषमाचार्यो वेत्ति सर्वज्ञतां गत’ इति ।। ५२ ।।
।। इति दर्शनभेदाधिकरणम्   ।। ३२ ।।
तत्त्वप्रकाशिका
अत्र यत्साधनं भगवदुपासनमुक्तं तस्मिन् ज्ञाने विशेषसमर्थनादस्ति शास्त्रादिसङ्गतिः । अविशेषे मोक्षविशेषाभावप्रसङ्गात्समर्थनीयमेतत् । प्रकृतं भगवद्दर्शनमेव विषयः । किं सर्वेषामेकप्रकारमुतानेकप्रकारमिति सन्देहः । धर्मद्वैविध्यदर्शनं सन्देहबीजम् । एकप्रकारमेवेति पूर्वः पक्षः । ‘दृष्ट्वैव तं मुच्यते नापरेण’ इति सर्वेषामविशेषितज्ञानेन मोक्षश्रवणात् । तथा ‘भक्त्या मामभिजानाति यावान्यश्चास्मि तत्त्वतः । ततो मां तत्त्वतो ज्ञात्वा विशते तदनन्तरम्’ इति सर्वेषां भक्त्यादिना पूर्णज्ञानोत्पत्तेः सम्पूर्णज्ञानेनैव मोक्षस्मरणात् । सामान्यवचनत्वादेव सर्वविषयत्वं ज्ञायते । अतः सर्वेषां दर्शनसाम्यादुक्तं मुक्ततारतम्यमयुक्तमिति । सिद्धान्तयत्सूत्रमुपन्यस्य व्याचष्टे ।। प्रज्ञेति ।। अनेकप्रकारमेवाधिकारिणां भगवद्दर्शनम् । तत्साधनोपासनस्यानेकप्रकारत्वात्फलस्य च साधनानुसारित्वादिति भावः । प्रज्ञान्तरं प्रज्ञाविशेषः । अविच्छिन्नपरोक्षज्ञानसन्ततिर्हि ध्यानम् । नन्वनेकविधसाधनवतामपि कदाचित्कर्षकाणामिव साध्यसाम्यं किं न स्यादित्यत आह ।। तच्चेति ।। सर्वदृष्टयो व्याप्तिदर्शिनः । अन्येष्ववतारादिदर्शिषु । योग्यतैव कथं ज्ञायते । यथा ह्याचार्या आचक्षते । यद्यस्ति दर्शनभेदस्तर्हि न सर्वेषां मोक्षः स्यात्सम्पूर्णज्ञानेनैव मोक्षस्य श्रुत्यादिसिद्धत्वादित्यत आह ।। अध्यात्मे चेति ।। एवं विशेषबलात् श्रुतिर्यथायोग्यं दृष्ट्वेत्युपपन्ना । ‘यावान्यश्चास्मीति’ हिरण्यगर्भविषयतयोपपन्नम् । सामान्यतः सर्वज्ञानमिति सर्वविषयं वा । अतो ज्ञाने विशेषसद्भावाद्युक्तं मोक्षतारतम्यमिति सिद्धम् ।। ५२ ।।
    
भावदीपः
ॐ प्रज्ञान्तरपृथक्त्ववद्दृष्टिश्च तदुक्तं ॐ ।। ज्ञानपादान्तर्भावमाशङ्क्योपासनासाध्यचिन्तारूपत्वेन निवेश इति भावेनाह ।। यत्साधनमिति ।। उक्तमिति ।। तन्निर्धारणार्थनियमस्तद्दृष्टेरित्यादावुक्तमित्यर्थः । न चैवं तदानन्तर्यमेवास्य शङ्क्यम् । साधनस्य प्रदानानुबन्धादितिकर्तव्यतानिरूपितेत्यपि तात्पर्यात् । तथा च साधने विशेषचिन्तानन्तरं अत्र तत्साध्ये ज्ञाने विशेषचिन्तनात्पूर्वानन्तर्यमस्येति भावः ।। मोक्षविशेषेति ।। तथा च यावदधिकारमित्यत्रोक्तमोक्षविशेषणाधिकारनियमो न युक्त इति भावः ।। प्रकृतमिति ।। दर्शनाच्चेत्यादिनेति भावः ।। धर्मद्वैविध्येति ।। लोके कश्चिन्मनुष्यत्वादिधर्म एकप्रकारो रूपादिधर्मो भिन्नप्रकारो दृष्ट इति भावः । सिद्धान्तभाष्ये भेद इत्युक्तेस्तद्य्वावर्त्यं दृष्ट्वैव तं मुच्यते नापरेण । यावान्यश्चास्मि तत्वतः । ततो मां तत्वतो ज्ञात्वेत्यादिसामान्यालापमात्रेण दर्शनस्याविशेष इत्यन्यत्राविशेषपदोक्तमाह ।। एकप्रकारमेवेति ।। कुत इत्यतो दृष्ट्वैवेति यावानिति च श्रुतिस्मृतिरूपं वाक्यद्वयमित्युपेत्य तत्रोक्तमेव हेतुमाह ।। दृष्ट्वैवेति ।। स्वस्वयोग्यतानुसारेण दृष्ट्वैवेति श्रुतेः सावकाशत्वं मन्वान आह ।। तथेति ।। स्मरणात् गीतायामन्तिमेऽध्याये । अधिकारिविशेषपराऽस्तु स्मृतिरित्यतो दृष्ट्वैवेति भाष्योक्तस्मृतिव्यावर्त्यमाह ।। सामान्येति ।। अत इति ।। श्रुतिस्मृतिबलादित्यर्थः ।। मुक्तेति ।। साधनस्यैकरूप्ये साध्यतारतम्यस्याऽयोगादिति भावः ।। एकस्यैव दृष्टिभेद इति भ्रमनिरासाय भाष्यं व्याचष्टे ।। अनेकेति ।। प्रकृतत्वाद्भगवदित्युक्तिः । निर्बीजत्वशङ्कानिरासाय दृष्टान्तोक्तिलब्धं हेतुमाह ।। तत्साधनोपासनस्येति ।। ध्यानस्येत्यर्थः । अप्रयोजकत्वशङ्कानिरासाय वतिप्रत्ययलब्धानुकूलतर्कमाह ।। फलस्य चेति ।। अर्थसामान्यादित्युक्तेरिति भावः । उपासना कथं प्रज्ञान्तरपदलब्धेत्यत आह ।। प्रज्ञेति ।। वासनामयवस्तुविषयत्वात्परोक्षेत्युक्तम् ।। इत्यत आहेति ।। लोके तथात्वेऽपि नेह तथा श्रुतिप्रामाण्यादिति भावः ।। श्रुत्यादीति ।। स्मृतिरादिपदार्थः ।। इत्यत आहेति ।। अधिकारिभेदेन ज्ञानतारतम्यस्य अन्यया विद्यया मुक्तिः सुराणामन्यया नृणाम् । तत्रापि योग्यताभेदात्प्रतिभेदा अवान्तरा इत्यादिषष्ठबृहद्भाष्योक्तस्मृतिसिद्धत्वान्न सर्वेषां सम्पूर्णज्ञानेन मोक्ष इति भावः । तर्हि दृष्ट्वैवेति श्रुतेर्भक्त्या मामभिजानाति यावानिति स्मृतेश्च का गतिरित्यत आह ।। एवमिति ।। दृष्ट्वैव ह्यवताराणामित्याद्युक्तविशेषबलादित्यर्थः ।। यावान्यश्चास्मीति ।। ब्रह्मण एव ज्ञानोपपत्तेर्यावानित्यत्राऽपि सामान्यविशेषज्ञानोपपत्तेश्चेत्यन्यत्रोक्तमाह ।। हिरण्यगर्भेति ।। सर्वविषयं सर्वाधिकारिविषयमित्यर्थः ।। अत इति ।। तत्साधनोपासनस्याऽनेकप्रकारत्वाद्धेतोरित्यर्थः ।। ५२ ।।
 
सूत्रभाष्यम्
।। ॐ न सामान्यादप्युपलब्धेर्मृत्युवन्न हि लोकापत्तिः ॐ ।। ५३ ।।
न सामान्यदर्शनमात्रेण मुक्तिः । यथा मृत्युमात्रात् । न हि लोकापत्तिमात्रं मुक्तिः ।
‘सामान्यदर्शनाल्लोका मुक्तिर्योग्यात्मदर्शनादि’ति हि नारायणतन्त्रे ।।
‘मुच्यते नात्र सन्देहो दृष्ट्या तु स्वात्मयोग्यये’ति च ।।
‘दर्शनेनाऽऽत्मयोग्येन मुक्तिर्नान्येन केनचिदि’ति चाध्यात्मे ।। ५३ ।।
।। इति न सामान्याधिकरणम् ।। ३३ ।।
 
तत्त्वप्रकाशिका
अत्र यत्साधनमुपासनं तज्ज्ञानस्य बिम्बविषयस्य मोक्षसाधनत्वसमर्थनादस्ति शास्त्रादिसङ्गतिः । अन्यथा न बिम्बोपासनमावश्यकमिति सिध्यतीत्येतत्समर्थनीयम् । भगवद्दर्शनमेव विषयः । किं बिम्बरूपविषयं मुक्तिसाधनमुत यत्किञ्चिद्रूपविषयमिति सन्देहः । ‘ब्रह्मविदाप्नोति परम्’ इत्याद्युक्तेः साधारण्यं सन्देहबीजम् । यत्किञ्चिद्रूपविषयं मोक्षसाधनमिति पूर्वः पक्षः । भगवतः सर्वरूपेष्वपि साम्यात् । न हि कस्यचिद्रूपस्य मोक्षदातृत्वशक्तिः कस्यचिन्नेति विशेषोऽस्ति । तथात्वे चोक्तविरोधः स्यात् । अतो यत्किञ्चिद्रूपविषयज्ञानस्य मोक्षसाधनत्वान्न बिम्बोपासनानियतिरपेक्षिता सिध्यतीति । सिद्धान्तयत्सूत्रं पठित्वा व्याचष्टे ।। नेति ।। न भगवद्रूपाणां साम्येन सामान्यतो दर्शनेन सर्वेषां मुक्तिः । किं नाम स्वबिम्बदर्शनादेव । यथा खलु मृत्युत्वसाम्येऽपि न मृत्युमात्रानन्तरं मुक्तिः । किं तु मृत्युविशेषादनन्तरमेवं भगवद्रूपाणां साम्येऽपि रूपविशेषज्ञानमेव मोक्षसाधनं न सामान्यदर्शनमिति भावः । तथा च श्रुतिः । समोऽपि भगवान् स्वबिम्बदर्शन एवैनं मोचयति’ इति । यदि न सामान्यदर्शनेन मुक्तिस्तर्हि तस्य वैयर्थ्यं स्यात् । न च तद्युक्तम् । अतो यत्फलं स मोक्ष इति मुक्तये सामान्यदर्शनं भवतीत्यत आह ।। न हीति ।। न भगवद्दर्शनस्यैवं सति वैफल्यम् । नापि तेन मोक्षः । तस्य महरादिलोकप्राप्तिसाधनत्वात् । न हि लोकप्राप्तिर्मुक्तिरिति भावः । सामान्यदर्शनेन लोकप्राप्तिरेव न मुक्तिरिति कुत इत्यत आह ।। सामान्येति ।। दर्शनेऽपि विकल्पाद्बिम्बदर्शनेऽपि सा स्यादित्यत आह ।। मुच्यत इति ।। दर्शनेन लोकापत्तिः क्वचिन्मुक्तिश्च किं न स्यादित्यत आह ।। दर्शनेनेति ।। अतो बिम्बदर्शनस्यैव मुक्तिहेतुत्वाद्बिम्बमेवाऽवश्यमुपास्यमिति सिद्धम् ।। ५३ ।।
 
भावदीपः
ॐ न सामान्यादप्युपलब्धेर्मृत्युवन्न हि लोकापत्तिः ॐ ।। समर्थनादिति ।। यत्किञ्चिद्रूपज्ञानादपि मुक्तिरिति शङ्कायामिति योज्यम् । तेन पूर्वत्रावतारादिव्यवस्थितनानारूपदृष्टिनियमेन मोक्षोक्तिरयुक्ता । यत्किञ्चिद्रूपदृष्ट्यैव मुक्त्युपपत्तेरिति शङ्कनात्पूर्वसङ्गतिरपि सिद्धेति ध्येयम् । सामान्यदर्शनेन मुक्तिरिति भाष्यदिशा प्रतिज्ञामाह ।। यत्किञ्चिदिति ।। कुत इत्यतो भगवतः सर्वत्र गुणसाम्यादित्यन्यत्रोक्तहेतुमाह ।। भगवत इति ।। चेतनत्वादिना साम्यमप्रयोजकमित्यतो गुणपदविवक्षितधर्मोक्त्या साम्यं व्यनक्ति ।। न हीति ।। अस्तु विशेषतो सिद्धो हेतुरित्यतो गुणपदोक्तितात्पर्यलब्धार्थोक्त्या विवक्षितसाम्यरूपहेतोः सिद्धिमाह ।। तथात्वे चेति ।। न स्थानतोऽपीत्यत्रोक्तविरोध इत्यर्थः ।। अत इति ।। सर्वरूपेषु मुक्तिदातृत्वादिगुणसाम्यादित्यर्थः । पूर्वाक्षेपरूपफलमाह ।। न बिम्बेति ।। अन्तर्दृष्टयो बहिर्दृष्टय इत्यादिना पूर्वत्र व्यवस्थितदृष्ट्युक्त्या या तत्साधनबिम्बोपासनानियतिरपेक्षिता सा न सिध्यतीत्यर्थः ।। सोपस्काराणि वाक्यानि भवन्तीति न्यायेन भाष्यार्थमाह ।। न भगवदिति ।। तर्हि मुक्त्यभावप्रसङ्ग इत्यतः सौत्रापिपदसूचितमाह ।। किं नाम स्वबिम्बदर्शनादेवेति ।। बिम्बशब्दोऽत्र स्वस्वयोग्यात्मपरः । मुक्तिर्योग्यात्मदर्शनादित्युक्तेः । न तु हृदिस्था या हरेर्मूर्तिर्जीवो यत्प्रतिबिम्बकः । यद्वशे वर्तते जीव इत्येकादशस्कन्धसप्तविंशाध्यायतात्पर्योक्तहृदिस्थरूपमात्रपरः । तेन न दृष्ट्यैवेति प्रागुक्तस्मृतिविरोधः । केचित्तु बिम्बशब्दो हृदिस्थपर एव । अवतारादिदर्शिनामपि हृदिस्थदर्शनमावश्यकम् । येषां बहिरुपासेन मोक्षः तेषां हृद्युपासनं किञ्चित्कर्तव्यमेवेति तृतीयाध्यायबृहद्भाष्योक्तेः । अतो न दृष्ट्यैवेत्युक्तिविरोध इत्याहुः । एवेत्यस्यायोगव्यवच्छेदकत्वादिति । यथेत्यादि व्याचष्टे ।। यथेति ।। कुत इत्यतो भाष्ये प्रमाणानुक्तेर्न्यायविवरणोक्त श्रुतिमाह ।। तथा चेति ।। न हीत्यादिभाष्यमसङ्गतत्वनिरासाय व्यावर्त्योक्तिपूर्वं व्यनक्ति ।। यदीति ।। शङ्कानिवर्तकतया भाष्यं सपरिकरं व्याचष्टे ।। न भगवदिति ।। विकल्पादिति ।। यथा भगवद्रूपदृष्टीनां मध्ये योग्यात्मदृष्टिरेव मुक्तिहेतुः न तु रूपान्तरदृष्टिरेवं बिम्बदर्शनेऽपि किञ्चिद्दर्शनं मुक्तिहेतुः किञ्चिन्नेति विकल्पः स्यादित्यर्थः । न केवलमुपासनायामित्यपेरर्थः ।। अत इति ।। सामान्यदृष्टिमात्रेण मुक्त्यभावात्स्वबिम्बदर्शन एवैनं मोचयतीति श्रुतिबलाच्चेत्यर्थः । हेतुत्वादित्यनन्तरं प्रागुक्तबहिरन्तरादिदृष्टिव्यवस्था युक्तेति पूरणीयम् ।। ५३ ।।
 
सूत्रभाष्यम्
‘भक्तिरेवैनं नयति भक्तिरेवैनं दर्शयति भक्तिवशः पुरुषो भक्तिरेव भूयसी’ति माठरश्रुतेर्न परमात्मना दर्शनमिति चेन्न । ‘तस्यैष आत्मा विशते ब्रह्मधामे’ (मुं. ऊ. ३/२/४)ति श्रुतेः । कथं तर्ह्येषा श्रुतिः —
।। ॐ परेण च शब्दस्य ताद्विध्यं भूयस्त्वात्त्वनुबन्धः ॐ ।। ५४ ।।
परमात्मैवं(व) भक्त्या दर्शनं प्राप्य मुक्तिं ददातीति प्रधानसाधनत्वाद्भक्तिः करणत्वेनोच्यते । मायावैभवे च —
‘भक्तिस्थः परमो विष्णुस्तयैवैनं वशं नयेत् ।
 तयैव दर्शनं यातः प्रदद्यान्मुक्तिमेतया ।।
 स्नेहानुबन्धो यस्तस्मिन्बहुमानपुरस्सरः ।
 भक्तिरित्युच्यते सैव करणं परमी(मे)शितुरि’ति ।।
 सर्वशब्दानां ब्रह्मणि प्रवृत्तेश्च ।। ५४ ।।
।। इति ताद्विध्याधिकरणम् (परेणाधिकरणम्) ।। ३४ ।।
 तत्त्वप्रकाशिका
अत्र भगवद्दर्शनसाधनोपासनसाहित्येनोक्तभक्तेः स्वातन्त्र्यनिरासादस्ति शास्त्रादिसङ्गतिः । अन्यथाऽव्यक्तत्वाभावप्रसङ्गात्तन्निरसनीयमेव । प्रकृतं ज्ञानमेव विषयः । किं भक्तिसामर्थ्येन भवत्युत परमात्मनेति सन्देहः । कृष्यादौ राजसेवादौ च तथा दर्शनं सन्देहबीजम् । पूर्वपक्षयति ।। भक्तिरिति ।। भक्तिसामर्थ्येनैवापरोक्षज्ञानं न परमात्मप्रसादेन । ‘भक्तिरेवैनम्’ इति श्रुतौ भक्तेरेव स्वातन्त्र्येण दर्शनादिसाधनत्वदर्शनात् । एवं साधनसामर्थ्यादेव तद्दर्शनान्न तस्याव्यक्तत्वमिति भावः । सिद्धान्तयति ।। नेति ।। न भक्तेरेव स्वातन्त्र्येण दर्शनादिसाधनत्वं वाच्यम् । किं तु तया प्रसन्नस्य परमात्मन एव । ‘एतैरुपायैर्यतते यस्तु विद्वांस्तस्यैष आत्मा विशते ब्रह्मधाम’ इति श्रुतेरित्यर्थः । एतैः प्रवचनाद्युपायैर्यो दर्शनार्थं यतेत (यतते) तस्यार्थे तैः प्रसन्नः परमात्मा ब्रह्मधाम वायुं विशति तस्य तत्राविर्भवतीत्यर्थः । परमात्मनैव चेद्दर्शनं कथं तर्हि भक्तेरेव तत्साधनत्वाभिधायकश्रुतिरुपपद्यत इति शङ्कते ।। कथमिति ।। परिहाराय सूत्रं पठित्वा व्याचष्टे ।। परेण चेति ।। परमात्मनैव दर्शनादिकं न तु भक्त्या । तथापि भक्तिश्रुतिरुपपद्यते । कथम् । दर्शनमोक्षयोः कर्ता परमात्मा भक्त्यैव करोतीत्यतोऽत्र भक्तेर्दर्शनादौ करणत्वेनोच्यमानत्वात् । न च वाच्यं साधनान्तराण्यनुक्त्वा किं विशिष्याभिधीयते भक्तिरिति । तस्याः साधनेषु प्रधानत्वात् । कर्तृत्वाङ्गीकारे तूक्तविशेषश्रुतिविरोध इति भावः । अत्रैव स्मृतिमाह ।। मायेति ।। सैवेत्यस्यापि पूर्ववत्सङ्गतिः । एवं ‘हन्ता रामशर’ इति करणे कर्तृत्वव्यपदेशदर्शनात्करणार्थत्वेन श्रुतिमुपपाद्य प्रकारान्तरेणाप्युपपादयति ।। सर्वेति ।। भक्त्यादिसर्वशब्दानां परब्रह्मणि वृत्तेर्ब्रह्मैवैनं नयतीत्याद्यर्थोपपत्तेश्चोपपन्ना श्रुतिरिति भावः । अनेन परेणैव वाच्येन निमित्तेन शब्दस्य ताद्विध्यं युक्तमिति सूत्रांशस्यार्थान्तरमुक्तं भवति । अतो दर्शनादेः पुरुषशक्तिसाध्यत्वाभावाद्युक्तमव्यक्तत्वं ब्रह्मण इति सिद्धम् ।। ५४ ।।
 
भावदीपः
ॐ परेण च शब्दस्य ताद्विध्यं भूयस्त्वात्त्वनुबन्धः ॐ ।। भक्तेः स्वातन्त्र्यनिरासस्य पादानन्तर्भावमाशङ्क्योक्तम् ।। उपासनासाहित्येनोक्तेति ।। अनुबन्धादिभ्य इत्यत्रोक्तेत्यर्थः ।। स्वातन्त्र्येति ।। भगवत्प्रसादनैरपेक्ष्येणेत्यर्थः ।। अन्यथेति ।। प्रसादनिरपेक्षेणोपासनासहितभक्तिमात्रेण भगवद्दर्शन इत्यर्थः । तदव्यक्तमाह हीत्युक्ताव्यक्तत्वेत्यर्थः ।। कृष्यादाविति ।। कृष्यादौ राजादिप्रसादनैरपेक्ष्येण फलोदयो दृष्टः । राजसेवादौ च राजप्रसादद्वारा फलोदयो दृष्ट इत्यर्थः । भाष्ये न परमात्मनो दर्शनमित्यस्य परमात्मविषयापरोक्षज्ञानं परमात्मनः प्रसादेन न भवति किं तु भक्तिसामर्थ्येनेत्यर्थमुपेत्य व्युत्क्रमेण भाष्यं व्याचष्टे ।। भक्तिसामर्थ्येनैवेत्यादिना ।। प्रसादेनेति शेषोक्तिः । न परमात्मनो दर्शनमव्यक्तत्वमित्यपि भाष्यार्थं मत्त्वा प्रागुक्तार्थं हेतूकृत्य पूर्वाक्षेपरूपं फलमाह ।। एवमिति ।। न तस्येति ।। घटादेरिवेति भावः ।। भाष्ये नेत्यनन्तरं न परमात्मनो दर्शनमितीति पूर्ववाक्यमनुवर्त्य तत्तात्पर्यार्थमाह ।। न भक्तेरेवेति ।। आदिपदेन मुक्तिः । भाष्ये श्रुतेरित्युक्तावपि भक्तेरेव पृथङ्मोचकत्वदर्शनादिति न्यायविवरणोक्त्यनुरोधेनेयमुक्तिः । तस्येत्याथर्वणवाक्ये विवक्षितार्थस्यास्फुटत्वात्पूर्वशेषमाह ।। एतैरिति ।। नायमात्मा प्रवचनेन लभ्यो न मेधया न बहुना श्रुतेन । यमेवैष वृणुते तेन लभ्य इत्यादिपूर्ववाक्योक्तप्रवचनभक्त्यादिप्रकृतपरामर्शित्वमुपेत्य श्रुत्यर्थमाह ।। एतैरित्यादिना ।। प्रधानं धाम विष्णोस्तु प्राण एव प्रकीर्तितः । उपायैर्यो विजानीयात्प्राणस्थं परमेश्वरमित्याथर्वणभाष्योक्तेरिति भावः । सूत्रे प्रकृतत्वाद्दर्शनादिपदान्वयमुपेत्य परेण च दर्शनादीति सूत्रांशस्यार्थमाह ।। परमात्मनैवेति ।। दर्शनादिकमिति ।। मुक्तिरादिपदार्थः । उक्तसूत्रांशस्य तात्पर्यार्थोक्तिपरं परमात्मैवेत्यादिभाष्यं साध्याध्याहारपूर्वं हेतुत्वेन व्याचष्टे ।। तथापीति ।। परमात्मन एव दृष्ट्यादिहेतुत्वेऽपीत्यर्थः । भक्त्यैवेति भाष्यस्थैवकारो भिन्नक्रम इति भावः । 
भाष्यस्थेतिपदं हेत्वर्थं मत्त्वोक्तमित्यत इति ।। अत्रेति शेषोक्तिः । श्रुतावित्यर्थः । प्रधानसाधनत्वादित्यंशं व्यावर्त्यपूर्वं व्यनक्ति ।। न च वाच्यमिति ।। साधनत्वहेतोरसिद्धिमाशङ्क्याह ।। कर्तृत्वेति ।। उक्तेति ।। एतैरुपायैरित्युक्तेत्यर्थः । विशेषेत्युक्त्या निरवकाशत्वेन भक्तिरेवेति श्रुतितो बलवत्तोच्यते ।। अत्रैवेति ।। परमात्मैवेत्यादिभाष्योक्तार्थ एवेत्यर्थः । स्मृतावेनं विष्णुं स्वात्मानमेवेत्यर्थः । वशं नयेत् । वशोऽहमिति ज्ञापयेदिति तत्वप्रदीपोक्तार्थः । दर्शनादौ हरेरेव कर्तृत्वे कथं भक्तिरेवेति श्रुतिः कथं च साधनान्तराण्यनुक्त्वा भक्तेरेवोक्तिरित्यतः स्मृतौ सैव करणमीशितुरित्युक्तमिति ज्ञेयमित्याह ।। सैवेत्यस्यापीति ।। पूर्ववत् प्रधानसाधनत्वात्करणत्वेनोच्यत इत्यस्यैवेत्यर्थः । तत्र करणमित्यनेनाद्यचोद्यस्य निरासोऽन्त्यस्य तु सैव परं करणमिति परपदेनेति ध्येयम् । भक्तेः प्राधान्यं च ‘‘तीर्थदानतपोयज्ञपूर्वाः सर्वेऽपि सर्वदा । अङ्गानि हरिसेवायां भक्तिस्त्वेका विमुक्तय’’ इति । सर्वस्मादुत्तम इति सम्यक्स्नेहयुता मतिः । सुस्थिरा भक्तिरुद्दिष्टा तया मोक्षो न चान्यत इत्याद्यनेकवचनैः बृहद्भाष्ये प्रथमाध्याये विवृतम् ।। परब्रह्मणि वृत्तेरिति ।। प्रकृतिश्च प्रतिज्ञादृष्टान्तानुपरोधादित्यत्र सैषा प्रकृतिरित्यादिश्रुतिगतस्त्रीलिङ्गप्रकृत्यादिशब्दानामिव भक्तिशब्दस्यापि ब्रह्मणि वृत्तेरित्यर्थः । यद्वा भक्तिस्थः परमो विष्णुरिति भक्तिस्थत्वोक्त्या ‘‘तत्तद्गतस्यैव हरेस्तत्तन्नामानि चाञ्जसा । औपचारिकनामानि तदन्येषामिति स्थिति’’रिति स्मृत्युक्तदिशा शरीररूपकविन्यस्तगृहीतेरिति न्यायेन ब्रह्मणि वृत्तेरित्यर्थः । भाष्यं सूत्रारूढं करोति ।। अनेनेति ।। अत इति ।। श्रुतेरन्यपरत्वेनेशप्रसादैकसाध्यत्वाद्दर्शनादेरित्यर्थः ।। ५४ ।।
 
सूत्रभाष्यम्
जीवांशानां पृथगुत्पत्तेर्नानादियोग्यतापेक्षेति न मन्तव्यम् । कुतः ?
।। ॐ एक आत्मनश्शरीरे भावात् ॐ ।। ५५ ।।
अंशांशिनोरेकत्वमेव । अंशिकर्म(वि)निर्मितशरीर एवांशस्य भावात् ।। ५५ ।।
 
तत्त्वप्रकाशिका
अत्र भगवद्दर्शनसाधनोपासनस्य योग्यतासापेक्षत्वसाधनादस्ति शास्त्रादिसङ्गतिः । अन्यथोपास्त्यव्यवस्थाप्रसङ्गात्तत्समर्थनीयम् । प्रकृतोपासनादि विषयः । योग्यतापेक्षं न वेति सन्देहः । योग्यायोग्यक्रियादर्शनं सन्देहबीजम् । पूर्वपक्षयति ।। जीवेति ।। नोपासनाद्यर्थं योग्यतापेक्षाऽस्ति । योग्यता हि भवन्ती अनादिर्भवेत् । अन्यथा तदुपासनादेरप्यागन्तुकत्वसम्भवात् । न चानादित्वं योग्यताया युज्यते । इन्द्रादिजीवांशानामर्जुनादीनां योग्यतायास्तदभावात् । तेषामेवोत्पत्तिमत्त्वेन तद्धर्मस्यानादित्वायोगात् । न चांशिनोऽनादित्वादंशस्योत्पत्त्यभावः । अशांशिनोः पृथक्त्वात् । कुतः । अंशिनि ज्ञानिनि सुखिनि दुःखिनि चांशे ज्ञानाद्यभावेनांशस्यांशि (वर्त्मागन्तृत्वात्) वर्त्मनागन्तृत्वात् । अन्यथा ज्ञानादिभेदो न स्यात् । अतोंऽशांशिनोः पृथक्त्वादंशस्योत्पत्तेरनादियोग्यताभावादुपासनादेर्योग्यतापेक्षा नास्तीति तदव्यवस्थितमिति भावः । पूर्वपक्षं प्रतिषेधति ।। नेति ।। कुतो न मन्तव्यमित्याक्षिपति ।। कुत इति ।। तत्परिहाराय सूत्रमुपन्यस्य व्याचष्टे ।। एक इति ।। अस्त्येव सर्वेषामुपासनादौ योग्यतापेक्षा । न चांशस्योत्पत्तिमत्त्वेऽनादियोग्यताभावः । अंशोंऽशीत्येक एवेत्यंशस्योत्पत्त्यभावात् । तदैक्यमेव कुतः । आत्मनोंऽशिनः कर्मनिर्मितशरीरेंऽशस्य वर्तमानत्वात् । न च भेदे तद्युक्तम् । अकृताभ्यागमकृतविप्रणाशप्रसङ्गात् । न चांशस्य पृथक्कर्मास्ति । न चाकर्मनिमित्तः शरीरसंसर्गो युक्तः । अपवर्गाभावप्रसङ्गादिति भावः ।। ५५ ।।
 
भावदीपः
ॐ एक आत्मनः शरीरे भावात् ॐ ।। योग्यतेति ।। सूत्रे साक्षादंशांशिनोरैक्योक्तावपि तस्य प्रकृतोपयोगाय फलोक्तिरियमिति ध्येयम् । अनादियोग्यतेत्यपि योज्यम् । तेन यत्पूर्वत्रानादिभक्तेर्दृष्टिकारणत्वमुक्तं तदयुक्तम् । स्थानविशेषादित्यत्र भाष्याद्युक्तदिशा आदिभक्त्यादिसम्पत्तिरूपयोग्यतासापेक्षत्वस्यैवोपासनादावयोगादिति शङ्कनात्पूर्वसङ्गतिरपि सूचिता ।। अव्यवस्थेति ।। असुरादीनामपि तत्प्रसङ्गादित्यर्थः । तथा च सर्वथापि तु त एवेत्यादिवक्ष्यमाणविरोध इति भावः ।। उपासनादीति ।। दृष्टिरादिपदार्थः ।। योग्यतेति ।। अनादिभक्त्यादिगुणपूगसम्पत्तिसापेक्षं न वेत्यर्थः । ऐश्वर्यात्परमाद्विष्णोर्भक्त्यादीनामनादित इत्यादिस्मृत्या स्थानविशेषादित्यत्र तथैव योग्यतास्वरूपोक्तेः । तथाप्यनादिसंसिद्धभक्त्यादिगुणपूगत इत्यादिस्मृत्या अनुबन्धादिभ्य इत्यत्रोक्तयापि तथैव प्रतीतेः । अदृष्टानियमादित्यत्र चन्द्रिकायां तथैव व्यवहाराच्च ।। योग्यायोग्येति ।। लोके पुंसां स्वयोग्यक्रिया स्वायोग्यक्रिया च दृश्यत इति तदेव सन्देहबीजमित्यर्थः । यद्वा योग्यस्यायोग्यस्य च पुंसः क्रियादर्शनमित्यर्थः । शेषोक्तिपूर्वं व्युत्क्रमेण भाष्यं व्याचष्टे ।। नोपासनेति ।। अनादीति पदं पूर्वपक्षोपपादकत्वेन व्याचष्टे ।। योग्यता हीति ।। आगन्तुकत्वेति ।। तथा चासुरादीनामपि तत्प्रसङ्ग इति भावः । परम्पराहेतुत्वेन भाष्योक्तं हेतुं योजयति ।। इन्द्रादीति ।। पृथगिति भाष्यस्थं शङ्कापूर्वं हेतुत्वेन व्याचष्टे ।। न चांशिन इति ।। पृथक्त्वेनोत्पत्तिरिति भाष्ये विग्रह इति भावः । पृथक्त्वहेतोरसिद्धिनिरासाय । ज्ञानादिभेद इत्यादिद्वितीयसूत्रभाष्यसूचितम् । अंशिमार्गस्यांशेनागम्यत्वादित्यन्यत्रोक्तं हेतुं विवृण्वन्नेवात्र योजयति ।। अंशिनीति ।। वर्त्मागन्तृत्वात् भिन्नमार्गत्वादित्यर्थः । वर्त्मनेति पाठे तद्य्वापाराज्ञातृत्वादित्यर्थः । हेतोरप्रयोजकत्वं निराह ।। अन्यथेति ।। अंशांशिनोरपृथक्त्वे इत्यर्थः । अन्यत्रोक्तहेतुपूर्वकं भाष्यार्थमुपसंहरति ।। अत इति ।। ज्ञानादिभेदेनांशस्यांशिवर्त्मागन्तृत्वादित्यर्थः । फलमाह ।। तदिति ।। अनियतं स्यादित्यर्थः । तथा च प्रज्ञान्तरपृथक्त्ववदित्यत्रोपासनाभेदवद्दर्शनभेद इति यदुक्तं यच्च यावदधिकारमित्यत्र सुखतारतम्यं योग्यताविशेषाधीनमित्युक्तं यच्च प्राप्तेश्च समञ्जसमिति तत्सर्वमसमञ्जसं स्यादिति भावः ।। पूर्वभाष्यलब्धप्रतिज्ञामाह ।। अस्त्येवेति ।। प्रागुक्तचोद्यमनूद्य तन्निवर्तकत्वेन भाष्यं व्याचष्टे ।। न चांशस्येत्यादिना ।। अंशांशिनोरेकत्वमेवेति भाष्यमेक इति सूत्रांशारूढं करोति ।। अंश इति ।। कुत इति भाष्येण सामानाधिकरण्यलाभाय भाष्ये शेषमाह ।। इत्येक इत्यादि ।। अंशीत्यादिभाष्यं सङ्गमयन् व्याचष्टे ।। तदिति ।। उत्सूत्रत्वशङ्कानिरासायात्मनोंऽशिन इत्युक्तम् ।। अकृतेति ।। स्वाकृतकर्मनिर्मिते स्वस्यावस्थानेनाकृताभ्यागमस्यान्यकर्मनिर्मितदेहे स्थित्वा कृतस्य कर्मणः स्वाभोज्यत्वेन कृतविप्रणाशस्य प्रसङ्गादित्यर्थः । ननूक्तः सौत्रो हेतुरसिद्धः । येनांशांशिनोरेकत्वं स्यात् स्वकर्मार्जितदेहयोगस्य वा सर्वथा कर्मनिरपेक्षदेहयोगस्य वा अर्जुनाद्यंशस्योपपत्तेरित्याशङ्क्यादृष्टं विना शरीराद्यनुपपत्तेरिति न्यायविवरणोक्तेरंश्यदृष्टं विना सर्वथादृष्टं विनेति चार्थद्वयमुपेत्य निराह ।। न चेति ।। न चाकर्मेति ।। नापीत्यर्थः । कुतो न युक्त इत्यतः शरीरादीत्यादिपदार्थमाह ।। अपवर्गेति ।। कर्मानिमित्तत्वे स्वाभाविकत्वापत्त्या कर्मावसानरूपनिवर्तकाभावेन देहयोगस्य कदाप्यनिवृत्त्या मोक्षाभावप्रसङ्गादित्यर्थः ।। ५५ ।।
 
सूत्रभाष्यम्
।। ॐ व्यतिरेकस्तद्भावभावित्वान्न तूपलब्धिवत् ॐ ।। ५६ ।।
ज्ञानादिभावे (भेदे. पा) विद्यमानेऽपि नांशांशिनोः पृथग्भाव एव । तदुपासनादिभोगादंशस्य । परमसंहितायां च —
अंशिनस्तु पृथग्जाता अंशास्तस्यैव कर्मणा ।
पुनरैक्यं प्रपद्यन्ते नात्र कार्या विचारणे’ति ।। ५६ ।।
।। इति एकाधिकरणम् ।। ३५ ।।
 
तत्त्वप्रकाशिका
ज्ञानादिभेदादंशांशिनोर्भेद एव । अतो नांशस्योत्पत्तिमतोऽनादियोग्यता युक्तेत्याशङ्कां परिहरत्सूत्रं पठित्वा व्याचष्टे ।। व्यतिरेक इति ।। यथोपलब्ध्यादौ व्यतिरेकस्तथांशांशिनोरपि भेद एवेति न वाच्यम् । अल्पे ज्ञानादावनुसन्धानाभावेऽपि प्रधानसाधनोपासनादिफलानुसन्धानात् । अंशगतज्ञानादेरंशिनाऽनुसन्धीयमानत्वात् । अंशिगतस्य चांऽशेन सर्वस्याननुसन्धानमीश्वराचिन्त्यशक्त्यायत्तमिति भावः । अत्र स्मृतिं प्रमाणयति ।। परमेति ।। अतोऽस्त्येव सर्वेषामुपासनादावनादियोग्यतापेक्षेति युक्ता तद्य्ववस्थेति सिद्धम् ।। ५६ ।।
 
भावदीपः
ॐ व्यतिरेकस्तद्भावभावित्वान्न तूपलब्धिवत् ॐ ।। उपलब्धिवदिति शेषोक्तिपूर्वं नेत्यादिभाष्यं सूत्रारूढं दर्शयन् सूत्रभाष्ये च व्याचष्टे ।। यथेति ।। अप्यन्तभाष्यस्य हेतूक्तिपरभाष्येणाऽन्वयमुपेत्य व्याचष्टे ।। अल्प इति ।। साधनोत्तमस्यादृष्टस्यांशिकृतस्यांशेन भुज्यमानत्वादित्यन्यत्रोक्त्यनुरोधेनोक्तम् ।। प्रधानसाधनेति ।। अंशिनोऽशेषसन्धानमत्यल्पस्यापि विद्यते ।
भुवि जातेन चांशेन सुखदुःखादि तद्गतम् । अनुभूयते विशेषस्तु कश्चिदीशकृतो भवेदि’’ति भक्तिपादीयानुभाष्योक्तमप्यत्र सङ्गमयति ।। अंशेति ।। अत्रेति ।। आद्यसूत्रार्थ इत्यर्थः ।। अत इति ।। अन्योन्यानुसन्धातृत्वांशिकर्मार्जितदेहस्थत्वाभ्यामंशांशिनोरेकत्वादित्यर्थः ।। ५६ ।।
 सूत्रभाष्यम्
।। ॐ अङ्गावबद्धास्तु न शाखासु हि प्रतिवेदम् ॐ ।। ५७ ।।
ब्रह्माद्यङ्गदेवतावबद्धोपासनादि प्रतिशाखं प्रतिवेदं च नोपसंह्रियते । हिशब्दात्—
‘समत्वाद्वोत्तमत्वाद्वा नाङ्गदेवाद्युपासनम् ।
 उपसंहार्यमित्याहुर्वेदसिद्धान्तवेदिनः’ इति ब्रह्मतर्कवचनात् ।। ५७ ।।
 
तत्त्वप्रकाशिका
अत्र ब्रह्मज्ञानसाधनोपासनस्य यथायोग्याऽङ्गदेवतोपासनयुक्तत्वेन कर्तव्यताप्रतिपादनादस्ति शास्त्रादिसङ्गतिः । अन्यथा तत्प्रतिपादकवेदवैर्थ्यस्योक्ततारतम्याभावस्य च प्रसङ्गात्प्रतिपादनीयमेतत् । प्रकृतं भगवदुपासनमेव विषयः । अन्यदेवतोपासनयुक्तं वा कर्तव्यं केवलं वेति सन्देहः । ब्रह्मोपासनविधेः साधारण्यं सन्देहबीजम् । अन्यदेवतोपासने च तस्य गुणोपसंहारपूर्वकत्वात्किमेकस्य श्रुतिप्रतीतगुणाः सर्वेषूपसंहर्तव्या न वेति सन्देहः । लौकिकपुरुषपूजादौ द्वैविध्यदर्शनं सन्देहबीजम् । केवलमेव ब्रह्मोपासनं कर्तव्यमिति पूर्वः पक्षः । ‘तमेवैकं जानथात्मानमन्या वाचो विमुञ्चथ’ ‘पूजयेन्नान्यदेवता’ इत्यादेरन्यदेवतोपासने चैकस्य प्रतीतगुणाः सर्वेषूपसंहर्तव्याः । देवत्वादिगुणानां सर्वेषूपसंहारदर्शनात् । अतोऽन्यदेवानामनुपास्यत्वात्तदभिधायकवेदवैयर्थ्यम् । उपास्यत्वे वा साम्येनोपास्यत्वान्नोक्ततारतम्योपपत्तिरिति । सिद्धान्तयत्सूत्रं पठित्वा व्याचष्टे ।। ओति ।। ब्रह्मादिदेवतोपासनपरिचर्यादि कार्यमेव । न च श्रुत्यादिविरोधः । तत्र प्राधान्येनोपसनस्यैव निषिद्धत्वात् । अङ्गत्वेनोपासनस्याभ्युपगत्वात् । उपसंहारे तु विशेषोऽस्ति । सर्ववेदानां सर्वशाखासूक्तं यद्ब्रह्माद्यङ्गदेवतासम्बन्धिगुणजातं तत्सर्वं रुद्रादिषु नोपसंहार्यं किं तु योग्यमेवोपास्यम् । यथा खलु भगवद्वाचकवाक्यानां न सर्वेषामन्यत्रान्वयोऽपि तु योग्यानामेवेति भावः । कुत एतदित्यत आह ।। हिशब्दादिति ।। सूचितादिति शेषः । अङ्गदेवताद्युपासनं कार्यम् । यावद्ब्रह्मादीनां गुणजातं तत्सर्वं रुद्रादिषु नोपसंहार्यम् । कुतः । भवेत्साम्येनोपासनं युक्तं यदि तेषां साम्यमेव स्यात् । नैतदस्ति केषाञ्चित्समत्वात्केषाञ्चिदुत्तमत्वात् । तत्कुतः वेदसिद्धान्ते नानागुणत्वेन तेषां दृष्टेरिति भावः ।। ५७ ।।
 
भावदीपः
ॐ अङ्गावबद्धास्तु न शाखासु हि प्रतिवेदम् ॐ ।। यथायोग्याङ्गदेवतेति ।। तत्तद्देवतायोग्यतानुसारि यदुपासनं तत्तद्योग्यगुणविशिष्टत्वेन परिवारदेवताध्यानं यत्तद्युक्तत्वेनेत्यर्थः । एतेन यासामिन्द्रादिदेवतानामर्जुनाद्यंशैरेकत्वोक्त्योपासनाया योग्यतासापेक्षत्वं सिद्धम् । तासामेवेह योग्यतानुसार्युपासनं साध्यत इति पूर्वसङ्गतिरपि सूचिता । अस्मिन् पक्षे प्रागुक्तप्रमेये विरोधाभावादाह ।। तत्प्रतिपादकेति ।। सञ्ज्ञातश्चेदित्याद्युक्तदिशा सर्वस्य परममुख्यवृत्त्या भगवत्प्रतिपादकत्वेऽपि अन्यार्थं तु जैमिनिरित्याद्युक्तदिशाऽमुख्यावृत्त्याग्नीन्द्रमित्रावरुणादिसूक्तादिरूपवेदस्य देवताप्रतिपादकत्वमप्यस्तीति भावः ।। वैयर्थ्यस्येति ।। आध्यानाय प्रयोजनाभावादित्युक्तदिशा तदुक्तेरुपासनैकार्थत्वात् । न चेन्द्रादिकर्मानुष्ठानोपयोगितया इन्द्रादिज्ञानार्थं तदुक्तिः । स्वातन्त्र्येण तज्ज्ञानस्याऽनर्थत्वात् । स आत्मा अङ्गान्यन्या देवता इत्यादावीशपरिवारत्वोक्तिवैयर्थ्यादुपासनार्थत्वस्य मुख्यत्वाच्चेति भावः । यथा योग्येत्युक्तेः फलमाह ।। उक्ततारतम्येति ।। एकैकदेवतागुणानां सर्वत्रोपासने मिथ्योपासनस्य न प्रतीके न हि स इति वक्ष्यमाणदिशा निषिद्धत्वेन सर्वत्र सर्वदेवतागुणानां सत्यतापत्त्या यावदधिकारमित्यत्रोक्ततारतम्यपरिलोपः स्यादित्यर्थः । प्रागुक्तप्रमेयाक्षेपलाभायैव मिथ्योपासनत्वापत्तिरित्यनुक्त्वैवमुक्तम् ।। ब्रह्मेति ।। तद्विजिज्ञासस्वेत्यादिविधेरित्यर्थः । आत्मानमेव लोकमुपासीत तमेवैकं जानथेत्यादिविशेषादर्शनदशायामिति भावः । सौत्रतुशब्दव्यावर्त्यपूर्वं पूर्वपक्षोपयोगिसंशयमाह ।। अन्यदेवतेति ।
द्वैविध्येति ।। केषुचित्साम्येन पूजानमनसेवादि केषुचिद्विषमपूजादि चोपलभ्यत इति । एकत्र कृतपूजादेरन्यत्राप्युपसंहारतदभावदर्शनमित्यर्थः । नन्वेवं द्विरूपविचारपरत्वादधिकरणभेदः स्यादिति चेन्न । यथा ईक्षत्यधिकरणस्य ब्रह्म वाच्यं न वा, वाच्यं चेदपि सर्वशास्त्रार्थो न वेति द्विरूपविचारपरत्वेऽपि संशब्दार्थविचारत्वेनैकीकरणादेकत्वं तथा देवतोपासनविचारत्वेनैकीकरणादेकत्वमिति तात्पर्यात् । अत एव पूर्वतन्त्रेऽर्थवादाधिकरणस्य द्विरूपविचारपरत्वेऽप्येकत्वम् । विवृतं च जिज्ञासासूत्रचन्द्रिकायां द्विपर्वाविचार इत्यादिना । भाष्यादौ द्वितीयविचारमात्रप्रतीतावपि परिवारतया ग्राह्या अपि हेयाः प्रधानत इति ईक्षतिनयानुभाष्योक्त्या सौत्राङ्गपदोक्त्या उपासनाङ्गदेवानामिति भाष्योक्तस्मृत्या चात्र विचारान्तरस्यापि सूचनात् । देवतोपासनासामान्यस्यासिद्धौ तद्विशेषचिन्ताया अनवसरदुःस्थत्वादन्यस्य चैतच्चिन्तापरस्याभावादत्र सम्भवाच्च । क्रमेण पूर्वपक्षद्वयं व्यनक्ति ।। केवलमेवेत्यादिना ।। अपि हेया इत्युक्तिसूचितहेतुमाह ।। तमेवेति ।। गुणान्तरानुसन्धानस्य क्वचिद्दर्शनमात्रेण समाधिकाङ्गदेवतान्तरगुणा अप्यङ्गदेवतान्तरे उपसंहर्तव्या इति न्यायविवरणमूलकं द्वितीयपूर्वपक्षमाह ।। अन्यदेवतेति ।। देवत्ववैष्णवत्वादिगुणानामित्यर्थः ।। अत इति ।। तमेवेत्यादिवचनादित्यर्थः ।। आदिपदार्थं वदन् तदन्तभाष्यं शेषोक्त्या आद्यसिद्धान्तपरतया तावद्य्वाचष्टे ।। ब्रह्मादीति ।। अङ्गपदं तमेवेत्यादेर्गतिसूचकमिति व्याचिकीर्षुणा ब्रह्मादिदेवतेत्युक्तम् । नमस्कारादिरादिपदार्थः । एतेन सूत्रे अङ्गावबद्धाः अङ्गैर्ब्रह्मादिदेवैरवबद्धाः सम्बद्धाः तद्विषया उपासनापूजानमस्कारादयः कार्या इत्यर्थ उक्तो भवति । विष्णोरङ्गसमुद्भूतेर्विष्णोरङ्गानि देवताः । उच्यन्ते सर्ववेदेष्विति दशमेऽष्टत्रिंशाध्यायतात्पर्योक्तेरङ्गपदसूचितं अपि हेयाः प्रधानत इत्यनुभाष्योक्तं हेतुमाह ।। तत्रेति ।। द्वितीयसिद्धान्तमाह ।। उपसंहारे त्विति ।। तुशब्दार्थमाह ।। विशेषोऽस्तीति ।। कथमित्यतो भाष्ये उपासनादीति पदं तद्विषयगुणजातपरमुपेत्य समग्रभाष्यमेकान्वयतया व्याचष्टे ।। सर्वेति ।। उक्तमिति शेषोक्तिः । अवबद्धशब्दार्थः सम्बन्धीति । रुद्रादिष्विति शेषोक्तिः । एतेनाङ्गानां ब्रह्मादिदेवानामवबद्धाः सम्बन्धिनो गुणा रुद्रादौ नोपसंहार्या इति सूत्रांशस्यार्थ उक्तो भवति । अनिषिद्धे गुणानां वाक्यान्वयन्यायेनोपसंहारादिति न्यायविवरणोक्तं व्यञ्जयन् भाष्येण संयोजयति ।। योग्यमेवेत्यादिना ।। भाव इत्यन्तेन । एतेन प्रतिवेदं शाखासूक्ता अङ्गावबद्धा ब्रह्माद्यङ्गदेवतासम्बन्धिनो गुणा रुद्रादिषु नोपास्या इति सूत्रार्थो दर्शितो भवति । हिशब्दाद्वचनादित्यनयोरन्वयाप्रतीतेराह ।। सूचितादिति शेष इति ।। स्मृतौ नाङ्गदेवताद्युपासनमुपसंहार्यमित्येतत्स्वोक्तसिद्धान्तद्वयोपयोगित्वाय भिन्नवाक्यतया व्याचष्टे ।। अङ्गदेवतेति ।। कर्मणि ल्युडन्तमुपासनपदं गुणजातपरं चोपेत्याङ्गदेवाद्युपासनमित्यस्यार्थमाह ।। ब्रह्मादीनां गुणजातमिति ।। आद्यपादं व्याचष्टे ।। कुत इत्यादिना ।। नानागुणत्वेन तेषां श्रुतिषु दृष्टेरित्यन्यत्रोक्त्यनुरोधेनान्त्यपादभावमाह ।। वेदसिद्धान्त इति ।। नानागुणत्वेन सर्वोत्तमत्वविद्यापुत्रसम्पदादिभिन्नभिन्नफलदातृत्वोमापतित्ववाणीपतित्वादिनानागुणत्वेनेत्यर्थः । व्यक्तमेतत्प्रथमाध्याय बृहद्भाष्योक्तपैङ्गिश्रुत्यादौ ।। ५७ ।।
 
सूत्रभाष्यम्
।। ॐ मन्त्रादिवद्वाऽविरोधः ॐ ।। ५८ ।।
सर्वदेवतामन्त्रा यथाऽधीयन्त एवमविरोधो वा ।
‘उपासनाङ्गदेवानां परमाङ्गतया भवेत् ।
 उपसंहृतिर्विशेषे तु फलानामन्यथा न तु ।।
 पुरुषाणां विशेषाद्वा यथायोगं भविष्यती’ति बृहत्तन्त्रे ।। ४८ ।।
।। इति अङ्गावबद्धाधिकरणम् ।। ३६ ।।
  
तत्त्वप्रकाशिका
एवमेकत्र प्रतीतानां सर्वगुणानामन्यत्रोपसंहाराभावमुक्त्वोपसंहारं चाभ्युपगच्छत्सूत्रं पठित्वा व्याचष्टे ।। मन्त्रेति ।। यथाग्न््याद्यधमदेवताविषयं मन्त्रविद्यादिकं ब्रह्माद्युत्तमदेवताविषयत्वेनाऽधीयतेऽध्येतृभिरुत्तमानां तत्प्रतिपाद्यत्वात् । एवमधमगुणानामुत्तमेषूपसंहारे न कश्चिद्विरोधः । तेषु तद्गुणित्वादिति भावः । उक्तं चैतत् । ‘देवता सर्वविद्यानां स्वयं नारायणः प्रभुः । ऋते तत्र प्रसिद्धश्च देवता श्रीस्तथाऽत्र च । ऋते प्रसिद्धा ब्रह्मैव ततस्तेन क्रमेण च । पूर्वप्रसिद्धवर्जं तु शक्रान्ता देवता मताः । इन्द्रावरा विशेषेण लिङ्गेनैव पृथक् पृथक्’ । इति । यदुक्तं देवतोपासनं कार्यं यथायोग्यं गुणोपसंहारश्च कर्तव्यः इति तत्किं सर्वैः कार्यं न वेत्यपेक्षायामाह ।। उपासनेति ।। भवेत्सर्वैः कार्येति शेषः । फलविशेषेऽतिशयितफलार्थं पुरुषविशेष उत्तमाधिकारित्वम् । फलविशेषस्तेषामेव । उपासकप्रतिपत्तौ साधन एवायं विकल्पः । यथायोग्यमेव च सा भवति । अतो यथायोग्यमङ्गदेवतानामुपास्यत्वात्सर्वं युक्तमिति सिद्धम् ।। ५८ ।।
 
भावदीपः
ॐ मन्त्रादिवद्वाऽविरोधः ॐ ।। उपसंहारं चेति ।। एकत्र प्रतीतानामन्यत्रेत्यनुषङ्गः । उत्तमेष्वधमगुणापेक्षया मन्त्रादिवद्वेतीत्यन्यत्रोक्त्यनुरोधेन भाष्यं व्याचष्टे ।। यथेति ।। उक्तं चैतदिति ।। उत्तमानामधमदेवतामन्त्रप्रतिपाद्यत्वं ऋग्भाष्ये उक्तमित्यर्थः । तदाह ।। देवतेति ।। एतदर्धोक्तिः यथा सर्वदेवतामन्त्राः भगवदर्थकत्वेनाधीयन्ते एवमविरोधो वेति भाष्यस्यार्थान्तरसूचनाय वा तत्रेत्युत्तरार्धस्थतच्छब्दपरामर्शद्योतनाय वेति ज्ञेयम् । तत्र भगवति प्रसिद्धाः सूक्तविद्या ऋते वर्जयित्वा अन्यासां विद्यानां श्रीश्च देवता । तथात्र च श्रीदेव्यां प्रसिद्धा विद्या अम्भ्रणीसूक्ताद्या ऋते अन्यासां ब्रह्मैव देवता । ततः परं च तेन तत्र वक्ष्यमाणेन तारतम्यक्रमेणैव पूर्वप्रसिद्धवर्जं पूर्वस्यां देवतायां प्रसिद्धा विद्या वर्जयित्वा अन्यासां विद्यानां तु शक्रान्ता देवता मता इत्यर्थः । देवतानां भूयस्त्वात्कथं शक्रान्ता इत्युक्तिरित्यतः इन्द्रावरा इति पृथग्विशेषणव्यावर्तकेन लिङ्गेन श्रुतिलिङ्गादिना ज्ञापकेनैवेन्द्रावरास्तत्र तत्र विद्यासु देवताः स्युः, न तु श्रुतिलिङ्गाद्यभावे । इन्द्रपर्यन्तास्तु श्रुत्याद्यभावेऽपि पूर्वप्रसिद्धवर्जं देवताः स्युरिति शक्रान्ता देवता मता इत्युक्तमिति भावः । अत्रेन्द्रावरा इत्यतः पूर्वं देवता मता इत्यतःपरं ब्रह्मवायू गिरौ वीन्द्रेत्यादिदेवताक्रमोक्तिपरश्लोकचतुष्टयस्येहानुपयोगादपाठ इति ध्येयम् । न त्वयमेव भाष्यक्रम इति भ्रमितव्यम् ।। तत्किमिति ।। पूर्वोक्तं द्वयमित्यर्थः ।। आहेति ।। अङ्गदेवतोपासनं सर्वैः कार्यं गुणोपसंहारस्तु सर्वैर्न कार्यः । किं तूत्तमाधिकारिभिरतिशयितफलार्थं कार्य इत्याहेत्यर्थः । फलानां विशेष इति निमित्तसप्तमीमुपेत्याह ।। अतिशयितफलार्थमिति ।। फलविशेषार्थिभिर्यैः कैश्चिद्वा उत्तमाधिकारिभिर्वेति भ्रमनिरासायाह ।। फलविशेषस्तेषामेवेति ।। ननूपसंहृतिस्तु पुरुषविशेषैः फलानां विशेषार्थं कार्या । न त्वन्यथेत्यर्थोक्तौ वाशब्दो व्यर्थ इत्यत आह ।। उपासकेति ।। साधन इति प्रतिपत्ताविति च समानाधिकरणम् । प्रतिपत्तिरुपासना । उपासकैः क्रियमाणप्रतिपत्तिरूपसाधन एवायम् । अङ्गदेवानां भगवत्परिवारतया प्रतिपत्तिः सर्वैः कार्या । न तु गुणप्रतिपत्तिः । सा तु फलातिशयार्थिभिरुत्तमाधिकारिभिः कार्येत्येव विकल्पो न तु फलविशेषार्थिभिर्वा पुरुषविशेषैर्वेत्येवंरूपविकल्प इत्यर्थः । पुरुषविशेषैः क्रियमाणापि गुणोपसंहृतिः किंरूपेत्यतो विशेषे त्विति तुशब्द उपसंहृतौ विशेषद्योतक इति भावेनाह ।। यथेति ।। सा गुणोपसंहृतिः उमाया रुद्रे साक्षाद्भर्तृत्वगुरुत्वादे रुद्रस्य ब्रह्मणि पितृत्वगुरुत्वादेरुपसंहृतिरित्येवमादिरूपेत्यर्थः ।। अत इति ।। श्रुतिषु देवतातद्गुणोक्त्यन्यथानुपपत्तिबलात्तमेवेत्यादेरनङ्गत्वनिरासपरत्वादुपासनेत्यादिस्मृति बलाच्चेत्यर्थः ।। सर्वमिति ।। प्रागुक्ततारतम्यादिकमित्यर्थः ।। ५८ ।।
 
सूत्रभाष्यम्
।। ॐ भूम्नः क्रतुवज्ज्यायस्त्वं तथा च दर्शयति ॐ ।। ५९ ।।
सर्वगुणेषु भूमगुणस्य ज्यायस्त्वं क्रतुवत्सर्वत्र सहभावात् (दीक्षाप्रायणीयोदयनीयसवनत्रयावभृथात्मकः क्रतुः इत्यधिकः पाठः क्वचित्) ।
‘भूमैव देवः परमो ह्युपास्यो नैवाभूमा फलमेषां विधत्ते ।
 तस्माद्भूमा गुणतो वै विशिष्टो यथा क्रतुः कर्ममध्ये विशिष्टः ।।’
इति च गौपवनश्रुतिः ।। ५९ ।।
।। इति भूमाधिकरणम् ।। ३७ ।।
   
तत्त्वप्रकाशिका
अत्र ईश्वरदर्शनसाधनस्य भूमगुणोपासनस्य सर्वोपासकसाधारण्यसमर्थनादस्ति शास्त्रादिसङ्गतिः । अन्यथा लौकिकतयोपासनप्रसङ्गात्समर्थनीयम् । प्रकृतभगवद्गुणान्तर्गतो ‘यो वै भूमा’ इत्यादौ श्रुतो भूमगुण एव विषयः । सर्वोपास्यो न वेति सन्देहः । गुणद्वैविध्यदर्शनं सन्देहबीजम् । तत्रोपासकं प्रति भूमगुणस्य सम्भृत्यादिगुणेभ्यो न विशेषः । सर्वोपास्यो न भवतीति पूर्वः पक्षः । वैयर्थ्यात् । आनन्दादिकं हि सर्वाधिकारिणामिष्टम् । तच्च तद्गुणोपासनेनोपपद्यते । न हि निरतिशयत्वापरपर्यायं भूमत्वं कस्यापीष्टं येन तदुपासनं सार्थकं स्यात् । न च भूमत्वस्यानन्दादिविशेषणत्वात्सर्वोपास्यत्वम् । विशेषणत्वेऽपि प्रियशिरस्त्वादीनामिव फलानुपयोगित्वेनानुपास्यत्वात् । अतो भूमत्वस्य सर्वोपास्यत्वाभावान्नालौकिकतयोपासनमिति । सिद्धान्तयत्सूत्रमुपन्यस्य व्याचष्टे ।। भूम्न इति ।। सर्वैरुपास्यो भूमगुणः सर्वगुणेषु तस्य ज्यायस्त्वात् । कस्मात् । यथा खलु दीक्षाप्रायणीयोदयनीयसवनत्रयाऽवभृथात्मकस्य क्रतोः सर्वयागेष्वनुवर्तन एव साफल्यादन्यथा वैफल्याज्ज्यायस्त्वं ततश्च सर्वैः कर्तव्यत्वम् । तथा भूमत्वस्य सर्वत्रानन्दादिषु सहभावेनोपासन एवेष्टफलसिद्धेः । एतदपि कुतः । ‘भूमैव देवः’ इति श्रुतेरिति भावः । देवः सर्वैर्भूमत्वेनोपास्यः । कस्मात् । भूमा गुणो गुणराशितो यतः क्रतुवद्विशिष्टः । कथम् । यस्माद् भूमैवोपासितः फलं विधत्ते नैवाऽभूमा तस्मादित्यर्थः । अतः सर्वैरानन्दाद्याः पूर्णत्वेनोपास्या इति न लौकिकतयोपासनमिति सिद्धम् ।। ५९ ।।
 
भावदीपः
ॐ भूम्नः क्रतुबज्जयायस्त्वं तथा च दर्शयति ॐ ।। सर्वेति ।। एतेन पूर्वत्राङ्गदेवतोपासनस्य सर्वसाधारण्योक्तिप्रस्तावादिहापि तदुच्यत इति पूर्वसङ्गतिरपि सूचिता ।। लौकिकतयेति ।। परमतः सेतून्मानेत्यत्र पूर्णत्वाख्योन्मानत्वादिनैवालौकिकत्वोक्तेरिह सर्वोपास्यानन्दादिगुणानां भूमशब्दितपूर्णत्वानुक्तौ हेत्वसिध्या परमित्युक्तालौकिकत्वायोगेन लौकिकत्त्वस्य प्राप्तेः । तथा च कार्याख्यानादपूर्वमित्युक्तालौकिकमोक्षाभावः स्यादिति भावः ।। इत्यादौ श्रुत इति ।। भूमा सम्प्रसादादित्यत्र भावभवित्रोरभेदविवक्षया भूमा विष्णुरित्युक्तावपि आध्यात्मसम्बन्धभूमेत्यादाविवात्र भूमशब्दो बहुत्वरूपपूर्णत्ववाची । बहुः पूर्णतायामित्युक्तेरिति भावेन इत्यादौ श्रुतो भूमगुण इत्युक्तं पूर्णगुणत्व इत्यर्थः । भूमगुणस्योपासकं प्रति विशेषाभावेऽपि तत्तदिष्टगुणानुसारेण फलोपपत्तिरित्यविशेष इति न्यायविवरणं विवृण्वन् प्रतिज्ञात्वेनान्वयपूर्वं तदेकदेशमुपादत्ते ।। तत्रेति ।। एवं सन्देहे सतीत्यर्थः । सम्भृत्यादिभ्य इति शेषोक्तिः । किमुक्तं भवतीत्यतः यथा सम्भृतिद्युव्याप्तिप्रियशिरस्त्वादिगुणा न सर्वोपास्यास्तथा भूमगुणोऽपीत्युक्तं भवतीति भावेन तद्वाक्यस्य फलितार्थमाह ।। सर्वोपास्यो न भवतीति ।। कुत इत्यतः सम्भृत्यादिभ्यो न विशेष इत्युक्त्यैव सम्भृत्याद्यनुपासनेऽप्यानन्दादय इत्युक्तगुणोपासनेनैवानन्दानुभवरूपमोक्षसिद्धिवत् भूमगुणानुपासनेऽपीति भूमोपासनस्य वैयर्थ्यरूपहेतुरपि लब्ध इति भावेनाह ।। वैयर्थ्यादिति ।। भूमगुणोपासनस्येति योज्यम् । तत्तदिष्टगुणानुसारेण फलोपपत्तिरित्यंशवैयर्थ्योपपादकत्वेन व्याचष्टे ।। आनन्दादिकमिति ।। विशेषभावेऽपीत्यंशमपि पदसूचितशङ्कां दर्शयन् तत्तदिष्टगुणोक्त्यैव निरस्तेत्याह ।। न च भूमत्वस्येति ।। एके तु विशेषाभावेऽपीति पाठमुपेत्य व्याकुर्वते ।। अत इति ।। वैयर्थ्यादित्यर्थः ।। नालौकिकतयोपासनमिति ।। कार्याख्यानादपूर्वमित्यत्रोक्तमिति भावः ।। ज्यायस्त्वोक्तेरसाङ्गत्यनिरासाय साध्यमध्याहृत्य तत्र हेतुत्वेन भाष्यं व्याचष्टे ।। सर्वैरिति ।। कस्मादिति ।। ज्यायस्त्वं तेनोपास्यत्वं च कुत इत्यर्थः । सिद्धेरित्यन्तेन समाधिः । दीक्षा यजमानसंस्कारकर्म । प्रायणीयोदयनीयौ क्रतोरादावन्ते क्रमेण कर्तव्याविष्टिविशेषौ । प्रातःसवनमाध्यन्दिनसवनतृतीयसवनभेदेन सोमाभिषवरूपसवनत्रयेत्यर्थः । अवभृथो नाम अप्स्ववभृथेन चरन्तीत्युक्तेष्टिविशेषः । क्रतोरग्निष्टोमस्य सर्वयागेषु द्वादशाहाद्यहर्गणेष्वित्यर्थः ।। अत इति ।। भूमत्वसहभावेनैवानन्दाद्युपासनस्येष्टफलहेतुतायाः श्रुत्युक्तत्वादित्यर्थः ।। ५९ ।।
 
सूत्रभाष्यम्
।। ॐ नानाशब्दादिभेदात् ॐ ।। ६० ।।
‘शब्दोऽनुमा तथैवाक्षो योग्यताभेदतस्सदा ।
 ब्रह्मादीनामेकमर्थं बहुधा दर्शयन्ति हि ।।
 अतः पूर्णत्वमीशस्य नानैवैषां प्रदृश्यते ।
 अतः फलस्य नानात्वं नानैवोपासनं(ना)यत’ इति ब्रह्मतर्के ।
अतो भूमत्वमपि नानैवोपास्यते ।। ६० ।।
।। इति नानाशब्दाधिकरणम् ।। ३८ ।।
 
तत्त्वप्रकाशिका
अत्र ब्रह्मासाक्षात्कारसाधनभूमोपासनेऽधिकारिणां विशेषसमर्थनादस्ति शास्त्रादिसङ्गतिः । अविशेषे तूक्तानुपपत्तेरसौ समर्थनीयः । प्रकृतभूमगुण एव विषयः । किमधिकारिणामुपासने तारतम्येन प्रतीयते एकप्रकारेण वेति सन्देहः । उभयविधवस्तुप्रतीतिः सन्देहबीजम् । सर्वेषां भूमत्वमेकप्रकारेण प्रतीयत इति पूर्वः पक्षः । भूमत्वे विशेषकल्पनायोगात् । न हि केषाञ्चित्सम्यक्पूर्णानन्द इति केषाञ्चित् पूर्णानन्द इत्युपासनं युक्तम् । तथात्वे मिथ्योपासनप्रसङ्गात् । मिथ्योपासनस्यानर्थहेतुत्वात् । अतः सर्वेषामेकप्रकारेण भूमत्वोपासकत्वान्नोक्ततारतम्यमिति । सिद्धान्तयत्सूत्रं पठित्वा स्मृत्युदाहरणपूर्वकं व्याचष्टे ।। नानेति ।। भूमत्वमुपासनेऽधिकारिणां नानाप्रकारेणैव प्रतीयते । शब्दादिभिः प्रमाणैस्तत्प्रतीतेरेष्टव्यत्वात् । शब्दादीनां च प्रमाणानामधिकारिभेदेनानेकधैकैकार्थप्रतीतिजनकत्वान्नानोपासनाच्च फलतारतम्यमुपपद्यत इति भावः । तत्त्वनिर्णयो वेदार्थनियमोऽपरोक्षज्ञानं चेति क्रमभावीनि शब्दादिजन्यानीति शब्दादिक्रमः । न च भूमत्वे विशेषानुपपत्तिः । अतीतवत्सराणां मासानामानन्त्येऽपि विशेषवदत्राप्युपपत्तेः । अन्यानिषेधान्नान्यथोपासनम् । अतो भूमत्वदृष्टावधिकारिणां विशेषसद्भावाद्युक्तं तारतम्यमिति सिद्धम् ।। ६० ।।
क्पूर्णानन्दः केषाञ्चित् किञ्चित्पूर्णानन्द इति मिथ्योपासनमित्यत आह– अन्यानिषेधादिति ।। ३८ ।।
भावदीपः
ॐ नानाशब्दादिभेदात् ॐ ।। ६० ।। विशेषेति ।। पूर्वं सामान्येनोक्तस्यात्र विशेषविचारात्पूर्वसङ्गतिरपि सूचिता ।। उक्तेति ।। यावदधिकारमित्यादौ उक्तानन्दादितारतम्येत्यर्थः ।। उभयविधेति ।। किञ्चित् घटादिवस्तु सर्वेषामेकप्रकारेणैव प्रतीयते किञ्चिच्च शास्त्रार्थादिकं वस्तु तारतम्येन प्रतीयत इति भावः । भूमगुणः उपासकानामेकप्रकारेणैव प्रतीयत इत्यङ्गीकार्यम् । विशेषस्य कल्पनोपपत्तेरित्यन्यत्रोक्तं व्यनक्ति ।। सर्वेषामिति ।। तथात्व इति ।। किञ्चित्पूर्णानन्दत्व इत्यर्थः । एष परम आनन्दः । अनिर्देश्यं परमं सुखम् । यतो वाचो निवर्तन्त इत्यादेरीशानन्दस्य निरतिशयपूर्णानन्दत्वेन तरतमभावापन्नपूर्णत्वस्याभावादिति भावः ।। अनर्थेति ।। न प्रतीके न हि स इत्यत्र तथा वक्ष्यमाणत्वादिति भावः ।। अत इति ।। भूमत्वे विशेषकल्पनायोगादित्यर्थः ।। अतो भूमत्वमपि नानैवोपास्यत इति भाष्यार्थं वक्तुमाह ।। भूमत्वमिति ।। अत इति भाष्यपदस्य स्मत्युक्तार्थपरामर्शिनोऽन्यमप्यर्थमाह ।। शब्दादिभिरित्यादिना ।। शब्दानुमानप्रत्यक्षैरित्यर्थः । प्रदृश्यते । अत इत्युक्तस्मृत्यर्थं व्यनक्ति ।। शब्दादीनां चेति ।। स्मृतिशेषानुरोधेनात इत्यादिभाष्यं यतो भूमत्वमपि नानैवोपास्यते अतो नानोपासनात्फलतारतम्यमपि युक्तमित्यर्थतया प्रकारान्तरेण व्याचष्टे ।। नानोपासनाच्चेति ।। फलतारतम्यमिति ।। एतच्च सर्वेषां पूर्णत्वेऽपि ‘‘यथोदञ्चनकुम्भादेः सरित्सागरयोरपि । अल्पेन महता वापि पूर्तिर्योग्यतया भवेत्’’ ।। ‘‘एवं नरादिब्रह्मान्तजीवानां साधनैरपि । अनादिसिद्धैर्भक्त्याद्यैः पूर्तिर्योग्यतया भवेत्’’ ।। ‘‘अल्पैः पूर्तिस्तथाल्पानां पूर्तियोग्यतया भवेदिति प्रथमबृहद्भाष्योक्तदिशा ध्येयम् । सूत्रे अक्षादिभेदादिति वाच्ये शब्दादीत्युक्तिक्रमे बीजमाह ।। तत्वेति ।। वेदार्थं श्रुत्वा तदनुकूलतर्कैः प्रतिकूलतर्कान् परिहृत्य ध्यानानन्तरमपरोक्षतः प्रत्येतीति श्रवणमननध्यानफलक्रमात्क्रम इत्यर्थः । पूर्वत्र तन्निर्धारणार्थनियमस्तद्दृष्टेरित्यादिसूत्रे श्रवणमननध्यान फलानां क्रमेण निर्देशात्तदनुकरणमेतत्तत्वनिर्णय इत्यादि । अर्थनियमोऽयमेवास्यार्थ इति नियम इत्यर्थः । ननूक्तमत्र भूमत्वे विशेषकल्पनायामेकैकस्मिन्नेवानन्दादिगुणे तत्तद्योग्यतरतमभावापन्नभूमत्वस्याभावेन तथोपासने मिथ्योपासनाप्रसङ्ग इतीति भावेन प्रागुक्तशङ्कामनूद्य स्मृतौ तथोपासनेन फलस्य नानात्वमेवास्तीत्युक्तिलब्धसमाधिना निराह ।। न चेति ।। वत्सरेति ।। संवत्सरोऽनन्तः तन्मध्यपतितमासा अप्यनन्ताः । तथापि संवत्सरानन्त्यापेक्षया मासानन्त्यं तदपेक्षया वासराणामानन्त्यं ततोऽपि क्षणलवादीनामानन्त्यमधिकमिति सर्वानुभवसिद्धमिति । प्रकृतेऽपि भगवदानन्दाद्येकैकगुणेऽपि बहून्यानन्त्यानि सन्त्येव । तथापि तत्तद्योग्यतानुरोधेन तानि तान्येवानन्त्यानि तं तमधिकारिणं प्रतिभान्ति ध्यानकाले । नान्यानि । यथानन्तकोटिसूर्यप्रकाशोऽपि हरिरधिकारिभेदेन सहस्रलक्षामितभास्करोपम इत्युच्यते तथेत्यर्थः । उक्तं च द्वितीयगीताभाष्यटीकायां सहस्रलक्षामितकान्तिकान्तमित्येतद्य्वाख्यावसरे द्रष्ट्रपुरुषयोग्यताभेदात्त्रिधोक्तिरिति । विवृतमेतद्वैशेषिकाधिकरणानुव्याख्यानसुधयोरणुत्वाविश्रान्त्युक्तिप्रकरणे । तच्च ब्रह्मपरं साक्षात्सर्वानन्त्ययुतं सदेत्यन्तेन ग्रन्थेन । ननु तावन्मात्रोपासने कथं न मिथ्योपासनमित्यत आह ।। अन्येति ।। एतावदेवास्यानन्त्यं नातोऽधिकमित्यनुपासनादित्यर्थः । तावत्त्वमेव नैव स्याद्देशेऽप्येतन्न नो मतमिति वैशेषिकनयानुभाष्योक्तेरिति भावः । अङ्गुष्ठमात्र इत्युपासनमपि व्यक्त्यपेक्षयैव । न तु वस्तुत इति हृद्यपेक्षयेत्यत्र व्यक्तम् । अत्र केनचिदर्वाचीनेनोक्तदूषणालग्नताप्रकारः कण्टकोद्धारे व्यक्तः । फलोक्त्या सूत्रार्थमुपसंहरति ।। अत इति ।। शब्दादिभेदादित्यर्थः । तदर्थः प्राग्विवृत शब्दादिभिरित्यादिना । नानेति सौत्रप्रतिज्ञायां भावप्रधानत्वं भूम्न इत्यनुवृत्तिं चोपेत्यार्थमाह ।। भूमत्वेति ।। उपासनाप्रकरणाद्दृष्टावित्युक्तम् ।। ६० ।।
 
 
३९. विकल्पाधिकरणम्
।। ॐ विकल्पो विशिष्टफलत्वात् ॐ ।। ६१ ।।
स्वयोग्योपासनानन्तरं सामान्यस्यापि कस्यचिदुपासनं विकल्पेन भवति विशिष्टफलापेक्षया ।
‘मुक्त्यर्थमात्मयोग्यं हि कार्यमेव ह्युपासनम् ।
 नृसिंहादिकमन्यच्च दुरितादिनिवृत्तये ।।
 उपास्यते यथायोगं न वा फलविभेदत’ इति (च) ब्रह्मतर्के ।। ६१ ।।
।। इति विकल्पाधिकरणम् ।। ३९ ।।
 
तत्त्वप्रकाशिका
अत्र हरिदर्शनोपयोगिबिम्बोपासनस्याकर्तव्यतानिरासादस्ति शास्त्रादिसङ्गतिः । अन्यथा तापनीयादिश्रुतिवैयर्थ्यप्रसङ्गात्समर्थनीयमेतत् । तत्प्रकृतोपासनं विषयः । मुमुक्षुणा स्वबिम्बातिरिक्तरूपविषयं कर्तव्यं न वेति सन्देहः । बिम्बोपासनोक्तेरनवधारणाया उभयथाप्युपपत्तिः सन्देहबीजम् । न कर्तव्यमिति पूर्वः पक्षः । तथा हि । किमेतदुपासनं मोक्षार्थं कर्तव्यं फलान्तरार्थं वा । नाद्यः । तदभावात् । अन्यथोक्तं व्याहन्येत । न द्वितीयः । तस्य मोक्षार्थत्वाभावादधिकारिणो मुमुक्षुत्वात्प्रत्युत बिम्बोपासनविघ्नाय चेति । अतो मुमुक्षुणा न तदुपासनं कार्यमिति तद्विद्यावैयर्थ्यमिति । सिद्धान्तयत्सूत्रमुपन्यस्य व्याचष्टे ।। विकल्प इति ।। स्वमोक्षसाधनातिरिक्तं च नरसिंहाद्युपासनं कर्तव्यं न वा । न तु न कर्तव्यमेव । तस्य मोक्षार्थोपासनानन्तरभावित्वेन दुरितादिनिवृत्तिलक्षणमोक्षोपयोगिफलसाधनत्वेन चोक्तदोषाभावात् । किं तु विकल्पस्तु यस्य विशिष्टफलापेक्षास्ति तेन कर्तव्यम् । यस्य तु नास्ति तेन नेति । स्वयोग्योपासनयैव तीव्रया दुरितादिनिवृत्त्युपपत्तेरिति भावः । अत्रैव स्मृतिमाह ।। मुक्त्यर्थमिति ।। नृसिंहादिकमन्यच्चेति सामानाधिकरण्यम् । अतोऽन्योपासनस्यापि कर्तव्यत्वान्न विद्यावैयर्थ्यमिति सिद्धम् ।। ६१ ।।
 
भावदीपः
ॐ विकल्पो विशिष्टफलत्वात् ॐ ।। अत्र सङ्गतित्रयोपपादनाय हरीति दर्शनोपयोगीति उपासनस्येति चोक्तिः । पूर्वत्र सर्वसाधारणगुणोपास्तौ विशेष उक्तोऽत्र तु रूपोपास्तौ विशेष उच्यत इति पूर्वसङ्गतिसूचनाय बिम्बेत्युक्तिः ।। अकर्तव्यतेति ।। नियमेनेति योज्यम् । विकल्पेन कर्तव्यतासमर्थनादित्यर्थः । उपासनान्तरस्याकर्तव्यतेति न्यायविवरणानुरोधादेवमुक्तिः । प्रागुक्तेर्विरोधाभावादाह ।। तापनीयेति ।। नृसिंहतापनीयहयग्रीवादिविद्यावैयर्थ्येत्यर्थः । आध्यानाय प्रयोजनाभावादित्युक्तन्यायेन सर्वस्य ध्यानार्थत्वादिति भावः । न च प्रागुक्तप्रमेये विरोधाभावाद्य्वर्था चिन्तेति शङ्क्यम् । तापनीयाद्युक्तस्यानुपास्यत्वमिव वाक्यान्तरोक्तगुणान्तरस्यापि तथात्वसम्भवेनाध्यानायेत्यत्र गुणान्तरोपसंहारसमर्थनमयुक्तं स्यादिति तात्पर्यात् । कर्तव्यं न वेत्यनन्तरं न कर्तव्यमेव वेति पूर्वपक्षकोटिरप्यध्याहार्या । तेन न पूर्वपक्षाद्यननुगुणः सन्देह इति ज्ञेयम् ।। बिम्बेति ।। तद्विजिज्ञासस्व स विजिज्ञासितव्यः आत्मन्येवात्मानं पश्येदित्यादिविधेरुभयथापि अन्यस्य नियमेनाकर्तव्यत्वे विकल्पेन कर्तव्यत्वे चेत्यर्थः । शुद्धमोक्षसाधनवैरूप्यात् मोक्षसाधनत्वेनोपदिष्टं विना विष्णावेवोपासनान्तरस्याकर्तव्यतेत्यन्यत्रोक्तपूर्वपक्षप्रतिज्ञां तावदाह ।। नेति ।। मुमुक्षुणा स्वबिम्बातिरिक्तरूपविषयमुपासनमित्यनुकर्षः । न कर्तव्यमेवेत्यर्थः । विनेत्यन्तं वाक्यं विकल्पमुखेन व्याचष्टे ।। किमिति ।। वैरूप्यादित्यन्तस्यार्थः । तदभावान्मोक्षार्थत्त्वाभावादिति ।। उक्तमिति ।। न सामान्यादपीत्युक्तमित्यर्थः । विनेत्यन्तस्य तात्पर्योक्तिरधिकारिणोऽमुमुक्षुत्वादिति । विष्णोरेवेत्येवकारभावमाह ।। प्रत्युतेति ।। यद्वा वैरूप्यादित्यस्य प्रतिकूलत्वादित्यर्थान्तरमुपेत्याह ।। प्रत्युतेति ।। अत इति ।। मोक्षसाधनवैरूप्यादित्यर्थः ।। सामान्यस्यापीत्यादिभाष्यार्थमाह ।। स्वमोक्षेति ।। सूत्रे न सामान्यादित्यतः सामान्यस्येत्यनुवर्तत इति भावः । विकल्पशब्दार्थः कर्तव्यं न वेति । स्वयोग्योपासनानन्तरमिति विशिष्टफलेति च भाष्यं न द्वितीय इत्यादिनोक्तशङ्कानिवर्तकतया हेतुत्वेन व्याचष्टे ।। तस्येति ।। अनेन प्रत्युतेत्युक्तदोषनिरासः ।
अविघ्नत्वसाधनत्वादित्यन्यत्रोक्त्यनुरोधेन विशिष्टफलं व्यनक्ति ।। दुरितादीति ।। ज्ञानादिप्रतिबन्धकदुरदृष्टं दुरितम् । अज्ञानकामक्रोधादिरादिपदार्थः । अनेन मुमुक्षुत्वादित्युक्तदोषनिरासः । साक्षान्मोक्षार्थत्वाभावेऽपि मोक्षोपयोगि यत्फलं ज्ञानादि तत्प्रतिबन्धनिवृत्तिद्वारा तत्साधनत्वादित्यर्थः । विकल्पः किं पूर्वविकल्प इत्युक्तगुरुविकल्पादिवदव्यवस्थित उत न वा प्रकरणभेदादित्युक्तोपसंहारविकल्पवद्य्ववस्थित इत्यतो विशिष्टेति भाष्यं विकल्पो भवतीत्यनेनान्विततया व्यवस्थितविकल्पोपपादकत्वेन व्याचष्टे ।। विकल्पस्त्विति ।। षोडशिग्रहणाग्रहणवदिति भावः । ननु दुरितादिनिवृत्तेः सर्वापेक्षितत्वाद्यस्य नास्ति तेनेत्युक्तिः कथमित्यत आह ।। स्वयोग्येति ।। सर्वस्यापेक्षायां सत्यामपि केषाञ्चिदधिकारिणां स्वबिम्बातिरिक्तनृसिंहाद्युपासनेन विना मोक्षहेतुस्वयोग्यबिम्बोपासनयैव पुनःपुनरनुष्ठिततया नान्तरीयकदुरितनिवृत्तेरपि सम्भवादित्यर्थः । यस्य नास्तीत्युक्तिस्तु नृसिंहाद्युपासनजन्यदुरितादिनिवृत्तिरूपफलापेक्षा यस्य नास्तीत्यभिप्रायेति भावः ।। अत्रेति ।। स्वयोग्योपासनमेव मोक्षाय, नृसिंहाद्युपासनं तु तदुपयोगिदुरितादिनिवृत्तये विकल्पेनेत्युक्तार्थ इत्यर्थः । नृसिंहादिकं नृसिंहकृष्णहयग्रीवादिविष्णुरूपमन्यच्चावैष्णवं च यत्किञ्चिदिति भ्रमनिरासायाह ।। इति सामानाधिकरण्यमिति ।। नृसिंहादीत्यादिपदेनैव विष्णुरूपान्तराणां ग्रहणमिव देवतान्तररूपग्रहणेऽप्यविरोधो मोक्षोपयोगिफलार्थत्वादित्यप्याहुः । तथा च वक्ष्यति ‘‘अनादिजन्मसम्बद्धं निर्भेत्तुं पापपञ्जरम् । यावत्या सेवया शङ्क्यं तावत्कार्यं न संशय’’ इति ऐहिकमित्यत्र भाष्ये ।। अत इति ।। मोक्षोपयोगिदुरितादिनिवृत्तिरूपफलत्वादित्यर्थः ।। न विद्येति ।। ततश्चाध्यानायेत्युक्तं युक्तमिति भावः ।।६१।। अ०३९।।
 
४०. काम्याधिकरणम्
।। ॐ काम्यास्तु यथाकामं समुच्चीयेरन्न वा पूर्वहेत्वभावात् ॐ ।। ६२ ।।
‘यस्य यस्य हि यः कामस्तस्य तस्य ह्युपासनम् ।
 तादृशानां गुणानां च समाहारं प्रकल्पयेत् ।।
 अकामत्वान्मुमुक्षूणां न वा तेषामुपासनम् ।
 तुष्ट्यर्थमीश्वरस्यैव नैवोपासा विदुष्यती’ति बृहत्तन्त्रे ।। ६२ ।।
।। इति काम्याधिकरणम् ।। ४० ।।
 
तत्त्वप्रकाशिका
अत्र ब्रह्मज्ञानसाधनस्यैवोपासनस्यावश्यकत्वसमर्थनादस्ति शास्त्रादिसङ्गतिः । काम्योपासनस्याप्यावश्यकत्वे प्रथमपादानुपपत्तिप्रसङ्गात्समर्थनीयम् । प्रकृतोपासनमेव विषयः । कामसाधनभगवद्रूपगुणविषयं तावत्कर्तव्यमेव । अन्यथा तद्विद्यावैयर्थ्यात् । तत्किमावश्यकं वैकल्पिकं वेति सन्न्देहः । द्विविधोपासनप्रतीतिः सन्देहबीजम् । आवश्यकमिति पूर्वः पक्षः । मोक्षोपयोगिफलत्वात् । अर्थादिकं हि तत्फलम् । तेन च ज्ञानसिद्धेः । अतः काम्योपासनस्यावश्यकत्वेन वैराग्यस्यानपेक्षितत्वाद्य्वर्थः प्रथमपाद इति । सिद्धान्तयत्सूत्रं पठति ।। काम्यास्त्विति ।। कामसाधनरूपे कामसाधनगुणाः । स्वस्वकामानुसारेणोपसंहर्तव्या न वेति विकल्प एव न तु नियतिः । विकल्पश्चामुमुक्षुभिः कार्यो मुमुक्षुभिर्नेति । मुमुक्षूणां कामाख्यहेत्वभावात् । मुमुक्षुष्वेव वा विकल्पः । फलार्थं न कार्यमीश्वरप्रसादार्थं कार्यमिति । कुतः । कामाख्यहेत्वभावात्प्रबलहेत्वभावाच्च । न ह्यर्थादिकं विना ज्ञानाभावो नापि तेन नियत्या भवतीति सूत्रार्थः । अत्रैव स्मृतिमाह ।। यस्येति ।। यस्य यस्य पुंसो यो यो वित्तादिकामोऽसावसौ तस्य तस्य तत्कामप्रदरूपस्योपासनं प्रकल्पयेत् । तादृशानां तत्तत्कामप्रदानां गुणानां तत्रोपसंहारं च प्रकल्पयेत्कुर्यादमुमुक्षुरित्यर्थः । अत उक्तरीत्या काम्योपासनस्य वैकल्पिकत्वात्सार्थक्यं वैराग्यपादस्येति सिद्धम् ।। ६२ ।।
 
भावदीपः
।। ॐ काम्यास्तु यथाकामं समुच्चीयेरन्न वा पूर्वहेत्वभावात् ॐ ।। ब्रह्मज्ञानसाधनस्यैवेति ।। अन्यस्यापि मुक्त्युपयोगितयाऽऽवश्यकत्वशङ्कायां तन्निरासेनेति भावः । एतेन मुक्त्यर्थमात्मयोग्यं हि कार्यमेवेति स्मृत्या पूर्वत्र ज्ञानसाधनमेवावश्यकमन्यत्तु नेत्युक्तस्येह समर्थनाद्वा पूर्वसिद्धान्तन्यायेन पूर्वपक्षोत्थानाद्वा पूर्वसङ्गतिरप्यस्य सूचिता ।। प्रथमेति ।। वैराग्यपादेत्यर्थः । अत्र न्यायविवरणे काम्यसाधनानामपि गुणानामङ्गत्वादेवोपसंहर्तव्यतानियम इत्युक्तम् । तदयुक्तम् । उपसंहार्यत्वस्यैवासिद्धौ तन्नियमोक्तेरनवसरदुःस्थत्वादित्यतः आध्यानायेति पूर्वोक्तदिशा तत्तद्विद्यावैयर्थ्यानुपपत्त्यैव सिद्धमिति काम्येत्यादेरर्थं वदन्नेवाह ।। कामेति ।। तद्विद्येति ।। अथातो निर्भुजप्रवादाः अथातो निर्भुजवक्ता इत्यादिनोक्तवराहवामननृसिंहादिविद्या इत्यर्थः । तथा यच्छन्दसामृषभ इत्यादिविद्येत्यर्थः ।। द्विविधेति ।। बिम्बाबिम्बोपासनयोः पूर्वोक्तदिशाऽवश्यकत्व वैकल्पिकत्वदृष्टेरिति भावः । अङ्गत्वादेवोपसंहर्तव्यतानियम इत्यन्यत्रोक्तप्रतिज्ञाहेतू विवृण्वन्नाह ।। अवश्यकमिति ।। मोक्षोपयोगित्वं व्यनक्ति ।। अर्थेति ।। तेन च ज्ञानेति । प्रवचनाद्यनुकूलशिष्यादिसम्पादनद्वारा आमायन्तु ब्रह्मचारिणः स्वाहेत्यादेः कर्मकृतिद्वारा वा विविदिषन्ति यज्ञेनेत्यादेरिति भावः ।। अत इति ।। मोक्षोपयोगित्वादित्यर्थः ।। छ ।। स्मृत्यनुरोधेन सूत्रार्थं व्यनक्ति ।। कामेति ।। यथाकाममित्यस्यार्थः स्वस्वेति । समुच्चीयेरन्नेवेत्यस्यार्थः उपसंहर्तव्या न वेति । भावमाह ।। विकल्प एव न तु नियतिरिति ।। न वा तेषामिति स्मृत्यनुरोधेन सौत्रवाशब्दोऽधिकारिभेदेन व्यवस्थितविकल्पार्थ इत्याह ।। विकल्पश्चेति ।। मुमुक्षुभिर्नेति ।। कुत इत्यतोऽकामत्वादिति स्मृत्यनुरोधेन सौत्रहेत्वर्थं व्यनक्ति ।। कामेति ।। तुष्ट्यर्थमिति स्मृतिशेषानुरोधेन यथाकामं भगवदिच्छाविशेषरूपप्रसादमनुरुध्य समुच्चीयेरन् यथाकामं चित्तादिकाममनुसृत्य न वेति सूत्रखण्डस्यार्थान्तरमाह ।। मुमुक्षुष्वेवेति ।। कुत इति ।। फलार्थं मुमुक्षुभिर्न कार्यमिति कुत इत्यर्थः । अकामत्वादिति स्मृत्यनुरोधेनानुपसंहारे विरोधाभावादिति न्यायविवरणानुरोधेन च सौत्रहेतुं द्वेधा व्याचष्टे ।। कामेति ।। प्रबलेति च ।। एतेन पूर्वसूत्रोक्तविशिष्टफलत्वरूपहेत्वभावादित्यक्षरार्थ उक्तो ध्येयः । अस्त्वर्थादिकमेव प्रबलहेतुरित्यत आह ।। न हीति ।। यदृच्छालाभसन्तोषादिमतैकाकिनापि तत्सम्भवादिति भावः । कामानामनियताङ्गत्वाच्चेत्यन्यत्रोक्तमाह ।। नापीति ।। अत्रैवेति ।। उक्तसूत्रार्थ एवेत्यर्थः । गुणानां चेति चशब्दानुरोधेन तस्य तस्येत्यस्य रूपपरत्वात्प्रकल्पयेदित्यत्र कर्त्राकाङ्क्षापूरणाय यस्य यस्येत्यस्य प्रतिसम्बन्धिशब्दावाह ।। असावसाविति ।।  तत्तत्कामी पुमानित्यर्थः ।। अत इति ।। आवश्यकत्वे पूर्वहेत्वभावादित्यर्थः ।। ६२ ।। अ० ४० ।।
 
सूत्रभाष्यम्
।। ॐ ओषु यथाऽऽश्रयभावः ॐ ।। ६३ ।।
अङ्गदेवतानां यथा यथा परमेश्वराङ्गाश्रयत्वं ‘चक्षोः सूर्यो अजायते’ (क्र. सं. १०९०१३) त्यादि तथा भावना कर्तव्या ।। ६३ ।।
 
तत्त्वप्रकाशिका
अत्र भगवत्साक्षात्कारसाधनाङ्गदेवतोपासनस्य कर्तव्यतासमर्थनादस्ति शास्त्रादिसङ्गतिः । अन्यथा तद्विद्यावैयर्थ्यात्तत्समर्थनीयम् । प्रकृतं ब्रह्मादिदेवतोपासनं विषयः । भगवदङ्गाश्रितत्वेन मुमुक्षुणा कर्तव्यं न वेति सन्देहः । आश्रितत्वेन श्रुत्युक्तेरुभयथा सम्भवः सन्देहबीजम् । न तथोपासनं मुमुक्षुणा कर्तव्यमिति पूर्वः पक्षः । तथा हि किं तत्सर्वैः कर्तव्यं देवैर्वा । नाद्यः । उक्तव्याघातात् । न द्वितीयः । ‘ब्रह्मा शिरसि ललाटे रुद्रः’ इत्यादि तत्तत्प्रकरणेषु देवानामेव तदित्यनुक्तेः । न चानुक्तावप्यधिकारिविशेषः कल्पयितुं शक्यते । कल्पकाभावात् । अन्यथा चोदनाद्यविशेषादित्युक्तव्याघातात् । अतो निरधिकारित्वादङ्गाश्रितत्वेन देवतोपासनं न कार्यमिति तद्विद्यावैयर्थ्यमिति । सिद्धान्तयत्सूत्रं पठित्वा व्याचष्टे ।। ओष्विति ।। सूर्यादिदेवानां ‘चक्षोः सूर्यो अजायत’ इत्यादिना यथा भगवदङ्गाश्रयत्वमुक्तं तथोपासनं कार्यमेव । अन्यथा तदुक्तिवैयर्थ्यप्रसङ्गादिति भावः । यत्र जन्म तत्रैव स्थितिरित्यदोषः । ‘तदाश्रिताश्च ते सर्वे’ । इति वचनात् ।। ६३ ।।
 
भावदीपः
।। ॐ ओषु यथाऽऽश्रयभावः ॐ ।। ६३ ।। कर्तव्यत्वेति ।। निरधिकारिकत्वनिमित्तकर्तव्यत्वशङ्कानिरासेनेति भावः । द्विविधं ह्यङ्गदेवतोपासनम् । विष्णोः परिवारत्वेनाङ्गाश्रितत्वेन चेति । तत्राद्यं सर्वाधिकारिकमङ्गावबद्धा इत्यत्रोक्तम् । द्वितीयं तु पूर्वत्र काम्योपासनं मुमुक्षुणा न कार्यमित्युक्तौ तर्हि तत्प्रसङ्गादङ्गाश्रितत्वेनाङ्गदेवतोपासनमपि मुमुक्षुणा न कार्यमिति शङ्कनाद्वा यथाकामं समुच्चीयेरन्नित्युक्तन्यायेन प्राप्यफलानुरोधेनाधिकारिकल्पनोपपत्त्योपासनकर्तव्यत्वसम्भवाद्वाऽत्र समर्थ्यत इति भावः ।। अन्यथेति ।। अङ्गाश्रितत्वेनाङ्गदेवानामुपासनाऽसमर्थने चक्षोः सूर्यो अजायतेत्यादिविद्यावैयर्थ्यादित्यर्थः । आध्यानायेति न्यायादिति भावः ।। प्रकृतमिति ।। अङ्गावबद्धा इत्यत्र प्रकृतमित्यर्थः ।। श्रुत्युक्तेरिति ।। चक्षोः सूर्यो अजायतेत्याद्युक्तेरित्यर्थः । यतो जन्म तत्रैव स्थितिरिति जन्मश्रुतेरेवाश्रितत्वश्रुतित्वात् । यद्वा ब्रह्मा शिरसि, ललाटे रुद्र, इत्यादि श्रुत्युक्तेत्यर्थः । काम्याकाम्यगुणोक्तेरिति भावः । ‘‘ब्रह्मा शिरसि ललाटे रुद्र’’ इत्यादीनां नावश्योपास्यता । देवादीनामेवेत्यन्यत्रोक्तप्रतिज्ञार्थमाह ।। न तथेति ।। देवादीनामेवेत्येतत्सर्वेषां वा देवानामेव वेत्यर्थकमुपेत्य विकल्पयति ।। किमिति ।। स्वयं हेतुमाह ।। उक्तेति ।। आनन्दादयः प्रधानस्येत्युक्तव्याघातादित्यर्थः ।। देवानामिति ।। तत्रैव विशेषाभावादित्यन्यत्रोक्तमेव हेतुं तत्रैवेत्यस्यार्थं वदन्नेवाह ।। ब्रह्मेति ।। हेतोरप्रयोजकत्वं निराह ।। न चेति ।। समाहारसूत्रव्यावर्त्यहेतुमाह । कल्पकेति ।। अस्याप्यप्रयोजकत्वं निराह ।। अन्यथेति ।। सर्ववेदान्तनये उपासनाविधिसमीपे काण्वाद्यधिकारिविशेषाश्रवणेन विशेषाधिकारिकत्वनिराकरणं यत्कृतं तद्व्याहन्येतेत्यर्थः ।। अत इति ।। सर्वाधिकारिकत्वे प्रागुक्तव्याघाताद्देवाधिकारिकत्वे कल्पकाभावादित्यर्थः ।। छ ।। ओत्यादिभाष्यं व्याचष्टे ।। सूर्येति ।। अङ्गावबद्धा इत्यतोंऽगानामिति मण्डूकप्लुत्त्याऽनुवर्तत इति भावः । भाष्ये इत्यादीत्यविभक्तिकमित्युपेत्योक्तम् । इत्यादिनेति ।। काम्यपदेन प्रकृतो भगवानिह सूत्रेंऽगेष्वित्यत्रान्वेतीति भावेनोक्तम् । भगवदङ्गेति । ननु चक्षोः सूर्य इति श्रुतौ देवानामङ्गाज्जन्मैवोच्यते न तु तदाश्रितत्वमित्यतोऽर्थात्तत्प्राप्तमित्याह ।। यत्र जन्मेति ।। यत्र जन्म तत्रैव स्थितिरित्युक्तार्थे आदित्यादिमतय इत्यत्र चतुर्थाद्यपादे भाष्योक्तस्मृतिमाह ।। तदाश्रिताश्चेति ।। ‘‘स्वोत्पत्त्यङ्गं च देवानां विष्णोश्चिन्त्यं सदैव तु । तेषां तत्र प्रवेशो हि मुक्तिरित्युच्यते बुधैरिति’’ पूर्वशेषः ।। ६३ ।।
 
सूत्रभाष्यम्
।। ॐ शिष्टेश्च ॐ ।। ६४ ।।
‘यस्मिन्यस्मिन्यो हि चाङ्गे निविष्टः परस्य चिन्त्यः स तथा तथैवे’ति पौत्रायणश्रुतेः ।। ६४ ।।

तत्त्वप्रकाशिका
न केवलमङ्गाश्रितत्वेनोक्त्यन्यथानुपपत्त्या तथोपासनस्य कर्तव्यता किं तु श्रुतौ तथा विधानाच्चेत्यर्थप्रतिपादकं सूत्रं पठित्वा तां श्रुतिमुदाहरति ।। शिष्टेश्चेति ।। शिष्टिः शिक्षाविधिरिति यावत् ।। ६४ ।।
भावदीपः
।। ॐ शिष्टेश्च ॐ ।। ६४ ।। सौत्रचशब्दार्थं वदन्नेवावतारयति ।। न केवलमिति ।। भाष्ये श्रुतेरिति पञ्चम्याः तथा भावना कर्तव्येत्यन्वयमुपेत्योक्तम् । तथोपासनस्य कर्तव्यता । किन्तु श्रुतौ तथा विधानाच्चेति । श्रुतेश्चेति चशब्दाध्याहार इति भावः ।। ६४ ।।
 
सूत्रभाष्यम्
।। ॐ समाहारात् ॐ ।। ६५ ।।
‘औः पराद्ये हि देवा विसृष्टास्तत्तद्गुणान्परमे संहरेत ।
 तांश्चापि तत्रैव विचिन्त्य देवान्स्थानं मुमुक्षुः परमं व्रजेत’
इति काषायणश्रुतौ समाहारवचनाच्च ।। ६५ ।।
तत्त्वप्रकाशिका
 
नाङ्गाश्रितत्वेन देवतोपासनं युक्तं निरधिकारित्वात् । तद्विधानादेर्वैयर्थ्यस्यैवौचित्यादित्याशङ्कां परिहरत्सूत्रमुपन्यस्य व्याचष्टे ।। समाहारादिति ।। युक्तमेवाङ्गाश्रितत्वेन देवतोपासनं तत्र देवानामधिकारित्वात् । न च तदनुक्तिदोषः । तथोपासनस्य हि परमस्थानप्राप्तिः फलं श्रूयते । तच्च देवतानामेव योग्यमिति फलपर्यालोचनया मधुविद्यायामिव देवानामधिकारित्वकल्पनोपपत्तेरिति भावः । तथा च श्रुतिः । ‘ध्यायेदङ्गेष्वङ्गदेवताः परस्य विशिष्टा हि गुणा मुक्तौ देवानां भवन्ति’ इति । अत्र सूत्रभाष्ययोः समाहारपदं श्रुतिसूचकमूष्मेतिवत् ।। ६५ ।।
 भावदीपः
।। ॐ समाहारात् ॐ ।। ६५ ।। शङ्कते ।। नाङ्गेति ।। विध्यादिबलादेवाधिकारिलाभ इत्यत आह ।। तद्विधानादेरिति ।। आदिपदेनाङ्गाश्रितत्वोक्तिग्रहः । भाष्ये समाहाराच्चेत्यत्र तथा भावना कर्तव्येत्यन्वयं दर्शयन् तांश्चापीत्यादिभाष्यभावमाह ।। युक्तमेवेति ।। तच्च देवतानामेव योग्यमिति । तेषां तत्र प्रवेशो हि मुक्तिरित्युच्यत इति स्मृतेरिति भावः । मध्वित्यादिछान्दोग्ये तृतीये असौ वा आदित्यो देवमध्वित्युक्तमधुविद्यायां प्रथमामृताद्युपासनस्य वस्वादिपदप्राप्तिफलकत्वोक्त्या वस्वादय एवाधिकारिणः कल्प्यन्ते तथेत्यर्थः । फलविशेषेण देवरूपाधिकारिविशेषकल्पनमित्यत्र स्पष्टां न्यायविवरणस्थां श्रुतिमाह ।। तथा चेति ।। भाष्येंऽगैरित्यादिपूर्वार्धार्थस्तु न केवलमङ्गेषु तत्तद्देवताभावनया पूर्यते तत्तदङ्गदेवगुणसमाहारश्च तत्तदङ्गेषु कार्यः । यथा चक्षुर्मनआदिषु सूर्यसोमादिगुणा महाप्रकाशत्वाह्लादकत्वादय इति तत्वप्रदीपे व्यक्त इति नोक्तः । नन्वत्र सूर्यादौ समाहारादित्युक्त्याङ्गदेवतागुणोपसंहारतात्पर्यमेवावगम्यते । न तूक्तरूपं तात्पर्यम् । तथा च सूत्रं तथैवावतार्य व्याख्येयं न तु निरधिकारिकत्वशङ्काव्यावर्तकतयेत्यतः सूत्रादौ समाहारपदं गुणोपसंहारमात्रपरं न भवति । तथात्वे उत्तरार्धवैयर्थ्यात् किन्तु समाहारार्थकश्रुतिपरम् । एवं च तत्रोक्तगुणोपसंहारे पूर्वोक्तरीत्या अधिकारिविशेषे चोभयत्र सूत्रकारादेः तात्पर्यमिति भावेनाह ।। अत्र सूत्रभाष्ययोरिति ।। यथा चतुर्थस्य द्वितीयपादेऽस्यैव चोपपत्तेरूष्मेतिसूत्रे ऊष्मेतिशब्द ऊष्मावच्चानूष्मावच्चेति श्रुतिसूचकस्तथेत्यर्थः ।। ६५ ।।
 
 
सूत्रभाष्यम्
।। ॐ गुणसाधारण्यश्रुतेश्च ॐ ।। ६६ ।।
‘साधारण्यात्सर्वगुणाः परस्य समाहार्यास्तत्त्वदृशो मुमुक्षोरि’ति माण्डव्यश्रुतेश्च ।। ६६ ।। 
यथाश्रयभावाधिकरणम्   ।। ४१ ।।
 
तत्त्वप्रकाशिका
हेत्वन्तरेणैतदुपासनस्य कर्तव्यतां प्रतिपादयत्सूत्रं पठित्वा तदुपात्तश्रुतिमेवोदाहरति ।। गुणेति ।। कर्तव्यमेवैतदुपासनं सूर्याद्याश्रयचक्षुष्ट्वादीनां भगवद्गुणत्वात् । उपास्यत्वे च भगवद्गुणानां साधारण्यस्य सर्वेषामुपास्यत्वस्य श्रुतत्वादिति भावः । अतो देवानामङ्गाश्रितत्वेनोपास्यत्वात्सार्थक्यमेव तद्विद्यानामिति सिद्धम् ।। ६६ ।।
 
 भावदीपः
।। ॐ गुणसाधारण्यश्रुतेश्च ॐ ।। ६६ ।। हेत्वन्तरेणेति ।। ज्ञानानन्दादिब्रह्म गुणसाधारणत्वहेतुनेत्यर्थः । अत्रापि तथा भावना कर्तव्येत्यनुवृत्तिमुपेत्य भाष्यं व्याचष्टे ।। कर्तव्यमेवेति ।। पर्यवसितार्थमाह ।। सर्वेषामिति ।। भगवद्गुणानामित्यनुषङ्गः । श्रुतौ समाहार्या इत्यत्र यथोक्तेति पूरणीयम् ।। अत इति ।। अङ्गाश्रितत्वेनोक्त्यन्यथानुपपत्तिरूपार्थापत्तेः श्रुतौ तथोपासनस्य विधानात्साधिकारिकत्वादुपास्य ज्ञानानन्दादिगुणान्तरसाधारण्यश्रवणाच्चेत्युक्तहेतुचतुष्टयादित्यर्थः ।। तद्विद्यानामिति ।। चक्षोः सूर्य इत्यादिविद्यानामित्यर्थः ।। ६६ ।। अ० ४१ ।।
 ४२. नवाधिकरणम्
।। ॐ न वाऽतत्सहभावश्रुतेः ॐ ।। ६७ ।।
न वाऽङ्गदेवतोपसंहारः कार्यः । उपसंहारस्य सहाश्रवणात् ।। ६७ ।।
 
तत्त्वप्रकाशिका
अत्र ब्रह्मज्ञानसाधनस्याङ्गाश्रितत्वेन देवतोपासनस्य कर्तव्यतासमर्थनादस्ति शास्त्रादिसङ्गतिः । अन्यथोक्तस्यानुपपत्तेस्तत्समर्थनीयम् । प्रकृतं देवानां भगवदङ्गाश्रयत्वेनोपासनं विषयः । कर्तव्यं न वेति सन्देहः । उभयविधोपासनप्रतीतिः सन्देहबीजम् । न कर्तव्यमिति पूर्वः पक्षः । तथोपासनस्य सर्वशाखास्वनुक्तत्वात् । कर्तव्यत्वे क्रियात्वादग्निष्टोमादिवत्सर्वशाखागतोपासनेन सहभावप्रसङ्गात् । अतोऽस्योपासनस्याकर्तव्यत्वादुक्तमयुक्तमिति । गूढाभिसन्धिना सूत्रमुपन्यस्य व्याचष्टे ।। न वेति ।। भगवदङ्गेष्वङ्गदेवतोपसंहार उपसंहृत्योपासनं न कर्तव्यमिति यदुक्तं तत्सत्यमेव । तथोपासनस्य सर्वशाखागतोपासनेन सहाश्रवणादित्यर्थः । अयमभिसन्धिः । सर्वशाखासु तथोपासनस्याश्रवणादकर्तव्यत्वं भवत्येव । सर्वैः कर्तव्यतानभ्युपगमात् । न च केनाप्यकर्तव्यता । क्वचिदुक्तत्वात् । अन्यथोक्तिवैयर्थ्यप्रसङ्गात् । अतः क्वचिदुक्तत्वात्सर्वत्रानुक्तत्वाद्देवैः कर्तव्यमेतन्नान्यैरिति ।। ६७ ।।
 
भावदीपः
।। ॐ न वा तत्सहभावश्रुतेः ॐ ।। ६७ ।। समर्थनादिति ।। सर्वशाखास्वनुक्तत्वेन प्राप्ताकर्तव्यत्वशङ्कानिरासेनेति भावः । तेन पूर्वेणापौनरुक्त्यम् । पूर्वोक्तप्रमेयसमर्थनात्पूर्वसङ्गतिश्चेति ध्येयम् ।। उभयविधेति ।। काम्याकाम्योपासनयोरकर्तव्यत्वकर्तव्यत्वदर्शनादिति भावः । न वेत्यादिभाष्योक्तप्रतिज्ञाहेतू एव पूर्वपक्षतयाऽह ।। न कर्तव्यमिति ।। छ ।। 
हेतोरप्रयोजकत्वनिरासकतया क्रियात्वादुपासनक्रियाया अग्निष्टोमादिवत्प्रतिशाखं वक्तव्यतेत्यन्यत्रोक्तं योजयति ।। कर्तव्यत्व इति ।। हेतूच्छित्तिरेव विपक्षे बाधिकेति भावः ।। अत इति ।। सर्वशाखास्वनुक्तत्वादित्यर्थः ।। छ ।। 

पूर्वपक्षस्यैव सिद्धान्ते अनुवादप्रतीतेराह ।। गूढाभिसन्धिनेति ।। अधिकार्यनुक्तेर्गूढेत्युक्तम् । श्रुत्यनुरोधेनोपसंहारपदं व्याकुर्वन् भाष्यं व्याचष्टे ।। भगवदिति ।। उत्तरसूत्रोपात्तश्रुत्यनुरोधेन भावमाह ।। अयमभिसन्धिरिति ।।६७।।
   
 
सूत्रभाष्यम्
।। ॐ दर्शनाच्च ॐ ।। ६८ ।।
‘सत्यो ज्ञानः परमानन्दरूप आत्मेत्येवं नित्यदोपासनं स्यात् ।
 नान्यत्किञ्चित्समुपासीत धीरः सर्वैर्गुणैर्देवगणा उपासते’
इति कमठश्रुतौ ।। ६८ ।।
।। इति नवाधिकरणम् ।। ४२ ।।
इति श्रीमदानन्दतीर्थभगवत्पादाचार्यविरचिते 
श्रीमद्ब्रह्मसूत्रभाष्ये  तृतीयाध्यायस्य
तृतीयः पादः समाप्तः ।। ३/३ ।।
 
तत्त्वप्रकाशिका
एतमेवार्थं श्रुत्या समर्थयत्सूत्रं पठित्वा तां श्रुतिमुदाहरति ।। दर्शनाच्चेति ।। अतो देवानां भगवदङ्गाश्रितत्वेनोपासनं युक्तमित्युक्तमुपपन्नमिति सिद्धम् ।। ६८ ।।
इति तृतीयः पादः ।
 
भावदीपः
।। ॐ दर्शनाच्च ॐ ।। ६८ ।। एतमेवेति ।। अयमभिसन्धिरित्यादिनोक्तमेवार्थमित्यर्थः ।। अत इति ।। सर्वशाखास्वनुक्तस्यान्यथोपपन्नत्वादित्यर्थः । उक्तमुपपन्नमिति फलोक्तिः ।। ६८ ।। अ० ४२ ।।
।। इति श्रीमद्भाष्यटीकाभावदीपे श्रीराघवेन्द्रयतिकृते
तृतीयाध्यायस्य तृतीयः पादः ।।
अथ तृतीयाध्यायस्य चतुर्थः पादः
सूत्रभाष्यम्
ज्ञानसामर्थ्यमस्मिन्पाद उच्यते —
।। ॐ पुरुषार्थोऽतः शब्दादिति बादरायणः ॐ ।। १ ।।
यद्दर्शनार्थमुपासनोक्ता तस्माद्दर्शनात्सर्वपुरुषार्थप्राप्तिरिति बादरायणो मन्यते । ‘यं यं लोकं मनसा संविभाति विशुद्धसत्वः कामयते यांश्च कामान् तं तं लोकं जयते तांश्च कामांस्तस्मादात्मज्ञं ह्यर्चयेद्भूतिकाम’ (मु.उ.३/१/१०) इति शब्दात् ।।१।।
 
तत्त्वप्रकाशिका
श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः । एतत्पादार्थं दर्शयति ।। ज्ञानेति ।। भगवदपरोक्षज्ञानार्थमुपासनोक्ता तज्ज्ञानं तया भवति इति चोक्तम् । तस्य ज्ञानस्य सामर्थ्यमत्रोच्यत इत्यर्थः । अत्रादौ ब्रह्मप्राप्तिसाधनज्ञानस्य सर्वपुरुषार्थसाधनत्वमहिम्नो वर्णनादस्ति शास्त्रादिसङ्गतिः । अन्यथा न तत्रातिशयेन प्रवृत्तिः स्यादिति तद्वर्णनीयम् । उपासनसाध्यतया प्रकृतं ज्ञानमत्र विषयः । किं ‘मोक्षमात्रसाधनमुत फलान्तरस्यापि साधनम्’ इति सन्देहः । निरवधारणमुक्तिसाधनत्वोक्तेरुभयथा सम्भवः सन्देहबीजम् । ज्ञानं मोक्षमात्रसाधनमिति पूर्वः पक्षः । ज्ञानिनां मोक्षेतरपुरुषार्थेषु विरक्तत्वेन तदिच्छाया एवाभावात् । ‘परीक्ष्य लोकान्कर्मचितान् ब्राह्मणो निर्वेदमायात्’ ‘प्रजहाति यदा कामान्’ इत्यादेः । इच्छाभावेऽपि तत्प्राप्तौ पुरुषार्थत्वमेव न स्यात् । अतो ज्ञानस्य मोक्षमात्रसाधनत्वान्न तत्सर्वथाऽऽपाद्यमिति । सिद्धान्तयत्सूत्रमुपन्यस्य व्याचष्टे ।। पुरुषार्थ इति ।। यस्य दर्शनस्यार्थे पूर्वमुपासनोक्ताऽतो दर्शनतः पुरुषैरर्थ्यमानं यावच्छुभं तावत्सर्वमाप्यत एव न तु मोक्षमात्रम् । कुतः । यं यमिति शब्दादिति भगवान्बादरायणो मन्यत इत्यर्थः । संविभाति इच्छति । जयते प्राप्नोति । न च श्रुत्यादिना ज्ञानिनां मोक्षेतरपुरुषार्थेच्छाभावान्न ज्ञानात्सर्वपुरुषार्थप्राप्तिरिति युक्तम् । श्रुत्यादेः प्रायेण ज्ञानिनामन्येच्छाभावपरत्वात् । अस्माभिस्तु श्रुत्यवलम्बेन यस्य सौभरिकर्दमादिवद्भवतीच्छा तस्य ज्ञानादेव सर्वपुरुषार्थप्राप्तिर्भवतीत्यभ्युपगमात् 
।। १ ।।
 
भावदीपः
।। ॐ पुरुषार्थोऽतश्शब्दादिति बादरायणः ॐ ।। १ ।। कतिचिन्नयैरुच्यत इति भ्रमनिरासायाह ।। एतत्पादार्थमिति ।। एतत्प्रदर्शनं च ‘‘वैराग्यतो भक्तिदाढर्््यं तेनोपासा यदा भवेत् । आपरोक्ष्यं भवेद्विष्णोरि’’त्यनुभाष्योक्तदिशा पूर्वपादेनास्य पादस्य सङ्गत्युक्त्यर्थमिति भावेन सङ्गतिपरतया भाष्यं व्याचष्टे ।। भगवदिति ।। उक्तेति ।। तन्निर्धारणार्थनियम इत्यादौ तथा निर्णयादिति भावः ।। उक्तमिति ।। तत्रैवेत्यर्थः । यद्वोपासनयैव ज्ञानं न तु कर्मत इत्येतत् साधनं ज्ञानसम्पत्तौ प्रधानमिति जिज्ञासासूत्रभाष्ये प्रकाशश्च कर्मण्यभ्यासादित्यत्र चेत्यर्थः । एतच्च तया ज्ञानं जायते न तु कर्मत इत्येतदनुक्त्वा सामर्थ्योक्तिरयुक्तेति शङ्काव्युदासाय ।। सामर्थ्यमिति ।। सर्वपुमर्थहेतुत्वपापालेपकरत्वयोग्यजनमात्रलभ्यत्वसन्निधिमात्रेण फलसम्पादकत्वादिसामर्थ्यमित्यर्थः । अस्मिन्नित्यस्य आद्याधिकरण इति सामर्थ्यमित्यस्य सर्वपुरुषार्थहेतुत्वरूपमहिमेत्यर्थमुपेत्यान्तर्भावसङ्गति सूचकत्वमभ्युपेत्याह ।। अत्रादाविति ।। ब्रह्मेति शास्त्रे साधनेत्यध्याये ज्ञानस्य महिम्न इति पादेऽन्तर्भाव उपपादितो ज्ञेयः । एवमग्रेऽपि प्रतिनयं बोध्यम् ।। निरवधारणेति ।। नान्यः पन्था इति दृष्ट्वैव तमित्यवधारणेऽपि तं विद्वानमृत एव भवतीति । दृष्ट्वैव तं मुच्यत एव न तु फलान्तरं प्राप्नोतीत्येवंरूपावधारणं विनोक्तिरित्यर्थः । ज्ञानिनः औदार्यान्मोक्षादन्यफलेच्छाया एवासम्भवादित्यन्यत्रोक्तहेतुमाह ।। ज्ञानिनामिति ।। असिद्धिनिरासाय औदार्यशब्दार्थतया विरक्तत्वेनेत्युपपादकोक्तिः । कथं ज्ञानिनो विरक्तत्वमित्यतो वैराग्यस्य ज्ञानपूर्वभावित्वादिति भावेन तत्र श्रुतिस्मृती आह ।। परीक्ष्येति ।। श्रुत्यर्थो जिज्ञासासूत्रे व्यक्तः । सर्वान्पार्थ मनोगतान् । आत्मन्येवात्मना तुष्टः स्थितप्रज्ञस्तदोच्यत इति द्वितीये गीतोक्तेरित्यर्थः । हेतोरप्रयोजकत्वं निराह ।। इच्छेति ।। अत इति ।। ज्ञानिनः फलान्तरानिच्छुत्वादनिष्टस्य चापुरुषार्थत्वादित्यर्थः । तस्माद्दर्शनादित्यन्तभाष्यं सौत्रातःशब्दारूढं कुर्वन् यद्विषयदर्शनार्थमिति धीनिरासाय भाष्यं व्याचष्टे ।। यस्येति ।। मुमुक्षोर्मोक्षादन्यफलप्राप्तावनिष्टफलकत्वशङ्कानिरासलाभाय पुरुषार्थपदं व्याचष्टे ।। पुरुषैरिति ।। भावस्तु अस्माभिस्त्वित्यादिनाऽग्रे व्यक्तः । यद्यपि संविभाति मनुते भा ज्ञान इति धातोरिति तत्वप्रदीपोक्तिस्तथापि धातूनामनेकार्थत्वात्प्रकृतोपयोगायाह ।। संविभातीच्छतीति ।। प्रागुक्तशङ्कामनूद्य तन्निवर्तकतया प्रायशो न सम्भवत्येवेत्यन्यत्रोक्तं योजयति ।। न च श्रुत्यादिनेति ।। परीक्ष्येति श्रुत्यादिना इच्छाभावावगमादित्यर्थः । कस्यचित् सौभर्यादिवत् सम्भवतीति चेत् ज्ञानेनैवाशेषमभीप्सितं भवतीत्यन्यत्रोक्तं सौत्रपुरुषार्थपदभावं प्रायःपदव्यावर्त्यं व्यनक्ति ।। अस्माभिस्त्विति ।। सौभरिकर्दमेति ।। व्यक्तमेतन्नवमस्कन्धे । जातस्पृहो नृपं विप्रः कन्यामेकामयाचतेत्यादिना । तथा तृतीयस्कन्धे । प्रियायाः प्रियमन्विच्छन्कर्दमो योगमास्थित इत्यादिना ।। १ ।।
 
सूत्रभाष्यम्
।। ॐ शेषत्वात्पुरुषार्थवादो यथाऽन्येष्विति जैमिनिः ॐ ।। २ ।।
अस्त्येव मोक्षसाधनत्वं ज्ञानस्य । स्वर्गादिषु तत्साधनकर्मशेषत्वेन । ‘स्वर्गं धनाद्देहतो वै गृहाच्च प्राप्स्यन्ति धीरा न त्वधीराः कुतश्चिदि’ति वदति जैमिनिः।२।

तत्त्वप्रकाशिका
एतमर्थमाक्षिपत्सूत्रमुपन्यस्य व्याचष्टे ।। शेषत्वादिति ।। यदुक्तं मोक्षादिसमस्तपुरुषार्थसाधनं ज्ञानमिति तत्रास्तु ज्ञानस्य मोक्षसाधनत्वं न तु स्वर्गादिसाधनत्वम् । तत्साधनं तु कर्मैव । न चैवं यं यं लोकमिति ज्ञानस्य सर्वपुरुषार्थसाधनत्ववादविरोधः । ज्ञानस्यापि कर्मशेषत्वेन स्वर्गादिसाधनत्वाभ्युपगमात् । न च वाच्यं ज्ञानस्य कर्मशेषत्वाभ्युपगमेऽपि पुरुषार्थवादविरोधानतिवृत्तिः । पुरुषार्थवादे ज्ञानस्य प्राधान्यदर्शनात् । न हि शेषत्वे तथा प्रयोगो दृष्ट इति । स्वर्गसाधनकर्मशेषेऽपि धनादौ स्वर्गं धनादिति प्राधान्यप्रयोगदर्शनात् । तद्वदत्राप्युपपत्तेरिति जैमिनिराचार्यो मन्यत इति भावः । अत्र ज्ञानस्य कर्मशेषत्वं नाम कर्मणैव सिध्यत्स्वर्गस्याधिक्यापादकत्वम् ।। २ ।।
 
भावदीपः
।। ॐ शेषत्वात्पुरुषार्थवादो यथान्येष्विति जैमिनिः ॐ ।। एतमिति ।। अस्माभिस्त्वित्यादिनोक्तमर्थमित्यर्थः । आक्षिपदित्यापाततः । वस्तुतस्तु देवेतराधिकारिणां ज्ञानस्य मोक्षान्यपुमर्थसाधकत्वं कर्मशेषत्वेनेति प्रतिपादयत्सूत्रमित्यर्थो ज्ञेयः । सर्वान्प्रति साक्षादेव ज्ञानं सर्वपुमर्थहेतुरिति पूर्वसूत्रार्थं भ्रान्तिमत्पुरुषाभिप्रायेणाक्षिपदित्युक्तम् । भाष्यं व्याचष्टे ।। यदुक्तमिति ।। तत्रास्त्वित्यादि ।। एतच्च मोक्षेऽपि ज्ञानस्य कर्मशेषताशङ्काव्युदासाय भाक्तं वा, विद्यैव त्वित्यादिसूत्रनिर्णीतार्थस्मारणायोक्तमिति ध्येयम् । शेषत्वेनेति पदतात्पर्यं शङ्कापूर्वं व्यनक्ति ।। न चैवमिति ।। स्वर्गमित्यादिभाष्यशेषं शङ्कापूर्वं व्याचष्टे ।। न च वाच्यमिति ।। वक्ष्यमाणेति पदेनान्वयः ।। पुरुषार्थवादेति ।। यं यं लोकमिति पुरुषार्थसाधनत्ववादविरोधेत्यर्थः ।। प्राधान्यदर्शनादिति ।। यं यमिच्छति ज्ञानी तं तमाप्नोतीति साक्षाद्धेतुत्वप्रतीतेरिति भावः ।। तद्वदत्राप्युपपत्तेरिति ।। तदुक्तिः प्रशंसामात्रमिति न्यायविवरणोक्तरीत्या ज्ञानप्रशंसार्थत्वेन साक्षाद्धेतुत्वोक्त्युपपत्तेरित्यर्थः । ज्ञानस्य साधनादेरिव कर्मस्वरूपानिष्पादकत्वात्कथं तच्छेषत्वमित्यतः तन्निष्पादकत्वाभावेऽपि प्रयाजादिवदारादुपकारकत्वरूपं शेषत्वं भविष्यतीत्याह ।। कर्मशेषत्वं नामेति ।। यदेव विद्ययेति श्रुतेरिति भावः ।। २ ।।
 कस्यापि प्रयाजादेः शेषत्वदर्शनादिति भावः ।।
सूत्रभाष्यम्
।। ॐ आचारदर्शनात् ॐ ।। ३ ।।
ज्ञानिनामेव देवादीनामाचारदर्शनात् ।। ३ ।।
 
तत्त्वप्रकाशिका
ननु ज्ञानस्यैव सर्वपुरुषार्थसाधनत्वं किं न स्यात् श्रुतिबलात् । कुतः श्रुतेरर्थान्तरपरिकल्पनेत्याशङ्कां परिहरत्सूत्रं पठित्वा व्याचष्टे ।। आचारेति ।। देवास्तावज्ज्ञानिनः । ‘नैव देवपदं प्राप्ता ब्रह्मदर्शनवर्जिताः’ । इति वचनात् । तेषां च कर्मानुष्ठानं दृश्यते ‘यज्ञेन यज्ञमयजन्त देवाः’ इत्यादौ । तथा च ज्ञानस्यैव सर्वपुरुषार्थसाधनत्वे कर्मानुष्ठानवैयर्थ्यं स्यात् । अतो न ज्ञानादेव सर्वपुरुषार्थप्राप्तिरिति भावः ।। ३ ।।
भावदीपः

।। ॐ आचारदर्शनात् ॐ ।। ३ ।। सूत्रे चशब्दस्य ज्ञानिनां च देवानामित्यर्थमुपेत्य शङ्कानिवर्तकतया सूत्रमवतारयति ।। नन्विति ।। तत्वप्रदीपादौ क्वचिदाचारदर्शनादित्येव पाठो दृश्यते ।। श्रुतीति ।। यं यं लोकमिति श्रुतिबलादित्यर्थः ।। अर्थान्तरेति ।। कर्मशेषत्वरूपेत्यर्थः । यथान्येष्वित्युक्तदृष्टान्तमात्रं तु न कल्पकमिति भावः । भाष्यं व्याचष्टे ।। देवा इति ।। वचनादिति ।। द्वितीये गीतातात्पर्योक्तवचनात् । इत्यादावित्यादिपदेन देवा यज्ञमतन्वत । यज्ञेन वै देवा ऊर्ध्वाः स्वर्गमायन्नित्यादिग्रहः । किं तत इत्यतो भावमाह ।। तथा चेति ।। आचारदर्शनस्य वक्ष्यमाणदिशा कर्मशेषत्वरूपसाध्यासाधकतया साध्यान्तरमाह ।। अतो न ज्ञानादेवेति ।। आचारदर्शनादित्यर्थः । आचारदर्शनमेव श्रुतेरर्थान्तरकल्पकमिति प्रागुक्तशङ्कानिवृत्तिरिति भावः ।। ३ ।।
 
सूत्रभाष्यम्
।। ॐ तच्छतेः ॐ ।। ४ ।।
‘यदेव विद्यया करोति श्रद्धयोपनिषदा तदेव वीर्यवत्तरं भवती’(छां.उ.१/१/१०)ति शेषत्वश्रुतेः ।। ४ ।।
 
तत्त्वप्रकाशिका
नन्वेवमस्तु ज्ञानकर्मणोरुभयोरपि स्वर्गादिसाधनत्वं ज्ञानस्य कर्मशेषत्वं कुत इत्याशङ्कां परिहरत्सूत्रं पठित्वा व्याचष्टे ।। तदिति ।। न ज्ञानस्य कर्मशेषत्वाभावः । ‘यदेव विद्यया’ इति तदभिधायकश्रुतेरिति भावः । उपनिषदा स्वयोग्यया । वीर्यवत्तरमधिकफलसाधनम् ।। ४ ।।
 
भावदीपः
।। ॐ तच्छतेः ॐ ।। ४ ।। नन्वेवमिति ।। देवानामाचारदर्शने सतीत्यर्थः ।। कर्मशेषत्वं कुत इति ।। ज्ञान्याचारस्य ज्ञानकर्मणोः समप्रधानत्वेऽप्युपपत्तेरिति भावः । सूत्रभाष्यस्थहेतोः साध्यमाह ।। न ज्ञानस्येति ।। एतेनाद्यसूत्रस्थमतः इतिपदं षष्ठ्यन्ततया शेषत्वादित्यत्रान्वितं सदिहापि ज्ञानस्य शेषत्वमिति साध्यार्पकतयान्वेतीति दर्शितम् । स्वयोग्यं तु परिज्ञानं यत्तस्योपनिषत्स्मृतमित्याद्याध्यायछान्दोग्यभाष्यानुरोधेनोपनिषदा विद्ययेत्यन्वयमुपेत्यार्थमाह ।। स्वयोग्ययेति ।। ४ ।।
 
सूत्रभाष्यम्
।। ॐ समन्वारम्भणात् ॐ ।। ५ ।।
‘कर्मैव देहं दैविकं मानुषं वाऽप्यन्वारभेन्नापरस्तत्र हेतुः ।
 भोगांस्तदीयांश्च यथाविभागं ददाति कर्मैव शुभाशुभं यदि’ति माठरश्रुतेश्च ।
संशब्दः प्राधान्यं दर्शयति ।। ५ ।।
 
तत्त्वप्रकाशिका
ननु यथा ज्ञानस्य प्राधान्यं श्रुतमपि न स्वीक्रियते किं तु शेषत्वमेवैवं ‘यदेव विद्यया’ इति श्रुतमपि कर्मणः प्राधान्यं नाङ्गीकार्यम् । किं नाम ज्ञानशेषत्वं कर्मणः साम्यं वा भवतु विशेषप्रमाणाभावादित्याशङ्कां परिहरत्सूत्रं पठित्वा तदभिमतश्रुतिमुदाहरति ।। समिति ।। न स्वर्गादिसाधने कर्मणः शेषत्वं साम्यं वा ज्ञानेनाऽपि तु प्राधान्येनारम्भकत्वम् । कुतः । कर्मैवेति कर्मण एव प्राधान्येन स्वर्गाद्यारम्भकत्वश्रुतेरिति भावः । नापरस्तत्र हेतुरिति । कर्मशेषतयैव हेतुर्भवति न प्राधान्येन हेतुरस्तीत्यर्थः । ननु कर्मणः स्वर्गाद्यारम्भकत्वमेव सूत्रितं न प्राधान्यं तच्च परस्यापि सिद्धमित्यत आह ।। संशब्द इति ।। ५ ।।
भावदीपः
।। ॐ समन्वारम्भणात् ॐ ।। ५ ।। सौत्रसंशब्दव्यावर्त्यद्वयं दर्शयन्नवतारयति ।। नन्विति ।। श्रुतमपीति ।। यं यमिति श्रुतावित्यर्थः । अन्वारम्भणादित्येतद्व्यावर्त्यमाह ।। विशेषेति ।। ज्ञानस्य शेषत्वमित्यनुवृत्तसाध्यस्यात्र विवक्षितार्थोक्तिपूर्वकं भाष्यं व्याचष्टे ।। न स्वर्गादीति ।। प्रकृतप्रमेयाविरोधकत्वेन श्रौतपदार्थमाह ।। नापर इति ।। ५ ।।
 
सूत्रभाष्यम्
।। ॐ तद्वतो विधानात् ॐ ।। ६ ।।
‘ज्ञानी च कर्माणि सदोदितानि कुर्यादकामः सततं भवेते’ति कमठश्रुतौ ज्ञानवतोऽपि विधानात् ।। ६ ।।
 
तत्त्वप्रकाशिका
तथापि न ज्ञानस्य कर्मशेषत्वं युक्तं किं तु स्वयमेव पुरुषार्थहेतुः । कस्मात् । ज्ञानिकृतकर्मणः फलाभावात् । फलाभावेऽप्याचारस्तु मुक्तवल्लीलयैवेत्याशङ्कां परिहरत्सूत्रमुपन्यस्य व्याचष्टे ।। तद्वत इति ।। न ज्ञानिनां कर्म लीलया मुक्तवत् । येन फलाभावः । ज्ञानी च कर्माणीति ज्ञानिनः कर्मविधानात् । विहिताचरणस्य लीलात्वाभावादिति भावः ।। ६ ।।
भावदीपः
।। ॐ तद्वतो विधानात् ॐ ।। ६ ।। सौत्रविधानपदव्यावर्त्यं वदन्नवतारयति ।। तथापीति ।। कर्मणः प्राधान्येऽपीत्यर्थः ।। स्वयमेवेति ।। कर्मवत्प्रधानमेवेत्यर्थः । आचारेत्यादिसूत्रद्वयोक्तहेतोः का गतिरिति भावेन पृच्छति ।। कस्मादिति ।। लीलयैवेति ।। वीर्यवत्तरमित्युक्तिरपि ज्ञानप्रशंसामात्रपरमिति भावः । योग्यसाध्यमध्याहृत्य भाष्यं व्याचष्टे ।। न ज्ञानिनामिति ।। ६ ।।
 
सूत्रभाष्यम्
।। ॐ नियमाच्च ॐ ।। ७ ।।
‘कुर्वन्नेवेह कर्माणि जिजीविषेच्छतसमाः ।
 एवं त्वयि नान्यथेतोऽस्ति न कर्म लिप्यते नर’ (ई. उ. २) इति ।। ७ ।।
 
तत्त्वप्रकाशिका
न केवलं विहितत्वाज्ज्ञानिनः कर्म न लीलामात्रमपि त्वकरणे प्रत्यवायश्रुतेश्चेत्यर्थप्रतिपादकं सूत्रं पठित्वा तां श्रुतिमुदाहरति ।। नियमाच्चेति ।। एवं कर्मकरणे त्वयि कर्म न लिप्यते । इतोऽन्यथाऽकरणे नरे ज्ञानिन्यपि त्वयि पापं कर्म न लिप्यत इति नास्तीत्यर्थः ।। ७ ।।
भावदीपः
।। ॐ नियमाच्च ॐ ।। ७ ।। सूत्रे चशब्दादाह ।। न केवलमिति ।। नियमशब्दार्थोऽकरणे प्रत्यवायेति । ज्ञानिनोऽपि यतो ह्रास आनन्दस्य भवेद्ध्रुवमितीशावास्यभाष्यदिशा नान्यथेत्यादेरर्थमाह ।। इतोऽन्यथेति ।। तस्यार्थोऽकरण इति । न लिप्यत इत्यस्यावृत्तिरिति भावः ।। ७ ।।
 
सूत्रभाष्यम्
।। ॐ अधिकोपदेशात्तु बादरायणस्यैवं तद्दर्शनात् ॐ ।। ८ ।।
‘ज्ञानादेव स्वर्गो ज्ञानादेवापवर्गो ज्ञानादेव सर्वे कामाः सम्पद्यते ।
 अथापि यथा यथा कर्म कुरुते तथा तथाऽधिको भवती’ति कौण्ठरव्यश्रुतेः ।।
युधिष्ठिरादीनां राजसूयादिना फलाधिक्यदर्शनाच्चेति बादरायण(स्य)मतम् ।।८।।
 
तत्त्वप्रकाशिका
एवं जैमिनिमतावलम्बेन चोदिते स्वमतं समर्थयत्सूत्रमुपन्यस्य व्याचष्टे ।। अधिकेति ।। यदुक्तं ज्ञानादेव सर्वपुरुषार्थप्राप्तिरिति तदेवं तथैव न तु ज्ञानं कर्मशेषतया पुरुषार्थसाधनम् । न चैवं ज्ञानिनामाचारवैयर्थ्यं विध्याद्यनुपपत्तिश्चेति वाच्यम् । ज्ञानादेव जायमाने पुरुषार्थे कर्मणाऽतिशयापादकत्वेन ज्ञानशेषत्वात् । ज्ञानादेव फलप्राप्तिः कर्मणस्तु फलेऽतिशयाधायकत्वेन शेषत्वमिति कुतः । ज्ञानादेवेति श्रुतेर्लिङ्गदर्शनाच्चेति भगवतो बादरायणस्य मतमिति भावः ।। ८ ।।
 
भावदीपः
।। ॐ अधिकोपदेशात्तु बादरायणस्यैवं तद्दर्शनात् ॐ ।। ८ ।। स्वमतमिति ।। देवरूपोत्तमाधिकार्यपेक्षया साक्षादेव सर्वपुमर्थहेतुत्वमितीत्यर्थः । एवं तदिति सौत्रतत्पदपरामर्शं दर्शयति ।। यदुक्तमिति ।। पुरुषार्थोऽत इत्यत्रेत्यर्थः । सौत्रपदयोरनुवादः ।। तदेवमिति ।। एवम्पदार्थमाह ।। तथैवेति ।। तात्पर्यार्थमाह ।। न त्विति ।। श्रुतेरित्यन्तभाष्यं पूर्वोक्तशङ्कानिवर्तकतया तात्पर्यतो व्याचष्टे ।। न चैवमिति ।। विध्यादीत्यादिपदेन नियमाच्चेत्युक्तनियमो ग्राह्यः ।। फलप्राप्तिरिति ।। स्वर्गादिसर्वफलप्राप्तिरित्यर्थः । युधिष्ठिरेत्यादेरर्थो लिङ्गदर्शनाच्चेति । राजसूयादिना फलाधिक्यरूपलिङ्गदर्शनाच्चेत्यर्थः । पूर्वस्माच्चशब्दानुवृत्तिरिति भावः । एतच्च विवृतं तत्वप्रदीपे । उक्तं च स्वर्गारोहिणिके राजसूयार्जितांल्लोकानश्वमेधाभिवर्धितान् । प्राप्नुहि त्वं महाभाग तपसश्च फलं महदित्यादिग्रन्थेन ।। ८ ।।
 
सूत्रभाष्यम्
।। ॐ तुल्यं तु दर्शनम् ॐ ।। ९ ।।
राजसूयादिकृतावकृतौ च सममेव तेषां विज्ञानम् ।
‘विज्ञातमेतत्सर्वेषां मुनीनां ब्रह्मदर्शनात् ।
 स्यादेव मोक्षो नान्यस्मादिति तत्रापि चित्रता ।।
 स्वर्गादयः कर्मणैव नान्येनेत्यपरे विदुः ।
 ज्ञानेनाऽऽधिक्यमित्याहुर्जैमिन्याद्यास्तु केचन ।।
 अदृष्टमेव ज्ञानेन दृष्टं नैवोपलभ्यते ।
 इति केचिद्विदः प्राहुर्व्यासशिष्या इमेऽखिलाः ।।
 यस्माद्व्यासमतं सर्वं सत्यमेव ततोऽखिलम् ।
 यथाऽऽकाशस्त्वनन्तोऽपि व्यामो हस्तावधिस्तथा ।
 प्रादेशोऽपि हि सत्येन तथैतेषां मतानि तु ।।
 स्वयं तु भगवान् व्यासो व्याप्तज्ञानमहांशुमान् ।
 अनन्ताकाशवत्पश्यन्निखिलं पुरुषोत्तमः ।
 ज्ञानेनैवाऽऽप्यते सर्वं कर्मणा त्वधिकं भवेत् ।
 इति प्राह महायोगी पुमर्थानां विनिर्णयमि’ति भविष्यत्पर्वणि ।
‘ज्ञानिनामपि देवानां विशेषः कर्मभिर्भवेत् ।
 चीर्णेऽकृते वा ज्ञानस्य न विशेषोऽस्ति कर्मणी’ति ब्रह्मतर्के ।। ९ ।।
।। इति पुरुषार्थाधिकरणम् ।। १ ।।
  
तत्त्वप्रकाशिका
नन्वस्तु ज्ञानस्य पुरुषार्थहेतुत्वं कर्मणस्तु तच्छेषत्वम् । शेषत्वं च न ज्ञानफलेऽतिशयाधायकत्वेन किन्तु ज्ञानेऽतिशयाधायकत्वेन किन्न स्यादित्याशङ्कां परिहरत्सूत्रं पठित्वा व्याचष्टे ।। तुल्यं त्विति ।। न ज्ञानिकर्मणो ज्ञानेऽतिशयाधायकत्वं किं तु ज्ञानफल एव । कुतः । कर्मकरणाकरणयोर्ज्ञानस्य तुल्यत्वात् । अन्यथा कर्मकरणे ज्ञानं पुरुषार्थसाधने समर्थमकरणेऽसमर्थमिति ज्ञाने विशेषः स्यात् । एतच्चोपपादयिष्यत इति भावः । नन्वेवं तर्हि भगवन्मतविरोधेन जैमिनिमतस्याप्रामाण्यं प्रसज्येत । न च मुनिमतस्य तद्युक्तम् । प्रामाण्ये तु भगवन्मतस्याप्रामाण्यमित्याशङ्कां स्मृत्या परिहरति ।। विज्ञातमिति ।। सम्मतमिति यावत् । अनेनैतदपि निरस्तम् । यत्परैरुच्यते पुरुषार्थादिसूत्रैर्भगवता केवलज्ञानस्य मोक्षसाधनत्वमुच्यते शेषत्वादित्यादिसूत्रैस्तु कर्मशेषत्वं ज्ञानस्येति जैमिनिमतमुच्यत इति । तत्रापि तेषां मतेष्वपि चित्रता विषयान्तरे । आधिक्यं कर्मफले । विचित्रतायामपि न मुनिमतानामसत्यत्वं भगवन्मतान्तर्भूतत्वादित्यत्र दृष्टान्तमाह ।। यथेति ।। यथाऽनन्ताकाशः सत्येन सत्यत्वेन वर्तते तदवान्तरभेदाश्च । तथा भगवन्मतं तदन्तर्गतमतान्यपि सत्यानीत्यर्थः । ननु ज्ञानादेव सर्वपुरुषार्थः कर्मणा तदाधिक्यमिति भगवन्मतमतः कथमनन्ताकाशवदन्तर्भावितान्यमतत्वं तस्येत्यत आह ।। स्वयं त्विति ।। निखिलं स्वमतत्वेन पश्यन्नपि व्यासः केनचिद्विशेषेणैवं पुरुषार्थनिर्णयं प्राहेत्यर्थः । अनन्ताकाशवदित्यनन्वयदृष्टान्तो यथाऽऽकाशो व्याप्तस्तथा ज्ञानमिति । तथा चोक्तम् । ‘व्यत्यासोऽनन्वयश्चैव प्रसिद्धो भूत एव च । सर्वसंहारिकश्चेति दृष्टान्तः पञ्चधा स्मृतः’ । इति । 
नन्वेवं मतानां स्मृत्या प्रामाण्योक्तावपि परस्परविरुद्धत्वात् कथं तत्स्यादित्यतो भगवन्मतं देवताविषयं जैमिन्यादिमतं तु तदन्यविषयमिति भावेनात्र स्मृतिमाह ।। ज्ञानिनामिति ।। अत एव सूत्रकृता देवताचारस्य तद्विषयकर्मविध्यादेरेव गतिरुक्ता न तु ‘यदेव विद्यया करोति कर्मैव देहम्’ इति श्रुत्योस्तयोर्मानुषविषयत्वोपपत्तेः । प्रतिबन्धकयुक्तदेवताविषयत्वोपपत्तेश्च । अतो ज्ञानस्य सर्वपुरुषार्थसाधनत्वादत्यन्तापेक्षितं तदिति सिद्धम् ।। ९ ।।
 
भावदीपः
।। ॐ तुल्यं तु दर्शनं ॐ ।। ९ ।। ज्ञानफले ज्ञानजन्यफल इत्यर्थः । सममेवेत्येवकारव्यावर्त्यमाह ।। न ज्ञानीति ।। सममित्यन्तभाष्यं हेतुत्वेन व्याचष्टे ।। कर्मेति ।। एतेन सूत्रे तुशब्दः शङ्काव्यावर्तकः । दर्शनं तुल्यमिति हेतुगर्भमिति सूचितम् । हेतोरप्रयोजकत्वनिरासाय विपक्षे बाधकमाह ।। अन्यथेति ।। कर्मणो ज्ञान एवातिशयाधायकत्व इत्यर्थः । यद्वा मास्तु तुल्यत्वमित्यत आह ।। अन्यथेति ।। तौल्याभाव इत्यर्थः । अस्त्वयं विशेषः को दोष इत्यत आह ।। एतच्चेति ।। सदसत्प्रवृत्त्योर्ज्ञानस्य मोक्षाख्यपुमर्थसमर्थत्वरूपतुल्यत्वं स्तुतयेऽनुमतिर्वेति नये कामकारेणेत्यादिनोपपादयिष्यते । तथा च तद्विरोध इति भावः ।। अनेनेति ।। ब्रह्मदर्शनादेव मोक्षः स्यान्नाप्यस्मादिति व्यासमतं सर्वेषां जैमिन्यादिमुनीनां सम्मतमिति स्मृतौ कथनेनेत्यर्थः । इतीत्यस्य इत्येतदिति पूर्वेणान्वयः । तत्रापीति स्मार्तपदानुवादः । तेषां मतेष्वपीति व्याख्या । ज्ञानान्मोक्ष इति प्रमेय एव विचित्रतेति भ्रमनिरासायाह ।। विषयान्तर इति ।। कर्मफल इति च शेषोक्तिः । एतच्च तच्छतेरित्यत्रोक्तं प्रमेयम् । एतेन पूर्वसूत्रेषु जैमिनिमतोक्तिरुपलक्षणमिति सूचितम् । स्वयं त्वित्यादिना व्यासमतोक्तेः कृत्याप्रतीतेराह ।। ननु ज्ञानादेवेति ।। पश्यन्नित्यस्याकाशेऽनन्वयादाह ।। अनन्तेति ।। उक्तमिति ।। प्रथमस्कन्धतात्पर्ये उक्तमित्यर्थः । 
तत्रैव दशमेऽध्याये । ‘‘यत्तदीशमनीशस्य प्रकृतिस्थोऽपि तद्गुणैः । न युज्यते तदात्मस्थैर्यथा बुद्धिस्तदाश्रये’’ त्यत्र तज्ज्ञानिनामपि प्रकृतिस्थानां न तत्सङ्गः किमु तस्येति व्यत्यासदृष्टान्तः ।
 तथा च षष्ठे बृहद्भाष्ये ज्योतिर्ब्राह्मणे ‘‘सामान्यधर्मो बलवान् धर्माद्वैशेषिकाद्यथा । बलवद्विशेषवचनं सामान्यवचनात्तथे’’त्युदाहृतस्मृतौ । 
अनन्वयदृष्टान्तस्तु अयं प्रकृत एव । प्रसिद्धदृष्टान्तो यथोर्णनाभिः सृजत इत्यदिः । अभूतदृष्टान्तो दिवि सूर्यसहस्रस्य भवेद्युगपदुत्थिता । यदि भाः सदृशी सा स्याद्भासस्तस्य महात्मनः ।। सहोदयेतामुदयाद्रिशृङ्ङ्गे रवी यदि द्वावित्यादिस्मृतौ । देवविषयमतमात्रोक्तावपि तदुक्त्यैव तदन्यविषयमतमप्युक्तप्रायं मत्त्वा देवविषयत्वेनोक्तं कस्य मतमित्यतो विवृण्वन्नेव स्मृतिमवतारयति ।। भगवन्मतमिति ।। अत्रेति ।। कर्मणो ज्ञानजन्यफल एवाधिक्यं न तु ज्ञान इत्युक्तव्यासमत इत्यर्थः । उक्ताधिकारिभेदेन मतभेदे सूत्रकृज्ज्ञापकमाह ।। अत एवेति ।। स्वमतस्य देवताविषयत्वादेवेत्यर्थः ।। उक्तेति ।। अधिकोपदेशादित्यनेनेत्यर्थः । तथैव व्याख्यातत्वात्पूर्वमिति भावः । एतेन जैमिन्युक्तं मानुषाणां तद्विशेषाश्च केचन । सामान्यं भगवत्प्रोक्तं देवादीनां विशेषत इत्यनुभाष्योक्तोऽधिकारिभेदः सूत्रमूल इति दर्शितम् । ननु मानुषविषयत्वे चोदनाद्यविशेषादित्युक्तयुक्तिविरोधः । अन्यथा ज्ञानी च कर्माणीति कुर्वन्नेवेति च श्रुत्योर्देवमात्रविषयत्वं स्यादित्यत आह ।। प्रतिबन्धकेति ।। बलवद्विरोधिसद्भावे जैमिन्याद्युक्तिरिष्यत इत्यनुभाष्योक्तेरिति भावः । अन्यथा ज्ञानादेवेत्यादिवाक्यविरोधापातादिति भावः ।। अत इति ।। श्रुत्यादिबलादित्यर्थः ।। ९ ।। अ० १ ।।
 
सूत्रभाष्यम्
सर्वेषां पुरुषार्थापेक्षित्वाज्ज्ञानाधिकारितेत्यत आह —
।। ॐ असार्वत्रिकी ॐ ।। १० ।।
न सर्वेषामधिकारः ।। १० ।।
 
तत्त्वप्रकाशिका
अत्र भगवत्प्राप्तिसाधनज्ञाने सर्वेषामधिकाराभावमहिम्नो वर्णनादस्ति शास्त्रादिसङ्गतिः । सर्वाधिकारिकत्वेन तस्य यागाद्यतिशयः सिध्यतीत्येतद्वर्णनीयम् । प्रकृतं ज्ञानमेव विषयः । किं तत्र सर्वेषामधिकारोऽस्ति न वा इति सन्देहः । लोके साधनद्वैविध्यप्रतीतिः सन्देहबीजम् । पूर्वपक्षयति ।। सर्वेषामिति ।। सर्वेषामप्यस्ति ज्ञानेऽधिकारः । फलार्थी समर्थो विद्वान्हि साधनेऽधिक्रियते । तत्रास्त्येव सर्वेषां ज्ञानफले मोक्षेऽर्थिता । निर्दुःखानन्दात्मकत्वात्तस्य । तादृशस्य च पुरुषार्थत्वात् । अस्ति च सर्वेषां श्रवणादौ सामर्थ्यं तदुपयोगिनी विद्वत्ता च । एवं च सर्वेषामधिकाराभावे निरधिकारित्वं ज्ञानस्य स्यात् । अतः सर्वेषां ज्ञानेऽधिकारित्वान्न तदतिशयवदिति भावः । वक्ष्यमाणसूत्रमनुकरोति स्त्रीलिङ्गप्रयोगेण । सिद्धान्तयत्सूत्रमवतार्य व्याचष्टे ।। अत इति ।। १० ।।
 
भावदीपः
।। ॐ असार्वत्रिकी ॐ ।। १० ।। ज्ञाने सर्वेषामित्यादि ।। एतेन पूर्वत्र ज्ञानादेव स्वर्ग इत्यादिश्रुत्युक्तेर्ज्ञानजन्यस्वर्गादिरूपकाम्यफले प्रसङ्गान्न सर्वज्ञानिनामधिकार इत्युक्तम् । इह तु ज्ञान एव तत्कामिनां सर्वेषां नाधिकार इत्युच्यत इति पूर्वसङ्गतिरपि सूचिता । चिन्ताफलमाह ।। सर्वाधिकारिकत्व इति ।। प्रकृतमिति ।। पुरुषार्थोऽत इत्यत्रातःशब्देन प्रकृतमित्यर्थः ।। लोक इति ।। भोजनादिकं सर्वाधिकारिकम् । वाणिज्यादिकमसर्वाधिकारिकं प्रतीयत इति भावः । भाष्ये सर्वेषामधिकारितेत्यन्वयमुपेत्याह ।। सर्वेषामपीति ।। अन्धपङ्ग्वादीनामर्थिनामपि कर्मादाविव एडमूकादीनां ज्ञानेऽनधिकारेण व्यभिचारितया भाष्योक्तार्थित्वमात्रस्याधिकाराप्रयोजकत्वादुपलक्षणत्वेन हेत्वंशं व्यनक्ति ।। फलार्थीत्यादिना ।। सामर्थ्यवैदुष्यवत्त्वे सति तज्जन्यफलार्थित्वादिति हेतोः पक्षधर्मतामुपपाद्याप्रयोजकत्वं निराह ।। एवं चेति ।। अधिकारप्रयोजके सत्यपीत्यर्थः । इतोऽन्यस्याधिकारप्रयोजकस्याभावादिति भावः । फलोक्त्या भाष्यार्थसुपसंहरति ।। अत इति ।। अर्थित्वादेरधिकारप्रयोजकस्य भावादित्यर्थः । उत्तरभाष्य इवात्रापि भाष्ये अधिकार इति वाच्ये अधिकारितेत्युक्तेः कृत्यमाह ।। वक्ष्यमाणेति ।। एतेन कस्याधिकार इत्युत्तरभाष्यस्थषष्ठ्यप्युक्तप्रयोजनेति ध्येयम् ।। १० ।।
 
सूत्रभाष्यम्
।। ॐ विभागश्शतवत् ॐ ।। ११ ।।
‘नवकोट््यो हि देवानां तेषां मध्ये शतस्य तु ।
 सोमाधिकारो वेदोक्तो ब्रह्मणी द्वे शताधिके ।।
 यथा तथैवासङ्ख्येयाः प्रजास्तासु कियाञ्जनः ।
 ज्ञानाधिकारी सम्प्रोक्तो विष्णुपादैकसंश्रयः’
इति वचनात्सुखापेक्षासाम्येऽपि विभाग इष्यतेऽधिकारार्थम् ।। ११ ।।
 
तत्त्वप्रकाशिका
नन्वर्थित्वादेः सर्वेषामपि सद्भावात्कथं नाधिकारितेत्याशङ्कां परिहरत्सूत्रमुपन्यस्य व्याचष्टे ।। विभाग इति ।। यथा खलु देवत्वसाम्येऽपि नवकोटीनां न साधारण्येन सोमाधिकारः किं तु परापरब्रह्मद्वयाधिकशतस्येति विभाग एव । तथा सर्वेषां पुरुषार्थापेक्षासाम्येऽपि न ज्ञानाधिकारः किं तु ज्ञानाधिकारार्थं पुरुषविभागोऽङ्गीकार्यः । यद्युच्येत न देवत्वं सोमाधिकारोपयोगीति तर्हि नार्थित्वादिमात्रं ज्ञानाधिकारोपयोगीति वक्तव्यमिति भावः ।। ११ ।।
भावदीपः
।। ॐ विभागः शतवत् ॐ ।। ११ ।। भाष्यं स्पष्टार्थमित्यव्याख्याय प्रागुक्तहेतोरप्रयोजकत्वोक्तिपरतयोत्तरसूत्रमवतारयति ।। नन्विति ।। सुखेत्यादिभाष्यं वचनोक्तदृष्टान्तोक्तेरुपलक्षणं मत्त्वा व्याचष्टे ।। यथेति ।। परापरब्रह्मेति ।। विष्णुविरिञ्चेत्यर्थः । सूत्रे शतेत्युपलक्षणमिति भावः ।। शतस्येति ।। प्रधानवायुः (१) वसवः (८) रुद्राः (११) मरुतः (४९) आदित्याः उरुक्रमसहिताः (१२) विश्वेदेवाः (१०) बृहस्पतिः (१) पितृपाः (३) अश्विनौ (२) ऋभुगणः (१) द्यावापृथिव्यौ (२) इति । प्रधानवायुवसुरुद्रमरुदादित्या विश्वेदेवा बृहस्पतिः पितृपतयः अश्विनावृभवो द्यावापृथिव्यन्ताः तत्वप्रदीपोक्ताः । हेतोः को दोष उक्त इत्यतः सौत्रवतिप्रत्ययसूचितप्रतिबन्दीमुखेनाह ।। यदीति ।। ११ ।।
 
सूत्रभाष्यम्
कस्याधिकारः ?
।। ॐ अध्ययनमात्रवतः ॐ ।। १२ ।।
‘अवैष्णवस्य वेदेऽपि ह्यधिकारो न विद्यते ।
 गुरुभक्तिविहीनस्य शमादिरहितस्य च ।।
 न च वर्णावरस्यापि तस्मादध्ययनान्वितः ।
 ब्रह्मज्ञाने तु वेदोक्तेऽप्य(ह्य)धिकारी सतां मत’ इति ब्रह्मतर्के ।।
‘पठेद्वेदानथार्थानधीयीताथ विचार्य ब्रह्म विन्देदि’ति(च)कौषारवश्रुतिः ।।१२।।
।। इति अधिकाराधिकरणम्  ।। २ ।।
 
तत्त्वप्रकाशिका
यद्यर्थित्वादिसाम्येऽपि न सर्वेषामधिकारस्तर्हि कस्याप्यसौ न स्यात् । यदि केषाञ्चिदस्ति तर्ह्यर्थित्वाद्यतिरिक्तं विशेषणं वक्तव्यम् । न च तदस्तीति भावेनाक्षिपति ।। कस्येति ।। अर्थित्वाद्यतिरिक्तेन केन विशेषणेन युक्तस्येत्यर्थः । परिहाराय सूत्रं पठति ।। अध्ययनेति ।। नार्थित्वादेरधिकाराप्रयोजकत्वे तत्प्रयोजकविशेषणान्तराभावात्कस्याप्यधिकाराभावः । यथाशक्त्यखिलवेदाध्ययनवत्त्वेन विशेषणान्तरेण युक्तस्य ज्ञानाधिकारसम्भवादिति भावः । यद्यध्ययनवतोऽधिकारस्तर्ह्युक्तविभागभङ्गः स्यात् । सर्वैरपि वेदस्याध्येतुं शक्यत्वादित्यत आह ।। अवैष्णावस्येति ।। यस्मादध्ययने भगवद्भक्त्यादिमतामेवाधिकारो नान्येषां तस्मादध्ययनान्वितो ब्रह्मज्ञानेऽधिकारीति युक्तम् । विभागभङ्गाभावादिति भावः । अध्ययनवतो वैदिके ब्रह्मज्ञानेऽधिकार इति स्मृत्या सिद्धम् । तत्र श्रुतिं चाह ।। पठेदिति ।। अतो ज्ञाने सर्वेषामधिकाराभावादतिशयितं तदिति सिद्धम् ।।१२।।
  
भावदीपः
।। ॐ अध्ययनमात्रवतः ॐ ।। १२ ।। पूर्वं स्वोक्तनिरधिकारिकत्वापत्तिदोषं भाष्यारूढं कुर्वन्नवतार्य व्याचष्टे ।। यद्यर्थित्वादीति ।। प्रागुक्तशङ्कां निराह ।। नार्थित्वादेरिति ।। तत्र हेतुत्वेन सूत्रार्थं तस्मादित्यादिस्मृतिशेषोक्तमाह ।। यथाशक्तीति ।। सलिलवच्चेत्युक्तन्यायादिति भावः । मात्रपदं कार्त्स्न्यपरं मत्त्वोक्तमखिलेति । तस्मादित्यन्तस्मृतेरुपयोगाप्रतीतेराह ।। यदीति ।। सूत्राक्षरार्थमनुवदति ।। अध्ययनेति ।। भाष्ये इति चेति चशब्दादाह ।। स्मृत्या सिद्धं श्रुतिं चाहेति ।। अध्ययनान्वित इत्यादिस्मृतिशेषेणैवार्थस्य सिद्धत्वेऽप्यध्ययनस्यातिप्रसक्तिनिरासकतया पूर्वांशस्योपयोगसूचनाय स्मृत्या सिद्धमित्युक्तम् ।। अत इति ।। अध्ययनवत्त्वे सत्यर्थित्वादेरेव प्रयोजकत्वात्तस्य चासार्वत्रिकत्वादित्यर्थः ।। १२ ।। अ०२ ।।
 
सूत्रभाष्यम्
।। ॐ नाविशेषात् ॐ ।। १३ ।।
न सामान्येनाधिकारो देवादीनाम् ।
‘अथ पुमर्थसाधनान्यर्थो धर्मो ज्ञानमित्युत्तरोत्तरम् ।
 तत्राधिकारिणो मनुष्या ऋषयो देवा इत्युत्तरोत्तरमि’ति कौण्डिन्यश्रुतिः ।।१३।।
।। इति अधिकारविशेषाधिकरणम्   ।। ३ ।।
 
तत्त्वप्रकाशिका
अत्र भगवत्प्राप्तिसाधनज्ञानाधिकारस्य सम्पूर्णस्य दौर्लभ्यलक्षणज्ञानमहिम्नो वर्णनादस्ति शास्त्रादिसङ्गतिः । सौलभ्येऽतिशयाभावप्रसङ्गादेतत्समर्थनीयम् । प्रकृतो ज्ञानाधिकारो विषयः । किं सर्वेषां देवादीनामेकप्रकारेणाथ नानाप्रकारेणेति सन्देहः । लौकिकसाधनेषूभयथा दर्शनं सन्देहबीजम् । सर्वेषामविशेषेण ज्ञानाधिकार इति पूर्वः पक्षः । अधिकारतारतम्यकल्पनस्य व्यर्थत्वात् । न च वाच्यं प्रज्ञान्तरपृथक्त्ववद्दृष्टिरिति ज्ञाने तारतम्यस्योक्तत्वात्तदधिकारेऽपि तारतम्यमिति । अधिकारे विशेषाभावेऽपि ज्ञानतारतम्यस्याधिकारिणामुच्चावचशक्त्यैव सम्भवात् । अतः सर्वेषां ज्ञानाधिकारसाम्येन सर्वसौलभ्यात्पूर्णाधिकारस्य न ज्ञानमतिशयितमिति । सिद्धान्तयत्सूत्रं पठित्वा व्याचष्टे ।। नेति ।। न देवाद्यधिकारिणां साम्येन ज्ञानाधिकारः । तथात्वे ज्ञानेऽपि साम्यप्रसङ्गात् । तस्याधिकारानुसारित्वात् । न चाधिकारसाम्येऽपि शक्तितारतम्येन ज्ञानतारतम्यमिति युक्तम् । अधिकारसाम्ये शक्तितारतम्यस्यैवायोगात् । अधिकारतारतम्यमन्तरेण तत्कारणाभावादिति भावः । ज्ञानाधिकारतारतम्ये श्रुतिं चाह ।। अथेति ।। पुमर्थो मोक्षः । अर्थस्य धर्मज्ञानद्वारा मोक्षसाधनत्वं धर्मस्य ज्ञानद्वारा ज्ञानस्य साक्षादिति । अतः सम्पूर्णज्ञानाधिकारस्य सर्वसुलभत्वाभावात्सातिशयं ज्ञानमिति सिद्धम् ।। १३ ।।
 
भावदीपः
।। ॐ नाविशेषात् ॐ ।। १३ ।। सम्पूर्णस्येति ।। पुष्कलस्येत्यर्थः । अधिकारो हि पुष्कलाध्ययनभक्तिशमादिसम्पत्तिरूपा योग्यता सा दुर्लभेत्येवंरूपमहिम्न इत्यर्थः । एतेन पूर्वोक्तसामान्यस्यात्र विशेषचिन्तनाद्वा यथाशक्त्यखिलवेदाध्ययनवतोऽधिकारित्वोक्तौ तर्हि तत्तदीयोच्चावचशक्त्यैव फलभेदसिद्धौ किमधिकारभेदकल्पनयेति शङ्कनाद्वा पूर्वसङ्गतिरपि सूचिता । सामान्येनाधिकारो देवादीनामिति भाष्योक्तमाह ।। सर्वेषामिति ।। अधिकारिणामित्यर्थः । सामान्येनेत्यस्य व्याख्येयसौत्रपदानुकारोऽविशेषेणेति । अधिकारविशेषकल्पनं व्यर्थमित्यन्यत्रोक्तं हेतुत्वेन योजयति ।। अधिकारेति ।। अधिकारे समेऽपि तेषामेवोच्चावचशक्तियोगात्फलभेदोपपत्तेरिति न्यायविवरणांशं गतार्थताशङ्कानिवर्तकतया योजयति ।। न चेति ।। प्रज्ञान्तरपृथक्त्ववदुपासनातारतम्यवत् दृष्टिश्च पृथङ्नानाप्रकारेत्युपासनापादीयद्वात्रिंशन्नये उक्तत्वादित्यर्थः । यद्यपि तत्र साधनतारतम्येनैव दृष्टितारतम्यमुक्तं तथापि तस्याप्यधिकारतारतम्यमूलकत्वात्तदधिकारेऽपि तारतम्यमित्युक्तम् । ज्ञानेत्युपलक्षणम् । मुक्तितारतम्यस्येत्यपि ध्येयम् । तेन यावदधिकारमवस्थितिरित्यत्र मुक्तितारतम्यान्यथानुपपत्त्या प्राचीनाधिकारतारतम्यं सिद्धमिति तदप्याक्षिप्तं ध्येयम् । अत एव न्यायविवरणे फलभेदानुपपत्तेरिति सामान्योक्तिः ।। उच्चावचेति ।। महदल्पेत्यर्थः । ।। अत इति ।। शक्तिभेदेनैव फलभेदोपपत्त्या अधिकारि विशेषकल्पनस्य व्यर्थत्वादित्यर्थः । सर्वेषामध्ययनवतामित्यर्थः ।। छ ।।

 भाष्यं व्याचष्टे ।। न देवेति ।। सौत्राविशेषपदार्थः साम्येनेति । अविशेषप्रसङ्गादित्यर्थान्तरं चोपेत्याह ।। साम्यप्रसङ्गादिति ।। तस्येति ।। ज्ञानेऽपि साम्यस्येत्यर्थः । तच्च नेत्युक्तम् । प्रज्ञान्तरेत्यत्रेति भावः । प्रागुक्तशङ्कामनूद्योच्चावचशक्तेरपि तन्निबन्धनत्वादित्यन्यत्रोक्तयुक्तिविवरणेन निराह ।। न चेति ।। न केवलं ज्ञानेऽप्यविशेषप्रसङ्गरूपयुक्तिरिति चार्थः । उत्तरोत्तरमित्यस्यार्थोऽर्थस्येत्यादि ।। अत इति ।। अधिकारिभेदस्य युक्तिश्रुतिसिद्धत्वादित्यर्थः ।। १३ ।। अ० ३ ।।
 
सूत्रभाष्यम्
‘अथ मुनिरमौनं च मौनं च निर्विद्याथ ब्राह्मणः स ब्राह्मणः केन स्याद्येन स्यात्तेनेदृश एवे’(बृ.उ.५/५/१)ति ज्ञानिनो यथेष्टाचरणं विधीयत इत्यत आह —
।। ॐ स्तुतयेऽनुमतिर्वा ॐ ।। १४ ।।
न विधिः । ज्ञानिनः स्तुतये अनुमतिमात्रं वा । युज्यते च ।। १४ ।।
 
तत्त्वप्रकाशिका
अत्र भगवत्प्राप्तिसाधनज्ञानस्यासत्प्रवृत्तावपि मोक्षसाधनत्वनियमलक्षणमहिन्मो वर्णनादस्ति शास्त्रादिसङ्गतिः । अन्यथा साधनान्तरादतिशयाभावप्रसङ्गात्समर्थनीयमेतत् । प्रकृतज्ञानवानत्र विषयः । किं तस्य सदसत्प्रवृत्त्योर्विशेषोऽस्ति न वा इति सन्देहः । लौकिकदृष्टिस्तुल्यं त्वित्युक्तिश्च सन्देहबीजम् । पूर्वपक्षं सूचयति ।। अथेति ।। न ज्ञानिनः सदसत्प्रवृत्त्योर्विशेषोऽस्ति । ब्राह्मणः पाण्डित्यं निर्विद्य बाल्येन तिष्ठासेद्वाल्यं च पाण्डित्यं च निर्विद्याथ मुनिरमौनं च मौनं च निर्विद्याथ ब्राह्मणः स ब्राह्मणः केन स्याद्येन स्यात्तेनेदृश एव इति श्रुतौ ज्ञानिनो यथेष्टप्रवृत्तिविधानात् । तथा हि । यो ब्रह्मप्राप्तियोग्योऽसावागमजं ज्ञानं लब्ध्वा युक्तिजज्ञानमापादयेत् । तदुभयलाभानन्तरं ध्यानी भवति । तेन चापरोक्षज्ञानं प्राप्नोति अथ जीवन्मुक्त उच्यते । स च सता वाऽसता वा केनाऽपि प्रकारेण वर्तेतेति । यदि ज्ञानिनः सदसत्प्रवृत्त्योरस्ति विशेषस्तर्हि सदेवाचरेन्नासदिति वक्तव्यम् । न तु यथेष्टाचरणं विधातुं युक्तम् । श्रूयते च ज्ञानिनः सदसत्प्रवृत्त्योरविशेषो येन स्यात्केन स्यात्तेनेदृश एवेति । अयुक्तश्च ज्ञानिनः सदसत्प्रवृत्त्योर्विशेषः । न हि मोक्षादतिशयितं फलमस्ति यत्सत्प्रवृत्त्या भवेत् । न च समुच्चयसाध्यत्वं मोक्षस्य नापि ज्ञानिनो मोक्षाभावो योऽसत्प्रवृत्त्या भविष्यति । अतः सदसत्प्रवृत्तिभ्यां ज्ञानिनो विशेषाभावादाद्याधिकरणोक्तमयुक्तमिति । सिद्धान्तयत्सूत्रमवतार्य व्याचष्टे ।। अत इति ।। अस्त्येव ज्ञानिनः सदसत्प्रवृत्त्योर्विशेषस्तर्हि कथमयं यथेष्टाचरणविधिः । मैवम् । केन स्यादित्यस्य विधित्वाभावात् । तर्हि किमर्थमुच्यते । यथा कञ्चित् भृत्यं प्रति तत्स्तुतये कथ्यते यथेष्टं कुर्विति न तु विधिस्तथैतदपि ज्ञानिनः स्तुतय एवोच्यते । अथवा यथेष्टाचारेऽनुज्ञानमात्रमेतत् । सर्वथा तु न विधिरिति भावः । न सदसत्प्रवृत्तिभ्यां ज्ञानिनो विशेषोयुज्यते । तथा सत्यसत्प्रवृत्त्या कुण्ठितस्य ज्ञानस्य मोक्षसाधनत्वाभावप्रसङ्गादित्यत आह ।। युज्यते चेति ।। सदसत्प्रवृत्तिभ्यां विशेष इति शेषः ।।१४।।
 
भावदीपः
।। ॐ स्तुतयेऽनुमतिर्वा ॐ ।। १४ ।। मोक्षसाधनत्वनियमेति ।। ज्ञानिनोऽसद्वृत्तावपि मोक्षो भवत्येवेति नियमेत्यर्थः । एतेनास्तु पूर्वत्र ज्ञानरूपफले प्रज्ञान्तरेत्यत्र निर्णीतविशेषाभावप्रसङ्गात्तदधिकारे विशेषः । ज्ञाने तु नासत्प्रवृत्तिकृतो विशेषः । तत्फले मुक्तौ तत्कृतविशेषस्य निर्णीतस्य कस्यचिदभावादिति शङ्कनाद्वा पूर्वत्रेवात्रापि मुक्तिफले सम्भवत्यपि तत्रानन्दह्रासरूपविशेषेण ज्ञानेऽप्यस्ति सम्पूर्णमुक्त्यजनकत्वरूपविशेष इति सिद्धान्तकरणाद्वा पूर्वमाचार्यमतजैमिनिमतयोरुपन्यासव्याजेन ज्ञानस्य कर्मशेषत्ववाक्यानां कर्मणो ज्ञानशेषत्ववाक्यानां चाधिकारिभेदेनाविरोधमुक्त्वा मध्ये प्रसङ्गादधिकारचिन्तां च कृत्वाऽत्र पुनरेकस्मिन्नेव वाक्ये त्रिविधवाक्यैर्विरुद्धार्थत्रयपरत्वमुपेत्यात्र त्रिविधाधिकारिभेदेनाविरोधकथनाद्वा पूर्वसङ्गातिरपि सूचिता ।। लौकिकेति ।। लोके सदसत्प्रवृत्त्या भृत्यादेः फले विशेषदृष्टिरित्यर्थः । ज्ञानिनां सत्प्रवृत्तिविपरीतप्रवृत्तयोरविशेष इत्यन्यत्रोक्तप्रतिज्ञामाह ।। न ज्ञानिन इति ।। एकवचनोक्तिर्ब्रह्मादिमानुषान्तज्ञानिसामान्यसूचनाय । कुत इत्यतो भाष्यार्थं हेतुत्वेन योजयितुं भाष्योक्तश्रुतावथपदोक्तानन्तर्यप्रतियोगिज्ञापनाय निर्विद्येत्यत्र कर्तृज्ञापनाय च पूर्वशेषमाह ।। ब्राह्मण इति ।। इति श्रुताविति ।। पञ्चमाध्यायपञ्चमब्राह्मणस्थकाण्वश्रुतावित्यर्थः ।। इति श्रुतौ ज्ञानिन इति ।। ‘‘तां चतुर्थीं माहाचमस्यः प्रवेदयत’’ इति व्याहृतिविद्यादाविव न ह वै देवान् पापं गच्छतीति सप्तान्नविद्यादादिव हन्तकारं मनुष्या इत्यादाविव च केन स्यादिति वाक्ये कर्तृविशेषाभावेनास्य वाक्यस्य ब्रह्मादिमानुषान्तज्ञानिसामान्यपरत्वाद्यदेव विद्ययेत्यादेर्वाक्यस्य मानुषविषयत्वे ज्ञानादेव स्वर्गः । ज्ञानेनैवाप्यते सर्वमित्यादिवाक्यस्येव ज्ञानादेव स्वर्ग इत्यादेर्देवताविषयत्वे यदेव विद्ययेत्यादेरिव चेहाधिकारिविशेषपरत्वे कल्पकस्य कस्यचिदभावाच्च ।
न च ब्रह्मैव स्वेच्छानियत इत्यादिवाक्यमेवास्य चतुर्मुखमात्रपरत्वकल्पकमिति वाच्यम् । तस्य कार्यं न विद्यत इति स्मृतिबलाज्ज्ञानिसामान्यपरत्वस्य सम्भवात् । न च तदपि विशेषपरं कल्पकाभावात् । न च प्रातरुत्थाय सन्ध्यामुपासीतेति ब्राह्मणो न हन्तव्य इत्यादिवाक्यमेव तस्य कार्यमित्यादेर्विशेषपरत्वकल्पकमिति वाच्यम् । तस्याज्ञविषयत्वोपपत्तेरिति भावः । स्याच्छब्दस्य विधौ स्मरणादाह ।। विधानादिति ।। ननु ज्ञानिनो यथेष्टेत्याद्युक्तिरयुक्ता । बृहद्भाष्ये अथ ब्राह्मणः मुक्तो भवतीत्यर्थः । स मुक्तः येन केनापि वर्तयन्नीदृश एव भिक्षुक एव न कदाचित्स्वतन्त्रो भवतीति ग्रन्थेन मुक्तस्य भगवतः सकाशादात्मानं विदित्वा भिक्षाचर्यं चरन्तीति पूर्वप्रकृतानन्दभिक्षुकत्वपरतया व्याख्यातत्वेन ब्राह्मणशब्दस्य ज्ञानिपरत्वाभावादित्यतः सत्यमेवं तथापि ।
‘‘ततो ब्रह्माणने योग्यः पाण्डित्यं प्राप्रुयात्परम् ।
  पाण्डित्यमागमज्ञत्वं बाल्यं युक्तिसहायता ।
  मौनं तूपासनासिद्धिरमौनं भगवद्दृशिः ।
  एतान्याप्य भवेन्मुक्तिर्मुक्तो वै भिक्षुको भवेत् ।।’’
इत्यादिनैकमर्थमुक्त्वा ‘‘प्रथमो ब्राह्मणो मुक्तो द्वितीयो योग्य उच्यते । अपरोक्षविन्मुक्तयोग्यस्तु तार्तीयेनोभयोर्ग्रहः’’ इति ज्ञानिपरत्वस्यापि प्रमाणेनोक्तत्वादज्ञानिपरत्वमप्यविरुद्धमिति भावेनादितस्तदर्थमाह ।। यो ब्रह्मेति ।। मुनिशब्दार्थो ध्यानीति । अमौनमित्यस्यार्थो अपरोक्षज्ञानमिति । अथ ब्राह्मण इत्यस्यार्थेऽथ जीवन्मुक्त इति । वर्तत इतीतिशब्दस्य इति विधानादिति पूर्वेणान्वयः । तेनेदृश एवेत्यस्य हेत्वंशानर्पकत्वादत्र तदर्थानुक्तिः । व्याख्यास्यते चाग्रेऽनुपदम् । हेतोरप्रयोजकत्वमाशङ्क्य हेतूच्छित्तिरेव विपक्षे बाधिकेत्याह ।। यदीति ।।
भाष्ये श्रुतिशेषोक्तेरुपयोगमाह ।। श्रूयते चेति ।। न केवलं विधानान्यथानुपपत्त्याऽनुमीयत इति चार्थः । एवमविशेषेणानुमानागमावुक्त्वा विशेषस्यायोगाच्चाविशेषः सिद्ध इति भावेन युज्यते चेति भाष्यसूचितं शमदमादीति सूत्रव्यावर्त्यमाह ।। अयुक्तश्चेति ।। स किं मोक्षादन्यो मोक्ष एव वेति विकल्प्याद्यमाह ।। न हीति ।। भवेदित्युपलक्षणम् । असत्प्रवृत्त्या न भवेदित्यपि ध्येयम् । द्वितीये ज्ञानकर्मणी द्वे अपि रज्ज्वाः सूत्रद्वयमिव मोक्षस्य साधनं स्यात् । असत्प्रवृत्त्या च मोक्षः प्रतिबध्येतेति स्यात् । तदुभयमपि नेति क्रमेणाह ।। न चेति ।। विद्यैव त्वित्यादौ तथोक्तेः। विस्तृतं चैतत्तत्रैवानुव्याख्यानादाविति भावः ।। नापीति ।। अनियमः सर्वेषामित्यत्र तथोक्तेरिति भावः । एतेन ज्ञानिनामात्मस्वरूपदाढर्््यादित्यन्यत्रोक्तहेतोः आत्मस्वरूपरूपमोक्षस्य दृढत्वेन ततोऽतिशयस्य प्राप्तव्यस्याभावात्तत्प्रतिबन्धस्य चाभावदिति द्वेधार्थः सूचितः ।। अत इति ।। अविशेषसाधकयुक्तिश्रुतिबलाद्विशेषस्यायुक्तत्वाच्चेत्यर्थः ।। आद्येति ।। पुरुषार्थनये तद्वतो विधानान्नियमाच्चेत्यादिना कर्मावश्यकमित्युक्तमित्यर्थः ।। छ ।।
अत आहेत्युक्तं पूर्वपक्षशङ्कानिवर्तकत्वं सूत्रभाष्ययोर्विवरितुमाह ।। अस्त्येवेति ।। एवकारेण न त्वविशेष इति पूर्वपक्षनिरासः । तत्र हेतुत्वेन न विधिरिति भाष्यार्थमाह ।। विधित्वाभावादिति ।। तथा च प्रागुक्तहेतोरसिद्धिरिति भावः । सूत्रभाष्ये अवतारयति ।। तर्हीति ।। चतुर्थीनिर्वाहाय किमर्थमित्युक्तिः । ज्ञानिनः स्तुतय इत्यादि व्याचष्टे ।। यथेति ।। स्तुतिः सामर्थ्यप्रकटनम् ।। एतदिति ।। केन स्यादिति वचनमित्यर्थः । अनुमतिर्वेत्यस्यार्थोऽथवेति । अयुक्तश्चेत्यादिनोक्तचोद्यमनुवदति ।। सदसदिति ।। साधनत्वप्रसङ्गादित्यनन्तरं तथा च विद्यैव त्वित्याद्युक्तव्याघात इति योज्यम् ।। १४ ।।
 
सूत्रभाष्यम्
।। ॐ कामकारेण चैके ॐ ।। १५ ।।
‘कामचाराः कामभक्षाः कामवादाः कामेनैवेमं देहमुत्सृज्याथ परात्परमीयुरनारम्भणमि’(सामशाखा)ति चैके पठन्ति ।। १५ ।।
 
तत्त्वप्रकाशिका
असत्प्रवृत्त्या कुण्ठितशक्तेर्ज्ञानस्य मोक्षसाधनत्वाभावप्रसङ्गात्कथं युज्यते इत्याशङ्कां परिहरत्सूत्रमुपन्यस्य व्याचष्टे ।। कामेति ।। नासत्प्रवृत्त्या कुण्ठितत्वेन ज्ञानस्य मोक्षसाधनत्वाभावः प्रसज्जते । यतो यथेष्टाचारेणापि ज्ञानिनो मोक्षमेके शाखिनः पठन्ति इति भावः । अनारम्भणमनादि ।। १५ ।।
 
भावदीपः
।। ॐ कामकारेण चैके ॐ ।। १५ ।। सत्प्रवृत्तिसमुच्चितस्येत्यादिचोद्यमत एव चाग्नीन्धनेत्यत्र निरसिष्यत इति भावेनान्यनरचोद्यनिरासकत्वेनैव सूत्रमवतार्य व्याचष्टे ।। असत्प्रवृत्त्येति ।। साध्यमध्याहृत्य तत्र हेतुत्वेन भाष्यं व्याचष्टे ।। नासदिति ।। चशब्दस्य वाऽयमर्थः । यद्वा चोऽप्यर्थे । यथेष्टाचारेणापीत्याद्युक्त्यैव तात्पर्यतो लब्धार्थस्योक्तिर्नासत्प्रवृत्त्येत्यादि । युज्यते च विशेष इति पूर्वभाष्यभावार्थो वा । अनारम्भणमिति श्रौतपदानुवादोऽनादीति व्याख्या ।। १५ ।।
 
सूत्रभाष्यम्
।। ॐ उपमर्दं च ॐ ।। १६ ।।
‘ओमित्युच्चार्यान्तरिममात्मानमभिपश्योपमृद्य पुण्यं च पापं च काममाचरन्तो ब्रह्मानुव्रजन्ती’ति च तुरश्रुतौ ।। १६ ।।
 
तत्त्वप्रकाशिका
कैमुत्येनैतमर्थं समर्थयत्सूत्रं पठित्वा तत्सूचितां श्रुतिमुदाहरति ।। उपमर्दं चेति ।। ज्ञानिनो हि विषभक्षणान्मृतेरिवानिवर्त्यतया प्राप्तस्यारब्धकर्मणोऽपि किञ्चिद्भुक्तस्य ज्ञानेनोपमर्दमेके शाखिनः पठन्ति । तदोत्तरकालीनासत्कर्म न मोक्षप्रतिबन्धकमिति किं वर्णनीयमिति भावः । तदुक्तम् । ‘न वै जनो जातु कथं च नाव्रजेन्मुकुन्दसेव्यन्यवदङ्ग संसृतिम्’ इति । ॐमित्युच्चार्येति श्रवणाद्युपलक्षणम् । अन्तर्हृदयस्येतदप्युपलक्षणम् ।। १६ ।।
 
भावदीपः
।। ॐ उपमर्दं च ॐ ।। १६ ।। एतमिति ।। नासत्प्रवृत्त्येत्यादिनोक्तमर्थम् । भाष्यस्य सूत्रेणान्वयमेके पठन्तीत्यस्यानुवृत्तिं चोपेत्यार्थमाह ।। ज्ञानिनो हीति ।। चशब्दस्यार्थः आरब्धकर्मणोऽपीति । प्रारब्धकर्मजस्येव विषभक्षणान्मृतेरिव । ‘‘प्राप्तस्याप्यनिवर्त्यस्य किञ्चिद्भुक्तस्य संविदा । उपमर्द इह प्रोक्तो देवादीनां यथा क्रममि’’त्यनुभाष्योक्तेरिति भावः । उपमर्दः फले ह्रासः ।। तदुक्तमिति ।। प्रथमस्कन्धे । अङ्गेति व्यासं प्रति नारदकृतसम्बोधनम् ।। उच्चार्येति ।। तन्मात्रस्य दृष्ट्यहेतुत्वादाह ।। श्रवणादीति ।। अन्तरित्यत्रापेक्षितं पूरयति ।। हृदयस्येति ।। योगिनामेवोपमर्द इति भ्रमनिरासायाह ।। एतदपीति ।। ‘‘अग्नौ क्रियावतां विष्णुर्योगिनां हृदये हरिः । प्रतिमास्वप्रबुद्धानां सर्वत्र विदितात्मनामि’’ त्युक्तदिशा बहिरन्तरपि पश्येदित्यर्थः । देवादीनामिति पूर्वोक्तानुभाष्योक्तेरिति भावः ।। 
 
सूत्रभाष्यम्
।। ॐ ऊर्ध्वरेतस्सु च शब्दे हि ॐ ।। १७ ।।
न तावता कामचारणां ज्ञानेऽधिकारः ।
‘य इमं परमं गुह्यमूर्ध्वरेतस्सु भाषयेत् ।
 न तथा विद्यते भूयान् यं प्राप्यान्येऽपि भूयस’ इति माठरश्रुतेः ।। १७ ।।
 
तत्त्वप्रकाशिका
यदि कामचारिणामपि ज्ञानिनां मुक्तियोग्यता तर्हि तद्वज्जिज्ञासूनामपि कामचाराणां ज्ञानाधिकारः स्यादविशेषात्तथा चाध्ययनमात्रवत इत्युक्तबाध इत्याशङ्कां परिहरत्सूत्रमुपन्यस्य व्याचष्टे ।। ऊर्ध्वेति ।। कामचाराणामपि ज्ञानिनां मुक्तियोग्यताऽस्तीत्येतावता तद्वत्कामचाराणां ज्ञानाधिकारो न मन्तव्यः । ‘य इमं’ इति शब्दे श्रुतौ ऊर्ध्वरेतस्त्वादिगुणवत्स्वेव ज्ञानोपदेशविधानात् । अपरोक्षज्ञानस्य च परोक्षज्ञानपूर्वकत्वादिति भावः । भूयसो भूयांसः ।। १७ ।।
 
भावदीपः
।। ॐ ऊर्ध्वरेतस्सु च शब्दे हि ॐ ।। १७ ।। इत्युक्तबाध इति ।। अध्ययनपदेन शमदमादिसत्प्रवृत्तेरपि ग्रहणादिति भावः । भाष्यं व्याचष्टे ।। कामेति ।। उपलक्षणं मत्त्वाऽह ।। ऊर्ध्वरेतस्त्वादीति ।। श्रुतौ कामचारिणां परोक्षज्ञानिनामेवाधिकारप्राप्त्या प्रकृतापरोक्षज्ञानेऽनधिकारप्राप्तेराह ।। अपरोक्षेति ।। कैमुत्यलब्धस्तत्रानधिकार इति भावः ।। १७ ।।
 
सूत्रभाष्यम्
।। ॐ परामर्शं जैमिनिरचोदना चापवदति हि ॐ ।। १८ ।।
‘प्रातरुत्थायाथ सन्ध्यामुपासीत यत्सन्ध्यामुपासते ब्रह्मैव तदुपासतेऽथ देवान्नमेज्जुहुयाद्वेदानावर्तयीत नान्यत्किञ्चिदाचरेन्न सुरां पिबेन्न पलाण्डुं भक्षयीत न भृशं वदेन्न विस्मरेदात्मानं सोमं पिबेद्धुतशेषेण वर्तयेदि’त्युक्ताचारपरामर्शेन विधिबन्धवर्जितत्वेन कामत एव तस्य चरणं कामचार इति जैमिनिर्मन्यते । न च निषिद्धं कर्म कर्तव्यमेवेति चोदना । ‘ब्राह्मणो न हन्तव्यः’ इत्याद्यपवादश्च ।। १८ ।।
 
तत्त्वप्रकाशिका
एवं केन स्यादित्यस्याविधित्वमङ्गीकृत्याऽर्थ उक्तः । तथैव जैमिनिमतेनार्थान्तरं प्रतिपादयत्सूत्रमुपन्यस्य व्याचष्टे ।। परामर्शमिति ।। नायं श्रुत्या कामचारो विहितो नाप्ययं सदसत्प्रवृत्तिविषयः । किं तु सदाचारस्यैव नियमेनाचरणमेव श्रुत्योच्यमानः कामचारः । न चात्राचारानुक्तिदोषः । ‘प्रातरुत्थाय’ इत्यादिश्रुतिस्मृत्युक्ताचारपरामर्शेन श्रुत्या तच्चरणविधानात् । न चैवं नियमेन चरणे केनेति कामचारोक्त्ययोगः । विधिबन्धवर्जितत्वेन स्वेच्छयैव चरणादिति जैमिनिराचार्यो मन्यत इति भावः । किमर्थं सर्वसत्प्रवृत्तौ कामचरणं निमयेनात्रोक्तमित्युच्यते । निषिद्धप्रवृत्तिरप्यत्रोक्ता किं न स्यादिति चेत् । किं निषिद्धं ज्ञानिना कर्तव्यमिति स्फुटविधिसद्भावादेतदुच्यते निषेधाभावाद्वा । आद्यं पराचष्टे ।। न चेति ।। द्वितीयं पराह ।। ब्राह्मण इति ।। अयं च सामान्यनिषेधो ज्ञानिष्वपि वर्तते ।। १८ ।।
 
भावदीपः
।। ॐ परामर्शं जैमिनिरचोदना चापवदति हि ॐ ।। १८ ।। अर्थ इति ।। स्तुत्यनुमतिरूपोऽर्थ इत्यर्थः ।। तथैवेति ।। विधित्वमनङ्गीकृत्यैवेत्यर्थः ।। अर्थन्तरमिति ।। नियमेन सत्कर्ममात्रानुष्ठानपरत्वरूपमित्यर्थः । कामत एवेत्यादिभाष्यं एवकारस्य तस्येत्यत्राप्यन्वयमुपेत्य तद्व्यावर्त्योक्तिपूर्वं व्याचष्टे ।। नायमिति ।। उत्तरत्रानुष्ठेयमध्ये कामचारोक्त्याऽत्रार्थलब्धमुपेत्योक्तं नियमेनेति । स्यादिति लिङ्प्रत्ययो विधिनिमन्त्रणामन्त्रणेत्यादेर्निमन्त्रणार्थ इति भावः । परामर्शेनेत्यन्तभाष्यं व्यावर्त्यपूर्वं व्यनक्ति ।। न चात्रेति ।। कामत एवेत्यस्यार्थः स्वेच्छयैवेति । एवकारव्यावर्त्योक्तिर्विधिबन्धवर्जितत्वेनेति । अत एव प्रागेवकारतात्पर्यं व्यक्तीकृतम् । कामचारो न विहित इति । उभयोक्तेः फलवत्त्वाय विकल्पमुखेन भाष्यं व्याचष्टे ।। किमिति ।। आद्यं पराचष्टे ।। न चेतीति ।। ननु ईदृश एवेति वाक्यशेषे साम्योक्त्यन्यथानुपपत्त्यैव निषिद्धप्रवृत्तिरप्यत्रोक्तेति ज्ञायते । अन्यथा असाम्याप्रसक्त्या साम्योक्तिवैयर्थ्यापत्तेरिति चेन्न । नियमेन सर्वाचरणप्राप्तसाम्यस्यानुवादोपपत्तेः । तेन नियमेन सर्वसदाचरणेनेदृश एवान्यथा त्वनीदृश एवेत्यर्थसम्भवादिति भावः । ननु यदेव विद्ययेत्यादिप्रागुक्तश्रुतेर्मानुषविषयत्वमिवेयमप्यज्ञविषयैवास्त्वित्यत आह ।। अयं चेति ।। तत्रेवेह बाधकाभावात् । केन स्यादिति श्रुतेरेव बाधकत्वे चान्योन्याश्रयात् साम्योक्तिरप्यन्यथोपपन्नेति भावः ।। १८ ।।
 
सूत्रभाष्यम्
।। ॐ अनुष्ठेयं बादरायणः साम्यश्रुतेः ॐ ।। १९ ।।
अनुष्ठेयानां मध्य एव कामतश्चरणं कामतो निवृत्तिरिति बादरायणो मन्यते । ‘केन स्याद्येन स्यात्तेनेदृश एवे’ (बृ.उ. ५/५/१)ति साम्यश्रुतेः ।
‘यस्त्वात्मरतिरेव स्यादात्मतृप्तश्च मानवः ।
 आत्मन्येव च सन्तुष्टस्तस्य कार्यं न विद्यत’ इति भगवद्वचनाच्च ।। १९ ।।
 
तत्त्वप्रकाशिका
एवमस्य वाक्यस्य जैमिनिमतानुसारेण सदाचारविधित्वमेवोक्त्वा यत् स्तुतयेऽनुमतिर्वेत्युक्तं तदेव प्रतिपादयत्सूत्रमुपन्यस्य व्याचष्टे ।। अनुष्ठेयमिति ।। केन स्यादिति यथेष्टाचारविधिर्न भवति नापि सर्वस्य कर्तव्यताविधिः । किं तु श्रुत्याद्युक्तानामनुष्ठेयानां मध्ये स्वेच्छया केषाञ्चिच्चरणं केषाञ्चिदचरणमित्यनुज्ञानमेव कामचारश्रुत्यर्थ इति भगवान् बादरायणो मन्यत इति भावः । कामेन सर्वचरणमेवार्थः किं न स्यादित्यत आह ।। केनेति ।। अनुष्ठेयानां मध्य एवायं कामचारो न सर्वेषां केनापि प्रकारेण प्रवृत्तावपि ज्ञानिनः साम्योक्तेः । साम्योक्तिश्चोक्तकामचरण एव सम्यक्सम्बध्यते प्राप्तिसद्भावात् । सर्वाचरणपक्षे तु सम्भवमात्रज्ञापनं स्यात् । सम्भवज्ञापनादप्यसम्भवनिवृत्तेर्ज्यायस्त्वादिति भावः । सत्यमस्मिन्पक्षे साम्योक्तिः सम्यक्सम्बध्यत इति । तथाऽपि न युज्यते । कर्तव्यपरित्यागे साम्यायोगात् । अतो मुख्यापि योजना साध्वीत्यत आह ।। यस्त्विति ।। ज्ञानिनां कार्याभावोक्तेर्न तत्परित्यागे साम्यायोग इति भावः । आत्मरतिः परमात्मदर्शननिमित्तसुखमाप्तः । आत्मतृप्तः परमात्मप्रसादेन विषयेष्वलम्बुद्धिमाप्तः । तत्कुतः । परमात्मनि सन्तोषवत्त्वात्तद्दर्शनादिनिमित्तसुखवत्त्वादिति भावः । एवं केन स्यादिति वाक्यशेषस्य यथेष्टाचरणविधित्वाभावमभ्युपेत्यार्थद्वयमुक्तम् ।। १९ ।।
 
भावदीपः
।। ॐ अनुष्ठेयं बादरायणस्साम्यश्रुतेः ॐ ।। १९ ।। तदेवेति ।। अनुमतिपरत्वमेव सदाचारविषयतया व्यवस्थापयत्सूत्रमित्यर्थः । मध्य एवेति भाष्यस्थैवकारव्यावर्त्यमाह ।। यथेष्टेति ।। पूर्वसूत्रोक्तमपि निराह ।। नापि सर्वस्येति ।। सर्वसदाचारस्येत्यर्थः । भाष्यं व्याचष्टे ।। श्रुत्याद्युक्तानामिति ।। प्रातरुत्थायेत्याद्युक्तानामित्यर्थः । केन स्यादिति लिङामन्त्रणार्थ इति भावः ।। सर्वेति ।। नियमेन सर्वसाधुकर्माचरणं जैमिन्युक्तमेवार्थः किं न स्यादित्यर्थः । पूर्वभाष्योक्तसाध्यमेवानूद्य केनेत्यादिभाष्यं विवृण्वन् संयोजयति ।। अनुष्ठेयानामिति ।। केनापीति ।। करणेनाकरणेनापीत्यर्थः ।। प्राप्तीति ।। विहिताकरणनिमित्तासाम्यप्रसक्तिसम्भवेन तन्निवृत्त्यर्थं कदाचिद्विहिताकरणेऽपि ईदृश एव सम एवेति साम्योक्त्यर्थं वाक्यशेषस्य श्लिष्टत्वादित्यर्थः । जैमिनिमते वाक्यशेषोपपत्तिं सूचयन्नेव बादरायणमतेऽतिशयमाह ।। सर्वाचरणेति ।। सर्वाचरणेन सम्भवद्यत्साम्यं तन्मात्रज्ञापनमेव कृतं स्यात् न तु प्रसक्तासाम्यनिवर्तकमित्यर्थः ।। अत आहेति ।। ननु कथमेतत्स्मृत्योक्तशङ्कानिरासः । गीतातात्पर्ये द्वितीये यस्त्वात्मरतिरेवेत्यादि तु मुक्तविषयम् । यस्त्वेवात्मरतो मुक्तः कार्यं तस्यैव नास्ति हि । तस्मात्कुर्वेव कर्माणीत्याह कृष्णोऽर्जुनं स्मयन्निति स्कान्द इत्युक्तेः । तथा तृतीये स्वस्थानेऽपि 
‘‘विष्णुप्रसादाद्रतिमांस्तृप्तो विष्णुप्रसादतः । 
  विष्णावेवातितृप्तश्च मुक्तोऽसौ विध्यगोचर ।।’’
इत्याग्नेय इत्यादिना च मुक्तपरत्वोक्तेः । गीताभाष्येऽपि आत्मरतिरेवेत्यवधारणादसम्प्रज्ञातसमाधिस्थस्यैव कार्यं न विद्यत इत्युक्त्या अमुक्तपरत्वेऽप्यसम्प्रज्ञातसमाधिस्थविषयत्वोक्तेरित्यतोऽत्रोदाहरणबलेन प्रकृतोपयोगाय भावमाह ।। ज्ञानिनामिति ।। समाधिस्थस्यापि ज्ञानित्वादिति वा ज्ञानिसामान्यपरत्वमप्यस्तीति वाऽभिप्रायः । रमणं परदर्शनादिनिमित्तं सुखम् । तृप्तिरन्यत्रालम्बुद्धिरिति गीताभाष्योक्तदिशा पदयोरपौनरुक्त्यायार्थमाह ।। आत्मेति ।। तेनैवान्यत्रालम्बुद्धिरिति दर्शयति । आत्मन्येव च सन्तुष्ट इति भाष्यदिशा हेतुत्वेन योजयति ।। तत्कुत इति ।। अर्थद्वयमिति ।। नियमेन साध्वाचारपरत्वं तेष्वेव स्वेच्छाचारपरत्वं चेत्यर्थद्वयमित्यर्थः ।। १९ ।।
 
सूत्रभाष्यम्
।। ॐ विधिर्वा धारणवत् ॐ ।। २० ।।
‘केन स्याद्येन स्यादि’ति विधिर्वा । यथा वेदधारणं त्रैवर्णिकानां विहितं नान्येषाम् । एवं स्वमतानुसारिणी प्रवृत्तिर्ज्ञानिनां विहिता । न तत्राधर्मशङ्का कार्या । नान्येषमिति वा ।
‘स्वेच्छयैव प्रवृत्तिस्तु ब्रह्मणो विधिचोदिता ।
 नाऽऽशङ्क्यं तन्मतं क्वापि विष्णोः प्रत्यक्षचोदना ।
 इतरेषां न विहिता स्वेच्छावृत्तिः कथञ्चने’ति हि ब्राह्मे ।। २० ।।
 
तत्त्वप्रकाशिका
अथाऽयं स्वेच्छाचरणविधिर्वा भवतीत्यर्थप्रतिपादकं सूत्रं पठित्वा व्याचष्टे ।। विधिर्वेति ।। विधिरिति यथेष्टाचरणविधिरित्यर्थः । न ज्ञानिनां स्वेच्छाचरणविधिर्युक्तोऽज्ञानिनामपि तथात्वप्रसङ्गादित्यत आह ।। यथेति ।। विहिता नान्येषामित्यन्वयः । उक्तस्यैव विवृतत्त्वात्पुनर्वाशब्दः । नायं यथेष्टाचरणविधिः सम्भवति । अचोदनेत्युक्तविरोधात् । अधर्मकरणस्यापि सम्भवादित्यत आह ।। न तत्रेति ।। कुतो न तत्राधर्मशङ्का कार्येत्यत आह ।। स्वेच्छयेति ।। अत्र ब्रह्मण इत्युक्तेऽपि ज्ञानिनामित्येव ज्ञातव्यं विषयविभागस्य वक्ष्यमाणत्वात् । चोदना यत इति शेषः ।। २० ।।
 
भावदीपः
।। ॐ विधिर्वा धारणवत् ॐ ।। २० ।। अथेत्यर्थान्तरद्योतकः । तदेवाह ।। स्वेच्छेति ।। सर्वसाध्वाचारविधिरिति भ्रमनिरासाय भाष्यार्थमाह ।। यथेष्टेति ।। इति वेत्युक्त्या विधिर्वेत्यतः पक्षान्तरमेतदिति धीनिरासायाह ।। उक्तस्यैवेति ।। तत्वप्रदीपे वाशब्दाज्ज्ञानिनामपि केषाञ्चिदेवेति सूचितं विषयभेदं प्रकटयति । स्वेच्छयेतीत्युक्त्याऽत्रैव विषयविभागः क्रियत इति धीनिरासायाह ।। अत्र ब्रह्मण इत्युक्तेऽपीति ।। इह भाष्ये ज्ञानिनामिति उत्तरसूत्रभाष्ये च तैरपीत्युक्ते ज्ञानिनामेवेत्युक्तम् ।। वक्ष्यमाणत्वादिति ।। त्रेधा हि ज्ञानिन इत्यादिना । तथा च पुनरुक्तिः स्यादिति भावः ।। २० ।।
 
सूत्रभाष्यम्
।। ॐ स्तुतिमात्रमुपादानादिति चेन्नापूर्वत्वात् ॐ ।। २१ ।।
स्तुतिमात्रमेव स्वेच्छाचरणं न विधिः। तैरपि सामान्यविधिस्वीकारादिति चेन्न । अपूर्वत्वात् परवशत्वात् । सर्वविध्यतिक्रमेण स्तुतिमात्रविषयत्वं परब्रह्मण एव हि ।
‘विधीनां विषयास्त्वन्ये ब्रह्मणः स्वेच्छया कृतौ ।
 परस्य ब्रह्मणो ह्येव सर्वविध्यतिदूरते’ति ब्रह्मतर्के ।। २१ ।।
 
तत्त्वप्रकाशिका
उक्तमाक्षिप्य समादधत्सूत्रमुपन्यस्याऽऽक्षेपांशं तावद् व्याचष्टे ।। स्तुतिमात्रमिति ।। यदुक्तं केन स्यादिति स्वेच्छाचरणं ज्ञानिनां विधीयत इति । मैवम् । किं तु पूर्वोक्तस्तुतिरेव । कुतः । ज्ञानिभिरपि सन्ध्यामुपासीतेत्यादिसर्वजनसाधारणविधिस्वीकारात् । स्वेच्छाचरणविधिर्नास्ति । किं तु स्तुतिमात्रमेतदिति न युक्तम् । ज्ञानिनां स्वेच्छाचरणविध्यभावेन स्तुतिविषयत्वे सर्वविध्यतिदूरत्वेन स्तुतिमात्रविषयत्वप्रसङ्गात् । न च तद्युक्तं परमात्माधीनत्वादिति भावः । परमात्माधीनत्वेऽपि सर्वविध्यतिदूरत्वेन स्तुतिमात्रविषयत्वं किं न स्यादित्यत आह ।। सर्वेति ।। ज्ञानिनां सामान्यविधिसद्भावात्स्वेच्छाविध्यभावेऽपि न सर्वविधिदूरत्वमित्याशङ्कां परिहर्तुमुक्तार्थे स्मृतिं चाह ।। विधीनामिति ।। २१ ।।
 
भावदीपः
।। ॐ स्तुतिमात्रमुपादानादिति चेन्नापूर्वत्वात् ॐ ।। २१ ।। भाष्ये मात्रमेवेति मात्रपदस्य व्याख्यानमेवेत्येतदिति भावेन तद्व्यावर्त्यपूर्वं तदनुवदति ।। यदुक्तमित्यादिना स्तुतिरेवेत्यन्तेन ।। सूत्रे पूर्वपदेनानादिब्रह्मोच्यते । अपूर्वत्वादब्रह्मत्वादित्यर्थः । तस्य तात्पर्योक्तिर्भाष्ये परवशत्वादित्येवमभिप्रेत्य भावार्थमाह ।। ज्ञानिनां स्वेच्छेति ।। न च तदिति ।। सर्वविध्यतिदूरत्वप्रकारकस्तुतिमात्रविषयत्वमित्यर्थः । अधीनत्वाज्ज्ञानिनामित्यनुषङ्गः ।। स्मृतिं चाहेति ।। स्मृतौ ब्रह्मण इत्युक्तावपि ज्ञानिनामित्येव पूर्ववद्ध्येयम् । ज्ञानिनामित्युक्तावपि येषां ज्ञानिनामित्यादिवक्ष्यमाणविभागपर्यालोचनया ब्रह्मण एव पर्यवसानात् ब्रह्मण इत्युक्तिः ।। २१ ।।
 
सूत्रभाष्यम्
।। ॐ भावशब्दाच्च ॐ ।। २२ ।।
‘यथाविधानमपरे विधिर्भावे प्रजापतेः ।
 ब्रह्मणः परमस्यैव सर्वविध्यतिदूरते’ति च तुरश्रुतौ ।। २२ ।।
तत्त्वप्रकाशिका
ननु ज्ञानिनां स्वेच्छाचरणविधेः स्फुटप्रमाणसिद्धत्वे भवेदेतद्वाक्यं तदर्थं तदेव कुत इत्याशङ्कां परिहरत्सूत्रमुपन्यस्य तत्सूचितश्रुतिमेवोदाहरति ।। भावेति ।। भावे इच्छायाम् । अतीतसूत्रे स्वेच्छाचरणविधेरर्थसिद्धत्वाच्चशब्दः ।। २२ ।।
 
भावदीपः
।। ॐ भावशब्दाच्च ॐ ।। २२ ।। श्रौतभावपदार्थमाह ।। भाव इति ।। श्रुतौ प्रजापतेरिति ज्ञानिमात्रपरं पूर्ववद्ध्येयम् । अत एव सम्बन्धटीकायां ननु ज्ञानिनामित्युक्तम् ।। अर्थसिद्धत्वादिति ।। अपूर्वत्वादित्यनेन परवशत्वोक्त्या स्तुतिमात्रत्वे तद्विरुद्धसर्वविध्यतिदूरत्वस्याब्रह्मधर्मवत्त्वापत्त्या विधेरर्थसिद्धत्वादित्यर्थः ।। २२ ।।
 
सूत्रभाष्यम्
।। ॐ पारिप्लवार्था इति चेन्न विशेषितत्वात् ॐ ।। २३ ।।
‘केन स्याद्येन स्यादि’ (बृ. उ. ५/५/१)त्यादयः स्थिरत्वनिवृत्त्यर्था इति चेन्न । ‘त्रेधा हि ज्ञानिनो ह वाव भवन्ति विधिनियता अनियताः स्वेच्छानियता इति विधिनियता मनुष्या अनियता हि देवा ब्रह्मैव स्वेच्छानियत’ इति गौपवनश्रुतौ विशेषितत्वात् ।। २३ ।।
 
तत्त्वप्रकाशिका
उक्तमाक्षिप्य समादधत्सूत्रं पठित्वाऽऽक्षेपांशं तावद् व्याचष्टे ।। पारिप्लवार्था इति ।। प्रथमं जैमिनिमतानुसारेण ज्ञानिभिः समस्तं कार्यमिति प्रातरुत्थायेत्यादिवाक्यान्यनुसृत्योक्तम् । अथ यस्त्वात्मरतिरित्याद्यनुसारेण स्वेच्छाचरणमनुज्ञातम् । पुनश्च यथाविधानमित्याद्यनुसारेण स्वेच्छाचरणविधिरुक्तः । त्रयं च केन स्यादित्याद्यर्थतयोक्तम् । एवं च केन स्यादित्यादिव्यपदेशा न यथावस्तुबोधका भवन्ति । प्रकारत्रयप्रतिपादकवाक्यानां परस्परविरुद्धत्वात् । वस्तुनि विकल्पासं भवादिति भावः। परिहारांशं व्याचष्टे ।। नेति ।। अनियता अनुष्ठेयानां मध्ये कामचारानुज्ञावन्तः ।
भावदीपः
।। ॐ पारिप्लवार्था इति चेन्न विशेषितत्वात् ॐ ।। २३ ।। भाष्यं व्याकर्तुं परिष्करोति ।। प्रथममित्यादिना ।। अर्थत्रयस्य प्रामाणिकत्वद्योतनाय वा इत्यादय इति भाष्यस्थबहुवचनोपपत्तये वाक्यान्तरसूचनाय वा इत्यादिविधिवाक्यान्यनुसृत्येत्याद्युक्तम् । आदिपदोक्त्या भाष्योक्तमुपलक्षणम् । अन्यान्यप्येवञ्जातीयकानि ग्राह्याणीति सूचितम् ।। अनुज्ञातमिति ।। ज्ञानिभिरित्यस्य ज्ञानिनामिति विपरिणामेनानुषङ्गः ।। विधिरिति ।। ज्ञानिनामित्यनुषङ्गः । इत्याद्यनुसारेणेत्यादिपदेन स्वेच्छयैव प्रवृत्तिस्त्विति विधीनां विषयास्त्वन्य इत्यादिवाक्यग्रहः । तत्र ब्रह्मादिपदस्य ज्ञानिमात्रोपलक्षणत्वात् । यथाविधानमित्यस्योक्तिस्तु विधिर्वेत्याद्यारभ्य तदन्तमेकार्थपरमिति द्योतनाय वा साक्षाद्विधिपदश्रवणाद्वा श्रुतित्वाद्वेति ज्ञेयम् । भाष्यं व्याचष्टे ।। एवं चेति ।। अर्थत्रयपरत्वे सतीत्यर्थः । इत्यादीत्यादिपदेन प्रातारुत्थायेत्त्याद्युक्तत्रिविधवाक्यानां ग्रहः । पुल्लिङ्गनिर्वाहाय व्यपदेशा इत्युक्तम् । स्थिरत्वनिवृत्त्यर्था इत्यस्यास्थिरार्थ इत्यक्षरार्थमुपेत्य भावार्थमाह ।। न यथावस्त्विति ।। वाक्यानामिति ।। सुतरामेकस्यैव केन स्यादित्यस्येति भावः ।। वस्तुनीति ।। अनुष्ठानादिक्रियायां विकल्पसम्भवेऽपि साधुकर्माख्यवस्तुनि विधितः कार्यत्वेच्छाकार्यत्वादिरूपविकल्पायोगादित्यर्थः । यद्वा वस्तुनि ज्ञानाख्यवस्तुनि विधिनियतत्वादिरूपविकल्पेत्यर्थः । अथवा वस्तुनि केन स्यादिति वाक्ये विधिपरत्वेच्छाचारपरत्वादिरूपविकल्पेत्यर्थः ।। २३ ।।
 
सूत्रभाष्यम्
।। ॐ तथा चैकवाक्योपबन्धात् ।। २४ ।।
एवं सति विधिवाक्यानां स्वेच्छावृत्तिवाक्यानां च सम्बन्धो भवति ।। २४ ।।
  
तत्त्वप्रकाशिका
ज्ञानिनामनेकप्रकारत्वेऽपि किमासीदित्याशङ्कां परिहरत्सूत्रं पठित्वा व्याचष्टे ।। तथा चेति ।। एवं ज्ञानिनां त्रैविध्ये सिद्धे प्रातरुत्थायेत्यादिवाक्यानां यस्त्वात्मरतिरिति स्वेच्छाचरणानुज्ञावाक्यानां यथाविधानमिति स्वेच्छाचरणविधिवाक्यानामविरोधो भवति भिन्नविषयत्वसम्भवात् । तथा च केन स्यादितिवाक्यस्यापि तदनुसारेणास्थिरत्वाभाव इति भावः । अनेन जैमिनिमतं मानुषविषयं द्वितीयं देवताविषयं तृतीयं हिरण्यगर्भविषयमित्युक्तं भवति । न च देवतानां स्वेच्छाचरणे विध्यभावप्राप्तेरुक्तमयुक्तम् । प्रायस्तेषां स्वेच्छाचरणविधिसद्भावात् । स्वेच्छाचरणेऽनुज्ञानमात्रत्वाच्चेति ।। २४ ।।
  
भावदीपः
।। ॐ तथा चैकवाक्योपबन्धात् ॐ ।। २४ ।। भाष्यं व्याचष्टे ।। एवं ज्ञानिनामिति ।। अनेनेति ।। विशेषितत्वशब्दितत्रैविध्योक्तिपूर्वमेकवाक्यत्वकथनेनेत्यर्थः ।। उक्तमिति ।। परब्रह्मण एव सर्वविध्यतिदूरतेत्युक्तमयुक्तमित्यर्थः । यद्वा विध्यभावे ह्यनन्तकालीनफलाधिक्यं जानतां कामत एव धर्माचरणं दुःशकमिति कृत्वा पूर्वोक्तं स्वेच्छाचरणमयुक्तमित्यर्थः । विध्यभावेऽपि अनुमतिविषयत्वान्न सर्वविध्यतिदूरत्वापत्त्या ब्रह्मासाम्यमित्याह ।। स्वेच्छेति ।। २४ ।।
 
सूत्रभाष्यम्
।। ॐ अत एव चाग्नीन्धनाद्यनपेक्षा ॐ ।। २५ ।।
अत एव ज्ञानस्य मोक्षदाने नाग्निहोत्राद्यपेक्षा ।
ब्रह्मतर्के च —
‘येषां ज्ञानं समुत्पन्नं तेषां मोक्षो विनिश्चितः ।
 शुभकर्मभिराधिक्यं विपरीतैर्विपर्ययः ।।
 स्वेच्छानुवृत्त्यैव भवेद्ब्रह्मणः प्रायशस्तथा ।
 देवानामपि सर्वेषां विशेषादुत्तरोत्तरमि’ति ।। २५ ।।
 
तत्त्वप्रकाशिका
एवं ज्ञानिनां श्रुतिबलेन सदसत्प्रवृत्त्योरविशेषः परिहृतः । तत्र यदुक्तं ज्ञानिनां सदसत्प्रवृत्त्योर्विशेषे ज्ञानस्यासत्प्रवृत्तिकुण्ठितशक्तेर्न मोक्षसाधनत्वं स्यात् । मोक्षसाधने च सत्प्रवृत्तिसापेक्षत्वं स्यादिति । तत्राद्यं चोद्यं परिहृतम् । द्वितीयपरिहाराय सूत्रं पठित्वा व्याचष्टे । अत एवेति । ज्ञानिनः सदसत्प्रवृत्तिभ्यां विशेषसद्भावेऽपि नाग्निहोत्रादिसत्प्रवृत्तिसापेक्षत्वं ज्ञानस्य मोक्षसाधने । कुतः । कामचाराणामपि मोक्षस्य पठितत्वादेवेति भावः । ननु यदि सत्प्रवृत्त्या न मोक्षो नासत्प्रवृत्त्या तत्प्रतिबन्धः कथं तर्हि ताभ्यां ज्ञानिनो विशेष इत्यत आह ।। ब्रह्मतर्के चेति ।। 
 
इति न्यायविवरणोदाहृतमपि वचनं ग्राह्यम् ।
भावदीपः
।। ॐ अत एव चाग्नीन्धनाद्यनपेक्षा ॐ ।। २५ ।। श्रुतिबलेनेति ।। केन स्यादिति श्रुतिबलेन प्राप्तो यो अविशेषः स स्तुतय इत्यनेन स्तुत्यर्थतोक्त्या परामर्शमिति अनुष्ठेयमिति योगाभ्यां सदाचारमात्रविषयतोक्त्या सदसदाचारपरत्वेऽपि चतुर्मुखमात्रविषयतोक्त्या च स्यादिति लिङो विधिनिमन्त्रणाद्यर्थत्वेन ज्ञानिमात्रस्य सदसत्प्रवृत्त्योरविशेषानर्पकतया परिहृत इत्यर्थः ।। परिहृतमिति ।। कामकारेण चैक इत्यादावित्यर्थः । अप्रसक्तनिषेधकतानिरासाय युज्यते चेति पूर्वभाष्ये प्रसक्तमापादकमनुवदन् व्युत्क्रमेण भाष्यं व्याचष्टे ।। ज्ञानिन इति ।। सद्भावेऽपीति ।। एतेन सौत्रश्चशब्दोऽप्यर्थ इति सूचितमित्याहुः । मोक्षसाधने मोक्षसम्पादन इत्यर्थः ।। २५ ।।
 
सूत्रभाष्यम्
।। ॐ सर्वापेक्षा च यज्ञादिश्रुतेरश्ववत् ॐ ।। २६ ।।
सर्वधर्मापेक्षा च ज्ञानस्योत्पत्तौ । ‘विविदिषन्ति यज्ञेन दानेन तपसाऽनाशकेने’ (बृ. उ. ६/४/२२)ति श्रुतेः । यथा गतिनिष्पत्त्यर्थमश्वादयोऽपेक्ष्यन्ते न विनिष्पन्नगतेर्ग्रामादिप्राप्तौ ।। २६ ।।
 
तत्त्वप्रकाशिका
अस्तु ज्ञानिनः सत्प्रवृत्त्या विशेषान्मोक्षप्राप्तिः किमाधिक्येन । कामचाराणां मोक्षश्रुतिस्तु न बाधिका । असत्प्रवृत्तेरप्रतिबन्धकत्वेऽपि सत्प्रवृत्तेर्मोक्षहेतुत्वोपपत्तेरित्याशङ्कां परिहरत्सूत्रमुपन्यस्य व्याचष्टे ।। सर्वेति ।। न ज्ञानस्य मोक्षसाधने सत्प्रवृत्यपेक्षा । सर्वसत्प्रवृत्तीनां ज्ञानोत्पत्त्यर्थमपेक्षितत्वात् । विविदिषन्तीति श्रुतेरिति भावः । अनाशकेनानशनेन । ननु सत्कर्मणो ज्ञानार्थस्यापि मोक्षार्थमपेक्षितत्वं किं न स्यादित्यत आह ।। यथेति ।। यथा गतिसाधनाश्वादयो निष्पन्नायां गतौ गतिसाध्यफले नापेक्ष्यन्त तथा कर्माणि ज्ञानसाधनानि ज्ञाने निष्पन्ने न तत्फलार्थमपेक्षितानीति भावः ।। २६ ।।
भावदीपः
।। ॐ सर्वापेक्षा च यज्ञादिश्रुतेरश्ववत् ॐ ।। २६ ।। अत एवेत्युक्तहेतोरन्यथासिद्धिनिरासकतयोत्तरसूत्रमवतारयति ।। अस्त्विति ।। ज्ञानस्येत्यादिपूर्वभाष्यमनुवर्त्य तत्र हेतुत्वेन सर्वेत्यादिभाष्यं व्याचष्टे ।। न ज्ञानस्येति ।। अत्रोक्तहेतोरप्यप्रयोजकत्वनिरासकतया यथेत्यादिभाष्यं व्याचष्टे ।। नन्विति ।। २६ ।।
 
सूत्रभाष्यम्
।। ॐ शमदमाद्युपेतः स्यात्तथाऽपि तु तद्विधेस्तदङ्गतया तेषामवश्यानुष्ठेयत्वात् ॐ ।। २७ ।।
यद्यपि ज्ञानेनैव मोक्षो नियतस्तथाऽपि ज्ञानी शमदमाद्युपेतः स्यात् । ‘आचार्याद्विद्यामवाप्यैतमात्मानमभिपश्यन् शान्तो भवेद्दान्तो भवेदनुकूलो भवेदाचार्यं परिचरेत्परिचरेदाचार्यमि’ति माठरश्रुतौ ज्ञानिनोऽपि तद्विधेः । ‘ब्राह्मीं वाव त उपनिषदमब्रूमेति । तस्यै तपो दमः कर्मेति प्रतिष्ठा वेदाः सर्वाङ्गानि सत्यमायतनम् । यो वा एतामुपनिषदमेवं वेदे’ (के. उ. ४/७८, ९) ति ज्ञानाङ्गतया तेषामवश्यानुष्ठेयत्वात् ।
‘यस्य ज्ञानं तस्य मोक्ष इति नात्र विचारणा ।
 तस्य शान्त्यादयोऽङ्गानि तस्मात्तेषामनुष्ठितिः ।।
 अवश्यकरणीया स्यादन्यथाऽल्पफलं भवेदि’ति आग्नेये ।
 तुशब्दः पूर्णफलार्थत्वं सूचयति ।। २७ ।।
 
तत्त्वप्रकाशिका
यदि सदसत्प्रवृत्तिभ्यां मोक्षतदभावाभावः न तर्हि ताभ्यां विशेषो ज्ञानिन इति न तेन सत् स्वीकार्यमसत्याज्यम् । न च मोक्षाधिक्यादिविशेषः । ज्ञानादेव तदुपपत्तेरित्याशङ्कां परिहरत्सूत्रमुपन्यस्य व्याचष्टे ।। शमेति ।। यद्यप्यस्ति ज्ञानिनो मोक्षस्तथाऽपि ज्ञानिनः शमदमादिसत्प्रवृत्त्या भवितव्यम् । तथा विधिसद्भावादित्यर्थः । ज्ञानादेव मोक्षसिद्धेर्व्यर्थो विधिरित्यत आह ।। ब्राह्मीमिति ।। न ज्ञानिनः शमदमादिवैयर्थ्यम् । ज्ञानप्रतिष्ठापकत्वेन तेषामवश्यानुष्ठेयत्वादिति भावः । तपआदि प्रतिष्ठेति । तद्वत्सुविद्या प्रतितिष्ठतीत्यर्थः । सत्यं मीमांसा । आयतनमुत्पत्तिकारणम् । ननु ज्ञानादेव मोक्षसिद्धौ किं प्रतिष्ठयेत्यत आह ।। यस्येति ।। ज्ञानमात्रेण मोक्षसिद्धावपि शमाद्यङ्गयुक्तेन सम्पूर्णो भवति नान्यथाऽतस्तदनुष्ठेयमिति भावः । एतत्सूत्र एव किं नोक्तमित्यत आह ।। तुशब्द इति ।। २७ ।।
 
भावदीपः
ॐ शमदमाद्युपेतः स्यात्तथापि तु तद्विधेस्तदङ्गतया तेषामवश्यानुष्ठेयत्वात् ॐ ।।२७।। अत एव कामकारेण चैक इति सूत्रद्वयोक्तप्रमेयाक्षेपसमाधिपरतयोत्तरसूत्रमवतारयति । यदीति ।। मोक्षेति ।। मोक्षश्च तदभावश्च मोक्षतदभावौ तयोरभावः । सत्प्रवृत्त्या मोक्षोऽसत्प्रवृत्त्या तदभावो न चेदित्यर्थः ।। न तर्हीति ।। तथा च युज्यते चेति भाष्यमयुक्तमिति भावः । सौत्रतुशब्दव्यावर्त्यं व्यनक्ति ।। न चेति ।। ह्रास आदिपदार्थः । भाष्यं व्याचष्टे ।। यद्यपीति ।। शमदमादिशब्दार्थो जिज्ञासासूत्रेऽभिहितः ।। सत्प्रवृत्त्येति ।। असन्निवृत्त्या चेत्यपि ग्रह्यम् । विधीत्युपलक्षणम् । ब्राह्मणो न हन्तव्य इत्यादिनिषेधसद्भावादित्यपि ध्येयम् । एवमग्रेऽपि । सूत्रादावपि शमदमाद्युपेत इत्येतन्निषिद्धाकारी च स्यादित्यस्योपलक्षणम् । तद्विधेरित्यपि तन्निषेधादित्यस्येति ज्ञेयम् । अत एव सम्बन्धटीकायां सदसत्प्रवृत्तिभ्यामित्यादिद्विवचनोक्तिः । उत्तरत्रापि यदि सदसत्प्रवृत्तिभ्यामित्युक्तिः । तपआदेर्विद्याधारत्वायोगात्तलवकारभाष्योक्तमर्थमाह ।। तप इति ।। तपो दमः स्वधर्मेषु ये स्थिरास्तेषु तिष्ठतीति स्मृतेरिति भावः । निर्णीयते यतः सम्यगिदं सत्यमिति स्फुटम् ।। श्रुतिस्मृत्युदितं सर्वं व्यक्तं मीमांसयैतया ।। सम्यगित्युच्यते तस्मान्मीमांसेति स्मृतेराह ।। सत्यमिति ।। उत्पत्तीति ।। विद्योत्पत्तीत्यर्थः ।। २७ ।।
 
सूत्रभाष्यम्
।। ॐ सर्वान्नानुमतिश्च प्राणात्यये तद्दर्शनात् ॐ ।। २८ ।।
‘यदि ह वा अप्येवंविन्निखिलं भक्षयीतैवमेव स भवती’ति सर्वान्नानुमतिः प्राणात्ययविषया । ‘न वा अजीविष्यमिमानखादन्निति होवाच कामो म उदपानमि’ (छां. उ. १/१०४)ति (तद्)दर्शनात् ।। २८ ।।
 
तत्त्वप्रकाशिका
ननु यदि सदसत्प्रवृत्तिभ्यामस्ति ज्ञानिनो विशेषस्तर्हि कथमेवंविन्निखिलं भक्षयीतेति तस्य निषिद्धान्नभोजनेऽपि ह्रासाभावोक्तिः सम्भवति । अतो न विशेषः स्यादित्याशङ्कां परिहरत्सूत्रं पठित्वा व्याचष्टे ।। सर्वेति ।। नैतत् श्रुतिबलेन ज्ञानिनोऽसत्प्रवृत्त्या विशेषाभावो वक्तव्यः । एतत् श्रुतेः प्राणात्ययविषयत्वात् । यदि प्राणात्ययकाले ज्ञानी निषिद्धं भुञ्जीत तर्हि न तेन तस्य विशेष इति साधारणश्रुतेः कुतः प्राणात्ययविषयत्वकल्पनम् । लिङ्गदर्शनादेव । चाक्रायणेनेभ्योच्छिष्टकुल्माषान् खादतोच्छिष्टजलपाने प्रार्थितेनोक्तमुच्छिष्टं वै मे पीतं स्यादिति । तत्रेभ्यो बभाषे । न स्विदेतेऽपि कुल्माषा उच्छिष्टा इति । तत्र मुनिरुवाच । यदीमान्कुल्माषान्नाभक्षयं तर्हि न मे जीवनं भवति । अतः प्राणात्यये दोषाभावात्ते भक्षिताः । जलपानं तु ममेच्छाधीनमिदानीमपि वर्तते । वृथोच्छिष्टस्वीकारे दोषप्राप्तेर्न तत्पिबामीति । अतो न कर्तव्यमेव ज्ञानिनापि निषिद्धमिति भावः ।। 
 
भावदीपः
।। ॐ सर्वान्नानुमतिश्च प्राणात्यये तद्दर्शनात् ॐ ।। २८ ।। पूर्वसूत्रोक्तप्रमेये तर्कपराहतिमाशङ्कते ।। नन्विति ।। ह्रासाभावोक्तिरिति ।। एवमेव स भवतीति भाष्योक्तश्रुतावित्यर्थः ।। अत इति ।। तादृशोक्तिबलादित्यर्थः । श्रुतिगत्युक्तेरसाङ्गत्यनिरासाय चशब्दस्य शङ्कानिवर्तकत्वमुपेत्याह ।। नैतदिति ।। श्रुत्यारूढतया दर्शयति ।। यदि प्राणेति ।। भाष्यशेषं व्यनक्ति ।। साधारणेति ।। लिङ्गेति ।। प्राणात्ययज्ञापकस्य मुनिवचनरूपस्य छान्दोग्ये प्रथमाध्याये श्रुतस्य दर्शनादित्यर्थः । चाक्रायणेन मुनिना इभ्यो हस्तिपः धनाढ््य इत्येके तदुच्छिष्टधान्यविशेषान् ।। प्रार्थितेनेति ।। स्वोच्छिष्टजलपानविषये हन्तानुपानमितीत्यनेन प्रार्थितेन चाक्रायणेनोक्तमित्यर्थः । एवं हि तत्र वाक्यक्रमः । चाक्रायण इभ्यग्रामे प्रद्रवणक उवास सहेभ्यं कुल्माषान् खादन्तं बिभिक्षे । तं होवाच नेतोऽन्ये विद्यन्ते । यच्च येम इम उपनिहता इति । एतेषां मे देहीति । तानस्मै प्रददौ । हन्तानुपानमिति । उच्छिष्टं वै मे पीतं स्यादिति होवाच । न स्विदेतेऽप्युच्छिष्टा इति । न वा अजीविष्यमिमानखादन्निति होवाच । कामो म उदपानमिति ।। अत इति ।। लिङ्गदर्शनबलेन यदि ह वा इति श्रुतेः प्राणात्ययविषयत्वेनाबाधकत्वादित्यर्थः ।। २८ ।।
   
सूत्रभाष्यम्
।। ॐ अबाधाच्च ॐ ।। २९ ।।
‘अन्याय्यचरणाभावे न हि ज्ञानस्य बाधनम् ।
 अतो विद्वानपि न्याय्यं वर्तेतोत्कर्षसिद्धय’ इति ब्रह्मतर्के ।। २९ ।।
 
तत्त्वप्रकाशिका
किं च किं ज्ञानिनिषिद्धाकरणे बाधकसद्भावाद्वा तदुच्यते अथ करणे प्रमाणाभावादुत निषेधकप्रमाणाभावादथ करणे बाधकाभावाद्वा । आद्यं पराकुर्वत्सूत्रं पठित्वा स्मृत्यैव व्याचष्टे ।। अबाधाच्चेति ।। २९ ।।
भावदीपः
।। ॐ अबाधाच्च ॐ ।। २९ ।। अबाधाच्चेत्यादियोगेषु समुच्चायकचापिशब्दश्रवणादाह ।। किं चेति ।। तदिति ।। निषिद्धं कार्यमित्येतदुच्यत इति वा ज्ञानिनोऽसत्प्रवृत्तौ विशेषो नेत्युच्यत इति वाऽर्थः ।। आद्यं पराकुर्वदिति ।। सूत्रे युज्यते च विशेष इति वा शमदमाद्युपेतः स्यादिति वा साध्यानुषङ्ग इति भावः । न केवलं तद्विधेरिति वा न केवलं यदि ह वेत्यादेः प्राणात्ययविषयत्वादिति वा सौत्रचार्थ इति भावः । एवमग्रेऽपि ।। २९ ।।
 
सूत्रभाष्यम्
।। ॐ अपि स्मर्यते ॐ ।। ३० ।।
‘अतीतानागतज्ञानी त्रैलोक्योद्धरणक्षमः ।
 एतादृशोऽपि नाऽऽचारं श्रौतं स्मार्तं परित्यजेदि’ति हरिवंशेषु ।। ३० ।।
तत्त्वप्रकाशिका
न द्वितीयः । असिद्धत्वात् । निषेधकस्मृतिसद्भावान्न तृतीयोऽपीत्यर्थप्रतिपादकं सूत्रं पठित्वा तां स्मृतिमुदाहरति ।। अपीति ।। ३० ।।
भावदीपः
।। ॐ अपि स्मर्यते ॐ ।। ३० ।। असिद्धत्वादिति ।। अचोदनाच्चेत्यत्रैवोक्तेरिति भावः ।। निषेधकस्मृतीति ।। अपवदति हीत्यनेन पूर्वं ब्राह्मणो न हन्तव्य इत्यादिनिषेधकश्रुतिरेवोक्ता । अत्र पुनः स्मृतिरित्यपौनरुक्त्यमिति भावः ।। ३० ।।
 
सूत्रभाष्यम्
।। ॐ शब्दश्चाऽतोऽकामचारे ॐ ।। ३१ ।।
‘स य एतदेवं विदेवम्मन्वान एवं पश्यन्न कामचरितं चरेन्न कामं भक्षयीत न काममनुवर्तेते’ति कौण्डिन्यश्रुतौ । अत इत्यल्पफलत्वं सूचयति ।
‘न निषिद्धानि वर्तेत पूर्णज्ञानफलेच्छये’ति पाद्मे ।। ३१ ।।
तत्त्वप्रकाशिका
न केवलं स्मृतिरेव निषेधिका श्रुतिश्चास्तीत्यर्थप्रतिपादकं सूत्रमुपन्यस्य तां श्रुतिमुदाहरति ।। शब्दश्चेति ।। चरतिर्गतिः । चतुर्थं निराकर्तुमाह ।। अत इति ।। तदेव कुत इत्यत आह ।। नेति ।।
 
भावदीपः
।। ॐ शब्दश्चाऽतो कामचारे ॐ ।। ३१ ।। नन्वेवं श्रुतिश्चास्तीत्ययुक्तम् । पौनरुक्त्यादिति चेन्न । यथा वियन्नये अस्ति तु गौण्यसम्भवादित्युक्तस्यैव शब्देभ्य इत्यनेन प्रपञ्चनं तथात्रापि श्रुत्यन्तरोक्त्या प्रागुक्तस्यैव प्रपञ्चनत्वाददोषः । उक्तं च तत्वप्रदीपे । अबाधाच्चेत्यादिसूत्राणि उदाहृत्योक्तमेवार्थं प्रमाणान्तरैः प्रपञ्चयतीति । प्रपञ्चनमपि प्रागुक्तनिषेधश्रुतौ ज्ञानिपरत्वस्यास्फुटत्वादत्र चैवंविदि तत्वादिना स्पष्टत्वायेति ज्ञातव्यम् ।। 
 
सूत्रभाष्यम्
।। ॐ विहितत्वाच्चाऽऽश्रमकर्माऽपि ॐ ।। ३२ ।।
न केवलं निषिद्धाकरणे पूर्यते । कर्तव्यं च वर्णाश्रमविहितं कर्म ।।
‘पश्यन्नपीममात्मानं कुर्यात्कर्माऽविचारयन् । यदात्मनः सुनियतमानन्दोत्कर्षमाप्नुयादि’ति कौषारवश्रुतौ विहितत्वाच्च । अपिशब्दो वर्णधर्मसमुच्चयार्थः ।। ३२ ।।
तत्त्वप्रकाशिका
नन्वेवं निषिद्धाचरणे फलह्रासादिबाधकसद्भावादस्तु ज्ञानिनो निषिद्धवर्जनं न तु सत्कर्मकरणम् । ह्रासकारणाभावे ज्ञानादेव पूर्णफलसिद्धेरित्याशङ्कां परिहरत्सूत्रमुपन्यस्य व्याचष्टे ।। विहितत्वाच्चेति ।। सुनियतं वर्णाश्रमोचितम् । सूत्रेऽनुक्तो वर्णधर्मः किमर्थं भाष्यत इत्यत आह ।। अपीति ।। ३२ ।।
भावदीपः
।। ॐ विहितत्वाच्चाश्रमकर्मापि ॐ ।। ३२ ।। तुशब्दः सम्पूर्णफलार्थत्वमित्युक्तेन गतार्थत्वमाशङ्क्य तदाक्षिपति ।। ह्रासेति ।। ३२ ।।
 
सूत्रभाष्यम्
।। ॐ सहकारित्वेन च ॐ ।। ३३ ।।
‘यथा राज्ञः सहकार्येव मन्त्री तथाऽप्यृते तं क्षितिपः कार्यमृच्छेत् । एवं ज्ञानं कर्म विनाऽपि कार्यं सहायभूतं न विचारः कुतश्चिदि’ति कमठश्रुतौ सहकारित्वोक्तेश्च ।
‘ज्ञानान्मोक्षो भवत्येव सर्वाकार्यकृतोऽपि तु ।
 आनन्दो ह्रसतेऽकार्याच्छुभं कृत्वा च (तु) वर्धत’ इति (च) ब्रह्माण्डे ।।
‘सर्वदुःखनिवृत्तिश्च(स्तु) ज्ञानिनो निश्चितैव हि ।
 उपासया कर्मभिश्च भक्तया चाऽऽनन्दचित्रते’ति बृहत्तन्त्रे ।।
‘धर्मस्वरूपचित्रत्वाद्यो यो देवमनोगतः ।
 स एव धर्मो विज्ञेयो न ह्येते लोकसम्मिता’ इति च पाद्मे ।। ३३ ।।
।। इति कामचाराधिकरणम् (स्तुत्यधिकरणम्) ।। ४ ।।
तत्त्वप्रकाशिका
विहितत्वेऽपि न सत्कर्म ज्ञानिना कार्यम् । फलाभावात् । सम्पूर्णफलस्य ह्रासकारणाभावे स्वत एव सिद्धेः । अन्यथा समुच्चयवादापत्तेरित्याशङ्कां परिहरत्सूत्रमुपन्यस्य व्याचष्टे ।। सहकारित्वेनेति ।। कर्तव्यमेव ज्ञानिना सत्कर्म सम्पूर्णफलसिद्धौ कर्मणो ज्ञानसहकारित्वेनोक्तत्वात् । न चैवं समुच्चयवादापत्तिः । विनापि कर्म ज्ञानमात्रेण मोक्षस्वरूपसिद्धेरिति भावः । यद्यपि क्षितिपो मन्त्रिणमृते कार्यं प्राप्नोति तथापि मन्त्री सहकारी सम्पूर्णकार्यसिद्धेः । एवं यद्यपि ज्ञानं कर्म विनापि मोक्षकार्यं साधयेत्तथापि कर्म सहायभूतम् । फलाधिक्यहेतुत्वादित्यर्थः । अत्र स्मृतिं चाह ।। ज्ञानादिति ।। यदि सम्पूर्णानन्दप्राप्तिमन्तरेण मोक्षस्वरूपस्य ज्ञानमात्रसाध्यस्य पृथगभावादित्यत आह ।। सर्वेति ।। सर्वदुःखनिवृत्तिर्ज्ञानसाध्यो मोक्ष इति भावः । यदुक्तमसत्प्रवृत्त्याऽऽनन्दह्रास इति न तद्युक्तम् । ब्रह्मादीनां पुत्रिकाकामाद्यसत्प्रवृत्त्या ह्रासाभावादित्यत आह ।। धर्मेति ।। अन्येषामेवमभावात्तेषामेवायं विशेषः कथमित्यत आह ।। न हीति ।। अतो ज्ञानिनां सदसत्प्रवृत्तिभ्यां विशेषसद्भावेऽपि मोक्षो नियत एवेति सिद्धम् ।। ३३ ।।
भावदीपः
।। ॐ सहकारित्वेन च ॐ ।। ३३ ।। कर्तव्यं चेत्यादिपूर्वभाष्यमनुवर्त्यात्र भाष्यस्थपञ्चम्याः शेषोक्तिपूर्वमन्वयमाह ।। कर्तव्यमेवेति ।। ननु श्रुतौ सहायभूतत्वं कर्मण उक्त्वा सम्पूर्णफलसिध्यर्थत्वादित्यादिना तदुपपादनमकृत्वा तद्विरुद्धं कर्म विनापि कार्यमृच्छेदिति किमर्थमुक्तमित्यतो भावमाह ।। न चैवमित्यादिना ।। दुर्गमत्वादुक्तमर्थं ज्ञानादिति स्मृत्यनुरोधेन श्रुत्यारूढं दर्शयति ।। यद्यपीति ।। अत्र स्मृतिं चेति ।। यद्यपि ज्ञानामित्युक्तेऽर्थ इत्यर्थः । सर्वदुःखनिवृत्तिरुपलक्षणम् । आनन्दानुभवश्च बोध्यः । अत एव स्मृतौ चित्रतेत्युक्तिः । विवृतमेतदानन्ददश्च मुक्तानामिति जिज्ञासासूत्रानुभाष्यसुधायाम् ।। पुत्रिकाकामेति ।। व्यक्तमेतद्वाजसनेये तृतीयाध्याये चतुर्थब्राह्मणे स इममेवात्मानं द्वेधा पातयत् । ततः पतिश्च पत्नी चाभवताम् । तां समभवदित्यादिना ।। अत इति ।। केन स्यादित्यादेर्ज्ञानिनां यथेष्टाचारविधिपरत्वाभावात्कर्मणः सहकारिमात्रत्वाच्चेत्यर्थः ।। विशेषेति ।। वृद्धिह्रासरूपेत्यर्थः ।। नियत एवेति ।। तथा चानियमः सर्वेषामित्युक्तमयुक्तमिति भावः ।। ३३ ।। अ० ४ ।।
 
सूत्रभाष्यम्
।। ॐ सर्वथाऽपि तु त एवेभयलिङ्गात् ॐ ।। ३४ ।।
सर्वप्रकारेणोत्साहेऽपि ये ज्ञानयोग्यास्त एव ज्ञानं प्राप्नुवन्ति नान्ये । ‘य आत्माऽपहतपाप्मा विजरो विमृत्युर्विशोकोऽविजिघत्सोऽपिपासः सत्यकामः सत्यसङ्कल्पः सोऽन्वेष्टव्यः स विजिज्ञासितव्य’(छां.उ.८/७/३) इति श्रुत्याऽऽचार्योपदेशसा म्येऽपि विरोचनो विपरीतज्ञानमापेन्द्रः सम्यग्ज्ञानमित्युभयविधलिङ्गात् ।। ३४ ।।
 
तत्त्वप्रकाशिका
अत्र भगवत्प्राप्तिसाधनज्ञानस्याधिकारिमात्रप्राप्यत्वमहिम्नो वर्णनादस्ति शास्त्रादिसङ्गतिः । अनधिकारिप्राप्यत्वे मुक्त्ययोग्यानामपि मोक्षप्रसङ्गात्समर्थनीयमेतत् । प्रकृतं ज्ञानमत्र विषयः । किमधिकारिभिरेवाप्यत उतानधिकारिभिरपीति सन्देहः । उभयथापि लोके दर्शनं सन्देहबीजम् । अनधिकारिभिरपि ज्ञानमाप्यत इति पूर्वः पक्षः । अधिकाराभावेऽपि महाप्रयत्नेन प्राप्तुं शक्यत्वात् । वेदानधिकारिणामपि प्रयत्नेन तत्प्राप्तिदर्शनात् । अतोऽयोग्यैरपि ज्ञानस्य प्राप्तुं शक्यत्वादयोग्यानामपि मोक्ष इति । सिद्धान्तयत्सूत्रमुपन्यस्य व्याचष्टे ।। सर्वथापीति ।। देशकालगुरूपसत्तिश्रवणाद्यनेकोत्साहेऽपि योग्यानामेव ज्ञानप्राप्तिर्भवति नायोग्यानाम् । कुतः । य आत्मेतिश्रुतिरूपेणेन्द्रविरोचनयोः प्रजापतेराचार्यस्योपदेशसाम्येऽपि योग्यत्वादिन्द्र एव सम्यग्ज्ञानं प्राप्तो न त्वयोग्यो विरोचनः । प्रत्युत विपरीतज्ञानमेवापायमात्मापहतपाप्मत्वादिलक्षणः स जिज्ञास्य इति प्रजापतिनोपदिष्टे कोऽसाविति ताभ्यां पृष्टेन प्रजापतिनोक्तम् । य एषोऽन्तरक्षणि पुरुषो दृश्यते ‘एष आत्मा’ इति । तच्छत्वेन्द्रेणापहतपाप्मत्वादिलक्षणोऽक्षिस्थो हरिरात्मेति ज्ञातत्वात् । विरोचनेन तु चक्षुषि प्रतीयमानप्रतिबिम्ब एवापहतपाप्मत्वादिलक्षणात्मेति कल्पितत्वादिति भावः । अविजिघत्सोऽपिपास इति बुभुक्षादिना पीडाभाव उच्यते । न ह्यस्य घटादेरिवान्वेषणं युज्यत इत्यतः स विजिज्ञासितव्य इति ।। ३४ ।।
 
भावदीपः
।। ॐ सर्वथापि तु त एवोभवलिङ्गात् ॐ ।। ३४ ।। सूत्रादौ त एवेत्युक्तेराह ।। अधिकारिमात्रेति ।। महाप्रयत्नेनानधिकारिभिरपि प्राप्यत्वमस्तीति शङ्कानिरासेनेति भावः । एतेन पूर्वत्र सहकारित्वेन चेत्यत्र शुभं कृत्वा च वर्धत इत्युक्तदिशा यथा ज्ञानिभिर्महाप्रयत्नेन मुक्तावाधिक्यं प्राप्यते । तथाऽनधिकारिभिरपि महाप्रयत्नेन ज्ञानं चाप्यतामिति शङ्कोदयात्पूर्वसङ्गतिरपि सूचिता ।। मोक्षप्रसङ्गादिति ।। तथा च यावदधिकारमवस्थितिरित्यादौ मुक्तिस्थितेः प्राचीनयोग्यतानुसारित्वाद्युक्तिरयुक्तेति भावः ।। लोक इति ।। अध्ययनादेरधिकार्यनधिकारिभ्यां प्राप्यत्वदर्शनादिति भावः । सर्वेत्यादिभाष्यसूचितयुक्तिमाह ।। अधिकारेति ।। असम्भावितमेतदित्यत आह ।। वेदेति ।। अवैष्णवैरप्याप्यत्वदर्शनादित्यर्थः ।। अत इति ।। प्रयत्नसाध्यत्वादित्यर्थः ।। अयोग्यैरिति ।। आसुरस्वभावैर्मिश्रस्वभावैश्चेत्यर्थः । भाष्यं व्याचष्टे ।। देशकालेति ।। ‘‘पर्वताग्रे नदीतीरे’’ ‘‘ब्राह्मे मुहूर्त उत्थाये’’ त्यादेर्देशादेरपि ज्ञानहेतुत्वस्मरणदिति भावः । कुत इत्यस्योभयालिङ्गादिति भाष्यविवृतिपरं ज्ञातत्वात्कल्पितत्वादित्येतदुत्तरं बोध्यम् । श्रुत्याचार्योपदेशेत्यत्र श्रुतिरूपोऽयमाचार्योपदेश इति वा श्रुतिरूपेणाचार्योपदेशः श्रुत्याचार्योपदेश इति वा विग्रहमुपेत्यार्थमाह ।। य आत्मेति ।। श्रुतिरूपेणेति ।। यद्वा श्रुत्येति भिन्नं पदं साम्योपपादकमिति भावेनोक्तम् ।। श्रुतिरूपेणेति ।। नन्विन्द्रविरोचनौ सम्यग्ज्ञानं विपरीतज्ञानं चापतुरिति कथं ज्ञायते । भाष्योक्तश्रुतौ तददर्शनादित्यतो भाष्योपात्तवाक्यस्य प्रतीकग्रहणत्वेनोपयोगं वदन् तदुत्तरवाक्यार्थोक्त्या तद्दर्शयति ।। य आत्मेत्यादिना ।। छान्दोग्येऽष्टमाध्याये तौ यद्द्वात्रिंशतं वर्षाणि ब्रह्मचर्यमूषतुः । तौ ह प्रजापतिरुवाच किमिच्छन्ताववास्तमिति । तौ होचतुः । य आत्माऽपहतपाप्मेत्यादिविजिज्ञासितव्यान्तं वाक्यमुक्त्वा इति भगवतो वचो वेदयन्ते तमिच्छन्ताववास्तमिति । तौ ह प्रजापतिरुवाच । य एषोंऽतरक्षणि पुरुषो दृश्यते एष आत्मेति होवाचेत्यादौ य आत्मेत्यस्येन्द्रविरोचनानुवादत्वेन तौ प्रति चतुर्मुखोपदेशत्वाभावेऽपि भगवतो वच इत्यन्ते श्रवणाच्चतुर्मुखोपदेशत्वमेवेति सूचनाय भाष्ये इति श्रुत्येत्युक्तमिति भावेन तदर्थमाह ।। इति प्रजापतिनोपदिष्ट इति ।। तमिच्छन्तावित्यस्यार्थः कोऽसाविति । अदनपानेच्छाराहित्यदिनिरासायाह ।। अविजिघित्स इति ।। अन्वेष्टव्य इत्येतद्विजिज्ञासितव्य इति कुतो व्याख्यायते निर्बोजत्वादित्यत आह ।। न हीति ।। ३४ ।।
सूत्रभाष्यम्
।। ॐ अनभिभवं च दर्शयति ॐ ।। ३५ ।।
‘दैवीमेव सम्पत्तिं देवा अभिगच्छन्त्यासुरीमेव चासुरा नैवैतयोरभिभवः कदाचित्स्वभाव एव ह्यवतिष्ठत’ इति स्वभावानभिभवं च दर्शयति ।। ३५ ।।
 
तत्त्वप्रकाशिका
ननु महाप्रयत्नेनायोग्यताया अभिभवितुं शक्यत्वादयोग्यानामपि ज्ञानप्राप्तिः किं न स्यात् । दृष्टं हि विश्वामित्रस्य महता प्रयत्नेन विप्रत्वमित्याशङ्कां परिहरत्सूत्रं पठित्वा व्याचष्टे ।। अनभिभवं चेति ।। भवेदयोग्यताभिभवेनायोग्यानामपि ज्ञानप्राप्तिः । यदि क्षत्रियत्वादिवदयोग्यत्वमस्वाभाविकं स्यात् । न त्वेतदस्ति । तस्य स्वभावत्वात् । स्वभावत्वेऽप्यभिभवः किं न स्यादिति न वाच्यम् । स्वभावानभिभवस्य श्रुतिसिद्धत्वादिति भावः । सम्पत्तिं स्वभावम् ।। ३५ ।।
 
भावदीपः
।। ॐ अनभिभवं च दर्शयति ॐ ।। ३५ ।। अयोग्यता आगन्तुकीति मत्त्वा शङ्कते ।। नन्विति ।। विप्रत्वमिति ।। ‘‘गाधेरभून्महातेजाः समिद्ध इव पावकः । तपसा क्षात्रमुत्सृज्य यो लेभे ब्रह्मवर्चसमि’’ति नवमस्कन्धे व्यक्तमेतत् । भाष्ये स्वभावेत्युक्त्या लब्धं हेतुं वदन् प्रागुक्तं निराह ।। नन्वेतदिति ।। यदभिभवेन ज्ञानप्राप्तौ प्रयोजकमस्वाभाविकत्वमेतन्नास्तीत्यर्थः । यद्वा अयोग्यताभिभवेन प्राप्तिरित्येतन्नास्ति स्वाभाविकत्वस्यैवानभिभवप्रयोजकत्वेन स्वभावत्वे कथमभिभव इत्यर्थः । स्वभावत्वेऽप्यभिभूयतामयोग्यता । तथा चाप्रयोजको हेतुरित्याशङ्क्य विपक्षे श्रुतिविरोध इति भावेन भाष्यं व्यनक्ति ।। स्वभावत्वेऽपीत्यादिना ।। प्रकृतोपयोगाय श्रौतपदार्थमाह ।। सम्पत्तिमिति ।। ३५ ।।
 
सूत्रभाष्यम्
।। ॐ अन्तरा चापि तु तद्दृष्टेः ॐ ।। ३६ ।।
सम्यग्ज्ञानविपरीतज्ञानयोरन्तरा स्थितानामपि देवासुरभावयोर्दार्ढ्यदृष्टेः ।। ३६ ।।
 
तत्त्वप्रकाशिका
अस्त्वत्यन्तायोग्यानामसुरादीनां ज्ञानप्राप्त्ययोगो देवादीनां च मिथ्याज्ञानाप्राप्तिरतिदाढर्््येनाभिभवायोगात् । मध्यममानुषाणां तु ज्ञानादिप्राप्तिर्भवतु । तत्स्वभावाभिभवस्य कर्तुं शक्यत्वादित्याशङ्कां परिहरत्सूत्रमुपन्यस्य व्याचष्टे ।। अन्तरेति ।। मानवानां सम्यग्विपरीतज्ञानयोरन्तरास्थितत्वमेव मिश्रज्ञानित्वमेव न तु केवलज्ञानादिप्राप्तिस्तेषामपि स्वभावाभिभवो नास्ति । कुतः। तेषां मिश्रज्ञान एव विशेषेण दाढर्््यदृष्टेः । अतिदृढस्य चाभिभवायोगादिति भावः ।
 
भावदीपः
।। ॐ अन्तरा चापि तु तद्दृष्टेः ॐ ।। ३६ । श्रुतौ दैवीमित्युक्तिर्देवानामपि प्रबलशापमहदपचारादिना योग्यताभिभवसम्भवेन मिथ्याज्ञानप्राप्त्या तमोऽपि स्यादिति शङ्कापनुत्तये । अत एव भाष्ये स्वभावेत्येवोक्तम् । न त्वासुरस्वभावेत्युक्तमिति भावेनानुवदति ।। अस्त्विति ।। श्रुतौ देवासुरपदे योग्यायोग्यसर्वपरे इति भावेनासुरादीनामित्याद्युक्तिः । अप्यन्तभाष्यस्यार्थो ।। मानवानामिति ।। अपिपदाकृष्टाऽनभिभवशब्दार्थः सम्यगित्यादि । सौत्रचशब्दार्थ एवेति । एवमनुवृत्तानभिभवशब्दार्थमुक्त्वा अपीत्यनन्तरं भाष्ये योज्यं पदं दर्शयन् हेत्वंशं व्यनक्ति ।। तेषामपीत्यादिना ।। सौत्रतुशब्दार्थो विशेषेणेति ।। ३६ ।।
 
सूत्रभाष्यम्
।। ॐ अपि स्मर्यते ॐ ।। ३७ ।।
‘असुरा आसुरेणैव स्वभावेन च कर्मणा ।
 ज्ञानेन विपरीतेन तमो यान्ति विनिश्चयात् ।।
 देवा दैवस्वभावेन कर्मणा चाप्यसंशयम् ।
 सम्यग्ज्ञानेन परमां गतिं गच्छन्ति वैष्णवीम् ।।
 नानयोरन्यथाभावः कदाचित्क्वापि विद्यते ।
 मानुषा मिश्रमतयो विमिश्रगतयोऽपि चे’ति स्कान्दे ।। ३७ ।।
तत्त्वप्रकाशिका
ननु देवदानवमानवानां तत्स्वभावत्वे भवेदभिभवाभावः । तदेव कुतः । तादृशस्वभावत्वे च तथाफलेन भाव्यम् । तदपि कुतः इत्याशङ्कां स्मृत्या परिहरत्सूत्रमुपन्यस्य तां स्मृतिमुदाहरति ।। अपीति ।। स्वभावेनेति ज्ञानकर्मणोर्विशेषणम् । ज्ञानादेर्दैवत्वादिकं च सर्वभूतेषु येनैकमित्यादिना ज्ञातव्यम् ।। ३७ ।।
 
भावदीपः
।। ॐ अपि स्मर्यते ॐ ।। ३७ ।। स्वभावत्वादित्युक्तहेतोरसिद्धिशङ्कानिरासकतयोत्तरसूत्रमवतारयति ।। नन्विति ।। भाष्योक्तस्मृतौ फलोक्तेरुपयोगमाह ।। तथा फलेनेति ।। तदपि तथाफलमपि । कुतः मानादित्यर्थं सामीप्यात्कर्मणैवान्वयभ्रान्तिं निरस्यन् प्रकृतोपयोगायाह ।। ज्ञानकर्मणोरिति ।। स्मृतौ देवत्वादिजातिविशेषभ्रमनिरासाय त्रिविधजीवराशिपरत्वायाह ।। ज्ञानादेरिति ।। सर्वभूतेषु येनैकं भावमव्ययमीक्षते । 
‘‘अविभक्तं विभक्तेषु तज्ज्ञानं विद्धि सात्विकम् ।। 
  पृथक्त्वेन तु यज्ज्ञानं नानाभावान्पृथग्विधान् । 
  वेत्ति सर्वेषु भूतेषु तज्ज्ञानं विद्धि राजसम् । 
  यत्तु कृत्स्नवदेकस्मिन्कार्ये सक्तमहैतुकम् ।’’
अतत्वार्थवदल्पं च तत्तामसमुदाहृतमित्यनेन ज्ञानस्य तथा, नियतं सङ्गरहितरागद्वेषतः कृतम् । 
‘‘अफलप्रेप्सुना कर्म यत्तत्सात्विकमुच्यते ।। 
  यत्तु कामेप्सुना कर्म साहङ्कारेण वा पुनः । 
  क्रियते बहुलायासं तद्राजसमुदाहृतम् । 
  अनुबन्धं क्षयं हिंसामनपेक्ष्य च पौरुषम् ।’’
मोहादारभ्यते कर्म तत्तामसमुदाहृतमि’’त्यनेनाऽष्टादशगीतोक्तदिशा कर्मणः सात्त्विकत्वादिकं ज्ञातव्यमित्यर्थः ।। ३७ ।।
 
सूत्रभाष्यम्
।। ॐ विशेषानुग्रहं च ॐ ।। ३८ ।।
‘शृण्वे वीर अग्रमुग्रं दमायन्नन्यमन्यमति नेनीयमानः ।
 एधमानद्विुभयस्य राजा चोष्कूयते विश इन्द्रो मनुष्यानि’ति(ऋ.सं.६/४७/१६) विशेषानुग्रहं च दर्शयति देवेषु परमेश्वरस्य ।
‘असुरान्दमयन्विष्णुः स्वपदं च सुरान्नयन् ।
 पुनः पुनर्मानुषांस्तु सृतावावर्तयत्यसावि’ति भविष्यत्पर्वणि ।। ३८ ।।
 
तत्त्वप्रकाशिका
हेत्वन्तरेण देवानामेव सम्यग्ज्ञानफले नान्येषामित्यर्थप्रतिपादकं सूत्रमुपन्यस्य व्याचष्टे ।। विशेषेति ।। ज्ञानादितावद्भगवत्प्रसादाधीनम् । अज्ञानां ज्ञानदो विष्णुरित्यादेः । भगवदनुग्रहश्च देवेष्वेव विशेषतो नान्येषु श्रुतिसिद्धोऽतस्तेषामेव सम्यग्ज्ञानादिनासुराणामिति भावः । अध्यवसायान्तगामी परमेश्वरः सर्वानुग्रान् दैत्यान् दमयंस्तद्विरुद्वान् देवान् संसारमतिक्रम्य स्वपदं नयन्वेदादिषु श्रूयते स एव मनुष्यप्रजाः संसार एवावर्तयतीत्यर्थः । इन्द्रपदव्याख्यानं परमेश्वरस्येति । श्रुत्यर्थनिश्चायिकां स्मृतिं चाह ।। असुरानिति ।। ३८ ।।
 
भावदीपः
।। ॐ विशेषानुग्रहं च ॐ ।। ३८ ।। विशेषाऽनुग्रहोक्तेरसाङ्गत्यनिरासायाह ।। हेत्वन्तरेणेति ।। ज्ञानादिहेतुभूतेश्वरानुग्रहवत्त्वरूपहेत्वन्तरेणेत्यर्थः । भाष्यं व्याकर्तुं परिष्करोति ।। ज्ञानादीति ।। इत्यादेरिति ।। ‘‘अज्ञानां ज्ञानदो विष्णुर्ज्ञानिनां मोक्षदश्च सः । आनन्ददश्च मुक्तानां स एवैको जनार्दन’’ इति जिज्ञासानयानुव्याख्यानाद्युक्तश्रुतेरित्यर्थः । विशेषानुग्रहं चेत्यादिभाष्यं व्याचष्टे ।। भगवदिति ।। असुरानित्यादिस्मृतिमनुरुध्य श्रुतिं व्याचष्टे ।। अध्यवसायेति ।। वीरो अध्यवसायान्तगामीन्द्रः परमेश्वरः । उग्रमुग्रं सर्वानुग्रान् दैत्यानिति यावत् । बहुवचनं वीप्सार्थः । अति अतिक्रम्य संसारमतिक्रम्येति यावत् । क्वचिदुपसर्गाः ससाधनां क्रियामाहुरित्युक्तेः । नेनीयमानः स्वपदं नयन् । शृण्वे वेदादिषु श्रूयते । मनुष्यान् विशः मनुष्यादिप्रजाः । चोष्कूयते संसार एवावर्तयति । श्रुतावभावाद्भाष्ये कथं परमेश्वरस्येत्युक्तिरित्यत आह ।। इन्द्रेति ।। यद्वा स्मृतौ श्रौतेन्द्रपदस्याव्याख्यानात्कथं परमेश्वर इति टीकायामर्थ उक्त इत्यतो भाष्ये व्याकृतमित्याह ।। इन्द्रेति ।। स्मृत्युक्तेरुपयोगं वदन् स्वव्याख्यानं स्मृतिमूलमिति भावेनाह ।। श्रुत्यर्थेति ।। ३८ ।।
 
सूत्रभाष्यम्
।। ॐ अतस्त्वितरज्ज्यायो लिङ्गाच्च ॐ ।। ३९ ।।
देवभागादसुरभाग एव बहुलः । ‘तस्मान्न जनतामियादि’(बृ.उ.३/३/१०)ति लिङ्गात् । चशब्दात् ‘ततः कनीयसा एव देवा ज्यायसा असुरा’(बृ.उ.३/३/१)इति श्रुतेश्च ।
‘असुरा बहुला यस्मात्तस्मान्न जनतामियादि’ति च ब्राह्मे ।। ३९ ।।
 
तत्त्वप्रकाशिका
यदुक्तं न दैत्यानां तत्स्वभावाभिभवेन देवत्वप्राप्तिरिति तदेव युक्त्या समर्थयत्सूत्रं पठित्वा व्याचष्टे ।। अत इति ।। यद्यसुराणां स्वभावाभिभवेन देवत्वप्राप्तिस्तर्हि कदाचित्तेषां देवभागादूनता स्यात् । न चैवम् । अतो देवभागादितरस्यासुरभागस्यैव ज्यायस्त्वात् । तदेव कुतः । जनताऽप्रवेशोक्त्यन्यथानुपपत्तेः श्रुतेश्चेति भावः । ततस्तयोर्देवासुरभागयोः । कनीयांसो ज्यायांसश्चेत्यर्थः । ननु जनताऽप्रवेशनिषेधोऽसुरबाहुल्यनिमित्त एव कुत इति तत्राह ।। असुरा इति ।। ३९ ।।
 
भावदीपः
।। ॐ अतस्त्वितरज्ज्यायो लिङ्गाच्च ॐ ।। ३९ ।। स्वभावानभिभवस्यानभिभवं च दर्शयतीति प्रागेव समर्थनादाह ।। युक्तयेति ।। पूर्वं तु श्रुत्येति भावः । सूत्रादावसुरभागबाहुल्योक्तेः प्रकृतोपयोगाय तर्कमाह ।। यद्यसुराणामिति ।। आपाद्यस्यानिष्टतोपपादकत्वेन भाष्यं व्याचष्टे ।। न चैवमित्यादिना ।। अत इति सौत्रपदानुवादेन तद्य्वाख्यात्वद्योतनाय भाष्यपदानुवादो देवभागादिति । तदेव ज्यायस्त्वमेव । श्रुतिरूपलिङ्गादिति भ्रान्तिनिरासायाह ।। जनतेति ।। जनसमूहाप्रवेशोक्त्यन्यथानुपपत्तिरूपलिङ्गात् । कनीयसा इति श्रुतेश्चेत्यर्थः । श्रुत्यर्थमाह ।। तत इति ।। तस्य प्रतिपदं तयोरिति । तस्याप्यर्थो देवेत्यादि । तत्राहेत्युपलक्षणम् । ज्यायःशब्दो न ज्येष्ठवाची किं तु बाहुल्यवाचीत्यत्रापीत्यपि ध्येयम् ।। ३९ ।।
 
सूत्रभाष्यम्
।। ॐ तद्भूतस्य तु तद्भावो जैमिनेरपि नियमातद्रूपाऽभावेभ्यः ॐ ।। ४० ।।
असुरजातेरेवासुरत्वं देवजातेरेव देवत्वं जैमिनेरपि सिद्धमेव । ‘नासुरा दैवीं न देवा आसुरीं न मनुष्या दैंवीमासुरीं च गतिमीयुरात्मीयामेव जातिमनुभवन्ती’ति नियमश्रुतेः । ‘नासुराणां दैवं रूपं न देवानामासुरं न चोभयं मनुष्याणां यो यद्रूपः स तद्रूपो निसर्गो ह्येष भवती’त्यतद्रूपत्वश्रुतेः । ‘तं भूतिरिति देवा उपासाञ्चक्रिरे ते बभूवुस्तस्माद्धाऽप्येतर्हि सुप्तो भूर्भूरित्येव प्रश्वसित्यभूतिरित्यसुरास्ते ह पराबभूवुरि’ (ऐ. आ. २/१/८)ति देवासुराणां भावाभावश्रुतेश्च ।
‘देवानां भूतिरित्येव मनो विष्णौ स्वभावतः ।
 असुराणामभूतित्वेनैतन्नेयमतोऽन्यथा ।।
 देवाः शापाभिभूतत्वात्प्रह्लादाद्या बभूविरे ।
 अतः सुगतिरेतेषां नान्यथा व्यत्ययो भवेदि’ति चाध्यात्मे ।। ४० ।।
।। इति उभयलिङ्गाधिकरणम् ।। ५ ।।
 
तत्त्वप्रकाशिका
जैमिनिमतेनाप्येतमर्थं समर्थयत्सूत्रं पठित्वा व्याचष्टे ।। तद्भूतस्येति ।। देवस्यैव देवभावोऽसुरस्यैवासुरभावो जैमिनेरपि सिद्ध एव । न तु तत्र पुरुषार्थाद्यधिकरणवद्य्ववस्थितविकल्पोऽस्ति । केन हेतुना जैमिनेस्तत्सिद्धिः । नियमादिश्रुतेरेवेति भावः । गतिजातिशब्दौ स्वभावार्थौ । रूपमिति सम्यग्ज्ञानादि । देवासुराणां परस्परविपरीतोपासनफलनियमः ‘तं भूतिः’ इत्यनेनोच्यते । अन्यथा स न स्यात् । बभूवुर्भूतिमन्तः । सुप्तः सुप्तेषु स्थितो वायुः । ननु प्रह्लादादीनां दैत्यानामेव सम्यग्ज्ञानफलयोर्दर्शनात्कथमेतदित्यत उक्तार्थे स्मृतिं चाह ।। देवानामिति ।। न चैतावता देवानामसुरत्वप्राप्तिः । ‘हेतुतः सोऽन्यथाभावो रक्तता स्फटिके यथा’ इति वचनात् । अतो भगवज्ज्ञानस्य योग्यैकसाध्यत्वाद्योग्यानामेव मोक्ष इति सिद्धम् ।। ४० ।।
 
भावदीपः
।। ॐ तद्भूतस्य तु तद्भावो जैमिनेरपि नियमात्तद्रूपाभावेभ्यः ॐ ।। ४० ।। एतमर्थं स्वरूपानभिभवेनेत्येतत्प्रमेयम् । जातिशब्दः स्वभावपर इत्युपेत्य भाष्यं व्याचष्टे ।। देवस्यैवेति ।। श्रुत्यनुरोधेन भाष्येऽन्यथानिर्देशेऽपि पूर्वसूत्रभाष्यानुरोधेन व्युत्क्रमेण व्याख्यानम् । सूत्राविसंवादद्योतनाय भावशब्देन भाष्यस्थत्वप्रत्ययानुवादः । एवकारतात्पर्यमाह ।। न त्विति ।। ज्ञानस्य कर्मशेषतया फलहेतुत्वं मनुष्यापेक्षया दोषित्वेनेत्यधिकारिभेदेन व्यवस्थितविकल्पो जैमिनिव्यासमतावलम्बेनोक्तः । स्तुतयेऽनुमतिर्वेत्यत्र नियमेन सर्वसदाचारानुष्ठानं मानुषविषयम् । अनियमेन तदनुष्ठानं देवताविषयमित्यादिकं जैमिन्यादिमतावलम्बेनोक्तं तथात्र नेत्यर्थः । कस्मिन्नर्थे हेतुत्वमित्यप्रतीतेर्नासुरा इत्यादिभावाभावश्रुतेश्चेत्यन्तभाष्यमवतार्यार्थमाह ।। केनेति ।। नियमादीति ।। नियमात्तद्रूपत्वभूत्यभूतिबोधकश्रुतेरित्यर्थः । श्रुतौ स्वभावानभिभवोक्त्यप्रतीतेराह ।। गतिजातिशब्दाविति ।। देवाः शापेत्यादिस्मृत्यविरोधाय रूपपदार्थमाह ।। रूपमितीति ।। तं भूतिरित्यादिश्रुतेः प्रकृतोपयोगमाह ।। देवेति ।। अन्यथा स्वभावाभिभवे सति परस्परविपरीतोपासनफलनियमो न स्यादित्यर्थः । फलोक्तेरप्रतीतेराह ।। बभूवुर्भूतिमन्त इति ।। ननु द्वितीयान्त्यपादे त इन्द्रियाणि तद्व्यपदेशादिति नये सुप्तौ मुख्यप्राणस्यैव श्वासादिव्यापारकर्तृत्वोक्तेः कथमत्र सुप्तसुरासुरजीवस्य प्रश्वसितीत्युक्तिरित्यत आह ।। सुप्त इति ।। देवानामपि सर्वेषां प्रधानोऽद्यापि मारुतः । स्थित्वा सुप्तेषु तं विष्णुं भूर्भूरित्येव शंसति ।। भूशब्दार्थो भूतिरिति । वैपरीत्येन चासुराः । अभूतिकरणोऽस्माकमैश्वर्यादिगुणोज्खितः ।। इत्येवोपासते तस्मात्पराभूताश्च सर्वदा इत्याद्यैतरेयभाष्योक्तेरिति भावः ।। उक्तार्थ इति ।। देवानामेव सम्यग्ज्ञानफलं नान्येषामित्युक्तार्थ इत्यर्थः । एवं हि तद्भूतस्य तु तद्भाव इति पूर्वोक्तविरोध इति शङ्कते ।। न चैतावतेति ।। औपाधिकासुरत्वप्राप्तिमात्रेणेत्यर्थः । देवाः शापबलादेव प्रल्हादादित्वमागताः। अतः पुनश्च देवत्वं ते यान्ति निजमेव तु ।। हेतुतः सोऽन्यथाभावः इत्यादिषोडशाध्यायगीतातात्पर्योक्तमाह ।। हेतुत इति ।। अत इति ।। उभयलिङ्गबलात् श्रुतिस्मृतियुक्तिबलेन स्वभावस्यानपायाच्चेत्यर्थः ।। ४० ।। अ० ५ ।।
 
अधिकरिकाधिकरणम्
।। ॐ न चाऽधिकारिकमपि पतनानुमानात्तदयोगात् ॐ ।। ४१ ।।
न च परमात्मैश्वर्यादिकमाकाङ्क्ष्यम् । ब्रह्मादीनामपि नाऽऽकाङ्क्ष्यं, किमु परस्येति सूचयितुमपिशब्दः । चशब्दस्तु ज्ञानार्थिनां पूर्वोक्तादित्थम्भावान्तरसूचकः । अयोग्यमारोढुं प्रयतन् प्रपतह्नि दृश्यते । एवमयोग्यस्य परमात्मैश्वर्यस्य ब्रह्मादिपदस्य चाकाङ्क्षायां पतनमनुमीयते ।
‘न देवपदमन्विच्छेत्कुत एव हरेर्गुणान् ।
 इच्छन्पतति पूर्वस्मादधस्ताद्यत्र नोत्थितिरि’ति ब्रह्माण्डे ।
‘स्वकीयमिच्छमानं तु राजाद्याः पातयन्ति हि ।
 एवमेव सुराद्याश्च हरिश्च स्वपदेच्छुकमि’त्याद्यनुमानरूपवाक्याच्च
‘मायाभिरुत्सिसृप्सत इन्द्र द्यामारुरुक्षतः । अव दस्यूरधूनुथा’(ऋ.सं.८/१४/१४) इति श्रुतिश्च ।। ४१ ।।
 
तत्त्वप्रकाशिका
अत्र भगवत्प्राप्तिसाधनज्ञानस्य देवादिपदाकाङ्क्षाशून्यैरेव प्राप्यत्वमहिम्नो वर्णनादस्ति शास्त्रादिसङ्गतिः । अन्यथा यागाद्यतिशयासिद्धेरेतत्साध्यम् । देवादिषु नियतं ज्ञानं तदन्यैर्न प्राप्यमित्युक्तम् । तत्सङ्गतं देवतापदं विषयः । किमन्यैः प्राप्यं न वेति सन्देहः । लोकदृष्टिरतीताधिकरणन्यायश्च सन्देहबीजम् । देवतापदमन्यप्राप्यमिति पूर्वः पक्षः । ‘स्वधर्मनिष्टः शतजन्मभिः पुमान्विरिञ्चतामेति’ इत्यादेः । देवत्वस्य स्वाभाविकत्वान्नान्यैस्तत्प्राप्यमिति चेन्न । प्रयत्नसाध्यत्वश्रवणात्तस्य स्वभावत्वानुपपत्तेः । यद्धि चेतनेषु चेतनत्वं तदेव स्वाभाविकं तच्च सर्वेषां सममेवेति न कश्चिद्देवत्वादिः स्वभावः । किं बहुना प्रयत्नेन भगवदैश्वर्यमपि प्राप्तुं शक्यते किमु देवपदमित्यतो ज्ञानमप्ययोग्यप्राप्यमिति । सिद्धान्तयत्सूत्रमुपन्यस्य व्याचष्टे ।। न चेति ।। यदुक्तं देवतापदं भगवदैश्वर्यं चान्यैः प्राप्यमिति न तद्युक्तम् । तदाकाङ्क्षाया एवायोगेन तत्प्राप्तेर्दूरोत्सारितत्वादिति भावः । सूत्रे ब्रह्मादिपदानाकाङ्क्षैवोच्यतेऽतः कथं न परमात्मैश्वर्यादिकमाकायमिति भाष्यत इत्यत आह ।। ब्रह्मादीनामिति ।। ननु भगवदैश्वर्याद्याकाङ्क्षायोगः कुत इति तत्राह ।। अयोग्यमिति ।। अत्रायं प्रयोगः । ब्रह्मादिपदाकाङ्क्षावान् पतति । अयोग्यारोहप्रयत्नवत्त्वात् । अयोग्यवृक्षारोहप्रयत्नयुक्तवदिति । इच्छाया अपि प्रयत्नविशेषत्वाङ्गीकारान्नासिद्धिः। न च जीवानां चैतन्यमेव निजस्वभाव इत्ययोग्यत्वविशेषणासिद्धिः । ‘देवासुरनरत्वाद्या जीवानां तु निसर्गतः’ इति वचनात् । प्रयत्नस्य स्वभावाभिव्यक्तिहेतुत्वान्निर्मूलानुमानं न मानमिति तत्राह ।। नेति ।। यत्र पतितस्य । नन्वयोग्यारोहप्रयत्नस्य पतनकारणत्वेऽपीच्छामात्ररूपस्य तद्दर्शनान्न तावन्मात्रं बाधकमित्यत इच्छाया अपि पातकारणत्वं स्मार्तानुमानेन दर्शयति ।। स्वकीयमिति ।। अयमत्र प्रयोगः । विमतो देवादिभिः पात्यते । अशक्यतत्पदेच्छुत्वात् । राजपदेच्छुवदिति । अत्र मूलभूतां श्रुतिं चाह ।। मायाभिरिति ।। हे परमेश्वर त्वं कुविद्याभिरुत्तमत्वं प्राप्तुमिच्छतः स्वर्गमारोढुं चेच्छतो दस्यूनन्धे तमस्यवाक्षिप इत्यर्थः ।। ४१ ।।
 
भावदीपः
।। ॐ न चाधिकारिकमपि पतनानुमानात्तदयोगात् ॐ ।। ४१ ।। सूत्रे देवपदानामयोग्याप्राप्यत्वोक्तावपि पादान्तर्भावलाभाय सूत्रतात्पर्यार्थमाह ।। देवादीति ।। अयोग्यानामपि देवादित्वसम्पादनसम्भवेनायोग्यैरपि प्राप्यत्वशङ्कायामिति भावः । तेनानभिभवं चेत्यादिना यद्देवादित्वस्य स्वभावत्वोपगमेन ज्ञानस्यायोग्याप्राप्यत्वमुक्तं तद्युक्तम् । देवत्वादेरस्वाभाविकत्वेन प्रयत्नेन देवत्वसम्पादनद्वाराऽयोग्यानां ज्ञानप्राप्तिसम्भवादिति पूर्वाक्षेपेण शङ्कोत्थानात्पूर्वसङ्गतिरपि सूचिता ।। यागादीति ।। देवतापदाद्याकाङ्क्षावद्भिरपि ज्योतिष्टोमादिना स्वर्गादिफलप्राप्तिर्भवतीति भावः । यद्यपि पूर्वोक्तप्रमेयासिद्धिरेव फलं सुवचं तथापि स्वर्गाद्यर्थिनां नेयमितिकर्तव्यता ज्ञानार्थिनामेवेति सूचनायैवमुक्तिः । देवपदस्य प्रागप्रकृतत्वादाह ।। देवादिष्विति ।। अन्यैरिति ।। तदयोग्यैरित्यर्थः । भाष्यदिशाकाङ्क्ष्यं न वेत्येव वाच्ये प्राप्यं न वेत्युक्तिः फलेऽप्यविशेष इत्यन्यत्रोक्तानुरोधात् ।। लोकेति ।। लोके राजादिपदं प्रयत्नेन तदन्यैः प्राप्यमप्युपलभ्यते । पूर्वत्र च देवासुरत्वादिः स्वाभाविको न केनापि निवर्त्य इत्यप्युक्तमिति भवति सन्देह इति भावः । 
सर्वजीवानामेकप्रकार एव निजस्वभावश्चैतन्यमिति फलेऽप्यविशेष इत्यन्यत्रोक्त प्रतिज्ञांशार्थमाह ।। देवतेति ।। कुत इत्यतः प्रयतन् पतन् हि दृश्यते इति भाष्ये प्रयत्न स्यानर्थहेतुत्वोक्तेस्तद्य्वावर्त्यहेतुं प्रयत्नसाध्यत्वं असिद्धिनिरासाय स्मृत्यैवाह ।। स्वधर्मेति ।। स्वधर्मनिष्ठः शतजन्मभिः पुमान्विरिञ्चतामेति ततः परं हि माम् । अव्याकृतं भागवतोऽथ वैष्णवं पदं यथार्हं विबुधैः कलात्यये इति चतुर्थस्कन्धत्रयोविंशेऽध्याये रुद्रवाक्यम् । तस्य चेदं तात्पर्यम् । मां श्रियम् । ऋजवो नाम ये देवा योग्या ब्रह्मपदस्य तु । त एव शतजन्मानि विशेषोपासका हरेः ।। प्राप्य ब्रह्मपदं पश्चाच्छ्रियं प्राप्यानुमोदिताः । तया ततो हरिं यान्ति वसन्ति हरिसन्निधौ ।। अनादिकालभक्ताश्च ज्ञानिनस्ते न संशयः । विशिष्टा ज्ञानभक्त्यादौ सर्वजीवनिकायतः ।। सर्वदापि विशेषेण शतजन्मप्रयत्नतः । स्वपदप्राप्तिरुद्दिष्टा ततो मुक्तिरवाप्यते ।। तथैव चत्वारिंशद्भिः पदं शैवं च जन्मभिः । विंशद्भिरैन्द्रं दशभिरन्येषामप्युदीरितमिति षाड्गुण्ये इति । तथापि तदनभिज्ञस्यापातार्थाभिज्ञस्य पूर्वपक्षिण इदं चोद्यमिति ज्ञेयम् । आदिपदेन वया विष्णोरेषस्य प्रभृथे हविर्भिः । विदेहि रुद्रो रुद्रियं महित्वमित्यादिग्रहः । पूर्वोक्तविरोधमाशङ्क्य निराह ।। देवत्वस्येति ।। श्रवणात् पूर्वोक्तस्मृत्यादावुक्तेरित्यर्थः । देवत्वादेरस्वभावत्त्वादेव ततोऽन्यस्वभावाभावात् निःस्वभावो जीवः स्यादित्यतः सर्वजीवानामित्याद्यन्यत्रोक्तवाक्यांशार्थं योजयति ।। यद्धीति ।। एवकारव्यावर्त्योक्तिर्नेत्यादि । सौत्रापिपदव्यावर्त्यं न चेत्यादिभाष्योक्तमाह ।। किं बहुनेति ।। अत इति ।। देवादित्वस्य प्रयत्नसाध्यत्वादित्यर्थः ।। छ ।। अनाकाङ्क्षोक्तिरसङ्गतेत्यतः पूर्वपक्षनिरासकहेतुपरतया भाष्यं व्याचष्टे ।। यदुक्तमित्यादिना ।। सर्वजीवानामित्यादिन्यायविवरणवाक्येन यदुक्तमित्यर्थः । सूत्रादावनुमानादित्युक्तेर्भाष्योक्तहेतुदृष्टान्तौ विवृण्वन्प्रयोगमाह ।। अत्रायमिति ।। नन्विच्छारूपाकाङ्क्षावत्त्वमेव न तु प्रयत्नवत्त्वमित्यत आह ।। इच्छाया इति ।। अत्र साध्ये आकाङ्क्षाशब्दोपात्ताया इच्छायाः केवलेच्छामात्रत्वं नोपेयते । किं तु प्रयत्नविशेषरूपत्वमित्यर्थः । इच्छायाः साधनेच्छायाः प्रयत्नविशेषत्वादित्यर्थ इत्येके । पूर्वोक्तदिशा विशेषणासिद्धिमाशङ्क्य षोडशगीतातात्पर्योक्तस्मृत्या निराह ।। न चेति ।। देवत्वादेः स्वभावत्त्वे स्वधर्मनिष्ठ इत्यादिनोक्तप्रयत्नसाध्यत्वहेतुकानुमानविरोध इत्यत आह ।। प्रयत्नस्येति ।। यत्रेत्यनुवादः पतितस्येति शेषोक्तिः ।। अशक्येति ।। प्राप्तुमशक्येत्यर्थः । श्रुतिं व्याचष्टे ।। हे परमेश्वरेति ।। त्वमिति शेषः । मायाभिः कुविद्याभिः । उत्सिसृप्सतः उत्तमत्वं प्राप्तुमिच्छतः । द्यां स्वर्गं आरुरुक्षतः आरोढुमिच्छतः अवधूनुथः अन्धे तमस्यवाक्षिप इति ।। ४१ ।।
 
 
सूत्रभाष्यम्
।। ॐ उपपूर्वमपीत्येके भावशमनवत्तदुक्तम् ॐ ।। ४२ ।।
उपदेवपदं च नापेक्ष्यमित्येके । भावशमनवदृषिपदवदेव । तच्चोक्तमिन्द्रद्युम्नश्रुतौ— ‘अथ यथर्षीन्प्रजापतीन्नाकाङ्क्षेदेवं न गन्धर्वान्न विद्याधरान्न सिद्धानि’ति ।
बृहत्संहितायां च —
‘न दैवानभिकाङ्क्षेत कुत एव हरेर्गुणान् ।
 प्राजापत्यान्न चाऽऽर्षांश्च गान्धर्वादीनपि क्वचित् ।।
 ऋष्यादिषु विशेषे तु दोषो नैवाविशेषित’ 
इति विशेषदर्शनार्थमेक इत्युक्तम् ।। ४२ ।।
 तत्त्वप्रकाशिका
कैमुत्येनापि देवतापदाकाङ्क्षाऽयोगं समर्थयत्सूत्रं पठित्वा व्याचष्टे ।। उपेति ।। यदा मुनीनां देवानामुपवर्तमानानां गन्धर्वादीनामपि पदं नाकायं किमु तदा वाच्यं देवपदं नाकायमिति । ऋष्यादिपदाकाङ्क्षाऽयोग एव कुतः । श्रुतेरेवेति भावः । ऋषीनित्यार्षानित्यादि ज्ञेयम् । मुनिपदस्य दृष्टान्तत्वेनोक्तिः श्रुत्यनुसारेण । सूत्रद्वयार्थे स्मृतिं दर्शयंस्तच्छेषं प्रमाणीकृत्यैक इत्यस्याभिप्रायमाह ।। बृहदिति ।। अहं कश्चिदृषिः स्यामित्यविशेषाकाङ्क्षायां न विरोधः । वसिष्ठः स्यां विश्वामित्रः स्यामिति विशेषाकाङ्क्षायामस्त्येव दोष इति देवादिपदेभ्यो मुन्यादिपदाकाङ्क्षायां विशेषज्ञापनायैक इत्युक्तम् । न त्वेकस्मिन्नेव विषये विप्रतिपत्तिसूचनार्थमन्यतरस्याऽनिर्धारितत्वाद्वस्तुविकल्पासम्भवाच्चेति भावः ।। ४२ ।।
 
भावदीपः
।। ॐ उपपूर्वमपीत्येके भावशमनवत्तदुक्तम् ॐ ।। ४२ ।। कैमुत्येनापीति ।। न केवलं पतनानुमानेनेत्यपेरर्थः । भाष्ये चशब्दः सौत्रापिशब्दार्थः । पूर्वत्रेव कैमुत्यसूचक इति भावेन भाष्यं व्याचष्टे ।। पदेति ।। ऋषिपदानामाकाङ्क्षाया अद्याप्यसिद्धेस्तद्वदिदं नाकाङ्क्ष्यमित्युक्ते तदपि नाकाङ्क्ष्यमिति लभ्यत इति भावेनाह ।। मुनीनामिति ।। ननु श्रुतौ तत्तत्पदानामाकाङ्क्षा न श्रूयत इत्यत आह ।। ऋषीनिति ।। पक्षतुल्यस्य कथं दृष्टान्तत्वोक्तिरित्यत आह ।। मुनीति ।। यद्वा एक इत्यस्य वक्ष्यमाणदिशा मुनिपदेच्छायां विशेषद्योतकत्वादेव एके भावशमनमित्येव वाच्यं न तु दृष्टान्ततयेत्यत आह ।। मुनीति ।। एक इत्युक्तमितीति विशेषविवक्षवो नाकाङ्क्ष्यमिति ब्रुवन्ति । सामान्यविवक्षवस्त्वाकाङ्क्षायामपि न दोष इत्याहुरिति लाभादिति भावः ।। अन्यतरस्येति ।। उपदेवादिपदमाकाङ्क्ष्यमित्येके । नाकाङ्क्ष्यमित्यन्ये । इत्येतस्याकाङ्क्ष्यत्वरूपान्यतपक्षानिर्धारणेनायोगादित्यर्थः । पूर्वोत्तरनयेषु श्रुत्यादिनिर्धारितपक्षद्वय एव मुनिविमत्युक्तेरिति भावः । निर्धारितत्वादिति पाठेऽप्यनाकाङ्क्ष्यत्वमप्यस्यैव निर्धारितत्वादित्यर्थो ध्येयः । दोषान्तरं चाह ।। वस्त्विति ।। देवपदादौ वस्तुनि आकाङ्क्ष्यत्वतदभावरूपविकल्पेत्यर्थः ।। ४२ ।।
 
सूत्रभाष्यम्
।। ॐ बहिस्तूभयथाऽपि स्मृतेराचाराच्च ॐ ।। ४३ ।।
देवर्षिगन्धर्वादिपदेभ्योऽन्यत्र शुभविषय आकाङ्क्षायामनाकाङ्क्षायां च न पतनम् ।
 देवर्षिगन्धर्वाणां पदाकाङ्क्षी पतेद्ध्रुवम् ।
 अन्यत्र शुभमाकाङ्क्षन्न पतेदविरोधत इति स्मृतेः ।।
‘नानात्वमेव कामानां नाकामः क्व च दृश्यते ।
 अतोऽविरुद्धकामः स्यादकामस्तेन भण्यत’ इत्याचाराच्च ।। ४३ ।।
।। इति आधिकारिकाधिकरणम् ।। ६ ।।
 
तत्त्वप्रकाशिका
यथा देवादिपदं नाकायमेवं ज्ञानभक्त्यादिकमाकायं न वेति सन्देहं पराकुर्वत्सूत्रं पठित्वा व्याचष्टे ।। बहिरिति ।। आकाङ्क्षायामनाकाङ्क्षायां चेत्यनियमसूचनम् । ननु ‘विहाय कामान्यः सर्वान्’ इति सर्वकामप्रहाणविधानात्कथं शुभकामेन पतनमित्यत आह ।। नानात्वमिति ।। पुमानविरुद्धकामः स्यादेव । न चाकामत्वविधिविरोधः । अविरुद्धकामित्वेनाप्यकामो भण्यते । कुतः । यतः कामानां नानात्वं विलक्षणत्वमतोऽविरुद्धत्वमेव युज्यते न त्वकामत्वमेव तादृशस्यादर्शनादित्यर्थः । आचारवाचकं वाक्यमाचारः । अतो ब्रह्मादिपदस्य तद्योग्यैकलभ्यत्वादुक्तं युक्तमिति सिद्धम् ।। ४३ ।।
 
भावदीपः
।। ॐ बहिस्तूभयथापि स्मृतेराचाराच्च ॐ ।। ४३ ।। आकाङ्क्षाऽनाकाङ्क्षयोरेकदा विरोधात्कथमनाकाङ्क्षायां चेति समुच्चय इत्यत आह ।। अनियमसूचनमिति ।। यद्वा ज्ञानभक्ती हरेस्तृप्तिं विना विष्णोरपि क्वचित् । नाकाङ्क्ष्यमित्युक्त्या ज्ञानादेराकाङ्क्ष्यत्वप्राप्तेः कथमेवमुक्तिरित्यत आह ।। अनियमेति ।। नाकाङ्क्ष्यमेवेति नियमो नेत्यर्थः ।। विहायेति ।। गीतायां द्वितीयेऽध्याये विहाय कामान् यः सर्वान्पुमांश्चरति निस्स्पृहः । निर्ममो निरहङ्कारः स शान्तिमधिगच्छतीति मोक्षाङ्गत्वविधानादित्यर्थः । न पतनमिति छेदः । स्मृतिं व्याचष्टे ।। पुमानिति ।। श्रुत्याद्यनिषिद्धकामः स्यादित्यर्थः ।। कामानामिति ।। विहाय कामानित्यत्र हेयत्वेनोक्तकामानामित्यर्थः ।। युज्यते यतोऽत इति योज्यम् । कामसामान्याभाव एवार्थः । कुतो नेत्यत आह ।। तादृशस्येति ।। स्मृतिशेषो हेतुगर्भ इति भावः । वाक्यस्याचारत्वाभावादित्याचारादित्युक्तिरयुक्तेत्यतः आचारवाक्याच्चेत्यर्थमुपेत्याह ।। आचारेति ।। अत इति ।। अयोग्यानां तदिच्छाया अप्यनर्थहेतुत्वादित्यर्थः ।। उक्तमिति ।। ज्ञानमयोग्याप्राप्यमित्युक्तमित्यर्थः ।। ४३ ।। अ० ६ ।।
 
७. फलश्रुत्यधिकरणम्
।। ॐ स्वामिनः फलश्रुतेरित्यात्रेयः ॐ ।। ४४ ।।
‘ब्रह्मविदाप्नोति पर’ (तै. उ. २/१) मित्यादि फलं स्वामिनां देवानामेव भवति । ‘यदु किञ्चेमाः प्रजाः शुभमाचरन्ति देवा एव तदाचरन्ति यदु किं चेमाः प्रजाः विजानते देवा एव तद्विजानते देवानां ह्येतद्भवति स्वामी हि फलमश्नुते नास्वामी कर्म कुर्वाण’ इति माध्यन्दिनायनश्रुतेरित्यात्रेयो मन्यते ।। ४४ ।।
 
तत्त्वप्रकाशिका
अत्र भगवत्प्राप्तिसाधनज्ञानस्यास्वामिनोऽपि सन्निधिमात्रेण फलदानमहिम्नो वर्णनादस्ति शास्त्रादिसङ्गतिः । अन्यथा ज्ञानिनां मोक्षनियम इत्युक्तमयुक्तं स्यादतस्तद्वर्णनीयम् । प्रकृतं ज्ञानमेव विषयः । किं देवानां फलप्रदं प्रजानां वेति सन्देहः । प्रयोजकत्वं कर्तृत्वं च सन्देहबीजम् । किं तावत्प्राप्तमिति तत्र सूत्रमुपन्यस्य व्याचष्टे ।। स्वामिन इति ।। ‘ब्रह्मविदाप्नोति परम्’ इत्यादिश्रुतिसिद्धं यद्भगवत्प्रात्प्यादिज्ञानफलं तद्देवानामेव भवति न प्रजानाम् । कस्मात् । तेषामेवेन्द्रियादिप्रेरकत्वेन ज्ञानस्वामित्वात् । लोके च स्वामिन एव फलदर्शनात् । न च कर्तृत्वेन प्रजानां फलम् । कर्तुरप्यस्वामिनः फलाभावदर्शनात् । न च वेतनादिरूपेण फलम् । अन्नादेर्दीयमानत्वात् । श्रुतिसिद्धं चैतत् । एवमाचार्य आत्रेयोऽपि मन्यत इति भावः । कुतो देवानां कर्मादिदेवानां ह्येतत्कर्मादिफलं भवतीत्यर्थः ।। ४४ ।।
भावदीपः
।। ॐ स्वामिनः फलश्रुतेरित्यात्रेयः ॐ ।। ४४ ।। अस्वामिनोऽपीति ।। पराधीनकर्तुरपि ज्ञानिन इत्यर्थः ।। फलदानेति ।। एतेन ज्ञानादिफलस्य देवमात्रप्राप्यत्वादन्येषां स्वफलाहेतुज्ञानादाविच्छाया एवायोगेनान्यत्र शुभमाकाङ्क्षन्न पतेदित्युक्तिः तथा ज्ञानप्राप्त्यर्थमन्यानाकाङ्क्षारूपाङ्गोक्तिश्चायुक्तेति पूर्वाक्षेपेण शङ्कोदयात्पूर्वसङ्गतिरपि ध्येयेति सूचितम् ।। इत्युक्तमिति ।। अनियमस्सर्वेषामित्यत्रोक्तमित्यर्थः ।। प्रकृतमिति ।। यत्प्राप्तौ देवतापदाद्यनाकाङ्क्षाङ्गमित्युक्तं तज्ज्ञानमित्यर्थः ।। देवानामिति ।। देवनामेवेत्यर्थः । सम्बन्धसामान्ये षष्ठी । अस्योद्भवादिदमितिवत् ।। प्रजानामिति ।। ज्ञानवतीनामिति भावः । प्रयोजकत्वं कर्तृप्रेरकत्वं कर्तृत्वकृतिमत्त्वं चेति । तच्च प्रजानां कर्तेति नयसिद्धमिति भावः । क्वचित्प्रयोजकयस्यैव फलं लोके दृष्टम् । क्वचित्कर्तुरपीति भावः । इति शङ्कायामिति शेषः । तत्र प्राप्तिविषये । भाष्यं व्याचष्टे ।। ब्रह्मेति ।। एवकारार्थो न प्रजानामिति । देवानामेव ज्ञानादिफलं न किञ्चिदन्येषामित्यन्यत्रोक्तेरिति भावः । स्वातन्त्र्यादित्यन्यत्रोक्त्यनुरोधेन स्वामिनामित्येतद्धेतुगर्भमिति भावेनाह ।। कस्मादिति ।। हेतोरप्रयोजकत्वमाशङ्क्य निरुपाधिकसहचारभङ्गप्रसङ्गो बाधक इति भावेनाह ।। लोके चेति ।। देवानामेवेति प्रतिज्ञायाः कर्तृत्वेन फलवत्त्वानुमानविरोधमाशङ्कते ।। न चेति ।। कर्तृत्वमप्रयोजकं किन्त्वन्वयव्यतिरेकाभ्यां स्वामित्वमेवेति भावेनाह ।। कर्तुरपीति ।। ननु कर्तुरस्वामिनोऽपि वेतनप्रत्युपकारान्नदानादिफलं दृश्यत इत्याशङ्क्य निराह ।। न चेति ।। वेतनं नाम कर्मानुगुणं मूल्यद्रव्यदानं तर्हीहापि प्रजानां कर्तृणां वेतनस्थानीयमन्नवस्त्रानिष्टपरिहारबहुकालजीवनादिकं देवाः प्रयच्छन्तीत्यवान्तरमपि फलमस्त्येव प्रधानं फलं नास्तीत्येवोच्यतेऽस्माभिरिति भावेनाह ।। अन्नादेरिति ।। देवैः प्रजानामिति शेषः । यदु किञ्चेत्यादिभाष्यार्थमाह ।। श्रुतिसिद्धं चैतदिति ।। न केवलं स्वामित्वयुक्त्येति चार्थः । एतत्स्वामिन एव प्रधानफलं नास्वामिन इत्येतदित्यर्थः । देवानां ह्येतद्भवतीति श्रुतिशेषमवतार्य व्याचष्टे ।। कुत इति ।। पूर्वपक्षित इत्यापाततः सम्पूर्णफलं देवानामेवेति प्रतिपाद्य प्रजानामप्यल्पफलमस्तीति प्रतिपादयन्नित्येवार्थो बोध्यः ।। ४४ ।।
 
सूत्रभाष्यम्
।। ॐ आर्त्विज्यमित्यौडुलोमिस्तस्मै हि परिक्रियते ॐ ।। ४५ ।।
सत्रयागेष्वृत्विजामपि फलदर्शनादल्पं फलं प्रजानामपि भवतीत्यौडुलोमिर्मन्यते । तदर्थं देवैः क्रियमाणत्वात् ।। ४५ ।।
 
तत्त्वप्रकाशिका
एवमात्रेयमतावलम्बेन पूर्वपक्षिते सिद्धान्तयत्सूत्रं पठित्वा व्याचष्टे ।। आर्त्विज्यमिति ।। न केवलं देवानामेव फलं किं तु प्रजानामप्यस्ति । न चास्वामित्वात्फलाभावः । यथा खलु सत्रयागेष्वयजमानानामप्यृत्विजां च यज्ञफलम् । तथाऽस्वामित्वेऽपि प्रजानां ज्ञानफलसम्भवात् । न च श्रुतिमुनिमतविरोधः । प्रजानामल्पफलाभ्युपगमात् । तदभिप्रायकत्वाच्च श्रुत्यादेः । अल्पस्वे निःस्वप्रयोगदर्शनादित्यौडुलोमिराचार्यो मन्यत इति भावः । भवेदेतत् यदि प्रजानां फलभावः  सिद्ध्येत् । स एव कुत इत्यत आह ।। तदर्थमिति ।। देवैरपि प्रजार्थमेव ज्ञानस्यापाद्यमानत्वाद्युक्तं तासां ज्ञानफलम् । तथा लोके दर्शनादिति भावः । उक्तं च । ‘त्वरयैव मनुष्याणां सिद्धिरत्वरयैव तु । देवानां तत्प्रसादेन मुक्तिरेव सतां नृणाम्’ । इति ।। ४५ ।।
 
भावदीपः
।। ॐ आर्त्विज्यमित्यौडुलोमिस्तस्मै हि परिक्रियते ॐ ।। ४५ ।। प्रजानामपीत्यपिपदार्थं वदन् भाष्यं व्याचष्टे ।। न केवलमिति ।। अपिपदार्थमाह ।। अयजमानानामपीति ।। गृहपतिव्यतिरिक्तानामित्यर्थः । तेन ये यजमानास्ते ऋत्विज इति वाक्यविरोधः । अल्पमित्युक्तितात्पर्यं व्यनक्ति ।। न च श्रुतीति ।। प्रागुक्तश्रुत्या प्रागुक्तमुनिमतेन च विरोध इत्यर्थः । ननु श्रुतौ नास्वामी फलमश्नुत इत्युक्तिः कथमित्यत आह ।। अल्पस्व इति ।। दृष्टान्तवैषम्यशङ्कानिरासकत्वेन भाष्यशेषं व्याचष्टे ।। नन्विति ।। तथा लोक इति ।। यदर्थं यत्पाकादिकं क्रियते तत्फलभोगः तस्य दृश्यते इत्यर्थः । हेतोरसिद्धिमव्याप्यत्वं चाशङ्क्याऽन्यत्रोक्तश्रुत्यैव निराह ।। उक्तं चेति ।। न्यायविवरणे मानुषमुक्त्यर्थमेव देवानामत्वरया सिद्धिरित्यत उक्तं च श्रुतावित्यर्थः ।। ४५ ।।
 
सूत्रभाष्यम्
।। ॐ सहकार्यन्तरविधिः पक्षेण तृतीयं तद्वतो विध्यादिवत् ॐ ।। ४६ ।।
तृतीयः स्वपक्षः । देवानां ज्ञानादिकर्मणि सहकार्यन्तरत्वेन प्रजा विधीयन्ते । यथा प्रजावतो राज्ञः प्रजाः सहकारित्वेन विधीयन्ते । यथा वाऽऽचार्यस्य शिष्याः । वाराहे च —
‘ज्ञानादिदानं देवानां विष्णुना साधु चोदितम् ।
 वेदे(षु)च तेषां विहितं तत्राऽचार्यो महत्तरः ।।
 विहितस्सहकारित्वे सहकार्यन्तरं प्रजाः ।
 पातृत्वेन यथा राज्ञो यथा शिष्या गुरोरपि ।।
 तस्माच्छतं फलं तासामाचार्याणां महत्तरम् ।
 ततो महत्तरं प्रोक्तं देवानामुत्तरोत्तरमि’ति ।। ४६ ।।
।। इति फलश्रुत्यधिकरणम् ।। ७ ।।
 तत्त्वप्रकाशिका
यदि देवैः प्रजार्थं ज्ञानादि साध्यते तर्हि तत्फलं प्रजानामेव भवेन्न किञ्चिद्देवानामित्याशङ्कां परिहरत्सूत्रमुपन्यस्य व्याचष्टे ।। सहकारीति ।। एतद्वक्ष्यमाणं नौडुलोमिना ज्ञातं किं तु पक्षत्वेन तृतीयं तृतीयः पक्षः । स च भगवतो बादरायणस्य । कोऽसौ । प्रजार्थं ज्ञानसाधनेऽपि न देवानां फलाभावः । देवानां हि ज्ञानदानं कर्तव्यं तस्मिंश्च स्वविहिते प्रजानामनुग्रहाय सहकारित्वेन प्रजाः क्रियन्ते । अतो देवानामेव मुख्यकारणत्वान्महाफलम् । प्रजानां तु सहकारिमात्रत्वादल्पफलमिति । यथा खलु पालनस्य राज्ञा प्रजार्थं क्रियमाणत्वेऽपि न प्रजानामेव पालनफलम् । किं तु राज्ञ एव मुख्यं तासां सहकारिमात्रत्वात् । यथाऽऽचार्येण शिष्यार्थमेव व्याख्यानस्य क्रियमाणत्वेऽपि न तत्फलं शिष्यस्यैव किं तु गुरोरेव मुख्यं शिष्यस्य सहकारिमात्रत्वात् । एवमेवात्राऽपि प्रजार्थं देवैर्ज्ञानस्यापाद्यमानत्वेऽपि न तासामेव फलं किं तु देवानामेवेति भावः । तद्वत इत्येतत्प्रजावत इति व्याख्याय राज्ञ इति विवृतम् । अत्रैव स्मृतिमाह ।। वाराहे चेति ।। श्रुतमिति ।। यावत्तासां प्रामाणिकं तावद्भवतीत्यर्थः । अतः प्रजानामपि ज्ञानफलसद्भावादुक्तं युक्तमिति सिद्धम् ।। ४६ ।।
 
भावदीपः
।। ॐ सहकार्यन्तरविधिः पक्षेण तृतीयं तद्वतो विध्यादिवत् ॐ ।। ४६ ।। सहकारिपदसूचितव्यावर्त्यशङ्कामाह ।। यदीति ।। कस्तृतीय इत्यप्रतीतेर्भाष्यं व्याचष्टे ।। एतदिति ।। तस्यार्थो वक्ष्यमाणमिति ।। स्वशब्दार्थः स चेत्यादि । ज्ञानसाधनेऽपि ज्ञानसम्पादनेऽपीत्यर्थः । श्रुतफलसम्पूर्त्यप्राप्तेराह । श्रुतमितीति ।। अत इति ।। सहकारित्वेन विधानादित्यर्थः ।। उक्तमिति ।। अनियम इत्युक्तमित्यर्थः । अत्र प्रजाकृतपुण्यफलमेव देवानां न तु पापफलं तत्त्वसुराणामेवेति बोध्यम् । विवृतं चैतदनुव्याख्याने । ‘‘अशुभं त्वशुभेऽप्येषां स्वातन्त्र्यात्प्रीतितो हरेः । आज्ञया चान्यगं नैव भोगाय भवति क्वचित्’’ ।। ‘‘पुण्यमेवामुमाप्नोति न देवान्पापमाप्नुयादि’’त्यादिना । तथा एकादशस्कन्धतात्पर्ये च द्वितीये ।। ४६ ।। अ० ७ ।।
 
सूत्रभाष्यम्
।। ॐ कृत्स्नभावात्तु गृहिणोपसंहारः ॐ ।। ४७ ।।
‘कुटुम्बे शुचौ देशे स्वाध्यायमधीयानो धार्मिकान्विदधदि’ त्युक्तवा ‘न च पुनरावर्तते न च पुनरावर्तत’(छां.उ.८/१५/१)इति गृहिणोपसंहारः क्रियते तस्माद्ग्रहस्थस्यैवोत्तम(र)त्वमिति न वाच्यम् । यतः कृत्स्नगृहस्थान्देवानपेक्ष्यै वोपसंहारः क्रियते । ‘कृत्स्ना ह्येते गृहिणो देवाः कृत्स्ना ह्येते यतयोऽत एतेषां न पुत्रा दायमुपयन्ति न चैते गृहान्विसृजन्त्यरागा ओषा अलोभाः सर्वभोगाः सर्वज्ञाः सर्वकर्तार’ इति पौत्रायणश्रुतिः ।। ४७ ।।
 
तत्त्वप्रकाशिका
अत्र हरिप्राप्तिसाधने ज्ञाने विशेषाधिकारिणां यतीनां सर्वाश्रमिभ्योऽतिशयसमर्थनेन ज्ञानमहिम्न एव वर्णनादस्ति शास्त्रादिसङ्गतिः । कर्माधिकारिभ्यो ज्ञानाधिकारिणामतिशयाभावे ज्ञानस्यैवातिशयाभावप्रसङ्गात्समर्थनीयमेतत् । प्रकृतज्ञानाधिकारिषु देवर्षिमानुषेषु मनुष्या आश्रमभेदभिन्ना एव विषयः । किं सर्वेऽपि मोक्षे समा उत कस्यचिदुत्तमत्वमिति सन्देहः । द्वेधाऽपि दर्शनं सन्देहबीजम् । तत्र गृहस्थो मुक्तावुत्तम इति पूर्वः पक्षः । तस्य सर्वसत्कर्मस्वधिकारित्वात् । न ह्यन्याश्रमिणां क्रत्वादावधिकारोऽस्ति । किं च छन्दोगोपनिषदि गृहस्थस्यैव मोक्षमुक्त्वोपसंहारः क्रियते । ‘आचार्यकुलाद्वेदमधीत्य यथाविधानं गुरोः कर्मातिशेषेणाभिसमावृत्य कुटुम्बे शुचौ देशे स्वाध्यायमधीयानो धार्मिकान्विदधदात्मनि सर्वेन्द्रियाणि प्रतिष्ठाप्याहिंसन्सर्वाणि भूतान्यन्यत्र तीर्थेभ्यः स खल्वेवं वर्तयन्यावदायुषं ब्रह्मलोकमभिसम्पद्यते न च पुनरावर्तते न च पुनरावर्तते’ इति । तेन ज्ञायते गृहस्थस्यैव मुक्तावाधिक्यमिति । न ह्याधिक्याभावे सर्वेषामपि मोक्षे समाने विशिष्योक्तिर्युक्ता । उपसंहाराच्च तात्पर्यमवगम्यते । अतः कर्मिणामेवोत्तमत्वान्न ज्ञानमतिशयितमिति । सिद्धान्तयत्सूत्रं पठित्वा व्याचष्टे ।। कृत्स्नेति ।। यतेरेव सर्वाश्रमेषूत्तमत्वं न गृहिणः । यतिमोक्षस्य गृहिमोक्षादपि चिरकालसाध्यत्वादल्पकालापादितसाधनसाध्यान्मोक्षाद्बहुकालीनसाधनसाध्यस्याधिक्यनियमात् । गृहिणां बहुकर्माधिकारमात्रसद्भावेऽपि तदाचरणनियमाभावात् । न चैवं गृहिणोपसंहारविरोधः । तस्य देवताविषयत्वात् । तेषां सम्पूर्णगृहस्थधर्मवत्त्वेन तद्योग्यत्वात् । न च देवानामपि यतेरुत्तमत्वं कथमिति वाच्यम् । सम्पूर्णयतिधर्मस्यापि तेषु सद्भावात् । अतो गृहिभ्यो यतीनामेवोत्तमत्वं तेभ्यो देवानामेवेत्याशयः । भवेदेतद्यद्याश्रमद्वयं सम्पूर्णं देवेषु भवेत्तदेव कुत इत्यत आह । कृत्स्ना हीति ।। एतेषां न पुत्रा दायमुपयन्त्यरागा ओषा अलोभाः सर्वज्ञा इति यतित्वस्योपपादकमन्यद्गार्हस्थ्यस्य । तथा चोक्तम् । ‘गार्हस्थ्यं च यतित्वं च देवेष्वेकत्वमागतम् । प्राधान्योक्तिर्यतित्वस्य गार्हस्थ्यस्य क्वचित्क्वचित्’ इति ।। ४७ ।।
 
भावदीपः
।। ॐ कृत्स्नभावात्तु गृहिणोपसंहारः ॐ ।। ४७ ।। विशेषेति ।। ज्योतिष्टोमादिकर्मप्रहाणेन तन्मात्राधिकारिणामित्यर्थः ।। अतिशयसमर्थनेनेति ।। कुटुम्बे शुचौ देश इत्यादिगृहिप्रशंसापरश्रुतेर्देवताविषयत्वोपपादनेनेति भावः । तेन पूर्वत्र देवानां सम्पूर्णफलवत्वमुक्तमिह तु सम्पूर्णसर्ववर्णाश्रमधर्मवत्त्वमुच्यते इति वा पूर्वत्र प्रजानामपि फलमस्तीति सामान्यतः सिद्धौ तन्मध्ये मानुषोत्तमप्रजानां सर्वासामपि किं सामान्येन फलमुत यतिरूपप्रजानामतिशयेनेति चिन्तनाद्वा पूर्वसङ्गतिरपि सूचिता ।। द्वेधापीति ।। लोके केचन समाः केचन नीचोच्चतापन्नाश्च दृश्यन्त इति तद्दर्शनं सन्देहबीजमित्यर्थः । इति सन्देहबीजमित्यनन्तरं कस्यचिदुत्तमत्वं वाच्यम् । मुक्तौ तारतम्यस्य साधितत्वात् । तत्र किं गृहस्थ उत्तम उत यतिरिति सन्देह इत्येतावद्वाक्यं पूरणीयम् । तेन न पूर्वपक्षाद्यनानुगुण्यं सन्देहस्य शङ्क्यम् । गृहस्थस्यैवोत्तमत्वमिति भाष्योक्तप्रतिज्ञामाह ।। तत्र गृहस्थ इति ।। आश्रमभेदभिन्नमनुष्याणा मध्य इत्यर्थः । आधिक्यं मुक्तावित्यन्यत्रोक्तिमनुरुध्य मुक्तावित्युक्तम् । कुत इत्यतः भाष्ये तस्मादित्यस्य बुद्धिस्थवाचितया गृहस्थानामेवाशेषकर्मविशेषयोग्यत्वादित्यन्यत्रोक्तहेतुपरामर्शित्वमुपेत्याह ।। तस्येति ।। तस्मादित्यस्य पूर्वप्रकृतोपसंहारपरामर्शित्वमुपेत्यापि कुटुम्ब इत्यादिभाष्यर्थमाह ।। किं चेति ।। छन्दोगेति ।। अष्टमाध्यायान्ते । कुटुम्बे गुरुकुले इति भ्रान्तिनिरासाय वा कुटुम्बस्य वर्तमानत्वद्योतनाय वा पूर्वशेषमाह ।। आचार्येति ।। तस्मादित्यादिभाष्यार्थमाह ।। तेनेति ।। गृहस्थस्य मोक्षोक्तिपूर्वकोपसंहारेणेत्यर्थः । तावता कथमाधिक्यं गृहिण इत्यत आह ।। न हीति ।। आधिक्याभाव इत्यस्य विवरणं सर्वेषामित्यादि । यादृच्छिकत्वानिरासयोपसंहारपदस्वारस्यमाह । उपसंहाराच्चेति ।। अत इति ।। सर्वकर्माधिकारित्वादुपसंहारबलाच्चेत्यर्थः ।। 
इति न वाच्यमित्येतावता ज्ञाने कोऽतिशयः प्राप्तः येन तन्निरासोऽत्र सङ्गतः स्यादित्यतस्तद्भाष्यस्य पर्यवसितार्थमाह ।। यतेरेवेति ।। कुत इत्यतः गृहिभ्यो यतीनां तेभ्यो देवतानामत्वरया सिद्धेरित्यन्यत्रोक्तहेतुमाह ।। यतीति ।। तावता कुत उत्तमत्वमित्यत आह ।। अल्पेति ।। यो हि त्वरया साधयेत्स मन्दसुखमाप्नुयात् । योऽत्वरया स महदित्यन्यत्रोक्तश्रुतिं हृदि कृत्वाऽऽह ।। नियमादिति ।। ननु यतिमोक्षस्य गृहिमोक्षादपि चिरकालसाध्यत्वमसिद्धम् । यदि त्वरयैव गृहिणः साधयन्ति मुक्तिमत्वरयैव यतय इत्यन्यत्रोक्तश्रुत्या तत्सिद्धिस्तर्हि गृहिणामपि सर्वसत्कर्मस्वधिकारात्तत्सर्वाचरणकालस्यापि चिरकालत्वात्कथं गृहिमोक्षस्याचिरकालसाध्यत्वं श्रौतमपि युज्यत इत्यत आह ।। गृहिणामिति ।। एतेन बहुकालसाधनाद्वहुकर्माधिकारमात्रस्य दुर्बलत्वादित्यन्यत्रोक्तमधिकारमात्रत्वं तदाचरणनियमाभावादित्युक्त्योपपादितं भवति । कुटुम्ब इत्यादेरिति न मन्तव्यमित्यन्तभाष्यस्य तात्पर्यमाह ।। न चैवमिति ।। यतेरुत्तमत्वादित्यर्थः । यत इत्यादिभाष्यार्थमाह ।। तस्येति ।। सामान्यवाक्यस्य कुतो विशेषपरत्वमित्यतो मुख्यामुख्ययोर्मुख्यस्य ग्रहणमिति न्यायाद्देवविषयत्वे श्रुतेर्मुख्यार्थलाभादिति भावेन कृत्स्नगृहस्थानित्यस्यार्थमाह ।। तेषामिति ।। एवं गृहिभ्यो यतेरुत्तमत्वं कथमुक्तमित्याशङ्क्य निराह ।। न चेति ।। मानुषगृहिभ्यो मानुषयतेरुत्तमत्वेऽपि न देवगृहिभ्यः । तेषां यतित्वस्यापि सत्त्वेन गृहिभ्यो यतिरुत्तम इत्युक्तम् । देवानामपीतरगृहिभ्यो यतित्वेनोत्तमत्वस्यैव प्राप्तेरिति भावेन कृत्स्ना वै एते यतय इति श्रौतपदतात्पर्यार्थमाह ।। सम्पूर्णेति ।। तर्हि मानुषयतितो देवानामुत्तमता न स्यादित्यतो गृहिभ्यो यतीनां तेभ्यो देवानामत्वरया सिद्धेरित्यन्यत्रोक्त्यनुरोधेन भाष्यभावमाह ।। अत इति ।। तन्मोक्षस्य चिरकालसाध्यत्वादित्यर्थः । श्रुतिशेषोक्तेरुपयोगमाह ।। एतेषां न पुत्रा दायमिति ।। नन्वेवं देवानां द्विरूपत्वे कुटुम्बे शुचौ देशे इत्यादेः केवलगृहस्थविषयस्य कथं देवपरत्वमित्यतः षोडशेऽध्याये एकादशस्कन्धतात्पर्योक्तस्मृत्या निराह ।। तथा चेति ।।
 
सूत्रभाष्यम्
।। ॐ मौनवदितरेषामप्युपदेशात् ॐ ।। ४८ ।।
न चाऽऽश्रमद्वयमेव देवानाम् । ‘देवा एव ब्रह्मचारिणो देवा एव गृहस्था देवा एव वनस्था यथा ह्येते मुनय एवं सर्ववर्णाः सर्वाश्रमाः सर्वं ह्येते कर्म कुर्वन्ती’ति कौण्ठरव्यश्रुतौ यतित्वदृष्टान्तेनान्येषामप्युपदेशात् ।। ४८ ।।
।। इति कृत्स्नभावाधिकरणम् ।। ८ ।।
तत्त्वप्रकाशिका
युक्त्यन्तरेणैतत्समर्थयत्सूत्रमुपन्यस्य व्याचष्टे ।। मौनवदिति ।। न देवानामुक्ताश्रमद्वयकर्मित्वमेव किं तु सर्वाश्रमकर्मित्वमपि । श्रुतिबलात् । तथा च यदाऽश्रमद्वयकर्मित्वेनैव देवानां यतिभ्य उत्तमत्वं सिध्यति किमु वाच्यं तदा सर्वाश्रमकर्मित्व इति भावः । सर्वाश्रमा इति दार्ष्टान्तिकोक्तिः । न केवलमेतावत् सर्ववर्णाः । सर्वं सर्ववर्णाश्रमोचितम् । अयं तत्र हेतुः । अतोऽधमाधिकारिषु ज्ञानप्रचुराणां यतीनामेवोत्तमत्वाद्युक्तो ज्ञानस्यातिशय इति सिद्धम् ।। ४८ ।।
 
भावदीपः
।। ॐ मौनवदितरेषामप्युपदेशात् ॐ ।। ४८ ।। युक्त्यन्तरेणेति ।। न केवलं कृत्स्नगृहस्थयतिधर्मवत्त्वयुक्त्या किं तु सर्वाश्रमधर्मवत्त्वरूपयुक्त्या चैतन्मानुषयतिभ्यो देवानामुत्तमत्वमित्यर्थः । भाष्यं व्याचष्टे ।। न देवानामिति ।। का युक्तिरनेनोक्तेत्यतो भावमाह ।। तथा चेति ।। सर्वाश्रमधर्मवत्त्वे सतीत्यर्थः । श्रुतौ यथा ह्येते मुनय एवं सर्ववर्णा इति यथास्थितान्वये सति मुनित्वदृष्टान्तेनान्येषामित्यादिभाष्यायोगः । तस्यान्याश्रमधर्माणामित्यर्थत्वस्य प्राक् टीकायां प्रतीतेः । मुनित्ववर्णत्वयोर्दृष्टान्तदार्ष्टान्तिकत्वायोगाच्चेत्यत एवमित्यस्य सर्वाश्रमा इत्यत्रान्वयमुपेत्याह ।। दार्ष्टान्तिकेति ।। एवमित्यस्य स्वस्थानेऽप्यन्वयं समुच्चयार्थत्वं चोपत्याह ।। नेति ।। तत्रेति ।। सर्ववर्णा इत्यत्र सर्वाश्रमा इत्यत्र चेत्यर्थः ।। अत इति ।। गृहिभ्यो यतीनामेव चिरकालीनसिद्धिमत्त्वात्कुटुम्ब इति श्रुतेर्देवविषयतया तद्विरोधाभावाच्चेत्यर्थः ।।
 
९. अनाविष्काराधिकरणम्
।। ॐ अनाविष्कुर्वन्नन्वयात् ॐ ।। ४९ ।।
‘एतां विद्यामधीत्य ब्रह्मदर्शी वाव भवति । स एतां मनुष्येषु विभ्रूयात् । यथा यथा ह वै ब्रूयात्तथा तथाऽधिको भवती’ति माठरश्रुतौ विद्यादानं श्रूयते । तच्च बहूनां स्वीकरणार्थमाविष्कारेणेति न मन्तव्यम् । अन्वयाद्युक्तेः । आविष्कारेऽयोग्यानामपि स्वीकारप्राप्तिः । तच्च निषिद्धम्—
‘मा नः स्तेनेभ्यो ये अभि द्रुहस्पदे निरामिणो रिपवोऽन्नेषु जागृधुः ।
 येषां नैतन्नापरं किं च नैकं ब्रह्मणस्पते ब्रूहि तेभ्यः कदाचित् ।।
‘अथो(प)शमेनोपरता मनुष्याः ये धर्मिणो ब्रूहि तेभ्यः सदा नः ।
 आदेवानामोहते विव्रयो हृदि बृहस्पते न परः साम्नो विदुरि’ति
(ऋ.सं.२/२३/१६) 
‘विद्या ह वै ब्राह्मणमाजगाम गोपाय मां शेवधिष्टेऽहमस्मि ।
 अनार्यकायानृजवे शठाय मा स्म ब्रूया ऋजवे ब्रूहि नित्यमि’ति च ।। ४९ ।।
 
तत्त्वप्रकाशिका
अत्र भगवत्प्राप्तिसाधनज्ञानस्यातिगोप्यत्वमहिम्नः समर्थनादस्ति शास्त्रादिसङ्गतिः । अन्यथाऽतिशयाभावप्रसङ्गात्समर्थनीयमेतत् । प्रकृतापरोक्षज्ञानसङ्गतं परोक्षज्ञानमत्र विषयः । तत्किमाविष्कारेणोपदेष्टव्यं न वेति सन्देहः । उभयथासम्भवः सन्देह बीजम् । आविष्कारेणेति पूर्वः पक्षः । आविष्कारेणैवोपदेशेऽशेषज्ञानयोग्यानां ज्ञानलाभसम्भवात् बहूनामुपदेशे चोपदेष्टुः फलाधिक्यसिद्धेः । ‘यथा यथा ह वै ब्रूयात्तथा तथाऽधिको भवति’ इति श्रुतेः । अत आविष्कारेण ज्ञानस्योपदेष्टव्यत्वात्तस्य रहस्यत्वातिशयो न सिध्यतीति । सिद्धान्तयत्सूत्रमुपन्यस्य व्याचष्टे ।। अनाविष्कुर्वन्निति ।। यतः श्रुतौ विद्यादानस्याधिक्यानुसारेण फलप्रदमुच्यतेऽतोऽधिकफलार्थं बहूनां स्वीकरणाय तदाविष्कारेण कार्यमिति न मन्तव्यम् । किं त्वनाविष्कुर्वन्नेवोपदिशेदित्येतत्कुत इत्यतः सौत्रं हेतुमुपादाय व्याचष्टे ।। अन्वयादिति ।। कासावुपपत्तिरित्यत आह ।। आविष्कार इति ।। भवेदेतत् यद्याविष्कारेणोपदेशे योग्यानामेव ज्ञानप्राप्तिर्भवेत् । न चैवम् । सभाचत्वरादावुपविश्योपदेशेऽयोग्यानामपि तत्प्रसङ्गादिति भावः । नन्वयोग्यानां ग्रहणप्रसङ्गेऽपि कुतोऽनाविष्कारेण वाच्यमित्यत आह ।। तच्चेति ।। तच्चायोग्येभ्यः कथनम् । एतद्वायुं प्रति विद्यादेवतानां प्रार्थनम् । येऽभितो द्रोहास्पदेऽन्धे तमसि स्थातुं योग्या रामविरुद्धास्तत एव तस्य रिपवो भोगेष्वेवाकाङ्क्षावन्तो येषामेतत्परं ब्रह्म तदवरं जगच्च नास्ति । किं तु किञ्चन एकं निर्गुणं ब्रह्म अनिर्वाच्यं च जगत्तेभ्यः स्तेनेभ्योऽस्मान्मा ब्रूहि । किं नाम ये विष्णुनिष्ठतया तस्मिन्नेव रता ये च देवानां वरत्वे सति नियामकं ब्रह्म हृदि वहन्ति ततः परं च न विदुस्तेभ्यो ब्रूहीत्यर्थः । ब्राह्मणं वायुम् । शेवधिर्निधिः । तितिक्षवः कारुणिका इत्याद्यार्यलक्षणरहितोऽनार्यकः । ऋजव इत्यार्यकाद्युपलक्षणम् । अविपरीतचित्तादिप्रवृत्तिमानृजुः । अतोऽनाविष्कारेण ज्ञानस्योपदेष्टव्यत्वाद्युक्तस्तस्यातिशय इति सिद्धम् ।। ४९ ।।
 
भावदीपः
।। ॐ अनाविष्कुर्वन्नन्वयात् ॐ ।। ४९ ।। ज्ञानस्येति ।। परोक्षज्ञानस्येत्यर्थः । तस्याप्यपरेक्षद्वारा ब्रह्मप्राप्तिहेतुत्वाद्विद्यैव त्वित्युक्तेरिति भावः ।। अतिगोप्यत्वेति ।। आविष्कारे फलाधिक्यमिति शङ्कानिरासेनेति भावः । पूर्वं बहुकालीनसिद्धिमत्वेन फलाधिक्योक्तौ तर्हि बहुपुरुषसम्बन्ध्युपदेशकर्तुरपि फलाधिक्यशङ्कनात्पूर्वसङ्गतिरिति भावः । परोक्षज्ञानस्यात्र पादेऽप्रकृतत्वाद्विद्यामधीत्य ब्रह्मदर्शीति भाष्यसूचितमाह ।। प्रकृतेति ।। भाष्योक्तप्रतिज्ञामाह ।। आविष्कारेणेति ।। तच्चेत्यादिभाष्यलब्धार्थमाह ।। आविष्कारेणोपदेश इति ।। अशेषतोऽपि योग्या ज्ञानिनो भवन्तीत्यन्यत्रोक्त्यनुरोधेन बहूनामित्यस्यार्थमाह ।। अशेषज्ञानयोग्यानामिति ।। उक्तहेतोरप्रयोजकत्वनिरासाय यथायथेत्यादिश्रुतिशेषभावमाह ।। बहूनामिति ।। एतेन बहूनां योग्यफलानां स्वीकारार्थमिति भाष्यार्थो दर्शितः । न्यायविवरणे चाशेषतो अशेषाः योग्याः पुरुषार्थाः ज्ञानिनो ज्ञानवतः उपदेष्टुरिति यावत् । भवन्तीत्यर्थ इति भावः ।। अत इति ।। फलाधिक्यभावादित्यर्थः ।। छ ।।
भाष्यं योजयति ।। यत इति ।। कथं तर्हि विद्यादानमित्यतः सौत्रपदमेवानुकरोति ।। किं त्वनाविष्कुर्वन्नेवेति ।। युक्तिशब्दार्थानुवादः उपपत्तिरिति । नन्वेतावता प्रागुक्ताविष्कारसाधकयुक्तेः का गतिरित्यतः तर्कपराहतत्वादाभासतैवेति भावेन प्रागुक्तं तावदनुवदति ।। भवेदेतदिति ।। फलाधिक्यमित्यर्थः । न ह्येवं त्वरमाणे सिद्धिर्भवतीत्यन्यत्रोक्तवाक्यं हृदि कृत्वाऽऽह ।। न चैवमिति ।। अयोग्यानामपि श्रवणप्रसङ्गादित्यन्यत्रोक्त्यनुरोधेन भाष्यं हेतुत्वेन व्याचष्टे ।। सभेति ।। नपुंसकोपपत्त्यर्थमाह ।। अयोग्येभ्यः कथनमिति ।। एतेन सभाचत्वरादौ स्थित्वोपदेशेऽप्ययोग्यानां सर्वथापि तु त एवेत्यत्रोक्तदिशा ज्ञानप्राप्तिरेव न सेत्स्यतीति प्रत्युक्तम् । तेभ्यः कथनस्यैव निन्दितत्वात् । कथं तर्हि विरिञ्चेर्विरोचनायोपदेशः । विधिर्वा धारणवदित्यत्रोक्तदिशा विरिञ्चेरप्रत्यवायात् । सम्मुग्धतयोपदेशाच्च । सभादौ स्थित्वा विविच्योपदेशे अयोग्यस्यापि व्युत्पन्नस्य ज्ञानोदयावश्यम्भावाच्च । अत एव सूत्रे अनाविष्कारपदप्रयोग इति भावः । भाष्योक्तऋग्द्वस्य प्रकृतोपयोगसूचनाय न इत्याद्यस्मच्छब्दादेरर्थमाह ।। एतदिति ।। वक्ष्यमाणमित्यर्थः । विद्या ह वै ब्राह्मणमाजगामेति श्रुतेः । ‘‘वायुं विद्याः समासाद्य सर्वासां पतिमूचिर’’ इति स्मृतेरिति भावः । सप्तमेऽध्याये ऐतरेयभाष्योक्तदिशा श्रुत्यर्थमाह ।। येऽभित इत्यादिना ।। रामेति ।। रमणरूपस्य पूर्णानन्दस्य विष्णोर्जीवस्वरूपताज्ञानेन नीचताविद इत्यर्थः । रिपवो ये तु रामस्य विमुखत्वान्निरामिण इत्यनुभाष्योक्तेश्चेति भावः । अन्नेषु जागृधुः । भोगमात्राकाङ्क्षावन्तः परं सर्वोत्कृष्टं वासुदेवाख्यमित्यर्थः । ब्रह्मणस्पते वायो इत्युक्तप्रायम् । वायुं प्रति प्रार्थनमित्युक्तत्वादिति भावः । व्यवहितपदानामन्वयेनार्थमाह ।। तेभ्यः स्तेनेभ्य इति ।। नो अस्मान् । तर्ह्यवचने वैयर्थ्यं वः किं नेति भावेन पृच्छति ।। किं नामेति ।। प्रसिद्धत्वाद्भाष्येऽपठितस्यापि आदेवानामोहते विव्रयो हृदि बृहस्पते न परः साम्नो विदुरित्युत्तरार्धस्यार्थमाह ।। ये चेति ।। विव्रय इत्यस्यार्थो वरत्व इत्यादि । व्योहते वहन्तीत्यर्थः । साम्न इत्यस्य तत इति । ब्रह्मत इत्यर्थः । अत्र ऋग्द्वये मध्यतनार्धद्वयस्येदानीं पठ््यमानशाखायामपाठे बीजं मानस्तेनेति पूर्वासु ह्यूनता दृश्यतेऽर्थत इत्यादिऋभाष्यतट्टीकयोर्व्यक्तम् ।। विद्येतिमन्त्रे पदानामर्थमाह ।। ब्राह्मणमिति ।। तितिक्षव इति ।। तितिक्षवः कारुणिकाः सुहृदः सर्वदेहिनाम् । 
अजातशत्रवः शान्ताः साधवः साधुभूषणाः । 
मय्यनन्येन भावेन भक्तिं कुर्वन्ति ये दृढाम् । 
मत्कृते त्यक्तकर्माणस्त्यक्तस्वजनबान्धवाः । मदाश्रयाः कथा दृष्टा इत्यादितृतीयस्कन्धषड्विंशाध्यायोक्तसाधुजनलक्षणहीना इत्यर्थः ।। अत इति ।। आविष्कारेणोपदेशेऽयोग्यानामपि ग्रहणप्रसङ्गादित्यर्थः ।। ४९ ।। अ० ९ ।।
 
सूत्रभाष्यम्
।। ॐ ऐहिकमप्रस्तुतप्रतिबन्धे तद्दर्शनात् ॐ ।। ५० ।।
‘आत्मा वा ओ द्रष्टव्यः श्रोतव्यो मन्तव्यो निदिध्यासितव्य’(बृ.उ.४/४/५) इति दर्शनार्थं श्रवणादि विधीयते । तच्च दर्शनमैहिकमेव प्रारब्धप्रतिबन्धाभावे ।
‘श्रुत्वाऽऽत्मानं मतिपूर्वं ह्युपास्य इहैव दृष्टिं परमस्य विन्देत् ।
 यद्यारब्धं कर्म निबन्धकं स्यात्प्रेत्यैव पश्येद्योगमेवान्ववेक्ष्ये’ति सौपर्णश्रुतौ तद्दर्शनात् ।
‘अनादिजन्मसम्बद्धं  निर्भेत्तुं पापपञ्जरम् ।
 यावत्या सेवया शक्यं तावत्कार्यं न संशयः ।।
 यावद्दूरे स्थितो गम्यात्तावद्गन्तव्यमेव हि ।
 इह जन्मान्तरे वाऽपि तावत्यैव तु दर्शनम् ।।
 श्रवणं मननं चैव निधिध्यासनमेव च ।
 परे गुरौ च या भक्ति परिचर्यादिकं हरेः ।।
 एषा सेवेति सम्प्रोक्ता यथा तद्दर्शनं भवेदि’ति बृहत्संहितायाम् ।। ५० ।।
 
तत्त्वप्रकाशिका
अत्रेश्वरप्राप्तिसाधनज्ञानस्य प्रतिबन्धाभावे साधनसम्पत्तिजन्मन्येवोदयसमर्थनादस्ति शास्त्रादिसङ्गतिः । अन्यथा कदापि तदनुदयप्रसङ्गादेतत्समर्थनीयम् । प्रकृतं ज्ञानमेव विषयः । किं साधनसम्पूर्तिजन्मन्येव भवति किं वा जन्मान्तर इति सन्देहः । कृष्यादौ यागादौ चोभयथादर्शनं सन्देहबीजम् । साधनसम्पूर्तिजन्मन्येव दर्शनं भवतीति पूर्वः पक्षः । साधनसम्पूर्तावपि ज्ञानानुदये कारणाभावात् । न च स्वर्गादिवदुपपत्तिः । तस्यैतच्छरीरेण भोगायोगात्तत्पातानन्तरं प्राप्त्युपपत्तेः । न चात्र तादृशं कारणमस्ति । अतो ज्ञानस्यैहिकत्वेन प्राप्तत्वात्तदभावाच्च तदनुदय एवेति । सिद्धान्तयत्सूत्रं पठित्वा व्याचष्टे ।। ऐहिकमिति ।। श्रुतौ यद्ब्रह्मदर्शनार्थं यच्छ्रवणादि विधीयते तच्च दर्शनं तेषां श्रवणादीनां सम्पूर्तिजन्मन्येव भवतीति न नियमः किं तु जन्मान्तरेऽपि भवति । न चोक्तदोषः । प्रारब्धकर्मसद्भावे जन्मान्तरे तदभावे त्वैहिकमेवेत्यभ्युपगमात् । तत्कुतः । श्रुत्वेति श्रुतेरेवेति भावः । योगमेवान्ववेक्ष्येति पुनः किञ्चित् वर्णादिकमपेक्ष्यैवेत्यर्थः । अत्र स्मृतिं चाह ।। अनादीति ।। कथं सेवया ज्ञानैकसाध्यः पापपञ्जरनिर्भेद इति तत्राह ।। इहेति ।। श्रवणाद्येकसाध्यं ज्ञानं कथं सेवया स्यादित्यत आह ।। श्रवणमिति ।। न चायमेव सर्वत्र सेवाशब्दार्थः किं तु ज्ञानसाधनविषय एवेत्युच्यते ।। ययेति ।। अतो ज्ञानस्यैहिकत्वान्नोक्तानुपपत्तिरिति सिद्धम् ।।५०।।
 
भावदीपः
।। ॐ ऐहिकमप्रस्तुतप्रतिबन्धे तद्दर्शनात् ॐ ।। ५० ।। साधनसम्पत्तीति ।। श्रवणादिसम्पत्तिजन्मन्येवेत्यर्थः ।। अन्यथेति ।। साधनसम्पत्तावपि ज्ञानोदयासाधन इत्यर्थः। एतेन पूर्वत्रौपदेशिकवाक्यार्थज्ञानादिरूपश्रवणादेरतिगोप्यत्वोक्तिरयुक्ता । तस्य द्रष्टव्य इति दर्शनरूपफलव्यभिचारेण हेयत्वादिति शङ्कोत्थानात्पूर्वसङ्गतिरपि सूचिता ।। ज्ञानमेवेति ।। न तु पूर्वत्रेव तत्सङ्गतमन्यदित्येवार्थः । विरोधाभावात् । साधनानुष्ठानजन्मन्येवापरोक्षज्ञानमित्यन्यत्रोक्तप्रतिज्ञाहेतू व्यनक्ति ।। साधनसम्पूर्तीति ।। विरोधपदं कारणमात्रपरमित्युपेत्याह ।। कारणाभावादिति ।। तथैवानुक्त्वा विरोधेत्युक्तौ तात्पर्यं विवरीतुं शङ्कामाह ।। न चेति ।। स्वर्गभोगस्य तज्जन्मावच्छेदेन विरोधात्तदनन्तरमेव यथा तथेहाप्यस्त्विति शङ्काभिप्रायः । तमेव व्यञ्जयन्वैषम्यमाह ।। तस्येति ।। अत इति ।। सत्यां साधनसम्पत्तौ कार्यानुदये हेत्वभावादित्यर्थः । ज्ञानस्यापरोक्षस्य । ऐहिकत्वेन तद्देहावच्छेदेनैवोत्पत्तिमत्त्वेनेत्यर्थः ।। तदभावाच्चेति ।। तस्मिन्नेव जन्मन्युदयाभावाच्च तस्य ज्ञानस्य कदाप्यनुदय एवेत्यर्थः । इदमुक्तं भवति । अपरोक्षधीर्न कदाचिदुदेतुमर्हति । सत्यां साधनत्वेनाभिमतसामग्रीसम्पत्तावप्यनुदितत्वात् । यथा लोके नृशृङ्गादिकं तत्साधनतयानाप्तोक्तान्नभोजनादिसामग्रीसम्पत्तावप्यजायमानं न कदाचिदुदेतीति । तथा चैतां विद्यामधीत्य ब्रह्मदर्शीत्यादिप्रागुक्तमयुक्तं ज्ञानसामर्थ्योक्तिश्च सर्वाप्ययुक्तेति भावः ।। छ ।। 

आत्मेत्यादिभाष्यं व्याचष्टे ।। श्रुताविति ।। ननु विहितमपि कथं युक्तम् । फलव्यभिचारादित्यतस्तच्चेत्यादि । ऐहिकमेवेत्यन्तं भाष्यशेषं न च साधनानुष्ठानजन्मन्येवापरोक्षज्ञानमिति नियम इति न्यायविवरणांशानुरोधेन शेषोक्त्या व्याचष्टे ।। तच्चेति ।। तच्चेत्यनुवादः । दर्शनमिति व्याख्या । भवेदेवं यदि यस्मिञ्जन्मनि साधनपूर्तिस्तस्मिन्नेव जन्मनि तत्फलोदय इति साधनविधिः श्रुत्यभिप्रायः स्यात्तर्हि तदभावात्तदनुदय एवेति त्वदुक्तफलव्यभिचारः स्यात् । न चैवम् । किं तु तस्मिञ्जन्मनि वा जन्मान्तरे वा तत्फलमवश्यं भवत्येवेत्यर्थः ।। न चोक्तेति ।। साधनपूर्तावपि कार्यानुदये कारणाभावादन्यदपि न स्यादित्युक्तदोष इत्यर्थः । प्रतिबन्धे सति तन्निरासेनात्वरयैवेत्य न्यत्रोक्तमेवोक्तशङ्कानिवर्तकत्वेन व्यञ्जयन् योजयति ।। प्रारब्धेति ।। प्रारब्धप्रतिबन्धाभाव इति भाष्यं योजयति ।। तदभावे त्वैहिकमेवेति । साधनपूर्तिमतीह जन्मन्येवोत्पत्तिमदित्यर्थः ।। तत्कुत इति ।। सति प्रतिबन्धे जन्मान्तरे अन्यथा त्विहैव ज्ञानोदय इत्येतदित्यर्थः । ‘‘ज्ञानं तु योग उद्दिष्टं युज्यते तेन यत्सुखम् । क्वचिद्योग उपायः स्यात्क्वचिच्चित्तनिरोधनमि’’ति स्मृत्यनुरोधेन वा भाष्ये वक्ष्यमाणस्मृत्यनुरोधेन वा योगशब्दार्थमाह ।। श्रवणादिकमिति ।। औपदेशिकवाक्यार्थज्ञानादिरूपश्रवणमननाद्यपेक्ष्येत्यर्थः ।। ज्ञानैकेति ।। यथा पुष्करपलाश आपो न श्लिष्यन्ते एवमेवंविदि पापं कर्म न श्लिष्यते । यथेषीकातूलमग्नौ प्रोतं प्रदूयेतैवं हास्य सर्वे पाप्मानः प्रदूयन्ते । य एतदेवं विद्वानित्यादेरिति भावः ।। अत इति ।। श्रुत्वाऽत्मानभित्यादिश्रुतिबलादित्यर्थः ।। नोक्तेति ।। तदनुदय एवेत्युक्तानुपपत्तिर्नेत्यर्थः ।। ५० ।। अ० १० ।।
 
सूत्रभाष्यम्
।। ॐ एवं मुक्तिफलानियमस्तदवस्थावधृतेस्तदवस्थावधृतेः ॐ ।। ५१ ।।
एवमेव प्रारब्धकर्माभावे शरीरपातानन्तरमेव मोक्षः, तद्भावे जन्मान्तराणीत्यनियमः । ‘धर्मी स्वर्गं विधर्मी निरयमेत्येव ब्रह्मसंस्थोऽमृत(त्व)मेत्येव ब्रह्म संस्थोऽमृत (त्व) मेत्येवे’ति ब्रह्मसंस्थस्य मोक्षस्यैवावधारणात् ।
‘विद्वानमृतमाप्नोति नात्र कार्या विचारणा ।
 अवसन्नं यदारब्धं कर्म तत्रैव गच्छति ।।
 न चेद्बहूनि जन्मानि प्राप्यैवान्ते न संशय’ इति नारायणाध्यात्मे ।। ५१ ।।

इति श्रीमदानन्दतीर्थभगवत्पादाचार्यविरचिते श्रीमद्ब्रह्मसूत्रभाष्ये तृतीयाध्यायस्य चतुर्थः पादः ।। ३ ।। ४ ।।
 
तत्त्वप्रकाशिका
अत्र भगवत्प्राप्तिसाधनज्ञानस्य स्वोत्पत्तिजन्मानन्तरमेव प्रतिबन्धाभावे मुक्तिसाधनत्वमहिम्नो वर्णनादस्ति शास्त्रादिसङ्गतिः । अन्यथा ज्ञानस्य मुक्तिसाधनत्वाभावप्रसङ्गात्तत्समर्थनीयम् । प्रकृतज्ञानसाध्यो मोक्षोऽत्र विषयः । किं यच्छरीरे ज्ञानमुत्पन्नं तत्पातानन्तरमेव भवत्युत नेति सन्देहः । उभयथाप्यदृष्टफलदृष्टिः सन्देहबीजम् । तद्देहानन्तरमेवेति पूर्वः पक्षः । कारणे सति कार्यानुदये कारणाभावात् । न च ज्ञानवदुपपत्तिः । तत्र प्रतिबन्धकसद्भावात् । न चात्र प्रतिबन्धकं पश्यामः । निष्कारणं कारणे सति कार्यानुदये कदाप्यनुदयः स्यात् । एवं चानियम इत्युक्तव्याघात इति । सिद्धान्तयत्सूत्रमुपन्यस्य व्याचष्टे ।। एवमिति ।। यथा ज्ञानेऽनियमस्तथा मुक्तिफलेऽपि तच्छरीरपातानन्तरमेव मोक्ष इति नियमो नास्ति । किं तु शरीरपातानन्तरं जन्मान्तरं प्राप्य वा । न च निष्कारणमनियमे कदापि मोक्षाभावप्रसङ्गः । प्रारब्धप्रतिबन्धभावाभावयोरनियमकारणत्वात् । कुतोऽत्र प्रतिबन्धककल्पनम् । श्रुतौ हि ब्रह्मसंस्थस्य मोक्षावधारणात् । प्रतिबन्धकाभावे तदनुपपत्तेरिति भावः । अनियमे कदापि मोक्षाभाव इत्येतद्युक्त्या परिहृतम् । तत्रैषा श्रुतिः प्रमाणम् । मोक्षानियमे वा ज्ञानिनो मोक्ष एवावधार्यते न तु शरीरपातानन्तरमेवेति नियम इति भावः । नियमानुक्तिमात्रं नानियमसाधकमित्यत आह ।। विद्वानिति ।। बहूनीति जन्मान्तरे तात्पर्यम् । सर्वस्य प्रामाणिकत्वसूचनाय द्विरुक्तिः । तदुक्तं ‘सर्वप्रमाणसिद्धत्वं वक्तुमाध्यायमूलतः । अध्यायान्ते द्विरुक्तिः स्यात्पूर्वोक्तस्याऽवधारणे’ । इत्यतो ज्ञानिनां प्रतिबन्धाभावे मोक्षस्याऽविदूरत्वादुक्तं युक्तमिति सिद्धम् ।। ५१ ।।
इति श्रीमदानन्दतीर्थभगवत्पादाचार्यविरचितस्य श्रीमद्ब्रह्मसूत्रभाष्यस्य टीकायां श्रीमज्जयतीर्थमुनिविरचितायां तत्त्वप्रकाशिकायां तृतीयाध्यायस्य चतुर्थः पादः ।।
 
भावदीपः
।। ॐ एवं मुक्तिफलानियमस्तदवस्थावधृतेस्तदवस्थावधृतेः ॐ ।। ५१ ।। स्वोत्पत्तीत्यादि ।। एतेन यथा पूर्वत्र ज्ञानमैहिकमेवेत्यतिनियम एवं मोक्षफलमपि तद्देहपातादनन्तरमेवेति न नियम इति साधनात्पूर्वसङ्गतिरपि सूचिता ।। अन्यथेति ।। प्रतिबन्धाभावे तदनन्तरमेवेत्यसाधने कदापि मोक्षानुदयप्रसङ्गेन ज्ञानस्य मुक्तिहेतुत्वं न स्यात् । तथा च विद्यैव त्वित्याद्युक्तमयुक्तमिति भावः । सङ्गत्यन्तरं सूचयति ।। प्रकृतेति ।। साधनचिन्तानन्तरं तत्साध्यचिन्ताऽत्रेति भावः । अदृष्टफलदृष्टिः अदृष्टफलस्य स्वर्गादेरुभयथाऽनुवादः पुराणादौ तत्र तत्रोच्यमान उपलभ्य इति भावः । पूर्वनयपूर्वपक्षन्यायविवरणे मुक्तिश्चेति नियम इति मुक्तिपदस्योपादानमत्रत्यपूर्वपक्षाभिप्रायमित्युपेत्य पूर्वत्रेव पूर्वपक्षं व्यनक्ति ।। तद्देहेति ।। पूर्वेण गतार्थत्वमाशङ्क्य निराह ।। न चेति ।। ज्ञान इव प्रतिबन्धभावाभावाभ्यामनियमोऽस्त्वित्यर्थः । तद्वैषम्येणाभ्यधिकाशङ्कामाह ।। तत्रेति ।। ज्ञानोत्पत्तावित्यर्थः ।। पश्याम इति ।। कल्पकप्रमाणाभावादिति भावः ।। एवं चेति ।। मोक्षस्य कदाप्यनुदये सत्यनियमः सर्वेषामिति ज्ञानस्य नियमेन मुक्तिहेतुत्वोक्तिरयुक्ता स्यादित्यर्थः ।। छ ।। 

एवं शब्दार्थं विवृण्वन्नेवानियम इत्यन्वयमुपेत्य भाष्यार्थमाह ।। यथेति ।। प्रारब्धेत्यादिभाष्यं मुक्तिफलानियम इति सूत्रांशफलितार्थोक्तिपरतया व्याचष्टे ।। किं त्विति ।। भाष्ये बहुत्वमविवक्षितमित्युपेत्योक्तम् ।। जन्मान्तरमिति ।। प्राप्येति शेषोक्तिः । एवं तर्हि भाष्ये तावदेव वाच्यं न तु प्रारब्धकर्माभाव इति । तद्भाव इति च कृत्याभावादित्यतः शङ्कानिवर्तकयुक्तिसूचकत्वेन तदुक्तिरित्यभिप्रेत्य प्रागुक्तशङ्कामनूद्य भाष्यभावोक्त्या निराह ।। न चेत्यादिना ।। हेतोरसिद्धिवारकतया भाष्यशेषं व्यनक्ति ।। कुत इति ।। अर्थापत्तिसूचकत्वेन श्रुतेर्भावमाह ।। तदनुपपत्तेरिति ।। ब्रह्मसंस्थस्य मोक्षावधारणानुपपतेरित्यर्थः ।
ननु यदि मोक्षानियम एव प्रमितः स्यात्तदा प्रतिबन्धकसद्भावकल्पनादिचिन्ता । स एवाप्रामाणिक इत्यतो भाष्यशेषस्य प्रकारान्तरेण तात्पर्यं वक्तुं प्रागुक्तार्थं निष्कृष्याह ।। अनियम इति ।। प्रारब्धकर्माभाव इत्यादिनोक्तानियम इत्यर्थः ।। युक्त्येति ।। प्रारब्धप्रतिबन्धभावाभावयोरनियमकारणत्वादित्युक्तयुक्त्येत्यर्थः ।। तत्रेति ।। प्रारब्धप्रतिबन्धकसद्भावेऽर्थापत्तिसूचकतया प्रमाणमुक्तमित्यर्थः ।। मोक्षानियमे वेति ।। तद्देहपातानन्तरं वा मोक्षः जन्मान्तराणि प्राप्य वेति यो मोक्षानियम उक्तः स कुत इत्यतो धर्मी स्वर्गमित्यादिभाष्यशेषः प्रवृत्त इति वार्थ इत्यर्थः । तथा च मोक्षानियमो नाप्रामाणिक इति भावः । पूर्वयोजनापक्षे मोक्षस्यैवेति भाष्यस्थैवकारस्य न तु कदाचिदपि मोक्षानुदय इत्यर्थकत्वस्याभिमतत्वादनियमपक्षे कथमेवकारार्थ इत्यत आह ।। ज्ञानिन इति ।। नियमव्यावृत्तिरेवैवकारार्थोऽस्मिन्पक्ष इति भावः । श्रुतावरुच्या स्मृत्युक्तिर्भाष्य इत्याह ।। नियमेति ।। ब्रह्मसंस्थ इति श्रुतौ तद्देहपातानन्तरमेवेति नियमानुक्तिमात्रमित्यर्थः । इत्यत आहेति ।। स्मृतौ न चेद्बहूनि जन्मानि प्राप्येति स्पष्टमुक्तेरिति भावः । श्रुतिरप्येतत्तात्पर्यकेति हृदयम् । बहुत्वमविवक्षितमित्याह ।। बहूनीतीति ।। सौत्रद्विरुक्तेः कृत्यस्यात्र भाष्येऽनुक्तेरन्यत्रोक्तं स्वयमाह ।। सर्वस्येति ।। तदुक्तमिति ।। ऐतरेयभाष्ये द्वितीयप्रघट्टके प्रथमेऽध्याये उक्तमित्यर्थः । अध्यायमूलमारभ्य पूर्वोक्तस्यार्थस्य सर्वप्रमाणसिद्धत्वं वक्तुमध्यायान्ते द्विरुक्तिः स्यात् । कुत्रेत्यतोऽवधारणे निर्णायकग्रन्थे इत्यर्थः ।। अत इति ।। ज्ञानिमोक्षावधारकश्रुत्यादिबलादित्यर्थः ।। उक्तमिति ।। अनियमः सर्वेषामित्युक्तं युक्तमिति फलोक्तिः । अत्र सूत्रे फलपदं पुरुषार्थोऽत इत्युक्तावपि मुक्तेरेव साक्षाज्ज्ञानफलत्वमन्येषामानुषङ्गिकत्वमिति सूचनायेत्युक्तं तत्वप्रदीपे ।।५१।। अ०११ ।।
इति श्रीमद्भाष्यटीकाभावदीपे श्रीराघवेन्द्रयतिकृते तृतीयाध्यायस्य चतुर्थः पादः
।। तृतीयाध्यायः सम्पूर्णः ।।
 

 
