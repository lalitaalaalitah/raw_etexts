## ब्रह्मसूत्रार्थसङ्रहः 
(अथ प्रथमाध्यायस्य प्रथमः पादः)
(।। अथ जिज्ञासाधिकरणम् ।। १ ।।)
(पूर्वपक्षसिद्धान्तौ)
।। ॐ ॐ अथातो ब्रह्मजिज्ञासा ॐ ।। १.१.१ ।।
अत्र ॐकारो बुद्ध्या विविक्तेन ब्रह्मेत्यनेनान्वीयते । तथा च ‘अथ’ अध्ययनशमदमादिरूपाधिकारसम्पत्त्यनन्तरम् । अतः अकारवाच्यात्प्रसन्नाद्धरेः ज्ञानजन्यप्रसादजमोक्षाख्यफलसत्वात् । ॐ गुणपरिपूर्णस्य ब्रह्मणः विष्णोः । जिज्ञासा श्रवणमनननिदिध्यासनरूपा (विचारापरपर्याया वा)कर्तव्येत्यर्थः ।। 
ब्रह्मशब्दोङ्कारयोरुभयोरपि योगेन गुणपरिपूर्णत्ववाचित्वेऽप्येकस्य रूढत्व-माश्रित्य विशेष्यवाचित्वेनान्वयः । ‘आत्मेति तूपगच्छन्ति’१ इत्यत्रैव द्रष्टव्यः । तत्र आत्मशब्दस्याऽऽवृत्तिमङ्गीकृत्यैकस्य स्वामित्वार्थकत्वमपरस्य विष्णुरूप-विशेष्यवाचित्वमङ्गीकृत्यान्वयस्य वक्ष्यमाणत्वात् । ब्रह्मशब्दमात्राद्विषयसिद्धावपि ब्रह्मणि वेदरूपप्रमाणसूचनाय तद्व्याख्यानोङ्कारग्रहणम् । अत्र ‘द्रष्टव्य’२ इति श्रुत्यनुसारेण कर्तव्येति पदमध्याहार्यम् । न तु कार्येति ।
ननु ‘अथातः शब्दपूर्वाणि’ इति भाष्यस्य ‘अथातो ब्रह्म जिज्ञासेत्याह’ (न्यायविवरणम्. पृ.४) इत्योङ्काररहितन्यायविवरणस्य च ‘तत्र ताराथमूलत्वं’ (अनुव्या.अ.१,श्लो.८) इत्यनुव्याख्यानेन ‘तारश्चाथश्च तयोर्मूलत्वं क्रमेणाऽ-दित्वं’ (न्या.सु.पृ.१२५) इति सुधाया च विरोध इति चेत्, सत्यम् । ‘अथातो ब्रह्मजिज्ञासा’ इत्येकः पाठः ‘ॐ अथातो ब्रह्मजिज्ञासा’ इत्यन्त इति पाठद्वाङ्गीकारात् । क्रमेणेत्यस्य पर्यायेणेत्यर्थः । तथा च पूर्वापाठेऽथशब्द-स्याऽदित्वं द्वितीयपाठे ॐकारस्याऽदित्वमित्यनुव्याख्यानाभिप्रायान्न विरोधः । अत एव न ‘ॐ कारश्चाथशब्दश्च तस्मात् प्राथमिकौ क्रमात्’ (ब्र.सू.भा.उ.गा. वचनम्) इति भाष्योदाहृतप्रमाणविरोधोऽपि । तथा च जिज्ञास्ये श्रुतब्रह्मपदेन पूर्णगुणत्वोक्तेर्न जीवाभेद इति विषयादिसद्भावात् कर्तव्या जिज्ञासेत्यारम्भणीयमेवेदं शास्त्रमिति सिद्धम् ।। १ ।।
(।। इति जिज्ञासाधिकरणम् ।। १ ।।) 
(।। अथ जन्माधिकरणम् ।। २ ।।)
(पूर्वपक्षसिद्धान्तौ)
।। ॐ जन्माद्यस्य यतः ॐ ।। १.१.२ ।। 
अस्य प्रमितस्य चेतनाचेतनात्मकजगतः । जन्मादि१ सृष्ट्याद्यष्टकं सृष्टिस्थितिलयनियमनज्ञानाज्ञानबन्धमोक्षजातम् । यतः यस्मात् । यथायोग्यं भवति तज्जन्मादिकारणं ब्रह्मेत्यर्थः२ ।। २ ।। 
(।। इति जन्माधिकरणम् ।। २ ।।)
(।। अथ शास्त्रयोनित्वाधिकरणम् ।। ३ ।।)
(पूर्वपक्षसिद्धान्तौ)
।। ॐ शास्त्रयोनित्वात् ॐ ।। १.१.३ ।।
(शास्त्रयोनित्वात्)जगत्कारणस्य वेदवेदानुसारिग्रन्थैकप्रमाणकत्वात् । नानुमानपाशुपतादिवेद्यमित्यर्थः ।। ३ ।। 
अत्र ‘शास्त्रगम्यत्वात्’ इत्यनुक्त्वा ‘शास्त्रयोनित्वात्’ इत्युक्तः । कुतः (एवं) प्रयोग इति चेत् । न । योनीत्युक्त्या शास्त्राप्रामाण्यनिरासात् । अप्रामाण्यं हि सर्वथा ज्ञप्त्यजनकत्वेन, संशयविपर्ययजनकत्वेन वा भवति । तदत्र योनीति ज्ञप्तिरूपप्रमाजनकत्वोक्त्या निरस्तम् । अत एव तत्त्वप्रकाशिकायां ‘समधिगम्यत्वात्’ इति संशब्दप्रयोगः । नचान्येषां न जगत्कारणत्वमिति प्रतिज्ञाध्याहारो दोषः । ‘यत्रावसरः’ (ब्र.सू.भा.ु. बृहत्संहितावचनम्) इति स्मृत्या साकाङ्क्षा(ङ्क्ष) सूत्रे योग्याध्याहारस्य सर्वसद्धत्वात् ।। ३ ।। 
(।। इति शास्त्रयोनित्वाधिकरणम् ।। ३ ।।)
(।। अथ समन्वयाधिकरणम् ।। ४ ।।)
(पूर्वपक्षसिद्धान्तौ)
।। ॐ तत्तु समन्वयात् ॐ ।। १.१.४ ।। 
 जन्मादिकारणत्वेन शास्त्रगम्यं तत्तु विष्ण्वाख्यं ब्रह्मैव । कुतः ? ३समन्वयात् । बलाबलत्वादिना सम्यग्विचारितोपक्रमादिप्रमाणादित्यर्थः । 
ननु प्राचीनसूत्रे यतःशब्दात् तदिति प्रकृतं तदेवेह मण्हूकप्लुत्याऽनुवर्तिष्यते व्यर्थमत्र पुनस्तद्ग्रहणमिति चेत्, तर्ह्यवधारणार्थकस्य तुशब्दस्य ‘अन्वयात्’ इत्यनेनैव सम्बन्धप्रतीतिप्रसङ्गात् । ४ ।। 
(।। इति समन्वयाधिकरणम् ।। ४ ।।) 
(।। अथ ईक्षत्यधिकरणम् ।। ५ ।।)
(पूर्वपक्षसिद्धान्तौ)
।। ॐ ईक्षतेर्नाशब्दम् ॐ ।। १.१.५ ।।
तद्ब्रह्म । अशब्दं शब्दावाच्यं न । किन्तु वाच्यमेव । कुतः ? ईक्षतेः । १‘पुरुषमीक्षते’ इति ईक्षणकर्मत्वव्यपदेशादित्यर्थः । ‘ईक्षतेर्वाच्यम्’ इत्येवोपपत्तावपि ‘द्वौ नञौ प्रकृतमर्थं सातिशयं गमयतः’(गा.भा.प्र.दी.उ.न्यायः) इति न्यायेन वाच्यत्वविधिरवाच्यत्वनिषेधश्चेत्युभयार्थं ‘नशब्दम्’ इति वचनम् । निर्णयार्तत्वात् सूत्राणां, निर्णयश्च स्वपरपक्षस्थापनोपालम्भाभ्यां भवतीति ।  
।। ॐ गौणश्चेन्नात्मशब्दात् ॐ ।। १.१.६ ।। 
२‘पुरुषमीक्षते’ इत्यादावीक्षणकर्मत्वेनोक्तो गौणः त्रिगुणबद्धः जीव एव  ।  न विष्णुः, इति चेन्न । ‘आत्मानं पश्येत्’३ इत्यादौ ईक्षणकर्मणि विष्णुमात्रनिष्ठ अात्मशब्द-श्रवणादित्यर्थः ।। ५ ।।
।। ॐ तन्निष्ठस्य मोक्षोपदेशात् ॐ ।। १.१.७ ।। 
तन्निष्ठस्य आत्मज्ञानिनः । ‘यस्यानुवित्तः प्रतिबुद्ध आत्मा.... तस्य लोकस्स उ लोक एव’४ इति मोक्षाभिधानात् नात्मशब्दोक्तो गौण इत्यर्थः ।। ७ ।।
।। ॐ हेयत्वावचनाश्च ॐ ।। १.१.८ ।। 
 न गौण आत्मशब्दोक्तः । ‘तमेवैकं जानथात्मानमन्या वाचो विमुञ्चथ’५ इति आत्मशब्दार्थस्य हेयत्वावचनात् । प्रत्युताहेयत्ववचनात् । अन्यस्य हेयत्ववचनात् च इत्यर्थः ।। ८ ।।
।। ॐ स्वाप्ययात् ॐ ।। १.१.९ ।।
‘आत्मन्येवात्मानं विलापयति’६ इति श्रुतिप्रतिपाद्यत्वान्निर्गुणमत्र वाच्यम्७। श्रुत्युक्तं निर्गुणं कुत इति चेत् स्वाप्ययात् । स्वस्य स्वस्मिन् लयाभिधानादित्यर्थः ।। ९ ।। 
।। ॐ गतिसामान्यात् ॐ ।। १.१.१० ।।
नात्रान्यथोच्यते । गतेः सर्वशास्त्रोत्पाद्यज्ञानस्य सामान्यात् समानत्वात् १‘सर्वे वेदा’ इत्यादावेकरूपत्वश्रवणादित्यर्थः ।। १० ।। 
।। ॐ श्रुतत्वाच्च ॐ ।। १.१.११ ।। 
‘केवलो निर्गुणश्च’२ इति सत्वादिगुणहीनस्य श्रुतत्वात् श्रुतिप्रतिपाद्यत्वात् च नाशब्दमित्यर्थः ।। ११ ।। 
(।। इति ईक्षत्यधिकरणम् ।। ५ ।।)
(।। अथ आनन्दमयाधिकरणम् ।। ६ ।।)
(पूर्वपक्षसिद्धान्तौ)
।। ॐ आनन्दमयोऽभ्यासात् ॐ ।। १.१.१२ ।। 
आनन्दमय इत्युपलक्षणम् । अन्नमयादयः पञ्च ब्रह्मैव । अभ्यासात् । ब्रह्मशब्दाभ्यासवत्वादित्यर्थः ।। १२ ।।
।। ॐ विकारशब्दान्नेति चेन्न प्राचुर्यात् ॐ ।।१.१.१३।।
विकारार्थकमयट्छब्दान्नान्नमयादिर्ब्रह्मेति चेत् । न । प्राचुर्यात् । प्राचुर्यार्थत्वादत्रत्यमयट्छब्दजातस्येत्यर्थः ।। १३ ।। 
।। ॐ तद्धेतुव्यपदेशाच्च ॐ ।। १.१.१४ ।।
आनन्दमयो ब्रह्मैव । तस्य विष्णोः । तत्र पूर्णानन्दत्वे तत्रानन्दमयप्रकरणे । हेतुव्यपदेशात् ‘को ह्येवान्यात्कः प्राण्यात्’१ इति लोकचेष्टकत्वाख्यहेत्व-भिधानादित्यर्थः ।। १४ ।।
।। ॐ मान्त्रवर्णिकमेव च गीयते ॐ ।। १.१.१५ ।। 
मन्त्रवर्णः - ‘सत्यं ज्ञानमनन्तं’२ ब्रह्म इति लक्षणवाक्यात्मको वेदः । तेन प्रोक्तं मान्त्रवर्णिकम् । तथा च मन्त्रवर्णे सत्यत्वादिलक्षणवत्तया प्रोक्तं ब्रह्मैवान्नमयादिशब्दपञ्चकेन प्रतिपाद्यते । यतोऽतश्च पञ्चापि ब्रह्मैवेत्यर्थः ।।१५।। 
।। ॐ नेतरोऽनुपपत्तेः ॐ ।। १.१.१६ ।। 
(इतरः) विष्ण्वितरश्चतुर्मुखादिः, न अन्नमयादिशब्दवाच्यः । तस्य ‘ब्रह्मविदाप्नोति परम्’३ इत्युक्तमोक्षज्ञानविषयत्वानुपपत्तेरित्यर्थः ।। १६ ।। 
।। ॐ भेदव्यपदेशाच्च ॐ ।। १.१.१७ ।।
‘ते ये शतं प्रजापतेः’४ ‘यतो वाच’५ इत्यादिनापरमितानन्दादिरूपविरुद्ध-धर्मोक्त्याऽऽनन्दमयविरिञ्चादेर्भेदाभिधानाच्च नानन्दमयश्चतुर्मुखादिरित्यर्थः । चोऽ-वधारणे ।। १७ ।। 
।। ॐ कामाच्च नानुमानापेक्षा ॐ ।। १.१.१८ ।।
अदृष्टेऽर्थे शुष्कानुमानापेक्षा न कार्या । कुतः ? कामात् कामचारि-त्वादेवेत्यर्थः ।
।। ॐ अस्मिन्नस्य च तद्योगं शास्ति ॐ ।।१.१.१९।।
अस्मिन् प्रकरणे अस्य जीवस्य तेन आनन्दमयादिरूपिणा ब्रह्मणा सह योगं सम्बन्धं मुक्तावपि ‘सोऽश्नुत’१ इति श्रुतिः शास्ति शंसति । यतो ऐक्यायोगान्नानन्दमयादिरितर इत्यर्थः ।।
(।। इति आनन्दमयाधिकरणम् ।। ६ ।।)
(।। अथ अन्तस्थत्वाधिकरणम् ।। ७ ।।)
(एतदधिकरणप्रतिपाद्यविषयः)
।। ॐ अन्तस्तद्धर्मोपदेशात् ॐ ।। १.१.२० ।।
(अन्तः)‘अन्तःप्रविष्ट’२ इत्यादावन्तः प्रविष्टतया श्रुतं ब्रह्मैव । तस्य ब्रह्मणो धर्माणां समुद्ररूडत्वब्रह्माण्डवीर्यत्वादीनामुपदेशात् श्रुतौ अन्तस्समुद्रे ‘यस्याण्डकोशम्’-इत्यादिनाऽभिधानादित्यर्थः । 
।। ॐ भेदव्यपदेशाच्चान्यः ॐ ।। १.१.२१ ।।
(अन्यः)तच्छब्दार्थो विष्णुर्न केवलमन्तःश्रुतः किन्त्विन्द्रादिभ्योऽन्यश्च । ३‘इन्द्रस्य आत्मा’(इति) इन्द्राद्यन्तर्यामित्वोक्त्या तेभ्यो भेदाभिधानादित्यर्थः ।।
(।। इति अन्तस्थत्वाधिकरणम् ।। ७ ।।)
(अथ आकाशाधिकरणम् ।। ८ ।।)
(अधिभूतशब्दसमन्वयः)
।। ॐ आकाशस्तल्लिङ्गात् ॐ ।। १.१.२२ ।।
(आकाशः)‘आकाश इति होवाच’ इत्यत्राकाशशब्दवाच्यो विष्णुरेव । लिङ्गात् १‘स एष परोवरीयान् स एषोऽनन्त’ इत्यादिनाऽकाशे श्रुतपरोवरीयस्त्वानन्तत्वादिविष्णुलिङ्गादित्यर्थः । 
(।। इति आकाशाधिकरणम् ।। ८ ।।)
(।। अथ प्राणाधिकरणम् ।। ९ ।।)
(एतदधिकरणप्रतिपाद्यकथनम् - आध्यात्मिकशब्दसमन्वयः) 
।। ॐ अत एव प्राणः ॐ ।। १.१.२३ ।। 
(प्राणः) ‘तद्वै त्वं प्राण’२ इत्युक्तप्राणो विष्णुरेव । अत एव ‘श्रीश्च ते लक्ष्मीश्च  पत्न्यौ’३ इति निरवकाशलक्ष्मीपतित्वादिलिङ्गादित्यर्थः । विष्णोरेकभार्यकत्वेऽपि पत्न्यावित्युक्तिः स्थानभेदस्थरूपविशेषाभिप्रायेणेति टीकायामुक्तम् - ‘वक्षःस्थलाश्रिताश्रीरिति सम्प्रदायविदः४ इति । लक्ष्मीस्त्वङ्कगतेति भावः ।’
ननु तर्हि ‘अङ्काश्रिताः श्रीः, वक्षसि लक्षणभूता लक्ष्मीः’ इति तत्त्वप्रदीपे कथमुक्तमित्यतः स्वोक्तार्थे सम्मतिरभिहिता ‘सम्प्रदायविदः’ इति । तथा च वदन्ति— ‘श्यामे पृथावुरसि शोभितया श्रिया स्वग्रीवामणिं सुभगयन्तमिवाऽत्म-धिष्ण्यम्’ 
‘तस्याः श्रियः स जगतो जनको जनन्याः वक्षोधिवासमकरोत् परमं विभूतेः ।।’ इति क्रमेण तृतीयस्कन्धाष्टमस्कन्धाधिगतवाक्यानि । 
ननु तर्ह्ययं न सम्प्रदायः । तथा हि । सम्प्रदायो नामोपदेशपरम्परामात्रं नतु ग्रन्थे निबन्धः । तथाचोक्तम्- ‘उभयोरपि दृष्टोऽन्तः’१ इति  द्वितीयाध्याय-गीतामूलप्रमेयदीपिकायाम्- ‘आगमो ग्रन्थनिबद्धवाक्यम् । सम्प्रदायस्तूपदेश-परम्परामात्रमिति भेदः’२ इति । 
(।। इति प्राणाधिकरणम् ।। ९ ।।)
(।। अथ ज्योतिरधिकरणम् ।। १० ।।)
(पूर्वपक्षसिद्धान्तौ)
।। ॐ ज्योतिश्चरणाभिधानात् ॐ ।। १.१.२४ ।।
‘ज्योतिर्हृदय’३ इत्युक्तं ज्योतिर्ब्रह्मैव । चरणाभिधानात् ४वि मे कर्णा’ इत्यादिना (चरणाभिधानात्) कर्णादीनां विरुद्धचरणोक्तेः । कर्णादिसर्वेन्द्रिय-विदूरत्वादिलिङ्गादित्यर्थः ।
(।। इति ज्योतिरधिकरणम् ।। १० ।।)
(।। अथ छन्दोधिकरणम् ।। ११ ।।)(गायत्र्यधिकरणम्) 
(अधिवेदगतशब्दसमन्वयः)
।। ॐ छन्दोऽभिधानान्नेति चेन्न तथा चेतोर्पणनिगदात्तथा हि दर्शनम् ॐ ।। १.१.२५ ।।
(छन्दोऽभिधानात्)‘गायत्री वा’५ इत्युक्तगायत्री छन्दोविशेष एव स्यात् । गायत्रीपदेन छन्दोऽभिधानात् । तस्मान्न ब्रह्मेति चेन्न । किन्तु ब्रह्मैव गायत्री । कुतः ? हि यस्मात् तथा दर्शनं गानत्राणकर्तृत्वलिङ्गबोधक ‘गायति त्रायति च’६ इति श्रुतिरस्ति तस्मादित्यर्थः । विष्ण्वादिप्रसिद्धपदानि विहायाप्रसिद्ध-गायत्रीपदेन तन्निर्देशे किं निमित्तमित्यत उक्तम्– तथेति ।। तथा गानादि-कर्तृत्वगुणविशिष्टतया चेतस्यन्तःकरणेऽर्पणार्थम् । ध्यानार्थम् । उपासनार्थमिति यावत् निगदात् । ‘गायत्री वा इद सर्वम्’१ इति कथनादित्यर्थः ।
।। ॐ भूतादिपादव्यपदेशोपपत्तेश्चैवं ॐ ।। १.१.२६ ।।
एवं गायत्री ब्रह्मैव । ‘पादोऽस्य सर्वा भूतानि त्रिपादस्यामृतं दिवि’२ इति गायत्रीधर्मतया व्यपदिष्टजीवामृताख्यरूपत्र्यंशकत्वस्य तस्मिन्नेव उपपत्ते इत्यर्थः । 
।। ॐ उपदेशभेदान्नेति चेन्नोभयस्मिन्नप्य-
विरोधात् ॐ ।। १.१.२७ ।।
(उपदेशभेदो) गायत्रीज्योतिषोर्द्युस्थत्वदिवःपरत्वरूपविरुद्धधर्मोपदेशात्तद् द्वयं ब्रह्माख्यैकं वस्तु अनुपपन्नमिति चेन्न । (उभयस्मिन्नप्यविरोधात्) विवक्षाभेदे-नोभयोपदेशेपपत्त्या विरोधाभावादित्यर्थः । यदा भूर्भुवस्स्वरिति लोकत्रयविवक्षा, तदा लक्षयोजनोच्छ्रितान्तरिक्षाख्यभुव उपरितनस्य सर्वस्यापि द्युत्वात् श्वेतद्वीपानन्तासनवैकुण्ठानां चान्तरिक्षादुपरितनत्वात् तत्रत्यं नारायण-वासुदेववैकुण्ठाख्यं त्रिपाच्छब्दोक्तं रूपत्रयं दिवि तिष्ठतीत्युच्यत इति न सप्तम्यन्तोपदेशविरोधः । न च, 
‘पृथिवीस्थेषु सर्वोच्चो लोकोऽनन्तासनात्मकः । 
 अन्तरिक्षत्मकेभ्यश्च श्वेतद्वीपस्थितो हरिः ।।’ 
इत्युक्तेरनन्तासनस्य नान्तरिक्षादुपरितनतेति शङ्क्यम् । तस्य पृथिवीस्थत्वेऽपि बहुलक्षयोजनोच्छ्रितत्वेनैकलक्षयोजनोच्छ्रितान्तरिक्षादुपरितनत्वोपपत्तेः। सर्वपृथिवीस्थोच्चत्वोक्त्या तु न पृथिवीस्थान्योच्चत्वयोगो व्यावर्त्यते । किन्तु पृथिवीस्थोच्चत्वायोगः । यदा तु भूर्भुवस्स्वर्महर्जनस्तपस्सत्यमिति सप्तलोकविवक्षा तदेन्द्रसदनस्य द्युत्वात् तदुच्चस्याप्युपरिस्थितत्वेन तत्सजातीयस्य वैकुण्ठस्य दिवः परत्वम् ।
‘पृथिव्यां द्यौर्महामेरुराकाशे सूर्यमण्डलम् ।
 दिवीन्द्रसदनं चैव तत्परे तु दिवः परे ।।’ 
इति स्मृतेर्मेरोरपि द्युत्वात् तदुच्चस्य भूस्पृष्टत्वेन तत्सजातीयस्यानन्तासनस्यापि  दिवः परता । एवं सूर्यमण्डलस्यापि द्युत्वात् तदुच्चस्योपरिस्थत्वेन तत्सजातीयस्य भूमेः किञ्चिदन्तरितस्य स्वर्गसमोन्नतस्य श्वेतद्वीपस्यापि दिवः परत्वमस्तीति न पञ्चम्यन्तोपदेशविरोधोऽपीति । द्युपरत्वं च सम्भावितसजातीयद्युपरत्वमिति न यावत्त्वयत्किञ्चित्त्वमुखेन दूषणावकाशः । वैकुण्ठस्य स्वर्गलोकात् परत्वेनैव दिवः परत्वसिद्धावपि तस्य ‘सर्वतः पृष्ठेषु’ इत्यनेनैव उक्तत्वात् स्वर्गत्यागेनेन्द्रसदनस्य द्युत्वोक्तिः । न च लोकत्रयविवक्षयैवानन्तासनादीनामपि मेर्वादिपरत्वेन द्विवः  परत्वस्यापि सिद्धेः सप्तलोकविवक्षव्यर्थेति वाच्यम् । तथा सति वैकुण्ठस्यापि द्युशब्दार्थनिविष्टत्वेन तस्य सर्वद्युपरत्वासिद्ध्यापत्त्या ‘द्व्यात्मकेभ्यश्च सर्वेभ्यो वैकुण्ठश्चोच्च उच्यते’ इति प्रमाणविरोधापातात् । 
छान्दोग्यभाष्ये तु — 
‘अनन्तशयनं चैवं तथाऽनन्तासनं हरेः ।
बहुलक्षोच्छ्रिते नित्ये विमाने संस्थितं यतः । 
चित्प्रकृत्यात्मनि यतो दिवीति कथितं श्रुतौ ।।’ 
इति प्रमाणबलेन चित्प्रकृत्यात्मकानन्तासनश्वेतद्वीपवैकुण्ठाख्यस्थानत्रये सप्तम्यन्तो द्युशब्दो द्योतमानत्वनिमित्तेन यौगिकः, स्वर्गादौ तु रूढ इति उपदेशयोरविरोध इति प्रकारान्तरेण विरोधपरिहारः कृतः ।। ११ ।। 
(।। इति छन्दोऽधिकरणम् ।। ११ ।।)
(अथ पादान्त्यप्राणाधिकरणम् ।। १२ ।।) 
(एतदधिकरणप्रतिपाद्यविषयः - प्राणादिशब्दसमन्वयः)
।। ॐ प्राणस्तथानुगमात् ॐ ।। १.१.२८ ।।
यथा ‘तद्वै त्वं प्राण’१ इत्ययं प्राणो विष्णुः । तथा ऐतरेये श्रुतप्राणो विष्णुरेव । ब्रह्मशब्ददेवोपास्यत्वादितछ्रुतिलिङ्गानामस्मिन् प्रकरणे अनुगमात् अनुवृत्तेरभ्यासादित्यर्थः । 
।। ॐ न वक्तुरात्मोपदेशादिति चेदध्यात्मसम्बन्धभूमा ह्यस्मिन् ॐ ।। १.१.२९ ।।
(वक्तुः)बृहतीसहस्रवक्तुर्विश्वामित्रस्य तं प्रतीति यावत् । ‘प्राणो वाऽहमस्म्यृषे’२ इति इन्द्रेण (आत्मोपदेशात्) स्वात्मन एव प्राणतयाभिधानान्न प्राणो ब्रह्मेति चेन्न । अस्मिन्निन्द्रे (अध्यात्मनः)अधिकात्मनः परमात्मनः । सम्बन्धभूमा सम्बन्धबाहुल्यम् । हि यस्मादस्ति अतस्तदपेक्षया ‘प्राणो वाऽहम्’३ इत्युक्तिः न स्वात्मापेक्षयेत्यर्थः । 
ॐ शास्त्रदृष्ट्या तूपदशो वामदेववत् ॐ ।। १.१.३० ।।
तुरेव ।। शास्तीति शास्त्रमन्तर्यामी । तद् दृष्ट्या तदपेक्षयैवाहमित्युपदेशः । न तादात्म्येन । वामदेववत् । वामदेवोपदेशवत् । यथा वामदेवोऽन्तर्याम्यपेक्षया ‘अहं मनुः अभवं सूर्य’४ इत्याह । तद्वदित्यर्थः ।। १२ ।। 
।। ॐ जीवमुख्यप्राणलिङ्गान्नेति चेन्नोपासात्रैविध्यादा-
श्रितत्वादिह तद्योगात् ॐ ।। १.१.३१ ।।
जीवलिङ्गात् शतायुष्ट्वादि जीवलिङ्गात् प्राणलिङ्गात् प्राणसंवादादिमुख्य-प्राणलिङ्गाच्च न प्राणो विष्णुरिति चेत् । न । यस्माज्जीवमुख्यप्राण-लिङ्गोपदेशोन्तर्याम्यपेक्षयैव युक्त इति पूर्वसूत्रवृत्या योज्यम् । किमर्थमन्तर्या-म्युक्तिरित्यत उक्तम् । उपासा इत्यादि । अन्तः, व्याप्तत्वेन, बहिश्चेति भेदेन ब्रह्मोपासनायाः त्रैविध्यात् । त्रैविध्यस्य चेह प्रकरणे ‘स एतं’१  इत्यादिनाऽऽश्रितत्वादुक्तत्वादित्यर्थः । एकयैवोपासनयालं किं त्रैविध्यकथनेनेत्यत उक्तम्– तद्योगात् इति । तस्य अधिकारित्रैविध्यस्याधिकारिभेदेन योगात् युक्तत्वादित्यर्थः२ । 
ननु ‘ततमम्’ (ऐ.आ.२.४.३) इति व्याप्तत्ेनोक्तस्य शरीरहृदयदेशावस्थिति-र्ब्रह्माण्डस्य सर्षपान्तः स्थितिरिवावास्तवीत्यपासानात्रैविध्ययुक्तमिति चेत् । न । व्योमवदित्युत्तराधिकरणेऽनुपदमेव समाधास्यमानत्वात् ।। १२ ।। 

(।। इति पादान्त्यप्राणाधिकरणम् ।। १२ ।।)
(।। इति श्रीमद्ब्रह्मसूत्रार्थसङ्ग्रहे प्रथमाध्यायस्य प्रथमपादः ।। १ ।।) 
(अथ प्रथमाध्यायस्य द्वितीयः पादः) 
(अथ सर्वगतत्वाधिकरणम् ।। १ ।।)
(अन्यत्रप्रसिद्धलिङ्गात्मकशब्दसमन्वयः) 
।। ॐ सर्वत्र प्रसिद्धोपदेशात् ॐ ।। १.२.१ ।।
सर्वत्र पृथिव्यादिषूच्यमानं ब्रह्मैव । श्रुत्यादौ ब्रह्मण्येव प्रसिद्धब्रह्मशब्दस्य ‘एतमेव ब्रह्मेत्याचक्षते’१ इत्यादिना तत्रोपदेशादित्यर्थः । 
।। ॐ विवक्षितगुणोपपत्तेश्च ॐ ।। १.२.२ ।।
विवक्षितानां वक्तुं योग्यानां वक्ष्यमाणानाम् उपसंहारे श्रुतानां गुणानाम् अश्रुतत्वादिधर्माणाम् (उपपत्तेः) उपपन्नत्वाच्च सर्वगतं ब्रह्मैव नादित्यादि । तेषां तत्रानुपपत्तेरित्यर्थः ।
।। ॐ अनुपपत्तेस्तु न शारीरः ॐ ।। १.२.३ ।।
शारीरः शरीरसम्बन्धी ।। आदित्यो जीवो वा न सर्वगतः । २सर्वगतत्वा-३नुपपत्तेरेवेत्यर्थः । 
।। ॐ कर्मकर्तृव्यपदेशाच्च ॐ ।। १.२.४ ।।
‘एतमात्मानम्’४ इत्यादिना सर्वत्रोच्यमानस्यात्मानमिति कर्मत्वेन शारीरस्य शंसतीति कर्तृत्वेन (व्यपदेशाच्च) अभिधानाच्च न शारीरः सर्वगत इत्यर्थः । 
।। ॐ शब्दविशेषात् ॐ ।। १.२.५ ।।
शब्दस्य ब्रह्मशब्दस्य । विशेषात् ‘एतमेव’१ इति सावधारणत्वरूपविशेषणो-पेतत्वान्नेतरग्रहणमित्यर्थः । 
।। ॐ स्मृतेश्च ॐ ।। १.२.६ ।।
विष्णोस्सर्वगतत्वप्रतिपादक२स्मृतिसत्वाच्च स एव सर्वगत इत्यर्थः । 
।। ॐ अर्भकौकस्त्वात् तद्व्यपदेशाच्च नेति चेन्न निचाय्यत्वादेवं व्योमवच्च ॐ ।। १.२.७ ।।
(अर्भकौकस्त्वात्) ‘सर्वेषु भूतेषु’३ इति सर्वभूतहृदयगुहाख्याल्पस्थानत्व-व्यपदेशात् । तद्व्यपदेशात्तस्य शारीरस्यादित्यश्रुतिचक्षुर्मयत्वादिना व्यपदेशाच्च। न सर्वगतं ब्रह्मेति चेन्न । किं ब्रह्मणोऽल्पौकस्त्वाद्युक्तिर्व्यर्था । अयुक्ता वा । नाऽद्य इत्याह- निचाय्यत्वादेवमिति । अर्भकोैकस्त्वेन चक्षुर्मयत्वादिनोपास्यत्वान्न व्यर्थेत्यर्थः । अन्त्य आह- व्योमवदिति ।। यथा व्याप्तस्याऽकाशस्यैकदेशस्थत्वं तथा ब्रह्मणोऽपि युक्तोपास्यत्वादधिकारिविशेषैरित्यर्थः । 
।। ॐ सम्भोगप्राप्तिरिति चेन्न वैशेष्यात् ॐ ।।१.२.८।।
समानभोगः सम्भोगः । ब्रह्मणः सर्वशरीरस्थत्वेन समानभोग(प्राप्तिः)प्रसङ्ग इति चेन्न । वैशेष्यात् । सामर्थ्यातिशयादित्यर्थः । 
(इति सर्वगतत्वाधिकरणम् ।। १ ।।)
(अथ अत्तृत्वाधिकरणम् ।। २ ।।)
(एतदधिकरणप्रतिपाद्यविषयः सर्वात्तृत्वाख्यलिङ्गसमन्वयः)
।। ॐ अत्ता चराचरग्रहणात् ॐ ।। १.२.९ ।।
‘सर्वं वा अत्ति’१ इत्युक्तौ अत्ता संहर्ता । विष्णुरेव । नादितिः । ‘सर्वम्’ (चराचर)इति चेतनाचेतनजातस्य भक्ष्यतया ग्रहणात् । अभिधानादिति यावत् । 
।। ॐ प्रकरणाच्च ॐ ।। १.२.१० ।।
अप्संवत्सरसृष्ट्यादिना वैष्णवत्वेन ‘निश्चित नैवेह किञ्चन’२ इत्यादिप्रकरण-बलाच्चात्ता विष्णुरेवेत्यर्थः । 
(इति अत्तृत्वाधिकरणम् ।। २ ।।)
(अथ गुहाधिकरणम् ।। ३ ।।)
(एतदधिकरणप्रतिपाद्यविषयः)
।। ॐ गुहां प्रविष्टावात्मानौ हि तद्दर्शनात् ॐ ।।१.२.११ ।। 
३कर्मफलभोक्तारावात्मानावेव । आत्मान्तरात्माख्यभगवद्रूपे एव । न जीवेश्वरौ । कुतः ? हि  यस्मात् (तौ)गुहां प्रविष्टौ । गुहाप्रविष्टत्वं च ‘यो वेद निहितं गुहायाम्’४ इत्यादिना तत्रैव प्रसिद्धमिति हिशब्दार्थः । रूपद्वयस्य गुहास्थत्वं कुत इत्यत उक्तम्– तद्दर्शनात् तस्याऽत्मनो गुहास्थत्वं ‘घर्मा समन्ता’५ इत्यादि श्रुत्युक्तेरित्यर्थः । 
।। ॐ विशेषणाच्च ॐ ।। १.२.१२ ।।
१एकवचनेन सेतुत्वब्रह्मत्वादिना पिबतोः (विशेषणाच्च)विशेषितत्वाच्च । तावात्मानावेव न (आत्मान्तरात्माख्यभगवद्रूरूपविशेषावेव)जीवेशावित्यर्थः । 
(इति गुहाधिकरणम् ।। ३ ।।)
(अथ अन्तराधिकरणम् ।। ४ ।।)
(एतदधिकरणप्रतिपाद्यविषयः)
।। ॐ अन्तर उपपत्तेः ॐ ।। १.२.१३ ।।
अन्तरः चक्षुरन्तस्थित्वा रममाणो विष्णुरेव । ‘एतदमृतमभयमेतद् ब्रह्म’२ इत्युक्तामृतत्वाभयत्वब्रह्मशब्दानां तत्रैव उपपत्तेरित्यर्थः । 
।। ॐ स्थानादिव्यपदेशाच्च ॐ ।। १.२.१४ ।।
स्थानमक्षि । आदि तदधिष्ठातृशक्त्युपलक्षकम्३। तथा चासङ्गत्वाख्य-स्थानशक्तेः४ संयद्वामाधिष्ठातृशक्तेः५ व्यपदेशात् चक्षुरन्तरो विष्णुरेवेत्यर्थः । 
।। ॐ सुखविशिष्टाभिधानादेव च ॐ ।। १.२.१५ ।।
विशिष्टं पूर्णम् । तच्च तत्सुखं सुखविशिष्टम् । ‘कडाराः कर्मधारये’६ इति परनिपातः । ‘कं ब्रह्म खं ब्रह्म’७ इत्युपक्रमे पूर्णसुखाभिधानाच्च८ चक्षुरन्तरो (विष्णुरेव) ब्रह्मैवेत्यर्थः । 
।। ॐ श्रुतोपनिषत्कगत्यभिधानाच्च ॐ ।। १.२.१६ ।।
श्रुतोपनिषदाम् अधीतैतद्विद्यानां पुंसाम् ः केन वायुना । कस्य ब्रह्मणो गतेः प्राप्तेः । ‘स एनान् ब्रह्म गमयति’१ इति अभिधानाच्च । चक्षुरन्तरस्थो विष्णुरेवेत्यर्थः । 
।। ॐ अनवस्थितेरसम्भवाच्च नेतरः ॐ ।।१.२.१७।।
चक्षुरन्तरः । इतरोऽग्निर्न । अनवस्थितेः । जीवस्याग्नेः जीवान्तरप्रेरकत्वे तस्यापि प्रेरकान्तरेण भाव्यम् । एवं तस्यापीत्यनस्थानात् । अग्नेरपि प्रेर्येण जीवान्तरत्वसाम्येन प्रेरणासम्भवाच्चेत्यर्थः । 
(।। इति अन्तराधिकरणम् ।। ४ ।।)
(अथ अन्तर्याम्यधिकरणम् ।। ५ ।।) 
(एतदधिकरणप्रतिपाद्यविषयः)
।। ॐ अन्तर्याम्यधिदैवादिषु तद्धर्मव्यपदेशात् ॐ ।।१.२.१८।।
अधिदैवादिपदेन तत्प्रकरणं लक्ष्यते । अन्तर्यामी विष्णुरेव । अधिदैवा-धिभूतादिप्रकरणेषु तस्यान्तर्यामिणः सम्बन्धितया तस्य ब्रह्मणो धर्मस्य पृथिव्याद्यविदितत्वादेः २व्यपदेशादित्यर्थः । 
।। ॐ न च स्मार्तमतद्धर्माभिलापात् ॐ ।।१.२.१९।।
३स्मार्तं प्रधानं च नान्तर्यामी । (अतद्दर्माभिलापात्) त्रिगुणत्वादि तद्धर्मान-भिधानादित्यर्थः । 
।। ॐ शारीरश्चोभयेऽपि हि भेदेनैनमधीयते ॐ ।।१.२.२०।।
शारीरो जीवश्च ४नान्तर्यामी । हि यस्मादेनं जीवम् । उभये माध्यन्दिनकाण्व-शाखाः प्रकृतान्तर्यामिणस्सकाशात् भेदेन(अधीयते)५प्रतिपादयन्ति तस्मादित्यर्थः। 
(।। इति अन्तर्याम्यधिकरणम् ।। ५ ।।)
(अथ अदृश्यत्वाधिकरणम् ।। ६ ।।)
(एतदधिकरणप्रतिपाद्यविषयः)
।। ॐ अदृश्यत्वादिगुणको धर्मोक्तेः ॐ ।। १.२.२१ ।।
अदृश्यत्वमादिर्येषामग्राह्यत्वादीनां तेऽदृश्यत्वादयः । अदृश्यत्वादयो गुणा यस्यासावदृश्यत्वादिगुणः । स एवादृश्यत्वादिगुणकः । स च विष्णुरेव । ‘अथ परा’१ इति ऋगादिपरविद्याविषयत्वरूप(धर्मोक्तेः)तद्धर्माभिधानादित्यर्थः । 
।। ॐ विशेषणभेदव्यपदेशाभ्यां च नेतरौ ॐ ।।१.२.२२।।
इतरौ चेतनप्रकृतिचतुर्मुखौ२ । न अदृश्यत्वादिगुणकौ । (विशेषणभेद-व्यपदेशाभ्यां) ‘यः सर्वज्ञः’३ इति सर्वज्ञत्वरूपविशेषणव्यपदेशात् ४अदृश्यत्वादि-गुणकभेदव्यपदेशाच्चेत्यर्थः । 
।। ॐ रूपोपन्यासाच्च ॐ ।। १.२.२३ ।। 
‘रुग्मवर्णं कर्तारम्’५ इति (रूपोपन्यासाच्च)रुग्मरूपाभिधानाच्चादृश्यत्वादि-गुणको विष्णुरेवेत्यर्थः । 
(।। इति अदृश्यत्वाधिकरणम् ।। ६ ।।)
(अथ वैश्वानराधिकरणम् ।। ७ ।।)
(एतदधिकरणप्रतिपाद्यविषयः)
।। ॐ वैश्वानरः साधारणशब्दविशेषात् ॐ ।।१.२.२४।।
‘वैश्वानरमुपास्त’१ इत्याद्युक्तवैश्वानरो विष्णुरेव । अग्निविष्णुसाधारणवैश्वानर -शब्दस्याऽत्मशब्देन ‘आत्मानं वैश्वानरमुपास्ते’२ इति । विशेषणादित्यर्थः । 
।। ॐ स्मर्यमाणमनुमानं स्यादिति ॐ ।। १.२.२५ ।।
इति ‘अहं वैश्वानरो भूत्वा’३ इत्येवम् । स्मर्यमाणम् गीतास्मृत्युक्तम् । विष्णोरेव वैश्वानरत्वं विष्णुत्वस्यानुमापकं समाख्यारूपेण साधकं स्यादित्यर्थः । 
।। ॐ शब्दादिभ्योऽन्तःप्रतिष्ठानान्नेति चेन्न तथा दृष्ट्युपदेशा-दसम्भवात् पुरुषविधमपि ४चैनमधीयते ॐ ।। १.२.२६ ।।
अग्न्यादिशब्दात् । आदिपदोक्तेभ्यो होमाधिकरणत्वाद्यग्निज्ञापकलिङ्गेभ्यः अन्तः प्रतिष्ठानात् अन्तःप्रविश्य पचनरूपाग्निव्यापाराच्च वैश्वानरोऽग्निरेव न विष्णुरिति चेन्न । तेषां हरौ सावकाशत्वात् । कथम् ? अग्न्यादिनामलिङ्गकर्मवत्वेन रूपेण दृष्ट्युपदेशात् विष्णोेरुपासनोपदेशात् । असम्भवात् ‘को न आत्मा किं ब्रह्म’५ इत्युपक्रमोक्तब्रह्मशब्दस्यासम्भवाच्च नासौ वैश्वानरः । अपि च । ‘मूर्धैव सुतेजा’६ इत्यादिना छन्दोगा एनं वैश्वानरं पुरुषविधं ‘शीर्ष्णो द्यौः समवर्तत’७ इति पुरुषसूक्तोक्तगुणवन्तमधीयते प्रतिपादयन्ति । अतस्समाख्याबलादपि विष्णुरेव वैश्वानरो नाग्निरित्यर्थः । 
।। ॐ अत एव न देवता भूतं च ॐ ।। १.२.२७ ।।
(अत एव) आत्मशब्दादिहेतोरेव(देवता) अग्निदेवता (भूतं च)तेजोभूतं च वैश्वानरो न भवतीत्यर्थः । 
।। ॐ साक्षादप्यविरोधं जैमिनिः ॐ ।। १.२.२८ ।।
साक्षात् अन्यदेवतावाचकत्वयोगेन (मुख्यवृत्त्या) । ब्रह्मणो वैश्वानरादि-शब्दवाच्यत्वेऽपि अन्यत्राविरोधं जैमिनिराहेत्यर्थः । 
।। ॐ अभिव्यक्तेरित्याश्मरथ्यः ॐ ।। १.२.२९ ।।
अग्न्यादिसूक्तादिर्ब्रह्मोपास्तौ अग्न्यादिष्वेव तस्याभिव्यक्तेरग्न्यादिसूक्तादिनियम-स्सम्भवतीति आश्मरथ्यो मन्यते इत्यर्थः । 
।। ॐ अनुस्मृतेर्बादरिः ॐ ।। १.२.३० ।।
तत्तत्सूक्तोपासकैरग्न्यादिष्वेव ब्रह्मणोऽनुस्मृतेर्ध्यातव्यत्वात्तत्तत्सूक्तादि-व्यवस्थेति बादरिर्मन्यत इत्यर्थः ।  
।।ॐ सम्पत्तेरिति जैमिनिस्तथा हि दर्शयति ॐ ।।१.२.३१।।
(सम्पत्तेः)अग्न्यादिसूक्ताद्युपासकानाम् अग्न्यादिप्राप्तेर्निमित्तात्तत्तत्सूक्तादिनियम इति जैमिनिर्मन्यते । तदुपास्तौ तत्प्राप्तिः । कुत ? इत्यत आह- तथा हि दर्शयति । हि यस्मात् । ‘तं यथा यथा’२ इति (श्रुतिः)जैमिनिमतं तथा दर्शयतीत्यर्थः । 
।। ॐ आमनन्ति चैनमस्मिन् ॐ ।। १.२. ३२ ।।
एनं विष्णुम् । अस्मिन् अग्नौ । ‘योऽग्नौ तिष्ठन्’३  इत्यादि श्रुतयः । आमनन्ति प्रतिपादयन्तीत्यर्थः । 
(इति वैश्वानराधिकरणम् ।। ७ ।।)
(।। इति श्रीमद्ब्रह्मसूत्रार्थसङ्ग्रहे प्रथमाध्यायस्य द्वितीयः पादः ।। २ ।।) 
(अथ प्रथमाध्याये तृतीयः पादः) 
(अथ द्युभ्वाद्यधिकरणम् ।। १ ।।)
(उभयत्रप्रसिद्धनामलिङ्गात्मकशब्दसमन्वयः)
।। ॐ द्युभ्वाद्यायतनं स्वशब्दात् ॐ ।। १.३.१ ।।
‘यस्मिन् द्यौः’१रित्यादि(द्युभ्वाद्यायतनं)द्युभ्वन्तरिक्षाश्रयत्वेनोक्तं ब्रह्मैव न रुद्रादिः । कुतः ? (स्वशब्दात्) ‘जानथ आत्मानम्’२ इति स्वशब्दपर्यायात्म-शब्दसद्भावादित्यर्थः । 
।। ॐ मुक्तोपसृप्यव्यपदेशात् ॐ ।। १.३.२ ।।
भावप्रधानोऽयम् । ‘अमृतस्यैष सेतुः’३ इति मुक्तैः प्राप्यन्तरशून्यत्वे सति प्राप्यत्वव्यपदेशात् । आत्मशब्दानां मुख्यार्थ इत्यर्थः । (आत्मशब्दमुख्यार्थः विष्णुरेव द्युभ्वाद्यायनमित्यर्थः ।) 
।। ॐ नानुमानमतच्छब्दात् ॐ ।। १.३.३ ।।
(आनुमानं) अनुमानसिद्धप्रामाण्यकागमकल्पितरुद्रप्रधानाख्यं न अत्र सर्वाधारतयोच्यते । (अतच्छब्दात्)भस्मधरत्वत्रिगुणत्वादितदुभयसम्बन्धि-शब्दाभावादित्यर्थः । 
।। ॐ प्राणभृच्च४ ॐ ।। १.३.४ ।।
आत्मशब्दमुक्तप्राप्यत्वातच्छब्देभ्यः (प्राणभृत्) जीवमुख्यप्राणौ न सर्वाश्रयावित्यर्थः ।
।। ॐ भेदव्यपदेशात् ॐ ।। १.३.५ ।।
‘अन्यमीशम्’५ इति इहैव जीवब्रह्मभेदव्यपदेशात् न तयोरैक्यमित्यर्थः । 
।। ॐ प्रकरणात् ॐ ।। १.३.६ ।।
१परविद्याविषयवस्तुन एवारभ्याधीतत्वेनास्य ब्रह्मप्रकरणत्वात् । अत्रत्येशो ब्रह्मैवेत्यर्थः । 
।। ॐ स्थित्यदनाभ्यां च ॐ ।। १.३.७ ।।
(स्थित्यदनाभ्यां) स्थितिः कर्मफलोपजीवनं विनावस्थानम् । अदनं तदुपजीवनम् । ताभ्यां (‘द्वासुपर्णा’ इति श्रुत्युक्ताभ्यां) च जीवब्रह्मणोर्नैक्य-मित्यर्थः । 
(।। इति द्युभ्वाद्यधिकरणम् ।। १ ।।)
(अथ भूमाधिकरणम् ।। २ ।।)
(विष्णौ भूमनामसमन्वयः)
।। ॐ भूमा सम्प्रसादादध्युपदेशात् ॐ ।। १.३. ८ ।।
‘यो वै भूमा’२ इत्युक्तभूमा विष्णुरेव । सम्प्रसादात् सम्यक् प्रसीदत्यनैनेति सम्प्रसादः पूर्णसुखं तदभिधानात् । अध्युपदेशात् अधि = नामादिसर्वाेत्तमत्वेन व्यपदेशाच्चेत्यर्थः । 
।। ॐ धर्मोपपत्तेश्च ॐ ।। १.३.९ ।।
‘स एवाधस्तात्’३ इत्याद्युक्तसर्वगतत्वादि धर्माणां विष्ण्वावेवोपपत्तेश्च । स एव भूमेत्यर्थः । 
(।। इति भूमाधिकरणम् ।। २ ।।)
(अथ अक्षराधिकरणम् ।। ३ ।।)
(अक्षरनामसमन्वयः)
।। ॐ अक्षरमम्बरान्तधृतेः ॐ ।। १.३.१० ।।
‘अक्षरे गार्गि’१ इत्युक्तमक्षरं ब्रह्मैव । अम्बरान्तधृतेः । अम्बरमाकाशशब्दितं श्रीतत्वम् । अन्ते यस्य सर्वजगतः तदम्बरान्तं तस्य धृतेर्धारणादित्यर्थः । 
।। ॐ सा च प्रशासनात् ॐ ।। १.३.११ ।।
सा च धृतिः । प्रशासनात् अक्षरस्याऽज्ञामात्रादुच्यते२ । अतश्चाक्षरं ब्रह्मैवेत्यर्थेः । 
।। ॐ अन्यभावव्यावृत्तेश्च ॐ ।। १.३.१२ ।।
(अन्यभाव)अन्येषां वस्तूनां (भावानां) स्थौल्यादिधर्माणां व्यावृत्तेः । ‘अस्थूलम्’३ इत्यादिनाऽक्षरे व्यावृत्युक्तेश्च अक्षरं ब्रह्मैवेत्यर्थः । 
(।। इति अक्षराधिकरणम् ।। ३ ।।) 
(अथ सदधिकरणम् ।। ४ ।।)
(‘सदेव’ इत्यत्रत्यसच्छब्दसमन्वयः) 
।। ॐ ईक्षतिकर्मव्यपदेशात् सः ॐ ।। १.३.१३ ।।
‘सदेव’४ इत्यादौ श्रुतं सत् सच्छब्दवाच्यं स विष्णुरेव । ईक्षति (५ईक्षति-कर्मव्यपदेशात्)रूपञ्च तत्कर्म च तस्य व्यपदेशात् । ‘तदैक्षत’६ इतीक्षणाख्य-व्यापारोक्तेरित्यर्थ । 
(।। इति सदधिकरणम् ।। ४ ।।) 
(अथ दहराधिकरणम् ।। ५ ।।)
(हृत्पद्मस्थत्वरूपलिङ्गसमन्वयः) 
।। ॐ दहर उत्तरेभ्यः ॐ ।। १.३.१४ ।।
(दहरे)‘दहरं पुण्डरीकम्’१ इत्याद्युक्तदहरपद्मस्थितं ब्रह्मैव । उत्तरेभ्यः । ‘य आत्माऽपहतपाप्मा’२ इत्याद्युत्तरवाक्योक्तापहतपाप्मत्वादिधर्मेभ्य इत्यर्थः । 
।। ॐ गतिशब्दाभ्यां तथा हि दृष्टं लिङ्गं च ॐ ।।१.३.१५।।
(सूत्रस्थहिशब्दः एतल्लोकवत्वं विष्णौ प्रसिद्धमिति सूचयति इति ज्ञेयम् ।)
(गतिशब्दाभ्यां)गतिः सुप्तप्राप्तिः । ‘अहरहर्गच्छन्त्य एतं ब्रह्मलोकम्’३ इति सुप्तगम्यत्वलिङ्गब्रह्मशब्दाभ्यां च हृत्पद्मस्थं  ब्रह्मैव । यथा गतिशब्दौ हृत्पद्मस्थगौ तथा लिङ्गम् अरण्याख्यसुधासमुद्राश्रयलोकवत्वलिङ्गं च । ‘अरश्च ह वै ण्यश्चार्णवौ ब्रह्मलोके’४ इति तन्निष्ठतया दृष्टम् यतोऽतोपि हृत्पद्मस्थं ब्रह्मैवेत्यर्थः । 
।। ॐ धृतेश्च महिम्नोऽस्यास्मिन् उपलब्धेः ॐ ।।१.३.१६ ।।
धृतेर्धारणात् । ‘य आत्मा स सेतुर्विधृतिः’५ इति सर्वाधारत्वलिङ्गश्रवणाच्च हृत्पद्मरूढं ब्रह्मैव । (अस्य) एतल्लिङ्गस्य हृत्पद्मस्थत्वं कुत इति चेत् न । अत्र हृत्पद्मस्थस्य महिम्नोऽपहतपाप्मत्वादेः  ‘सर्वे पाप्मानोऽतो निवर्तन्त’६ इत्यस्मिन् वाक्ये उपलब्धेरित्यर्थः । 
।। ॐ प्रसिद्धेश्च ॐ ।। १.३.१७ ।।
‘दहरं विपापम्’१ इत्यादि तैत्तिरीये विष्णोर्हृत्पद्मगतत्वप्रसिद्धेश्च तत्समाख्यानाद्दहरं ब्रह्मैवेत्यर्थः । 
।। ॐ इतरपरामर्शात् स इति चेन्नासम्भवात् ॐ ।।१.३.१८।।
‘परञ्ज्योतिरुपसम्पद्य’२ इति प्रकृतस्येतरस्य जीवस्य ‘एष आत्मा’३ इति परामर्शात्स जीव एव दहररूड इति चेन्न । तस्य स्वतोऽप४हतपाप्मत्वात् असम्भवादित्यर्थः ।
।। ॐ उत्तराच्चेदाविर्भूतस्वरूपस्तु ॐ ।। १.३.१९ ।।
उत्तरात् । जीवस्य सत्यकामत्वप्रतिपादकात् ‘स तत्र’५ इत्युत्तरवाक्यात् । स एव दहरस्थ इति चेन्न । आविर्भूतस्वरूपस्तु मुक्त एव६ तत्रोच्यते यत इत्यर्थः ।। 
।। ॐ अन्यार्थश्च परामर्शः ॐ ।। १.३.२० ।।
‘एष आत्मा’७ इति परामर्शः । अन्यार्थश्च८ परमात्मविषय एव । न जीवविषय इत्यर्थः । 
।। ॐ अल्पश्रुतेरिति चेत् तदुक्तम् ॐ ।। १.३.२१ ।।
(अल्पश्रुतेः)‘दहरं पुण्डरीकम्’१ इत्यादिना अल्पस्य स्थानस्य श्रवणात् । दहरे जीव एव न ब्रह्मेति चेन्न । तत् अल्पस्थानत्वमुक्तम् । ‘निचाय्यत्वात्’२ इत्यादिना ।३ समाहितं यत इत्यर्थः । 
(।। इति दहराधिकरणम् ।। ५ ।।)
(अथ अनुकृत्यधिकरणम् ।। ६ ।।)
(एतदधिकरणप्रतिपाद्यविषयः)
।। ॐ अनुकृतेस्तस्य च ॐ ।। १.३.२२ ।।
आनुकूल्येन गृह्यमाणं ब्रह्मैव । कुतः ? अनुकृतेः । अनुभानात् । ‘तमेव भान्तमनुभाति सर्वम्’४ इति सूर्यादीनां तदधीनभानश्रवणादिति यावत् । किञ्च तस्य वाक्यप्रतीकधारणमेतत् । ‘तस्य भासा सर्वमिदं विभाति’५ इति सर्वस्य तत्प्रकाश्यत्वोक्तेरित्यर्थः । 
।। ॐ अपि स्मर्यते ॐ ।। १.३.२३ ।।
‘अहं तत्तेज’६ इत्यादिभाष्योक्तलिङ्गद्वयं७ स्मर्यतेऽपि स्मृतौ८ प्रतिपाद्यतेऽपीत्यर्थः ।
(।। इति अनुकृत्यधिकरणम् ।। ६ ।।) 
(अथ वामनाधिकरणम् ।। ७ ।।)
(ब्रह्मणि ईशानाधिकरणम्)
।। ॐ शब्दादेव प्रमितः ॐ ।। १.३.२४ ।।
१ईशानो विष्णुरिति प्रमितः । (शब्दादेव) ‘मध्ये वामनमासीनम्’२ इति वामनशब्दादित्यर्थः । 
।। ॐ हृद्यपेक्षया तु मनुष्याधिकारत्वात् ॐ ।।१.३.२५।।
(हृद्यपेक्षया)हृदयस्थाकाशापेक्षयैव३ ब्रह्माङ्गुष्ठपरिमितमुच्यते न तु स्वतः । पश्वादीनामङ्गुष्ठाभावात् कथं तद्हृदयगतस्याङ्गुष्ठपरिमितत्वमित्यत उक्तम्- मनुष्याधिकारत्वादिति । पश्वादीनामङ्गुष्टाभावेऽपि अङ्गुष्टमात्र इति विद्यायां मनुष्याधिकारत्वादङ्गुष्ठमात्र इति युज्यत इत्यर्थः । 
(।। इति वामनाधिकरणम् ।। ७ ।।) 
(अथ देवताधिकरणम् ।। ८ ।।)
ॐ तदुपर्यपि बादरायणः सम्भवात् ॐ ।। १.३.२६ ।।
तदुपर्यपि तेषां प्रकृतानां मनुष्याणाम् उपरि विद्याकर्मभ्यां देवतापदप्राप्त्यनन्तरमपि । देवानामिति यावत् । अधिकारोऽस्ति । कुतः ? विशिष्टबुध्यादेः सम्भवात् इति बादरायण आहेत्यर्थः । 
।। ॐ विरोधः कर्मणीति चेन्नानेकप्रतिपत्तेर्दर्शनात् ॐ ।। १.३.२७ ।।
देवत्वस्य सादित्वाङ्गीकारे । कर्मणि कर्मविषये । विरोधः उक्तरीत्या व्यर्थतालक्षणः विरोधः स्यादिति चेन्न । अनेकेषां योग्यमनुष्याणां प्रतिपत्तेः पूर्वदेवतापदप्राप्तेः ‘यज्ञेन’४ इति श्रुत्युक्तत्वादित्यर्थः । 
।। ॐ शब्द इति चेन्नातः प्रभवात् प्रत्यक्षानुमानाभ्याम् ॐ ।। १.३.२८ ।।
देवतापदस्य सादिविनाशित्वे शब्दे नित्ये वेदे (विरोधः) अप्रामाण्याख्यविरोधः१ स्यात् । पश्चाद्देवाभावेन वाच्यहीनस्य प्रामाण्यायोगादिति चेन्न । अतः ‘धाता यथा’२ इत्यादिशब्दात् । महतां प्रत्यक्षात् । अन्येषामुपरितनकालो देववान् कालत्वादित्यनुमानाच्च । प्रभवात् देवानां प्रभवनियमावगमादित्यर्थः । 
।। ॐ अत एव च नित्यत्वम् ॐ ।। १.३.२९ ।।
अत एव शब्दस्य नित्यत्वादेव । तदन्यथानुपपत्यैवेति यावत् । देवप्रवाहस्य नित्यत्वमित्यर्थः । 
।। ॐ समाननामरूपत्वाच्चावृत्तावप्यविरोधो दर्शनात् स्मृतेश्च ॐ ।। १.३.३० ।।
प्राचीनदेवानां मुक्तत्वेन स्वस्वपदेष्वावृत्तावपि तदन्येषां तत्समानरूपनाम-त्वात् (अविरोधो)तत्प्रतिपादकेकैकविधवेदस्याप्रामाण्याख्यविरोधो नास्ति । तदेव कुत इति चेत्, ‘यथा पूर्वम्’३ इति दर्शनात् श्रुतेः, ‘अनादिनिधना नित्या’४ इति स्मृतेश्चेत्यर्थः ।५ 
।। ॐ मध्वादिष्वसम्भवादनधिकारं जैमिनिः ॐ ।। १.३.३१ ।।
(मध्वादिषु)१मधुविद्याप्रभृतिषु देवानामनधिकारं जैमिनिराचार्यो मन्यते । कुतः ? योग्यानां वस्वादिपदानां प्राप्तत्वात् । अयोग्यानामकाम्यत्वेन तत्रार्थित्वासम्भवादित्यर्थः ।
।। ॐ ज्योतिषि भावाच्च ॐ ।। १.३.३२ ।।
ज्योतिषि देवानां ज्ञाने सर्ववस्तूनां विषयतासम्बन्धेन भावात् । तेषां सर्वज्ञत्वादिति यावत् । मोक्षार्थविद्यास्वपि तत्साध्यज्ञानस्य प्राप्तत्वेनार्थित्वा-सम्भवादनधिकारं मन्यत इत्यन्वयः । 
।। ॐ भावं तु बादरायणोऽस्ति हि ॐ ।। १.३.३३ ।।
बादरायणस्तु देवानां मध्वाद्यशेषविद्यास्वधिकारस्य भावम् सद्भावम् । मन्यते । कुतः? हि यस्मान्मोक्षफले तद्धेतुज्ञाने चातिशयोऽस्ति तस्मादित्यर्थः । 
(।। इति देवताधिकरणम् ।। ८ ।।)
(अथ अपशूद्राधिकरणम् ।। ९ ।।)
(त्रैवर्णिकेतराणां वेदविद्याधिकारनिरासः)
।। ॐ शुगस्य तदनादरश्रवणात् तदाद्रवणात् सूच्यते हि ॐ ।। १.३.३४ ।।
अत्रत्यतच्छब्दौ क्रमाछ्रुतिस्थहंसशुक्परामर्शकौ । श्रुतौ पौत्रायणः । तया शुचा आद्रवणान्निमित्तादेव मुनिना शूद्रेत्युक्तो न तु रूढ्या । अतो न शूद्रस्याधिकारे इदं लिङ्गमित्यर्थः । शोके किं निमित्तमित्यत उक्तम् । शुगस्य तदनादर-श्रवाणादिति । ‘कम्वर एनम्’२ इत्यादिना हंसकृतानादरश्रवणात्कारणात् अस्य पौत्रायणस्य शुगित्यर्थः । कथं ज्ञायते शुगस्य जातेत्यत उक्तम्- सूच्यते हीति । हि यस्मात् ‘स ह सञ्जिहान एव क्षत्तारमुवाच’३ इति व्यग्रत्वोक्त्या सूच्यते । अतः शुगस्य ज्ञायत इत्यर्थः । 
।। ॐ क्षत्रियत्वावगतेश्चोत्तरत्र१ चैत्ररथेन लिङ्गात् ॐ ।। १.३.३५ ।।
उत्तरत्र ‘अयमश्वतरीरथः’२ इत्यत्र चैत्ररथेन चित्ररथसम्बन्धित्वेन (लिङ्गात्) लिङ्गेन पौत्रायणस्य (क्षत्रियत्वावगतेश्च)क्षत्रियत्वावगमाच्च शूद्रशब्दो न रूढ इत्यर्थः । 
।। ॐ संस्कारपरामर्शात् तदभावाभिलापाच्च ॐ ।।१.३.३६।।
अध्ययनाङ्गत्वेन ‘तमध्यापयीत’३ इत्युपनयनाख्यसंस्कारपरामर्शात् शूद्रस्यापि ‘नाग्निर्न यज्ञो न संस्कार’४ इति (तदभावाभिलापाच्च)संस्काराभावाभिधानाच्च न शूद्रस्य वेदविद्याधिकार इत्यर्थः । 
।। ॐ तदभावनिर्धारणे च प्रवृत्तेः ॐ ।। १.३.३७ ।।
(तदभावनिर्धारणे च) शूद्रत्वाभावनिश्चये सत्येव५ सत्यकामोपनयनार्थं गौतमप्रवृत्तेर्न निषेधाभाव इत्यर्थः । 
।। ॐ श्रवणाध्ययनार्थप्रतिषेधात् स्मृतेश्च ॐ ।।१.३.३८ ।।
अर्थपदेनार्थावधारणमुच्यते । (श्रवणाध्ययनार्थप्रतिषेधात्) वेदश्रवणाध्ययना-र्थावधारणानां ‘श्रवण’६ इत्यादिना प्रतिषेधात् । ‘नाग्निः’७ ‘इत्यादिस्मृतेश्च न शूद्रस्याधिकार इत्यर्थः । 
(इति अपशूद्राधिकरणम् ।। ९ ।।)
(अथ कम्पनाधिकरणम् ।। १० ।।) 
(ब्रह्मणि वज्रनामसमन्वयः)
।। ॐ कम्पनात् ॐ ।। १.३.३९ ।।
‘वज्रमुद्यतम्’१ इत्युक्तवज्रो भगवानेव । (कम्पनात्)‘एजति’२ इति जगच्चेष्ट-कत्वरूपकम्पनवचनादित्यर्थः । 
(।। इति कम्पनाधिकरणम् ।। १० ।।)
(।। अथ ज्योतिरधिकरणम् ।। ११ ।।)
(भगवति ज्योतिर्नामसमन्वयः)
।। ॐ ज्योतिर्दर्शनात् ॐ ।। १.३.४० ।।
(ज्योतिः)‘हृद्यन्तर्ज्योतिः’३ इत्युक्तज्योतिर्विष्णुरेव । कुतः ? दर्शनात् ज्योतिः इति श्रुतेः र्विष्णुमात्रवाचित्वप्रतिपादकात् ‘विष्णुरेव ज्योतिः’४ इति श्रुतेरित्यर्थः । 
(।। इति ज्योतिरधिकरणम् ।। ११ ।।)
(अथ आकाशाधिकरणम् ।। १२ ।।)
(भगवत्याकाशशब्दसमन्वयः)
।। ॐ आकाशोऽर्थान्तरत्वादिव्यपदेशात् ॐ।।१.३.४१।।
(आकाशः)‘आकाशो ह वै नाम’५ इत्युक्ताकाशो विष्णुरेव । (अर्थान्तरत्वा-दिव्यपदेशात्)‘ते यदन्तरा’६ इत्याकाशस्य विष्णुमात्रनिष्ठत्वरूपनामराहित्याख्य लिङ्गोपदेशादित्यर्थः७ । 
(।। इति आकाशाधिकरणम् ।। १२ ।।)
(अथ सुषुप्त्यधिकरणम् ।। १३ ।।)
(भगवति स्वप्नादिद्रष्टृत्वलिङ्गसमन्वयः)
।। ॐ सुषुप्त्युत्क्रान्त्योर्भेदेन ॐ ।। १.३.४२ ।।
नोक्तरीत्या जीवेशयोरभेदो मन्तव्यः । (सुषुप्त्युत्क्रान्त्योः) ‘प्राज्ञेनात्म-नान्वारूढ’१ इत्युत्क्रान्तिप्रकरणे च जीवेशयोर्भेदेनैवोक्तत्वादित्यर्थः । 
(।। इति सुषुप्त्यधिकरणम् ।। १३ ।।)
(अथ बाह्मणाधिकरणम् ।। १४ ।।)
(ब्राह्मणनामसमन्वयः)
।। ॐ पत्यादिशब्देभ्यः ॐ ।। १.३.४३ ।।
‘एष नित्यो महिमा ब्राह्मणस्य’२ इत्युक्तब्राह्मणो विष्णुरेव । (पत्यादि-शब्देभ्यः) ‘सर्वस्याधिपतिः सर्वस्येशानः स एष नेति नेति’३ इति सर्वाधिपतित्व-सर्वप्रेरकत्वश्रुतदृष्टविलक्षणत्वप्रतिपादकशब्दसद्भावादित्यर्थः । इति ।
(।। इति बाह्मणाधिकरणम् ।। १४ ।।)
(।। इति श्रीमद्ब्रह्मसूत्रार्थसङ्ग्रहे प्रथमाध्यायस्य तृतीयः पादः ।। ३ ।।)
अथ प्रथमाध्याये चतुर्थः पादः 
(अन्यत्रैव प्रसिद्धनामलिङ्गात्मकशब्दसमन्वयः)
(अथ आनुमानिकाधिकरणम् ।। १ ।।)
।। ॐ आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ॐ ।। १.४.१ ।।
आनुमानिकमपि साङ्ख्यानुमानगम्यम् प्रधानादिकमेव१(एकेषां) ‘अव्यक्ता-त्पुरुषः परः’२  इत्यादि३ केषाञ्चिच्छाखायामुच्यते । अतो न विष्णौ सर्वशब्द-समन्वय इति चेन्न । तत्राव्यक्तादिशब्दैर्विष्णुग्रहणात् । कुतः ? दर्शयति  ‘अव्यक्तमचलं शान्तम्’४ इति श्रुतिः । चशब्दात् ‘अव्यक्तोऽक्षर उच्यत’५ इति स्मृतिश्च । विष्णोरेवाव्यक्तशब्दवाच्यत्वे कथमन्यत्र व्यवहार इत्यतोऽव्यक्तादि-शब्दवाच्यब्रह्मसम्बन्धात्प्रधानादावव्यक्तादिशब्दव्यवहार इत्याशयेनोक्तम् । शरीरेति । शरीरस्य रूपमिव रूपं यस्य तच्छरीररूपम् । कुत्सितं शरीररूपं शरीररूपकं प्रधानादिकम् । तत्र विन्यस्तस्य विष्णोरव्यक्तादिशब्देन गृहीतेरित्यर्थः । 
।। ॐ सूक्ष्मं तु तदर्हत्वात् ॐ ।। १.४.२ ।।
सूक्ष्मं तु सूक्ष्ममे६वाव्यक्तशब्दवाच्यम् । ब्रह्म चातिसूक्ष्ममिति तदेव मुख्यतो-ऽव्यक्तपदवाच्यम् । अव्यक्तत्वस्यैवाव्यक्तपदनिमित्तत्वात्कथं सूक्ष्ममव्यक्त-पदवाच्यमित्यत उक्तम् । तदर्हत्वादिति । तस्य सूक्ष्मस्यैवाव्यक्तशब्दप्रवृत्ति-निमित्ताव्यक्ततार्हत्वात्सूक्ष्ममेवाव्यक्तपदवाच्यमित्यर्थः । 
।। ॐ तदधीनत्वादर्थवत् ॐ ।। १.४.३ ।।
अवरत्वादिवाचिशब्दजातं भगवति अर्थवत् । तद्वाचकमिति यावत् । कुतः? तदधीनत्वात् । अवरादिशब्दप्रवृत्तिनिमित्तावरत्वादि धर्माणां भगवदधीनत्वा-दित्यर्थः । 
।। ॐ ज्ञेयत्वावचनाच्च ॐ ।। १.४.४ ।।
ब्रह्मैवाव्यक्तादिशब्दमुख्यार्थो न प्रधानादि । ‘तमेवैकं जानथ’१ इति ब्रह्मण एव मुमुक्षुज्ञेयत्ववचनाच्चेत्यर्थः । अन्येषां तदवचनात् प्रत्युत ‘विमुञ्चथ’ इति हेयत्ववचनात् इत्यर्थः । 
।। ॐ वदतीति चेन्न प्राज्ञो हि ॐ ।। १.४.५ ।।
‘महतः परं ध्रुवं निचाय्य तं मृत्युमुखात् प्रमुच्यत’२ इति श्रुतिः । प्रधानस्यापि मुमुक्षुज्ञेयत्वं वदतीति चेन्न । हि यस्मात्प्राज्ञो विष्णुरेव तत्रोच्यत इत्यर्थः । 
।। ॐ प्रकरणात् ॐ ।। १.४.६ ।।
‘सोऽध्वनः पारमाप्नोति तद्विष्णोः परमं पदम्’३ इत्येतत्प्रकरणार्थोपासकस्य विष्णुपदप्राप्त्युक्त्या वैष्णवत्वेन निर्णीतात् प्रकरणात् परं एतत्तत्रोच्यत४ इत्यर्थः। 
।। ॐ त्रयाणामेव चैवमुपन्यासः प्रश्नश्च ॐ ।।१.४.७।।
आद्यश्चशब्दो हेतौ । द्वितीयो युक्तिसमुच्चये । एतदुपनिषदि । त्रयाणां पितृ-सौमनस्य स्वर्ग्याग्नि-ब्रह्मणामेवैवं ‘वीतमन्युस्त्वां ददृशिवान्मृत्युमुखात्प्रमुक्तम्’५ इति ‘स्वर्ग्याग्निं नचिकेतः प्रजानन्’६ इति ‘देवैरत्रापि विचिकित्सितं किल’७ इत्येवं प्रकारेण क्रमेणोपन्यासो यतोऽतश्च प्राज्ञ एवात्रोच्यते न प्रधानमित्यर्थः । त्रयाणा-मेवोपन्यासः कुत इत्यत आह- प्रश्न इति ।। ‘सुमना यथा स्याद्वीतमन्युः’१ इति ‘स त्वमग्निं स्वर्ग्यमध्येषि मृत्यो प्रब्रूहि तं’२ इति ‘येयं प्रेते विचिकित्सा मनुष्ये’३ इति क्रमेणैतत्रितयविषय एव (प्रश्नश्च) यतोऽतो उपन्यासश्च त्रितयविषय एवेत्यर्थः । 
।। ॐ महद्वञ्च ॐ ।। १.४.८ ।।
(महद्वच्च)यथा महत् शब्दस्यान्यत्रप्रसिद्धत्वेऽपि ‘महान्तं विभुम्’४ इत्यत्र महच्छब्दवाच्यं ब्रह्म तथाऽन्यत्रप्रसिद्धाव्यक्तादिशब्दवाच्यं ब्रह्मेत्यर्थः । 
।। ॐ चमसवदविशेेषात् ॐ ।। १.४.९ ।।
यथा चमसशब्दो यज्ञपात्रे प्रसिद्धोऽपि शिरसि५ मुख्यस्तथाऽव्यक्तादिशब्दोऽपि ब्रह्मणि मुख्य६ इत्यर्थः । 
(।। इति आनुमानिकाधिकरणम् ।। १ ।।)
(अथ ज्योतिरुपक्रमाधिकरणम् ।। २ ।।)
(एतदधिकरणप्रतिपाद्यविषयः - श्रुत्युक्तज्योतिष्टोमादिकर्माभिधायकशब्दसमन्वयः)
।। ॐ ज्योतिरुपक्रमात्तु तथा ह्यधीयत एके ॐ ।।१.४.१०।।
ज्योतिश्शब्दवाच्यं ब्रह्मैव । न कर्मादि । कुतः ? हि यस्मादेके शाखिनः। उपक्रमात् । ‘एष इमं लोकमभ्यार्चत्’७ इति योगेन शतर्च्यादिशब्दवाच्यत्व-मुपक्रम्य ‘ता वा एतास्सर्वा ऋचः’८ इत्यादिना हरिमेव तथा सर्वशब्दवाच्यत्वे-नाधीयते पठन्ति । तस्मादित्यर्थः । 
।। ॐ कल्पनोपदेशाच्च मध्वादिवदविरोधः ॐ ।।१.४.११।।
यथा ‘असौ वा आदित्यो देव मधु’१ इत्यत्र मधुशब्दस्यादित्यस्थ-विष्णूपासनार्थमुक्तत्वेऽपि न क्षौद्रकादौ व्यवहारविरोधस्तथा विष्णोर्महायोगवृत्त्या ज्योतिष्टोमादिशब्दवाच्यत्वेऽप्यन्यस्यापि वृत्त्यन्तरेण वाच्यत्वान्न कर्मादिविरोधः । महायोगवृत्यैव वाच्यत्वं कुत इत्यत उक्तम्- कल्पनोपदेशाच्चेति । कल्पनार्थं च पूर्णगुणत्वेनोपासनार्थमेव । सर्वशब्दवाच्यत्वोपदेशाद्वृत्त्यन्तरेणालाभान्महायोग-वृत्तिरेवाऽश्रयणीयेति भावः । 
(।। इति ज्योतिरुपक्रमाधिकरणम् ।। २ ।।)
(अथ न सङ्ख्योपसङ्ग्रहाधिकरणम् ।। ३ ।।) 
(भगवति बहुत्ववाचकपञ्चजनादिशब्दसमन्वयः)
।। ॐ न सङ्ख्योपसङ्ग्रहादपि नानाभावादतिरेकाच्च ॐ ।। १.४.१२ ।। 
पञ्चपञ्चजनादिशब्दवाच्यत्वेन२ (सङ्ख्योपसङ्ग्रहादपि) बहुत्वसङ्ख्या-स्वीकारेऽपि न विरोधः । कुतः ? नानाभावात् । भगवतो ३नानारूपाणां सद्भावात् । न चाधाराधेयभावानुपपत्तिः । (अतिरेकात्) ४यच्छब्दोक्तरूपस्य रूपपञ्चकापेक्षयातिरिक्तत्वेन तत्सम्भवादित्यर्थः । 
।। ॐ प्राणादयो वाक्यशेषात् ॐ ।। १.४.१३ ।।
पञ्चपञ्चजनाः (प्राणादयः) प्राणादिभगवद्रूपविशेषा एव । ‘प्राणस्य प्राणम्’५ इत्यादिवाक्यशेषादित्यर्थः । 
।। ॐ ज्योतिषैकेषामसत्यन्ने ॐ ।। १.४.१४ ।।
एकेषां काण्वानां शाखायाम् । अन्ने अन्नाख्यरूपेऽसत्यपि (ज्योतिषा) ‘ज्योतिषां ज्योतिः’ इति प्रागुक्तज्योतिषा सह पञ्चत्वं बोध्यमित्यर्थः । 
(।। इति न सङ्ख्योपसङ्ग्रहाधिकरणम् ।। ३ ।।)
(अथ आकाशाधिकरणम् ।। ४ ।।) 
(भगवति अवान्तरकारणवाच्याकाशादिशब्दसमन्वयः)
।। ॐ कारणत्वेन चाऽकाशादिषु यथा व्यपदिष्टोक्तेः ॐ ।। १.४.१५ ।।
न केवलं मूलकारणत्वेन तद्वाचकात्मशब्दवाच्यो हरिरपि तु  कारणत्वेनावान्तरकारणत्वेनापि निमित्तेन तद्वाचकाकाशादिशब्दवाच्यश्च । तर्हि कार्यकारणभावविरोध इत्यत उक्तम्– आकाशादिष्विति । स्थितत्वादिति शेषः । ‘य आकाशे तिष्ठन्’१ इत्यादिना तस्याऽकाशस्थत्वोक्त्या तस्याऽकाशाद्युत्पत्तौ तदवस्थत्वेन तस्याप्यभिव्यक्त्या कार्यत्वं वाय्वादिस्थरूपव्यक्तिहेतुत्वेन कारणत्वं च युक्तम् । ‘य आकाश’२ इत्युक्तो हरिः कुत इत्यत उक्तम् । यथा व्यपदिष्टोक्तेरिति । यथाऽश्रुतत्वादिना प्रकारेण ‘स योऽतोऽश्रुत’३ इत्यादौ-र्निर्दिष्टस्तेनैव प्रकारेणाऽकाशादौ ‘यमाकाशो न वेेेद’४ इत्यादिनोक्तेरित्यर्थः । 
(।। इति आकाशाधिकरणम् ।। ४ ।।)
(अथ समाकर्षाधिकरणम् ।। ५ ।।) 
(परममुख्यवृत्त्या विष्णुवाचकानां शब्दानां समाकर्षेण जगति व्यवहारः)
।। ॐ समाकर्षात् ॐ ।। १.४.१६ ।।
(समाकर्षात्) सर्वशब्दानां ब्रह्मणस्सकाशाज्जगति सम्यगाकृष्य समादाय रूढत्वेन सङ्केतितत्वान्न व्यवहारलोपो न वाचकत्वसाम्यमित्यर्थः । 
।। ॐ जगद्वाचित्वात् ॐ ।। १.४.१७ ।।
शब्दानां बहुलव्यवहारेण (जगद्वाचित्वात्) जगद्वाचित्वज्ञानात्तत्र प्रसिद्धि-रुपपन्नेत्यर्थः । 
।। ॐ जीवमुख्यप्राणलिङ्गादिति चेन्न तद्व्याख्यातम् ॐ ।। १.४.१८ ।।
सर्वस्य भगवदधीनत्वाच्छब्दजातं तत्रार्थवदिति न युक्तम् । (जीवमुख्यप्राणलिङ्गात्) ‘अस्य यदैकाम्’१ इति ‘वायुना’२ इति च सर्वस्य जीवमुख्यप्राणाधीनत्वस्यापि श्रुतत्वेन तयोरपि मुख्यवाच्यत्वप्रसङ्गादिति चेन्न । यतस्तल्लिङ्गमन्तर्यामिसम्बन्धितया व्याख्यातम् इत्यर्थः ।
।। ॐ अन्यार्थं तु जैमिनिः प्रश्नव्याख्यानाभ्यामपि चैवमेके ॐ ।। १.४.१९ ।।
शब्दानां जगद्वाचित्वम्३ (अन्यार्थं तु) अन्यज्ञानार्थं तु ब्रह्मज्ञानार्थमेव४ । ‘कस्मिन्नु भगवो’५ इति च क्रमेण शौनकश्वेतकेतुप्रश्नाभ्यां ‘तस्मै स होवाच’६  इति ‘यथा सोम्य’७ इति चाङ्गिरसोद्दालकप्रश्नव्याख्यानाभ्यामपि चैवमेव । ‘यस्तन्न वेद’८ इति एके शाखिनः पठन्तीत्यर्थः । इति जैमिनिराचार्यः मन्यत इत्यर्थः ।
।। ॐ वाक्यान्वयात् ॐ ।। १.४.२० ।।
वाक्यान्वयात्१ निमित्तात् ज्योतिष्टोमादिसमस्तशब्दानाम् अन्यवाचित्व-मङ्गीकार्यमित्यर्थः । 
।। ॐ प्रतिज्ञासिद्धेर्लिङ्गमाश्मरथ्यः ॐ ।। १.४.२१ ।।
‘नान्यः पन्था’२ इति प्रतिज्ञातो योऽर्थः ज्ञानमेव मुक्तिहेतुरिति तत्सिद्धेः निश्चयस्य लिङ्गं कर्मादिवचनं जनकं सम्यज्ञ्ज्ञानार्थं भवतीत्याश्मरथ्याचार्योमन्यत इत्यर्थः । 
।। ॐ उत्क्रमिष्यत एवं भावादित्यौडुलोमिः ॐ ।। १.४.२२ ।।
ज्ञानादेव बन्धाद् (उत्क्रमिष्यतः)उत्क्रमणमिष्यतः पुंसः एवं ज्ञानहेतुतया कर्मादेर्भावादवश्यं भावात्तद्वचनार्थं भवतीति औडुलोमिराचार्यो मन्यत इत्यर्थः । 
।। ॐ अवस्थितेरिति काशकृत्स्नः ॐ ।। १.४.२३ ।।
(अवस्थितेः)कर्मादेर्ब्रह्मण्यवस्थानात्तदाधारत्वेन ब्रह्मज्ञानार्थं आधेयं कर्मादि वेदेनोच्यत इति काशकृत्स्नाचार्यर्ाे मन्यत इत्यर्थः । 
(।। इति समाकर्षाधिकरणम् ।। ५ ।।)
(अथ प्रकृत्यधिकरणम् ।। ६ ।।) 
(भगवति प्रकृत्यादिस्त्रीलिङ्गशब्दसमन्वयः)
।। ॐ प्रकृतिश्च प्रतिज्ञादृष्टान्तानुपरोधात् ॐ ।।१.४.२४ ।।
न केवलं पुल्लिङ्गशब्दवाच्यो हरिरपि तु स्त्रीलिङ्गप्रकृत्यादिशब्दवाच्यश्च । कुतः? प्रतिज्ञादृष्टान्तानुपरोधात् = ‘हन्तैतमेव’१ इति प्रतिज्ञाय ‘यथा नद्य’२ इति दृष्टान्तः तयोरनुपरोधादनुसारादित्यर्थः । 
।। ॐ अभिध्योपदेशाच्च ॐ ।। १.४.२५ ।।
‘मायाम्’३ इति श्रुतावभिध्यायाः ईश्वरेच्छायाः प्रकृतित्वोपदेशाच्चेच्छास्वरूपो हरिः प्रकृतिशब्दवाच्य इत्यर्थः । 
।। ॐ साक्षाच्चोभयाम्नानात् ॐ ।। १.४.२६ ।।
(साक्षाच्च) ४साक्षादेव सामान्यपारम्पर्यं विनैव (उभयाम्नानात्) स्त्रीशब्दवाच्य-रूपोभयस्य५ एव श्रुतावुक्तत्वात्प्रकृत्यादिशब्दवाच्यो हरिरेेवेत्यर्थः । 
।। ॐ आत्मकृतेः परिणामात् ॐ ।। १.४.२७ ।।
(परिणामात्) प्रकृतेः परिणामं विधाय (तत्प्रेरणाय) तत्र (आत्मकृतेः) = आत्मनो बहुधाकरणात्प्रकृतिशब्दवाच्यं ब्रह्मैवेत्यर्थः । 
।। ॐ योनिश्च हि गीयते ॐ ।। १.४.२८ ।।
हि यस्माद्योनिश्च स्वदेहादुत्पादकं ब्रह्म ‘यद्भूतयोनिम्’६ इत्यत्र गीयते । अतः प्रकृत्यादिशब्दवाच्यमित्यर्थः ।
(।। इति प्रकृत्यधिकरणम् ।। ६ ।।)
(अथ एतेन सर्वे व्याख्याताधिकरणम् ।। ७ ।। ) 
(एतदधिकरणप्रतिपाद्यविषयः - भगवति निषेधार्थकासच्छून्यादिशब्दसमन्वयः)
।। ॐ एतेन सर्वे व्याख्याता व्याख्याताः ॐ ।। १.४.२९ ।।
एतेन तदधीनत्वादि प्रागुक्तहेतुसमुदायेन । सर्वे शून्यादिशब्दाः ब्रह्मवाचकत्वेन प्रतिपादिता इत्यर्थः ।। 

(।। इति एतेन सर्वे व्याख्याताधिकरणम् ।। ७ ।।)

(।। इति श्रीमद्ब्रह्मसूत्रार्थसङ्ग्रहे प्रथमाध्यायस्य चतुर्थः पादः ।। ३ ।।)

।। ॐ इति श्रीमत्कृष्णद्वैपायनकृतब्रह्मसूत्रव्याख्याने प्रथमाध्यायस्य चतुर्थः पादः । 
श्रीवादिराजगुर्वन्तर्गत हयवदनार्पणमस्तु । श्री ।। नरहरिः... ।।
।। अथ द्वितीयाध्यायस्य प्रथमः पादः ।।
(श्रीमद्वादिराजगुरुभ्यो नमः)
(अथ स्मृत्यधिकरणम् ।। १ ।।)
(युक्त्यादिविरोधचतुष्टयनिरासः)
।। ॐ स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गात् ॐ ।। २.१.१ ।।
युक्तिविरोधनिरासार्थमयं पादः । तत्र युक्त्याद्यखिलरूपत्वेन प्रथमतः प्रबलस्मृतिविरोधोऽस्मिन्नये परिह्रियते । यद्यपि ‘शास्त्रयोनित्वात्’ इत्यधिकरणे ‘स्मृत्यनवकाशदोषप्रसङ्ग इति चेत्’ इत्यधिकरणे ‘पत्युरसामञ्जस्यात्’ इत्यधिकरणे च शिवादीनामेव जगत्कर्तृता न हरेरिति पूर्वपक्षरचना एकप्रकारैव। तथाऽप्यस्मदभिमतापौरुषेयवेदाख्यशास्त्राविषयत्वान्न तेषां जगत्कर्तृत्वमिति प्रथमाधिकरणे निरूपितम् । द्वितीयाधिकरणे तु प्रबलप्रतिस्मृतिविरुद्धत्वेन  तदीयपाशुपतादिस्मृतीनामप्रामाण्यं प्रतिपाद्य तेषां जगत्कर्तृत्वाभावनिरूपणम् ।  तृतीयाधिकरणे तु पशुपत्यादीनामेवाज्ञानजननमरणादिदोषप्रदर्शनेनास्मदादिव-ज्जगत्कर्तृत्वाभावनिरूपणमिति  दूषणप्रकारभेदान्न पौनरुक्त्यमिति सूचितम् ।  स्मृतीनां पाशुपतादीनां रुद्रादिसर्वप्रणीतत्वेनानवकाशेन निरवकाशत्वेन तद्विरोधे विष्णोर्जगत्कारणत्वप्रतिपादकश्रुतेरप्रामाण्याख्यदोषप्रसङ्ग इति चेन्न१ । अन्यासां पञ्चरात्रादिस्मृतीनामत्याप्तविष्ण्वादिप्रणीतत्वेन श्रुतिसंवादेन च नितरां (अनवकाशदोष) निरवकाशत्वेन तद्विरुद्धपाशुपतादि-स्मृतीनामप्रामाण्याख्य-दोषस्य प्रकर्षेण सङ्गात् सम्बन्धात् अत्यन्ताप्रामाण्यादित्यर्थः । 
।। ॐ इतरेषां चानुपलब्धेः ॐ ।। २.१.२ ।।
इतरेषां प्रत्यक्षयोग्यफलानां च तत्स्मअत्युक्तसाधनानुप्राप्त्यनुपलम्भात् पत्यक्षविरोधेन दृष्टार्थपरस्मृतिभाग्याप्रामाण्ये सिद्धे तदितरस्य शिवकारणत्वपर-स्मृतिभागस्यापि तद्दृष्टान्तेनातद्वाक्यत्व हेतुनाऽप्रामाण्यं साद्यमित्यर्थः । 
नास्त्युपलब्धिर्यस्य तदनुपलिब्धिः उपलब्ध्ययोग्यं फलं तस्मादितरेषाम् उपलब्धियोग्यानां फलानां, तृतीयादिष्विति पुंवद्भावः, अनुपलब्धेरनुपलम्भा-दित्यावृत्त्या योज्यम् । चशब्दः किञ्चित् फलोपलब्ध्यङ्गीकारार्थः । इति ।
।। ॐ एतेन योगः प्रत्युक्तः ॐ ।। २.१.३ ।।
योगशास्त्रोक्तसाधनानुष्ठाने प्रथमं स्वेदनं द्वितीयं गात्रभञ्जनमित्याद्युक्ताभ्यासा-वस्थोत्कर्षसम्पत्तिकाले स्वेदादीनामनुपलम्भेन योगशास्त्रमपि निरस्तमित्यर्थः । 
(।। इति स्मृत्यधिकरणम् ।। १ ।।) 
(अथ नविलक्षणत्वाधिकरणम् ।। २ ।।)
(फलविसंवादेन वेदादीनामप्रामाण्यमिति युक्तिविरोधनिरासः)
।। ॐ नविलक्षणत्वादस्य तथात्वं च शब्दात् ॐ ।।२.१.४।।
अस्य श्रुतिपञ्चरात्रस्मृतिरूपशास्त्रस्य तथात्वं पाशुपतादिवत् अप्रामाण्यं न अस्ति । श्रुतेरपौरुषेयत्वेन स्मृतेस्तदनुसारित्वेन च ततो विलक्षणत्वात् । तथात्वं च श्रुतेरपौरुषेयत्वं स्मृतेस्तदनुसारित्वं च । शब्दात् ‘वाचा विरूप नित्यया’१ इति श्रुतेः । ‘भारतं पञ्चरात्रं च’२ इति स्मृतेस्सिद्धमित्यर्थः । 
।। ॐ दृश्यते तु३ ॐ ।। २.१.५ ।।
अधिकारिणां वेदोक्तफलं दृश्यते उपलभ्यत इत्यर्थः । 
(।। इति नविलक्षणत्वाधिकरणम् ।। २ ।।)
(अथ अभिमान्यधिकरणम् ।। ३ ।।)
(एतदधिकरणप्रतिपाद्यविषयः - दृढयुक्तिविरोधनिरासः)
।। ॐ अभिमानिव्यपदेशस्तु विशेषानुगतिभ्याम् ॐ ।।२.१.६।।  
‘मृदब्रवीत्’४ इत्यादौ अभिमानिचेतनस्यैव५ व्यपदेशो न जडस्य । नन्वभि-मानिन्या अप्रत्यक्षत्वं पृथिव्यादिवस्त्वन्तरमधिष्टाय वचनादिकं कथम् ? कथं च परिच्छिन्नानेकाभिमन्यमानगतत्वमित्यत उक्तम्- विशेषानुगतिभ्याम् इति ।। विशिष्यत इति विशेषः शक्तिः । अनुगतिर्व्याप्तिस्ताभ्यामित्यर्थः ।
अत्राऽकाङ्क्षाक्रमोल्लङ्घनेऽल्पाक्षरत्वं प्रयोजकम् । यद्वा, कतमभिमानिनः पृथिव्यादिवस्त्वन्तरमधिष्ठाय वचनादिकम् । कथं च परिच्छिन्नस्यानेकाभिमन्य-मानाधिष्ठातृत्वमित्यत उक्तम् - विशेषेति ।। तस्य तथा  सामर्थ्यादभिमन्यमाने सर्वत्रांशतो व्याप्तत्वाच्चेत्यर्थः । शक्तिति वाच्ये विशेषेत्युक्त्याऽस्मदादिभ्यो विशिष्टाऽतिशयिता सेति सूचयति ।  
।। ॐ दृश्यते च ॐ ।। २.१.७ ।।१
अभिमानिदेवतातत्सामर्थ्यं च योगिभिः(दृश्यते) उपलभ्यत इत्यर्थः । 
(।। इति अभिमान्यधिकरणम् ।। ३ ।।)
(अथ असदधिकरणम् ।। ४ ।।)
(प्रागभावकर्तृत्वसाधकयुक्तिविरोधनिरासः)
।। ॐ असदिति चेन्न प्रतिषेधमात्रत्वात् ॐ ।।२.१.८।।
‘असदेव’२ इति श्रुतौ असत् शून्यं कारणत्वेनोच्यत इति चेन्न । (प्रतिषेधमात्र-त्वात्) तस्य केवलप्रतिषेधप्रतीतिविषयत्वेन शशविषाणवत्कारणत्वानुपपत्तेरित्यर्थः । 
।। ॐ अपीतौ तद्वत्प्रसङ्गादसमञ्जसम् ॐ ।।२.१.९।।
असतः कारणत्वे अपीतौ प्रलये । तद्वत्प्रसङ्गात् असन्मात्रावशेषप्रसङ्गात् । असत्कर्तृत्वं(समञ्जसम्)समीचीनमित्यर्थः । 
।। ॐ न तु दृष्टान्तभावात् ॐ ।। २.१.१० ।।
न प्रलयेऽसन्मात्रावशेषोऽभ्युपगन्तुं शक्यते । तदानीं पदार्थसत्वसाधकानुमाने दृष्टान्तभावात् दृष्टान्तसद्भावादेव३ इत्यर्थः ।  
।। ॐ स्वपक्षदोषाच्च ॐ ।। २.१.११ ।। 
स्वपक्षे सर्वासत्वसाधने । दृष्टान्ताभावरूपदोषाच्च इत्यर्थः । 
।। ॐ तर्काप्रतिष्टानादप्यन्यथाऽनुमेयमिति          चेदेवमप्यनिर्मोक्षप्रसङ्गः ॐ ।। २.१.१२ ।।
तर्कस्यानुमानस्याप्रतिष्ठानात् अनवस्थितत्वेनाप्रमाणत्वात् । अन्यथाऽसतः कारणत्वादि-रूपेणाप्यनुमेयम् अनुमातुं शक्यमिति चेत् न । एवमपि एवं सति तर्कस्याप्रामाण्याङ्गीकारे । अनिर्मोक्षप्रसङ्गः मोक्षाभावप्रसङ्ग इत्यर्थः । 
।। ॐ एतेन शिष्टा अपरिग्रहा१ अपि व्याख्याताः ॐ ।। २.१.१३ ।।
एतेन दृष्टान्तभावेन अभावेन च शिष्टाः अविशिष्टाः अपरिग्रहाः वेदपरिग्रहरहितास्तद्विरुद्धाश्च कारणत्वादिवादाः (व्याख्याताः)निरस्ता इत्यर्थः । 
(।। इति  असदधिकरणम् ।। ४ ।।)
(अथ भोक्त्रधिकरणम् ।। ५ ।।)
(प्रबलयुक्तिविरोधनिरासः)
।। ॐ भोक्त्रापत्तेरविभागश्चेत् स्याल्लोकवत् ॐ ।। २.१.१४ ।।
भोक्तुर्जीवस्याऽपत्तेर्ब्रह्मत्वप्राप्तेः ‘एकीभवन्ति’२ इति श्रुत्युक्तत्वेन तयो अविभागः भेदाभाव इति चेन्न । स्याल्लोकवत् यथा लोके स्थानैक्याभिप्रायेण उदके उदकस्यैकीभावव्यवहारः तथा एकीभावव्यवहारः स्यादित्यर्थः । 
(।। इति भोक्त्रधिकरणम् ।। ५ ।।)
(अथ आरम्भणाधिकरणम् ।। ६ ।।)
(बहुयुक्तिविरोधनिरासः)
।। ॐ तदनन्यत्वमारम्भणशब्दादिभ्यः ॐ ।।२.१.१५।।
स्वतन्त्रसाधनस्य तदनन्यत्वं ब्रह्मानन्यत्वं तदतिरिक्तस्वतन्त्रसाधनं नास्तीति यावत् । (कुतः ? आरम्भणशब्दादिभ्यः) आरम्भणमुपादानं तदभावप्रतिपादक-श्रुतेरपरतन्त्रत्वादियुक्तिभिश्चेत्यर्थः । 
।। ॐ भावे चोपलब्धेः ॐ ।। २.१.१६ ।।
ईश्वरातिरिक्तस्वतन्त्रसाधनस्य भावे सत्वे उपलब्धेः(दर्शनस्य) प्रसङ्गः । प्रमाणैरुपलभ्येतेति यावत् । 
।। ॐ सत्वाच्चावरस्य१ ॐ ।। २.१.१७ ।।
अवरस्य भगवदधीनसाधनस्य सत्वादेव ‘अद्भ्यः’२ इत्यादि श्रुतिविरोध इत्यर्थः । 
।। ॐ असद्व्यपदेशान्नेति चेन्न धर्मान्तरेण वाक्यशेषात् ॐ ।। २.१.१८ ।।
‘नासदासीत्’३ इति प्रलये (असद्व्यपदेशात्)सवाअसत्वप्रतिपादनेन साधन-स्यैवाभावान्न तस्येश्वराधीनत्वमिति चेन्न । स्वतन्त्रत्वादि धर्मान्तरेणैवासत्व-व्यपदेशेन स्वरूपेण तदभावात् । कुतः ? ‘तम आसीत्’४ इति वाक्यशेषे प्रकृत्यादिसत्वप्रतिपादनेन तदन्यथानुपपत्तेरित्यर्थः । 
।। ॐ युक्तेः शब्दान्तराच्च ॐ ।। २.१.१९ ।।
स्वेच्छया साधनान्तरोपादानस्य युक्तेः युक्तत्वात्, महिमाऽविरोधित्वादिति यावत् । (शब्दान्तरस्य) प्रागुक्तशब्दतोऽन्यस्य शब्दस्य तदावेदकस्य सत्वाच्च५ न साधनाभावो वाच्य इत्यर्थः । 
।। ॐ पटवच्च ॐ ।। २.१.२० ।।
पटसृष्टिवत्साधनान्तसापेक्षेत्यर्थः ।१ 
।। ॐ यथा प्राणादिः ॐ ।। २.१.२१ ।।
यथा (प्राणादिः)प्राणदेहेन्द्रियादिकं प्रेरणार्थमीशेनानुप्रविष्टत्वेनास्वतन्त्रं तथेदं साधनजातमपीत्यर्थः । 
(।। इति आरम्भणाधिकरणम् ।। ६ ।।)
(अथ इतरव्यपदेशाधिकरणम् ।। ७ ।।)
(श्रुत्यनुभवसंवादियुक्तिविरोधनिरासः)
।। ॐ इतरव्यपदेशाद्धिताकरणादिदोषप्रसक्तिः ॐ ।।२.१.२२।।
इतरस्य जीवस्य ‘जीवाद्भवन्ति’२ इत्यत्र कारणत्वेन व्यपदेशात्तस्य स्वतन्त्रकारणत्वमिति यदि तर्हि (हिताकरणादि दोषप्रसक्तिः) हिताकरणा-हितकरणयोर्दोषत्वप्रसक्तिः । ते तस्य न स्यातामिति यावत् । न हि स्वतन्त्रस्य तद् द्वयं युक्तम् । ईश्वराधीनकर्तृत्वं च सः यथा कारयति तथा करोतीति न दोषत्वमिति भावः । 
।। ॐ अधिकं तु भेदनिर्देशात् ॐ ।। २.१.२३ ।।
ब्रह्म तु अधिकशक्त्यादिमत्वेन जीवताऽेप्यधिकम् । (भेदनिर्देशात्) ‘श्रोता’३ इत्यादिना४ भेदस्याखिलश्रोतृत्वाद्यतिशयस्य निर्देशात् इत्यर्थः । 
।। ॐ अश्मादिवच्च तदनुपपत्तिः ॐ ।। २.१.२४ ।।
जीवस्य चेतनत्वेऽपि१ अश्मादिवत् पाषाणादिवत् अस्वतन्त्रत्वेन स्वतन्त्र-कारणत्वानुपपत्तिरित्यर्थः । 
।। ॐ उपसंहारदर्शनान्नेति चेन्न क्षीरवद्धि२ ॐ ।।२.१.२५।।
(उपसंहारदर्शनात्) जीवे उपसंहारस्याऽरब्धकार्यसमापनस्य दर्शनात् न स्वतन्त्रकर्तृत्वानुपपत्तिः इति चेन्न । क्षीरवत् यथा गोषु दृश्यमानं क्षीरं प्र्राणाधीनं तथा जीवे प्रतीयमानमपि तदीशाधीनमित्यर्थः । 
।। ॐ देवादिवदपि लोके ॐ ।। २.१.२६ ।।
(देवादिवत्)देवादीनामिव सतोऽपीश्वरस्यानुपलम्भोक्तौ, एतेषां तादृश-सामर्थ्येनादृश्यत्वेऽपि ईशस्य तत्कुत इत्यत उक्तम्- अपि लोक इति । पिशाचादीनामपि तादृशसामर्थ्यमस्ति किम्वीश्वरस्येत्यर्थः । 
।। ॐ कृत्स्नप्रसक्तिर्निरयवत्वशब्दकोपो वा ॐ ।।२.१.२७।।
जीवस्सर्वकार्येषु सर्वसामर्थ्येन प्रवर्तते एकदेशेन वा । नाऽद्यः । तृणादानादावपि कृत्स्नसामर्थ्यप्रसक्तिः । न द्वितीयः (निरवयवत्वशब्दकापः) निरंशत्व-प्रतिपादकश्रुति३ विरोधादित्यर्थः ।। 
(।। इति इतरव्यपदेशाधिकरणम् ।। ७ ।।)
(अथ श्रुतेस्तु शब्दमूलत्वाधिकरणम् ।। ८ ।।)
(कृत्स्नप्रसक्त्यादिप्रबलयुक्तिविरोधनिरासः)
।। ॐ श्रुतेस्तु शब्दमूलत्वात् ॐ ।। २.१.२८ ।।
नेश्वरस्य कर्तृत्वे श्रुतिविरोधः । श्रुतेस्तु लोकविरुद्धधर्माणामीश्वरेऽविरुद्धत्व-प्रतिपादक ‘योऽसौ’१ इति श्रुतेरेव । श्रुत्युक्तमपि युक्तिविरुद्धं कथमभ्युपेयमित्यत उक्तम्- शब्दमूलत्वादिति । शब्दैकप्रमाणत्वादीश्वरस्य न तत्र युक्तिविरोधः शङ्क्य इत्यर्थः । 
।। ॐ आत्मनि चैवं विचित्राश्च हि ॐ ।। २.१.२९ ।।
आत्मनि (च) परमात्मनि (एव) एवंविधाः युक्तेः विरोधनिरासकाः विचित्रा अघटितघटकशक्तयः सन्ति न जीवे । ‘विचित्रशक्तिः’२ इति श्रुतेरित्यर्थः । जीवपक्षे कृत्स्नप्रसक्त्यादिदोषादेव युक्तिविरोधेन विरोधता नेतव्येत्यर्थः । 
।। ॐ स्वपक्षदोषाच्च ॐ ।। २.१.३० ।।३
।। ॐ सर्वोपेता च तद्दर्शनात् ॐ ।। २.१.३१ ।।
आत्माख्यदेवता (सर्वोपेता च) सर्वाभि शक्तिभिः उपेता च । (तद्दर्शनात्) तथा ज्ञापक ‘सर्वैर्युक्ता’४ इति श्रुतेरित्यर्थः । 
।। ॐ विकरणत्वान्नेति चेत् तदुक्तं ॐ ।। २.१.३२ ।।
(विकरणत्वान्न) ‘तदपाणि’१ इत्यादौ हस्तादिकरणशून्यत्वोक्तेर्नेश्वरस्य कर्तृत्वमिति चेन्न । (तदुक्तम्) तत् करणादिराहित्यं प्राकृतविषयमिति ‘न तस्य’२ इत्यनेनोक्तं यत (तस्मात्) इत्यर्थः । 
(।। इति श्रुतेस्तु शब्दमूलत्वाधिकरणम् ।। ८ ।।)
(अथ न प्रयोजनाधिकरणम् ।। ९ ।।)
(फलमुखदृढयुक्तिविरोधपरिहारः)
।। ॐ न प्रयोजनवत्वात् ॐ ।। २.१.३३ ।।
न ईश्वरस्य प्रवृत्तिः प्रयोजनापेक्षया । कुतः ? प्रयोजनवत्वात् । प्रवृत्त्या यत्प्रयोजनं प्रागेव तद्वत्वादित्यर्थः । 
।। ॐ लोकवत्तु लीलाकैवल्यम् ॐ ।। २.१.३४ ।।
(लोकवत्तु) लोके मत्तादेर्नृत्तादिक्रिया यथा ईश्वरस्यापि (लीलाकैवल्यम्) सृष्टिक्रियालीलायाः कैवल्यं केवलत्वं प्रयोजनं विना लीलयैवेत्यर्थः । 
(।। इति न प्रयोजनाधिकरणम् ।। ९ ।।)
(अथ वैषम्यनैर्घृण्याधिकरणम् ।। १० ।।)
(दोषमुखदृढयुक्तिविरोधपरिहारः)
।। ॐ वैषम्यनैर्घृण्ये न सापेक्षत्वात्तथा हि दर्शयति ॐ ।। २.१.३५ ।।
न ईश्वरस्य वैषम्यनैर्घृण्ये कर्मसापेक्षत्वात् ।। हि यस्मात्तथा प्रस्तुतार्थं दर्शयति– ‘पुण्येन पुण्यं लोकम्’३ इति श्रुतिरित्यर्थः । 
।। ॐ न कर्माविभागादिति चेन्नानादित्वात् ॐ ।। २.१.३६ ।।
ईश्वरानपेक्ष्यं कर्म नास्ति । कुतः ? अविभागात् अस्वतन्त्रत्वात् तस्यापीशकृतत्वादिति यावत् । स्वकृतकर्मापेक्षया फलदाने वैषम्याद्यनिस्तरादिति चेन्न । (अनादित्वात्) कर्मप्रवाहस्यानादित्वेन पूर्वपूर्वकर्मानुसारेणोत्तरोत्तरं कर्म कारयित्वा तदनुसारेण फलदाने दोषाभावादित्यर्थः । 
।। ॐ उपपद्यते चाप्युपलभ्यते च ॐ ।। २.१.३७ ।।
कर्मापेक्षणेऽपि स्वातन्त्र्यमुपपद्यत एव । तस्य स्वाधीनत्वात् । स्वाधीन-कर्मापेक्षा नामानपेक्षैवेति पुुनर्वैषम्यादीत्यत उक्तम्- उपलभ्यते चेति ।। तादृशवैषम्यादिकं ‘स कारयेत्’ १इत्यादिश्रुतावदोषत्वेनोपलभ्यत एवेत्यर्थः । 
(।। इति वैषम्यनैर्घृण्याधिकरणम् ।। १० ।।)
(अथ सर्वधर्मोपपत्त्यधिकरणम् ।। ११ ।।)
(भगवतः गुणपूर्णत्वादौ युक्तिविरोधपरिहारः)
।। ॐ सर्वधर्मोपपत्तेश्च ॐ ।। २.१.३८ ।।
(स्वधर्मोपपत्तेश्च) सर्वेषां धर्माणां ज्ञानानन्दादीनां ब्रह्मण्युपपत्तेरुपपत्ति-सिद्धत्वात् । ‘गुणाः श्रुताः’२ इति श्रुतिसिद्धत्वाच्चेत्यर्थः । 
(।। इति सर्वधर्मोपपत्त्यधिकरणम् ।। ११ ।।)
।। इति श्रीमद्ब्रह्मसूत्रार्थसङ्ग्रहे द्वितीयाध्यायस्य प्रथमः पादः ।। १ ।। 
।। श्रीमद्वादिराजगुरुभ्यो नमः ।।
।। अथ द्वितीयाध्यायस्य द्वितीयः पादः ।।२।। 
।। अथ रचनानुपपत्त्यधिकरणम् ।। १ ।। 
।। ॐ ।। ॐ रचनानुपपत्तेश्च नानुमानम्१ ॐ ।।२.२.१।।
(अनुमानं) साङ्ख्यानुमानपरिकल्पितप्रधानं न कर्तृ । कुतः रचनानुपपत्तेः । जडस्य रचयितृत्वानुपपत्तेस्तत्र मानाभावाच्चेत्यर्थः । 
।। ॐ प्रवृत्तेश्च ॐ ।। २.२.२ ।।
पटादिसृष्टौ चेतनप्रवृत्तेर्दर्शनाच्च न प्रधानं कर्त्रित्यर्थः ।। 
।। ॐ पयोऽम्बुवच्चेत् तत्रापि२ ॐ ।। २.२.३ ।।
पयः क्षीरं स्वतो दध्यात्मना परिणमते । यथा च अम्बु जलं स्वतो गच्छति। तथा प्रधानं कत्रिति चेन्न । तत्रापि पयःप्रभृतिष्वीशप्रवृत्तेः ३श्रुतिसिद्धत्वा-दित्यर्थः । 
।। ॐ व्यतिरेकानवस्थितेश्चानपेक्षत्वात् ॐ ।।२.२.४।।
(व्यतिरेकानवस्थितेः) ‘न ऋत’४ इत्यादिश्रुत्या ईशव्यतिरेकेण कस्यापि कर्मणोऽनवस्थानाच्च न कोऽपि दृष्टान्तः सिध्यति । अतोऽनपेक्षत्वात्सद्भि-रनादरणीयत्वान्नाचेतनस्य कर्तृत्वमित्यर्थः । 
(।। इति रचनानुपपत्त्यधिकरणम् ।। १ ।।)
(।। अथ अन्यत्राभावाधिकरणम् ।। २ ।।)
(सेश्वरसाङ्ख्यमतनिरासः)
।। ॐ अन्यत्राभावाच्च न तृणादिवत् ॐ ।। २.२.५ ।।
(अन्यत्र भावाच्च)अन्यत्र ईशादन्याधारत्वेन जगतोऽभावात् तत्प्रेरणां विना कस्यापि कार्यस्य सत्त्वाभावादिति यावत् । तं विना प्रकृत्यादिकारणसत्वाभावाच्च तृणादीनां पर्जन्य इव नेश्वरोऽनुग्राहकमात्रं किन्तु सर्वस्वतन्त्र एवेत्यर्थः । 
(।। इति अन्यत्राभावाधिकरणम् ।। २ ।।)
(।। अथ अभ्युपगमनाधिकरणम् ।। ३ ।।)
(चार्वाकमतनिरासः)
।। ॐ अभ्युपगमेऽप्यर्थाभावात् ॐ ।। २.२.६ ।।
अभ्युपगमेऽपि सिद्धान्तेऽपि अर्थाभावात् विषयप्रयोजनयोरभावात् व्याहतमेतन्मतमित्यर्थः । 
(।। इति अभ्युपगमनाधिकरणम् ।। ३ ।।)
(।। अथ पुरुषाश्माधिकरणम् ।। ४ ।।)
(निरीश्वरसाङ्ख्योक्तजीवोपसर्जनप्रदानकर्तृत्ववादनिरासः)
।। ॐ पुरुषाश्मवदिति चेत् तथापि१ ॐ ।। २.२.७ ।।
अत्र तथेत्यस्यावृत्तिः । अव्ययानामनेकार्थत्वादेकस्य तत्रेत्यर्थकत्वम् । द्वितीयस्य व्यतिरेकानवस्थितेरित्युक्तपरामर्शकत्वम् । (पुरुषाश्मवत्) तथा च यथा पुरुषस्य चेतनस्य सम्बन्धेन अचेतनं शरीरम् अश्मानयनादिकर्तृ तद्वत्प्रधानं जीवसम्बन्धात्कर्त्रिति चेन्न । तत्रापि पुरुषाश्मादावपि । तथा ईश्वर-व्यतिरेकेणानवस्थितिः२ । ततश्च दृष्टान्ताभाव इत्यर्थः । 
।। ॐ अङ्गित्वानुपपत्तेश्च ॐ ।। २.२.८ ।।
जीवस्याप्रधानत्वे त्वयोच्यमाने सर्वजनसिद्धस्य शरीरं प्रति अङ्गित्वस्यानुपपत्ते१र्नोक्तदृष्टान्तो युक्त इत्यर्थः । 
(।। इति पुरुषाश्माधिकरणम् ।। ४ ।।)
(।। अथ अन्यथानुमित्यधिकरणम् ।। ५ ।।)
(प्रकृत्युपसर्जनजीवकर्तृकवादनिरासः)
।। ॐ अन्यथानुमितौ च ज्ञशक्तिवियोगात् ॐ ।।२.२.९।।
प्रागुक्तादन्यथा जीवस्य प्राधान्येन प्रकृतेरुपसर्जनत्वेनानुमितौ च शरीरत्वरूपाङ्गित्वानुपपत्तिः । कुतः ? ज्ञशक्तिवियोगात् ज्ञस्य जीवस्य शरीरसम्बन्धे शक्त्यभावादित्यर्थः । 
।। ॐ विप्रतिषेधाच्चासमञ्जसम् ॐ ।। २.२.१० ।।
(विप्रतिषेधाच्च) सर्वश्रुतिस्मृतियुक्तिविरुद्धत्वाच्च२ (असमञ्जसम्) निरीश्वरमतमसमीचीनमित्यर्थः । 
(।। इति अन्यथानुमित्यधिकरणम् ।। ५ ।।)
(।। अथ वैशेषिकाधिकरणम् ।। ६ ।।)
(वैशेषिकमतनिरासः)
।। ॐ महद्दीर्धवद्वा हृस्वपरिमण्डलाभ्याम् ॐ ।।२.२.११।।
(महद्दीर्घवत्) यथा महत्वाद्दीर्घत्वाच्च परिमाणात्त्त्र्यणुकादिकार्यगतपरिमाणं जायते तथा (ह्रस्वपरिमण्डलाभ्यां)ह्रस्वत्वात्परिमण्डलाच्च परिमाणात्तत्कार्ये परिमाणमुत्पद्येत । अन्यथा महत्वदीर्घत्वाभ्यामपि नोत्पद्येताविशेषादित्यर्थः । 
।। ॐ उभयथाऽपि न कर्माऽतस्तदभावः ॐ ।।२.२.१२।।
उभयथाऽपि ईश्वरेच्छायाः नित्यत्वानित्यत्वरूपप्रकारद्वयेऽपि (न कर्म) परमाणुकर्म न सम्भवति । अतस्तदभावः द्व्यणुकादिकार्याभाव इत्यर्थः । 
।। ॐ समवायाभ्युपगमाच्च साम्यादनवस्थितेः ॐ ।। २.२.१३ ।।
अवयवावयव्यादीनां भिन्नत्वमुपेत्य तेषां समवायाभ्युपगमाच्च तन्मतमसत्  । कुतः ? (साम्यात्) समवायस्यापि समवायिभ्यां भिन्नत्वसाम्यात् । मृद्घट समवाय इत्यादि विशिष्टबुद्ध्युपपत्तये समवायान्तरापेक्षायां तत्राप्येवं तत्राप्येवमित्यनवस्थानादित्यर्थः । 
।। ॐ नित्यमेव च भावात् ॐ ।। २.२.१४ ।।
१इच्छापरमाण्वादिकारणानां नित्यं सत्वान्नित्यं (भावात्) कार्यमेव स्यात् (वैशेषिकमते) । न तु कदाचित्प्रलय इत्येवार्थः । 
।। ॐ रूपादिमत्वाच्च विपर्ययो दर्शनात् ॐ ।। २.२.१५ ।।
किं च पार्थिवादिपरमाणूनां रूपादिमत्वात्प्रकृतनित्यत्वविपर्ययोऽनित्यत्वं स्यात् । यद्रूपादिमत्तदनित्यमिति घटादौ दर्शनादित्यर्थः । 
।। ॐ उभयथा च२ दोषात् ॐ ।। २.२.१६ ।।
(उभयथा च) ३नित्यत्वे घटादेरपि तथात्वापत्तिः । अनित्यत्वे कारणाभावेन कार्योत्पत्त्यनुपपत्तिरिति पक्षद्वयेऽपि दोषसत्वादित्यर्थः ।  
।। ॐ अपरिग्रहाच्चात्यन्तमनपेक्षा ॐ ।। २.२.१७ ।।
(अपरिग्रहाच्च) परमाण्वारम्भवादस्य श्रुत्याद्यपरिगृहीतत्वात्तद्विरुद्धत्वाच्च अनपेक्षात्यन्तमनादरणं युक्तमित्यर्थः । 
(।। इति वैशेषिकाधिकरणम् ।। ६ ।।)
(।। अथ समुदायाधिकरणम् ।। ७ ।।)
(वैभाषि-सौत्रान्तिकमतनिरासः)
।। ॐ समुदाय उभयहेतुकेऽपि१ तदप्राप्तिः ॐ ।।२.२.१८।।
समुदायः किमेकपरमाणुजन्यः उतानेकपरमाणुजन्यः । आद्ये एकस्मात्समुदाय इति व्याहतमित्यपिशब्दसूचितदूषणम् । द्वितीये समुदाये उभयहेतुकेऽनेक-परमाणुजन्ये अङ्गीक्रियमाणे सति तदप्राप्तिः तस्य समुदायस्यानुपपत्तिः अन्योन्याश्रयादित्यर्थः । 
।। ॐ इतरेतरप्रत्ययत्वादिति चेन्नोत्पत्तिमात्रनिमित्तत्वात् ॐ ।। २.२.१९ ।।
समुदायस्य सत्त्वेऽपि तत्प्रतीतिव्यवहारयोरितरेतरप्रत्ययत्वादिदं चेदमित्य-पेक्षाबुध्यधीनत्वात्तदभावेन लयाद्युपपत्तिरिति चेन्न । (उत्पत्तिमात्रनिमित्तत्वात्) विरलपरमाणुजातमिलितपरमाणूनां तादृशसमुदायोत्पत्तिमात्रे निमित्तत्वात्तदपेक्षा -बुद्ध्यादौ निमित्तत्वाभावादित्यर्थः ।
।। ॐ उत्तरोत्पादे च पूर्वनिरोधात् ॐ ।। २.२.२० ।।
उत्तरस्य स्वसदृशकार्यस्योत्पादे च । उत्पत्तावेव (पूर्वनिरोधात्) पूर्वस्य कारणस्य निरोधान्नाशाद्विसदृशकार्योत्पत्तिरित्यर्थः । 
।। ॐ असति प्रतिज्ञोपरोधो यौगपद्यमन्यथा ॐ ।।२.२.२१।।
किं कारणे नष्टे कार्यमुत्पद्यते विद्यमाने वा । आद्येऽसति नष्टे कारणे कार्योत्पत्त्यङ्गीकारे तस्य कार्यमिति प्रतिज्ञायाः उपरोधो हानिरित्यर्थः । अन्यथा विद्यमाने कारणे कार्योत्पत्तिरिति द्वितीयपक्षाङ्गीकारे कार्याणां यौगपद्यम-विच्छिन्नोत्पत्तिरेकदाऽवस्थानं च स्यादित्यर्थः । 
।। ॐ प्रतिसङ्ख्याऽप्रतिसङ्ख्यानिरोधाप्राप्तिरविच्छेदात् ॐ ।। २.२.२२ ।।
प्रतिसङ्ख्या बुद्धिः अप्रतिसङ्ख्या तदभावः । बुद्धिपूर्वमुद्गरप्रहरणादिना घटनाशः प्रतिसङ्ख्यानाशः स एव सन्ताननाशः इत्युच्यते । पुनर्घटानुत्पादात् । तद्विना प्रतिक्षणं जायमानो नाशः अप्रतिसङ्ख्यानाशः स एव निस्सन्ताननाश इत्युच्यते । घटोत्पत्तिविच्छेदाभावात् । तथा च ससन्ताननाशप्रतिक्षणनाशयो-रप्राप्तिरनुपपत्तिः । कुतः ? कार्यजननाविच्छेदादित्यर्थः । 
।। ॐ उभयथा च दोषात् ॐ ।। २.२.२३ ।।
(उभयथा) कारणे सति कार्यं भवत्येवेति नियमे समानकालीनत्वेन कार्यकारणभावानुपपत्तिः । अनियमे तत्कालेऽर्थक्रियाकारित्वाभावेनासत्वा-पत्तिरिति उभयपक्षेऽपि दोषादित्यर्थः । 
।। ॐ आकाशे चाविशेषात् ॐ ।। २.२.२४ ।।
आकाशे (अविशेषात्) परिमाणविशेेषाभावात्तस्य स्थायित्वेन अन्यत्रापि तथात्वं शक्यसाधनमित्यर्थः । 
।। ॐ अनुस्मृतेश्च ॐ ।। २.२.२५ ।।
(अनुस्मृतेश्च) तदेवेदमिति प्रत्यभिज्ञानाच्च नानुमानात्क्षणिकत्वसिद्धिरित्यर्थः ।
(।। इति समुदायाधिकरणम् ।। ७ ।।) 
(अथ असदधिकरणम् ।। ८ ।।) 
(शून्यवादमतनिरासः) 
।। ॐ नासतोऽदृष्टत्वात् ॐ ।। २.२.२६ ।।
असतः शून्यस्य जगत्कारणत्वं न युक्तम् । असत्कारणत्वस्य लोकेऽदृष्टत्वादित्यर्थः । 
।। ॐ उदासीनानामपि चैवं सिद्धिः ॐ ।। २.२.२७ ।।
एवमसतः कारणत्वे सति उदासीनानां हेयोपादेयधीविषयत्वरहितानां गगनारविन्दादीनामपि सकाशात्सौरभ्यादिकार्यसिद्धिः स्यादित्यर्थः ।१ 
।। ॐ नाभाव उपलब्धेः ॐ ।। २.२.२८ ।।
जगदभावः शून्यव्यतिरेकेण नास्तीति न युक्तम् । उपलब्धेः सदित्युपलभ्यमानत्वादित्यर्थः ।
।। ॐ वैधर्म्याच्च न स्वप्नादिवत् ॐ ।। २.२.२९ ।।
(स्वप्नादिवत्) २स्वप्नजाग्रत्वादिवन्नेदं जगदसत् । कुतः ? वैधर्म्यात् । स्वप्न एवायं न जाग्रदिति बाधविषयत्वाख्यवैलक्षण्यादित्यर्थः ।३
(।। इति असदधिकरणम् ।। ८ ।।)
(।। अथ अनुपलब्ध्यधिकरणम् ।। ९ ।।)
(विमानवादिमतनिरासः)
।। ॐ न भावोऽनुपलब्धेः ॐ ।। २.२.३० ।। 
भावः ज्ञानात्मकं जगदिति न युक्तम् । ४तथा (अनुपलब्धेः) अननुभवादित्यर्थः५ (कुतः ?)। 
।। ॐ क्षणिकत्वाच्च ॐ ।। २.२.३१ ।।
ज्ञानस्य क्षणिकत्वात्पदार्थानां स्थायित्वाच्च१ नाभेद इत्यर्थः । 
।। ॐ सर्वथाऽनुपपत्तेश्च ॐ ।। २.२.३२ ।।
न सर्वं बौद्धमतं युक्तम् । सर्वश्रुत्यादिविरुद्धत्वेन सर्वथाऽनुपपन्नत्वादित्यर्थः२ । 
(।। इति अनुपलब्ध्यधिकरणम् ।। ९ ।।)
(।। अथ नैकस्मिन्नधिकरणम् ।। १० ।।)
(जैनमतनिरासः)
।। ॐ नैकस्मिन्नसम्भवात् ॐ ।। २.२.३३ ।।
एकस्मिन् जगति सत्यादि सप्तप्रकाराः न युक्ताः । कुतः ? असम्भवात् अप्रामाणिकत्वेनासम्भवादित्यर्थः । 
।। ॐ एवं ३चाऽत्माऽकार्त्स्न्यम् ॐ ।। २.२.३४ ।।
एवं यात्मनः कायपरिणामत्वे सति आत्मनः पिपीलिकादिदेहस्थस्य गजशरीरप्राप्तौ तत्राकार्त्स्न्यं सर्वदेहाकार्त्स्न्यं स्यादित्यर्थः । 
।। ॐ न च पर्यायादप्यविरोधो विकारादिभ्यः ॐ ।। २.२.३५ ।।
पर्यायादपि क्रमादपि क्रमात्तद्देहपरिमाणत्वाङ्गीकारादपि (अविरोधः) विरोधो न च भवति । विकारादिभ्यः विकारित्वानित्यत्वादिदोेषप्राप्तेरित्यर्थः । 
।। ॐ अन्त्यावस्थितेश्चोभयनित्यत्वादविशेषात् ॐ ।। २.२.३६ ।।
अन्त्यस्य मुक्तिगतात्मपरिमाणस्य अवस्थितेस्तदवच्छेदकतया नित्य-देहस्यावश्यम्भावेन (उभयनित्यत्वात्) १उभयस्य मुक्तामुक्ततद्देहयोर्नित्यत्वा-द्यन्यतमदेहानामपि नित्यत्वाद्देहत्वाविशेषादित्यर्थः । 
(।। इति नैकस्मिन्नधिकरणम् ।। १० ।।)
(।। अथ पत्युरधिकरणम् ।। ११ ।।)
(पाशुपतमतनिरासः)
।। ॐ पत्युरसामञ्जस्यात् ॐ ।। २.२.३७ ।।
पत्युः पशुपतेः न जगत्कारणत्वम् । कुतः ? असामञ्जस्यात् पारतन्त्र्यादिदोषवत्वेन तस्यासमीचीनत्वादित्यर्थः । 
।। ॐ सम्बन्धानुपपत्तेश्च ॐ ।। २.२.३८ ।।
कार्यकर्तृभावसम्बन्धानुपपत्तेश्च न कर्तृत्वमित्यर्थः । (शिवस्याशरीरत्वात्) 
।। ॐ अधिष्टानानुपपत्तेश्च ॐ ।। २.२.३९ ।।
पृथिव्याद्यधिष्टानानुपपत्तेश्च न पत्युः कारणत्वमित्यर्थः । 
।। ॐ करणवच्चेन्न भोगादिभ्यः ॐ ।। २.२.४० ।।
कारणजातमेव तस्य करणवत् देह इव । अतो न सम्बन्धानुपपत्तिरिति चेन्न । भोगादिभ्यः दुःखाद्यनुभवरूपभोगोत्पत्तिमरणाख्यदोषेभ्य इत्यर्थः । 
।। ॐ अन्तवत्त्वमसर्वज्ञता वा ॐ ।। २.२.४१ ।।
शिवस्य देहवत्वे अन्तवत्त्वं परिच्छिन्नत्वम् । (असर्वज्ञता) अशरीरत्वे सर्वज्ञत्वाभावः स्यादित्यर्थः । 
(।। इति पत्युरधिकरणम् ।। ११ ।।)
(।। अथ उत्पत्त्यकधिकरणम् ।। १२ ।।)
(शक्तिमतनिरासः)
।। ॐ उत्पत्त्यसम्भवात् ॐ ।। २.२.४२ ।।
न शक्तिः जगत्कारणम् । कुतः ? उत्पत्त्यसम्भवात् स्त्रीमात्रादपत्योत्पत्त्य-सम्भावात् इत्यर्थः । 
।। ॐ न च कर्तुः करणम् ॐ ।। २.२.४३ ।।
कर्तुश्चानुग्राहकस्य शिवस्य करणं ज्ञानादिसाधनं नास्तीत्यर्थः । 
।। ॐ विज्ञानादिभावे वा तदप्रतिषेधः ॐ ।। २.२.४४ ।।
कर्तु(विज्ञानादिभावे)र्विज्ञानादिसद्भावे अङ्गीकृते तदप्रतिषेधः तस्य शैवमतस्याप्रतिषेधः प्रतिषेधो न कृत इत्यर्थः । अनुमतमेव स्यात् । तथा चापसिद्धान्त इति भावः । 
शिवस्य विज्ञानादिभावेऽङ्गीकृते सति तस्य शैवमतस्य अप्रषेधः प्रतिषेधो न कृतः स्यादित्यर्थः । शिवसार्वज्ञाङ्गीकारे शक्तिकारणत्वाङ्गीकारवैयर्थ्यात् । तन्मतं पाशुपतमतेऽन्तर्भवतीति तन्निरासेनैव निरस्तमित्यर्थः । 
।। ॐ विप्रतिषेधाच्च ॐ ।।  २.२.४५ ।।
(विप्रतिषेधाच्च)सकलश्रुत्यादिविरोधाच्चासमञ्जसं शाक्तेयमतमित्यर्थः । 

(।। इति उत्पत्त्यधिकरणम् ।। १३ ।।)
(।। इति श्री मद्ब्रह्मसूत्रार्थसङ्ग्रहे द्वितीयाध्यायस्य द्वितीयः पादः ।।)
।। श्रीमद्वादिराजो विजयते ।।
।। अत द्वितीयाध्यायस्य तृतीयः पादः ।।
(।। अथ वियदधिकरणम् ।। १ ।।) 
(वियदुत्पत्तिश्रुत्योः विरोधपरिहारः)
।। ॐ न वियदश्रुतेः ॐ ।। २.३.१ ।। 
वियदनुत्पत्तिमत् न भवति । कुतः ? अश्रुतेः तदनुत्पत्तिश्रुत्यभावादित्यर्थः । 
।। ॐ अस्ति तु ॐ ।। २.३.२ ।।
(अस्ति तु)अस्त्येव वियदुत्पत्तिश्रुतिः । ‘आत्मन आकाशः’१इत्यादिकेत्यर्थः । 
।। ॐ गौण्यसम्भवात् ॐ ।। २.३.३ ।।
गौणानादित्वश्रुतिर्गौणीगौणानादित्वपरा ।  (कुतः?) (असम्भवात्) अन्यथोत्पत्तिश्रुतिबाहुल्यासम्भवादित्यर्थः । 
।। ॐ शब्दाच्च ॐ ।। २.३.४ ।।
(शब्दाच्च) ‘अथ ह वाव’२ इति श्रुतेश्च । अनादित्वश्रुतिर्गौणी । उत्पत्तिश्रुतिः मुख्येत्यर्थः । 
।। ॐ स्याच्चैकस्य ब्रह्मशब्दवत् ॐ ।। २.३.५ ।।
यथा एकस्य ब्रह्मशब्दस्य हरौ मुख्यत्वम् अन्यत्रामुख्यत्वम् तथैक-स्यैवानुत्पत्तिवाचिशब्दस्य विष्णौ मुख्यत्वेऽपि अन्यत्रामुख्यत्वं स्यादेवेत्यर्थः१ । 
।। ॐ प्रतिज्ञाहानिरव्यतिरेकाच्छब्देभ्यः ॐ ।। २.३.६ ।।
आकाशेऽप्यनुत्पत्तिवाचिशब्दस्य मुख्यत्वे ‘इदं सर्वमसृजत’२ इति (प्रतिज्ञा-हानिः) प्रतिज्ञाविरोधः स्यात् । कुतः ? अव्यतिरेकात् आकाशस्य सर्वमध्य-पतितत्वादित्यर्थः । (शब्देभ्यः) ‘आत्मा वा’३ इत्यादि४ । स्पष्टसादित्व-प्रतिपादकशब्देभ्य इत्यर्थः । 
।। ॐ यावद्विकारं तु विभागो लोकवत् ॐ ।। २.३.७ ।।
यावदित्यवधारणे । यावद्विकारम् । विक्रियमाण एवार्थो विभागो विभक्तः अल्पशक्तिमान् लोकवत् घटादिवदित्यर्थः । 
(।। इति वियदधिकरणम् ।। १ ।।)
(अथ मातरिश्वाधिकरणम् ।। २ ।।)
(वायूत्पत्त्यनुत्पत्तिश्रुत्योः विरोधपरिहारः)
।। ॐ एतेन मातरिश्वा व्याख्यातः ॐ ।। २.३.८ ।।
एतेन अश्रुतेरित्यादिप्रागुक्तहेतुसमुदायेन मातरिश्वा वाय्वनुत्पत्त्यादि-परशब्दोऽपि५ गौणत्वेन व्याख्यात इत्यर्थः । 
(।। इति मातरिश्वाधिकरणम् ।। २ ।।)
(अथ असम्भवाधिकरणम् ।। ३ ।।)
(पूर्वपक्षसिद्धान्तौ)
।। ॐ असम्भवस्तु सतोऽनुपपत्तेः ॐ ।। २.३.९ ।।
सतो ब्रह्मणो असम्भवस्तु अनुत्पत्तिरेव । कुतः ? अनुपपत्तेः असतस्सकाशात्सज्जन्मनोऽनुपपत्तेरित्यर्थः । 
(।। इति असम्भवाधिकरणम् ।। ३ ।।)
(अथ तेजोऽधिकरणम् ।। ४ ।।)
(तेजोजन्मविषयश्रुतिविरोधपरिहारः)
ॐ तेजोऽतस्तथा ह्याह ॐ ।। २.३.१० ।।
यथा वियदादि तथा तेजोऽपि । अतः भगवत एवोत्पद्यते (न वायोः) । कुतः ? हि यस्मात् ‘तत्तेज’१ इति श्रुतिः(तथा-उक्तप्रकारेण)आह इत्यर्थः । 
(।। इति तेजोऽधिकरणम् ।। ४ ।।)
(अथ अबधिकरणम् ।। ५ ।।)
(पूर्वपक्षसिद्धान्तौ)
।। ॐ आपः ॐ ।। २.३.११ ।।
आपः अपि अत एव जायन्ते यस्मात् ‘ब्रह्मैवेदम्’२(इति श्रुतिः) तथाऽऽहेत्यर्थः । 
(।। इति अबधिकरणम् ।। ५ ।।)
(।। अथ पृथिव्यधिकरणम् ।। ६ ।।)
(‘ता अन्नमसृजन्त’ ‘अद्भ्यः पृथिवी’ इति श्रुत्योर्विरोधपरिहारः)
।। ॐ पृथिव्यधिकाररूपशब्दान्तरादिभ्यः ॐ ।। २.३.१२ ।।
अन्नं पृथिवी एव । न प्रसिद्धान्नम् । कुतः ? अधिकारात् । ‘तत्तेजोऽ-सृजत’३ इत्यादिभूतप्रकरणात् । ‘यत्कृष्णं तदन्नस्य’४ इति कृष्णरूपात् ‘पृथिवी चान्नम्’५ इति शब्दान्तरात् वेदो नाप्रमाणम् अपौरुषेयत्वादित्युक्तेश्चेत्यर्थः । 
(।। इति पृथिव्यधिकरणम् ।। ६ ।।)
(।। अथ तदभिध्यानाधिकरणम् ।। ७ ।।)
(‘यत्प्रयन्ति’ ‘रुद्रो मा विशान्तकः’ इति श्रुत्योर्विरोधपरिहारः)
।। ॐ तदभिध्यानादेव तु तल्लिङ्गात् सः ॐ ।। २.३.१३ ।।
स तु विष्णुरेव१ संहर्ता (न रुद्रः) । कुतः ? संसारमोक्षस्य तदभिध्यानात् तस्य भगवतः अभिध्यानम् इच्छा तदधीनत्वात् । किं तत इति चेत् । तल्लिङ्गात् तस्मात् मोक्षस्य भगवदिच्छाधीनत्वलिङ्गात् । स परमात्मा संहार-कर्तृत्वेनानुमीयत इत्यर्थः ।२ 
(।। इति तदभिध्यानाधिकरणम् ।। ७ ।।)
(।। अथ विपर्ययाधिकरणम् ।। ८ ।।)
(संहारक्रमविषयश्रुतिविरोधपरिहारः)
।। ॐ विपर्ययेण तु क्रमोऽत उपपद्यते च ॐ ।।२.३.१४।।
(क्रमः)लयक्रमः विपर्ययेण तु सृष्टिक्रमाद्विपर्ययेणैव३ भवति । कुतः ? अतः ‘यः क्रमाद् व्युत्क्रमाच्च’४ इति श्रुतेरेव । तर्हि लोकविरोध इत्यत उक्तम्- उपपद्यते चेति । पूर्वोत्पन्नानां सामर्थ्याधिक्याद्विपर्यय उपपद्यते चेत्यर्थः । 
(।। इति विपर्ययाधिकरणम् ।। ८ ।।)
(।। अथ अन्तराधिकरणम् ।। ९ ।।)
(‘क्रमादुत्पद्यते क्रमाल्लीयते’ ‘व्युत्क्रमाद् विलयश्च’ इति श्रुत्योर्विरोधपरिहारः)
।। ॐ अन्तरा विज्ञानमनसी क्रमेण तल्लिङ्गादिति   
    चेन्नाविशेषात् ॐ ।। २.३.१५ ।।
विज्ञानमनसी विज्ञानमनस्तत्त्वे अन्तरा विना क्रमेण व्युत्क्रमेणान्येषां लयः । कुतः ? तल्लिङ्गात् तत्रोक्तार्थे ‘मनसश्च’१ इत्यादि श्रुत्युक्तात्क्रमादुत्पन्नयोर्विज्ञान-मनसोः क्रमाल्लयाख्यलिङ्गादिति चेन्न । अविशेषात् विज्ञानमनसोरुत्पत्तिक्रमेणैव लय इत्यत्र विशेषप्रमाणाभावात् । व्युत्क्रमाद्विलयश्चेति अविशेषप्रमाणाच्चेत्यर्थः । 
।। ॐ चराचरव्यपाश्रयस्तु स्यात् तद्व्यपदेशो       
       भाक्तस्तद्भावभावित्वात् ॐ ।। २.३.१६ ।।
अत्र चरेति चञ्चलत्वान्मनोरूपेन्द्रियं तज्जन्यं२ ज्ञानं चोच्यते । अचरेत्यचञ्चलत्वान्मनस्तत्वं विज्ञानतत्वं चोच्यते । स्यादिति सम्भावनायाम् । स चासौ व्यपदेशश्चतद्व्यपदेशः मनोविज्ञानमितिशब्दः चराचरव्यपाश्रयः स्यात् । यद्यपि मनस्तत्वान्तःकरणविज्ञानतत्वावबोधरूपचतुष्टयविषयकः सम्भावितः तथापि ‘प्राणान्मनो मनसश्च विज्ञानम्’३ इति श्रुतौ तद्व्यपदेशस्तु भाक्तः अन्तःकरणावबोधरूपभागविषय एव । न तु मनोविज्ञानतत्वविषयकः । न चान्तःकरणावबोधविषयत्वेऽनुपपत्तिरस्ति । कुतः ? तद्भावभावित्वात् । अत्र तदिति तन्त्रम् । तत्राऽद्यः सप्तम्यन्तः चराचरपरामर्शकः । चराचरशब्दौ च चेतनाचेतनात्मकसर्वपरौ । द्वितीयश्च षष्ठ्यन्तो मनःपरामर्शकः । तथा च तेषु चराचरेषु स्थावरजङ्गमात्मकसर्वविषये । तस्य मनसो भावेन धर्मेणालोचनेन विबोधस्य भावित्वादुत्पन्नत्वादित्यर्थः । 
(।। इति अन्तराधिकरणम् ।। ९ ।।)
(।। अथ आत्माधिकरणम् ।। १० ।।)
(ब्रह्मलयालयश्रुतिविरोधपरिहारः)
।। ॐ नात्माऽश्रुतेर्नित्यत्वाच्च ताभ्यः ॐ ।। २.३.१७ ।।
आत्मा परमात्मा न लीयते । कुतः ? अश्रुतेः ब्रह्मलयस्याश्रवणात् । ताभ्यः ‘नित्यो नित्यानां’१ ‘स नित्यो निर्गुणः’२ । ‘स नित्यो विभुः’३ इत्यादि श्रुतिभ्यस्तस्य नित्यत्वाच्चेत्यर्थः ।। 
(।। इति आत्माधिकरणम् ।। १० ।।)
(।। अथ ज्ञाधिकरणम् ।। ११ ।।)
।। ॐ ज्ञोऽत एव ॐ ।। २.३.१८ ।।
जानातीति ज्ञो जीवः । अत एव परमात्मनः सकाशादुत्पद्यत एव । कुतः ? अत एव४ ‘ते वा एते’५ इति श्रुतेरेवेत्यर्थः । 
।। ॐ युक्तेश्च६ ॐ ।। २.३.१९ ।।
अनादेरपि जीवस्य जनेर्युक्तत्वाच्चेत्यर्थः । 
(।। इति ज्ञाधिकरणम् ।। ११ ।।)
(।। अथ उत्क्रान्त्यधिकरणम् ।। १२ ।।)
(जीवपरिमाणविषयश्रुतिविरोधपरिहारः)
।। ॐ उक्रान्तिगत्यागतीनाम्७ ॐ ।। २.३.२० ।। 
अणुरेव जीवः । कुतः ? उत्क्रान्तिगत्यागतीनां हेतूनां सकाशात्, उत्क्रान्त्यादिमत्वादिति यावत् । 
।। ॐ स्वात्मना चोत्तरयोः ॐ ।। २.३.२१ ।।
जीवस्योत्क्रान्त्यादि स्वात्मना च परमात्मनैव । न स्वतः । कुतः ? उत्तरयोः उत्तरवाक्ययोः१  सकाशात् । उत्तरवाक्यद्वये तथा प्रतिपादनादिति यावत् । 
।। ॐ नाणुरतच्छ्रुतेरिति चेन्नेतराधिकारात् ॐ ।।२.३.२२।।
जीवो नाणुः । कुतः ? अतच्छ्रुतेः ‘व्याप्ता’२ इत्यनणुत्वश्रुतेरिति चेन्न । तस्याः श्रुतेः ब्रह्मपरत्वात् ।  कुतः ? इतराधिकारात् । ‘स आत्मेदं सृजति’३ इति इतरस्य ब्रह्मणः प्रकराणादित्यर्थः । 
ॐ स्वशब्दोन्मानाभ्यां च ॐ ।। २.३.२३ ।। 
(स्वशब्दोन्मानाभ्यां) स्वशब्दापरपर्याय आत्मशब्दः, उन्मानम-परिमितत्वम् । ताभ्यां च४ व्याप्तत्वप्रतिपादक५श्रुतेरीश्वरपरत्वमित्यर्थः ।।
।। ॐ अविरोधः चन्दनवत् ॐ ।। २.३.२४ ।।
जीवस्याणुत्वेऽप्यविरोधः देहव्याप्तिविरोधाभावः । कथम् ? ६चन्दनवत् हरिचन्दनबिन्दुवदित्यर्थः । 
।। ॐ अवस्थितिवैशेष्यादिति चेन्नाभ्युपगमाद् हृदि हि ॐ ।। २.३.२५ ।।
चन्दनबिन्दोर्देहे क्वचित्सम्यगन्यत्रासम्यगिति(अवस्थितिवैशेष्यात्)अवस्थान- वैशेष्यात् व्याप्तिसम्भवेऽपि जीवस्य तदभावान्न युक्ता देहव्याप्तिरिति चेन्न । (अभ्युपगमात्) जीवस्य अवस्थानवैशेष्याभ्युपगमात् । कुतः ? (हृदि हि) ‘हृदि ह्येष आत्मा’३ इति श्रुत्या हृद्येव जीवस्य सम्यगवस्थित्युक्तेरित्यर्थः । 
।। ॐ गुणाद् वाऽऽलोकवत् ॐ ।। २.३.२६ ।।
अणोरपि जीवस्य गुणात् चिल्लक्षणात् देहव्याप्तिः सम्भवति । कथम् ? आलोकवत् आलोकस्य दीपादेः प्रकाशाख्यगुणेन देहान्तर्व्याप्तिवदित्यर्थः । आलोकवद्दीपवत् । आलोकस्य प्रकाशस्य । उभयोरप्यालोकशब्दवाच्यत्वादेवं व्यवहारः । 
(।। इति उत्क्रान्त्यधिकरणम् ।। १२ ।।)
(।। अथ व्यतिरेकाधिकरणम् ।। १३ ।।)
(जीवस्यैकरूपत्वानेकरूपत्वश्रुत्योर्विराधपरिहारः)
।। ॐ व्यतिरेको गन्धवत्तथा च दर्शयति ॐ ।।२.३.२७ ।।
अणोरपि जीवस्यांशैः व्यतिरेको विभागोऽस्ति । कथम् ? गन्धवत् । यथा पुष्पाद्गन्धस्य विभागस्तद्वत् । कुतः ? तथा तेन रूपेण ‘अथैक एव’१ इति श्रुतिर्दर्शयतीत्यर्थः । 
(।। इति व्यतिरेकाधिकरणम् ।। १३ ।।)
(।। अथ पृथगधिकरणम् ।। १४ ।।)
(जीवेशभेदाभेदश्रुतिविरोधपरिहारः)
।। ॐ पृथगुपदेशात् ॐ ।। २.३.२८ ।।
जीवो ब्रह्मणस्सकाशात् पृथग्भिन्न एव । कुतः ? उपदेशात् ‘भिन्नो’२ इति (कौशिक) श्रुतेरित्यर्थः । 
।। ॐ तद्गुणसारत्वात्तु३ तद्व्यपदेशः प्राज्ञवत् ॐ ।।२.३.२९।।
जीवस्य तद्व्यपदेशः ब्रह्माभेदकथनम् । तद्गुणसारत्वात् तु तस्य ब्रह्मणः गुणः आनन्दादिः तत्सदृशगुणः सारः स्वरूपं यस्य सः तद्गुणसारस्तस्य भावस्तत्त्वम् । तस्मादेव, नत्वभेदात् । कथं ? प्राज्ञवत्  । यथा प्राज्ञः परमात्मा जगद्गुणसदृशगुणस्वरूपत्वेन तदभिन्न उच्यते१ तथेत्यर्थः । 
(।। इति पृथगधिकरणम् ।। १४ ।।)
(।। अथ यावदधिकरणम् ।। १५ ।।)
(उपाध्युत्पत्ति-जीवानुत्पत्तिश्रुत्योर्विरोधपरिहारः)
।। ॐ यावदात्मभावित्वाच्च न दोषस्तद्दर्शनात् ॐ ।।२.३.३०।।
जीवस्य तदुपाधेश्च यावदात्मभावित्वात् आत्मा परमात्मा यावत्कालं तिष्ठति तावत्काले सत्वान्न दोषः अनादिकर्मसम्बन्धानन्त्या-वाप्त्यनुपपत्तिरूपदोषो नास्ति । कुतः ? तद्दर्शनात् । तस्य यावदात्मभावित्वस्य ‘नित्यः परः’२ इति श्रुतावुक्तेः । चशब्दात्स्मृतेश्चेत्यर्थः३ । 
(।। इति यावदधिकरणम् ।। १५ ।।)
(।। अथ पुंस्त्वाधिकरणम् ।। १६ ।।)
(जीवस्य सुखादिरूपत्व-तदभावश्रुत्योर्विरोधपरिहारः)
।। ॐ पुंस्त्वादिवत्त्वस्य सतोऽभिव्यक्तियोगात् ॐ ।।२.३.३१।।
जीवस्य सतस्तु सत एव४ प्राग्विद्यमानस्यैव अस्य ज्ञानानन्दादिरूपत्वस्य पुंस्त्वादिवत् बाल्ये सतः पुंस्त्वस्त्रीत्वादेरिवाभिव्यक्तियोगात् अभितः सुष्ठु व्यक्त्या निमित्तेन योगात् ‘आनन्दीभवति’५ इत्यादिव्यपदेशोपपत्तेरित्यर्थः । 
।। ॐ नित्योपलब्ध्यनुपलब्धिप्रसङ्गोऽन्यतरनियमो वाऽन्यथा ॐ ।। २.३.३२ ।।
अन्यथाऽऽवरणानङ्गीकारे (उपलब्ध्यनुपलब्धिप्रसङ्गः) मध्यमजीवानामानन्दा-देर्नित्योपलब्ध्यनुपलब्धिप्रसङ्गः नित्यमानन्दादेरुपलब्धिः तथाऽनुपलब्धि-रानन्दादेरुपलब्ध्यभावः दःुखाद्युपलब्धिरिति यावत् । तदुभयं स्यात् । अन्यतरनियमः मुक्तियोग्यानाम् आनन्दादेरुपलब्धिनियमः तमोयोग्यानामानन्दा-द्यनुपलब्धिनियमः स्यादित्यर्थः । 
(।। इति पुंस्त्वाधिकरणम् ।। १६ ।।)
(।। अथ कर्तृत्वाधिकरणम् ।। १७ ।।)
(एतदधिकरणप्रतिपाद्यविषयः)
।। ॐ कर्ता शास्त्रार्थवत्त्वात् ॐ ।। २.३.३३ ।।
जीवः कर्तैव । कुतः ? तथात्वे (शास्त्रार्थवत्त्वात्) शास्त्रस्य विधिनिषेधरूपस्य प्रयोजनवत्वलाभात् अन्यथा तद्वैय्यर्थ्यादित्यर्थः । 
।। ॐ विहारोपदेशात् ॐ ।। २.३.३४ ।।
न जीवस्य कर्तृत्वं भ्रान्तिकल्पितम् । कुतः ? विहारस्य क्रीडाकर्तृत्व-स्योपदेशात् मोक्षेऽपि ‘जक्षन् क्रीडन्’१ इति अभिधानात् ।
।। ॐ उपादानात् ॐ ।। २.३.३५ ।।
मोक्षाद्युपदेशेन साधनाद्युपादानस्य प्रत्यक्षसिद्धत्वान्न काल्पनिकं कर्तृत्व-मित्यर्थः । 
।। ॐ व्यपदेशाच्च२ क्रियायां न चेन्निर्देशविपर्ययः ॐ ।। २.३.३६ ।।
जीवः कर्तैव । कुतः ? उपासनारूपक्रियायां तस्य कर्तृत्वेन व्यपदेशात् ‘आत्मानमेव लोकमुपासीत’१ इत्यभिधानात् । जीवस्य कर्तृत्वं न चेत्तर्हि निर्देशस्य आत्मानमित्यस्य विपर्ययः आत्मेति व्यत्यासः स्यादित्यर्थः । 
।। ॐ उपलब्धिवदनियमः ॐ ।। २.३.३७ ।।
(उपलब्धिवत्) यथोपलब्धौ ज्ञाने अनियमः इच्छानुसारेण प्राप्त्यभावः तथा क्रियायामपीत्यर्थः । 
।। ॐ शक्तिविपर्ययात् ॐ ।। २.३.३८ ।।
न जीवः स्वतन्त्रः । कुतः ? (शक्तिविपर्ययात्) जीवशक्तेः परमात्म-शक्त्यपेक्षया विपर्ययात् अल्पत्वादित्यर्थः । 
।। ॐ समाध्यभावाच्च ॐ ।। २.३.३९ ।।
समाधेरलम्बुद्धेर्जीवे अभावाच्च तस्यास्वातन्त्र्यमित्यर्थः ।।
।। ॐ यथा च तक्षोभयथा ॐ ।। २.३.४० ।।
यथा तक्षा वर्धकिः उभयथा वेतनदातृनियम्यत्वेन कर्तृत्वेन (च) उच्यते । तथा जीवोऽपि ईशनियम्यः कर्तेत्यर्थः ।
।। ॐ परात्तु तच्छ्रुतेः ॐ ।। २.३.४१ ।।
जीवस्य कर्तृत्वशक्तिः (परात्तु) परादीश्वरादेव । कुतः ? तच्छ्रुतेः तस्य कर्तृत्वशक्तेरीश्वराधीनत्वस्य ‘कर्तृत्वं करणत्वं च’२ इति श्रुतिसिद्धत्वादित्यर्थः । 
।। ॐ कृतप्रयत्नापेक्षस्तु विहितप्रतिषेधावैयर्थ्यादिभ्यः ॐ ।। २.३.४२ ।।
कृतं कर्म । ईशः जीवस्य (कृतप्रयत्नापेक्षस्तु) कर्मप्रयत्नादिकमपेक्ष्यैव तं प्रेरयति । किमर्थम् ? (विहितप्रतिषेधावैयर्थ्यादिभ्यः) विधिनिषेधशास्त्रवैयर्थ्या-भावाय वैषम्यादिनिरासाय चेत्यर्थः । 
(।। इति कर्तृत्वाधिकरणम् ।। १७ ।।)
(।। अथ अंशाधिकरणम् ।। १८ ।।)
(जीवस्येश्वरांशत्वानंशत्वश्रुत्योर्विरोधपरिहारः)
।। ॐ अंशो नानाव्यपदेशादन्यथा चापि दाशकितवादित्वमधीयत एके ॐ ।। २.३.४३ ।। 
जीवः परमात्मनोऽंश एव । कुतः ? नानाव्यपदेशात् पितृपुत्रत्वादि नानाप्रकारेण तस्येशसम्बन्धित्वोक्तेः । किं च ‘ब्रह्म दाशा ब्रह्म कितवाः’१ इत्येके शाखिनः । दाशा मत्स्यग्राहिणः । कितवाः वञ्चकाः । ब्रह्मेत्येवं ब्रह्मणो दाशकितवादित्वं दाशकितवोपलक्षितसर्वजीवाभेदम् अधीयते पठन्ति । एके च ‘अन्यः परोऽन्यो जीवः’२ इत्यन्यथा च भेदेनाधीयते । अत एव तदुभयान्यथा-नुपपत्त्यांशत्वमित्यर्थः । 
।। ॐ मन्त्रवर्णात् ॐ ।। २.३.४४ ।।
(मन्त्रवर्णात्) ‘पादोऽस्य’३ ति श्रुतेश्च जीव ईशांश इत्यर्थः । 
।। ॐ अपि स्मर्यते ॐ ।। २.३.४५ ।।
न केवलमंशत्वं श्रूयते किन्तु ‘ममैवांशः’१ इति स्मर्यतेऽपीत्यर्थः । 
।। ॐ प्रकाशादिवन्नैवं परः ॐ ।। २.३.४६ ।।
परो मत्स्यादिरूपी परमात्मा एवं जीववत् भिन्नांशो न । कथम् ? (प्रकाशादिवत्) प्रकाशा(द्य)भिमानिवदित्यर्थः । 
।। ॐ स्मरन्ति च ॐ ।। २.३.४७ ।। 
जीवस्य भिन्नांशत्वं मत्स्यादेरभिन्नांशत्वं च स्मृतिकर्तारः स्मरन्ति२ चेत्यर्थः । 
।। ॐ अनुज्ञापरिहारौ देहसम्बन्धाज्ज्योतिरादिवत् ॐ ।। २.३.४८ ।।
जीवस्य देहसम्बन्धान्निमित्तात् अनुज्ञापरिहारौ परमात्माधीनप्रवृत्तिमोक्षौ स्तः । कथम् ? ज्योतिरादिवत् । यथा ज्योतिरादेः अभिमन्यमानदेह-सम्बन्धात्सूर्याद्यनुप्रवेशादिस्तथेत्यर्थः । 
।। ॐ असन्ततेश्चाव्यतिकरः ॐ ।। २.३.४९ ।।
जीवस्यासन्ततेरपूर्णत्वाच्च मत्स्यादिसाम्यं नास्तीत्यस्याव्यतिकरः व्यत्यासाभाव इत्यर्थः । 
।। ॐ आभास एव च ॐ ।। २.३.५० ।। 
जीव ईशस्याऽभास एव प्रतिबिम्ब एव । मत्स्यादिस्तु न तथा । अतोऽपि नोक्तव्यत्यास इत्यर्थः ।१ 
(।। इति अंशाधिकरणम् ।। १८ ।।)
(।। अथ अदृष्टाधिकरणम् ।। १९ ।।)
(एतदधिकरणप्रतिपाद्यविषयः)
।। ॐ अदृष्टानियमात् ॐ ।। २.३.५१ ।।
जीवानामीश्वरप्रतिबिम्बत्वेऽप्यन्योन्यवैचित्र्यं सम्भवति । कुतः ? अदृष्टानां योग्यतादीनाम् अनियमाद्वैचित्र्यादित्यर्थः । 
।। ॐ अभिसन्ध्यादिष्वपि चैवम्२ ॐ ।। २.३.५२ ।।
(अभिसन्ध्यादिष्वपि) इच्छादिष्वपि एवं वैचित्र्यमदृष्टवैचित्र्यादेवेत्यर्थः ।
अभिसन्धिः इच्छा, राग इति यावत् । तथा च अभिसन्ध्यादिष्वपि रागादिदोषेष्वपि एवम् अदृष्टवैचित्र्यादेव वैचित्र्यम्, पूर्वपूर्वरागादिवैचित्र्यादेव तदस्त्वित्यत उक्तम् - चेति ।। एकस्मिन् पुंसि  रागादिवैचित्र्याभावेऽपि प्रतिक्षणवैचित्र्यं चैवमित्यर्थः ।  
।। ॐ प्रदेशादिति चेन्नान्तर्भावात् ॐ ।। २.३.५३ ।।
प्रदेशात् स्वर्गादिस्थानवैचित्र्याज्जीववैचित्र्यमिति चेन्न । स्थानवैचित्र्यस्या-दृष्टवैचित्र्येऽन्तर्भावात् तदधीनत्वादित्यर्थः ।। 
 (।। इति अदृष्टाधिकरणम् ।। १९ ।।)
(।। इति श्रीमद्ब्रह्मसूत्रार्थसङ्ग्रहे द्वितीयाध्यायस्य तृतीयः पादः ।।) 
।। अथ द्वितीये चतुर्थः पादः । 
।। ॐ श्रीगुरुराजाय नमः ।। 
(अथ प्राणोत्पत्त्यधिकरणम् ।। १ ।।)
(न्यायोपेतश्रुतिविरोधपरिहारः)
।। ॐ  तथा प्राणाः ॐ ।। (२.४.१)
यथा वियदादयो जाताः तथा प्राणा इन्द्रियाण्यपि जायन्त इत्यर्थः । 
।। ॐ गौण्यसम्भवात् ॐ ।। (२.४.२)
प्राणानादित्वश्रुतिः१ (गौणी) सूक्ष्मरूपेणानादित्वरूपगौणानादित्वपरा । कुतः? मुख्यानादित्वासम्भवात् । तथा तदुत्पत्तिश्रुति२बाहुल्यासम्भवादित्यर्थः । 
।। ॐ प्रतिज्ञानुपरोधाच्च ॐ ।। (२.४.३)
‘स इदं सर्वमसृजत’३ इति । (प्रतिज्ञानुपरोधाच्च)प्रतिज्ञानुसारात्प्राणा उत्पत्तिमन्त एवेत्यर्थः । 
(।। इति प्राणोत्पत्त्यधिकरणम् ।। १ ।।)
(।। अथ तत्प्रागधिकरणम् ।। २ ।।)
(एतत्पादप्रतिपाद्यविषयः)
।। ॐ तत्प्राक् श्रुतेश्च ॐ ।। (२.४.४)
मनः उत्पत्तिमदेव । कुतः ? तेभ्यः प्राणेभ्यः प्राक् पूर्वम् श्रुतेः४ । 
(।। इति तत्प्रागधिकरणम् ।। २ ।।)
(।। अथ तत्पूर्वकत्वाधिकरणम् ।। ३ ।।)
(वागनादित्वश्रुतिविरोधपरिहारः)
।। ॐ तत्पूर्वकत्वाद् वाचः ॐ ।। (२.४.५)
वाचः वागिन्द्रियस्य तत्पूर्वकत्वात् मनःकारणकत्वात्१ । उत्पत्तिमत्येव वागिर्त्थः । 
(।। इति  तत्पूर्वकत्वाधिकरणम् ।। ३ ।।)
(।। अथ सप्तगत्यधिकरणम् ।। ४ ।।)
(प्राण(इन्द्रिय)सङ्ख्याश्रुतिविरोधपरिहारः)
।। ॐ सप्त गतेर्विशेषितत्वाच्च ॐ ।। (२.४.६)
गतेर्ज्ञानस्य जनकाः प्राणाः सप्तैव । कुतः ? विशेषितत्वात् ‘सप्त प्राणा’२ इत्युक्तसप्तप्राणानाम् उत्तरत्र ‘गुहाशयां निहिताः सप्त सप्त’३ इति ज्ञानकरणत्वरूप-विशेषणोपेतत्वकथनादित्यर्थः ।४ 
।। ॐ हस्तादयस्तु स्थितेऽतो नैवम् ॐ ।। २.४.७ ।।
हस्तादयस्तु प्राणाः स्थिते कर्मविषयत्वात्५ अतः कर्मकारणत्वेन वैलक्षण्यात् । एवं श्रोत्रादिभिः (सह) पाठो न इत्यर्थः ।।  
(।। इति सप्तगत्यधिकरणम् ।। ४ ।।)
(।। अथ अण्वधिकरणम् ।। ५ ।।)
(प्राणानणुत्वश्रुतिविरोधपरिहारः)
।। ॐ अणवश्च ॐ ।। २.४.८ ।।
प्राणाः (इन्द्रियाणि) स्वरूपेण अणव एव । तेजसा व्याप्ताश्चेत्यर्थः । 
(।। इति अण्वधिकरणम् ।। ५ ।।)
(।। अथ श्रेष्ठाधिकरणम् ।। ६ ।।)
(मुख्यप्राणोत्पत्त्यनुत्पत्तिश्रुतिविरोधपरिहारः)
।। ॐ श्रेष्ठश्च ॐ ।। २.४.९ ।।
न केवलमन्ये प्राणा उत्पद्यन्ते किन्तु प्राणश्रेष्ठो मुख्यप्राणश्चोत्पद्यत इत्यर्थः । 
।। ॐ न वायुक्रिये पृथगुपदेशात् ॐ ।। २.४.१० ।।
वायुक्रिये बाह्यवायुचेष्टारूपक्रिये न प्राणोत्पत्तिश्रुति१प्रतिपाद्ये । (किन्तु मुख्यवायुरेव तत्प्रतिपाद्यः) कुतः ? तदुभयोत्पत्तेः पृथक् (पृथगुपदेशात्) २अभिधानादित्यर्थः ।।
(।। इति श्रेष्ठाधिकरणम् ।। ६ ।।)
(।। अथ चक्षुराद्यधिकरणम् ।। ७ ।।)
(मुख्यप्राणस्वातन्त्र्यास्वातन्त्र्यश्रुतिविरोधपरिहारः)
।। ॐ चक्षुरादिवत्तु१ तत्सहशिष्ट्यादिभ्यः  ॐ ।।२.४.११।।
यथा चक्षुरादि ईशाधीनं न स्वतन्त्रं तथा प्राणोऽपीशाधीन एव । न स्वतन्त्रः। कुतः ? (तत्सहशिष्ट्यादिभ्यः) तत्सह चक्षुरादिभिः सह शिष्ट्यादिभ्यः ईशवशत्वाभिधानादिति३ हेतोरित्यर्थः । 
।। ॐ अकरणत्वाच्च न दोषस्तथा हि दर्शयति ॐ ।। २.४.१२ ।।
प्राणस्याकरणत्वात् कर्त्रप्रयोज्यत्वादिन्द्रियाणां तत्प्रयोज्यत्वात् न दोषः । अवान्तरेश्वरत्वाभावदोषो नास्ति । कुतः ? हि यस्मात् तथा प्राणास्याकरणत्वम् इन्द्रियाणां करणत्वं श्रुतिः५ दर्शयतीत्यर्थः । 
(।। इति चक्षुराद्यधिकरणम् ।। ७ ।।)
(।। अथ पञ्चवृत्त्यधिकरणम् ।। ८ ।।)
(प्राणादेर्मुख्यप्राणस्वरूपत्वात् तद्दासत्वश्रुतिविरोधनिरासः)
।। ॐ पञ्चवृत्तिर्मनोवद् व्यपदिश्यते ॐ ।। २.४.१३ ।।
मुख्यप्राणः पञ्चवृत्तिः प्राणादिपञ्चरूपवान् । उपलक्षणमेतत् । प्राणादिपञ्चदासवांश्च । कुतः ? मनोवत् यथा मनो मनआदिस्वरूपवत् तज्जन्यं मनआदिवृत्तिपञ्चकवच्च । तथा मुख्यप्राणोऽपि वर्गद्वयवानिति । ‘अथ पञ्चवृत्त्या’१ इति श्रुतौ व्यपदिश्यते यतोऽत इत्यर्थः । 
(।। इति पञ्चवृत्त्यधिकरणम् ।। ८ ।।)
(।। अथ अण्वधिकरणम् ।। ९ ।।)
(मुख्यप्राणदेहस्याणुत्वानणुत्वपरिमाणविषयश्रुतिविरोधपरिहारः)
।। ॐ अणुश्च ॐ ।। २.४.१४ ।।
मुख्यप्राणो देहान्तर्गतरूपेण अणुः बहिर्मुख्यवायुरूपेण व्याप्तश्चेत्यर्थः । 
(।। इति अण्वधिकरणम् ।। ९ ।।)
(।। अथ ज्योतिरधिकरणम् ।। १० ।।)
(चक्षुरादीनां जीवकरणत्वेशकरणत्वश्रुत्योर्विरोधपरिहारः)
।। ॐ ज्योतिराद्यधिष्ठानं तु तदामननात् ॐ ।।२.४.१५।।
ज्योतिराद्यधिष्टानम् अग्न्यादिभूतनियामकं, तत्कारणमिति यावत् । कुतः ? तदामननात् तस्य चक्षुरादिनियामकस्य ‘यश्चक्षुषि तिष्ठन्’२ इत्याद्यभिधाना-दित्यर्थः । 
।। ॐ प्राणवता शब्दात् ॐ ।। २.४.१६ ।।
ब्रह्म प्राणवता इन्द्रियवता जीवेन कर्त्रा स्वीयकरणैरिन्द्रियैर्दशनादि कारयति । कुतः? ‘एष हि’१ इति शब्दात् श्रुतेः । अतस्तानि जीवत्करणानीत्युच्यन्त इत्यर्थः । 
।। ॐ तस्य च नित्यत्वात् ॐ ।। २.४.१७ ।।
तस्य जीवस्य । चशब्दसङ्गृहीतेन्द्रियतत्सम्बन्धयोरपि नित्यत्वात् चिरकालीनत्वाज्जीवकरणत्वश्रुतिरुपचरितार्थेत्यर्थः । 
(।। इति ज्योतिरधिकरणम् ।। १० ।।)
(।। अथ त इन्द्रियाधिकरणम् ।। ११ ।।)
(मुख्यप्राणस्येन्द्रियत्व-तदभावश्रुत्योर्विरोधपरिहारः)
।। ॐ त इन्द्रियाणि तद्व्यपदेशादन्यत्र श्रेष्ठात् ॐ ।। २.४.१८ ।।
श्रेष्ठात् मुख्यप्राणात् अन्यत्र अन्ये ते प्राणा इन्द्रियाणि । कुतः ? तद्व्यपदेशात् तस्योक्तार्थस्य ‘द्वादशैव’२ इति श्रुत्युक्तत्वादित्यर्थः । 
।। ॐ भेदश्रुतेः ॐ ।। २.४.१९ ।।
द्वादशप्राणानां मुख्यप्राणस्य च भेदश्रुतेः विशेषश्रवणात्३ त एवेन्द्रियाणीत्यर्थः । 
।। ॐ वैलक्षण्याच्च ॐ ।। २.४.२० ।।
प्राणानां मुख्यप्राणस्य च जीवप्रयत्नाधीनत्वतदनधीनत्वरूपवैलक्षण्याच्च त एवेन्द्रियाणीत्यर्थः । 
(।। इति त इन्द्रियाधिकरणम् ।। ११ ।।)
(।। अथ सञ्ज्ञाधिकरणम् ।। १२ ।।)
(प्रपञ्चस्य विरिञ्च-विष्णुसृष्टत्वश्रुत्योर्विरोदपरिहारः)
।। ॐ सञ्ज्ञामूर्तिक्लृप्तिस्तु त्रिवृत्कुर्वत उपदेशात् ॐ ।। २.४.२१ ।।
सञ्ज्ञामूर्त्योः नामदेहयोः क्लृप्तिस्सृष्टिः त्रिवृत्कुर्वतस्तु त्रयाणां तेजोबन्नानां मिश्रणं कुर्वतो हरेरेव१ सकाशात् न विरिञ्चतः । कुतः ? उपदेशात् ‘सर्वाणि रूपाणि’२ इति श्रुतेरित्यर्थः । 
(।। इति सञ्ज्ञाधिकरणम् ।। १२ ।।)
(।। अथ मांसाधिकरणम् ।। १३ ।।)
(शरीरस्य त्र्यात्मकत्वाप्यश्रुत्योर्विरोधपरिहारः)
।। ॐ मांसादिभौमं यथाशब्दमितरयोश्च ॐ ।।२.४.२२।।
मांसाद्येव भौमं पार्थिवं, मज्जादिश्च इतरयोरप्तेजसोश्च कार्यम् । यथाशब्दं३ (यत्कटिनं सा पृथिवीगर्भ ....) श्रुत्यनुसारेणाङ्गीकार्यमित्यर्थः । यद्वा मांसादि न केवलं भौमं किन्तु इतरयोश्च कार्यम् । यथाशब्दमङ्गीकार्यमित्यर्थः । 
।। ॐ वैशेष्यात्तु तद्वादस्तद्वादः ॐ ।। २.४.२३ ।।
भूम्यादिभूतसंयोगवैशेष्यात् तद्वादः भौमत्वादिविशेषवाद इत्यर्थः ।
(।। इति  मांसाधिकरणम् ।। १३ ।।)
।। इति श्रीमद्ब्रह्मसूत्रार्थे द्वितीयाध्यायस्य चतुर्थः पादः ।। 
।। श्रीहयग्रीवार्पणमस्तु ।। 
।। अथः तृतीयोऽध्याये प्रथमः पादः ।। 
श्रीवेदव्यासाय नमः 
(।। अथ तदन्तराधिकरणम् ।। १ ।।)
।। ॐ तदन्तरप्रतिपत्तौ रंहति सम्परिष्वक्तः प्रश्ननिरूपणाभ्याम् ॐ ।। ३.१.१ ।।
जीवः मृतिकाले सम्परिष्वक्तः भूतैः सम्बद्ध एव रंहति गच्छति । किमर्थम् ? तदन्तरप्रतिपत्तौ तदन्तरस्य देहान्तरस्य प्रतिपत्त्यर्थम् । कुतः ? (प्रश्ननिरूपणाभ्याम्) ‘वेत्थ यथा’१ इति प्रश्नवाक्यात् ‘इति तु’ इति परिहारवाक्याच्च तथावगमादित्यर्थः । 
तदन्तरेत्युक्तिः, भूतगतेः फलोक्त्यर्था । तेन तेषां देहभोगदानेन कृतार्थानां जीवेन सह गतिर्व्यर्थेति न शङ्क्यम् । प्राप्ताविति वाच्ये प्रतिपत्तावित्युक्तिः यं देहं प्रतिपद्यते ध्यायत्यन्ते तमिति सूचनाय । ‘यं यं वाऽपि स्मरन्’ (भ.गी.८.६) इत्यादेरित्येके । सम्परीत्युक्तिरामुक्ति तत्परिष्ङ्गोऽस्त्येवेति द्योतयितुम् । इति । 
(।। इति तदन्तराधिकरणम् ।। १ ।।)
(।। अथ त्र्यात्मकत्वाधिकरणम् ।। २ ।।)
।। ॐ त्र्यात्मकत्वात्तु२ भूयस्त्वात् ॐ ।। ३.१.२ ।।
नन्वपामिव भूतेजसोरपि त्रिवृत्कृतभूतत्रयकारणकत्वाच्छब्दान्तरमपहाया-प्शब्दस्यैव ग्रहणे किं कारणमित्यत उक्तम्- भूयस्त्वादिति ।। ‘पार्थिवाणां शरीरणामर्धेन पृथिवी स्मृति’ इत्यादि भाष्योदाहृतप्रमाणानुसारेण त्रिविधशरीरेषु सम्भूय अपां भागदशकम्, पृथिव्या भागाष्टकम्, तेजसो भागषट्कम् इति अपां बहुत्वात् तद्ग्रहणं युक्तमित्यर्थः ।  तथा च ‘आपः पुरुषवचसः’(छा.उ.५.३.९) इत्यत्राप्शब्देन उपलक्षणया भूतत्रस्यापि प्राप्तिरिति हृदयम् ।। २ ।। 
(।। इति त्र्यात्मकत्वाधिकरणम् ।। २ ।।)
(।। अथ प्राणगत्यधिकरणम् ।। ३ ।।)
।। ॐ प्राणगतेश्च ॐ ।। ३.१.३ ।।
चशब्दो भूताविनाभावसमुच्चयार्थः ।। ‘यत्र ह वाव भूतानि तत्र करणानि’ इति श्रुत्या भूताविनाभूतप्राणानाम् इन्द्रियाणां जीवेन सह गतेः१ । ‘प्राणैर्वाव न वियुज्यते’ इत्यादौ श्रुतत्वाद्भूतसम्परिष्वक्तो रंहतीति सम्बन्धः । तथा च भूतानि जीवेन सह गतिमन्ति तत्सहगन्तृ(प्राणा) इन्द्रियाविनाभूतत्वादि-त्युपपत्तिलक्षणविशेषप्रमाणास्य सत्त्वादिति भावः ।।  
(।। इति प्राणगत्यधिकरणम् ।। ३ ।।)
(।। अथ अग्न्याद्यधिकरणम् ।। ४ ।।)
(पूर्वपक्षसिद्धान्तौ)
।। ॐ अग्न्यादिगतिश्रुतेरिति चेन्न भाक्तत्वात् ॐ ।।३.१.४।।
(अग्न्यादिगतिश्रुतेः)‘अग्निं वागप्येति’१ इत्यादिना प्राणानामग्न्यादीन् प्रति गमनश्रवणान्न जीवेन सह तेषां गतिः इति चेन्न । अग्न्यादीन्प्रतिगतिश्रुतेर्भाक्त-त्वात् भागेनाग्निगतिविषयत्वात् । भागान्तरेण जीवेन सह गतिरुपपन्नेत्यर्थः । 
ननु तर्हि प्रतिमरणं भागापगमे कालतः सर्वापगमः स्यादिति चेन्न । पुनः शरीरान्तरप्राप्तिसमये अग्न्यादौ प्रविष्टानां प्राणभागानां भूतभागानां च जीवसहगतभागेषु प्रवेशाङ्गीकारात् । तथा चोक्तम् - ‘मृतिकाले जहात्येनं प्राणा भूतानि पञ्च च । भागतो भागतस्त्वेनामनुगच्छन्ति सर्वशः’ (ब्र.सू.भा.उ. ब्रह्मणडवचनम्) इति । ‘पुनः शरीरसम्प्राप्तौ तमेवानुविशन्ति च’ इति च ।।
(।। इति अग्न्याद्यधिकरणम् ।। ४ ।।)
(।। अथ प्रथमाधिकरणम् ।। ५ ।।)
(आक्षेपनिरसनपुरस्सरं भूतानां जीवेन सह गतिसमर्थनम्)
।। ॐ प्रथमेऽश्रवणादिति चेन्न ता एव ह्युपपत्तेः ॐ ।।३.१.५।।
अत्र प्रथम इत्यस्यावृत्तिः । श्रवणादश्रवणादित्युभयथाऽपि छेदः । प्रथमेऽग्नौ श्रवणात् ‘श्रद्धां जुह्वति’२ इति श्रद्धाविशिष्टजीवस्य होमश्रवणान्निमित्तात् प्रथमे उदाहृतोपक्रमवाक्येऽश्रवणात् भूतसाहित्यस्याश्रवणात् न जीवस्य भूतैस्सह गमनमिति चेन्न । हि यस्मात् ता एव प्रस्तुता आप एव श्रद्धापदेनोच्यन्ते कुतः? उपपत्तेः । तथात्वे ‘आपः पुरुषवचसो भवन्ति’३ इति उपसंहारोपपत्तेः । अन्यथा तद्विरुद्धत्वेनोपक्रमाप्रामाण्यापत्तेरित्यर्थः । 
(।। इति प्रथमाधिकरणम् ।। ५ ।।)
(।। अथ अश्रुतत्वाधिकरणम् ।। ६ ।।)
(भूतानां सहगतौ विशेषप्रमाणाभावाशङ्कानिरासः)
।। ॐ अश्रुतत्वादिति चेन्नेष्टादिकारिणां प्रतीतेः ॐ ।। ३.१.६ ।।
अश्रुतत्वात् विशिष्य जीवेन सह भूतगतेरश्रवणान्न तस्य तैस्सह गमनमिति चेन्न । इष्टादिकारिणाम् इष्टापूर्तादिकारिणां ‘भूतैरेव गच्छति’१ इति श्रुत्या भूतैस्सहगतिप्रतीतेरित्यर्थः । 
(।। इति  अश्रुतत्वाधिकरणम् ।। ६ ।।)
(।। अथ भाक्ताधिकरणम् ।। ७ ।।)
(पूर्वपक्षसिद्धान्तौ)
।। ॐ भाक्तं वाऽनात्मवित्त्वात्तथा हि दर्शयति ॐ ।। ३.१.७ ।।
कर्मसाध्यममृतत्वं भाक्तं भागविषयं गौणं किञ्चित्कालीनमिति यावत् । कुतः ? अनात्मवित्वात् कर्मिणः आत्माज्ञानित्वात् । हि यस्मात् ‘तमेवं विद्वान्’२ इत्यादिश्रुतिरात्मज्ञानिन एव मुख्यामृतत्वमन्यस्य त्वमुख्यमिति दर्शयतीत्यर्थः ।३ 
(।। इति भाक्ताधिकरणम् ।। ७ ।।)
(।। अथ कृतात्ययाधिकरणम् ।। ८ ।।)
(पूर्वपक्षसिद्धान्तौ)
।। ॐ कृतात्ययेऽनुशयवान् दृष्टस्मृतिभ्यां ॐ ।। ३.१.८ ।।
(कृतात्यये)कृतस्य कर्मणोऽत्यये स्वर्गादिभोगेन क्षयेऽनुशयवान् भुक्तकर्मशेषवानायाति। कुतः ? दृष्टस्मृतिभ्याम् । ‘ततः शेषेणेमं लोकम्’१ । ‘भुक्तशेेषानुशयवान्’२ इति श्रुतिस्मृतिभ्यामित्यर्थः । 
(।। इति कृतात्ययाधिकरणम् ।। ८ ।।)
(।। अथ यथेताधिकरणम् ।। ९ ।।)
(पूर्वपक्षसिद्धान्तौ)
।। ॐ यथेतमनेवं च ॐ ।। ३.१.९ ।।
यथा येन मार्गेण स्वर्गादिकं प्रति इतं गतं तेनाऽयाति । अनेवं च ततोऽन्येन मार्गेण चाऽयातीत्यर्थः । 
(।। इति यथेताधिकरणम् ।। ९ ।।)
(।। अथ चरणाधिकरणम् ।। १० ।।)
(एतदधिकरणप्रतिपाद्यविषयः)
।। ॐ चरणादिति चेन्न तदुपलक्षणार्थेति कार्ष्णाजिनिः३ ॐ ।। ३.१.१० ।।
‘रमणीयचरणा’४ इति श्रुतेः गतागतं चरणादाचारादेव भवति । न कर्मणा इति चेन्न । यतश्चरणश्रुतिस्तदुपलक्षणार्था । तस्य कर्मणः उपलक्षणया वृत्या उपादानार्थेति कार्ष्णाजिनिर्मन्यत इत्यर्थः । 
।। ॐ आनर्थक्यमिति चेन्न तदपेक्षत्वात् ॐ ।।३.१.११।।
उपलक्षकत्वे चरणशब्दस्याऽनर्थक्यं वैयर्थ्यमिति चेन्न । रमणीयत्वा-देस्तदपेक्षत्वात् । चरणसापेक्षत्वेन तदर्थं तत्सार्थक्यादित्यर्थः ।१ 
।। ॐ सुकृतदुष्कृते एवेति तु बादरिः ॐ ।।३.१.१२।।
रमणीयकपूयचरणे सुकृतदुष्कृते क्रमेण साध्वसाधुकर्मणी एव (श्रुतिस्थ चरणशब्दवाच्ये) नाचारानाचाराविति बादरिर्मन्यत इत्यर्थः ।२  
(।। इति चरणाधिकरणम् ।। १० ।।)
(।। अथ अनिष्टाधिकरणम् ।। ११ ।।)
(अनिष्टादिकारिणां गतागतादिदुःखसमर्थनम्)
।। ॐ अनिष्टादिकारिणामपि च श्रुतम् ॐ ।। ३.१.१३ ।।
न केवलमिष्टादिकारिणामेव गतागतादि अपि ‘तद्य इह’३ इति अनिष्टादि-कारिणामपि तत् श्रुतम् इत्यर्थः ।
।। ॐ संयमने त्वनुभूयेतरेेषामारोहावरोहौ तद्गतिदर्शनात् ॐ ।। ३.१.१४ ।।
सम्यक् यमनं शासनम्(नरकं) । सप्तमी द्वितीयार्थे । अनुभूय तु अनुभूयैव । इतरेषामनिष्टादिकारिणामारोहावरोहौ केषाञ्चिदारोहः व्युत्थानं केषाञ्चिदवरोहः नीचस्थाने पातो भवति । कुतः ? तद्गतिदर्शनात् तेषामनिष्टादिकारिणां गतेः एवंविधायाः ‘सर्वे वा एते’४ इति श्रुतौ दर्शनादित्यर्थः । 
।। ॐ स्मरन्ति च ॐ ।। ३.१.१५ ।।
न केवलमनिष्टादिकारिणामेवंविधा गतिः श्रूयते किं तु तां स्मरन्ति१ च स्मृतिकारा इत्यर्थः । 
(।। इति अनिष्टाधिकरणम् ।। ११ ।।)
(।। अथ अपिसप्ताधिकरणम् ।। १२ ।।)
(नरकाणां नित्यानित्यत्वविभागकथनम्)
।। ॐ अपि सप्त ॐ ।। ३.१.१६ ।।
सप्तापि सप्तप्रभेदेनापि स्मरन्तीत्यर्थः२ । 
(।। इति अपिसप्ताधिकरणम् ।। १२ ।।)
(।। अथ तत्राप्यधिकरणम् ।। १३ ।।)
(नरकस्य सदुःखत्वसमर्थनम्)
।। ॐ तत्रापि च तद्व्यापारादविरोधः ॐ ।। ३.१.१७ ।।
तत्रापि च नरकेऽपि च दुःखाभोगैनैव तद्व्यापारात् तस्य हरेः प्रेरणाख्य-व्यापारादविरोधः हरेः दुःखभोगप्रसङ्गेन वा ‘सर्वं रमयति’३ इति श्रुत्या वा न विरोधः इत्यर्थः ।
(।। इति तत्राप्यधिकरणम् ।। १३ ।।)
(।। अथ विद्याधिकरणम् ।। १४ ।।)
(जीवानां गतिस्वातन्त्र्यनिरासः)
।। ॐ विद्याकर्मणोरिति तु प्रकृतत्वात् ॐ ।। ३.१.१८ ।।
(अथैतयोः पयोः छा.८.१०८) तथैतयोरित्येतच्छब्दस्य विद्याकर्मणोरिति तु विद्याकर्मणोरित्येवार्थः१ । प्रकृतत्वात् । ‘तद्य इत्थं विदुः’२ । ‘अथ य इमे (ग्रामा)’३ इत्यादिना विद्याकर्मणोरपि प्रकृतत्वादित्यर्थः । 
(।। इति विद्याधिकरणम् ।। १४ ।।)
(।। अथ न तृतीयाधिकरणम् ।। १५ ।।)
(अन्धन्तमसि दुःखमात्रसमर्थनम्)
।। ॐ न तृतीये तथोपलब्धेः ॐ ।। ३.१.१९ ।।
तृतीये तृतीयावाग्गतौ अन्धे तमसि न सुखमस्ति । कुतः ? तथोपब्धेः । ‘अथाविद्वान्’४ इति श्रुतौ तथा दर्शनादित्यर्थः । 
।। ॐ स्मर्यतेऽपि च लोके ॐ ३.१.२० ।।
अन्धे तमसि न सुखमित्येतत् ‘तिर्यक्षु नरके च’५ इति स्मर्यते६ । स्मृत्योच्यते । लोकेऽपि सिद्धमिति शेषः । लौकिकदृष्टान्तोपेतयुक्तिसिद्धं चेत्यर्थः । 
।। ॐ दर्शनाच्च ॐ ।। ३.१.२१ ।।
तमसि सुखं नेत्येतत् । विरिञ्चदर्शनरूपप्रत्यक्षाच्च सिद्धमित्यर्थः । 
।। ॐ तृतीये शब्दावरोधः संशोकजस्य ॐ ।। ३.१.२२ ।।
तृतीयेऽपि तृतीयतमस्यपि विषये संशोकजस्यातिदुःखजन्यमोहस्य शब्दावरोधः शब्दश्रवणानुसारेण प्राप्तिर्भवतीत्यर्थः । 
।। ॐ स्मरणाच्च१ॐ ।। ३.१.२३ ।।
तृतीयतमसः स्वरूपश्रवणे अतिमूर्छेत्येतस्य च शब्दायत्तत्रैविध्यस्य च ‘महातमस्त्रिधा प्रोक्तम्’२ इत्यादिना स्मरणादित्यर्थः । 
(।। इति न तृतीयाधिकरणम् ।। १५ ।।)
(।। अथ तत्स्वाभाव्याधिकरणम् ।। १६ ।।)
(पूर्वपक्षसिद्धान्तौ)
।। ॐ तत्स्वाभाव्यापत्तिरुपपत्तेः ॐ ।। ३.१.२४ ।।
कर्मिणः तत्स्वाभाव्यापत्तिस्तस्य धूमादेः स्वभाव इव स्वभावो यस्य तत्स्वभावः तस्य भावस्तत्स्वाभाव्यम् । धूमादिदेवतास्वभावसदृशस्वभावत्वस्य आपत्तिः प्राप्तिः । नत्वैक्यादेः । कुतः ? उपपत्तेः३ । 
(।। इति  तत्स्वाभाव्याधिकरणम् ।। १६ ।।)
(।। अथ नातिचिरेणाधिकरणम् ।। १७ ।।)
(स्वर्गादवरूढस्य कर्मिणोऽचिरेण गर्भवासादिप्राप्तिनिरूपणम्)
।। ॐ नातिचिरेण विशेषात् ॐ ।। ३.१.२५ ।।
(नातिचिरेण)४कुतः? विशेषात् । ‘तद्य इह’५ इति विशेषश्रवणादित्यर्थः । 
(।। इति नातिचिरेणाधिकरणम् ।। १७ ।।)
(।। अथ अन्याधिकरणम् ।। १८ ।।)
(कर्मिणां व्रीह्यादिदेहाभिमानित्वनिरासः)
।। ॐ अन्याधिष्ठिते पूर्ववदभिलापात् ॐ ।। ३.१.२६ ।।
(अन्यधिष्टिते)व्रीह्यादिभावो नामान्येन जीवेनाधिष्ठितेऽभिमानित्वेनाऽश्रिते व्रीह्यादिदेहे प्रवेश एव न तु तदभिमानित्वम् । (येन दुःखं स्यात् । तर्हि व्रीहियवाः’ इत्यभेदोक्ति) कथम् ? पूर्ववत् । ‘धूमो भूत्वा’१ इत्यादिपूर्वोक्तिवत् । कुतः? अभिलापात् । ‘सोऽवाग्गतः स्थावरान्प्रविश्य’२ इति तथोक्तत्वादित्यर्थः । 
।। ॐ अशुद्धमिति चेन्न शब्दात् ॐ ।। ३.१.२७ ।। 
पशुहिंसारूपत्वाच्च यज्ञादिकम् अशुद्धं पापसाधनमिति चेन्न । (शब्दात्)३शब्दविहितत्वादित्यर्थः ।
 (।। इति अन्याधिकरणम् ।। १८ ।।)
(।। अथ रेतोऽधिकरणम् ।। १९ ।।)
(कर्मिणां पितृशरीरप्रवेशसमर्थनम्)
।। ॐ रेतःसिग्योगोऽथ ॐ ।। ३.१.२८ ।।
कर्मिणः (रेतःसिग्योगो)आदौ रेतसि योगः रेतः सिञ्चतीति रेतःसिक् पिता, तस्य योगः सम्बन्धो भवति ।। अथ तस्मादनन्तरं मातृयोगः इत्यर्थः ।४ 
।। ॐ योनेः शरीरम् ॐ ।। ३.१.२९ ।।
कर्मी योनेः प्रवेशानन्तरं शरीरं५ लभ्यत इत्यर्थः । 
 (।। इति रेतोऽधिकरणम् ।। १९ ।।)
(।। इति श्रीमद्ब्रह्मसूत्रार्थसङ्ग्रहे तृतीयाध्यायस्य प्रथमः पादः ।।) 
(।। अथ तृतीयाध्यायस्य द्वितीयः पादः ।।)
श्रीनृसिंह प्रसीद
(अथ सन्ध्याधिकरणम् ।। १ ।।) 
(भक्त्यैकदेशभगवन्माहात्म्यनिरूपणम्)
।। ॐ सन्ध्ये सृष्टिराह हि ॐ ।। ३.२.१ ।।
सन्ध्ये स्वप्ने१ पदार्थानां सृष्टिर्भवति (भगवत एव) ।। कुतः ? हि यस्मात् ‘अथ रथान्’२ इति श्रुतिस्तथाहेत्यर्थः । 
।। ॐ निर्मातारं चैके पुत्रादयश्च ॐ ।। ३.२.२ ।।
‘य एषु’३ इत्येके शाखिनः परमात्मानं स्वप्नपदार्थानां निर्मातारं कर्तारमाहुः । एके शाखिनः स्वाप्नपुत्रादयश्च तस्मादेव जायन्त इत्याहु४रित्यर्थः ।।५ 
।। ॐ मायामात्रं तु कार्त्स्न्येनानभिव्यक्त-
स्वरूपत्वात् ॐ ।। ३.२.३ ।।
स्वाप्नपदार्थजातं मायामात्रं तु मायाभ्यां संस्कारेच्छाभ्यां मात्रं तु निर्मितमेव६ । नान्यनिर्मितम् । कुतः ? कार्त्स्न्येन साकल्येनानभिव्यक्त-स्वरूपत्वाद्बाह्यक्रियासामर्थ्यरहितत्वादिति यावत् । 
।। ॐ सूचकश्च हि श्रुतेराचक्षते च तद्विदः ॐ ।।३.२.४।।
स्वाप्नविषये शुभाशुभयोः सूचकः ज्ञापकश्च यस्मात्तस्मान्नासत् । कुतः ? ‘यदा कर्मसु’१ इति श्रुतेः । तद्विदः स्वाप्नार्थज्ञाः तथा (आचक्षते च) कथयन्ति चेत्यर्थः ।२
 (इति सन्ध्याधिकरणम् ।। १ ।।) 
(अथ पराभिध्यानादिकरणम् ।। २ ।।) 
(भगवतः स्वप्नतिरोदायकत्वमहिमानिरूपणम्)
।। ॐ पराभिध्यानात्तु तिरोहितं ततो ह्यस्य 
बन्धविपर्ययौ ॐ ।। ३.२.५ ।।
(पराभिध्यानात्)परस्य परमात्मनोऽभिध्यानायाः इच्छायाः सकाशादेव सन्ध्यं (स्वप्नः) (भवति) तिरोहितं नश्यति । कुतः ? हि यस्मात् अस्य जीवस्य बन्धविपर्ययौ संसारमोक्षौ तत ईश्वरादेव भवतस्तस्मादेवेत्यर्थः ।३ 
 (इति पराभिध्यानादिकरणम् ।। २ ।।) 
(अथ देहयोगाधिकरणम् ।। ३ ।।) 
(भगवतः जाग्रत्प्रवर्तकत्वमहिमावर्णनम्)
।। ॐ देहयोगाद् वासोऽपि ॐ ।। ३.२.६ ।।
जीवस्य देहयोगाद्देहाभिमानतः वासः स्थितिरूपजाग्रदपि परमात्मेच्छात एवेत्यर्थः ।४ 
(इति देहयोगाधिकरणम् ।। ३ ।।) 
(अथ तदभावाधिकरणम् ।। ४ ।।) 
(भगवतः सुप्तप्राप्यत्वमहिमावर्णनम्)
।। ॐ तदभावो नाडीषु तच्छ्रुतेरात्मनि ह ॐ ।।३.२.७।।
जीवस्य तदभावः तयोर्जाग्रत्स्वप्नयोरभावः सुप्तिः नाडीष्वात्मनि नाडीस्थ- परमात्मनि (एव) । कुतः ? तच्छ्रुतेः तस्य नाडीस्थत्वस्य आत्मस्थत्वस्य ‘आसु तदा’१ इति ‘सता सोम्य’२ इति च श्रुत्युक्तत्वादित्यर्थः । 
(इति तदभावाधिकरणम् ।। ४ ।।) 
(अथ प्रबोधाधिकरणम् ।। ५ ।।) 
(सुप्तिप्रबोधस्य भगवदधीनत्ववर्णनम्)
।। ॐ अतः प्रबोधोऽस्मात् ॐ ।। ३.२.८ ।।
सुप्तस्य जीवस्य प्रबोधोऽस्मात् परमात्मन एव भवति । कुतः ? अतः जीवस्य परमात्मन्येव सुप्तत्वादित्यर्थः । 
(इति प्रबोधाधिकरणम् ।। ५ ।।) 
(अथ कर्मानुस्मृत्यधिकरणम् ।। ६ ।।) 
(सर्वपुरुषीय-सार्वकालीन-सर्वावस्थानां भगवदधीनत्वमहिमावर्णनम्)
।। ॐ स एव च कर्मानुस्मृतिशब्दविधिभ्यः ॐ ।।३.२.९।।
सर्वावस्थाप्रेरकः स एव परमात्मैव नान्यः । कुतः ? कर्मानुस्मृतिशब्द-विधिभ्यः । ‘एष ह्येव साधु कर्म कारयति’३ इति सर्वकर्मणामीशाधीनत्वोक्तेः । ‘प्रदर्शकस्तु’४ इत्यनुकूलस्मृतेः । ‘एष स्वप्नान् दर्शयति’ इति शब्दात् ‘आत्मानमेव’ इत्युपासनाविधेश्चेत्यर्थः ।
(इति कर्मानुस्मृत्यधिकरणम् ।। ६ ।।) 
(अथ सम्पत्त्यधिकरणम् ।। ७ ।।) 
(‘मोहावस्थायां जीवस्य भगवति अर्धप्रवेशः’ इति निरूपणम्)
।। ॐ मुग्धेऽर्धसम्पत्तिः परिशेषात् ॐ ।। ३.२.१० ।।
भावे क्तः । मुग्धे मोहे । अर्धसम्पत्तिः जीवस्य परमात्मनि अर्धप्रवेशः । कुतः ? परिशेषात् हृदयस्थापेक्षया दूरत्वसामीप्यप्रवेशार्धप्रवेशानां मध्ये आद्यत्रिकस्यासम्भवेन अर्धप्रवेशस्यैव परिशिष्टत्वादित्यर्थः ।१ 
(इति सम्पत्त्यधिकरणम् ।। ७ ।।) 
(अथ न स्थानतोप्यधिकरणम् ।। ८ ।।) 
(‘भगवान् सर्वस्थानेषु निर्दोषाशेषसद्गुणः निर्भेदश्च’ इति निरूपणम्)
।। ॐ न स्थानतोऽपि परस्योभयलिङ्गं सर्वत्र हि ॐ ।। ३.२.११ ।।
स्थानतोऽपि स्थानभेदादपि । परस्य हरेरुभयलिङ्गं भिन्नं रूपं नास्ति । कुतः ? हि यस्मात्सर्वत्र सर्वस्थानस्थितरूपेषु निर्भेदत्वादिना श्रूयत इत्यर्थः२। 
।।ॐ न भेदादिति चेन्न प्रत्येकमतद्वचनात् ॐ ।।३.२.१२।।
(भेदात्)‘कार्यकारण’३ इत्यादिश्रुतौ जाग्रद्बद्धो विश्वः स्वप्नबद्धस्तैजसः अज्ञान-बद्धः प्राज्ञ इति विरुद्धधर्मवत्वेन भेदवचनान्नाभेदः परस्येति चेन्न । प्रत्येकं परस्परं मूलरूपेण अतद्वचनात्‘एष त आत्मा’४ इत्यादिना अभेदवचनादित्यर्थः । 
।। ॐ अपि चैवमेके ॐ ।। ३.२.१३ ।।
एकेऽपि शाखिनः परमात्मना एवम् अभेदेनानन्तरूपत्वं च ‘अमात्रोऽनन्त-मात्र’५ इत्यादिना पठन्तीत्यर्थः । 
(इति  न स्थानतोप्यधिकरणम् ।। ८ ।।) 
(अथ अरूपाधिकरणम् ।। ९ ।।) 
(विष्णोः न प्राकृतशरीरम् इति निरूपणम्)
।। ॐ अरूपवदेव हि तत्प्रधानत्वात् ॐ ।। ३.२.१४ ।।
तदिति तन्त्रम् । व्यस्तं समस्तं च । तथा च तद् ब्रह्म अरूपवत् प्राकृतेत्यादि देहवन्नैव । कुतः ? तत्प्रधानत्वात् । तस्य ब्रह्मणः तेभ्यः प्रकृत्यादिभ्यः उत्तमत्वादित्यर्थः ।
।। ॐ प्रकाशवच्चावैय्यर्थ्यम् ॐ ।। ३.२.१५ ।।
ब्रह्मणोऽपि रूपित्वात् ‘रुग्मवर्णम्’१ इत्यादि श्रुतीनामवैय्यर्थ्यम् अप्रामाण्यं नास्ति । तर्हि अरूपित्वश्रुतिविरोध इत्यत उक्तम्- प्रकाशवत् इति । यथाऽ-न्धकारचक्षुरादिप्रकाशसत्वेऽपि तस्य सौरादिप्रकाशविलक्षणत्वान्नास्ति प्रकाश इति व्यवहारः तथा भगवद्रूपस्य प्राकृतादिरूपविलक्षणत्वादरूपोक्तिरित्यर्थः । 
।। ॐ आह च तन्मात्रम् ॐ ।। ३.२.१६ ।।
भगवद्रूपं तन्मात्रम् ज्ञानानन्दादिमात्रं चाऽह । ‘ऐकात्म्य’२ इति श्रुतिरित्यर्थः। 
।। ॐ दर्शयति चाथो अपि स्मर्यते ॐ ।। ३.२.१७ ।।
‘आनन्दरूपम्’३ इति श्रुतिः आनन्दादिरूपत्वं दर्शयति । अथो अपि ज्ञानस्यापि ब्रह्मस्वरूपत्वं ‘शुद्धस्फटिक’४ इति श्रुत्या (स्मर्यते) इत्यर्थः । 
(इति अरूपाधिकरणम् ।। ९ ।।) 
(अथ उपमाधिकरणम् ।। १० ।।) 
(जीवाभेदनिरासः)
।। ॐ अत एव चोपमा सूर्यकादिवत् ॐ ।। ३.२.१८ ।।
अत एव ब्रह्मतदंशानां मत्स्यादीनाम् अभेदस्योक्तत्वादेव । अत एवांशत्वहेतोरेव । उपमा जीवस्य मत्स्यादिवत् ब्रह्माभेदसाम्यमिति न मन्तव्यम् । कुतः ? अत एव जीवस्येेशप्रतिबिम्बत्वादेव । कथम् ? सूर्यकादिवत् यथा सूर्यादिप्रतिबिम्बं सूर्येणाभिन्नं न भवति तत्प्रतिबिम्बांशत्वात् तथा जीवोऽपीशेन नाभिन्न इत्यर्थः । 
(इति उपमाधिकरणम् ।। १० ।।) 
(अथ अम्बुवदधिकरणम् ।। ११ ।।) 
(भक्तेः मौक्तानन्दानुभवफलकत्वोक्तिः)
।। ॐ अम्बुवदग्रहणातु न तथात्वम् ॐ ।। ३.२.१९ ।।
अम्बुवदग्रहणात् स्नेहयुक्तज्ञानाख्यभक्त्यभावात्, तां विनेति यावत् । न तथात्वं ज्ञानादिसादृश्यं तु सम्यक् नाभिव्यज्यत इत्यर्थः । 
(इति अम्बुवदधिकरणम् ।। ११ ।।) 
(अथ वृद्धिह्रासाधिकरणम् ।। १२ ।।) 
(भक्तेर्वृद्धिह्रासभाक्त्वसमर्थनम्)
।। ॐ वृद्धिह्रासभाक्त्वमन्तर्भावादुभयसामञ्जस्यादेवम् ॐ ।। ३.२.२० ।।
भक्तेर्वृद्धिह्रासभाक्त्वम् आधिक्यन्यूनतावत्त्वमस्ति । कुतः ? अन्तर्भावात् महत्फलवतां ब्रह्मादीनामल्पफलवतामस्मादादीनां च  भक्तत्वेऽन्तर्भावात् (एवं) भक्तितारतम्याङ्गीकार एव परमात्मनः उभयान्ब्रह्मादीनस्मदादींश्च प्रति सामञ्जस्यात् समीचीनत्वसम्भवादित्यर्थः । 
।। ॐ दर्शनाच्च ॐ ।। ३.२.२१ ।।
(दर्शनाच्च)‘अथात’१ इत्यादौ आनन्दरूपफलतारतम्यश्रवणादित्यर्थः ।। 
(इति वृद्धिह्रासाधिकरणम् ।। १२ ।।) 
(अथ प्रकृताधिकरणम् ।। १३ ।।) 
(जन्मादिसूत्रोक्तविश्वपालकत्वसमर्थनम्)
।। ॐ प्रकृतैतावत्वं हि प्रतिषेधति ततो ब्रवीति च भूयः ॐ ।। ३.२.२२ ।।
विष्णोः पालकत्वं पृथगस्त्येव । कुतः ? हि यस्मात् ‘नैतावत्’२ इति श्रुतिः प्रकृतस्य सृष्टिलयकर्तृत्वस्य एतावत्वं तावन्मात्रत्वं प्रतिषेधति । ततः सृष्टिलयकर्तृत्वात् भूयः अधिकं पालकत्वमपि ब्रवीतीत्यर्थः । 
(इति प्रकृताधिकरणम् ।। १३ ।।) 
(अथ अव्यक्तत्वाधिकरणम् ।। १४ ।।) 
(‘पुरुषप्रयत्नेन भगवान् न द्रष्टुं शक्यः’ इति निरूपणम्)
।। ॐ तदव्यक्तमाह हि ॐ ।। ३.२.२३ ।।
तत् ब्रह्माव्यक्तम् । कुतः ? हि यस्मात् ‘अरूपम्’३ इति (श्रुतिः) तथा आह इत्यर्थः ।  
।। ॐ अपि संराधने प्रत्यक्षानुमानाभ्याम् ॐ ।।३.२.२४।।
संराधने (अपि) भक्तिहीनपूजादिकरणेऽपि ब्रह्माव्यक्तमेव । कुतः ? (प्रत्यक्षानुमानाभ्याम्) ज्ञानिप्रत्यक्षेण ब्रह्माव्यक्तमतिसूक्ष्मत्वादित्यनुमानेन च तथा सिद्धत्वादित्यर्थः । 
।। ॐ प्रकाशवच्चावैशेष्यम् ॐ ।। ३.२.२५ ।।
ब्रह्म प्रकाशवच्चाग्निवद्व्यक्त्यव्यक्तिमन्न१ भवति । कुतः ? अवैशेष्यं तत्तद्विशेषरहितत्वं यत इत्यर्थः ।२ 
।। ॐ प्रकाशश्च कर्मण्यभ्यासात् ॐ ।। ३.२.२६ ।।
कर्मणि ब्रह्मविषये कृतात् अभ्यासात् पुनः पुनः कृतश्रवणादेः सकाशात् प्रकाशश्चापरोक्षज्ञानं च भवतीत्यर्थः ।३ 
।। ॐ अतोऽनन्तेन तथा हि लिङ्गम् ॐ ।। ३.२.२७ ।।
अनन्तेनापरिच्छिन्नशक्तिमता ब्रह्मणा, तत्प्रसादेनेति यावत् । अव्यक्तस्यापि प्रकाशो भवति । कुतः ? (अतः) अव्यक्तत्वे प्रत्यक्षत्वे च प्रमाणसत्वात् । तथा हि लिङ्गम् । बन्धनिवृत्तेः प्रसादसाध्यत्वरूपं ज्ञानस्य प्रसादसाध्यत्वे लिङ्गं ज्ञापकं हि यस्मादस्तीत्यर्थः ।।४ 
(इति अव्यक्तत्वाधिकरणम् ।। १४ ।।) 
(अथ अहिकुण्डलाधिकरणम् ।। १५ ।।) 
(गुणस्वरूपस्य भगवतः गुणित्वसमर्थनम्)
।। ॐ उभयव्यपदेशात्त्वहिकुण्डलवत्५ ॐ ।। ३.२.२८ ।।
ब्रह्मणो गुणात्मकत्वं गुणित्वं चेत्युभयमप्यस्ति (उभयव्यपदेशात्) कुतः ? ‘एष एव परम आनन्दः’६ इत्यानन्दात्मकत्वं ‘आनन्दं ब्रह्मणः’७ इत्यानन्दित्व-मित्युभयोरपि व्यपदेशात् । कथमेकस्योभयत्वम् ? अहिकुण्डलवत् एकस्यैव सर्पस्य कुण्डलित्वं कुण्डलत्वं यथेत्यर्थः ।८ 
।। ॐ प्रकाशाश्रयवद् वा तेजस्त्वात् ॐ ।। ३.२.२९ ।।
यथा प्रकाशाश्रयस्याऽदित्यस्य प्रकाशत्वं प्रकाशित्वं च तद्वद्गुणात्मकस्येेशस्य गुणित्वं सम्भवति । अन्यद्विहायाऽदित्यग्रहणे को हेतुरित्यत उक्तम्- तेजस्त्वादिति । ब्रह्मणस्तेजोरूपत्वेनान्तरङ्गत्वादित्यर्थः । 
।। ॐ पूर्ववद् वा ॐ ।। ३.२.३० ।।
यथा कालः पूर्वेणाभिन्नोऽपि पूर्वः काल इति विशिष्यते । तथा गुणात्मकं ब्रह्म गुणीति विशिष्यत इत्यर्थः । 
।। ॐ प्रतिषेधाच्च ॐ ।। ३.२.३१ ।।
‘नाना’१ इति गुणगुणिनोर्भेदस्य प्रतिषेधाच्च न भेद इत्यर्थः । 
(इति अहिकुण्डलाधिकरणम् ।। १५ ।।) 
(अथ परमताधिकरणम् ।। १६ ।।) 
(भगवद्गुणजातस्यालौकिकत्वसमर्थनम्)
।। ॐ परमतः सेतून्मानसम्बन्धभेदव्यपदेशेभ्यः ॐ ।। ३.२.३२ ।।
ब्रह्मानन्दादिकम् अतः लौकिकान्दादेः परं विलक्षणम् । कुतः ? सेतून्मान-सम्बन्धभेदव्यपदेशेभ्यः । ‘एष सेतुः’२ इति सेतुत्वस्य । ‘यतो वाचः’३ इत्युन्मानत्वस्य पूर्णत्वस्य । ‘एतस्यैवाऽनन्दस्य’४ इति बिम्बप्रतिबिम्बभावरूप-सम्बन्धस्य । ‘अन्यद् ज्ञानम्’५ इति भेदस्य चाभिधानादित्यर्थः । 
।। ॐ दर्शनात्१ ॐ ।। ३.२.३३ ।।
अन्यानन्दादीनां (दर्शनात्) मनोवाग्गोचरत्वात्तदगोचरब्रह्मानन्दस्य तद्वैलक्षण्यमित्यर्थः । 
।। ॐ बुद्ध्यर्थः पादवत् ॐ ।। ३.२.३४ ।।
(पादवत्) यथा लोकपादविलक्षणेष्वपि जीवेषु ‘पादोऽस्य’२ इति पादपदप्रयोगः । बुद्ध्यर्थः भूतानां ईशांशत्वसूचनार्थः । तथाऽलौकिकेऽ-प्यानन्दादिपदप्रयोगः बुद्ध्यर्थः अनुकूलवेद्यत्वादिज्ञापनार्थो युक्त इत्यर्थः । 
(इति  परमताधिकरणम् ।। १६ ।।) 
(अथ स्थानविशेषाधिकरणम् ।। १७ ।।) 
(विचित्रब्रह्मानन्दादिबिम्बभूतस्यापि भगवदानन्दस्याऽवैचित्र्योक्तिः)
।। ॐ स्थानविशेषात् प्रकाशादिवत्३ ॐ ।। ३.२.३५ ।।
(प्रकाशादिवत्)यथा सूर्यप्रतिबिम्बे स्थानविशेषात् सूर्यकान्तादिस्थान-गुणवैचित्र्यादग्निजनकत्वादिवैचित्र्यं तथा ब्रह्मादिस्थानगुणवैचित्र्यादानन्द-वैचित्र्यमित्यर्थः । 
।। ॐ उपपत्तेश्च ॐ ।। ३.२.३६ ।।
बिम्बभूतेशसामर्थ्याच्चाऽनन्दवैचित्र्योपपत्तेर्भवत्येवान्यानन्दादीश्वरानन्दप्रतिबिम्बमित्यर्थः। 
(इति स्थानविशेषाधिकरणम् ।। १७ ।।) 
(अथ तथाऽन्यत्वाधिकरणम् ।। १८ ।।) 
(हरेरव्यक्तत्वसमर्थनम्)
।। ॐ तथाऽन्यत्प्रतिषेधात् ॐ ।। ३.२.३७ ।।
यथा ब्रह्मण आनन्दादिकं लोकानन्दादेर्विलक्षणं तथा ब्रह्माप्यन्यत् चित्तप्रतीताद्विलक्षणमेव । कुतः ? यस्मात् ‘मनसा’१ इति चित्तप्रतीतस्य ब्रह्मत्वप्रतिषेधादित्यर्थः । 
(इति तथाऽन्यत्वाधिकरणम् ।। १८ ।।) 
(अथ सर्वगतत्वाधिकरणम् ।। १९ ।।) 
(हरेरेव जगत्कर्तृत्वमहिमा)
।। ॐ अनेन सर्वगतत्वमायामयशब्दादिभ्यः ॐ ।। ३.२.३८ ।।
अनेन ब्रह्मणैव सर्वसृष्ट्यादिः । कुतः ? ‘एष सर्वेश्वर’२ इति सर्वगतत्व-श्रवणात् । मायामयशब्दात् मायामयत्वव्याख्यायिकश्रुतेः३ । अन्यकर्तृत्वे प्रमाणाभावाच्चेत्यर्थः ।४ 
(इति सर्वगतत्वाधिकरणम् ।। १९ ।।) 
(अथ फलाधिकरणम् ।। २० ।।) 
(हरेरेव कर्मफलदातृत्वमहिमोक्तिः)
।। ॐ फलमत उपपत्तेः ॐ ।। ३.२.३९ ।।
अतः परमात्मना एव फलं भवति । कुतः ? तस्य चेतनत्वे फलदानोपपत्तेः। 
।। ॐ श्रुतत्वाच्च ॐ ।। ३.२.४० ।।
(श्रुतत्वाच्च) ‘रातिर्दातुः’५ इति श्रुत्युक्तत्वाच्च ब्रह्मैव फलदात्रित्यर्थः । 
।। ॐ धर्मं जैमिनिरत एव ॐ ।। ३.२.४१ ।।
जैमिनिः । धर्मम् पुण्यादिकर्म । अत एव परमात्मन एव । जातमाह  कुतः? अत एव ‘एष ह्येव’१ इति श्रुतेरेवेत्यर्थः । 
।। ॐ पूर्वं तु बादरायणो हेतुव्यपदेशात् ॐ ।। ३.२.४२ ।।
पूर्वं पूर्वोक्तम् ब्रह्म । तु कर्तृत्वरूपविशेषकारणम् । कुतः ? हेतुव्यपदेशात् । ‘पुण्येन’२ इति ब्रह्मणः कतृत्वेन व्यपदेशादिति बादरायणो मन्यत इत्यर्थः । 
श्रुत्याऽन्वयव्यतिरेकबलाच्च कारणयोरीश्वरकर्मणोर्मध्ये पूर्वं तु पूर्वोक्तं ब्रह्मैव तत्कर्तृ । करणभूतं कर्म प्रवर्तयतीति बादरायणो मन्यते । कुतः ? हेतुव्यपदेशात् ‘पुण्येन पुण्यं लोकं नयति पापेन पापम्’ (प्र.३.७) इति ब्रह्मकर्मणोः कर्तृत्वकरणत्वरूपहेतुत्वोक्तेरित्यर्थः । सामान्यतः कारणत्वं वदतो जैमिनेरपि कर्मादेरचेतनस्येश्वराधीनकाररत्वमभिमतमिति द्रष्टव्यम् ।। 

(इति फलाधिकरणम् ।। २० ।।) 
(।। इति सूत्रार्थसङ्ग्रहे तृतीयाध्यायस्य द्वितीयः पादः ।। ३ ।। २ ।।) 
।। श्रीवेदवेद्यवादिराजगुर्वन्तर्गत हयवदनार्पणमस्तु ।। 
अथ तृतीयाध्यायस्य तृतीयः पादः
श्रीगुरुभ्यो नमः  
(अथ सर्ववेदाधिकरणम् ।। १ ।।)
(शास्त्राभ्यासरूपोपासनायाः कर्तव्यत्वोक्तिः)
।। ॐ सर्ववेदान्तप्रत्ययं चोदनाद्यविशेषात् ॐ ।।३.३.१।।
ब्रह्म सर्ववेदान्तप्रत्ययम् । सर्वेषां वेदानाम् अन्तो निर्णयः तेन जातो यः प्रत्ययः ज्ञानं तद्विषयः । कुतः ? चोदनाद्यविशेषात् । चोदनानामुपासना-विधीनामादिपदोक्तयुक्तीनां (अत्र ह्येते सर्व एकीभवन्ति-छ.३.४.७) च सर्वान् प्रति विशेषरहितत्वादित्यर्थः ।१ 
।। ॐ भेदान्नेति चेन्नैकस्यामपि ॐ ।। ३.३.२ ।।
प्रतिशाखं वस्तुभेदात् न एकं ब्रह्म सर्ववेदान्तप्रत्ययमिति चेन्न । एकस्यामपि शाखायामर्थभेदसद्भावेन तदुक्तस्याप्यज्ञेयत्वप्रसक्तेरित्यर्थः । 
।। ॐ स्वाध्यायस्य तथात्वेन हि समाचारेऽधिकाराच्च ॐ ।। ३.३.३ ।।
ब्रह्म सर्ववेदन्तप्रत्ययमेव । कुतः ? स्वाध्यायस्य वेदाध्ययनविधेः२ तथात्वेन सर्वान्प्रत्यविशिष्टत्वेन निमित्तेन । तथा सर्ववेदोक्तकर्मणः समाचारे सम्यगनुष्ठाने सर्वेषामधिकाराच्चेत्यर्थः ।३ 
।। ॐ सलिलवच्च तन्नियमः ॐ ।। ३.३.४ ।।
(तन्नियमः)सर्ववेदश्रवणादिना ब्रह्म ज्ञातव्यमिति नियमः । सलिलवच्च सलिलानां समुद्रप्राप्तिनियमवदेवेत्यर्थः ।४ 
।। ॐ दर्शयति च ॐ ।। ३.३.५ ।।
उक्तमर्थं ‘सर्वैर्वेदैः’१ इति  श्रुतिर्दर्शयति चशब्दात् स्मृतिश्च२ इत्यर्थः । 
(इति सर्ववेदाधिकरणम् ।। १ ।।)
(अथ उपसंहाराधिकरणम् ।। २ ।।)
(सर्वगुणोपसंहारसमर्थनम्)
।। ॐ उपसंहारोऽर्थाभेदाद् विधिशेषवत् समाने च ॐ ।। ३.३.६ ।।
अर्थाभेदात् सर्ववेदार्थानां गुणादीनामभेदात् अविभागेन सर्वान् अविहायेति यावत् । उपसंहारः  कार्यः३ । कुतः ? विधिशेषवत् । विधिभिः शिष्यन्त उपदिश्यन्त सति विधिशेषाणि विध्युक्तकर्माणि सर्ववेदोक्तानि । तानि यथा विहितत्वात्क्रियन्ते । तद्वदुपसंहारोऽपि कार्यः । स चोपसंहारः समाने च योग्यगुणविषयक एव कार्य इत्यर्थः । 
।। ॐ अन्यथात्वं चशब्दात्४ इति चेन्नाविशेषात् ॐ ।। ३.३.७ ।।
चशब्दात् ‘आत्मेत्येव’५ इति साधारणश्रुतेः । अन्यथात्वं प्रागुक्तसर्वोपसंहारस्याकर्तृत्वम् इति चेन्न ।  अविशेषात् एते गुणा नोपसंहार्या इति विशेषप्रमाणाभावादित्यर्थः ।६ 
।। ॐ न वा प्रकरणभेदात् परोवरीयस्त्वादिवत् ॐ ।। ३.३.८ ।। 
सर्वाेपसंहारो न वा कार्यः । कुतः ? प्रकरणभेदात् परोवरीयस्त्ववैश्वानरादि-प्रकरणानां भिन्नत्वात् । तर्ह्येकस्मिन्नेव प्रकरणे सर्वोक्तिरस्त्वित्यत उक्तम्- परोवरीयस्त्वादिवदिति । यथा ‘स एषोऽनन्त’१ इत्यादिप्रकरणेषु सर्वाेत्तमत्वादिकमेवोक्तं न गुणान्तरम् । तथा प्रकरणान्तरेऽपीत्यर्थः । 
।। ॐ सञ्ज्ञातश्चेत्तदुक्तमस्ति तु तदपि ॐ ।। ३.३.९ ।।
सर्वविद्यानां सञ्ज्ञातः भगवन्नामत्वान्नाम्नां च तद्गुणवाचित्वात्तस्य च सर्वोप-संहारेण ध्यानार्थत्वात्सर्वोपसंहारः कार्य इति चेत् । तदुक्तम्- तत् सर्वोपसंहारस्य कर्तव्यत्वमुक्तमस्माभिः प्राक् । न केवलं नामत्वयुक्तिसिद्धमेतत् । किन्तु तदपि ‘नाम वा एताः सर्वविद्याः ब्रह्मणः’२ इति रूपं प्रमाणमस्ति । तु अस्त्येवेत्यर्थः । 
(इति उपसंहाराधिकरणम् ।। २ ।।)
(अथ प्राप्त्यधिकरणम् ।। ३ ।।) 
(पुरुषभेदेन गुणोपसंहारानुपसंहारयोः कर्तव्यत्वोक्तिः)
।। ॐ प्राप्तेश्च समञ्जसम् ॐ ।। ३.३.१० ।।
न केवलमुक्तरीत्योपसंहारानुपसंहारयोः कर्तव्यत्वम् अपि तु तद्द्वयं समञ्जसं युक्तं च । प्राप्तेः योग्यतायाः कर्तव्यत्वादित्यर्थः । 
(इति प्राप्त्यधिकरणम् ।। ३ ।।) 
(अथ सर्वाभेदाधिकरणम् ।। ४ ।।) 
(फलाधिक्योक्त्या बहुगुणोपसंहारस्य कर्तव्यत्वसमर्थनम्) 
।। ॐ सर्वाभेदादन्यत्रेमे ॐ ।। ३.३.११ ।।
इमे (सर्वगुणोपसंहर्तृ) ब्रह्मादयोऽनुपसंहर्तृफलापेक्षयाऽन्यत्र विलक्षणे फले (महाफले) भवन्ति१ । कुतः ? सर्वाभेदात् सर्वेषां गुणानामभेदात् अविभागेनोपसंहारात् । तेषां सर्वगुणोपसंहर्तृत्वादिति यावत् । 
(इति सर्वाभेदाधिकरणम् ।। ४ ।।) 
(अथ आनन्दाधिकरणम् ।। ५ ।।) 
(अशेषमुमुक्षूपास्यसाधारणगुणकथनम्) 
।। ॐ आनन्दादयः प्रधानस्य ॐ ।। ३.३.१२ ।।
प्रधानस्य मोक्षस्यार्थे । (आनन्दादयः) आनन्दज्ञाननिर्दोषत्वात्मत्वाख्या-श्चत्वारो गुणा उपास्या इत्यर्थः ।२ सवर्ेेषां मुक्तौ आनन्दज्ञानदुःखाभावा-नामपेक्षितत्वात् तत्सिद्धये सच्चिदानन्दास्तावदुपास्याः । यत्तु, आत्मत्वापरपर्यायं स्वामित्वं तदपि स्वसम्बन्धानुस्मरणस्य भगवत्प्रीतिहेतुत्वादुपास्यमिति भावः । तत्रोक्तानन्दादिगुणचतुष्टयनियतिः कर्मक्षयोत्क्रान्तिमार्गभोगलक्षणचतुर्विधमोक्ष-वतामेव । तेनाऽत्मत्वमोक्षोपासकानां मनुष्याणां चतुष्टयाधिक-गुणोपासनासमर्थानां ब्रह्मदीनां च सद्भावाद् गुणचतुष्टयोपासनस्य अशेेष-मुमुक्षुगुणसाधारण्यं कथमिति चोद्यं परास्तम् । आत्मत्वमात्रोपसाकानां ‘नोत्क्रामन्ति कदाचन’ इति सम्पूर्णमोक्षाभावोक्तेः ‘उत्क्रान्तिमार्गौ देवानां न प्रायेण भविष्यतः’३ इति देवानामपि तदभावोक्तेः । अत एव वक्ष्यति भोगपादे तत्त्वप्रकाशिकायाम्- ‘न चाऽनन्दादयः प्रधानस्येत्युक्तिविरोधः । तदुपासनस्य सम्पूर्णमोक्षार्थत्वात्’ (तत्त्वप्रकाशिका) इति । ब्रह्मणश्च काम्यानिष्ट-कर्मणामेवाभावान्न कर्मक्षयरूपो मोक्षस्तस्येति तत्त्वम् । ब्रह्मातिरिक्तानामेव कर्मक्षयाख्यो मोक्ष इत्यालोचनीयं सूरिभिरित्यलम् ।। ५ ।।
(इति आनन्दाधिकरणम् ।। ५ ।।) 
(अथ प्रियशिरस्त्वाधिकरणम् ।। ६ ।।) 
(प्रियशिरस्त्वादिगुणानां सर्वोपास्यत्वं नास्तीति निरूपणम्) 
।। ॐ प्रियशिरस्त्वाद्यप्राप्तिरुपचयापचयौ हि भेदे ॐ ।। ३.३.१३ ।।
सर्वेषां मुमुक्षूणां प्रियशिरस्त्वाद्यप्राप्तिः प्रियशिरस्त्वादिगुणोपासना-प्राप्तिर्नास्ति१ । कुतः ? हि यस्मात् भेदे तारतम्यार्थ(फलभेदसिद्ध्यर्थं)-मुपचयापचयौ । उपासनाया वृद्धिह्रासावपेक्षितौ तस्मादित्यर्थः । 
(इति प्रियशिरस्त्वाधिकरणम् ।। ६ ।।) 
(अथ इतराधिकरणम् ।। ७ ।।) 
(देवादीनां बहुगुणोपासनासमर्थनम्) 
।। ॐ इतरे त्वर्थसामान्यात् ॐ ।। ३.३.१४ ।।
तुरेव । इतरे मध्यमगुणाः देवादिभिरुपास्या एव । कुतः ? अर्थसामान्यात् । अर्थे स्वस्वप्राप्यफले सामान्यात् । साम्यमपेक्ष्येत्यर्थः । 
(इति इतराधिकरणम् ।। ७ ।।) 
(अथ आध्यानाधिकरणम् ।। ८ ।।) 
(गुणोपसंहारानुपसंहारयोः प्रमाणोक्त्या दृढीकरणम्) 
।। ॐ आध्यानाय प्रयोजनाभावात् ॐ ।। ३.३.१५ ।।
सर्वगुणोक्तिराध्यानाय । आ समन्तात् सर्वगुणोपसंहारेण ध्यानार्थमेव । तद्विना प्रयोजनान्तराभावादित्यर्थः । 
।। ॐ आत्मशब्दाच्च ॐ ।। ३.३.१६ ।।
अनुपसंहारोऽप्यस्ति । कुतः ? (आत्मशब्दाच्च)‘आत्मेत्येवोपासीत’१ इत्यात्मत्वमात्रोपासनाविधायकात्मशब्दोपेतश्रुतेरित्यर्थः । 
(इति आध्यानाधिकरणम् ।। ८ ।।) 
(अथ आत्मगृहीत्यधिकरणम् ।। ९ ।।) 
(उपासनायामानन्दादिचतुर्गुणनियतिसमर्थनम्) 
।। ॐ आत्मगृहीतिरितरवदुत्तरात् ॐ ।। ३.३.१७ ।।
आत्मशब्देनेतरगुणानां (चतुर्णां गुणानां) गृहीतिर्ग्रहणमस्ति । कथम् ? इतरवत् यथा ‘सत्यं ज्ञानम्’२ इति वाक्ये सत्यादिपदानां सत्यत्वाद्यभिधायित्वं तथा सच्चिदानन्दाभिधायित्वम् । कुतः ? उत्तरात् तथाभिधायकात् ‘अत्र ह्येते’३ इत्युत्तरवाक्यादित्यर्थः । 
(इति आत्मगृहीत्यधिकरणम् ।। ९ ।।) 
(अथ अन्वयाधिकरणम् ।। १० ।।) 
(आत्मशब्दोक्तगुणोपासनस्य सर्वैः कर्तव्यत्वोक्तिः) 
।। ॐ अन्वयादिति चेत्स्यादवधारणात् ॐ ।। ३.३.१८ ।।
आत्मशब्दे सर्वगुणानाम् अन्वयात् । तस्य सर्वगुणवाचित्वादिति यावत् । तस्यानुपसंह्रीयमाणत्वमयुक्तमिति चेत् । स्यात् आत्मशब्दस्य सर्वगुणवाचित्वम् । किन्तु ब्रह्मादीन् प्रत्येव नान्यान् प्रति । कुतः ? अवधारणात् । अन्ययोगव्यवच्छेदकपरात्मैवेत्यवधारणात् इत्यर्थः । 
(इति अन्वयाधिकरणम् ।। १० ।।) 
(अथ कार्याधिकरणम् ।। ११ ।।) 
(अलौकिकगुणोपसंहारसमर्थनम्) 
।। ॐ कार्याख्यानादपूर्वम् ॐ ।। ३.३.१९ ।।
भगवद्गुणजातमपूर्वं अलौकिकं ध्येयम् । कुतः ? कार्यस्य । ध्यानकार्यमोक्षस्य । आख्यानात् ‘अलौकिकाः’१ इत्यभिधानादित्यर्थः । 
(इति कार्याधिकरणम् ।। ११ ।।) 
(अथ समानाधिकरणम् ।। १२ ।।) 
(‘वाण्याः सर्वगुणोपसंहारेऽपि क्रियाणां न विशेषेण’ इति निरूपणम्) 
।। ॐ समान एवं चाभेदात् ॐ ।। ३.३.२० ।।
एवं च एवमपि । त्रिविक्रमत्वादिक्रियाविशेषाणाम् अपूर्वत्वेऽपि समाने नित्यविक्रान्त्यादि सामान्यक्रियायाम् । अभेदात् अन्तर्भावेनैव तद्ध्यानं ब्रह्मणा कार्यम् । न पृथगिति अर्थः ।
।। ॐ सम्बन्धादेवमन्यत्रापि ॐ ।। ३.३.२१ ।।
अन्यत्रापि त्रिविक्रमत्वादिक्रियाविशेषेऽपि । एवमुपसंहारः कार्याे विरिञ्चेन तासामीशेन सम्बन्धात्तादात्म्यान्नित्यत्वादित्यर्थः ।२ 
(इति समानाधिकरणम् ।। १२ ।।) 
(अथ नवाधिकरणम् ।। १३ ।।) 
(आत्मशब्दः तत्तदधिकारियोग्यगुणाभिधायकः)
।। ॐ न वा विशेषात् ॐ ।। ३.३.२२ ।।
आत्मशब्देन सर्वगुणगृहीतिर्न वाऽस्तु । कुतः ? विशेेषात् । योग्यताविशेषादित्यर्थः ।१ 
।। ॐ दर्शयति च ॐ ।। ३.३.२३ ।।
इतरेषां सर्वगुणाप्रतिपादनम् । ‘सर्वान् गुणान्’२ इति श्रुतिर्दशयतीत्यर्थः । 
(इति नवाधिकरणम् ।। १३ ।।)
(अथ सम्भृत्यधिकरणम् ।। १४ ।।) 
(सम्भृत्यादिगुणा न सर्वोपास्याः) 
।। ॐ सम्भृतिद्युव्याप्त्यपि चातः ॐ ।। ३.३.२४ ।।
सम्भृतिः सम्यग्भरणम् । द्युव्याप्तिः प्रकाशेन व्याप्तत्वम् । ते न सर्वोपास्ये । कुतः ? अतश्च योग्यताविशेषादेवेत्यर्थः ।३ 
(इति सम्भृत्यधिकरणम् ।। १४ ।।) 
(अथ पुरुषाधिकरणम् ।। १५ ।।) 
(नानास्थानोक्तगुणोपसंहारसमर्थनम्) 
।। ॐ पुरुषविद्यायामपि चेतरेषामनाम्नानात् ॐ ।। ३.३.२५ ।।
सर्वविद्योत्तमायां पुरुषविद्यायां पुरुषसूक्ताख्यविद्यायाम् । इतरेषां केषाञ्चिद्गुणानाम् अनाम्नानात् अपठितत्वाच्चशब्दात्केषाञ्चिदेव पठितत्वान्नैकत्र सर्वगुणोक्तिरित्यर्थः ।१ 
(इति पुरुषाधिकरणम् ।। १५ ।।)
(अथ वेधाधिकरणम् ।। १६ ।।) 
(भेदनादिगुणा न सर्वोपास्याः) 
।। ॐ वेधाद्यर्थभेदात् ॐ ।। ३.३.२६ ।।
वेधादि भेदनादि गुणजातम् न सर्वोपास्यम् । कुतः ? अर्थभेदात् । अर्थस्य तत्फलस्य भेदाद्विलक्षणादित्यर्थः ।२ 
(इति वेधाधिकरणम् ।। १६ ।।) 
(अथ हान्यधिकरणम् ।। १७ ।।) 
(मुक्तावप्युपासनादिकमस्तीति निरूपणम्) 
।। ॐ हानौ तूपायनशब्दशेषत्वात् कुशाच्छन्दस्तुत्युपगानवत् तदुक्तम् ॐ ।। ३.३.२७ ।। 
हानौ संसारहानिरूपमुक्तौ उपासनमस्त्येव । कुतः ? यतस्तदुक्तम् तत् मुक्तोपासनम् । ‘एतत्साम गायन्’३ इति श्रुत्युक्तम्  ।  तदपि स्वेच्छया, न विधितः । कुतः ? उपासनविधीनाम् उपायनशब्दशेषत्वात् । उपायनं मोक्षः तस्य शब्दः ‘ब्रह्मविदाप्नोति परम्’१ इति वाक्यम् । तच्छेषत्वात्  तदर्थोपयुक्तार्थ-परत्वात् । विध्यभावे स्वेच्छामात्रेण कथं तत् ? कुशाच्छन्दस्तुत्युपगानवत् ।  कुशैः कुशग्रहणेन, आच्छन्देन  स्वेच्छया स्तुतिः मन्त्रः । उपगानम् साम । तदुभयाध्ययनवदित्यर्थः ।१
।। ॐ साम्पराये तर्तव्याभावात् तथा ह्यन्ये ॐ ।। ३.३.२८ ।।
नानिष्टपरिहाराय मुक्तोपासनम् । कुतः ? साम्पराये मोक्षे । तर्तव्यस्य  निरसनीयस्यानिष्टस्यैवाभावात् । तदपि कुतः ? हि यस्मादन्ये शाखिनः (तीर्णो हि तदा सर्वान् -बृ.६.३.११)पठन्तीत्यर्थः ।२
 (इति  हान्यधिकरणम् ।। १७ ।।) 
(अथ छन्दाधिकरणम् ।। १८ ।।) 
(मुक्तानां कर्मणि नियमाभावसमर्थनम्) 
।। ॐ छन्दत उभयाविरोधात् ॐ ।। ३.३.२९ ।।
मोक्षे कर्मकरणं छन्दतः स्वेच्छयैव । कुतः ? (उभयाविरोधात्) उभययो-र्विधिबन्धप्रत्यवाययोरविरोधात् । अभावादित्यर्थः । 
।। ॐ गतेरर्थवत्त्वमुभयथाऽन्यथा हि विरोधः ॐ ।। ३.३.३० ।।
न मोक्षे विधिबन्धप्रत्यवायौ । कुतः ? हि यस्मात् गतेः मोक्षस्य अर्थवत्वम् पुरुषार्थवत्वम् । उभयथा । विधिबन्धप्रत्यवायवत्वे नैवास्ति । कुतः? तस्मादन्यथा तत्रापि विधिबन्धप्रत्यवायसत्वे मोक्षत्वविरोध इत्यर्थः । 
।। ॐ उपपन्नस्तल्लक्षणार्थोपलब्धेर्लोकवत् ॐ ।। ३.३.३१ ।।
मुक्ताः स्वेच्छया कर्म कुर्वन्तीत्ययमर्थः उपपन्नो युक्तः । कुतः ? तल्लक्षणार्थो-पलब्धेः । तत् कर्मकरणं लक्षणं निमित्तं यस्य मोक्षस्य स तल्लक्षणः । तस्यार्थस्य प्रयोजनस्य उपलब्धेः प्राप्तत्वात्  ।  कथम् ? लोकवत् । यथा लोके यागविधि-पूर्त्यर्तं कृतस्य विष्णुक्रमणाख्यस्य कर्मणः । तत्पूर्त्यनन्तरमपि करणं (स्वेच्छया) तथेत्यर्थः । 
(इति छन्दाधिकरणम् ।। १८ ।।) 
(अथ अनियमाधिकरणम् ।। १९ ।।) 
(ब्रह्मज्ञानिनां नियमेन मोक्षो भवतीति निरूपणम्)
।। ॐ अनियमः सर्वेषामविरोधाच्छब्दानुमानाभ्याम् ॐ ।। ३.३.३२ ।।
सर्वेषां ज्ञानिनाम् । मोक्षानियमः उक्तव्यवस्था१ नास्तीति । कुतः ? अविरोधात् । अनियमाङ्गीकारे विरोधाभावात् । (शब्दानुमानाभ्यां) प्रत्युत ‘न कश्चित्’२ इति श्रुतिज्ञानित्वानुमानाभ्याम्३ । अनियमस्य सिद्धत्वादित्यर्थः । 
(इति अनियमाधिकरणम् ।। १९ ।।) 
(अथ यावदधिकरणम् ।। २० ।।) 
(उपासनायां योग्यतानियमसमर्थनम्)
।। ॐ यावदधिकारमवस्थितिराधिकारिकाणाम् ॐ ।। ३.३.३३ ।।
अधिकारो योग्यता । तदनुसार्यनुष्ठानं शीलं येषां ते आधिकारिकाः ब्रह्मादिजीवविशेषाः तेषाम् । यावदधिकारम् अधिकारानुसारेणैव । मुक्ताववस्थितिः तारतम्येनावस्थानम् । न तूपासनाप्रयत्नतारतम्येनेत्यर्थः । 
।। ॐअक्षरधियां त्वविरोधः सामान्यतद्भावाभ्यामौपसदवत् 
तदुक्तम् ॐ ।। ३.३.३४ ।। 
अक्षरधियां ब्रह्मज्ञानिनां चतुर्मुखादीनां तु असमत्वेऽपि । अविरोधः । परस्परं विरोधो नास्ति । कुतः ? ब्रह्मज्ञानित्वादेव । किञ्च । सामान्यतद्भावा-भ्याम् । सामान्यात् मत्सरादिदोषभावसाम्यात् । तथा तद्भावात् । तदिति तन्त्रम् । तेभ्यः उत्तमेभ्यः । तस्य ज्ञानोपदेशाख्योपकारस्य । तेषां नीचानाम् । भावात्  सत्वात् । कथम् ? औपसदवत् । शिष्यवत् । कुतः ? तदुक्तम् । तत् असमत्वेऽपि विरोधाभाव इत्येतत् ‘नानाविधा’१ इति श्रुत्युक्तमित्यर्थः । 
(इति यावदधिकरणम् ।। २० ।।) 
(अथ इयदामननाधिकरणम् ।। २१ ।।) 
(अधिकारिणां प्राणावसानत्वसमर्थनम्)
।। ॐ इयदामननात् ॐ ।। ३.३.३५ ।।
उपासनाधिकारिणाम् (अधिकारितारतम्यं) । इयत् प्राणावधित्वमेव । कुतः? आमननात् । ‘प्राणो वाव’२ इति श्रुतौ तथोक्तत्वादित्यर्थः । 
।। ॐ अन्तरा भूतग्रामवदिति चेत् तदुक्तम् ॐ ।। ३.३.३६ ।।
भूतानाम् नामादीनाम् । ग्रामवत् समुदायवत् । प्राणोऽपि अन्तरा परमात्मानं विना अन्योत्तमोपेत इति चेत् न । कुतः ? तदुक्तम् । तदिति तन्त्रम् । तत्र प्राणाधिकाभावे । तत् प्रमाणं ‘प्राणो वाव’१ इत्युक्तम् । यत इत्यर्थः । 
।। ॐ अन्यथा भेदानुपपत्तिरिति चेन्नोपदेशवत् ॐ ।। ३.३.३७ ।। 
अन्यथा प्राणाधिकाभावे । तस्यैव सर्वोत्तमत्व इति यावत् । भेदानुपपत्तिः  सर्वोत्तमेन ब्रह्मणा श्रुतिसिद्धभेदो न स्यादिति चेन्न । उपदेशवत् अन्येभ्यः प्राणस्येति श्रुत्युपदिष्टप्रकारेण ‘प्राणो वाव सर्वेभ्यो भूयान्’२ इति सर्वशब्दसङ्कोचोपपतेरित्यर्थः । 
(इति इयदामननाधिकरणम् ।। २१ ।।) 
(अथ व्यतिहाराधिकरणम् ।। २२ ।।) 
(प्राणाद् विष्णोरुत्तमत्वसमर्थनम्)
।। ॐ व्यतिहारो विशिंषन्ति हीतरवत् ॐ ।। ३.३.३८ ।।
सत्यप्रकरणे प्रश्नप्रतिवचनयोर्व्यतिहारः अध्याहारः कार्यः । कुतः ? इतरवत् । प्रश्नप्रतिवचनाभ्यामादितो ‘वाग्’३ आदिकमिव प्राणात्सत्यं तुशब्देन विशिंषन्ति व्यावर्तयन्ति छन्दोगाः । हि यस्मात्तस्मादित्यर्थः । 
(इति व्यतिहाराधिकरणम् ।। २२ ।।) 
(अथ सत्याधिकरणम् ।। २३ ।।) 
(प्राणाद् विष्णोरेवोत्तमत्वसमर्थनम्)
।। ॐ सैव हि सत्यादयः ॐ ।। ३.३.३९ ।।
सत्यादयो दश१ । सा परदेवता एवेत्यर्थः ।२ 
(इति सत्याधिकरणम् ।। २३ ।।)
(अथ कामाधिकरणम् ।। २४ ।।) 
(उपासनायां श्रियोऽनधिकारित्वसमर्थनम्)
।। ॐ कामादितरत्र तत्र चाऽयतनादिभ्यः ॐ ।।३.३.४०।।
श्रीः कामात् ईश्वरेच्छानुसारिस्वेच्छयैव । तत्र ईशसमीपे मूलरूपेण स्थिता । इतरत्र भूम्यादाववतरति । कुतः ? आयतनादिभ्यः ‘सर्वायतना’३ इति सर्वगतत्वादिप्रतिपादकशब्देभ्य इत्यर्थः । 
।। ॐ आदरादलोपः ॐ ।। ३.३.४१ ।।
रमायाः अलोपः उपासनालोपाभावः । आदरात् भक्तेरेवेत्यर्थः । 
।। ॐ उपस्थितेस्तद्वचनात् ॐ ।। ३.३.४२ ।।
श्रियोऽपि नित्यमुक्तत्वम् उपस्थितेः उप परमात्मसमीपे । स्थितेः सर्वदास्थितत्वादेव । कुतः ? तद्वचनात् । तस्य भगवता नित्यसम्बन्धस्य (वचनात्) ‘द्वावेतौ’४ इत्यनेन प्रतिपादनादित्यर्थः ।
(इति कामाधिकरणम् ।। २४ ।।) 
(अथ निर्धारणाधिकरणम् ।। २५ ।।) 
(श्रवणमननध्यानरूपसमस्तोपपास्तेः कर्तव्यतासमर्थनम्) 
।। ॐ तन्निर्धारणार्थनियमस्तद्दृष्टेः पृथग्ध्यप्रतिबन्धः फलम् ॐ ।। ३.३.४३ ।।
तन्निर्धारणम् । तस्य परमात्मतत्वस्य निर्धारणम् निश्चयः । अर्थनियमः  अर्थस्य वेदार्थस्यायमेवेति निर्णयः एतदुभयं तद्दृष्टेः । तस्य परमात्मनो दृष्टेः  अपरोक्षज्ञानात् । पृथक् अन्यदेव । अप्रतिबन्धः ज्ञानप्रतिबन्धकनिवृत्तिः । तदुभयफलमित्यर्थः ।१ 
(इति निर्धारणाधिकरणम् ।। २५ ।।) 
(अथ प्रदानाधिकरणम् ।। २६ ।।) 
(उपास्तौ गुरुप्रसादरूपेतिकर्तव्यताया आवश्यकत्वोक्तिः) 
।। ॐ प्रदानवदेव२ हि तदुक्तम् ।। ३.३.४४ ।।
प्रीतिपूर्वकत्वादिप्रकृष्टदानम् उपदेशः प्रदानम् । श्रवणाद्यपेक्षया बलीयः  बलिष्ठम् । कुतः ? तदुक्तम् । तत् ज्ञानस्य गुरुदानाधीनत्वं ‘आचार्यवान् पुरुषो वेद’३ इति श्रुतौ उक्तम् अत इत्यर्थः४ । 
(इति प्रदानाधिकरणम् ।। २६ ।।) 
(अथ लिङ्गभूयस्त्वाधिकरणम् ।। २७ ।।) 
(गुरुप्रसादस्य बलीयस्त्वसमर्थनम्) 
।। ॐ लिङ्गभूयस्त्वात् तद्धि बलीयस्तदपि ॐ ।।३.३.४५ ।।
(गुरुप्रसादपूर्वकप्रदानमात्रम् अतिशयेन बलवत् । कुतः ?)लिङ्गानां ज्ञापकानां भूयस्त्वात्१ बाहुल्यदर्शनात् । न च श्रवणादिवैय्यर्थ्यम् । हि यस्माच्छ्रुत्युक्तम् अतस्तदपि श्रवणादिकमपि कार्यमित्यर्थः । 
(इति लिङ्गभूयस्त्वाधिकरणम् ।। २७ ।।) 
(अथ पूर्वविकल्पाधिकरणम् ।। २८ ।।) 
(पश्चात्ततोऽपि गुरुः स्वीकार्य इति निरूपणम्) 
।। ॐ पूर्वविकल्पः प्रकरणात् स्यात् क्रियामानसवत् ॐ ।। ३.३.४६ ।।
पूर्वविकल्पः । पूर्वं परित्यज्यापरः स्वीकार्यो न वेति विकल्पः स्यात् । कथम् ? क्रियामानसवत् । मानसी च क्रियाक्रियामानसम् ध्यानम् । यथा फलतः समयोर्ध्यानयोर्विकल्पः तथा । कुतः स्वीकार्यः ? प्रकरणात् प्रकर्षेण सामस्त्येनानुग्रहकरणान्निमित्तादित्यर्थः ।२ 
।। ॐ अतिदेेशाच्च ॐ ।। ३.३.४७ ।।
पूर्वगुरुणैव गुर्वन्तरस्वीकारस्यातिदेशात् । ३उपदेशाच्चेत्यर्थः । 
(इति पूर्वविकल्पाधिकरणम् ।। २८ ।।) 
(अथ विद्याधिकरणम् ।। २९ ।।) 
(ब्रह्मज्ञानमेवमोक्षसाधनम््) 
।। ॐ विद्यैव तु निर्धारणात् ॐ ।। ३.३.४८ ।।
विद्या ब्रह्मविषयापरोक्षज्ञानमेव । मोक्षहेतुर्न कर्म । कुतः ? निर्धारणात् ? ‘नान्य’ ४इत्यन्यनिषेधेन तस्यैव मोक्षहेतुत्वस्य निर्धारितत्वादित्यर्थः५ । 
।। ॐ दर्शनाच्च ॐ ।। ३.३.४९ ।।
भगवदपरोक्षज्ञानाच्च मोक्षो न ज्ञानमात्रादित्यर्थः ।
(इति विद्याधिकरणम् ।। २९ ।।) 
(अथ श्रुत्यधिकरणम् ।। ३० ।।) 
(आक्षेपनिरासपूर्वकं ज्ञानस्य मोक्षसाधनत्वसमर्थनम््) 
।। ॐ श्रुत्यादिबलीयस्त्वाच्च न बाधः ॐ ।। ३.३.५० ।।
ज्ञानस्य मोक्षहेतुत्वोक्तेः न बाधः नोक्तस्मृतिबाधः२ । कुतः ? श्रुत्यादि-बलीयस्त्वात् तथा प्रतिपादकानां ३श्रुतिलिङ्गयुक्तिस्मृतीनां बलवत्वादित्यर्थः । 
(इति श्रुत्यधिकरणम् ।। ३० ।।) 
(अथ अनुबन्धाधिकरणम् ।। ३१ ।।) 
(उपासनस्य भक्तिपूर्वकत्वसमर्थनम््) 
।। ॐ अनुबन्धादिभ्यः ॐ ।। ३.३.५१ ।।
(न केवलं श्रवणादिभिः गुरुप्रसादेन च) ब्रह्मज्ञानमनुबन्धादिभ्यः भक्त्यादिभ्य एव भवतीत्यर्थः ।४
(इति अनुबन्धाधिकरणम् ।। ३१ ।।) 
(अथ प्रज्ञान्तराधिकरणम् ।। ३२ ।।) 
(ब्रह्मदर्शने समर्थनम््) 
।। ॐ प्रज्ञान्तरपृथक्त्ववद् दृष्टिश्च तदुक्तम् ॐ ।।३.३.५२।।
प्रज्ञान्तरस्य ध्यानस्य । पृथक्त्ववत् नानात्ववत् । दृष्टिर्ज्ञानं च । पृथक् नाना । तदुक्तम्– तत् ज्ञानतारतम्यम् । ‘अन्तर्दृष्टय’५ इति श्रुतावुक्तमित्यर्थः । 
(इति प्रज्ञान्तराधिकरणम् ।। ३२ ।।) 
(अथ न सामान्याधिकरणम् ।। ३३ ।।) 
(बिम्बदर्शनमेव मुक्तिहेतुः) 
।। ॐ १न सामान्यादप्युपलब्धेर्मृत्युवन्न हि लोकापत्तिः ॐ ।। ३.३.५३ ।।
उपलब्धेः सर्वरूपविषयकज्ञानस्य । सामान्यात् समानत्वात् । यत्किञ्चि-द्रूपज्ञानेन मुक्तिरिति न । किन्तु रूपविशेषदर्शनेनैव । कथम्? मृत्युवत् । यथा मृतित्वसाम्येऽपि मृतिविशेषादेव मोक्षः तथा । रूपान्तरज्ञानस्य वैफल्या-योगात्तेन यत्फलं भवति सैव मुक्तिरित्यत उक्तम्– न हि इति । तत्फलं (लोका-पत्तिः)महरादिलोकानाम् आपत्तिः । प्राप्तिः । न हि सा मुक्तिरित्यर्थः ।२ अत्रोक्तो बिम्बदर्शनादेव मोक्ष इत्ययं नियमो न सर्वेषां किन्तु ये बिम्बदर्शनयोग्या ऋष्यादयस्तेषामेव । सर्वेषां बिम्बदर्शनायोग्यत्वात् । यथोक्तम्- ‘नोपासात्रैविध्या-दाश्रितत्वादिह तद्योगात्’३ इति । ‘ऋषयोऽन्तःप्रकाशाः’ इति श्रुतेश्च । अन्यथा ‘दृष्ट्यैव ह्यवताराणां’ इति प्रागुक्तविरोधात् । येषां बहिरुपासनेन मोक्षस्तेषामपि ह्युपासनं किञ्चित्कार्यमेव । बृहदारण्यकभाष्यं त्ववतारादिदृष्टविशेषार्थ-मेवान्तरुपास्त्यावश्यकत्वपरम् । अत एव ‘दृष्ट्यैव’४  इत्यत्राञ्जसेत्युक्तम् । यथोक्तं काठकभाष्ये- 
‘प्रादुर्भावान् ऋते विष्णुमिन्द्रियैर्नैव पश्यति । 
प्रादुर्भावानपि यदा ज्ञानदृष्ट्यैव पश्यति । 
तदैव मुच्यते योगी न दृष्टैरिन्द्रियैः क्वचित् ।।’ (का.भाष्यम्) 
इति भावबोधोक्तं रहस्यमनुसन्धेयम् ।। 
(इति न सामान्याधिकरणम् ।। ३३ ।।) 
(अथ परेणाधिकरणम् ।। ३४ ।।) 
(भक्तेः स्वातन्त्र्येणापरोक्षज्ञानहेतुत्वम् न सम्भवति) 
।। ॐ परेण च शब्दस्य ताद्विध्यं भूयस्त्वात्त्वनुबन्धः ॐ ।। ३.३.५४ ।। 
ज्ञानं परेण च परमात्मनैव भवति । न भक्त्या । तर्हि ‘भक्तिरेवैनम्’१ इति श्रुतेः का गतिरित्यत उक्तम्– शब्दस्य ताद्विध्यमिति । शब्दस्योक्तश्रुतेः ताद्विध्यं तु भक्तिहेतुत्वप्रतिपादकत्वं तु भक्तेः करणत्वादुपपन्नम् । साधनान्तरत्यागेन भक्तेरेवोक्तिः कुत इत्यत उक्तम्– भूयस्त्वात्त्वनुबन्ध इति । अनुबन्धस्तु भक्तिस्तु करणेषु भूयस्त्वात्प्रधानत्वादुक्त इत्यर्थः ।२ 
(इति परेणाधिकरणम् ।। ३४ ।।) 
(अथ एकाधिकरणम् ।। ३५ ।।) 
(उपासनस्यानादियोग्यतासापेक्षत्वसमर्थनम्) 
।। ॐ एक आत्मनः शरीरे भावात् ॐ ।। ३.३.५५ ।। 
अंशोऽर्जुनः अंशिनेन्द्रेण एकः अभिन्न एव । कुतः ? आत्मनोंऽशिनः कर्मनिर्मिते शरीरे आत्मनोंऽशस्य भावात्सत्त्वादित्यर्थः । 
।। ॐ व्यतिरेकस्तद्भावभावित्वान्न तूपलब्धिवत् ॐ ।। ३.३.५६ ।। 
उपलब्धिवत् ज्ञानादिभेदवत् । अंशांशिनोर्व्यतिरेको भेदो । न तु नैव । कुतः ? तद्भावभावित्वात् । तस्यांशिनो भावेनोपासनेनांशस्य भावित्वात् तत्फलभोक्तृत्वादित्यर्थः ।३
(इति एकाधिकरणम् ।। ३५ ।।) 
(अथ अङ्गावबद्धाधिकरणम् ।। ३६ ।।) 
(अङ्गावबद्धानां चतुर्मुखब्रह्मादीनामुपास्तिः कार्या इति निरूपणम्) 
।। ॐ अङ्गावबद्धास्तु न शाखासु हि प्रतिवेदम् ॐ ।। ३.३.५७ ।। 
अङ्गावबद्धाः औरप्रधानैर्ब्रह्मादिभिः अवबद्धाः सम्बद्धाः । तद्विषया इति यावत् । उपास्त्यादयः कार्या एव । उपसंहारे तु विशेषोऽस्ति । स कः ? प्रतिवेदम् याश्शाखाः तासु उत्तमगुणजातं नीचे नोपसंहर्तव्यम् इत्यर्थः ।१ 
।। ॐ मन्त्रादिवद् वाऽविरोधः ॐ ।। ३.३.५८ ।। 
नीचगुणानामुत्तमेषूपसंहारेऽविरोधः । कथम् ? मन्त्रादिवत् । यथा मन्त्रादेः  सूक्तादेः अधमपरस्योत्तमविषयत्वेनाध्ययनं तथेत्यर्थः । 
(इति अङ्गावबद्धाधिकरणम् ।। ३६ ।।) 
(अथ भूमाधिकरणम् ।। ३७ ।।) 
(एतदधिकरणप्रदिपाद्यविषयः) 
।। ॐ भूम्नः क्रतुवज्ज्यायस्त्वं तथा च२ दर्शयति ॐ ।। ३.३.५९ ।। 
भूम्नः भूमगुणस्य । सर्वगुणेषु ज्यायस्त्वम् प्राधान्यम् । कथम् ? क्रतुवत् । यथा दीक्षाद्यङ्गकलापस्य विश्वजिदादिसर्वयागेषु अनुवृत्तावेव तद्योग्यानुष्ठानफल-हेतुत्वेन प्राधान्यम् । तथा तद्वद्भूमगुणस्य सर्वगुणानुवृत्तत्वेन फलहेतुत्वम् । कुत इत्यत उक्तम्– तथा च दर्शयतीति२ । च यस्मात् ‘भूमैव देवः’३  इति श्रुतिः तथा  उक्तार्थं दर्शयतीत्यर्थः । 
(इति भूमाधिकरणम् ।। ३७ ।।) 
(अथ नानाधिकरणम् ।। ३८ ।।) 
(भूमगुणस्य तारतम्येन सर्वोपास्यत्वकथनम्) 
।। ॐ नानाशब्दादिभेदात् ॐ ।। ३.३.६० ।।
भूमत्वं नाना तारतम्येनैव प्रतीयते । कुतः ? शब्दादिप्रमाणानां भेदात् तारतम्येन ज्ञानजनकत्वस्वाभाव्यादित्यर्थः ।१ 
(इति नानाधिकरणम् ।। ३८ ।।) 
(अथ विकल्पाधिकरणम् ।। ३९ ।।) 
(बिम्बान्यनृसिंहाद्युपासनस्य विकल्पत्वकथनम्) 
।। ॐ विकल्पो विशिष्टफलत्वात् ॐ ।। ३.३.६१ ।।
अबिम्बोपासनस्य विकल्पः विविधकल्पः । अनियम इति यावत् । कुतः ? विशिष्टफलत्वात् विलक्षणफलकत्वादित्यर्थः ।२ 
(इति विकल्पाधिकरणम् ।। ३९ ।।) 
(अथ कामाधिकरणम् ।। ४० ।।) 
(एतदधिकरणप्रतिपाद्यविषयः) 
।। ॐ काम्यास्तु यथाकामं समुच्चीयेरन्न वा      पूर्वहेत्वभावात् ॐ ।। ३.३.६२ ।।
काम्याः धनादिसाधनेशगुणास्तु यथाकामम् वित्तादीच्छानुसारेण । समुच्चीयेरन् । उपसंहर्तव्यामुमुक्षुभिर्नवा३ । कुतः ? पूर्वहेत्वभावात् । मोक्षेच्छातः पूर्वं विद्यमानो हेतुर्वित्तादिकर्माख्यः । तेषां तदभावादिति भावः । 
(इति कामाधिकरणम् ।। ४० ।।) 
(अथ अङ्गाधिकरणम् ।। ४१ ।।) 
(‘ब्रह्मादयः भगवदङ्गाश्रिताः’ इत्युपासने देवानामेवाधिकरः)
।। ॐ ओषु यथाऽऽश्रयभावः ॐ ।। ३.३.६३ ।।
ओषु भगवदवयवेषु । सूर्यादीनामाश्रयभावः आश्रयत्वं यथोक्तं तथोपासनं कार्यमित्यर्थः । 
।। ॐ शिष्टेश्च ॐ ।। ३.३.६४ ।।
‘यस्मिन्निति’१ श्रुतावङ्गदेवतोपासनाकर्तव्यत्वस्य शिष्टेः विधानाच्च तत्कार्यमित्यर्थः । 
।। ॐ समाहारात्२ ॐ ।। ३.३.६५ ।।
‘औः पराद्ये हि’३ इति श्रुतौ तादृशगुणानां समाहारादुपसंहारफलवचनात् देवाधिकारिकत्वनिश्चय इत्यर्थः । 
।। ॐ गुणसाधारण्यश्रुतेश्च ॐ ।। ३.३.६६ ।।
भगवद्गुणानां साधारण्यस्य सर्वोपास्यत्वस्य श्रुतेः ‘साधारण्यात्’४ इत्यत्र श्रवणादित्यर्थः । (देवैस्तथोपासनं  कार्यमित्यर्थः)
(इति अङ्गाधिकरणम् ।। ४१ ।।) 
(अथ नवाधिकरणम् ।। ४२ ।।) 
(अङ्गदेवतोपसानं देवेतराणां नास्ति)
।। ॐ न वाऽतत्सहभावश्रुतेः ॐ ।। ३.३.६७ ।।
अङ्गाश्रितदेवोपासनं (देवान्यैः) न वा कर्तव्यम् । कुतः ? अतत्सहभावश्रुतेः । तेन सर्वशाखागतोपासनेन सह भावस्य सह सत्त्वस्याश्रुतेरश्रवणादित्यर्थः । 
अतत्सहभाव इति श्रुतेः । तत्सहभावाश्रुतेरिति नञो व्यत्यासेनान्वयः । सर्वशाखागतोपासनेन सहाश्रवरणादित्यर्थः । क्वचिदुक्तत्वात् क्वचिदनुक्तत्वाच्च देवैरेव भगवदङ्गेष्वङ्गदेवतोपसंहारः कर्तव्यो नान्यैरिति वाशब्दः । 
।। ॐ दर्शनाच्च ॐ ।। ३.३.६८ ।।
‘सत्यो ज्ञानः’४ इति श्रुतौ देवैस्तथोपासनं कार्यं नान्यैरित्यस्य दर्शनाच्चैवमित्यर्थः । 
।। इति सूत्रार्थसङ्ग्रहे तृतीयाध्याये तृतीयः पादः ।। 
।। श्रीहयवदनार्पणमस्तु ।।
अथ तृतीयाध्याये चतुर्थः पादः
(अथ पुरुषार्थाधिकरणम् ।। १ ।।) 
(ज्ञानस्य स्वर्गाद्यशेषपुरुषार्थहेतुत्वमहिमोक्तिः)
।। ॐ पुरुषार्थोऽतः शब्दादिति बादरायणः ॐ ।। ३.४.१ ।।
पुरुषार्थः पुरुषैरर्थ्यः अपेक्ष्यः सर्वोऽपि । अतः ज्ञानादेव भवति । (न तु मोक्षमात्रम्) कुतः  ?  शब्दात् ‘यं यं लोकम्’१ इति श्रुतेरिति बादरायणाचार्याे मन्यत इत्यर्थः ।
।। ॐ शेषत्वात् पुरुषार्थवादो यथाऽन्येष्विति 
जैमिनिः ॐ ।। ३.४.२ ।।
पुरुषार्थवादः ज्ञानादेव पुरुषार्थो भवतीत्युक्तिः शेषत्वात् ज्ञानस्य कर्मोपकारकत्वात् । कथम् ? यथाऽन्येषु धनादिषु२ । कर्मोपकारकत्वेन पुरुषार्थहेतुत्ववादस्तथेति जैमिनिराचार्यो मन्यत इत्यर्थः । 
।। ॐ आचारदर्शनात् ॐ ।। ३.४.३ ।।
‘यज्ञेन यज्ञम्’३ इति श्रुतौ देवानामाचारदर्शनस्य कर्मानुष्ठानस्य दर्शनाच्च । ज्ञानस्य कर्मशेषत्वमित्यर्थः । 
।। ॐ तच्छ्रुतेः ॐ ।। ३.४.४ ।।
तस्य कर्म प्रति ज्ञाने शेषत्वस्य श्रुतेः ‘यदेव’१ इति श्रवणात्तस्य तच्छेषत्वमेवेत्यर्थः । 
।। ॐ समन्वारम्भणात् ॐ ।। ३.४.५ ।।
‘कर्मैव देहम्’२ इति श्रुतौ देहादेः सर्वस्य कर्मणैव सं प्राधान्येन । अन्वारम्भणात् उत्पादनोक्तेः कर्मण एव प्राधान्यमित्यर्थः । 
।। ॐ तद्वतो विधानात् ॐ ।। ३.४.६ ।।
‘ज्ञानी च’३ इति श्रुतौ तद्वतो ज्ञानवतः कर्मविधानात् । न (ज्ञानिकर्मणः) लीलात्वमित्यर्थः । 
।। ॐ नियमाच्च ॐ ।। ३.४.७ ।।
‘कुर्वन्नेव’४ इति श्रुतौ ज्ञानिनोऽपि कर्मणो नियमात् नियमकथनात् । अकरणे प्रत्यवायश्रवणादिति यावत् । न लीलात्वमात्रत्वमित्यर्थः ।५ 
।।ॐ अधिकोपदेशात्तु बादरायणस्यैवं तद्दर्शनात् ॐ ।।३.४.८ 
बादरायणस्य मतम् एवम् प्राधान्येन ज्ञानस्य पुरुषार्थहेतुत्वम् । न चैवमाचारादिवैय्यर्थ्यम् । कुतः ? अधिकोपदेशात् ज्ञानार्जिते फलेऽधिकस्य कर्माधीनातिशयस्य ‘यथा यथा’६ इति श्रुत्युक्तत्वात् । (तद्दर्शनात्) युधिष्ठिरादेर्दर्शनात्७ तादृशातिशयोपलम्भाच्चेत्यर्थः । 
।। ॐ तुल्यं तु दर्शनम् ॐ ।। ३.४.९ ।।
कर्मकृतावकृतौ च ज्ञानिनां दर्शनं ज्ञानं तुल्यं सममेवेत्यर्थः ।१ 
(इति पुरुषार्थाधिकरणम् ।। १ ।।) 
(अथ असार्वत्रिकाधिकरणम् ।। २ ।।) 
(ज्ञानाधिकारिता न सर्वनिष्ठा)
।। ॐ असार्वत्रिकी ॐ ।। ३.४.१० ।।
ज्ञानाधिकारिता असार्वत्रिकी सर्वजननिष्ठा नेत्यर्थः । 
।। ॐ विभागः शतवत् ॐ ।। ३.४.११ ।।
ज्ञानाधिकारः केषाञ्चिदस्ति केषाञ्चिन्नास्तीति विभागः व्यवस्था । शतवत् यथा द्व्यधिकशतदेवानां सोमपानाधिकारो नान्येषामिति व्यवस्था तथेत्यर्थः ।२ 
।। ॐ अध्ययनमात्रवतः ॐ ।। ३.४.१२ ।।
मात्रशब्दः कार्त्स्न्ये । (अध्ययनमात्रवतः)कृत्स्नाध्ययनवतोऽधिकारितेत्यर्थः ।३
(इति असार्वत्रिकाधिकरणम् ।। २ ।।) 
(अथ अविशेषाधिकरणम् ।। ३ ।।) 
(देवादीनां साम्येन न ज्ञानाधिकारः)
।। ॐ नाविशेषात् ॐ ।। ३.४.१३ ।।
विशेषतारतम्यं विना न ज्ञानाधिकारिता । कुतः ? अविशेषात् । ज्ञानस्याप्यविशेषप्रसङ्गादित्यर्थः ।४ 
(इति अविशेषाधिकरणम् ।। ३ ।।) 
(अथ स्तुत्यधिकरणम् ।। ४ ।।) 
(ज्ञानिनोऽसत्प्रवृत्तावपि ज्ञानस्य मोक्षसाधनत्वमक्षतमेव) 
।। ॐ स्तुतयेऽनुमतिर्वा ॐ ।। ३.४.१४ ।।
‘स ब्राह्मणः’१ इति श्रुत्युक्तं यथेष्टाचरणम् । स्तुतये ज्ञानिस्तुत्यर्थम् । अनुमतिरनुज्ञामात्रं वा । न विधिरित्यर्थः । 
।। ॐ कामका(चा)रेण चैके ॐ ।। ३.४.१५ ।।
ज्ञानिनां कामकारेण यथेष्टाचारेणापि मोक्षमेके शाखिनः ‘कामचारा’२ इति (श्रुतौ) पठन्तीत्यर्थः ।३ 
।। ॐ उपमर्दं च ॐ ।। ३.४.१६ ।।
ज्ञानेन किञ्चिद्भुक्तस्य प्रारब्धकर्मणः (अपि) उपमर्दं फलह्रासं च एके पठन्तीत्यर्थः ।४ 
।। ॐ ऊर्ध्वरेतस्सु च शब्दे हि ॐ ।। ३.४.१७ ।।
शब्दे ‘य इमम्’५ इति श्रुतौ ‘ऊर्ध्वरेतस्सु’ वैराग्यादिगुणवत्स्वेव ज्ञानोपदेशो हि यस्माद्विहितस्तस्मात्कामचारेण न ज्ञानप्राप्तिरित्यर्थः । 
।।ॐ परामर्शं जैमिनिरचोदना चापवदति हि ॐ ।।३.४.१८।।
‘केन स्यात्’६ इति, श्रुतिः ‘प्रातरुत्थाय’७ इत्यादि श्रुत्युक्तसदाचारपरामर्शं कृत्वा स्वेच्छया वर्तनं प्रतिपादयति । नत्वसदाचारविषया । कुतः ? हि यस्मादचोदना निषिद्धं कार्यमिति विधिर्नास्ति । प्रत्युत ‘ब्राह्मणो न हन्तव्यः’१ इति असदाचारमपवदति निषिद्धवती(तस्मात्) इत्यर्थः । 
।। ॐ अनुष्ठेयं बादरायणः साम्यश्रुतेः ॐ ।। ३.४.१९ ।।
बादरायणोऽनुष्ठेयम् अवश्यं कर्तव्यमेव नियमेन कर्तव्यमित्यनुज्ञानं कामचारश्रुत्यर्थं मन्यते । कुतः ? साम्यश्रुतेः । केनापि प्रकारेण प्रवृत्तावपि ‘तेनेदृश एव’२ इति (ज्ञानिनः) साम्योक्तरित्यर्थः । 
।। ॐ विधिर्वा धारणवत् ॐ ।। ३.४.२० ।।
तर्ह्यज्ञस्याप्येवं स्यादित्यत उक्तम्– धारणवत्  इति । यथा वेदधारणं त्रैवर्णिकानामेव विहितं तथा कामचारो ज्ञानिनामेव विहित इत्यर्थः । 
।।ॐ स्तुतिमात्रमुपादानादिति चेन्नापूर्वत्वात् ॐ।।३.४.२१ 
‘केन स्यात्’३ इति स्तुतिमात्रम् । न विधिः । कुतः ? ज्ञानिभिरपि ‘सन्ध्यामुपासीत’४ इत्यादिसामान्यविधेरुपादानात् स्वीकारात् । इति चेन्न । तथात्वे तेषां सर्वविध्यतिदूरत्वेन प्रकारेण स्तुत्यत्वप्रसङ्गात् । न चैतद्युक्तम् । तेषामपूर्वत्वात् । अः विष्णुः पूर्वः प्रेरको येषान्ते अपूर्वास्तेषां भावस्तत्त्वं तस्माद्भगवदधीनत्वादित्यर्थः । 
।। ॐ भावशब्दाच्च ॐ ।। ३.४.२२ ।।
‘विधिर्भावे प्रजापतेः’१ इति श्रुताविच्छाऽपरपर्यायभावशब्दप्रयोगाच्च ‘केन स्यात्’२ इति स्वेच्छाचारविधिरित्यर्थः । 
।। ॐ पारिप्लवार्था इति चेन्न विशेषितत्वात् ॐ ।।३.४.२३।।
उक्तरीत्याऽर्थ३त्रयवत्वे ‘केन स्यात्’४ इत्यादिश्रुतयः पारिप्लवार्था अव्यवस्थि-तार्थाः स्युरिति चेन्न । विशेषितत्वात् ज्ञानिनामनेकप्रकारत्वादित्यर्थः ।५ 
।। ॐ तथा चैकवाक्योपबन्धात् ॐ ।। ३.४.२४ ।।
तथा च ज्ञानिनां त्रैविध्ये सति विधिवाक्यानां स्वेच्छावृत्तिवाक्यानां चैक्यवाक्यतया अविरुद्धार्थप्रतिपादकतयोपबन्धात् । सम्बन्धात् । ‘केन स्यात्’६ इत्यस्याप्यविरुद्धार्थत्रयवत्वमित्यर्थः । 
।। ॐ अत एव चाग्नीन्धनाद्यनपेक्षा ॐ ।। ३.४.२५ ।।
ज्ञानस्य मोक्षजनने (अग्नीन्धनाद्यनपेक्षा) अग्नेरिन्धनं दीपनं यस्मिन् तदग्नीन्धनम् अग्निहोत्रम् । तदाद्याश्रमकर्मापेक्षा नास्ति । कुतः ? अत एव ‘कामचारा’७ इति श्रुतौ कामचारेऽपि मोक्षनैय्यत्यस्योक्तत्वादेवेत्यर्थः ।८ 
।। ॐ सर्वापेक्षा च यज्ञादिश्रुतेरश्ववत् ॐ ।। ३.४.२६ ।।
सर्वापेक्षा सर्वसत्कर्मापेक्षा चाधिक्य एव (ज्ञानोत्पत्तावेव) न मोक्षे । कुतः? (यज्ञादिश्रुतेः) ‘यज्ञेन’१ इति श्रुतेः  ।  यज्ञेनेत्यादिना यज्ञादेर्ज्ञानसाधनत्व-श्रवणात् । तर्ह्युभयसाधनत्वमस्त्वित्यत उक्तम्– अश्ववत् इति । यथा गमनसाधनाश्वस्य गमनफलहेतुत्वं (न ग्रामप्राप्त्यर्थम्) तथा ज्ञानसाधनयज्ञादेर्न तत्फलहेतुत्वमित्यर्थः । 
।। ॐ शमदमाद्युपेतः स्यात्तथाऽपि तु तद्विधेस्तदङ्गतया तेषामवश्यानुष्ठेयत्वात् ॐ ।। ३.४.२७ ।।
तथाऽपि ज्ञानस्यैव मोक्षहेतुत्वेऽपि ज्ञानी शमदमाद्युपेतः स्यात् । कुतः ? तद्विधेः तस्य शमदमाद्युपेतत्वस्य ‘आचार्याद्’२ इति श्रुतौ विधेर्विहितत्वात् । किमर्थं विधिरित्यत उक्तम्- तदित्यादि । तदङ्गतया ज्ञानाङ्गतया तेषाम् शमदमादीनाम् अवश्यानुष्ठेयत्वादित्यर्थः । 
।। ॐ सर्वान्नानुमतिश्च प्राणात्यये तद्दर्शनात् ॐ ।।३.४.२८।।
‘यदि ह वा’३ इति श्रुत्युक्तसर्वान्नानुमतिः निषिद्धान्नभोजनानुज्ञा प्राणात्यये प्राणगमनकालविषयैव । कुतः ? तद्दर्शनात् तस्योक्तस्यार्थस्य ‘न वा अजीविष्यम्’४ इत्युत्तरवाक्ये दर्शनादित्यर्थः । 
।। ॐ अबाधाच्च ॐ ।। ३.४.२९ ।।
(अबाधाच्च) निषिद्धाकरणे बाधकाभावाच्च न तत्कार्यमित्यर्थः । 
।। ॐ अपि स्मर्यते ॐ ।। ३.४.३० ।।
सद्धर्मात्यागः ‘अतीतानागतज्ञानि’ इति स्मर्यतेऽपीत्यर्थः । 
।। ॐ शब्दश्चातोऽकामचारे१ ॐ ।। ३.४.३१ ।।
अकामचारे कामतश्चरणाकरणे शब्दः ‘न कामचरितं चरेत्’२ इति श्रुतिश्चास्तीत्यर्थः । 
।। ॐ विहितत्वाच्चाऽश्रमकर्मापि ॐ ।। ३.४.३२ ।।
न केवलं निषिद्धं न कार्यं किन्तु (आश्रमकर्मापि) आश्रमाद्युचितकर्म च कार्यम् । कुतः ? ‘कुर्यात्कर्म’३ इति श्रुतौ विहितत्वात्  इत्यर्थः । 
।। ॐ सहकारित्वेन च ॐ ।। ३.४.३३ ।।
मोक्षहेतुज्ञानस्य सहकारित्वेन विहितं कर्म तु कार्यमित्यर्थः ।४
(इति स्तुत्यधिकरणम् ।। ४ ।।) 
(अथ उभयलिङ्गाधिकरणम् ।। ५ ।।) 
(अपरोक्षज्ञानस्याधिकारिमात्रप्राप्यत्वकथनम्) 
।। ॐ सर्वथाऽपि तु त एवोभयलिङ्गात् ॐ ।। ३.४.३४ ।।
सर्वथाऽपि अनेकप्रयत्नकरणेऽपि । त एव योग्या एव ज्ञानमाप्नुवन्ति नत्वयोग्याः । कुतः ? उभयलिङ्गात् । योग्यायोग्ययोरिन्द्रविरोचनयोर्ज्ञान-प्राप्त्यप्राप्तिरूपोभयलिङ्गदर्शनादित्यर्थः । 
।। ॐ अनभिभवं च दर्शयति ॐ ।। ३.४.३५ ।।
स्वभावस्यानभिभवम् तिरस्काराभावम् । ‘दैवीमेव’१ इति श्रुतिर्दर्शयतीत्यर्थः । (अतो नायोग्यानां ज्ञानप्राप्तिः) 
।। ॐ अन्तरा चापि तु तद्दृष्टेः ॐ ।। ३.४.३६ ।।
मध्यममानुषाणां (अपि)सम्यगसम्यग्ज्ञानयोरन्तरा मध्ये मिश्रज्ञान एवाव-स्थितिः । न तु तत्स्वाभावाभिभवः । कुतः ? तद्दृष्टेः । तदिति तन्त्रम् । तेषां तत्र मिश्रज्ञाने तस्य दार्ढ्यस्य तु विशेषेण दृष्टत्वादित्यर्थः ।।
।। ॐ अपि स्मर्यते ॐ ।। ३.४.३७ ।।
‘असुरा’२ इति स्मृत्या तादृक्स्वभावत्वं तदनुगुणफलमिति द्वयं स्मर्यत (च) इत्यर्थः । (अतोऽपि देवदानवमानवस्वभावानां नाभिभवः) 
।। ॐ विशेषानुग्रहं च ॐ ।। ३.४.३८ ।।
देवेष्वीशस्य विशेषानुग्रहं च ‘श्रृण्वे वीर’३ इति श्रुतिर्दर्शयतीत्यर्थः । 
।। ॐ अतस्त्वितरज्जायो लिङ्गाच्च ॐ ।। ३.४.३९ ।।
अतः देवसमुदायात् । इतरत् असुरजातम् । ज्यायः अतिबहुलम् । कुतः? लिङ्गात् । ‘तस्मात्’१ इति तस्मादिति जनसमुदायप्रवेशनिषेधान्यथानुपपत्तिरूप-लिङ्गात् । चशब्दात् ‘कनीयसा एव’२ इति श्रुतेश्चेत्यर्थः । 
।। ॐ तद्भूतस्य तु तद्भावो जैमिनेरपि 
नियमातद्रूपाभावेभ्यः ॐ ।। ३.४.४० ।।
तद्भूतस्य तु देवादित्वं प्राप्तस्यैव । तद्भावो देवादिभावो । जैमिनेरपि सिद्धः । कुतः ? नियमातद्रूपाभावेभ्यः । ‘नासुरा दैवीम्’३ इति श्रुतेः । ‘नासुराणां दैवं रूपम्’४ इत्यतद्रूपत्वश्रुतेः । अभावस्याभूतेः । उपलक्षणमेतत् । भावस्य भूतेः । ‘भूरिति देवाः अभूरित्यसुरा’५ इति  श्रुतेरित्यर्थः । 
(इति उभयलिङ्गाधिकरणम् ।। ५ ।।) 
(अथाऽधिकारिकाधिकरणम् ।। ६ ।।) 
(देवादिपदानाकाङ्क्षिभिरेव ज्ञानं प्राप्यत इति निरूपणम्) 
।। ॐ न चाधिकारिकमपि पतनानुमानात् तदयोगात् ॐ ।। ३.४.४१ ।।
आधिकारिकम् ब्रह्मादिपदमपि । ज्ञानिभिर्नाऽकाङ्क्ष्यम् । किम्वीशपदम् । कुतः ? तदयोगात् तदाकाङ्क्षाऽयोगात् । कुतः ? पतनानुमानात् । अयोग्य-वृक्षारोहप्रयत्नवदिति दृष्टान्तेन तत्पदारोहप्रयत्नवतामपि पतनानुमानादित्यर्थः ।६ 
।। ॐ उपपूर्वमपीत्येके भावशमनवत् तदुक्तम् ॐ ।। ३.४.४२ ।।
देवानामुप समीपे वर्तमानानां गन्धर्वादीनां पदम् उपशब्दोक्तम् । तत्पूर्वम् तत्प्रभृत्यपि नाकाङ्क्ष्यम् । किमु देवपदम् । कथम् ? भावशमनवत् । भावे चित्ते चेष्टायां च । शमनात् (शान्तेः)भावशमना ऋषयः तत्पदवत् नाकाङ्क्ष्यम् । किमु देवपदमित्येके प्राहुः । कुतः ? तदुक्तम्- तद्द्वयं नाऽकाङ्क्ष्यमित्येतत् ‘अथ यथर्षीन्’१ इत्येतच्छ्रुतावुक्तं यत इत्यर्थः । 
।। ॐ बहिस्तूभयथाऽपि स्मृतेराचाराच्च ॐ ।। ३.४.४३ ।।
देवादिपदेभ्यो बहिर्भूतज्ञानादौ । तु विशेषोऽस्ति । स कः ? उभयथाऽपि आकाङ्क्षायामनाकाङ्क्षायां च न पतनम् । कुतः ? ‘देवर्षि’२ इति स्मृतेः । आचारात् ‘नानात्वमेव कामानाम्’३ इत्यविरुद्धकामाचारप्रतिपादक-वाक्याच्चेत्यर्थः । 
(इति आधिकारिकाधिकरणम् ।। ६ ।।) 
(अथ फलश्रुत्यधिकरणम् ।। ७ ।।) 
(ज्ञानस्वामिनां देवानां ज्ञानदातुराचार्यस्यापि ज्ञनं फलदम् इति कथनम््) 
।। ॐ स्वामिनः फलश्रुतेरित्यात्रेयः ॐ ।। ३.४.४४ ।।
स्वामिनां देवानामेव ज्ञानफलम् । न प्रजानाम् । कुतः ? ‘स्वामी हि फलमश्नुते’१ इति स्वामिनः प्रेरकस्यैव फलश्रवणाति(आत्रेयः) आत्रेयाचार्यो मन्यत इत्यर्थः । 
।। ॐ आर्त्विज्यमित्यौडुलोमिस्तस्मै हि परिक्रियते ॐ ।। ३.४.४५ ।।
आर्त्विज्यम् ऋत्विजां फलमिव प्रजानामपि फलं भवति । कुतः ? हि यस्मात्तस्मै प्रजार्थे देवैर्ज्ञानादि परिक्रियते (प्रजाद्वारा)सम्पाद्यते । तस्मादित्यौडुलोमिराचार्यो मन्यत इत्यर्थः । 
।। ॐ सहकार्यन्तरविधिः पक्षेण तृतीयं तद्वतो विध्यादिवत् ॐ ।। ३.४.४६ ।।
प्रजानां देवान् प्रति सहकार्यन्तरविधिः आचार्यरूपसहकार्यन्तरत्वेन विधानम् । पक्षेण पक्षत्वेन । तृतीयम् तृतीयः पक्षः । कथम् ? तद्वतो विध्यादिवत् तद्वतो प्रजावतो राज्ञः सहकारित्वेन प्रजाविधानफलवदित्यर्थः ।२ 
(इति फलश्रुत्यधिकरणम् ।। ७ ।।) 
(अथ कृत्स्नभावाधिकरणम् ।। ८ ।।) 
(ज्ञानाधिकारिणां यतीनामितराश्रमिभ्योऽतिशयवर्णनम्) 
।। ॐ कृत्स्नभावात्तु गृहिणोपसंहारः ॐ ।। ३.४.४७ ।।
गृहिणः गृहस्थस्योत्तमत्वोपसंहारः देवविषयः । कुतः ? देवानां कृत्स्नभावात्  कार्त्स्न्येन गृहस्थत्वात् इत्यर्थः ।३
।। ॐ मौनवदितरेषामप्युपदेशात् ॐ ।। ३.४.४८ ।।
मुनेर्भावो मौनम् यतित्वम् । तद्वत् इतरेषाम् आश्रमधर्माणाम् (अपि) । ‘देवा एव’१ इति श्रुतावुपदेशादित्यर्थः । 
(इति कृत्स्नभावाधिकरणम् ।। ८ ।।) 
(अथ अन्वयाधिकरणम् ।। ९ ।।) 
(अपरोक्षज्ञानसङ्गतपरोक्षज्ञानस्यातिगोप्यत्वोक्तिः) 
।। ॐ अनाविष्फुर्वन्नन्वयात् ॐ ।। ३.४.४९ ।। 
अनाविष्कुर्वन् (सभादिषु) आविष्कारं प्राकट्यम् अकुर्वन्नेवोपदिशेत् । कुतः ? अन्वयात् । अन्यथाऽनर्थप्राप्तिरूपयुक्तेरित्यर्थः । 
(इति अन्वयाधिकरणम् ।। ९ ।।)
(अथ ऐहिकाधिकरणम् ।। १० ।।) 
(असति प्रतिबन्धके साधनसम्पूर्तिजन्मन्येव ज्ञानोत्पत्तिरिति निरूपणम्)  
।। ॐ ऐहिकमप्रस्तुतप्रतिबन्धे तद्दर्शनात् ॐ ।।३.४.५०।।
अप्रस्तुतप्रतिबन्धे प्रस्तुतेन प्रारब्धकर्मणा प्रतिबन्धाभावे । ज्ञानमैहिकम् इह जन्मन्येव भवेन्न चेज्जन्मान्तरे भवति । कुतः ? तद्दर्शनात् तस्योक्तार्थस्य ‘श्रुत्वाऽऽत्मानम्’२ इति श्रुुतौ दर्शनात् इत्यर्थः । 
(इति ऐहिकाधिकरणम् ।। १० ।।) 
(अथ मुक्तिफलाधिकरणम् ।। ११ ।।) 
(‘ज्ञानं स्वोत्पत्तिजन्मान्तरमेव मुक्तिसाधनम्’ इति कथनम्)  
ॐ एवं मुक्तिफलानियमस्तदवस्थावधृतेस्तदवस्थावधृतेः ॐ ।। ३.४.५१ ।। 
एवम् ज्ञान इव । (मुक्तिफलानियमः) मुक्तिफले मोक्षरूपे फलेऽपि  अनियमः ज्ञानोत्पत्तिर्जन्मानन्तरमेव भवतीति नियमो नास्ति । किन्तु प्रारब्धप्रतिबन्धसद्भावे देहान्तरावसानेऽपि भवति । कुतः ? तदवस्थावधृतेः । तस्मिन् ब्रह्मणि अवस्था निष्ठा यस्य तस्यावधृतेः ‘ब्रह्मसंस्थ’१ इति इति श्रुतौ मुक्तिफलावधारणादित्यर्थः ।२ 
(इति मुक्तिफलाधिकरणम् ।। ११ ।।) 
।। इति श्रीमद्ब्रह्मसूत्रार्थे तृतीयाध्यायस्य चतुर्थः पादः ।। 
।। अथ चतुर्थाध्यायस्य प्रथमः पादः ।। 
।। श्रीवादिराजगुरुभ्यो नमः ।। श्रीवेदव्यासाय नमः । हरिः ॐ ।। 
(अथ आवृत्त्यधिकरणम्)
(अथःशब्दोक्तमोक्षस्वरूपकथनम्, कर्मक्षयरूपमोक्षवर्णनम्)
अग्निष्टोमादिवदेकवारेणैव फलसिद्धेः ‘आत्मा वा ओ द्रष्टव्यः१’ इति श्रुत्युक्तानां श्रवणादीनामनावृत्तिरिति प्राप्ते, सिद्धान्तयति- 
।। ॐ आवृत्तिरसकृदुपदेशात् ॐ ।। ४.१.१ ।।
ज्ञानार्थं श्रवणादीनामावृत्तिः कार्येति शेषः । उद्दालकेन श्वेतकेतुं प्रति ‘स आत्मा तत्त्वमसि२’  इत्यसकृदनेकवारं नवकृत्वस्तत्त्वस्योपदेशात् । श्रवणस्य सकृदेवानुष्ठेयत्वेऽसकृदुपदेशो व्यर्थः स्यादिति हृदयम् । अनेनोपदेशलिङ्गेन श्रवणावृत्तेः कर्तव्याते सिद्धे ।  
।। ॐ लिङ्गाच्च ॐ ।। ४.१.२ ।।
‘स तपोऽतप्यत’३ इत्यादौ श्रूयमाणत्वाच्छ्रवणादीनामावृत्तिरूपलिङ्गदर्शनाच्च तेषामावृत्तिः कार्येत्यर्थः । ननु यदि भृगुवरुणयोराचारदर्शनाद् यदि श्रवणाद्यावृत्ति-स्तर्हीन्द्रेण शतवारमश्वमेधकरणात् तदावृत्तिः कार्येति प्राप्तम् । तथापि न सर्वसाधारण्येन प्रवृत्ताश्वमेधविधिचोदितः इन्द्रः करोति, किं नाम ? इन्द्रगणस्थानधिकृत्येन्द्रपदप्राप्तयेऽन्वमेधावृृत्त्याभिधायकविधिचोदितः करोति । एवं च तदनुष्ठानं प्राणिनामश्वमेधाद्यावृत्तौन लिङ्गम् । विध्यन्तरप्रयुक्तत्वात् तदनुष्ठानस्य । प्राणिनां च तद्विध्यनदिकारित्वात् । भृगोराचारस्तु ‘श्रोतव्यः मन्तव्यः’४ इति विधिप्रयुक्त इत्येतद्विधिबोधितनवणाद्यावृत्तौ तदाचारो लिङ्गमिति न किञ्चिदनुपपन्नम् । 
यद्यप्युपदेशोऽपि लिङ्गमेव तथाऽपि पूर्वसूत्रोक्तोपदेशो गुरुव्यापारः । लिङ्गाच्चेति सूत्रोक्तावर्तनमरोक्षज्ञानसाधकस्य पुरषस्य व्यापार इत्यतिशयितमिति ज्ञापनाय विशिष्य लिङ्गाच्चेति द्रष्टव्यम् ।  
(इति आवृत्त्यधिकरणम् ।। १ ।।)
(अथ आत्माधिकरणम् ।। २ ।।)
(आत्मत्वोपासनस्य नित्यशः कर्तव्यत्ववर्णनम्)
।। ॐ आत्मेति तूपगच्छन्ति ग्राहयन्ति च ॐ ।।४.१.३।।
तुशब्दोऽवधारणे । आत्मा विष्णुरात्मा मम स्वामीत्येव उपगच्छन्ति उपासते जानन्ति च । उपदिशन्ति च । शिष्यान् इत्यावृत्त्या योज्यम् । तथा च विष्णुरात्मेत्युपदेशः उपासनं च नित्यशः कार्यम् । मोक्षसाधनाभिज्ञैस्तथा-ऽनुष्ठीयमानत्वात् । तत्कुत इति चेत् ‘नान्यं विचिन्तय’ इत्यादिश्रुतेः ‘आत्मेत्युपासनं कार्यं इति स्मृतेश्च । न च प्रसिद्धत्वादनुपास्यत्वम् । उपासनस्य फलहेतुतायाः प्रामाणिकत्वेन प्रसिद्धेरप्रयोजकत्वात् । न हि राजप्रतीतिरतिप्रसिद्ध इति राजप्रीत्यर्थिभिर्न वर्ण्यते । येनेह तता स्यादिति भावः । 
विष्णुरात्मेत्येवोपास्य इत्यादिवाक्यसूचनाय च । मानार्थत्वस्यापि लाभाय उपच्छन्तीत्युक्तिः । उभयोरावश्यकत्वद्योतनाय उपगच्छन्ति ग्राहयन्तीति चोक्तम् ।  
(इति आत्माधिकरणम् ।। २ ।।)
(अथ न प्रतीकाधिकरणम् ।। ३ ।।)
(ब्रह्मज्ञानार्थिनो विष्णुपतीकैक्योपासनस्यावश्यकता)
।। ॐ न प्रतीके न हि सः ॐ ।। ४.१.४ ।।
प्रतीके इति विषयसप्तमी । आत्मेति इति पदद्वयमनुवर्तते । ‘नाम ब्रह्मेत्युपासीत’१ इत्यादौ श्रुते नामादिप्रतीके आत्मेत्युपास्तिः न कार्या । प्रतीकं नामाद्रिब्रह्मेत्युपास्यं न । कुतः ? हि यस्मात् सः प्रकृतो विष्णुः प्रतीकं न भवतीत्यर्थः । 
‘पुरतो नरदेवस्य चण्डाले यदि पूज्यते ।
 राजवत् किं न कोपः स्याद् राज्ञो लोकेऽभिपश्यति२ ।। 
इत्यक्तरीत्यैक्यमानेनानर्थदर्शनादिति भावः । कथं तर्हि कर्येत्यािपीदमेवोत्तरम्। प्रतीक सत्यधिकरणसप्तमी । नामादौ प्रतीके आत्मेत्युपासनं कार्यमित्यर्थः । 
(इति न प्रतीकाधिकरणम् ।। ३ ।।)
(अथ ब्रह्माधिकरणम् ।। ४ ।।)
(ब्रह्मत्वाख्यगुणपूर्णत्वोपास्तेरावश्यकत्वसमर्थनम्) 
।। ॐ ब्रह्मदृष्टिरुत्कर्षात् ॐ ।। ४.१.५ ।।
पूर्वसूत्राद् आत्मेति पदं विभक्तिविपरिरामेन सप्तम्यन्तमनुवर्तते । आत्मनि ब्रह्मदृष्टिः ब्रह्मत्वोपानम्, पूर्णत्वोपास्तिरिति यावत् । सर्वता कार्या ।  उपास्त्यन्तरादुत्कृष्टत्वादित्यर्थः । सर्वगुणपूर्णत्वूपब्रह्मत्वदृष्टेरुत्कृष्टरूपतया तथोपास्तेरेवेतरोपासनादुत्कृष्टत्वादिति भावः । पूर्णदृष्टिरिति वाच्ये ब्रह्मदृष्टिपदोपादानं ‘ब्रह्मदृष्ट्या सदोपास्यो विष्णुः’ इति स्मृतिसूचनाय । 
ननु भूम्न इत्यधिकरणे पूर्णत्वोपास्तेः कार्यत्वोक्तेर्व्यर्थमधिकरणमिति चेत् तस्यावश्यकार्यत्वाय पुनरभिधानमित्यदोषः । एवमात्मेत्युपगच्छन्तीत्यत्रापि ज्ञेयम् । तत्रापि ‘आनन्दादयः प्रधानस्य’ इत्यत्रोक्तस्याभिधानादिति ।  
(इति ब्रह्माधिकरणम् ।। ४ ।।)
(अथ आदित्याधिकरणम् ।। ५ ।।)
(विष्ण्वङ्गाश्रितत्वेन देवतोपासनस्यावश्यकर्तव्यत्वसमर्थनम्)  
।। ॐ आदित्यादिमतयश्चाङ्ग उपपत्तेः ॐ ।। ४.१.६ ।।
ओ भगवदङ्गे । आदित्यादिमतयः आदित्याद्युपासनाश्च कार्याः । कुतः ? उपपत्तेः मुक्तौ तत्प्रवेशरूपफलस्यापेक्षितत्वादिना तासामुपपन्नत्वादित्यर्थः ।२ 
(इति आदित्याधिकरणम् ।। ५ ।।)
(अथ आसीनाधिकरणम् ।। ६ ।।)
(प्रागुक्तध्यानेऽङ्गरूपासनानियमसमर्थनम)  
।। ॐ आसीनः सम्भवात् ॐ ।। ४.१.७ ।।
आसीनः आसने उपविष्ट एवोपासनं कुर्यात् । कुतः ? सम्भवात् । तस्यैवोपासनासम्भवादित्यर्थः । 
।। ॐ ध्यानाच्च ॐ ।। ४.१.८ ।।
आसने क्रियमाणस्य(अविच्छिन्नरूपोपासनस्यैव)ध्यानत्वाच्चाविरोध इत्यर्थः । 
।। ॐ अचलत्वं चापेक्ष्य ॐ ।। ४.१.९ ।।
न केवलं प्रत्याहारादिना । किन्तु शरीरस्याचलत्वं चापेक्ष्य चित्तविक्षेपाभावो भवतीत्यर्थः । 
।। ॐ स्मरन्ति च ॐ ।। ४.१.१० ।।
कृष्णादयः उक्तमर्थम् ‘उपविश्यासन’१ इत्यादिना स्मरन्ति चेत्यर्थः । 
।। ॐ यत्रैकाग्रता तत्राविशेषात् ॐ ।। ४.१.११ ।।
यत्र देशकालादौ ध्यानस्यैकाग्रताऽन्यपरित्यागेन भगवन्मात्रविषयता स्यात्तत्र देशादौ ध्यानं कार्यम् । कुतः ? अविशेेषात् नियतदेशादिना ध्याने विशेषाभावादित्यर्थः । 
(इति आसीनाधिकरणम् ।। ६ ।।)
(अथ आप्रायणाधिकरणम् ।। ७ ।।)
(ध्यानस्य मुक्तिपर्यन्तं कर्तव्यत्वसमर्थनम्)
।। ॐ २आप्रायणात् तत्रापि हि दृष्टम् ॐ ।। ४.१.१२ ।।
आङ्मर्यादायाम् । प्रकषर्ेेणायनं प्रायणम् मोक्षः । ध्यानम् आप्रायणं मोक्षपर्यन्तं कार्यम् । कुतः ? हि यस्मात् ‘स यो ह वै’३ इति दृष्टं श्रुतिरस्ति । किञ्च तत्रापि मुक्तावपि ध्यानवन्तः किमु ततः प्राक् । तदेव कुतः ? हि यस्मात् ‘मुक्ता अपि’ इति (श्रुतिस्तथा प्रतिपादयति) । 
(इति आप्रायणाधिकरणम् ।। ७ ।।)
(अथ तदधिगमाधिकरणम् ।। ८ ।।)
(अपरोक्षज्ञानेन कर्मक्षयलक्षणफलकथनम्)
।। ॐ तदधिगम उत्तरपूर्वाघयोरश्लेषविनाशौ तद्व्यपदेशात् ॐ ।। ४.१.१३ ।।
(तदधिगमे) तस्य ब्रह्मणोऽधिगमे सति उत्तरपूर्वाघयोः ओषविनाशौ  उत्तरपापस्याश्लेषः पूर्वपापस्य विनाशो भविष्यति । कुतः ? तद्व्यपदेशात् । तयोरश्लेष पापविनाशयोः । (व्यपदेशात्) क्रमेण ‘तद्यथा पुष्करपलाशे’१ ‘तद् यथेषीका’२ इति श्रुतिद्वये उक्तत्वादित्यर्थः । 
।। ॐ इतरस्याप्येवमसंश्लेषः पाते तु ॐ ।। ४.१.१४ ।।
भगवद्द्वेषिणो मिथ्याज्ञानेन । पाते तु अनुत्थानतमः पाते समीपकालवर्तिनि । इतरस्य३ ४तत्कृतपुण्यस्याप्येवं ज्ञानिकृतपापस्येव(असंश्लेषः)ओषविनाशौ भवत इत्यर्थः । 
।। ॐ अनारब्धकार्ये एव तु पूर्वे तदवधेः ॐ ।।४.१.१५।।
अनारब्धे भोक्तुमनुपक्रान्ते सुखदुःखरूपे कार्ये ययोस्तादृशे एव पूर्वे पूर्वोक्त- एव पुण्यपापे नश्यतः । न तु प्रारब्धकार्ये । कुतः ? मोक्षस्य तदवधेः । प्रारब्धकर्माधीनत्वश्रवणादित्यर्थः ।५ 
।। ॐ अग्निहोत्रादि तु तत्कार्यायैव तद्दर्शनात् ॐ ।।४.१.१६।।
ज्ञानिनः पूर्वकृतमग्निहोत्राद्यकाम्यं कर्म तत्कार्याय ज्ञानाख्यकार्यायैव । पश्चात्कृतं तत्कार्याय (एव)ज्ञानकार्यमोक्षेऽतिशयायैव । कुतः ? तद्दर्शनात् । तस्योक्तार्थस्य ‘य आत्मानमेव’१ इत्यादिश्रुतौ दर्शनादित्यर्थः । 
।। ॐ अतोऽन्यदपीत्येकेषामुभयोः ॐ ।। ४.१.१७ ।।
अतोऽकाम्यकर्मणः अन्यत्काम्यं कर्म । विनाशाश्लेषावाप्नोति । कुतः ? इत्येकेषामुभयोः । उभयोः पूर्वोत्तरपुण्ययोस्त्यागेन ‘तस्य पुत्रा’२ इत्येकेषां शाखिनां पाठो अस्ति यत (अत) इत्यर्थः ।३ अत्रायं विवेकः — ज्ञानात् पूर्वतनं काम्यं कर्म द्विविधं प्रारब्धमप्रारब्धं च । तत्र प्रारब्धं न नश्यति । अप्रारब्धं द्विविधमिष्टमनिष्टं च । तत्रेष्टमपि न नश्यति अनिष्टमेव नश्यति यद्यपि पुण्यकरणकाले सर्वमिष्टमेव । तथापि ज्ञानकाले तदेव किञ्चिदिष्टं किञ्चिदनिष्टं भवति । यथा वक्तृत्वाद्यापादकमिष्टं ज्ञानानन्तरमपि तदिच्छायाः सत्त्वात् । राजत्वाद्यापादकमनिष्टं तस्य ज्ञानभक्त्यादिप्रतिबन्धकत्वेन ज्ञानिनः तदिच्छाया अभावात्, मा भूदिति विपरीतेच्छाभावाच्च । सप्तजन्मसु विप्रत्वापादकं चानिष्टम् । एवं मोक्षातिशयसाधनश्रवणादिसाधनादिप्रापकं पुण्यमिष्टं स्वर्गादि-साधनमनिष्टमिति आनन्दमालोक्तमपि द्रष्टव्यम् । एवमुत्तरकालीनमपि काम्यं ४करणानन्तरम् इच्छाभावाभावाभ्यामिष्टमनिष्टं चेति द्विविधम् । तत्रेष्टस्य संश्लेषः अनिष्टस्य चाश्लेष इति । 
।। ॐ यदेव विद्ययेति हि ॐ ।। ४.१.१८ ।।
हि यस्मात् (यदेव विद्ययेति)‘यदेव विद्यया करोति’१ इति श्रुतिरस्ति तस्मात् ज्ञानिकृताकाम्यकर्मणो मोक्षानुप्रवेशो युक्त इत्यर्थः ।२ 
।। ॐ भोगेन त्वितरे क्षपयित्वाऽथ सम्पत्स्यते ॐ ।। ४.१.१९ ।। 
इतरे प्रारब्धपुण्यपापे भोगेन क्षपयित्वा नाशयित्वा अथ तदनन्तरमेव सम्पत्स्यते ब्रह्म वा तमो वा आप्नोतीत्यर्थः ।३ 
।। इति सूत्रार्थसङ्ग्रहे चतुर्थाध्यायस्य प्रथमः पादः ।।
।। अथ चतुर्थाध्यायस्य द्वितीयः पादः ।। 
।। अथ वाङ्मनसाधिकरणम् ।। १ ।।
(वाचो मनसि लयनिरूपणम्)
।। ॐ वाङ्मनसि दर्शनाच्छब्दाच्च ॐ ।। ४.२.१ ।।
(वाक्)वागभिमानिन्युमा । उमाशब्देन सौपर्णीवारुणी च । मनसि  मनोभिमानिनि रुद्रे । तत्पदेन गृहीते गरुडे शेषे च । विलीयते । कुतः ? दर्शनात् वाचो मनोवशत्वस्य प्रत्यक्षत एव दर्शनात् । तस्य ‘न यावत्’१ इति शब्दात् श्रुतेश्चेत्यर्थः । 
।। ॐ अत एव च सर्वाण्यनु ॐ ।। ४.२.२ ।।
सर्वाणि च दैवतानि अनु स्वनियम्यनियामकभावानुसारेण लीयन्ते । कुतः ? अत एव ‘अग्नौ सर्वे देवाः’२ इति श्रुतेरेवेत्यर्थः । 
।। इति वाङ्मनसाधिकरणम् ।। १ ।।
।। अथ मनःप्राणाधिकरणम् ।। २ ।।
(मनसः प्राणे लयसमर्थनम्)
।। ॐ तन्मनः प्राण उत्तरात् ॐ ।। ४.२.३ ।।
तत् वाङि्नयामकत्वेन प्रकृतं मनः मनोऽभिमानी, शेषः सुपर्णश्च । प्राणे चतुर्मुखे वाणीद्वारा विलीयते । कुतः ? उत्तरात् ‘वाङ्मनसि’१ इति पूर्वोदाहृतवाक्यापेक्षयोत्तरात् ‘मनः प्राणे’२ इति वाक्यादित्यर्थः । 
।। इति मनःप्राणाधिकरणम् ।। २ ।।
।। अथ अध्यक्षाधिकरणम् ।। ३ ।।
(प्राणशब्दोक्त चतुर्मुखस्य परमात्मनि लयसमर्थनम््)
।। ॐ सोऽध्यक्षे तदुपगमादिभ्यः ॐ ।। ४.२.४ ।।
सः प्राणः । अध्यक्षे परमात्मनि विलीयते । कुतः ? तदुपगमादिभ्यः । तस्य परमात्मनः  उपगमः प्राप्तिः । आदिपदेन तदनुप्राणनतत्प्रवेशादि । तत्प्रतिपादकश्रुति३ सद्भावात् इत्यर्थः ।।
।। इति अध्यक्षाधिकरणम् ।। ३ ।।
।। अथ भूताधिकरणम् ।। ४ ।।
(प्राग् विशिष्योक्तान्यदेवानां भूतेषु लयकथनम्) 
।। ॐ भूतेषु तच्छ्रुतेः ॐ ।। ४.२.५ ।।
प्रागुक्तेभ्योऽन्ये देवाः । भूतेषु पञ्चसु देहाभिमानिषु लीयन्ते न त्वेकस्मिन्नग्नौ । कुतः ? तच्छ्रुतेः । तस्य भूतेषु लयस्य ‘भूतेषु देवाः’४ इति श्रवणादित्यर्थः ।।  
।। इति भूताधिकरणम् ।। ४ ।।
।। अथ नैकस्मिन्नधिकरणम् ।। ५ ।।
(देवानां सर्वभूतेषु लयसमर्थनम्) 
।। ॐ नैकस्मिन् दर्शयतो हि ॐ ।। ४.२.६ ।।
एकस्मिन्नग्नावेव न सर्वदेवानां लयः । कुतः ? हि यस्मात् ‘पृथिव्यामृभवः’१ इति ‘ऋभवः पृथिव्याम्’२ इति श्रुती च प्रत्येकं भूतेषु लयं दर्शयतोऽत इत्यर्थः । 
।। इति नैकस्मिन्नधिकरणम् ।। ५ ।।
।। अथ समनाधिकरणम् ।। ६ ।।
(श्रियः विष्णौ लयो नास्ति) 
।। ॐ समना चासृत्युपक्रमादमृतत्वं चानुपोष्य ॐ ।। ४.२.७ ।।
समना देशकालाभ्यां व्याप्त्या समो ना परमपुरुषो यस्यास्सा समना रमा । हरौ न लीयते  ।  कुतः ? यतोऽस्याः अनुपोष्य अनुपास्यैवामृतत्वम् मुक्तत्वम् । तदेव कुतः ? असृत्युपक्रमात् सृतिः संसारः । कदाऽपि संसारो-पक्रमणाभावात् । तदपि कुत इत्यतः समानेति हेतुगर्भविशेषणं योज्यम् । 
।। ॐ तदपीतेः संसारव्यपदेशात् ॐ ।। ४.२.८ ।।
(अस्य सूत्रस्य व्याख्यानम् लिपिकारैः न लिखितम् ।) 
ॐ सूक्ष्मं प्रमाणतश्व तथोपलब्धेः ॐ ।। ४.२.९ ।।
ब्रह्म रमापेक्षयाऽतिसूक्ष्मम् । प्रमाणतः गुणपरिमाणतश्च ततोऽधिकम् । कुतः? तथोऽपलब्धेः ‘सर्वतः प्रकृतिः’३ इति श्रुतौ तथा दर्शनादित्यर्थः । 
।। ॐ नोपमर्देनातः ॐ ।। ४.२.१० ।।
अतः साम्यतदभावयोरेव साधितत्वात् । नोपमर्देन । असाधारणगुणानुपम-र्देनैव साम्यमित्यर्थः ।
ॐ अस्यैव चोपपत्तेरूष्मा ॐ ।। ४.२.११ ।।
ऊष्मा १ऊष्मपदोपेता श्रुतिः । अस्यैव किञ्चित्साम्यस्यैवोपपत्तेः । उपपत्त्यर्थम् । भवतीत्यर्थः । 
।। ॐ प्रतिषेधादिति चेन्न शारीरात् ॐ ।। ४.२.१२ ।।
‘सर्वे ह्येते’२  इति श्रुतौ ईशान्येषु देशकालव्याप्त्यादिनाऽपि साम्यप्रतिषेधान्न रमायाः किञ्चित्साम्यमपीति चेन्न । तत्र शारीरादेव(जीवादेव)ईश्वरस्य देशादिव्याप्तिसाम्यनिषेधादित्यर्थः । 
।। ॐ स्पष्टो ह्येकेषाम्  ॐ ।। ४.२.१३ ।।
एकेषां माध्यन्दिनानाम् । ‘अथातः समा’३ इति श्रुतौ जीवानामेवासमत्वादिवादः स्पष्टोऽस्ति । हि यस्मात्तस्माच्छरीरादेवासमत्वोक्तेरित्यर्थः । 
।। ॐ स्मर्यते च ॐ ।। ४.२.१४ ।।
जीवानामेवासमत्वादिकं ‘ब्रह्माद्यास्त्वसमाः’१ इति स्मर्यते चेत्यर्थः । 
।। इति समनाधिकरणम् ।। ६ ।।
।। अथ पराधिकरणम् ।। ७ ।।
(चतुर्मुखेतरदेवानां भगवति लयः) 
।। ॐ तानि परे तथा ह्याह ॐ ।। ४.२.१५ ।।
तानि इतरदेवतानि । परे परमात्मनि । विरिञ्चद्वारा विलीयन्ते । कुतः ? हि यस्मात् ‘सर्वे देवाः’२ इति श्रुतिः तथाऽऽह इत्यर्थः । 
।। इति पराधिकरणम् ।। ७ ।।
।। अथ अविभागाधिकरणम् ।। ८ ।।
(मुक्तानां भगवदधीनत्वकथनम्) 
।। ॐ अविभागो वचनात् ॐ ।। ४.२.१६ ।।
मुक्तानां सत्यकामत्वादेरीशेच्छातोऽविभागः अपृथक्त्वम् । तदनुसारित्वमिति यावत् । कुतः ? ‘कामेन मे काम आगात्’३ इति वचनात् इत्यर्थः । 
।। इति अविभागाधिकरणम् ।। ८ ।।
।। अथ तदोकोऽधिकरणम् ।। ९ ।।
(मनुष्याणां मुक्त्यर्थं देहादुत्क्रमण निरूपणम्) 
।। ॐ तदोकोऽग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीतः शताधिकया ॐ ।। ४.२.१७ ।।
उत्क्रान्तिकाले तदोकसः भगवद्देहरूपस्य हृदयस्य । (अग्रज्वलनं)अग्रे ज्वलनं प्रभा प्रादुर्भवति ततोऽधिकारी तत्प्रकाशितद्वारा तेन प्रकाशेन प्रकाशितनाडीद्वारवान् हार्दानुगृहीतः हार्देन  हृद्गतेन परमात्मनाऽनुगृहीतः । तदनुग्रहवानेव विद्यासामर्थ्यात् अपरोक्षज्ञानशक्तेः । तच्छेषगत्यनुस्मरण-योगाच्च तस्या विद्यायाः शेषोऽङ्गभूताया हृदयमारभ्य ब्रह्मप्राप्तिपर्यन्ताऽनुस्मृति-रनुऽस्मरणम् । तद्योगात् तत्साहित्याच्च । शताधिकया शतनाडीतोऽधिकया सुषुम्नाख्यया नाड्या देहान्निर्यातीत्यर्थः । 
।। ॐ रश्म्यनुसारी ॐ ।। ४.२.१८ ।।
ज्ञानी नाड्यन्तर्व्याप्तसौररश्म्यनुसारी सन्निर्यातीत्यर्थः । 
।। ॐ निशि नेति चेन्न सम्बन्धात् ॐ ।। ४.२.१९ ।। 
निशि रात्रौ आदित्यरश्मिसंयोगो न अस्ति इति चेन्न सम्बन्धात् । अन्तस्थादित्यरश्मीनां तदाऽपि सम्बन्धादित्यर्थः । 
ॐ यावद्देहभावित्वाद् दर्शयति च ॐ ।। ४.२.२० ।।
(यावद्देहभावित्वात्) रश्मिसम्बन्धस्य नोक्तदूषणावकाशः । कुतः ? च यस्मात् । ‘संसृष्टा वा’१ इति (श्रुतिः)तथा दर्शयतीत्येर्थः । 
।। ॐ अतश्चायनेऽपि हि दक्षिणे ॐ ।। ४.२.२१ ।।
दक्षिणेऽयनेऽपि ज्ञानिनः उत्क्रान्तिर्युक्ता । कुतः ? अतः अयनशब्दस्य रश्मिपरत्वेन तत्सम्बन्धस्य नाडीषु सर्वदा सत्वादित्यर्थः ।।
 ।। इति तदोकोऽधिकरणम् ।। ९ ।।
।। अथ योग्यधिकरणम् ।। १० ।।
(विद्यागत्यनुस्मरणस्याऽवश्यकत्वसमर्थनम्) 
।। ॐ योगिनः प्रति स्मर्येते स्मार्ते चैते ॐ ।। ४.२.२२ ।।
एते ब्रह्मचन्द्रगती योगिनः प्रति स्मर्येते ‘अग्निर्ज्योतिः’१ इति ‘धूमो रात्रिः’२ इति च स्मृतावुच्यते । ज्ञानादिसाध्यतया स्मर्येते इति यावत् । न केवलं ज्ञानसाध्ये किन्तु स्मार्ते च स्मृतेरिमे स्मार्ते गत्यनुस्मृतिसाध्ये स्मर्येत इत्यर्थः । योगिन इति द्वितीया । 
।। इति योग्यधिकरणम् ।। १० ।।
।। इति सूत्रार्थसङ्ग्रहे चतुर्थाध्यायस्य द्वितीयः पादः ।। 
।। अथ चतुर्थाध्याये तृतीयः पादः ।।
।। अथ अर्चिराद्यधिकरणम् ।। १ ।। 
(ब्रह्मनाड्योत्क्रान्तानां मार्ग-गम्ययोः निरूपणम्)
।। ॐ अर्चिरादिना तत्प्रथितेः ॐ ।। ४.३.१ ।।
(उत्क्रान्तः ज्ञानी, अर्चिरादिना)अर्चिरेवादिर्यस्य तेन मार्गेण गच्छति । कुतः? तत्प्रथितेः । तस्योक्तमार्गस्य  ।  ‘तेऽर्चिषम्’ १इति श्रुतौ प्रसिद्धेरित्यर्थः ।
।। इति अर्चिराद्यधिकरणम् ।। १ ।।  
।। अथ वायुशब्दाधिकरणम् ।। २ ।। 
(वायोरर्चिरनन्तरप्राप्यत्वकथनम्)
।। ॐ वायुशब्दादविशेषविशेषाभ्याम् ॐ ।। ४.३.२ ।।
वायुर्द्वितीयप्राप्यत्वप्रतिपादक२श्रुतेरिति भावः । 
।। इति वायुशब्दाधिकरणम् ।। २ ।। 
।। अथ तटिदधिकरणम् ।। ३ ।। 
(तटिल्लोकस्य संवत्सरलोकादनन्तरप्राप्यत्वकथनम्)
।। ॐ तटितोऽधि वरुणः सम्बन्धात् ॐ ।। ४.३.३ ।।
तटितः तटिल्लोकात् । अधि उपरि । वरुणः प्राप्यः । कुतः? सम्बन्धात्। ‘तटिता’ ३इति श्रुतौ वरुणलोकस्य तटिदुपरि सम्बन्धोक्तेरित्यर्थः । 
।। इति तटिदधिकरणम् ।। ३ ।। 
।। अथ आतिवाहिकाधिकरणम् ।। ४ ।। 
(द्वितीयप्राप्यवायोरातिवाहिकत्वसमर्थनम्)
।। ॐ आतिवाहिकस्तल्लिङ्गात् ॐ ।। ४.३.४ ।।
अर्चिषोऽनन्तरं प्राप्यः वायुरातिवाहिक१स्तन्नामको वायुपुत्र एव(न मुख्यः)। कुतः ? तल्लिङ्गात् । पूर्वप्राप्यत्वाख्यामुख्यवायुलिङ्गादिति भावः । 
।। ॐ उभयव्यामोहात् तत्सिद्धेः ॐ ।। ४.३.५ ।।
सप्तम्यर्थे पञ्चमी । (उभयव्यामोहात्)उभयत्रव्यामोहात् । संशये२ सत्यपि । तत्सिद्धेः । तस्य पूर्वोक्तः आतिवाहिकः (दिवस्पतिरिति विशेषणात्) पश्चादुक्तो मुख्य इत्यस्यार्थस्य प्रसिद्धेरित्यर्थः । 
।। इति आतिवाहिकाधिकरणम् ।। ४ ।। 
।। अथ वैद्युताधिकरणम् ।। ५ ।। 
।। ॐ वैद्युतेनैव ततस्तच्छ्रुतेः ॐ ।। ४.३.६ ।।
वैद्युतेनैव विद्युत्पतिना वायुनैव ब्रह्मप्राप्तिर्यतः ततस्स एवान्तिमप्राप्यः । तदेव कुतः ? तच्छ्रुतेः तेनैव ब्रह्मप्राप्तेः ‘स एनान्’३ इति (श्रुतौ) श्रुतत्वादित्यर्थः । 
।। इति वैद्युताधिकरणम् ।। ५ ।।
।। अथ कार्याधिकरणम् ।। ६ ।। 
(गम्यनिरूपणम्)
।। ॐ कार्यं बादरिरस्य गत्युपपत्तेः ॐ ।। ४.३.७ ।।
‘स एनान्’४ इत्यत्रोक्तं ब्रह्म कार्यम् उत्पत्तिमच्चतुर्मुखाख्यमेव ज्ञानिनां बद्धत्वेनास्य गत्युपपत्तेः५ चतुर्मुखप्राप्तेरेवोपपत्तेरिति बादरिराचार्यो मन्यत इत्यर्थः ।
।। ॐ विशेषितत्वाच्च ॐ ।। ४.३.८ ।।
‘प्राप्नोति ब्रह्माणं चतुर्मुखम्’१ इति श्रुतौ (कौषारव) चतुर्मुखत्वेन ब्रह्मणोऽपि विशेषितत्वाच्च कार्यमेव ब्रह्मशब्दार्थः । 
।। ॐ सामीप्यात्तु तद्व्यपदेशः ॐ ।। ४.३.९ ।।
ज्ञानिनस्तद्व्यपदेशः परब्रह्मप्राप्तिव्यपदेशः । सामीप्यात् (तु)तत्प्राप्तेः कालतः सामीप्यादेवेत्यर्थः । 
।। ॐ कार्यात्यये तदध्यक्षेण सहातः परमभिधानात् ॐ ।। ४.३.१० ।।
कार्यात्यये महदादिकार्याणाम् । अत्यये नाशलक्षणे प्रलये । तदध्यक्षेण तेन कार्याणामध्यक्षेणाधिपतिना चतुर्मुखेन । सह । अतः चतुर्मुखात् परं ब्रह्मज्ञानी गच्छति । कुतः ? ‘ते हि’२ इति श्रुतौ तथाऽभिधानादित्यर्थः । 
।। ॐ स्मृतेश्च ॐ ।। ४.३.११ ।।
‘ब्रह्मणा सह’३ इति स्मृतेः(च) । कार्यात्यय इत्युक्तार्थो ज्ञायत इत्यर्थः । 
।। ॐ परं जैमिनिर्मुख्यत्वात् ॐ ।। ४.३.१२ ।।
‘स एनान्’४ इत्यत्रोक्तं ब्रह्म परम् परमात्माख्यमेव । कुतः ? तत्र ब्रह्मशब्दस्य मुख्यत्वादिति जैमिनिराचार्याे मन्यत इत्यर्थः । 
।। ॐ दर्शनाच्च ॐ ।। ४.३.१३ ।। 
परस्य परब्रह्मण एव अपरोक्षतया दर्शनाच्च तदेवात्रोक्तं ब्रह्मेत्यर्थः । 
।। ॐ न च कार्ये प्रतिपत्त्यभिसन्धिः ॐ ।। ४.३.१४ ।।
कार्ये ब्रह्मणि । प्रतिपत्तिरुपास्तिः । कार्यं प्राप्नुवानीत्यभिसन्धिरिच्छा तदुभयं नास्तीत्यतोऽपि न कार्यं प्राप्यमित्यर्थः ।१
।। ॐ अप्रतीकालम्बनान् नयतीति बादरायण उभयथा च दोषात्तत्क्रतुश्च ॐ ।। ४.३.१५ ।।
प्रतीके देहे ब्रह्म पश्यन्तः प्रतीकालम्बनाः । तत्र वायुरप्रतीकालम्बनान्  परं ब्रह्म नयति । प्रतीकालम्बनांश्चतुर्मुखम् । कुतः ? उभयथा च दोषात् । सर्वान् कार्यमेव नयतीत्यङ्गीकारे परमेव नयतीत्यङ्गीकारे चोक्तदोषप्राप्तेः । किमिच्छानुसारेणोभयप्राप्तिरित्यत उक्तम्- तत्क्रतुश्चेति । श्रुतिग्रहणमेतत् । ‘स यथा काम’१ इति श्रुतिर्यतोऽतो नेच्छानुसारेण प्राप्तिरित्यर्थः ।३ 
।। ॐ विशेषं च दर्शयति ॐ ।। ४.३.१६ ।।
‘देवा वाव’४ इति श्रुतिरप्रतीकालम्बनादिविशेषं च दर्शयतीत्यर्थः । 
(।। इति कार्याधिकरणम् ।। ६ ।।) 
।। इति सूत्रार्थसङ्ग्रहे चतुर्थाध्यायस्य तृतीयः पादः ।।
।। अथ चतुर्थाध्याये चतुर्थः पादः ।। 
।। अथ सम्पद्याधिकरणम् ।। १ ।।
(भोगनिरूपणम्)
।। ॐ सम्पद्याविहाय स्वेन शब्दात् ॐ ।। ४.४.१ ।।
ज्ञानी परब्रह्म सम्पद्य प्राप्य । अविहाय तदनतिक्रम्य स्वेन रूपेणाविस्थितो भोगान् भुङ्क्ते । कुतः ? शब्दात् । ‘इमां घोराम्’१ इति श्रुतेरिति भावः ।
।। इति सम्पद्याद्यधिकरणम् ।। १ ।।
।। अथ मुक्ताधिकरणम् ।। २ ।।
(ब्रह्मानतिक्रमेणैव भोगान् भुञ्जानस्य मुक्तत्वसाधनम्)
।। ॐ मुक्तः प्रतिज्ञानात् ॐ ।। ४.४.२ ।।
‘स तत्र पर्येति’२ इत्यत्र भोगभोक्तृत्वेनोक्तो मुक्त एव । कुतः ? प्रतिज्ञानात् ‘अथ’३ इति श्रुत्यन्तरे मुक्तस्यैव भोगप्रतिज्ञानादित्यर्थः । 
।। इति मुक्ताधिकरणम् ।। २ ।।
।। अथ आत्माधिकरणम् ।। ३ ।।
(मुक्तप्राप्यज्योतिषो ब्रह्मत्वसाधनम्)
।। ॐ आत्मा प्रकरणात् ॐ ।। ४.४.३ ।।
परञ्ज्योतिरित्युक्तं ज्योतिः आत्मा परमात्मैव (न सूर्यः) । कुतः ? ‘य आत्मा’१ इति तत्प्रकरणादित्यर्थः ।
।। इति आत्माधिकरणम् ।। ३ ।।
।। अथ अविभागाधिकरणम् ।। ४ ।।
(सायुज्यभाजां भवद्भुक्तभोगवत्वसाधम््)
।। ॐ अविभागेन दृष्टत्वात् ॐ ।। ४.४.४ ।।
मुक्ता अविभागेन परमात्मभोगापरित्यागेन । तद्भुक्तानेवेति यावत् । भोगात् भुञ्जते । कुतः ? ‘यानेव’२ इति श्रुतौ तथा दृष्टत्वादित्यर्थः । 
।। इति अविभागाधिकरणम् ।। ४ ।।
।। अथ ब्राह्माधिकरणम् ।। ५ ।।
(देहे भावप्रयुक्ताभोक्तृत्वं निरस्य मुक्तस्य भोक्तृत्वसमर्थनम््)
।। ॐ ब्राह्मेण जैमिनिरुपन्यासादिभ्यः ॐ ।। ४.४.५ ।।
मुक्तो ब्राह्मेण परब्रह्मसम्बन्धिदेहेन भोगान् भुङ्क्ते इति जैमिनिराचार्यो मन्यत इत्यर्थः । कुतः ? ‘ब्रह्मणा’३ इति श्रुतौ तथोपन्यासात् उक्तत्वात् । आदिशब्दोक्तस्मृति४ युक्तिभ्यां चेति जैमिनिराचार्यो मन्यत इत्यर्थः । 
।।ॐ चितिमात्रेण तदात्मकत्वादित्यौडुलोमिः५ ॐ।४.४.६।
मुक्तः चितिमात्रेण ज्ञानमात्रात्मकदेहेन भोगान् भुङ्क्ते । न चैवं संसारिसमानत्वम् । कुतः ? तदात्मकत्वात् । तस्य देहस्य मुक्तस्वरूपत्वादित्यौडुलोमिराचार्यो मन्यत इत्यर्थः । 
।। ॐ एवमप्युपन्यासात् पूर्वभावादविरोधं बादरायणः ॐ ।। ४.४.७ ।।
एवमपि चिन्मात्रदेहेन भोगान् भुङ्क्ते इत्येवं प्रकारेणापि । उपन्यासात् ‘स वा एषः’१ इति श्रुत्युक्तत्वात् । पूर्वभावात् पूर्वस्य जैमिन्युक्तदेहान्तरत्यागेन ब्राह्मेण देहेन सत्वस्य च भावात् । ‘ब्रह्मणा’२ इति श्रुतिसिद्धत्वेन सत्वादविरोधं जैमिन्यौडुलोमिमतयोर्मर्त्यामर्त्यदेहभावाभावाभ्युपगमेन विरोधाभावं बादरायणा-चार्याे मन्यत इत्यर्थः ।
 ।। इति ब्राह्माधिकरणम् ।। ५ ।।
।। अथ सङ्कल्पाधिकरणम् ।। ६ ।।
(मुक्तभोगस्य केवलसङ्कल्पसाध्यत्वं समर्थनम््) 
।। ॐ  सङ्कल्पादेव च तच्छ्रुतेः ॐ ।। ४.४.८ ।।
मुक्तस्येदं मे भूयादिति सङ्कल्पादेव भोगो भवति । नतु प्रयत्नेन । कुतः ? तच्छ्रुतेः ‘सङ्कल्पादेव’३ इति श्रुतौ तस्यार्थस्य श्रवणादित्यर्थः । 
 ।। इति सङ्कल्पाधिकरणम् ।। ६ ।।
।। अथ अनन्याधिपत्यधिकरणम् ।। ७ ।।
(स्वावरनियम्यत्वराहित्येन मुक्तानां भोगसाधनम््)
।। ॐ अत एव चानन्याधिपतिः ॐ ।। ४.४.९ ।।
मुक्तोऽनन्याधिपतिः स्वोत्तमेभ्योऽन्याधिपतिरहितः । कुतः ? सत्यसङ्कल्पत्वादेवेत्यर्थः । 
 ।। इति अनन्याधिपत्यधिकरणम् ।। ७ ।।
।। अथ अभावाधिकरणम् ।। ८ ।।
(मुक्तस्य भोगानुपपत्तिनिरासः)
।। ॐ अभावं बादरिराह ह्येवम् ॐ ।। ४.४.१० ।।
अभावं मुक्तस्य चिन्मात्रदेहादन्यदेहाभावं बादरिर्मन्यते । कुतः ? हि यस्मात् ‘अशरीरो वाव’१ इति (श्रुतिः) एवमाहेत्यर्थः । 
।। ॐ भावं जैमिनिर्विकल्पाम्नानात् ॐ ।। ४.४.११ ।।
कदाचिद्भोगार्थं मुक्तस्य चिन्मात्रदेहादन्यस्य प्राकृतदेहस्य भावम् सत्त्वम् । जैमिनिर्मन्यते । कुतः ? ‘चिता वाऽचिता वा’२ इति श्रुतौ विकल्पाम्नानात्  विकल्पेनोभयशरीरेण भोगाभिधानादित्यर्थः । 
।। ॐ द्वादशाहवद् उभयविधं बादरायणोऽतः ॐ ।।४.४.१२।।
उभयविधं मुक्तानां देहभावाभावाख्यं प्रागुक्तमुभयप्रकारम् । बादरायणः स्वमतं मन्यते । कुतः ? उभयोरपि प्रमाणत्वात्  ।  विरुद्धं कथं स्वमतमित उक्तम्- द्वादशाहेति । यथा द्वादशाख्ययागस्य क्रतुत्वं सत्रत्वं चाविरुद्धम् । तथेत्यर्थः । 
।। ॐ तन्वभावे सन्ध्यवदुपपत्तेः ॐ ।। ४.४.१३ ।।
सन्ध्यवत् स्वप्नावस्थायामभिमानाभावेन देहाभावेऽपि यथा भोगः तथा मुक्तौ तन्वभावे बाह्यदेहाभावेऽपि भोगोपपत्तेरित्यर्थः । 
।। ॐ भावे जाग्रद्वत् ॐ ।। ४.४.१४ ।।
भावे मुक्तौ शरीरसत्त्वे । (जाग्रद्वत्)जाग्रदवस्थावत् सुतरां भोगोपपत्तिरित्यर्थः । 
।। ॐ प्रदीपवदावेशस्तथा हि दर्शयति ॐ ।। ४.४.१५ ।।
मुक्तानामावेशः बाह्यदेहप्रवेशः । प्रदीपवत् प्रदीपस्य दीपिकायाः प्रवेश इव। कुतः ? हि यस्मात् ‘तीर्णो हि’१ इति श्रुतिः । तथा मुक्तौ दुःखाभावं दर्शयतीत्यर्थः । 
।। ॐ स्वाप्ययसम्पत्त्योरन्यतरापेक्षमाविष्कृतं हि ॐ ।। ४.४.१६ ।।
स्वाप्ययसम्पत्त्योरन्यतरः । स्वाप्ययः सुप्तिः । सम्पत्तिः मुक्तिः२ । अन्यतरशब्द उभयपरः । तथा च ‘तीर्णो हि’२ इति वाक्यं स्वाप्यय-सम्पत्योरन्यतरापेक्षं सुप्तिमुक्तिरूपोभयपरम् । कुतः ? हि यस्मादस्य वाक्यस्य तदुभयविषयत्वमाविष्कृतं स्पष्टीकृतमित्यर्थः । 
 ।। इति अभावाधिकरणम् ।। ८ ।।
।। अथ जगद्व्यापाराधिकरणम् ।। ९ ।।
(मुक्तस्य भोगानुपपत्तिनिरासः)
।। ॐ जगद्व्यापारवर्जम् ॐ ।। ४.४.१७ ।।
मुक्तः जगत्सृष्ट्यादि व्यापारवर्जम् । तदतिरिक्तानेव कामानाप्नोतीत्यर्थः । 
।। ॐ प्रकरणादसन्निहितत्वाच्च ॐ ।। ४.४.१८ ।।
(‘सर्वान् कामान्’ इति श्रुतौ जीवः उच्यते । कुतः ?)अस्य जीवप्रकरणत्वा-ज्जीवानां तद्व्यापारे चासन्निहितत्वात् सामर्थ्यरहितत्वाच्चेत्यर्थः ।१ 
।। ॐ प्रत्यक्षोपदेशादिति चेन्नाधिकारिकमण्डलस्थोक्तेः ॐ ।। ४.४.१९ ।।
‘ता यो वेदा’२ इति श्रुतौ प्रत्यक्षम् । स्पष्टम् । मुक्तस्य सर्वदेवपूज्यत्वो-पदेशात् । तस्य जगदैश्वर्यमस्तीति चेन्न । आधिकारिकाणाम् । स्वयोग्याधिकारे नियुक्तानां देवानाम् । मण्डले समुदाये । नियामकतया (स्थ)स्थितस्य चतुर्मुखस्य तत्रोक्तेर्नाशेषमुक्तानां जगदैश्वर्यमित्यर्थः ।३ 
।। ॐ विकारावर्ति च तथा हि दर्शयति ॐ ।।४.४.२०।।
(दर्शयति) विकारं संसारमावर्तयतीति विकारावर्ति संसारविषयव्यापरणं मुक्तानां नास्ति । हि यस्मात् ‘इमम्’४ इति श्रुतिः तथाऽऽहेत्यर्थः । व्यापरणं व्यापारः । 
 ।। इति जगद्व्यापाराधिकरणम् ।। ९ ।।
।। अथ स्थित्यधिकरणम् ।। १० ।।
।। ॐ स्थितिमाह दर्शयतश्चैवं प्रत्यक्षानुमाने ॐ ।। ४.४.२१ ।।
‘ब्रह्मणि’१ इति श्रुतिः मुक्तानां स्थितिं एकप्रकारेणावस्थानमाह । (न केवलमेतावत् किन्तु) महतां (प्रत्यक्षानुमाने) प्रत्यक्षम् । मुक्तो न वृद्धिमान् तद्धृेतुशून्यत्वादित्यनुमानम् । एवमेकप्रकारेणावस्थानं दर्शयत इत्यर्थः । 
।। ॐ भोगमात्रसाम्यलिङ्गाच्च ॐ ।। ४.४.२२ ।।
भोगमात्रस्य साम्ये मुक्तभोगस्याऽनन्दादिवृद्ध्याद्यकारणत्वे । लिङ्गाच्च  लिङ्गसद्भावाच्चेत्यर्थः । 
 ।। इति स्थित्यधिकरणम् ।। १० ।।
।। अथ अनावृत्त्यधिकरणम् ।। ११ ।।
।। ॐ अनावृतिः शब्दादनावृत्तिः शब्दात् ॐ ।।४.४.२३।।
मुक्तानामनावृत्तिः । न तु स्वर्गिवत्पुनरावृत्तिः । कुतः ? ‘न च पुनरावर्तत’२ इति शब्दात् श्रुतेरित्यर्थः । सर्वाध्यायावधारणार्थाऽध्यायान्ते द्विरुक्तिः । 
।। इति अनावृत्त्यधिकरणम् ।। ११ ।।
।। इति ब्रह्मसूत्रार्थसङ्ग्रहे चतुर्थाध्यायस्य चतुर्थः पादः ।। ४ ।। 
।। श्रीहयवदनार्पणमस्तु ।। 
 
