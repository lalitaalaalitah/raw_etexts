 अथ ब्रह्मस्वरूपनिरूपणेऽनवशेषात्किमध्यायशेषेणेत्यतस्तत्कृत्यमाह— तमेवेति ।। अत्र समन्वयशब्देन हेतुभूतोपक्रमादिलिङ्गवाचकेन तत्साध्यं१(१.उपक्रमादिलिङ्ग) सम्यङ्निरूपणं लक्ष्यते१(१.लक्षणयाप्रतिपाद्यते) । सम्यगन्वयः शब्दतात्पर्यावगमो येन१(१.निरूपणेन) तन्निरूपणं समन्वय इति वा । तथा च कृत्यान्तराभावेऽपि । तमेव तत्तु समन्वयादित्युक्त-मेवोपक्रमाद्यन्वयात्सम्यङ्निरूपणम् । शास्त्रीयशब्दानां प्रतिवाक्यग्रहणेन प्रकटयत्यनेनाध्यायेन सूत्रकार इत्यर्थः । अत्रानन्दमयस्य विष्णुत्वसमर्थने का पूर्वसङ्गतिरिति शङ्कोत्थापनाय सूत्रोदाहरणम् । चतुर्थपादे न समन्वय इति मायावादिनस्तदश्रद्धेयमिति भावेनोक्तम् । समस्तेनेति ।। देवताऽपशूद्रादिकरणयोः समन्वयानुक्तेस्तद्व्यावृत्यर्थम् । प्रायेणेति । तत्रैतत्पादप्रतिपाद्यं दर्शयति । प्रायेणेति । अन्यत्र प्रसिद्धानां श्रुत्यादितो१(१.इन्द्रादिशब्दानां) (१.लोकप्रसिद्ध्यवा अग्न्यादिशब्दानां)१लोकतोवा भगवदितरत्र प्रसिद्धानां शब्दानाम् । नामात्मकाना-मित्यपि  ग्राह्यम् । भगवति समन्वयः प्रदर्श्यतेऽस्मिन्पाद इत्यर्थः । अत्रान्तस्थत्वादिकारणे लिङ्गसमन्वयप्रतिपादनात्प्रायेणेति । अन्ये तु ब्रह्मनिष्ठतया स्पष्टलिङ्गानां प्रथमे । अस्पष्टलिङ्गानान्द्वितीयतृतीययोः समन्वयः प्रतिपाद्यत इत्यन्यथा पादार्थानाचक्षते तन्निराचष्टे । नान्यथेति ।। अन्यथा पादार्थकथनन्नयुज्यते । तददृष्टेः । एतदमृतमभयमेतद्ब्रह्मेतिद्वितीयादि-पादोदाहृतवाक्येष्वपिस्पष्टब्रह्मलिङ्गानामुपलभेन परोक्तपादार्थस्य नियमेनादृष्टेरित्यर्थः । अत्रानन्दमयस्य विष्णुत्वसमर्थने का पूर्वसङ्गतिरित्यतः श्रुत्यधिकरणसङ्गति दर्शयति । ब्रह्मेति ।। अथातो ब्रह्मजिज्ञासेति यस्य ब्रह्मणो जिमास्यत्वमुक्तं तच्च ब्रह्म तैत्तरीयश्रुतावानन्दमयस्यावयवरूपं पादाख्यपुच्छावयवरूपं प्रतीयते । अन्योन्तर आत्मानन्दमय इत्याद्युत्क्वा ब्रह्मपुच्छं प्रतिष्ठेत्युक्तत्वात् । अतः सङ्गतिसद्भावादानन्दमयस्य ब्रह्मत्वमत्र समर्थ्यत इति भावः । ब्रह्मणोऽवयवत्वोक्तावपि किमर्थमानन्दमयस्य विष्णुत्वसमर्थनमित्यत आह— नहीति ।। अवयविनमानन्दमयं विना । अवयवमात्रस्यब्रह्मणो ज्ञेयता जिज्ञास्यता नहि सम्भवतीति यतोतो ब्रह्मजिज्ञासासिध्यर्थमानन्दमयोभ्यासादित्यानन्दमयस्य विष्णुत्वामाह सूत्रकार इत्यर्थः । अत्र आहेत्यनन्तरमानन्दमयोभ्यासादिति सूत्रपाठो नास्तीति केषाञ्चिन्मतम् । तत्तु न बुध्यामहे । आनन्दमयोभ्यासादित्यानन्दमयस्य विष्णुत्वमाहेति तत्वप्रकाशिकायामेतद्भाष्यविवरणसमये स्पष्टमेव सूत्रस्यानुवादात् । न हि भाष्येऽनुदाहृतस्यैवानुवादोसावित्यत्र (१.ज्ञापकम्)१कल्पकमस्ति । सङ्गत्यर्थमुदाहृतसूत्रप्रतिज्ञाभागं व्याचष्ट इति वक्ष्यमाणतत्वप्रकाशिकावाक्यविरोधाच्च । सङ्गत्यर्थमित्येतच्छ्रुत्यधिकरणसङ्गतिप्रदर्शनार्थमिति हि शर्करायाम् । सङ्गतिप्रदर्शनार्थमिति भावबोधे च व्याख्यातम् । न चात्र भाष्ये तदुदाहरणं विना एतत्सर्वमुपपद्यते । तस्माद्भाष्येऽत्र सूत्रपाठोस्त्येवेति सम्प्रदायविदः । एवं सङ्गतिमुक्त्वा विषयसंशयौ दर्शयति । आनन्दमय इति ।। अत्रानन्दमयः किं ब्रह्मादिर्जीवसमूहः । उत प्रकृतिश्चेतनाचेतनाच । किं वा विष्णुरित्यर्थः । सयुक्तिकं पूर्वपक्षानाह— ब्रह्मशब्दादित्यादिना ।। हिरण्मयस्यानन्दमयत्वेन प्राप्तिः । कुतः ब्रह्मशब्दात् । अस्ति ब्रह्मेति चेद्वेदेति आनन्दमयप्रकरणे ब्रह्मशब्दश्रवणात् । शतानन्दनाम्ना च । आनन्दमयशब्दसमानार्थक-शतानन्दनाम्नो हिरण्यगर्भवाचित्वाच्चेत्यर्थः । रुद्रस्य वानन्दमयत्वप्राप्तिः । यश्चासावादित्ये इत्यानन्दमयस्य सूर्ये अधिष्ठातृत्वेन प्रोक्तत्वात् । रुद्रस्य चाष्टमूर्तित्वात् । सूर्यसोमदीक्षित-पञ्चभूतरूपाष्टप्रतिमत्वात् । एव मन्ये१(१.सूर्याद्युत्तम)षामिन्द्रबृहस्पत्यादीनामपि ब्रह्मशब्दात्सूर्ये प्रोक्तत्वाच्चानन्दमयत्वप्राप्तिः । ब्रह्मशब्दो हि ब्रह्माणि जीवाः सर्वेपीति श्रुतेरिन्द्रादीनामपि वाचकः । सूर्यादिष्ठातृत्वमपि तेषां सूर्यादुवमत्वेन नियामकतया तदन्तर्गतत्वादुपपन्नम् । प्रकृतेश्चित्प्रकृतेर्वानन्दमयत्वप्राप्तिः । मम योनिर्महद्ब्रह्मेति गीतायां चित्प्रकृतौ प्रयुक्तस्य ब्रह्मशब्दस्यानन्दमये श्रवणात् । महद्ब्रह्म चित्प्रकृतिः मम योनिर्भार्येति तदर्थः । भगवद्वाक्यमेतत् । बहुभावाच्च । सोकामयत बहुस्यामित्यानन्दमयस्य  बहुभावश्रवणाच्च । बहुभावस्तु निर्विकाराया अपि चित्प्रकृतेर्विकाराभिमानित्वादुपपद्यते । प्रकृतेरचितो वानन्दमयत्वप्राप्तिः । बहुभावादेव । तत्तद्देहगतसर्वजीवानां वानन्दमयत्वप्राप्तिः । बृहजातिजीवकमलासनशब्दराशिष्विति धातोर्यो जीवेषु प्रसिद्धो ब्रह्मशब्दस्तस्मादेव । ब्रह्मशब्दात् । तस्यैव ब्रह्मशब्दस्यानन्दमये श्रवणादिति यावत् । जातिर्ब्राह्मणत्वरूपा । कमलासनश्चतुर्मुखः । शब्दराशिर्वेदः । अन्नमयत्वादेश्च । अन्नरसमय इत्यादावन्नमयत्वादिकं तावदुच्यते । तच्च जीवानां युज्यते । (१.देहा)१अन्नादिविकाराभिमानित्वात् । ततश्च (१.तेनान्नमयेन प्रायेण साम्येन)१तत्प्रायपठितानन्दमयत्वेऽपि सर्वजीवानां प्राप्तिरित्यर्थः । सिद्धान्तयति । तथापीति । यद्यप्येवमन्येषां प्राप्तिस्तथापि ते हिरण्यगर्भादयोत्र नानन्दमयशब्देनोच्यन्ते । कस्तर्हीत्याशङ्क्य    सङ्गतिप्रदर्शनार्थमुदाहृतसूत्रप्रतिज्ञाभागं व्याचष्टे— किं त्विति ।। विष्णुरेवानन्दमय इत्यर्थः । तत्विति पूर्वसूत्रादनुवृत्तस्य विष्णुरेवेति व्याख्यानम् । कुत इत्यतः सौत्रं हेतुं व्याचष्टे— तदेवेति ।। इत्यादिषु श्रुतिस्मृतिषु तस्मिन्विष्णावेव प्रसिद्धस्य ब्रह्मशब्दस्य । असन्नेव स भवति असद्ब्रह्मेति वेदचेत् । अस्ति ब्रह्मेति चेद्वेदत्यादौ तस्मिन्नानन्दमये अभ्यासादित्यर्थः । तदेव विष्ण्वाख्यमेव एतमेव विष्णुमेव । एषा ऐतरेय श्रुतिः । ब्रह्मशब्द इति स्मृतिवाक्यम् । उपचारेण अमुख्यतया । ब्रह्मशब्दोन्यन्न भवेद्वेत्यन्वयः । बुध्याऽविहिंसन्पुष्पैर्वा१(१.मानस) प्रणवेन समर्चयेत् । वासुदेवात्मकं ब्रह्मेति गीतातातपर्योदाहृतव्यसस्मृतिवाक्यम् । उक्तार्थमाक्षिप्य समादधत्सूत्रं पठित्वा व्याचष्टे— विकारेति ।। विकारात्मकत्वादचित्प्रकृतेश्चेतनप्रकृत्यादीनां च तदभिमानित्वात् विकाराभिमानित्वात्तेषु मयट्शब्दो विकारार्थकमयडन्तानन्दमयशब्दो युज्यते न तु परमात्मनस्तस्याविकारित्वादतदभिमानित्वाच्चेति । माभूत् शङ्केति शेषः । कुत इति तत्राह । प्रचुरेति ।। हि यस्मात्प्रचुरानन्दत्वान्निमित्तादेवानन्दमयपदेनानन्दमयः कथ्यते । नत्वानन्दविकारत्वात् । तादात्म्यार्थे विकारार्थे प्राचुर्यार्थे मयट् त्रिधेति प्राचुर्येपि मयट्प्रयोगादित्यर्थः । नायमानन्दमयशब्दः प्रचुरानन्दतामभिधत्ते । अन्नादिविकारार्थानन्नमयादिशब्दैः सहपठितत्वादित्य आह— अन्नादीनामिति ।। नकेवलमानन्दस्य प्राचुर्यमानन्दमयशब्दस्यैवार्थः । किन्तु अन्नादीनां च । अन्नप्राणमनोविज्ञानानामपि प्राचुर्यमेवान्नमयादिशब्दार्थ इति शेषः । तस्मान्नप्रापाठविरोध इति भावः । ननु कथमत्रान्नमयशब्दोन्नप्राचुर्यार्थः । अन्नप्राचुर्यकथनस्याल्पत्वादित्यत आह— अद्यत इति ।। अद्यतेत्तिच भूतानि तस्मादन्नं तदुच्यत इति तैत्तरीयश्रुतावन्नशब्दव्याख्यानात् । अत्रान्नशब्देन भूताद्यत्वतदत्तृत्वस्यैवाभिधानेनाल्पार्थत्वाभावात्तत्प्राचुर्यमन्नप्राचुर्यं चान्नमय-शब्दार्थाेे युज्यत इत्यर्थः । ननु कथं ब्रह्मणो भूताद्यत्वमुपपद्यते । प्रसिद्धान्नवद्विनाशप्रसङ्गादि आह— उपजीव्यत्वमेवेति ।। न तु भक्ष्यत्वमित्यर्थः । नन्वन्नात्पुरुष इति प्रसिद्धान्नविकारदेहमुक्त्वा स वा एष पुरुषोन्नरसमय इति (विकारर्थस्यैव पराशमर्•त???)तत्परामर्शात्कथमन्नमयशब्द-स्तत्प्राचुर्यार्थक इत्यत आह— स इति ।। नायं परामर्शः देहविषयः । कुतः । यस्मादात्मन आकाशादिकमुत्पन्नं सवा एष इत्यन्यस्य परमात्मन एव परामर्शात् । न च तस्याकाशादिकारणत्वेन प्रागुक्तत्वात्तत्परामर्शो व्यर्थ इति वाच्यम् । (१.आकाशादिगतस्यैव)१तस्यैवान्नमयादिपञ्चरूपत्वप्रदर्शनाय पुनः प्रारम्भादित्यर्थः । नन्वेवं मयट्शब्दस्योभयार्थे प्रयोगात्किं प्राचुर्यमेवार्थो नविकारित्वं पञ्चमयटामित्यत्र नियामकम् । अन्नमयादिपञ्चानां च ब्रह्मताभ्युपगतावेकमेवाद्वितीयमित्यादि-श्रुतिविरोधश्चस्यादित्यत आह— येऽन्नमिति ।। येन्नं ब्रह्मोपासते ये प्राणं ब्रह्मोपासते आनन्दं ब्रह्मणो विद्वान् विज्ञानं ब्रह्म चेद्वेद अस्ति ब्रह्मेति चेद्वेदत्यन्नमयादीन्प्रत्युदाहृतश्लोकेषु तद्विषयतया ब्रह्मशब्दात् । ब्रह्मशब्दश्रवणात् । न विकारित्वं मयटामर्थोपितु प्राचुर्यमेवेति निश्चीयते । एकस्यैव ब्रह्मणो बहुरूपत्वात्पञ्चरूपत्वोपपत्या अविरोधश्च । श्रुतिविरोधश्च नास्तीत्यर्थः । रामानुजीयास्तु यथा श्रुतसूत्रानुसारिणः आनन्दमय एक एव ब्रह्म तद्गतमयट् एव प्राचुर्यार्थतेति कल्पयन्ति । तदयुक्तमित्याह— नचेति ।। प्रायपठितमयटामर्थद्वैविध्यकल्पनस्य क्लिष्टत्वादेवं पृथक् द्वैविध्येन कल्पना न च युक्तेत्यर्थः । नन्वानन्दादिस्वरूपस्य ब्रह्मणः कथं प्रचुरानन्दादिकत्वम् । घृतप्रचुर ओदन इत्यादौ भेद एव प्रयोगादित्यत आह— स्वरूपेचेति ।। यथा प्रकाशस्वरूपे रविबिम्बे विशेषमहिम्ना प्रचुरप्रकाशो रविरिति (१.अभेदेपि)१व्यपदेशस्तथा स्वरूपे च आनन्दादिरूपेपि हरौ विशेषयलात्प्रुरानन्दत्वादिव्यपदेशो युज्यत इत्यर्थः । विष्णोरेव प्रचुरान्दत्वेनानन्दमयपदवाच्यत्वं हेत्वन्तरेण प्रतिपादयत्सूत्रमुपन्यस्य तदुपात्तश्रुतिमेवोदाहरति । तद्धेत्विति ।। आ समन्तात्काशत इति आकाशनामा एष विष्णुर्यदि आनन्दः पूर्णानन्दो नस्यात्तदा तत्प्रवृतौ कारणान्तराभावान्न लोकं प्रवर्तयेदिति मध्येऽवान्तरमापाद्यमध्याहर्तव्यम् । 
तथा च कोह्येवान्यात् । लोकं चेष्टयेत् । को वा प्राण्यात् । धर्मादौ प्रवर्तयेत् । अन्यस्यास्वातन्त्र्यात् । अतो लोकचेष्टान्यथानुपपत्या तत्कर्ता विष्णुः पूर्णानन्दः स्यादिति तस्मिनन्नानन्दमयप्रकरणे तस्य विष्णोरेव तस्मिन्नानन्दपूर्णत्व एव लोकचेष्टकत्वाख्यहेतु-व्यपदेशाच्च । विष्णुरेवानन्दपूर्णतयाऽनन्दमय इति सूत्रेण साकमन्वयः । समाख्ययापि विष्णोरेवानन्दमयत्वं समर्थयत्सूत्रं पठित्वा व्याचष्टे— मान्त्रवर्णिकमिति ।। ब्रह्मविदाप्नोति परमिति श्रुतौहि ब्रह्मविदः परप्राप्तिरुच्यते । न (१.कोशविद्यया)१चान्यविद्यया१(१.ब्रह्म)न्यप्राप्तिर्युज्यते । अतः परं ब्रह्मवित्परम्ब्रह्माप्नोतीत्येव तत्राभिप्रेतम् । तथा च ब्रह्म विदाप्नोति परमिति सूचयित्वा सूचनया परब्रह्मतत्ज्ञानतत्प्राप्तीः कथयित्वा । किं लक्षणकं तत्परम्ब्रह्मेति जिज्ञासायाम् । यत्सत्यं ज्ञानमनन्तं ब्रह्मेति मन्त्रवर्णे लक्षितं लक्षणवत्तयोक्तं तदेव परम्ब्रह्म । गीयते । अन्नमयादिशब्दपञ्चकेनेति शेषः । तत्कुत इत्यत उक्तम् । शब्दानुसन्धानादिति ।। सत्यज्ञानानन्तशब्दानाम् अन्नमयादिशब्दानां चानुसङ्घानात् । अनुसङ्घाने एकार्थत्वप्रतीतिरिति यावत् । तथाचानन्दमयादिः परम्ब्रह्मैवेत्यर्थः । सूत्रे चशब्दो युक्ति समुच्चये । न केवलमानन्दमयोविष्णुरभ्यासादेः किन्तु मान्त्रवर्णिकगानाच्चेति । गीयतेचेत्यन्वयः । ननु कथं विष्णोरानन्दमयत्वं तस्यानन्दमयावयवत्वादवयविनश्चावयवत्व-विरोधादित्यत आह— नचेति ।। कुत इत्यत आह- सशिरः इति ।। स भगवान् पक्षो बाहुः । आत्मा मध्यदेहः । पुच्छं पादः । इति चतुर्वेदशिखायाम् ।। तस्य भगवत एव स्वावयवत्वोक्ते-रवयवावयविनोरभेदान्न विष्णोरानन्दमयत्वे तदवयवत्वविरोध इत्यर्थः । अत्रस्मृतिमप्याह— शिर इति ।। प्रद्युम्नो दक्षिणः पक्षः अनिरुद्ध उत्तरः पक्ष इत्यन्वयः । सन्दोहो मध्यदेहः । नारायणवासुदेवयोः शिरःसन्दोहत्वमुक्त्वा सन्दोहशिरस्त्वमप्याह— नारायण इति ।। अथापि वेति पक्षान्तरे । ऐश्वर्यात् अघटितघटकेश्वरशक्तिबलादवयविनोऽवयवत्वविरोधो नचिन्त्य इत्यर्थः । ननु अवयवी नावयवः अवयवित्वादिति तर्कविरोध इत्यत आह— अतर्क्य इति ।। केवलतर्कागोचरे । कुतस्तर्कः साधको बाधकोवा भवेदित्यर्थः । अस्तु वा तस्य तर्क्यत्वं तथापि न तद्विरोध इत्याशयेनाह— अप्रमेय इति ।। अपरिमिते तस्मिन्कुतः प्रमा परिमितशक्तिरतो विरोधोपयोगिपरिमितशक्तेरभावान्न तर्कविरोध इति भावः१(१.अवयवी नावयवः अवयववत्वादित्यनुमानस्य परिमितशक्तिमत्वमुपाधिरिति भावः तथा च अवयवावयविनोर्भेदे  परिमितशक्तिमत्वमेव प्रयोजकं नत्ववयवत्वम् । तथा च विष्णुः अवयवावयविभेदाभाववान् । अपरिमितशक्तिमत्वादिति प्रतिपक्षानुमानं सूचितं भवति ।) यदुक्तं सवा एष इति परमात्मपरामर्शो नान्तात्पुरुष इत्युक्तदेहपरामर्श इति तदयुक्तम् । समीपोक्तपुरुषपदोदितदेहपरित्यागेन दूरस्थस्यात्मन आकाश इत्युक्तपरमात्मग्रहणे कारणाभावादित्यत आह— रसशब्देनेति ।। आकाशादिपुरुषान्तशब्दैरुक्तं तत्तत्सारभूतं आकाशादिशब्दार्थेषु१(१.भूतभूताभिमानितद्देहान्तर्नियामकेषु) मुख्यं चिन्मात्रं ब्रह्मचैतन्यमेव स वा एष पुरुष इति परामर्शवाक्येनोच्यते । न देहः । कुतः । अन्नरसमय इति रसशब्देन १(१.पूर्व ओषाधिभ्योन्नं अन्नात्पुरुष इत्यत्र रसशब्दाभावादत्रतु) विशेषणात् । नहि देहस्यान्नविकारस्य । सारान्नमयत्वरूपमन्नरसमयत्वं सम्भवतीत्यर्थः । ननु कथमन्नमयादीनां ब्रह्मतोच्यते । अन्नमयादयो मे शुध्यन्तामिति नारायणानुवाके तेषां जीवेनशुद्धिप्रार्थनादित्यतो बाह— रसशब्देनेति ।। स्थानान्तरे प्रार्थितशुद्धयोन्नमयादिकोशा नात्रोच्यन्ते । किन्तु तत्तत्कोशगतं तत्तत्सारभूतं तन्नियामकं चिन्मात्रं ब्रह्मचैतन्यमेवोच्यते । कुतः आदावन्नरसमय इति रसौवै स इत्यं मे ते चैतेषां कोशत्वंव्यावृत्यर्थमेव रसाब्देन विशेषणादित्यर्थः । नन्वन्नमयस्य देहत्वानङ्गीकारे कथं तस्येदमेव शिर इत्यादिनिर्देशो३(३.प्रत्यक्ष) युज्यत इत्यत आह— इदमितीति ।। दृश्यमाने शिरःपक्षादावन्नमयभगवच्छिरःपक्षादेः सन्निहितत्वाद्वस्त्र-प्रावृतजान्वादाविवाप्रत्यक्षेऽपि भगवच्छिर आदौ इदमित्यादिनिर्देशश्च लक्षणया युज्यत इत्यर्थः । ननु तथापि तस्माद्वा एतस्मादन्नमयादन्योन्तर आत्मा प्राणमय इत्याद्यन्योन्यमन्यतयोक्तानामन्नमयादीनां कथं१(१.भेदात्) ब्रह्मतेत्यत आह— अनन्योपीति ।। स्वप्रतियोगिकभेदशून्योप्यन्यशब्देन प्रोच्यते विशेषव्यषेक्षया । तथैक एव बहुरूपवान् भवति । तत्र हेतुरैश्वर्यादिति ।। ननु किमन्नमयादीनां विष्णुत्वग्रहणेन विरिञ्चादय एवान्नमयादयः सन्तु तत्प्रापकश्रुतिलिङ्गसद्भावादित्यत आह— न चेति ।। उक्तप्राप्त्या उक्तप्रापकेन । अत्रान्नमयादिप्रकरणेषु ।। तत्र हेत्वाकाङ्क्षायां सूत्रमुपन्यस्य प्रतिज्ञांशस्य (१.अवतारिकारण)१प्राचीनभाष्येणैव व्याख्यातत्वात्सौत्रं हेतुं व्याचष्टे— नेतर इति ।। नानन्दमयादिर्विष्णोरितरः । ब्रह्मविदाप्नोतिपरमित्यादावानन्दमयादिज्ञानेन मोक्षश्रवणात् । नह्यन्यज्ञानान्मोक्ष उपपद्यत इत्यर्थः । विष्णुज्ञानादेव मोक्षो नान्यज्ञानादिति कुत इत्यत आह— तमेवमिति ।। हेत्वन्तरेण ब्रह्मादीनामानन्दमयत्वं निराकुर्वत्सूत्रं पठित्वा व्याचष्टे— भेदेति ।। नेतर इत्यनुषज्जते । ते ये शतं प्रजापतेः रुद्रस्यानन्दाः स एको ब्रह्मण आनन्द इति विरिञ्चस्य रुद्राच्छतगुणमात्राधिकानन्दत्वरूपभेदव्यपदेशात् । भेदधर्मोक्तेर्नतावदानन्दमयो विरिञ्चः । अत एव नरुद्रादयः । अत्र शतशब्दोऽयुतपरः । अदृश्ये अनात्म्ये आत्मा स्वामी स एवात्म्यस्तद्रहिते । अथवा आत्मनोयमात्म्यः । स्वमिसम्बन्धी तद्वान्स न भवतीत्यनात्म्यस्तस्मिन् । आत्मनो जीवस्येमे आत्म्याः जीवसम्बन्धिगुणास्ते न सन्ति यस्य सोनात्म्यस्तस्मिन्निति वा । अनिरुक्ते साकल्येन निर्वचनागोचरे । अनिलयने अपराश्रये तस्मिन्नानन्दमये । अभयं अभयतया । यो ध्यानरूपां प्रतिष्ठां विन्दने करोति । स उपासकः । अथानन्तरमभयं भगवन्तं गतो भवतीति श्रुतौ प्रकृत्याद्ययोग्यस्वातन्त्र्यादिरूपभेदव्यपदेशान्न प्रकृत्यादिरप्यानन्दमयः । स प्रसिद्धो यश्चायमानन्दमयः । पुरुषे अपकृष्टमानुषादिजीवे । यश्चासावादित्ये सूर्योपलक्षितोत्कृष्टदेवजीवेषु च स्थितः । स एक इति सर्वजीवेभ्यो भेदव्यपदेशाद्ब्रह्मादिजीवसमुदायोपि नान्दमय इत्यर्थः । नन्वानन्दमयस्य परब्रह्मत्वेऽपि न तेन ब्रह्मादीनां भेदः सम्भवति । तत्त्वमसीत्यादिश्रुतिविरोधादित्यत आह— न चेति ।। नामानि सर्वाणीति श्रुत्या विष्णोरेव तत्तच्छब्दैस्तत्त्वमस्यादिशब्दैर्वाच्यत्वोक्तेरुक्त श्रूतीनां चैतन्याभेदपरत्वाभावान्न भेदस्य तद्विरोध इत्यर्थः । तथा च ततत्वात् तत् । प्रकाशरूपत्वात्त्वम् । तवनन्तु प्रकाशनमिति वचनात् । असनाद्दोषनिरसनादसि । ओयत्वादहम् । गुणपूर्णत्वाद्ब्रह्म । असनान्मिति रूपत्वाच्चास्मीत्यादितदर्थो बोध्य इति भावः । सन्तु चैताः श्रुतयोऽद्वैतपराः । तथापि नोक्तभेदस्य तद्विरोधः । यदधीना यस्य सत्ता तत्तदित्येव भण्यत इत्युक्तन्यायेन भगवतः सकलस्वामित्वेनैक्यव्यपदेशोपपत्तेरिति भावेन भागवतवाक्यमुदाहरति । इदमिति ।। इदं विश्वं भगवानिवोच्यते भगवदभेदेनोच्यत इति यावत् । सर्वं खल्विदं ब्रह्मेत्यादौ हि प्रसिद्धमेतत् । कुतः स्वयमितरोऽपि सन् भगवान् । यतो जगत्स्थाननिरोधसम्भवः । जगतः स्थितिविनाशोत्पत्तयो यत्स्मात्स तथोक्तः । तथा च जगत्स्वामित्वेन श्रुत्यादिषु भगवदभेदव्यपदेशो जगत इत्याशयः । इतरोऽपि भगवान्विश्वमिवोच्यत इति वा ।। एतदेवाह— असर्व इति ।। असर्वः सर्वभिन्नेऽपि भगवान् सर्व इति प्रोच्यत इत्यर्थः । ननु भेदज्ञानस्य मिथ्याज्ञानत्वात्कथं तदनुसारेणैक्यश्रुतयो योज्यन्त इत्यत आह— विद्येति ।। आत्मनि परमात्मनि जीवादिभ्यो भिदाबोधः भेदज्ञानमेव विद्येत्यर्थः । ननु भेदज्ञानस्य पुरुषार्थाहेतुत्वात्कथं विद्यात्वमित्यत आह— भेददृष्ट्येति ।। ब्रह्म जीवेशयोर्भेददृष्ट्या । अभिमानेन ईश्वरबहुमानेन । निःसङ्गेन फलस्नेहरहितेन कर्मणापि । सगुणम् आनन्दादिगुणपूर्णं ब्रह्म सङ्गत्ययथापूर्वं प्रजायत इत्युत्तरेणान्वयः । इदं पूर्वं च भागवतवाक्यम् । जुष्टमित्याथर्वणी श्रुतिः । जुष्टं सर्वसेव्यं ईशं भगवन्तम् । जीवादन्यं यदा पश्यति इति । तदेतत्सत्यमित्यादि प्रागुक्तत्प्रकारेण अस्य महिमानं च यदा पश्यति तदा वीतशोको मुक्तो भवतीत्यर्थः । अन्तर्यामिपरतयाऽप्यैकव्यपदेश इति भावेन श्रुतिस्मृती आह— असर्व इति ।। असर्वात्मकोऽपि सर्व इव ईयते । सर्वात्मकत्वेन प्रतिपाद्यते । अन्तर्यामित्वादिति शेषः । नन्वसिद्धमन्तर्यामित्वमन्तर्यामित्वेन प्रतीतेरित्यत उक्तम् । आत्मैवेति । आत्मा अन्तर्याम्येव सन्नपि अनात्मा अन्तर्यामीव ईयते प्रतीयते अज्ञानामित्यर्थः । नन्वं तर्यामित्वे प्रत्यत्क्वं१(१.अन्तःस्थितत्वम्) स्यात् । न चेष्टापत्तिः । बहिर्मावृत्तित्वेन प्रतीयमानत्वादित्यत उक्तम् । प्रत्यगिति ।। देहान्तर्गतोऽपि पराक् बहिर्मात्रवृत्तिरिवाज्ञानमीयते प्रतीयत इत्यर्थः । तथा एक एव बहुधेयते ज्ञायते । कथमेतत्सर्वमित्यत उक्तम् । स इति ।। स पुरुषः पूर्णषड्गुणः स ईश्वरः अचिन्त्यशक्तिः स ब्रह्म सर्वगुणपूर्ण इत्यर्थः ।। तथा च तत्त्वमस्यहम्ब्रह्मास्मीत्यादौ । त्वं त्वदन्तर्यामी । अहं मदन्तर्यामीत्याद्यर्थ इति भावः । सर्वस्वरूपतः सर्वस्वरूपत्वात् । औतश्रुतीनां सर्वोत्तमवस्त्वैक्यपरत्वाच्च न विरोवित्वमित्याह— नैतदिति ।। आदिपदेन । बहूनां पुरुषाणां हि यथैका योनिरुच्यते । तथा तं पुरुषं विश्वमाख्यास्यामि गुणाधिकमित्युत्तरवाक्यग्रहणम् । मोक्षधर्मे हि वैशम्पायनवाक्यमिदम् । एतन्नेच्छन्ति नाङ्गीकुर्वन्ति ज्ञानिन इति शेषः । एतदित्यस्यैव विवरणं पुरुषमेकमिति । कारणत्वे नाभिमतानां बहूनां पुरुषाणां१(१.ब्रह्मादीनाम्) सत्वेऽपि यथा विशिष्टकारणस्यैकत्वादेका योनिरुच्यते द्यावाभूमी जनयन्देव एक इत्यादिश्रुतावेकमेव कारणमुच्यते तता ऐक्यश्रुत्यर्थत्वेन तं विश्वं पूर्णं गुणाधिकं पुरुषमाख्यास्यामीत्यर्थः । नन्वेवमद्वैत श्रुत्यभावे कथमद्वैतं श्रुत्यादिना निषिध्यते । अप्राप्तप्रतिषेधायोगादित्यत आह— उक्ताचेति ।।२(२.प्राप्तिश्चतुर्विधा) । साधारणी असाधारणी श्रुतितात्पर्यापरिज्ञानमूलिका वादिविप्रतिपत्तिरुपाचेति प्रकृते तु अभेदविषये तत्वमसीत्यादौ श्रुति तात्पर्यापरिज्ञानमूलिका प्राप्तिरस्तीत्यर्थः । तस्याद्वैतस्य प्राप्तिः पसक्तिः न च तत्वमस्यहम्ब्रह्मास्मीत्यादिविरोध इति वाक्येन श्रुत्यर्थापरिज्ञानिमित्तकोक्ता चेत्यर्थः । तथा च तन्निषेधो युज्यत इति भावः । तन्वेमपि ब्रह्मैवस...ब्रह्माप्येतीति श्रुतिविरोधो भविष्यत्येव । अत्रहि ब्रह्मैव सन्तिति जीवस्याब्रह्मता निषेधेन ब्रह्मभाव उच्यते । न चेदं तदधीनतद्युक्तगतित्रयेण नेतुं शक्यत इत्यत आह— ब्रह्मैवेति ।। अयमाद्यो ब्रह्मशब्दो ब्रह्माणि जीवाः सर्वेपीति श्रुतेर्जीव एव वर्तते । अतो मुक्तावपि जीव एव सन् ब्रह्माप्नोति न तु जीवभावं विहायेत्यर्थोपपत्तेर्नैतछ्रुति विरोधोपीत्यर्थः । ननु ब्रह्मशब्दश्च विष्णावेवेत्युक्तत्वात्कथमत्र जीवेऽसावुपपद्यत इत्यत आह— उपपद्यतेचेति ।। मुख्यार्थग्रहणे विरोधे प्राप्ते अमुख्यार्थोप्युपपद्यते । प्रकृते च ब्रह्मशब्दः परब्रह्मणि मुख्योऽपि जीवेप्युपपद्यते । जीवस्य परब्रह्मत्वे ब्रह्माप्येतीति ब्रह्मप्राप्तिकथनविरोधात् । प्रमाणान्तरविरोधाच्चेत्यर्थः । ननु विमुक्तश्च विमुच्यत इति संसारिणोऽपि विमुक्तत्वं श्रूयते । एतच्च जीवस्य परब्रह्मत्व एव युज्यते । अन्यस्य नित्यमुक्तत्वायोगादत एतद्विरोधो भेदाभिधानस्येत्यत आह— (१.अर्थापत्तेः दूषणद्वयम् अन्यथोपपत्तिः अन्यथैवोपपत्तिरिति अत्र अन्यथौवोपपत्तिमाह— प्रमादेति ।। अन्यथैवोपपत्तिर्नामदिवारात्रौ भोजनाभावेऽपि पीनत्वं रसायनादिनेति ।)प्रमादेति ।। जीवगतबन्धस्य प्रमादात्मकत्वादज्ञानमूलकत्वात् । अस्वाभाविकतयाऽसत्कल्पत्वेन जीवस्य परब्रह्मत्वाभावेऽपि विमुक्तत्वं संसारदशायां विमुक्तत्वोक्तिरपि युज्यत इत्यर्थः । बन्धस्वाभाविकत्वं कुत इत्यत आह— मुक्तिरिति ।। अन्यथारूपम् अस्वाभाविकं प्राकृतं रूपम् । ननु भेदोक्तेः श्रुत्यविरोधेऽपि (१.सर्व)१विमतानि शरीराणि मद्भोगायतनानि शरीरत्वादित्याद्यनुमानविरोधः स्यादित्यत आह— न चेति ।। वक्ष्यमाणरीत्या कामगामित्वेनानुमानानां नानारूपताज्ञापनाय तत्तदिति । तत्र हेत्वाकाङ्क्षायां सूत्रमुन्यस्य व्याचष्टे— कामाच्चेति ।। यथा कामं स्वेच्छानुसारेणानुमातुं शक्यते यस्मादतो न तत्वे (१.दृष्टार्थेतु प्रत्यक्षसहायं वर्तते । प्रत्यक्षविरोधेतु अप्रमाणमेव दृष्टार्थेपि)१अदृष्टार्थविषये । पृथक् श्रुत्याद्यननुकूलमनुमानम् । अपेक्ष्यते । अतः पृथगनुमानेनाद्वैतम् । न साधयितुं शक्यत इत्यर्थः । अत्रैव श्रुत्यादि सम्मतिमाह— उक्तञ्चेति ।। यस्मादनुमा यथाकामा प्रयोक्तृकामानुसारिणी प्रवर्तते तस्माच्छ्रुतेरनपगा अविरुद्धा श्रुत्यनुकूला या सैवानुमा । पूर्वापरवाक्ययोर्विरोधे प्राप्ते तयोरविरोधाय अविरोधसम्पादनायेष्यते । चशब्दात्क्वचिछ्रुत्यर्थदार्ढ्याय च । अन्यथा श्रुतेरानकूल्याभावे । नेष्यत इत्यर्थः । नैषेति काठकश्रुतिः । एषा परब्रह्मविषया मतिस्तर्केण पृथगनुमानेन । आनेया आपाद्या । अपनेया निराकार्या च न भवतीत्यर्थः । नन्वस्तु जीवानां ब्रह्मणा भेदः । सोऽपि पारमार्थिक इति कुतः । सांसारिकत्वोपपत्तेरित्याशङ्कां परिहर्तुं सूत्रं पठति । अस्मिन्निति ।। अस्येति परमर्शविषयं दर्शयति । अस्येति ।। अस्यान्यस्य चेति प्रतीतिनिरासायाह— युक्तीति ।। तथाचास्मिन्प्रकरणे अस्य जीवस्य । यद्योगं तेनानन्दमयेन सह विमुक्तावपि सम्बन्धमेव श्रुतिः शास्ति । ततश्च तयोर्भेद एव नत्वैक्यमिति सूत्रार्थ इति भावः । किं तद्योगशासनमित्यत आह— सोश्नुत इति ।। स ब्रह्मवित् । सर्वान् स्वयोग्यान् कामान् विषश्चिता सर्वज्ञेन ब्रह्मणा सहैव भुङ्क्त इत्यर्थः । अनिरुक्त इति श्रुत्यर्थस्तु प्रोगेवोक्तः । अथ सोभयं गतो भवतीत्यप्यत्रोदाहर्तव्यम् । एतमानन्दमयमात्मानं परमात्मानं उपसङ्क्रामति प्राप्नोतीत्यर्थः । इत्यादीत्यस्य शास्तीति सूत्रपदेनान्वयः । इत्यादिना शास्तीत्यर्थः । इत्यादियथाभवतितथा शास्तीति वा । एवमुत्तरत्रापिबोध्यम् । तस्मात्परम्ब्रह्मैवान्नमयादिपञ्चरूपमिति सिद्धम् ।। ६ ।।
अदृश्येऽनात्म्य इत्युक्तम् । तच्चादृश्यत्वमन्तःप्रविष्ट कर्त्तारमेतम् । अन्तश्चन्द्रमसि मनसा चरन्तम् । सहैव सन्तं न विजानन्ति देवा इत्यन्तःस्थस्य कस्यचिदुच्यते । स चेन्द्रोराजा सप्त युञ्जतीत्यादिभिरन्यः प्रतीयते ।। 
तस्मात्स एवानन्दमय इति न मन्तव्यम् । 
।। ॐ अन्तस्तद्धर्मोपदेशात् ॐ ।। २० ।।
अन्तः श्रूयमाणो विष्णुरेव । अन्तः समुद्रे मनसा चरन्तं ब्रह्मान्वविन्दद्दशहोतारमर्णे । समुद्रेन्तः कवयोविचक्षतेमरीचीनां पदमिच्छन्ति वेधसः । यस्याण्डकोशशुष्ममाहुरित्यादि तद्धर्मोपदेशात् । स हिक्षीरसमुद्रशायी । तस्य च वीर्यमण्डकोश। । सोभिध्याय शरीरात्स्वात्सिसृक्षुर्विविधाः प्रजाः । अप एव ससर्जादौ तासु वीर्यमवासृजत् । तदण्डमभवद्धैमं सहस्रांशुसमप्रभम् । यस्मिन्जज्ञे स्वयं ब्रह्मा सर्वलोकपितामहः । 
आपो नारा इति प्रोक्ता आपो वै नरसूनवः । अयनं तस्य ताः पूर्वन्तेन नारायणः स्मृत इति व्यासस्मृतेः । अहं तत्तेजो रश्मीन्नारायणं पुरषं जातमग्रत। । पुरुषात्प्रकृतिर्जगदण्डमितिचतुर्वेदशिखायाम् ।।
ॐ भेदव्यपदेशाच्चान्यः ॐ ।। २१ ।।
इन्द्रस्यात्मा निहितःपञ्चहोता । वायोरात्मनं कवयो निचिक्युः । अन्तरादित्ये मनसा चरन्तम् । देवाना हृदयं ब्रह्मान्वविन्ददित्यादि-भेदव्यपदेशात् ।। ७ ।।
अत्रेन्दादिबहुनामसमन्वयसिध्यर्थमन्तस्थत्वलिङ्गसमन्वयः समर्थ्यते । श्रुत्याधिकरणसङ्गती दर्शयति । अदृश्य इति ।। अदृश्येऽनात्म्य इत्यानन्दमयस्य यददृश्यत्वमुक्तम् । तच्चान्तःप्रविष्टमिति श्रुतावन्तस्यान्तःविष्टस्य कस्यचिदुच्यत इत्यर्थः । चन्द्रमस्यन्तर्मनसा यथेष्टम् । चरन्तम् । सर्वकर्तारमेतमन्तः प्रविष्टम् । देवाः स्वैः सहैव सन्तमपि । नविजानन्तीति श्रुत्यर्थः । सयुक्तिकं पूर्वपक्षयति । स चेति । सचान्तःस्थोन्यः इन्द्रादिरेव । प्रतीयते । इद्रो राजा जगतो य ईश इतीन्द्रश्रुतेः । सप्त युञ्जति रथमेकचक्रमिति सूर्यालिङ्गात् । एकचक्रं रथं प्रति सप्ताश्वा युञ्जन्ति सम्बध्यन्त इत्यर्थः । रथं युञ्जन्ति वहन्तीति वा । धातूनामनेकार्थत्वात् । आदिपदेन अपां नेतारमिति जलनियामकतारूपवरुषलिङ्गात् । त्वष्टारं रूपाणि विकुर्वन्तमिति त्वष्ट श्रुतेः । विकुर्वन्तं विविधतयाकुर्वन्तं त्वष्टारं सूर्यं निचिक्युरित्यन्वयः । ब्रह्मेन्द्रमग्निं जगतः प्रतिष्ठां दिव आत्मानं सवितारं बृहस्पतिमित्यादिश्रुतिलिङ्गेभ्यश्च । दिवो भारत्या आत्मानं स्वामिनं वायुमित्यर्थः । पुर्वपक्षश्रलमाह— तस्मादिति ।। आनन्दमये प्रोक्तस्यादृश्यत्वस्यान्यनिष्ठत्वादन्य एवानन्दमयो न विष्णुरित्यर्थः । सिद्धान्तयति । इतीति ।। तत्र हेतत्वेन सूत्रमुपन्यस्य व्याचष्टे— अन्तरिति ।। अन्तःप्रविष्टं कर्तारमित्यन्तः श्रूयमाणोन्तस्थत्वेन श्रुतौ प्रतिपाद्यमानो विष्णुरेव । समुद्रेन्तरर्णे  जले । मनसा यथेष्टम् । चरन्तं दशहोतारं दशेन्द्रियेषु विषयहोतारं ब्रह्मा अन्वविन्दत् । व्यजानात् । अन्तःसमुद्रे स्थितं कवयो ज्ञानिनो विचक्षते । पश्यन्ति । मरीचीनां मितरुचीनां परिमितज्ञानानां जीवानां मरीचिर्मितरुत्क्वत इति वचनात् । पदमाश्रयम् । वेधसो भूतभविष्यद्ब्रह्माण इच्छन्ति । अण्डकोशं ब्रह्माण्डकोशं यस्य शुष्मं वीर्यमाहुरिति समुद्रस्थत्वब्रह्माण्डवीर्यत्वब्रह्मतपोलभ्यत्वादि-तद्धर्मोपदेशात् विष्णु लिङ्गाभिधानादित्यर्थः । अत्र समुद्रस्थत्वन्नाम क्षीराब्धिशायित्वं प्रलयसमुद्रशायित्वं च विवक्षितम् । समुद्रस्थत्वादेर्विष्णुधर्मत्वं कुत इत्यत आह— सहीति ।। स भगवान् । हि प्रसिद्धः । अत्र स्मृतिसम्मतिमाह—स इति । अभिध्याय ध्यात्वा । तत् । वीर्यम् । नरस्य परमपुरुषस्य हरेः सूनवस्तस्मान्नारा इति प्रोक्ताः । पूर्वं प्रये । तत् महमहेयम् । रश्मीन् इन्धयति दीपयतीति रश्मीन् । सूर्यादिरश्मिप्रेरकम् । पुरषं पूर्णषड्गुणम् । नारायणं नारायणाख्यं तेजः । अग्रतः प्रये । जातं स्थितम् । तस्मात्पुरुषात्प्रकृतिर्लक्ष्मीर्जगत् ब्रह्मादिकम् अण्डं ब्रह्माण्डं च जातमित्यर्थः । यद्येवं तर्हि अन्तस्थेन विष्णुना इन्द्रादीनामभेदोत्रास्तु विवक्षितः । तत्प्रापकश्रुत्यादेरपि सद्भावादित्याशङ्कां परिहरत्सूत्रमुपन्यस्य व्याचष्टे— भेदेति ।। नायमन्तस्थइन्द्रदिभिरभन्नः शङ्कनीयः । किन्तु तेभ्योन्यश्च । इन्द्रस्यात्मेत्यादि श्रुतिषु अन्तस्थर्स्येद्राद्यन्तर्यामित्वतदन्त-स्थत्वकथनेन तेभ्यो भेदव्यपदेशादित्यर्थः । इन्द्रस्यात्मा अन्तर्यामी निहितः सर्वहृदयेषु । पञ्चहोतापञ्चेन्द्रियेषु विषयहोता । वायोरातमानमन्तर्यामिणम् । कवयो निचिक्युः पश्यन्ति । आदित्ये अन्तः । मनसा यथेष्टम् । च रन्तम् । देवानां हृदयम् । हृदि अयत इति । ब्रह्मा अन्वविन्न्दत् प्रापेति श्रुत्यर्थः ।। ७ ।।
को ह्येवान्यात्कः प्राण्यद्यदेष आकाश आनन्दो न स्यादित्याकाशस्य आनन्दमयत्वे हेतुरुक्तः न तु विष्णोरितिनमन्तव्यम् । यतः ।। 
ॐ आकाशस्तल्लिङ्गात् ॐ ।। २२ ।।
अस्य लोकस्य का गतिरित्याकाश इति होवाचेत्यत्र भूताकाशस्य प्राप्तिः । न चासौ युज्यते किं तु विष्णुरेव । स एष परोवरीयानुद्गीथः स एषोऽनन्त इत्यादि तल्लिङ्गात् । विष्णोर्नु कं वीर्याणि प्रवोचं यः पार्थिवानि विममे रजांसि । परो मात्रया तन्वा वृधानेत्यादि ना तस्यैव हि तल्लिङ्गम् ।। अनन्तो भगवान्ब्रह्म आनन्देत्यादिभिः पदैः ।। प्रोच्यते विष्णुरेवैकः परेषामुपचारत इति ब्राह्मे ।। नामानि सर्वाणि यमाविशन्तीतिचोक्तम् ।। ८ ।। 
अत्राकाशशब्दो भगवति समन्वीयते । अस्यलोकस्य का गतिरित्याकाश इति होवाचेति छन्दोगश्रुत्युक्ताकाशो भूताकाश एव आकाशशब्दस्य तत्र रूढत्वादिति पूर्वपक्षं मनसि निधाय पूर्वपक्षफलामाह कोह्येवान्यादिति तैत्तरीय श्रुतावपि लोकचेष्टकत्वहेतुराकाशस्य भूताकाशस्यैवानन्दत्वे आनन्दययत्वे उक्तः स्यात् । न तु विष्णोस्तस्माद्भूताकाश एवानन्दमय इति । सिद्धान्तयति । इतीति । तत्रहेतुतया सूत्रमुपादत्ते । यत इति । विषयादिकं दर्शयन्सूत्रं व्याचष्टे— अस्येति ।। यद्यप्यस्य लोकस्य का गतिरिति वाक्ये भूताकाशस्य प्राप्तिः प्रतिपाद्यत्वप्रसक्तिस्तथापि नासावत्र वाच्यो युच्यते । किन्तु विष्णुरेव युज्यते । स एष इति श्रुतौ परोवरीयस्त्वानन्तत्वादितल्लिङ्गाद्विष्णुलिङ्गश्रवणात् । एवं यतस्तल्लिङ्गाच्छन्दोग-मुत्युक्ताकाशो विष्णुस्ततश्च कोहीत्युक्ताकाशोऽपि स एवातो भूताकाशस्यैवानन्दमयत्वे हेतुरुक्तो न तु विष्णोरिति नमन्तव्यमिति पूर्वेणान्यवः । स एष आकाशो भगवान् । परोवरीयान् । परस्मादुत्तमं परो वायुः । ततः परम् । परोवरं लक्ष्मीः । तस्मादपि परः परोवरीयान् । सर्वोत्तम इति यावत् । उच्चत्वेन गीत उद्गीतः स एवोद्गीथः । स एषोनन्त इति श्रुत्यर्थः । ननु सर्वोत्तत्तमत्वानन्तत्वयोः कुतो विष्णुलिङ्गत्वमित्यत आह— विष्णोरिति ।। विष्णोर्वीर्याणि । कं कोनु । प्रवोचं प्रवक्ति । नकोऽपि । योऽपि पार्थिवानि रजांसि पार्थिवपरमाणून् । विममे गणयति । सोऽपि नप्रवक्तीत्यर्थः । अनेनानन्तत्वमुच्यते । परोमात्रयेत्यनेन सर्वोत्तमवम् । मीयत इति मात्रा परिमितं सर्वञ्जगत् । ततः परोसीत्यर्थः । नन्वनन्तत्वमपरिमितत्वरूपमाकाशस्यापि स्मर्यते । अतः कथं विष्णोर्लिङ्गमित्यत आह— अनन्त इति ।। परेषामाकाशादीनाम् । उपचारतः अमुख्यतया अनन्तादिपदानि वाचकानीत्यर्थः । ननु श्रुत्या पूर्वपक्षिते कथं लिङ्गेननिर्णय इत्यत आह— नाम•नीति ।। तथाचासमन्तात्काशत इति योगेन विद्वद्रूढ्याच भगवत्याकाशशब्दः सावकाशो लिङ्गन्तु भूताकाशे निरवकाशमिति भावः ।। ८ ।। 
।। ॐ अत एव प्राणः ॐ ।। २३ ।।
तद्वैत्वं प्राणो अभवः महान्भोगः प्रजापतेः भुजः करिष्यमाणो यद्देवान्प्राणयो नवेति महाभोगशब्देन परमानन्दत्वं प्राणस्योक्तम् ।
स च प्राणः प्रसिद्धेर्वायुरित्यापतति ।। न चैवम् । यतोविष्णुरेव प्राणः । अत एव श्रीश्चते लक्ष्मीश्चपत्न्यावहोरात्रेपार्श्वे इत्यादि तल्लिङ्गादेव ।। ९ ।। 
अत्र सूत्रमादावेव पठति ।। अत एवेति ।। अत्र प्राणनाम् समन्वीयते ।। विषयवाक्योदाहरणपूर्वकं श्रुत्यादिसङ्गातिं विषयं च सूचयति । तदिति ।। यस्मात्मजापतेर्र्ब्रह्मणो भुजो भोगान् करिष्यमाणः कुर्वाणो कार्षीश्चेत्यपि ग्राह्यम् । तत् तस्मात् । त्वं महान् भोगः महाभोगः परमानन्दोऽभवः । महान्भोगो यस्येति अलूक्समासोयम् । कण्ठेकाल इति वत् । स्वस्य महाभोगाभावे परस्मै तद्दानानुपपत्तेः । यद्यस्मात् नवदेवान् पायुगुह्यैक्येन नवेन्द्रियाभिमानिनः । सोमादिदेवान् । प्राणयो चेष्टयः । चेष्टयसि चेष्टयिष्यसि चेत्यपि ग्राह्यं तत्तस्मात्प्राणश्च त्वमभव इति तैत्तरीय श्रुतौ महाभोगशब्देन कस्यचित्प्राणस्य परमानन्दत्वमुक्तमित्यर्थः । सयुक्तिकं पूर्वपक्षयति । स चेति । स प्राणो वायुर्भवेत् प्राणशब्दस्य तस्मिन्प्रसिद्धेरित्यापतति । पूर्वपक्ष इति शेषः । सिद्धान्तयति । नचेति ।। तत्र हेतुतया सूत्रं व्याचष्टे । यत इति ।। यतोयं प्राणो विष्णुरेवातो वायुरेयं प्राण इत्येतन्नयुक्तमित्यर्थः । कुतोऽयं प्राणो विष्णुरेवेत्यतः सौत्रं हेतुमुपादाय व्याचष्टे— अत एवेति ।। श्रयत इति श्रीर्वक्षस्थाश्रिता रमा । लक्ष्मीरङ्कस्थिता । एते उभे प्राणस्य पत्न्यौ । अहोरात्रे तदभिमानिनौ वायुभारत्यौ पार्श्वे । पार्श्वाश्रिते इति श्रीलक्ष्मीपतित्वादिविष्णुलिङ्गादेवेत्यर्थः । यद्यपि ह्रीश्चते लक्ष्मीश्चेति तैत्तरीयाः पठन्ति । तथापि शाखान्तरमप्यत्रोदाहर्तव्यमित्याशयेन शाखान्तरवाक्यमत्रोदाहृतमिति ध्येयम् ।। ९ ।। 
यो वेद निहितङ्गुहायामित्युक्तम् । तच्च गुहानिहितम् । वि मे कर्र्णा पतयतो विचक्षुर्वी ३् दञ्ज्योतिर्हृदय आहितं यत् । विमे मनश्चरति दूर आधीः किंस्विद्वक्ष्यामि किमनूमनिष्ये इति ज्योतिरुक्तम् । तच्च ज्योतिरग्निसूक्तत्वात्प्रसिद्धेश्चाग्निरेवेति प्राप्तम् । अत आह— 
।। ॐ ज्योतिश्चरणाभिधानात् ॐ ।। २४ ।।
विष्णुरेव ज्योतिः । कर्णादीनांविचरणाभिधानात् । सहि परोमात्रया तन्वा वृधानेत्यादिना कर्णादिविदूरः ।। १० ।। 
अत्र ज्योतिर्नाम समन्वीयते । श्रुत्यधिकरणसङ्गती दर्शयन् विषयवाक्यमुदाहृत्य विषयं सूचयति । योवेदेति ।। यो वेद निहितं गुहायामित्यानन्दमयस्य ह्रद यगुहानिहितत्वभुक्तम् । आनन्दमयप्रकरणस्यापि मन्त्र(१.गत अनन्तपद)१वर्णव्याख्यानरूपत्वात् तच्च गुहानिहितं वस्तु विमेकर्णेतिश्रुतौ ज्योतिरुक्तम् । तज्ज्योतिरत्र निर्णेयमिति भावः । मे कर्णा कर्णौ वि विरुद्धतया पतयतः पततः चरतः ज्योतिषः सकाशादिति शेषः । चक्षुश्च वि विरुद्धं पतति यदिदं हृदय आहितं ज्योतिस्तदपि विकर्णादिविरुद्धं वर्तत इति शेषः । वीति कम्पस्तु विरोधे आत्यन्तिकत्वद्योतनार्थः । मे मनश्च दूरे अतीव विचरपि ज्योतिषो विरुद्धतया विषयेषु चरति । अतोहं आधीः व्याप्तबुद्धिरपि किं स्वित् किं नु वक्ष्यामि । किमु किं वा । नु इदानी मनिष्ये चिन्तयामीति श्रुत्यर्थः । सयुक्तिकं पूर्वपक्षयति । तच्चेति । तज्ज्योतिन्चाग्निरेवेति प्राप्तं प्रसक्तम् । एतत्सूत्रस्याग्निसूक्तत्वात् । ज्योतिः श्रुतेरग्नावेव प्रसिद्धत्वात् । रूढत्वाच्च । ततश्च तस्यैव गुहानिहितत्वमानन्दमयत्वं चेत्यर्थः । सिद्धान्तयत्सूत्रमवतारयति । अत इति ।। यस्मादिति  प्राप्तमत आह सूत्रकार इत्यर्थः । सूत्रं व्याचष्टे— विष्णुरेवेति ।। विष्णुरेवेदं ज्यातिर्भवेत् । कर्णादीनां विचरणाभिधानात् । ज्योतिर्विरुद्धचरणाभिधानात् । कर्णादिविदूरत्वलिङ्गादित्यर्थः । कर्णादिदिूरत्वाभिधानेऽपि कुतो विष्णुरिदं ज्योतिरित्यत आह— सहीति ।। स विष्णुरेव हि परोमात्रयेत्यादिना कर्णादिविदूरो निश्चित इत्यर्थः । तन्वा वृधान हे विष्णो (१.ज्ञापयन्ति)१मापयन्ति विषयानिति मात्रेन्द्रियगणस्ततस्त्वं परोसीति श्रुत्यर्थः । अतो विष्णुरेवेदञ्ज्योतिरानन्दमयश्चेति भावः ।। १० ।। 
।। ॐ छन्दोभिधानान्नेति चेन्न तथा चेतोर्पणनिगदात्तथा हि दर्शनम् ॐ ।। २५ ।। 
अथ यदतः परो दिवो ज्योतिर्दीप्यते इत्युक्तस्य ज्योतिषोगायत्री वा इद सर्वमिति गायत्र्या समारम्भः कृतः । 
तस्मान्नविष्णुरिति चेन्न । तथा चेतोर्पणार्थं हिनिगद्यते । अग्नि-गायत्र्यादिशब्दार्थरूपोऽसाविति चेतोर्पणार्थं हि निगद्यते । तथा हि दर्शनं गायतिचत्रायतिचेत्यादि । सर्वच्छन्दोभिधोह्येष सर्वदेवाभिधोह्यसौ ।। 
सर्वलोकाभिधो ह्येषतेषां तदुपचारत इति वामने । 
ॐ भूतादिपादव्यपदेशोपपत्तेश्चैवं ॐ ।। २६ ।।
तावानस्य महिमाततोज्यायांश्च पुरुषः । पादोस्य सर्वाभूतानि त्रिपादस्या मृतं दिवीति ।। 
सुवर्णं कोश रजसा परिवृतम् । देवानां वसुधानी विराजम् । अमृतस्य पूर्णां तामुकलां विचक्षते । पादं षढ्ढोतुर्नकिलाविवित्स इति श्रुतेः । पाद इत्येकदेशपरिमितं चतुर्भागबल इति वद्भिन्नं च ।। 
स हि पुरुषसूक्ताभिधेयः । यज्ञेनयज्ञमयजन्तेति यज्ञशब्दात् । यज्ञोविष्णुर्देवतेति हि श्रुतिः । तस्मिन्कालेमहाराजो राम एवाभिधीयते । यथा हि पौरुषे सूक्ते विष्णुरेवाभिधीयत इति च स्कान्दे ।। 
ॐ उपदेशभेदान्नेति चेन्नोभयस्मिन्नप्यविरोधात् ॐ ।। २७ ।।
त्रिपादस्यामृतं दिवीति पूर्व उपदेशः । परो दिव सति पञ्चम्यन्तः पश्चिमः । तस्मान्नैकंवस्त्वत्रोच्यत इति चेन्न । त्रिसप्प्तलोकापेक्षयोभयस्मिन्नप्यविरोधात् ।। ११ ।। 
अत्र सूत्रमेवादौ पठति । छन्दोभिधानादिति । अत्र गायत्रीनाम समन्वीयते ।। सूत्रे पूर्वपक्षांशं व्याचष्टे । अथेति । अथ यदतः परो दिवो ज्योतिर्दीप्यत इति छान्दोग्ये तृतीयध्याये त्रयोदशखण्डे उक्तस्य ज्योतिषस्तत्पूर्वखण्डे गायत्री वा इदं सर्वमिति । गायत्र्या गायत्रीत्वेन समारम्भः उपक्रमः कृतः । तस्मादुपक्रमे प्रतिपाद्यमाना गायत्र्येव ज्योतिर्भवेत् । गायत्री च छन्दो विशेष एव । गायत्रीशब्दस्य तत्रैव रूढत्वात् । नविष्णुरित्यर्थः । अथयदत इति । अथ द्वारपालोपास्तिनिरूपणानन्तरं प्रमेयान्तरनिरूपणं प्रारभ्यते । अतो दिवः । एतस्माद्युब्दवाच्यात् । महामेर्र्वादेः । परः परम् उपरिविद्यमानम् अनन्तासनश्वेतद्वीपवैकुण्ठस्थितं यज्जयोतिः भगवदाख्यं दीप्यते इदं तदित्युत्तरेणान्वयः । उक्तं च छान्दोग्य भाष्ये । पृथिव्यां द्यौर्महामेरुराकाशे सूर्यमण्डलम् । दिवीन्द्रसदनञ्चैव तत्परेतु दिवः पर इति । गायत्री वा इति । गायत्री गायत्रीनामागायत्री संस्थः स्त्रीरूपो हयशीर्षो भगवान् वै प्रसिद्धः । वक्ष्यमाणगायत्रीप्रतिपाद्यषडि्वधरूपेष्विदं प्रथमं रूपम् । तस्य द्वितीयं रूपमुच्यते इदं सर्वं भूतं यदिदं किञ्चेति । यदिदं किञ्च भूतं प्रभूतं पूर्णं मत्स्यादिप्रादुर्भावजातं सर्वान्तः स्थितं च तदिदं सर्वम् । गायत्रीवै गायत्रीनामा भगवानेवेत्यर्थः । सिद्धान्तांशमनुकरोति । नेति । तथेत्यादिस्वपदानिवर्णयन्ति । अग्नीति । तथेत्यस्यार्थोऽग्निगायत्र्यादिशब्दार्थरूपोसावितीति । अत्राग्निशब्देनाग्निसूक्तगतोग्निशब्दपर्यायो ज्योतिःशब्दो ग्राह्यः । आदिपदेन वाग्वै गायत्रीति-वाक्यगतवक्शब्दग्रहणम् । तथा च ज्योतिर्गायत्र्यादिशब्दैर्विष्णुरेवात्र निगद्यते । किमर्थम् । ज्योतिर्गायत्र्यादिशब्दार्थभूतगुणस्वरूपोसौ विष्णुरिति चेतोर्पणार्थं मनसि समर्पणार्थम् । उपासनार्थमिति यावत् । सर्वाधिकरणेेवष्वप्येतन्न्यायस्य प्रसिद्धताज्ञापनाय हि शब्दः । कुतः इयं गायत्रीशब्दवाच्यो विष्णुरेवेत्याह— तथाहीति ।। दृश्यते हरिणेति दर्शनं श्रुतिः । यतस्ता हरिणा दृष्टा इति वचनात् । गायति चोच्चारयति । वेदानां प्रथमो वक्तेति यावत् । त्रायते चाखिलमिति शेषः । इति गायत्रीति सम्बन्धः । आदिपदेन यावै गायत्री इयं वाव सा येयं पृथिवी अस्यां हीदं सर्वं भूतं प्रतिष्ठितमेतामेव नातिशीयन्त इत्यादेः सङ्ग्रहः । यावै सागायत्री । तत्संस्थस्तन्नामा भगवान् सा इयं खलु । इयं का येयं पृथिवी पृथुत्वात्पृथिवीनामा पृथिवीसंस्यः स्त्रीरूपो भगवान् । अस्यां स्त्रीरूपे पृथिवीस्थे भगवति इदं सर्वं भूतं प्राणिजातं प्रतिष्ठितं हि । एतां भगवन्मूर्तिमेव केऽपि नातिशीयन्ते नातिवर्तन्ते । अयमेव सर्वोत्तम इत्यर्थः । तथा चैतद्गायत्र्याः गानत्राणकर्तृत्वसर्वाश्रयत्वसर्वोत्तमत्वादिलिङ्गश्रवणात्तस्य च छन्दस्यभावाद्विष्णुरेव गायत्रीति भावः । ननु गायत्रीश्रुतेरन्यत्रनिरूढत्वात्कथं लिङ्गमात्रेण विष्णुत्वनिश्चय इत्यत आह— सर्वेति ।। एष विष्णुः गायत्र्युष्णिगनुष्टुबादिछन्दोभिधः । अग्न्यादिसर्वदेवाभिधः । पृथिव्यादिसर्वलोकाभिधश्च । तेषां छन्दो देवलोकानान्तु तत् गायत्र्यादिशब्दाभिधेयत्वं उपचारतः अमुख्यतयेत्यर्थः । हेत्वन्तरेणापि गायत्र्याः विष्णुत्वं समर्थयत्सूत्रमुपन्यस्य तद्ग्रहीतामेव श्रुतिमुदाहरति । भूतादीति । सैषा चतुष्पदेति गायत्र्याश्चतुष्पदत्वं व्यपदिश्य तत्रैव समाख्यात्वेनोदाहृतपुरुषसूक्तमन्त्रे तावानस्येत्यादौ । अस्य पुरुषस्य तावान्पूर्वोक्तमहिमा नकेवलमेतावान्कितु पुरुषः । ततः पूर्वोक्तादपि महिम्नो ज्यायान् । कथम् । सर्वाणि भूतानि जीवाः अस्यैकः पादः । अस्यामृतं स्वरूपरूपं त्रिपात् पादत्रयम् । नारायणानन्ताससनवैकुण्ठाख्यम् । दिवि श्वेतद्वीपानन्तासनवैकुण्ठेषु । क्रमेण तिष्ठतीत्येवं गायत्र्याः भूतादिपादव्यपदेशात् । तस्य च विष्णावेवोपपत्तेरन्यत्रानुपपत्तेश्च गायत्री विष्णुरेवेत्यर्थः । ननु भूतादिपादव्यपदेशो गायत्र्यामिव विष्णावपि नोपपद्यते तस्यापि भूतभिन्नत्वेन भूतांशकत्वायोगादित्यत आह— सुवर्णमिति ।। सुवर्णं सौवर्णङ्कोशं ब्रह्माण्डकोशं रजसा रजोगुणोपलक्षितावादिनवावरणैः परिवृतम् । विराजं ब्रह्मणः शरीरम् । देवानां वसुधानी वसुनिधानं मञ्जूषामिति यावत् । विचक्षते आचक्षते । ज्ञानिनः । अमृतस्य तृतीयार्थे षष्ठी । मुक्तसमूहेन पूर्णां तां वसुधानीम् । षढ्ढोतुः षडिन्द्रियेषु विषयहोतुः विष्णोः कलामेकदेशपरिमितामाचक्षते । पादपदेन पुरुषसूक्ताद्यागमाः पादोस्य सर्वाभूतानीति । उशब्दो यत इत्यर्थे । यतः सा पादं पादत्वं चतुर्थभागत्वम् । तत्साम्यम् । नविवित्से न लेभे किलेति श्रुतेः । पादोस्येत्सत्र पाद इति पदेन विश्वं एकदेशपरिमितम् । विष्णुसामर्थ्यैकदेशपरिमितमेवोच्यते । न चतुर्थांशपरिमितम् । अतः पाद इत्युच्यमानमपि विश्वं भिन्नं च । चतुर्भागबल इति वत् । चतुःशब्दश्चतुर्थवाची । यथा यज्ञदत्तस्य चतुर्भागबलो देवदत्त इत्युक्ते यज्ञदत्ताद्भिन्न एव स प्रतीयते तथेत्यर्थः । सौत्रश्चशब्दो न केवलं विष्णावेवोपत्तेः  किन्तु पुरुषसूक्तोक्तत्वाच्च भूतादिपादत्वस्येति हेत्वन्तरसमुच्चायक इत्यभिप्रेत्य पुरुषसूक्तोक्तत्वेऽपि भूतादिपादत्वस्य कुतो विष्णुलिङ्गत्वमित्यत आह— स हीति ।। अथवा पुरुषसूक्तोक्तत्वाच्च गायत्रीविष्णुरेवेति सौत्रचशब्दार्थमभिप्रेत्य हेेतुमुपपादयति । स हीति । कुतः यज्ञेन यज्ञं विष्णुम् । देवाः अयजन्तेति यज्ञशब्दादित्यर्थः । यज्ञशब्दः कथं विष्णुनिश्चायक इत्यत आह— यज्ञ इति ।। अत्र स्मृतिं चाह— तस्मिन्निति ।। तस्मिन्काले त्रेतायाम् । महाराजेति टचभावः छान्दसः । उक्तमाक्षिप्य समादधत्ूत्रमुपन्यस्याक्षेपांशं तावद्व्याचष्टे । उपदेशेति । पादोस्येत्यत्र त्रिपादस्यामृतं दिविति पूर्वः पूर्वखण्डस्थः । उपदेशः । पूर्वखण्डे गायत्र्याः द्युस्थितत्वमुपदिश्यत इति यावत् । परोदिव इति पञ्चम्यन्तः पश्चिमस्तदुत्तरखण्डस्थ उपदेशः । उत्तरखण्डे ज्योतिषो दिवः परत्वमुपदिश्यत इति यावत् । तस्माद्युस्थितत्वादिवः परत्वोपदेशयोर्विरोधादत्र खण्डद्वये एकमेव वस्तु गायत्रीज्योतिःशब्दाभ्यां नोच्यत इत्यर्थः । सिद्धान्तयत्सूत्रांशं व्याचष्टे । नेति ।। भूर्भवः स्वरिति त्रिलोकापेक्षया लोकत्रयाभिप्रायेण । लक्षयोजनोछ्रितान्तरिक्षोपरितनश्वेतद्वीपानन्तासनवैकुण्ठानां द्युत्वात्तद्गतरूपत्रयं दिवीत्युच्यते । सप्तलोकापेक्षया इन्द्रसदनस्य स्वर्गलोकस्थस्यद्युत्वात्तत्परस्य वैकुण्ठस्य दिवः परत्वम् । मेरोरपि द्युत्वात्तत्परानन्तासनस्य दिवः परत्वम् । सूर्यमण्डस्यापि द्युत्वेन तदुत्तरश्वेतद्वीपस्य दिवःपरत्वम् । पृथिव्यां द्यौर्महामेरुराकाशे सूर्यमण्डलम् । दिवीन्द्रसदनम् चैव तत्परेतु दिवःपर इत्युक्तेः तत्र स्थमूर्तित्रयस्याप्यत एव दिवः परत्वं युज्यते अत उभयस्मिन्नपि उभयविधोपदेशेपि । अविरोधाद्विरोधाभावादुभयत्राप्येकमेव विष्ण्वाख्यं वस्तूच्यत इत्यर्थः ।। ११ ।।
प्राणो विष्णुरित्युक्तम् । तत्र तावा एताः शीर्षञ्छ्रियः श्रिताश्चक्षुः श्रोत्रं मनो वाक् प्राण इत्यत्र प्राणस्य विष्णुत्वन्नयुज्यते । इन्द्रयैः सहाभिधानादिति । अत आह– 
।। ॐ प्राणस्तथानुगमात् ॐ ।। २८ ।।
तं देवाः पाणयन्तस एषोसुः स एषप्राणः प्राण ऋच इत्येव विद्यात् । तदयं प्राणोधितिष्ठतीत्याद्यनुगमादत्रापिप्राणोविष्णुरेव । विष्णुमेवानयन्देवा विष्णुं भूतिमुपासते । स एवसर्ववेदोक्तस्तद्रथो देह उच्यत इति स्कान्दे ।। ब्रह्मशब्दानुगमाच्च । 
।। ॐ नवक्तुरात्मोपदेशादितिचेदध्यात्मसम्बन्धभूमा ह्यस्मिन् ॐ ।। २९ ।।
प्राणो वा अहस्म्यृष इति वक्तुरात्मोपदेशादिन्द्र एवेति चेन्न । प्राणस्त्वम्प्राणः सर्वाणि भुतानीति बह्वध्यात्मसम्बन्धो ह्यत्र विद्यते ।।
ॐ शास्त्रदृष्ट्या तूपदेशो वामदेववत् ॐ ।। ३० ।।
शास्त्रमन्तर्यामि । संविच्छास्त्रं परं पदमिति हि भागवते । तत्तन्नाम्नोच्यते विष्णुः सर्वशास्त्रत्वहेतुतः । न क्वापि किञ्चिन्नामास्ति तमृते पुरुषोत्तममिति पाद्मे ।। अहं मनुरभवं सूर्यश्चेत्यादिवत् ।। 
ॐ जीवमुख्यप्राणलिङ्गान्नेति चेन्नोपासात्रैविध्यादाश्रितत्वादिह तद्योगात् ॐ ।। ३१ ।।
तावन्ति शतसंवत्सरस्यान्हां सहस्राणि भवन्तीति जीवलिङ्गं प्राणसंवादादिमुख्यप्राण लिङ्गं च तस्मान्नेति चेन्न । अन्तर्बहिः सर्वगतत्वेनेत्युपासात्रैविध्यादिहाश्रितत्वाच्च । स एतमेव सीमानं विदार्यैतया द्वारा प्रापद्यत । स एतमेव पुरुषं ब्रह्मततममपश्यत् । एतद्धस्म वै तद्विद्वानाह महिदास ऐतरेय इत्यादिना ।। 
महिदासाभिधो जज्ञे इतरायास्तपोबलात् । साक्षास्त भगवान्विष्णुर्यस्तन्त्रं वैष्णवं व्यधादिति ब्रह्माण्डे । तत्तदुपासनायोग्यतया च पुरुषाणाम् । केषाञ्चित्सर्वगत्वेन केषां चिद्धृदये हरिः । केषां चिद्बहिरेवासावुपास्यः पुरुषोत्तम इति ब्राह्मे । अग्नौ क्रियावतां विष्णुर्योगिनां हृदये हरिः । प्रतिमास्वप्रबुद्धानां सर्वत्रविदितात्मनामिति च ।। १२ ।। 
।। इति श्रीमत्कृष्णद्वैपायनकृतब्रह्मसूत्रभाष्ये 
श्रीमदानन्दतीर्थगवत्पादाचार्य विरचिते प्रथमध्यायस्य प्रथमः पादः ।। 
अत्र पुनः प्राणनाम समन्वीयते । श्रुत्यादिसङ्गतिं विषयवाक्यमुदाहृत्य पूर्वपक्षं दर्शयति । प्राण इति । तद्वै त्वं प्राण इत्युक्तः प्राणो विष्णुरित्युक्तम् । तत्र प्राचीनप्राणस्य विष्णुत्वे तावा एता इत्याद्यैतरेयके (१.बहुस्थले)१श्रुयमाणप्राणस्यापि विष्णुत्वेन भाव्यम् । तत्र च वाक्ये प्राणस्य विष्णुत्वं नयुज्यते । एत्प्राणस्येन्द्रियैः सहाभिधानात् । चक्षुः श्रोत्रम्मनो वाक् प्राण इतीन्द्रियगणे गणितत्वादित्यर्थः । ता एताः श्रियः । कुतः यतः । शीर्षन् शीर्ष्णि शिरशि श्रिताः आश्रिताः वै । कास्ता श्रियः । चक्षुःश्रोत्रं मनोवाक् प्राण इत्येताः पञ्चेति श्रुत्यर्थः । सिद्धान्तयत्सूत्रमवतार्य व्याचष्टे— अ इति ।। अत्र तं देवा इति वाक्यं द्वितीयारणे पञ्चमखण्डस्थम् । स एषोसुरिति तत्रैवाष्टमखण्डस्थम् । प्राणऋच इति दशमखण्डस्थम् । तदयमिति विंशखण्डस्थम् । तं प्राणं देवाः पाणयन्त उपदेशेन शिष्यादिषु प्रकर्षेण नीतवन्तः । एतेन देवतोपदेश्यत्वमुक्तम् । स एषोसुः स एष प्राण इत्यनन्तरं स एष भूतिश्चाभूतिश्च तं भूतिरिति देवा उपासाञ्चक्रिर इति वाक्यशेषोप्युदाहर्तव्यः (१.दोषस्यावशत्रोर्वानिरसनात्)१असनादसुः । (१.चेष्टनात्)१प्राणनात्प्राणः । स एष प्राणो भूतिरैश्वर्यरूपः । अभूतिरनैश्वर्यकारकोसुराणाम् । तं प्राणं भूतिरैश्वर्यरूप इति देवा उपासाचक्रिर इति प्राणस्य देवतोपास्यत्वमुच्यते । अत्र यद्यपि तं भूतिरिति देवा उपासाञ्चक्रिर इत्यंशस्यैवोपयोगस्तथापि देवतोपास्य त्वलिङ्गस्य प्राणनिष्ठताज्ञापनाय स एषोसुः स एषप्राण इत्यंशस्य प्रतीकत्वेनोपादानम् । प्राणऋच इत्येव विद्यादित्यतः पूर्वं तावा एताः सर्वा ऋचः सर्वे वेदाः सर्वे घोषा एकैव व्याहृतिः । प्राण एवेत्यंशोप्युदाहर्तव्यः । ऋगादयः सर्वे प्राणे परमात्मविषये । एकैव व्याहृतिः । एकमेव व्याहरणं निर्दोषगुणपूर्तिवाचित्वादेकरूपमेव नामेति यावत् । तत्र ऋचस्तु विशेषेण प्राणे इति । प्राणाख्यपरमात्मपरा इति विद्यादित्यर्थः । एवशब्दस्य ऋच एवेत्यन्वयः । तेनार्थाद्विशेषेणेति लाभः । अथवा यास्ताः एताः सर्वा ऋचस्तासामेकैव व्याहृतिरेकमेव व्याहर्तव्यं प्रतिपाद्यमिति यावत् । तच्च प्राणो विष्णुरेव किञ्च ये सर्वे वेदास्तेषामपि प्राणो विष्णुरेक एव प्रतिपाद्यः किमु ऋचाम् । अपि च ये समुद्रादिघोषास्तेषामपि प्राणो विष्णुरेव प्रतिपाद्यः । किमु वेदानाम् । ऋचस्तु विशेषेण प्रतिपादका इति विद्याज्जानीयादित्यर्थः । तथा चानेन वाक्येन प्राणस्य सर्ववेदोक्तत्वमुच्यते । तदयं प्राणोधितिष्ठतीत्यतः पूर्वम् । अत देवरथस्तस्य वागुद्धिः श्रोत्रे पक्षसी चक्षुषी युक्ते । मनः सङ्ग्रहीतेति पूर्ववाक्यमुदाहर्तव्यम् । अथ देवस्य विष्णोरथो देहाख्यम् उच्यते । तस्य देवरथस्य वाक् तदभिमानिन्युमा उद्धि उद्धारणारज्जुः । श्रोत्रे तदभिमानिचन्द्ररोहिण्यौ पक्षसी पार्श्वतो नियुक्ताश्वौ । चक्षुषी तदभिमानिसूर्यसञ्ज्ञे । युक्ते अग्रतो नियुक्ताश्वौ । मनो मनोभिमानी रुद्रः सङ्ग्रहीता रश्मिसङ्ग्रहणकर्ता सारथिरिति यावत् । तादृशं रथं स चासावयं चेति तदयं प्राणोधितिष्ठतीत्यर्थः । तत् रथतयोक्तं शरीरं अयं प्राणोधितिष्ठतीति वा । लिङ्गव्यत्ययेन तत् तदेव रथमिति वा । अनेन देहरथित्वमुच्यते । तथाचेत्याद्यनुगमात् । उक्तरीत्या देवतोपदेश्यत्वतदुपास्यत्व सर्ववेदोक्तत्वदेहरथित्वादिविष्णुलिङ्गानामस्मिन्प्राणे अनुगमादनुवृत्तेरभ्यासादत्राप्यैतरेयके श्रुतः प्राणो विष्णुरेवेत्यर्थः । सौत्रस्तथाशब्दः प्राचीनप्राणसमुच्चायक इत्यभिप्रेत्यात्रापीत्याह । उक्तलिङ्गानामन्नयथासिद्धतां स्मृत्या साधयति । विष्णुमेवेति । अनयन् शिष्येषूपदिदिशुः । एवशब्दो विष्णुमेव भूतिमित्यत्राप्यन्वेतव्यः । देहस्तद्रथो विष्णुरथ एवेत्यप्येवशब्दान्वयः । अनुगमपदं प्रकारान्तरेण व्याचष्टे— ब्रह्मेति ।। एतद्ब्रह्म । ब्रह्मणो लोकः । ब्रह्मेमं पुरुषम् । उदरम्ब्रह्मेत्यादिनिरवकाशब्रह्मशब्दाभ्यासाच्चायं प्राणो विष्णुरेवेत्यर्थः । उक्तमाक्षिप्य समादधत्सूत्रं पठित्वाक्षेपांशं तावद्व्याचष्टे । नेति । हे ऋषे विश्वामित्र । अहं प्राणोस्मीति । वक्तुर्बृह्मतीसहस्रशंशितुर्विश्वामित्रस्येन्द्रेण प्राणतयात्मोपदेशादयं प्राण इन्द्र एव न विष्णुरित्यर्थः । नञ अध्याहारेण सिद्धान्तांशं व्याचष्टे— नेति ।। नायं प्राणः इन्द्रः किन्तु विष्णुरेव । न चेन्द्रेण प्राणतयात्मोपदेशविरोधः । हि यस्मादत्र प्रकरणे प्राणस्त्वं प्राणः सर्वाणि भूतानीत्यादिना बहुभिर्वस्तुभिरध्यात्मनोधिकात्मनः परमात्मनः सम्बन्धः । सर्वगतत्वमेवेन्द्रेणोक्तं विद्यते । अत उपदेशस्य सावकाशत्वान्न विरोध इत्यर्थः । अथवा इन्द्रे बहुरध्यात्मसम्बन्धः । परमात्मसम्बन्धो विद्यते । तदपेक्ष यैवायमुपदेशो न स्वापेक्षया । कुतः । प्राणस्त्वमित्यादिनास्य प्राणस्याध्यात्मत्वेनान्तर्यामित्येव बहुसम्बन्धः । सर्वगतत्वं तदुक्तिरिति यावत् । यतोत्रोपदेशे विद्यते तस्मादित्यर्थः । अत्राध्यात्मशब्दो भावप्रधानः । बहुभिरध्यात्मसम्बन्धो बह्वद्यात्मसम्बन्ध इति विग्रहः । तथा च प्राणो भगवानहमस्मि मय्यस्ति । प्राणस्त्वं त्वय्यस्ति । सर्वाणि  भूतानि सर्वेषु भूतेष्वपि प्राणोस्तीति श्रुत्यर्थ इति भावः । ननु यद्येवं श्रुत्यभिप्रायस्तर्हि मयि प्राण इत्यादि प्रायोग एव स्यात् । विष्णावहमित्यादिरूपोपदेशायोगादित्याशङ्कां परिहरत्सूत्रमुपन्यस्य शास्त्रपदं सप्रमाणकं व्याचष्टे— शास्त्रेति ।। शास्तीति शास्त्रं तथा च शास्त्रदृष्ट्यातु अन्तर्यामिरूपभगवदपेक्षयैवायमुपदेशो न तादात्म्येनातो विष्णावपि अहमित्याद्युपदेशो युज्यत इति सूत्रार्थ इति भावः । पूर्णज्ञानस्वरूपत्वात्संवित् । शास्त्रमन्तर्यामी । पद्यत इति पदम् । परमुत्तमं पदं प्राप्यमिति भागवतवाक्यार्थः । अन्तर्यामिण्यहमादिप्रयोगः कथं सम्भवतीत्याशङ्कायां स्मृतिमेवाह– तत्तदिति ।। शास्तृत्वहेतुतः अन्तर्यामित्वनिमित्तात् । अन्तर्यामिण्यहमादिप्रयोगं दर्शयितुं सूत्रोक्तं दृष्टान्तं विवृणोति । अहमिति ।। श्रुतिद्रष्टृवामदेववाक्यमेतत् । अहं मनुः सूर्यश्चाभवम् । मदन्तर्यामी मनुभूर्यादिस्थस्तन्नामा चाभवदित्यर्थः । आदिपदेनाहं भूमिमददामार्यायेत्यादेः सङ्ग्रहः । आर्याय इन्द्राय मदन्तर्यामीवामनरूपेण भूमिं बलेराहृत्याददादिति तदर्थः । तथा च वामदेवोन्तर्यामिविवक्षयाहमादिशब्दान् प्रयुयुजे । तथायमुपदेशो युक्तमिति भावः । पुनरुक्तमाक्षिप्य समादधत्सूत्रमुपन्यस्याक्षेपांशे तावद्व्याचष्टे— जीवेति ।। अत्र हि बृहतीसहस्रवर्णानाम् । सहस्राणि यावन्ति षडि्वंशत्सङ्ख्याकानि तावन्ति सहस्राणि शतसंवत्सरस्यान्हां भवन्तीति शतायुष्ट्वमुच्यते । एतच्च जीवलिङ्गं शतायुर्वै पुरुष इति श्रुतेः । ता अहिंसन्तेत्यादिना प्राणस्य प्राणैरिन्द्रियैः सह संवादः कलहः श्रूयते । प्राण उदक्रामदित्यादिनोत्क्रमणप्रवेशादिकं च श्रूयते । प्राणो वंश त्यादिना च जीवेन्द्रियदेहधारकत्वमुच्यते एतच्च प्राणसंवादादिमुख्यप्राणलिङ्गम् । तस्माज्जीवमुख्यप्राणलिङ्गयोरत्र प्राणे सद्भावान्नायं प्राणो विष्णुः किन्तु जीवोवा मुख्यप्राणो वेत्यर्थः । परिहारांशं व्याचष्टे— नेति ।। नायं प्राणो जीवादिः किन्तु विष्णुरेवेत्यर्थः । तत्र हेतुर्जीवादिलिङ्गानां तदन्तर्यामिभगवद्विषयतयोपपत्तेरित्यध्याहार्यः । किमर्थमन्तर्यामिकथनमिति तत्राह— अन्तरिति ।। अन्तर्गत्वेन बहिर्गतत्वेन सर्वगतत्वेनेति भगवदुपासायास्त्रैविध्यात् । इह एतत्प्रकरणे तत्रैविध्यस्याश्रितत्वाच्च । उक्तत्वाच्चेति यावत् । अत्रोपासत्रैविध्यमुच्यत इत्यत्र किं ज्ञापकमित्यत आह— स इति ।। स भगवानेतमेव सीमानं मस्तकसीमानं शिरोमध्यम् । विदार्यैतया द्वारा सुषुम्नया प्रापद्यत । हृदयं प्राप्तम् इत्यर्थः । एतदन्तरुपासनायोच्यते । सः प्रागन्तस्थो नारायणामा भगवानेतं प्राप्तं पुरुषं वासुदेवनामानम् । आत्मानमेव । ततमम् । तततमम् । व्याततमं ब्रह्मापश्यदिति सर्वगतोपासनार्तमुच्यते । एतद्विद्वानैतरेयः । इतरापुत्रो महिदासो भगवानेतत्प्रमेयमाह— रमायै इति शेषः ।। हस्मवेति निपातत्रयमुक्तार्थप्रसिद्धिद्योतकम् । एतच्च बहिरुपास्त्यर्थमुच्यते । इत्यादिनेत्यस्याश्रितत्वाच्चेति पूवर्ेेणान्वयः । महिदासस्य विष्णुत्वं कुत इत्यत आह— महिदास इति ।। तद्योगादिति सूत्रशेषं व्याचष्टे— तत्तदिति ।। अन्तरादिविविधोपासनायोग्यत्वातपुरुषाणाम् । नैकविधोपासनया सर्वेषां ब्रह्मापरोक्षज्ञानं भवत्यत स्त्रिविधोपास्तिकथनं युक्तमेवेति शेषः । कुतः पुरुषाणामुक्तानेकविधोपास्तियोग्यतेत्यत आह— केषाञ्चिदिति ।। केषाञ्चिद्देवानाम् । पुनः केषाञ्चिदृष्यादीनां पुनरपि केषाञ्चिन्मानुषादीनाम् । अत्रैव विशेषप्रमाणमाह— अग्नाविति ।।  क्रियावतां कर्माधिकारिणां विष्णुरुपास्य इति सर्वत्र शेषः । योगिनामृष्यादीनाम् । अप्रबुद्धानां अखण्डध्यानाशक्तानाम् । विदितात्मनां प्रतिभातभगवत्तत्वानाम् । देवादीनाम् । अग्नौ प्रतिमास्वित्येतुभयं सूर्यादिसर्ववहिरुपासोपलक्षणम् । अतोन्यलिङ्गानां तदन्तर्यामिविवक्ष-योपपत्तेर्विष्णुरेवायं प्राण इति सिद्धम् ।। १२ ।। 
।। इति श्रीमद्ब्रह्मसूत्रभाष्यभावप्रदीपे प्रथमाध्यायस्य प्रथमः पादः ।। १ ।।
।। श्रीमन्मद्गुर्वन्तगत श्रीमद्राघवेन्द्रतीर्थप्रियश्रीमदानन्दतीर्थहृत्कमलमध्यनिवासि श्रीरामकृष्णवेदव्यासात्मक श्रीलक्ष्मीनृसिंहः प्रीयताम् ।। 
।। श्रीकृष्णार्पणमस्तु ।। 
अथ द्वितीयः पादः 
।। श्रीवेदव्यासाय नमः ॐ ।। 
लिङ्गात्मकानां शब्दानां विष्णौ प्रवृत्तिं दर्शयत्यस्मिन्पादे प्राधान्येन ।। ब्रह्मततममिति सर्वगतत्वमुक्तं विष्णोः । 
तच्च तस्यैतस्यासावादित्यो रस इत्यादिनाऽऽदित्यस्यप्रतीयते ।। अतो ब्रवीत् । 
।। ॐ सर्वत्रप्रसिद्धोपदेशात् ॐ ।। १ ।।
स यश्चायमशरीरः प्रज्ञात्मेत्यादिना सर्वत्रोच्यमानो नारायण एव ।। तदेव ब्रह्मपरमं कवीनाम् । परमं यो महद्ब्रह्म ।। वासुदेवात्पर। को नु ब्रह्म शब्दोदितो भवेत् । स हि सर्वगुणैः पूर्णस्तदन्ये तूपचारत इति तस्मिन्नेव प्रसिद्धब्रह्मशब्दोपदेशात् ।। 
।। ॐ विवक्षितगुणोपपत्तेश्च ॐ ।। २ ।।
सयोतोश्रुत इत्यादि ।। स हि न ते विष्णो जायमानो न जातो देव इत्यादिनाऽश्रुतत्वादिगुणः ।। 
ससविता सवायुः स इन्द्रः सो श्रुतः सोदृष्टो योहरिर्यः परमो योविष्णुर्योऽनन्त इत्यादिचतुर्वेदशिखायाम् । न चादित्यशब्दा-च्चक्षुर्मयत्वादेश्च जीव इति वाच्यम् । 
।। ॐ अनुपपत्तेस्तु न शारीरः ॐ ।। ३ ।।
एकस्य सर्वशरीरस्थत्वानुपपत्तेरेव ।।
।। ॐ कर्मकर्तृव्यपदेशाच्च ॐ ।। ४ ।।
आत्मानं परस्मै शंसतीत्यादि ।। 
।। ॐ शब्दविशेषात् ॐ ।। ५ ।। 
एतमेव ब्रह्मेत्याचक्षत इति नहि जीवमेव ब्रह्मेत्याचक्षते । एषु उ एवब्रह्मैष उ एवात्मैष उ एवसवितैष उ एवेन्द्र एष उ एवहरिर्हरति परः परानन्द इति चेन्द्रद्युम्नशाखायाम् ।। 
।। ॐ स्मृतेश्च ॐ ।। ६ ।।
अहमात्मा गुडाकेश सर्वभूताशयस्थितः । गामाविश्य च भूतानि धारयाम्यहमोजसेत्यादि ।। न चाप्राणाणिकं कल्प्यम् ।।
ॐ अर्भकौकस्त्वात्तद्व्यपदेशाच्चनेति चेन्ननिचाय्यत्वादेवं व्योमवच्च ॐ ।। ७ ।।
सर्वेषु भुतेष्वित्यल्पौकस्त्वाच्चक्षुर्मयत्वादिना जीव  व्यपदेशाच्च नेति चेन्न ।। अर्भकौकस्त्वेन चक्षुर्मयत्वादिरूपेण च तस्यैव विष्णो-र्निचाय्यत्वात् ।। 
सर्वगतत्वेप्यल्पौकस्त्वं च युज्यते व्योमवत् । सर्वेन्द्रियमयो विष्णुः सर्वप्राणिषु च स्थितः  ।  सर्वनामाभिधेयश्च सर्ववेदोदितश्च स इति स्कान्दे । 
ॐ सम्भोगप्राप्तिरिति चेन्नवैशेष्यात् ॐ ।। ८ ।।
जीवपरयोरेकशरीरस्थत्वे समानभोगप्राप्तिरिति चेन्न ।। सामर्थ्य-वैशेष्यात् । उक्तं च गारुडे । सार्वज्ञाल्पज्ञताभेदात्सर्वशक्त्यल्पशक्तितः । स्वातन्त्र्यपारतन्त्र्याभ्यां सम्भोगो नेशजीवयोरिति च ।। १ ।। 
श्रीगुरुभ्यो नमः ।।
एततपादप्रतिपाद्यं दर्शयति । लिङ्गेति ।। लिङ्गमात्मा प्रवृत्तिनिमित्तं येषां ते लिङ्गात्मकाः धर्मविशिष्टधर्मिवाचकास्तेषां शब्दानामित्यर्थः । अन्यत्र प्रसिद्धानामिति संयोज्यम् । वैश्वानराधिकरणे नामसमन्वयसिद्धेः प्राधान्येनेत्युक्तम् । प्राचुर्येणेत्यर्थः । अत्र सर्वगतत्वलिङ्गं हरौ समन्वीयते । श्रुत्यादिसङ्गतिं विषयं च सूचयति । ब्रह्मेति ।। पूर्वाधिकरणे ब्रह्म ततममिति विष्णोः सर्वगतत्वमुक्तम् । तदेवैतरेयके एतं ह्येवेत्यादिनोच्यते । अतस्तदत्र विचार्यमितिभावः । सयुक्तिकं पूर्वक्षयति । तच्चेति । तच्च सर्वगतत्वं तस्यैतस्यासावादित्यो रसः स यश्चायमशरीरः प्रज्ञात्मा यश्चासावादित्य एकमेतदिति विद्यात् तस्मात्पुरुषं पुरुषं प्रत्यादित्यो भवतीत्यादिना आदित्यस्यैव प्रतीयते । सर्वगते आदित्यश्रुतिबाहुल्यात् । तस्मान्न विष्णुः सर्वगत इति । तस्यै तस्य सम्बत्सराख्यविरिञ्चस्यासावादित्यः सर्वस्यादित्वात् सर्वत्रततत्वात् सर्वनियामकत्वाच्चादित्यनामा प्रद्युम्नो रसः श्रेष्टः । स यश्चायमशरीरः प्राकृतदेहरहितः प्रज्ञात्मा ज्ञानात्मकः पुरुषगतोऽनिरुद्धो यन्चासावादित्य आदित्यगतः प्रद्युम्न एतत्स्थानद्वयगतं भगवद्रूपमेकमिति विद्यात् जानीयात् । तस्मात्पुरुषगतानिरुद्धस्यादित्यागतप्रद्युम्नस्य चैक्यादादित्यः पुरुषं पुरुषम्प्रति प्रतिपुरुषमभिमुखो भवतीति सैद्धान्तिकः श्रुत्यर्थः । सिद्धान्तयत्सूत्रमवतार्य व्याचष्टे— अत इति ।। स यश्चायमित्यादिना वाक्येन सर्वत्र पृथिव्यादिषु उच्यमानो नारायण एव । तदेवेत्यादि श्रुत्यादौ तस्मिन्नारायण एव प्रसिद्धो यो ब्रह्मशब्दस्तस्य सर्वगते एतमेव ब्रह्मेत्याचक्षत इत्युपदेशादित्यर्थः । परमं य इति भारतवाक्यम् । यो विष्णुः महद्ब्रम्हेत्यन्वयः । उपचारतः अमुख्यतया । युक्त्यन्तरेण विष्णोरेवात्रोक्तं सर्वगतत्वं प्रतिपादयत्सूत्रमुपन्यस्य तदुपात्तश्रुतिमेवोदाहरति । विवक्षितेति । योतोऽनुतोऽगतोऽ-मतोऽनतोऽवृष्टोऽविज्ञातोऽनादिष्टः श्रोता मन्ता द्रष्टा देष्टा घोष्टा विज्ञाता प्रज्ञाता सर्वेषां भूतानामन्तर पुरुष इति समग्रं वाक्यपादिपदेन ग्राह्यम् । इत्यादीत्यविभक्तिको निर्देशः । तृतीयाया लोपो वा । इत्यादिनोक्तानां गुणानामुपपत्तेरिति सूत्रेणान्वयः । यो भगवानतः व्याप्तः । अतसातत्यगमन इति घातोः । अन्यैः साकल्येनाश्रुतः । अगतः अप्राप्तः । अमतः अविचारितः । अनतः स्वतन्त्रः । अदृष्टः प्रत्यक्षेण । अविज्ञातः विशेष ज्ञानाविषयः । अनादिष्टः उपदेष्टुमशक्यः । स्वयं च साकल्येन श्रोता मन्ता विचारयिता द्रष्टा । उपदेष्टा । घोष्टा घोषणकर्ता । विज्ञाता विशेषेण ज्ञाता । प्रमाता अन्येभ्यः प्रकर्षेणज्ञाता । सनारायणः । सर्वेषां भूतानामन्तर पुरुषः अतिप्रियः पुरुष इति सर्वगतेऽश्रुतत्वादिगुणश्रवणात् । तेषां च विष्णोरेव विवक्षितत्वेन वक्तुं योग्यत्वेन तस्मिन्नेवोपपत्तेरन्यत्रानुपपत्तेश्च विष्णुरेवायं सर्वगत इति भावः । नन्वेतद्गुणानां कुतो विष्णुनिष्ठत्वमित्यत आह— सहीति ।। इत्यादिनेत्यादिपदेन  न जातोदेवमहिम्नः परमन्तमापेति श्रुतिशेषो ग्राह्यः । हे विष्णो ते महिम्नः परमन्तं सीमानं साकल्यमितियावत् । जातो जायमानो जनिष्यमाणो वा कोऽपि श्रोत्रादिना नाप न ज्ञातवानिति स विष्णुरश्रुतत्वादिगुणो हि प्रसिद्ध इत्यर्थः । अत्र स्पष्टश्रुतिं चाह । स इति ।। सविता । जगतः स्नष्टा । श्रेष्ठत्वाद्वायुः । वय श्रेष्ठत्व इति धातोः । परमैश्वर्यादिन्द्रः । पूर्वपक्षं निषेधति । न चेति । आदित्यशब्दात्सूर्याख्यो जीवः । चक्षुर्मयः श्रोत्रमयः छन्दोमयो मनोगयो वाङ्मय आत्मेति चक्षुर्मयत्वादेः सर्वोऽपि जीवो वा सर्वगतः किं न स्यादिति न च वाच्यमित्यर्थः । तत्र हेत्वाकाङ्क्षायां सूत्रमुपन्यस्य प्रतिज्ञांशस्य सङ्गतिभाष्येणैव व्याख्यातत्वाद्धेत्वंशमेव व्याचष्टे— अनुपपत्तेरिति ।। अनेकेषु जीवराशिष्वेकस्य सूर्यस्य स्वावरदेहस्थत्व सम्भवेऽपि स्वोत्तमब्रह्मादिसर्वशरीरस्तत्वानुपपत्तेः । इतरजीवस्य तु एकस्य एकैकस्य सर्वशरीरगतसुखदुःकादिप्राप्त्या सर्वशरीरस्तत्वानुपपत्तेर्नायं सर्वगतः शारीरी जीव इत्यर्थः । सौत्रस्तुशब्दः एवार्थकः सन्ननुपपत्तेरपरिहार्यतामाचष्ट इति भावेन भाष्येऽनुपपत्तेरेवेत्युक्तम् ।। युक्त्यन्तरेण जीवस्यात्रोक्तसर्वगतत्वं पराकुर्वत्सूत्रं पठित्वा तदुपात्तश्रुतिमेवोदाहरति । कर्मेति ।। अत्रोक्तसर्वगतस्यात्मानमिति कर्मत्वेन व्यपदेशाज्जीवस्य च शंसतीतिकर्तृत्वेन व्यपदेशादेकस्यां क्रियायां कर्मकर्त्रोर्बाधकाभावे भिन्नत्वनियमात् नायं सर्वगतः शारीर इत्यर्थः । आत्मानं सर्वगतं भगवन्तं यः पुमान् परस्मै आचार्यपितृभ्यामन्यस्मै । तत्कर्तृकमाहाव्रताख्ययज्ञ इति यावत् शंसति बृहतीसहस्रेणेति शेषः । अस्य वा चो दुग्धदोहा निरर्थका भवन्तीति श्रुत्यर्थः । प्रकृतानुपयोगाद्वाक्यशेषानुदाहरणम् । आदिपदेन य आत्मानं वेदेति तत्पूर्वखण्ड्स्थवाक्यस्य ग्रहणम् । अत्रापि वेदनक्रियायां सर्वगतजीवयोः कर्मत्वकर्तृत्व-व्यपदेशो ग्राह्यः । ननु ब्रह्मशब्दस्य जीवेऽपि कथञ्चित्सम्भवात्कथं ब्रह्मशब्दात्सर्वगतो विष्णुरेवेत्युच्यत इत्याशङ्कां परिहरत्सूत्रमुपन्यस्य तदुपात्तश्रुतिमेवोदाहरति ।। शब्देति ।। एतमेव ब्रह्मेत्याचक्षत इति शब्दस्य ब्रह्मशब्दस्य एतमेवेत्यवधारणाख्यविशेषात् । विशेषवत्वान्नानेन ब्रह्मशब्देन शारीरो जीव उच्यत इत्यर्थः ब्रह्मशब्दस्य सावधारणत्वेऽपि कुतो न जीवेवृत्तिरित्यत आह— न हीति ।। एतमेवेत्युक्ते अन्येषामपि तद्वाच्यत्वात्कथमेतदिति शङ्कायां मुख्यतोस्य वाच्यत्वमन्येषाममुख्यत इत्यभिप्रायेणैतमेवेत्यवधारणामिति वाच्यम् । न च जीवस्यैव मुख्यब्रह्मत्वं सम्भवतीति भावः । विष्णावपि सावधारणब्रह्मशब्दवृत्तिः कुत इत्यत आह— एष इति ।। उशब्दः प्रसिद्ध्यर्थकः । एष विष्णुरेव ब्रह्मेत्याद्यर्थः । हरति पापादिकमिति हरिशब्दनिर्वचनम् । स्मृतिसमाख्ययापि विष्णोरत्रोक्तसर्वगतत्वं साधयत्सूत्रं पठित्वा तां स्मृतिमुदाहरति । स्मृतेश्चेति ।। अहमात्मा अन्तर्यामी । हेगुडाकेश अर्जुन । सर्वभूताशयस्थितः । सर्वप्राणिरूपस्थानस्थितः । गां भूमिम् ।। एवं सूत्राणि व्याख्याय परकृतापव्याख्यां प्रत्याख्याति । न चेति ।। ईश्वर एव मनोमयत्वादिगुणो न जीव इति प्रतिपादिते जीवेश्वरयोरैक्यात्कथमेतदित्याशङ्क्य केनचिदित्युक्तम् । नायं पारमार्थिको भेदः । किन्त्वत्र मिथ्याभूत एव सूत्रकृता विवक्षित इति । तद्भेदमिथ्यात्वं न कल्प्यम् । यतोऽप्रामाणिकम् । भेदमिथ्यात्वे न किञ्चित्प्रमाणमस्तीत्यर्थः । उक्तार्थमाक्षिप्य समादधत्सूत्रं पठित्वाक्षेपांशं तावद्व्याचष्टे— अर्भकेति ।। सर्वेषु भूतेष्विति सर्वगतस्याल्पौकस्त्वादल्पस्थानस्थितिकथनात् । चक्षुर्मयत्वादिना रूपेण व्यपदेशात् ।। जीवलिङ्गकथनाच्च न सर्वगतो नारायणः । नद्ध्यपरिच्छिन्नस्यार्भकौकस्त्वं सर्वजीवधर्मरहितस्य चक्षुर्मयत्वादिकं च युज्यत इत्यर्थः । परिहारांशं व्याचष्टे— नेति ।। न विष्णोः सर्वगतत्वाभाव इति युक्तम् । तस्यैव अपरिच्छिन्नस्य सर्वजीवधर्मरहितस्यापि विष्णोरर्भकौकस्त्वेन चक्षुर्मयत्वादिरूपेण च निचाय्यत्वा-दुपास्यामानत्वात् । उपासनार्थमुच्यमानत्वादिति यावत् । अयुक्तस्य कथमुपासनार्थमप्युक्तिरिति चेत्सर्वगतस्याल्पौकस्त्वं तावन्नायुक्तमित्याह— सर्वगतत्वेपीति ।। यथासर्वगतस्यापि व्योम्नोशरूपेणाल्पौकस्त्वमेवं भगवतोऽपि युज्यत इत्यर्थः । नापि जीवविलक्षणस्य चक्षुर्मयत्वाद्ययुक्तमित्याह— सर्वेन्द्रियेति ।। सर्वप्राणिषु स्छितो विष्णुः सर्वेन्द्रियमयः सर्वेन्द्रियस्वामीत्यर्थः । तथा च चक्षुर्मयत्वाद्युक्तिश्चक्षुरादीन्द्रियस्वामित्वेनैेवेतिभावः । सर्वनामाभिधेयश्चेत्यनेनादित्यशब्दस्यापीश्वरवाचित्वमुक्तं भवति । पुनरुक्तमाक्षिप्य समादधत्सूत्रमुपन्यस्याक्षेपांशं तावद्व्याचष्टे– सम्भोगेति ।। जीवपरयोरेकशरीस्छत्वेपरस्यापि जीवसमानभोगप्राप्तरतो नायं सर्वगत इत्यर्थः । परिहारांशं व्याचष्टे— नेति ।। नजीवेश्वरयोरेकशरीरस्छत्वे समानभोगप्राप्तिः । ईश्वरस्य तदप्राप्तौ जीवादपि सामर्थ्यवैशेष्यादित्यर्थः । किन्तत्सामर्थ्यवैशेष्यमित्यत आह— उक्तञ्चेति ।। सार्वज्ञाल्पज्ञताभेदात् । सार्वज्ञाल्पज्ञतारूपवैलक्षण्यात् । सर्वशक्त्यल्पशक्तितः । सर्वशक्तित्वाल्पशक्तित्वाभ्याम् । सम्भोगः समानभोगाः ।। १ ।। 
जन्माद्यस्य यत इत्युक्तम् । तत्रात्तृत्वं सयद्यदेवासृजत तत्तदत्तुमध्रियत सर्वं वा अत्तीति तददितेरदितित्वमित्यदितेः प्रतीयते । सयद्यदेवासृजतेति पुल्लिङ्गं च कूटस्थोऽक्षर उच्यत इत्यादिवत् ।। 
अत्रोच्यते 
।। ॐ अत्ताचराचरग्रहणात् ॐ ।। ९ ।। 
नहि चराचरस्य सर्वस्यात्तृत्वमदितेः । स्रष्टा पाता तथैवात्ता निखिलस्यैक एव तु ।। वासुदेवः परः पुंसामितरेऽल्पस्या वा नवेति स्कान्दे । एकः पुरस्ताद्य इदं बभूव यतो बभूव भुवनस्य गोपाः । यमप्येति भुवनं साम्पराये सनोहरिर्घृतमिहायुषेऽत्तुदेव इति श्रुतिः ।
।। ॐ प्रकरणाच्च ॐ ।। १० ।।
अप्संवत्सरसृष्ट्यादिना तत्प्रकरणाच्च ।। नेहासीत्किञ्चिनाप्यादौ मृत्युरासीद्धरिस्तदा । सोत्मनोमनसास्राक्षीदप एव जनार्दनः । शयानस्तासु भगवान्निर्ममेंऽण्डमहत्तरम् । तत्र संवत्सरं नाम ब्रह्माणमसृजद्विभुः । तमत्तुं व्याददादास्यं तदासौ विरुरावह । अथ तं कृपया विष्णुः सृष्टिकर्मण्ययोजयत् । सोऽसृजद्भुवनं विश्वमद्यार्थं हरये विभुरिति ब्रह्मवैवर्ते ।। २ ।। 
अत्रात्तृत्वलिङ्गं समान्वीयते । श्रुत्यादिसङ्गतिं पूर्वपक्षं च सूचयति । जन्मेति ।। जन्माद्यस्य यत इति सूत्रे जन्मादिकारणत्वं विष्णोरुक्तम् । तत्र तन्मध्ये संहर्तृत्वापरपर्यायमत्तृत्वं स यद्यदेवेति बृहदारण्यके अदितेः देवमातुः प्रतीयत इत्यर्थः । श्रुत्यर्थस्तु सोऽदितिर्यद्यदेवासृजत तत्तदत्तुं भक्षयितुम् अध्रियत दधार । मन इति शेषः । आदच्चेत्यपिग्राह्यम् । कुतः सर्वात्री सा सर्वमत्तीति यत्तदेव ह्यदितेरदितित्वम् अदितिशब्दवाच्यत्वे निमित्तमिति । अत्रादितेरदिति त्वामित्यनेनादितिश्रुतिरदितित्वालिङ्गं च पूर्वपक्षे युक्तिः सूचिता भवति । नन्वेतदत्तृत्वमदितेश्चेत्कथं स इति पुल्लिङ्गं युक्तं स्यादित्यत आह— स इति ।। इत्यादिवत् सम्भवतीति शेेषः । कूटस्थोक्षर उच्यत इति गीतावाक्यम् । कूटमाकाशः । कूटं खं विदलंव्योमेति वचनात् । तद्वत्तिष्ठतीति कूटस्थो निर्विकारा लक्ष्मीः । सा अक्षरदेहत्वादक्षरः पुरुष उच्यत इत्यर्थः । आदिपदेन सोऽहमेतमेवं वायुं दिशां वत्सं वेदत्यादेर्ग्रहणम् । सोहं एतं वायुं दिशां देशनाद्दिङ्नामकानां चतुर्दिगवस्थितानां भगवद्बाहूनां वत्सं पुत्रं एवुक्तरीत्या वेदेति  छान्दोग्ये रमावाक्यमेतत् । तथा च यथा रमायां पु•क्तिमत्वात्कूटस्थः सोहमित्यादिपुल्लिङ्गप्रयोग  एवमत्रापि सयद्यादिति पुल्लिङ्गप्रयोगः सम्भवतीत्यर्थः । अस्याः श्रुतेः सैद्धान्तिकोर्थस्तु सः संवत्सरनामा ब्रह्मा यद्यदसृजत तत्तदुत्तुं मृत्युनामा हरिर्मनोध्रियतादच्च । सर्वमत्तीति यत्तदेव ह्यदितेः । अदितिनाम्नो विष्णोरदितित्वमिति ।। सिद्धान्तयत्सूत्र-मवतारयति । अत्रेति ।। विष्णुरेवात्रात्तोच्यते । सर्वं वा अत्तीति चराचरस्याद्यतया ग्रहणादिति सूत्रार्थः । चराचरग्रहणेऽपि कुतो नादितेरतृत्वमित्यत आह— नहीति ।। चराचरस्येति सौत्रपदमनूद्य श्रुत्यनुसारेण सर्वस्येति व्याख्यानम् । चराचरात्तृत्वं विष्णोरपि कुत इत्यतः स्मृतिश्रुती आह— स्रष्टेति ।। इतरे ब्रह्मादयस्तु अल्पस्य जगतः सष्ट्रादयो भवन्ति वा नवेत्यर्थः । अत्रास्वातन्त्र्येण विधिः स्वातन्त्र्यापेक्षया निषधोऽतो न व्याहति । य एकः पुरुस्तात्पूर्वं प्रलयकाले बभूव इदं जगत् यतो बभूव सृष्टिकाले जातम् अथयो भुवनस्य गोपाः गोप्ता यं च भुवनं भुवनस्थं प्राणिजातं साम्पराये प्रलये मुक्तौ च अप्येति प्रविशति स हरिर्नोस्माकमायुषे आयुरर्थं घृतमाहुतिरूपमत्तु भक्षत्वित्यर्थः । प्रकरणेनापि विष्णुरेवात्तेति प्रतिपादयत्सूत्रं पठित्वा व्याचष्टे— प्रकरणाच्चेति ।। अत्र हि प्रकरणे तस्यार्चत आपो जायन्तेत्यप्सृष्टिः श्रूयते । तद्यद्रेत आसीत्स संवत्सरो भवदिति संवत्सराख्यब्रह्मसृष्टिः । आदिपदेन नैवेहकिञ्चिनाग्र आसीन्मृत्युनैवदेमावृतमासीदिति प्रलये मृत्युमात्रावशेषः तं जातमभिव्याददात्स भाणमकरोदित्यादि-संवत्सरा१(१.संवत्सरस्यादनमितिविग्रहः)दनोद्यमादिकं च ग्राह्यम् । तथा चाप्संवत्सर-सृष्ट्यादिना अत्रोच्यमानेनास्यतत्प्रकरणात् विष्णुप्रकरणत्वावगमात् । प्रकरणबलाच्च विष्णुरेवात्तेत्यर्थः । नन्वप्संवत्सरसृष्ट्यादिकथनेनापि कथमस्य विष्णुप्रकरणत्वनिश्चय इत्यतस्तस्य विष्णुलिङ्गत्वादिति भावेन तत्र स्मृतिमाह— नेहासीदिति ।। इह स्वतन्त्रवर्गे । आदौ प्रलयकाले । किञ्चन स्वल्पम् । चेतनमचेतनं वा मारणान्मृत्युर्हरिः । स हरिः । त्मनः आत्मनः विश्वं समस्तं भुवनम् । अद्यार्थम् । भक्षणीयपदार्थसिध्यर्थम् ।। २ ।। 
सर्वात्तैकः पर उक्तः । ऋतं पिबन्तौ सुकृतस्य लोकेगुहां प्रविष्टौ परमे परार्धे । छायातपौ ब्रह्मविदो वदन्ति पञ्चाग्नयो ये च त्रिनाचिकेता इति पिबन्तौ प्रतीयेते तौ काविति । उच्यते ।। 
ॐ गुहाम्प्रविष्टावात्मानौहितद्दर्शनात् ॐ ।। ११ ।।
गुहां प्रविष्टौ पिबन्तौ विष्णुरूपे एव ।। घर्मा समन्तात्त्रिवृतं व्यापतुस्तयोर्जुष्टिं मातरिश्वा जगामेत्यादिना तद्दर्शनात् । 
न च जीवे समन्वयोऽभिधीयते । सत्य आत्मा सत्यो जीवः सत्यं भिदा सत्यं भिदा सत्यं भिदा मैवारुवण्यो मैवारुवण्यो मैवारुवण्य इति पैङ्गि श्रुतिः । आत्माहि परमः स्वतन्त्रोऽधिगुणो जीवोल्पशक्तिरस्वतन्त्रोऽवर इति च भाल्लवेयश्रुतिः । यथेश्वरस्य जीवस्य भेदः सत्यो विनिश्चयात् । एवमेवहि मे वाचं सत्यां कर्तुमिहार्हसि । यथेश्वरश्च जीवश्च सत्यभेदौ परस्परम् । तेन सत्येन मां देवास्त्रायन्तु सहकेशवा इत्यादेर्नासत्यो भेदः ।। ३ ।। 
अत्र कर्मफलभोक्तृत्वलिङ्गं विष्णौ समन्वीयते । श्रुत्यादिसङ्गातिं विषयवाक्यमुदाहृत्य विषयं च सूचयति । सर्वात्तेति ।। अत्ता चराचरग्रहणादिति सर्वात्ता एकः परो हरिरुक्तः । ऋतं पिबन्ताविति काठकेतु पिबन्तौ कर्मफलपातारौ द्वौ प्रतीयेते इत्यर्थः । सुकृतस्य लोकेसुकृतनिर्मतशरीरे गुहां हृदयगुहां प्रविष्टौ तत्रापि परमे सर्वजीवोत्तमे । परार्धे । आऋद्धः अर्द्धः समृद्धः पूर्णः । परेभ्योप्यर्धः परार्धस्तस्मिन्नति पूर्णे वायौ प्रविष्टौ ऋतं सुकृतफलं पिबन्तौ भुञ्जानौ यौ ब्रह्मविदः पञ्चाग्नय पञ्चमहा यज्ञवन्तः द्युपर्जन्यधरा पूंस्त्रीरूपपञ्चाग्निविद्यानिष्ठावा । ये त्रिनाचिकेताः त्रिवारकृतनाचिकेतनामकेष्टिविशेषास्तेच छायातपौ विद्वदविदुषां सुखदुःखकारित्वेन छायातपसदृशौ वदन्तीति श्रुत्यर्थः । सन्देहप्रकारं दर्शयति । तौकाविति । अत्र नपरमात्मन एकस्यैवेदं कर्मफलभोक्तृत्वमुच्यते । अपितु जीवसहितस्यैव । पिबन्ताविति द्विवचन श्रुतेः । कर्मबन्धविधुरस्य कर्मफलभोगायोगात् । जीवसहितस्य तु छत्रिन्यायेन भोगोपचारोपपत्तेरिति पूर्वपक्षोऽपि ग्राह्यः । सिद्धान्तयत्सूत्रमवतार्य व्याचष्टे— उच्यत इति ।। यौ पिबन्तौ तौ विष्णुरूपे एव । तत्र हेतुगर्भं विशेषणं गुहां प्रविष्टाविति । गुहाप्रविष्टत्वलिङ्गादित्यर्थः । विष्णुरूपे इति सौत्रात्मशब्दार्थः । विष्णू इति वक्तव्ये विष्णुरूपे एवेत्युक्त्या पिबन्ताविति द्विवचनं द्विरूपाभिप्रायेण सावकाशमित्युक्तं भवति । प्रतिशरीरं रूपद्वयसद्धावे तद्दर्शनादिति सूत्रसूचितां श्रुतिमुदाहरति । घर्मेति । घर्मा घर्मौ दीप्तौ । घृ क्षरणदीप्त्योरितिख्याय परकृतापव्याख्यां निराकरोति । न चेति ।। अत्र प्रतीतौ पिबन्तौ जीवेश्वरौ भवत इति व्याख्यानमयुक्तम् । समन्वयासङ्गतत्वात् । नह्यस्मिन्नध्याये जीवे समन्वयोऽभिधीयते । येन जीवेश्वरावेताविति साधनं सङ्गतं स्यादित्यर्थः । ननु नात्र जीवे समन्वयकथनमसङ्गतम् । जीवेश्वरयोरैक्येन भेदस्यासत्यत्वादित्यत आह— सत्य इति ।। आत्मा परमात्मा तयोर्भिदा सत्यं सत्या । अराः दोषाः स्तद्वन्त आरवः । तैर्वन्यो भजनीय आरुवण्यः । वनषणसम्भभक्ताविति धातोः । आत्मेत्यनुवर्तते । परमात्मा दोषिभजनीयो मैव नैवेत्यर्थः । शपथत्वात्रिरुक्तिः । आत्मा हीत्यत्राप्यात्मा परमात्मा । परमः सर्वोत्तमः । वाचं वाग्विषयमर्थम् । अन्यताऽनृतवाचोऽपि भ्रान्तिवत्सत्यत्वात्तत्प्रार्थनायोगात् । अथवा सत्यां सत्यार्थामित्यर्थः । यथा सत्यभेदौ तथा ज्ञातेन तेन सत्येन भेदेन कारणेन । जीवेश्वरयोर्भेदः सत्य एवेति ज्ञानेनेति यावत् । इत्यादेरागमाज्जीवेश्वरयोर्भेदो नासत्य इत्यर्थः ।। ३ ।।
आत्मान्तरात्मेति हरिरेक एव द्विधा स्थितः । निविष्टो हृदये नित्यं रसं पिबति कर्मजमिति बृहत्संहितायाम् ।। शुभं पिबत्यसौ नित्यं नाशुभं स हरिः पिबेत् । पूर्णानन्दमयस्यास्य चेष्टा न ज्ञायते क्वचिदिति पाद्मे । यो वेद निहितं गुहायामित्यादिना प्रसिद्धं हिशब्देनदर्शयति । 
।। ॐ विशेषणाच्च ॐ ।। २ ।।
यः सेतुरीजानानामक्षरं ब्रह्म तत्परमिति । पृथग्वक्तुं गुरास्तस्य न शक्यन्तेऽमितत्वतः यतोऽतो ब्रह्मशब्देन सर्वेषां ग्रहणं भवेत् । एतस्माद्ब्रह्मशब्दोऽयं विष्णोरेव विशेषणम् ।।
अमिताहि गुणा यस्मान्नान्येषां तमृते प्रभुमिति ब्राह्मे ।। न च जीवे 
आदित्यो विष्णुरित्युक्तम् । य एष आदित्ये पुरुषः सोहमस्मि स एवाहमस्मीत्यादावग्नीनामेवादित्यादिस्थत्वमुच्यतेऽतोऽक्ष्यादि-त्ययोरैक्याद्य एषोन्तरक्षिणि पुरुषो दृश्यते इत्यत्राप्यग्निरेवोच्यते । अतस्तद्यस्था पुष्करपलाश आपो नश्लिष्यन्त एवमेवंविदि पापं कर्म नश्लिष्यते इत्यग्निज्ञानादेव सर्वपापाश्लेषान्मोक्षोपपत्तिरिति ।। अतो ब्रवीति ।। 
।। ॐ अन्तर उपपत्तेः ॐ ।। १३ ।।
चक्षुरन्तःस्थो विष्णुरेव । त्रिपादस्यामृतं दिवीत्यादिना तस्यैवामृतत्वाद्युपपत्तेः ।।
ब्रह्मशब्दाद्युपपत्तेश्च । सोहमस्मीत्यादित्वन्तर्याम्यपेक्षया । अन्तर्यामिणमीशेशमपेक्ष्याहं त्वमित्यपि । सर्वे शब्दाः प्रयुज्यन्ते सति भेदेऽपि वस्तुष्विति महाकौर्मे । 
।। ॐ स्थानादिव्यपदेशाच्च ॐ ।। १४ ।।
तद्यदस्मिन्सर्पिर्वोदकं वा सिञ्चति वर्त्मनी एव गच्छतीत्यादि स्थानशक्तिः । वामनिर्भामनिरित्याद्यात्मशक्तिश्चोच्यते । 
तस्य ह्येतल्लिङ्गम् । स ईशः सोसपत्नः सहरिःसपरःसपरोवरीयान् । यदिदं चक्षुषि सर्पिर्वोदकं वा सिञ्चति वर्त्मनी एव गच्छति सवामनः सभामनः स आनन्दः सोच्युत इति चतुर्वेदशिखायाम् । यत्स्थानत्वादिदं चक्षुरसङ्गं सर्ववस्तुभिः । स वामनः परोऽस्माकं गतिरित्येव चिन्तयेदिति वामने ।।
।। ॐ सुखविशिष्टाभिधानादेवाच ॐ ।। १५ ।।
प्राणो ब्रह्मकं ब्रह्म खं ब्रह्मेति ।। विज्ञानमानन्दं ब्रह्म ।। आनन्दो ब्रह्मेति व्यजानादित्यादेस्तस्यैवहि तल्लक्षणम् ।। 
लक्षणं परमानन्दो विष्णोरेव न संशयः ।। अव्यक्तादितृणान्तास्तु विप्लुडानन्दभागिन इति ब्रह्मवैवर्ते । न च मुख्ये सत्यमुख्यं युज्यते ।।
।। ॐ श्रुतोपनिषत्कगत्यभिधानाच्च ॐ ।। १६ ।। 
स एनान् ब्रह्म गमयतीति ।। नह्यन्यविद्ययाऽन्यरातिर्युक्ता । 
।। ॐ अनवस्थितेरसम्भवाच्चनेतरः ॐ ।। १७ ।।
जीवस्य जीवान्तरनियामकत्वेनानवस्थितेः । साम्यादसम्भवाच्च न जीवः । नियमप्रमाणाभावादनीश्वरापेक्षत्वाच्च ।। ४ ।। 
अत्र चक्षुरन्तस्थत्वलिङ्गं समन्वीयते । श्रुत्यधिकरणसङ्गत्यादिकं दर्शयति । आदित्य इति ।। यश्चासावादित्य इत्यानन्दपमस्यादित्यस्थत्वमुक्तम् । ततश्चाक्षिस्थत्वमप्युक्तप्रायमित्यपि ग्राह्यम् । य एषोन्तरक्षिणि पुरुषो दृश्यत इत्यत्र छान्दोग्यवाक्ये अक्षिस्थत्वे न कश्चिदुच्यते । सचाग्निरेव । कुतः । यतो य एष आदित्ये पुरुषः सोहमस्मि स एवाहमस्मीत्यादावग्नीनामेव । अग्नेरेवादित्यस्थत्वमुच्यते अत इत्यन्वयः । अत्राग्नीनामिति बहुवचनं बह्वग्निश्रुतिसूचनार्थम् । अत एवेत्यादावित्युक्तम् । अथ हाग्नयः समुदिरे गार्हपत्योनुशशास । अथ हैनमन्वाहार्यपचनोनुशशास । अथ हैनमाहवनीयोनुशशास । य एष चन्द्रमसि पुरुषः सोहमस्मि स एवाहमस्मि य एष विद्युति पुरुषः साहमस्मि स एवाहमस्मीत्यादावित्यर्थः । अत एवादित्यादिस्थत्वमित्यत्राप्यादिपदप्रयोगः । अन्यथादित्यस्थत्वमात्रस्य प्रकृतोपयोगेन चन्द्रविद्युस्थत्वसङ्ग्रहणायादिपदोपादानायोगत् । नन्वग्नेरादित्यस्थत्वे कुतोक्षिस्थत्वमित्यत उक्तम् । अक्ष्यादित्ययोरैक्यादिति ।। अक्षिगोलकादित्यमण्डलयोरैक्यात् एकविधत्वात् । एकचेतनाधिष्ठितत्वादित्यर्थः । अस्त्वग्निरक्षिस्थस्ततः किमित्यत आह— अत इति ।। यतोग्निरक्षिस्थोतोग्निज्ञानादेव मोक्षोऽपि भवतीत्यङ्गीकार्यम् । तत्कुतः । तद्यथेति श्रुतावक्षिस्थज्ञानात्सर्वपापाश्लोषात् सर्वषापाश्लेषोक्तेः । ततश्च तदन्यथानुपपत्यैव मोक्षस्याप्युपपत्तिरिति यद्विष्णुज्ञानादेव मोक्ष इति मतं तदपि बाधितं भवेदिति भावः । श्रुत्यर्थस्तु आदित्ये य एष पुरुषः पूर्णषड्गुणो भगवान् दृश्यते दिव्यदृष्ट्या । सोहं ओयत्वादहं नामा मदन्तर्यामी चास्मि । अन्तर्यामिण्यहमस्म्यादिप्रयोगस्तु प्रागेवोपपादितः । वक्ष्यतेच । आदित्यस्थस्य मदन्तर्यामिणश्च नविदुरधर्मादिवदभेमात्रं किन्तु नकोऽपि विशेष इति भावेनाह— स एवेति ।। एतच्चोपकोसलं प्रति गार्हपत्याग्निवाक्यम् । भाष्ये परुष इत्यनन्तरं दृश्यत इत्यननुवादस्तदंशस्य प्रकृतानुपयोगात् । एवमेव य एष  चन्द्रमसीत्यादिवाक्यद्वयार्थोऽपि द्रष्टव्यः । य एषोन्तरिति ।। य एषोक्षिण्यन्तः पुरुषो दृश्यते दिव्यदृष्ट्या एष आत्मा वामनाख्य इति होधातोः । समन्तात् । सर्वत्रस्छितौ व्याप्तौ । भगवन्तौ त्रिवृतं त्रिभिस्तेजोबन्नैर्वृतं शरीरं वि विशेषेण । गुहास्छान इति यावत् । आपतुः प्राप्तौ । तयोर्जुष्टिं सेवां प्रति । कर्तुमिति शेषो वा । मातरिश्वा वायुरपि तत् त्रिवृतं शरीरं जगामेत्यादिना तद्दर्शनात् । तस्य द्विरूपतया हरेःशरीरेऽवस्छानस्य पतिपादनात् । युक्तं रूपद्वयाभिप्रायेण द्विवचनमिति भावः । अस्तु विष्णुर्द्विरूपतया देहनिविष्टस्तथापि तस्य कर्मभोगाभावान्नैतद्वाक्यप्रतिपाद्यत्वमित्यत आह— आत्मेति ।। आत्मा देहस्छः । अन्तरात्मा  जीवस्छः । हृदये देहहृदये । स्वरूपद्हृदये । रसं फलम् । तथा च कर्मफलभोगस्य प्रामाणिकत्वान्न तदभावो भगवत इति भावः । ननु किमीश्वरो दुःखं सुखं वा कर्मफलं भुङ्क्ते नोभयमपि पूर्णानन्दत्वादित्यत आह— शुभमिति ।। शुभंसुखम् । अशुभं दुःखं पूर्णानन्दमयस्याप्यस्य चेष्टा कर्मजसुखभोगरूपा क्वचिदपि एतन्निमित्तकेति न ज्ञायनते । तत्र निमित्तं ज्ञातुमशक्यमिति यावत् । तथा चाचिन्त्यैश्वर्यबलादेव पूर्णानन्दस्यापि कर्मजसुखभोगोपत्तिरिति भावः । विष्णोर्भोक्तृत्वाभ्युपगमेऽनश्नन्नन्य इत्यादि श्रुतिविरोध इत्यतोवाह— शुभमिति ।। तथाचानश्नन्निति श्रुतिवाक्यमशुभ-भोगाभावविषयमितिभावः । ननु जीवस्यापि हृदय गुहानिविष्टत्वात्कथं तेन लिङ्गेन पिबतोर्विष्णुत्वनिश्चय इत्यत आह— योवेदेति ।। विष्णोरेव गुहानिविष्टत्वम् । योवेद निहितं गुहायामित्यादिना वाक्येन प्रसिद्धमितीममर्थं सूत्रकारो हि शब्देन दर्शयतीत्यर्थः ।। न केवलं लिङ्गत्किन्तु निरवकाशश्रुत्यापि विष्णुरेव पातेति प्रतिपादयत्सूत्रं पठित्वा तदभिप्रेतश्रुतिमेवोदाहरति । विशेषणाच्चेति ।। यः पूर्वोक्तोग्निस्छमुक्तनियामकद्विरूको विष्णुरीजानानां विष्णुयाजिनां सेतुर्मर्यादा यच्च । अक्षरं परम्ब्रह्म तं नाचिकेतं नाचिकेताग्निस्छं भगवन्तं शकेम सिध्यातुं शक्ताःस्म इत्युत्तरार्धेनान्वयः । अत्र यः सेतुरिति पिबतोरेकवचनेन विशेषणादेक एव पाता स च ब्रह्मेति ब्रह्मत्वविशेषणाद्विष्णुरेवेति भावः । ब्रह्मशब्दस्य भगवदेकवाचित्वमुक्तमेव पुनः स्मृत्या स्मारयति । पृथगिति ।। तस्य विष्णोर्गुणा अमितत्वतः पृथक् । विविच्य यतो वक्तुं न शक्यन्ते । अतः तस्मिन् ब्रह्मशब्दः प्रयुज्यत इति शेेषः । कुतः यतो ब्रह्मशब्देन सर्वेषां गुणानामिति शेषः । ग्रहणं भवेत् । तस्मात् । यतो ब्रह्मशब्देन सर्वगुणानां ग्रहणं भवेत् । एतस्मात्कारणादयं ब्रह्मशब्दो विष्णोरेव विशेषणं वाचक इति यावत् । नान्येषां कुतः । यस्मादमिता गुणास्तं विभुं विष्णुमृते नान्येेषाम् । तस्मादित्यर्थः । एवं सूत्रद्वयं व्यावोचेत्युवरेणान्वयः । एतच्चोपकोसलम्प्रति सत्यकामवाक्यम् । तद्यथेति ।। तन्निर्शनम् । यथा पुष्करपलाशे पद्मपत्रे  आपो नाश्लिष्यन्ते एवं एवंविदि वक्ष्यमाणाक्ष्थिस्थभगवद्रूपाद्ययपरोक्षज्ञानिनि पापं कर्म नश्लिष्यते न सम्बध्यत इति । अत्र भाष्ये तद्यथेत्यनुवादात् । तत्वप्रकाशिकायामपि तथैवोपादानादुत्तरत्र तदधिगम इति सूत्रभाष्यादावप्येवमेवोदाहरणाच्च छान्दोग्यश्रुतिपाठ एवमेवनिश्चेयः । कोशेषु यथा पुष्करपलाश इति तच्छब्दाघटितपाठस्तु प्रामादिक इति भाति केचित्तु भाष्यपाठ एव शाखान्तरस्थ इत्याहुः । अत्र सर्वत्र च सैद्धान्तिकार्थमाछाद्यापातार्थमादाय पूर्वपक्षोत्थानं द्रष्टव्यम् सिद्धान्तयत्सूत्रमवतार्य व्याचष्टे— अत इति ।। चक्षुरन्तस्थो विष्णुरेव नाग्निः । एतदमृतमभयमेतद्ब्रह्मेति चक्षुरन्तस्थस्य यदमृतत्वमभयत्वं चोक्तं तस्य त्रिपादस्यामृतं दिवीति पुरुषसूक्तश्रुतिवचनेन आदिपदात् अभयं तितीर्षतां पारमिति काठकश्रुतिवचनेन च तस्य विष्णोरेवोपपत्तेरग्नेर्जीवस्य तदनुपपत्तेरित्यर्थः । उपपत्तेरिति सूत्रांशं प्रकारान्तरेण व्याचष्टे— ब्रह्मेति ।। एतद्ब्रह्मेति एष आत्मेति च ब्रह्माब्दात्मशब्दयोश्च तस्मिन्विष्ण्वावेवोपपत्तेर-ग्नावनुपपत्तेश्चेत्यर्थः । नन्वेवमाक्षिस्थो विष्णुरेव चेदादित्यस्थोपि स एव स्यात्तथाच सोहमस्तीत्यादेः का गतिरित्यत आह— सो हमिति ।। अन्तर्याम्यपेक्षया । उपपद्यत इति शेेषः । अन्तर्यामिण्यहमादिशब्दवृत्तिं स्मारयति ।। अन्तर्यामिणमिति ।। सर्वे शब्दाः । अस्मि असीत्यादयः । वस्तुषु जीवपरमात्मादिषु । युक्त्यन्तरेण विष्णोरेव चक्षुरन्तस्थत्वं साधयत्सूत्रमुपन्यस्य व्याचष्टे— स्थानादीति ।। इत्यादिनेत्यादिपदेन एतस्मिन्नकिञ्चन श्लिष्यतीति अव्यवहितपूर्ववाक्यसङ्ग्रहः वामनिर्भामनिश्चेत्यनेन एतं संयद्वाम इत्याचक्षते एतं हि सर्वाणि वामान्यभिसंयन्ति एष उ एव वामनीरेषहि सर्वाणि वामानि नयति । एष उ एव भामनीरेषहि सर्वेषु लोकेषु भातीति वाक्यसङ्ग्रहः । एतस्मिन्भगवति । न किञ्चन श्लिष्यति । असङ्गोसावित्यर्थः । यत्स्थानत्वाच्चक्षुषोप्यसङ्गत्वम् । किं तस्येति भावेन चक्षुषोसङ्गत्वमाह— तद्यदस्मिन्निति ।। यद्यस्मादयमसङ्गः पुरुषोऽक्षिणि विद्यते तत्तस्मातस्मिंश्चक्षुषि यदि सर्पिर्घृतं उदकं वा कश्चित्सिञ्चति तर्हि तत्सर्पिरुदकं वा वर्त्मनी प्रत्येव गच्छति न चक्षुः स्पृशतीत्यर्थः । एतं चक्षुरन्तस्थं पुरुषं संयद्वामः इत्याचक्षते विद्वांसः । कुतः । हियस्मादेतं सर्वाणि वामानि सौन्दर्याणि अभिसंयन्ति प्रविशन्ति । एष एव चाक्षुषपुरुषो मुख्यतो वामनीरित्युच्यते । कुतः । हियस्मादेष सर्वाणि वामानि रमादिगतसौन्दर्याणि नयति प्रापयति । एष एव चाक्षुषपुरुषो भामनीरित्युच्यते । कुतः । हियस्मादेप सर्वेषु लोकेषु भातिदीप्यते तस्मादित्यर्थः । तथा च तद्यदस्मिन्नित्यादिना स्थानशक्तिः स्थानस्य अधिष्ठानभूतस्य अक्ष्णः स्वसम्बन्धादसङ्गत्वाख्यशक्तिर्वामनिर्भामनिश्चेत्यादिना संयद्वामत्ववामनित्वभामनित्वरूपा । आत्मशक्तिः स्वरूपशक्तिश्चोच्यते । एतदुभयबलाच्च चक्षुरन्तस्थो विष्णुरेवेत्यर्थः । नन्वेतल्लिङ्गद्वयसद्भावेऽपि कुतोऽक्षिस्थस्य विष्णुत्वनिश्चय इत्यत आह— तस्येति ।। एतत्सम्बन्धेनाक्ष्णोरसङ्गत्वापादकत्वं संयद्वामत्वादिकं च तस्य विष्णोरेवहि लिङ्गमित्यर्थः । कुत इति तत्राह । स इति ।। यद्यस्माद्यस्य प्रभावात् । इदं चक्षुषि । इदञ्चतच्चक्षुश्चेदं चक्षुस्तस्मिन् । अस्मिंश्चक्षुषि । सर्पिर्वत्याद्युक्तार्थम् । स ईश इत्याद्यन्वयः । असपत्नः । प्रतिभटरहितः । वामानिनयतीति वामनः । भातीतिभामनः । स संयद्वामश्चेत्यपि ग्राह्यम् । स वामनः भामनः संयद्वामश्चेत्यत्रापि ग्राह्यम् । प्रकरणबलाच्चक्षुरन्तस्थत्वं विष्णोः । प्रतिपादयत्सूत्रमुन्यस्य तदुपात्तश्रुतिमेवोदाहरति । सुखेति ।। प्राणो मुख्यप्राणो ब्रह्म । अखिलजीवेभ्यः पूर्णः । कं सुखं ब्रह्म पूर्णं खं ज्ञानमपि ब्रह्म । पूर्णमित्युपक्रमवाक्ये सुखसंविदोः पूर्णत्वमुच्यते । तथा चास्य प्रकरणस्य उपक्रमे पूर्णसुखसंविदभिधानाद्वैष्णवत्वसिध्या चक्षुरन्तस्थो विष्णुरेवेत्यर्थः । अत्र पूर्णसुखाभिधानादेव प्रकरणस्य वैष्णवत्वसिद्धौ पूर्णज्ञानाभिधानादपि तत्सिध्यतीति किमुतेति कैमुत्यन्यायं सूचयितुं सूत्रे सुखमात्रग्रहणं यद्यप्यत्र कं ब्रह्म खं ब्रह्मेत्यंशोदाहरणमेवोपयुक्तम् । तथापि प्राणो ब्रह्मेत्यंशोदाहरणं किं चिच्छङ्कासूचनेन तत्परिहारार्थम् । तथाहि उपक्रमबलाद्यदि प्रकरणस्य वैष्णवत्वं निश्चीयते तर्हि प्राणो ब्रह्मेति प्राणस्याप्युपक्रमे श्रुतत्वेन तत्प्रकरणत्वमस्य किं नस्यादिति । मैवम् । कं ब्रह्मखम्ब्रह्मेति पूर्णसुखसंवित्वादिलिङ्गबाधात् । आत्मशब्दादि श्रुतिबाधाच्चेति । उपक्रमे पूर्णसुखसंविदभिधानेपि कुतोस्य प्रकरणस्य वैष्णवत्वमित्यत आह— विज्ञानमिति ।। अत्र निरुपपदविज्ञानादिपदेन पूर्णज्ञानादिकमेवोच्यते । आनन्दमानन्दरूपम् । इत्यादेर्वचनावल्लणं पूर्णसुखसन्त्विाख्यं तस्य विष्णोरेव हीत्यर्थः । ननु सकलचेतनानामपि पूर्णानन्दत्वात्कथमेतद्विष्णुलक्षणमित्यत आह— लक्षणमिति ।। परमानन्दो निरवधिकानन्दः । अव्यक्तं श्रीतत्वम् । विप्लुडानन्दभागिनः । विष्ण्वानन्दापेक्षया अल्पानन्दभागिनः । तथाचान्येषां स्वस्वयोयतानुसारेण पूर्णसुखत्वेऽपि नविष्णुवन्निरवधिकसुखत्वमिति भावः । नन्वग्न्यादिसुखस्य सावधिकतयापि पूर्णत्वसद्भावात्पूर्णसुखत्वं तेषां किन्नस्यादित्यत आह— न चेति ।।  मुख्ये निरवधिकपूर्णत्वे सति सम्भवति नामुख्यं सावधिकं पूर्णत्वं स्वीकर्तुं युज्यत इत्यर्थः । नन्वेवमुपक्रमे पूर्णसुखत्वादिविष्णुलक्षणाभिधानेऽपि नाक्षिस्थप्रकरणस्य वैष्णवत्वं युक्तम् । अग्निभिरेषा सौम्यतेऽस्मद्विद्यात्मविद्याचेयुक्तत्वेन कं ब्रह्म खं ब्रह्मेति विद्याया विष्णुविषयत्वेऽपि य एष आदित्ये पुरुष इत्यादित्यस्थविद्याया अग्निविषयत्वात् । अन्यथास्मद्विद्येत्युक्त्ययोगात् । अक्षिस्तविद्यायाश्चादित्यस्थविद्ययैकार्थत्वादग्निविषयत्वमेव नविष्णुविषयत्वमित्याशङ्कां परिहरत्सूत्रं पठित्वा तदुपात्तश्रुतिमेवोदाहरति । श्रुतेति ।। सवायुरेनान् ज्ञानिनो ब्रह्म गमयतीति श्रुतोपनिषदां श्रुतैतद्विद्यानां ज्ञानिनां केन वायुना कस्य ब्रह्मणोगतेः प्राप्तेरभिधानाच्चाक्षिस्थविद्याया विष्णुविषयत्वमेव नाग्निविषयत्वमिति सूत्रेणान्वयः । अथवा । श्रुतोपनिषदमुपकोसलं प्रत्येतद्विद्याफलत्वेन कमत्यभिधानादिति । सौत्रं श्रुतपदं मनननिदिध्यासनोपलक्षकम् । अस्त्वेतद्विद्याया ब्रह्मप्राप्तिः फलम् । तथापि कुतो नाग्निविषयत्वमित्यत आह— नहीति ।। तस्मादग्निविद्यया ब्रह्मप्राप्तेरयुक्तत्वात् ब्रह्मप्राप्तिफलकैतद्विद्यायाः ब्रह्मपरत्वमेवेति भावः । एवमक्षिस्थत्वं विष्णोर्युक्तिभिरुपपाद्य विपक्षे बाधकेनापि समर्थयत्सूत्रमुपन्यस्य व्याचष्टे । अनवस्थितेरिति ।। जीवस्याग्नेजीर्ववान्तर-नियामकत्वे तस्यापि जीवान्तरनियामकमङ्गीकार्यमित्यनवस्थितेः । अग्नेरपि प्रेर्येण साम्यात् । जीवत्वेन समानत्वात् । तत्प्रेरकताया असम्भवाच्च नायं जीवोग्निस्तज्जीवप्रेरकत्वेन तत्तच्चक्षुरन्तस्थो भवेदित्यर्थः । जीवप्रेरकाग्नेः स्वातन्त्र्याभ्युपगमान्नानवस्थेत्यत आह— नियमेति ।। जीवत्वसाम्येप्यग्नेरेव स्वातन्त्र्यं नान्येषामिति नियमे प्रमाणाभावात् सुस्थैवानवस्थेति शेषः । जीवस्य जीवान्तरनियामकत्वेऽनवस्थितेरिति पूर्वोणवान्वयः । अग्नेरस्वातन्त्र्येऽपि तत्प्रेरक्येश्वरस्य स्वातन्त्र्यसम्भवान्नानवस्थेत्यत आह— अनीश्वरेति ।। त्वयेश्वरानभ्युपगमान्नैवमनवस्थापरिहार इत्यर्थः । ननु जीवत्वसाम्येऽपि नीचोच्चभाववन्नियम्य-नियामकभावसम्भवः किं न स्यादित्यतोवाह— नियमेति ।। नियामकप्रमाणभावात् न नियम्यनियामकभावसम्भव इति शेषः । असम्भवादिति पूर्वेणवान्वयः । ननु सिद्धान्तेऽग्न्यादि-जीवानां जीवान्तरनियामकत्वाभ्युपगमात्कथं तदसम्भव इत्यातोवाह— अनीश्वरेति ।। परपक्षे ईश्वरानङ्गीकाराज्जीवस्य जीवान्तरनियामकत्वं नोपपद्यते । अस्मत्पक्षेतु परमेश्वराक्त्या परन्तत्राणामिपि जीवानां स्वावरनियामकत्वं सम्भवतीति भावः । अतोक्ष्यादित्यस्थो विष्णुरेवेति सिद्धम् ।। ४ ।। 
यः पृथिव्यां तिष्ठन् पृथिव्या अन्तरो यं पृथिवी नवेद यस्य पृथिवी शरीरं यः पृथिवीमन्तरोयमयत्येषत आत्मान्तर्याम्यमृत इत्यादिनां तर्याम्युच्यते । तत्र चैतदमृतमित्युक्तममृतत्वमुच्यते ।। स च यस्य पृथिवी शरीरमित्यादिना सर्वात्मकत्वात्प्रकृतिस्तत्तज्जीवोवा युक्तः ।। 
नहि विष्णोः पृथिव्यादिशरीरत्वमङ्गीक्रियत इत्यत आह— 
।। ॐ अन्तर्याम्यधिदैवादिषुतद्धर्मव्यपदेशात् ॐ ।। १८ ।। 
यं पृथिवी नवेद यः पृथिव्या अन्तर इत्यादिनाऽधिदैवादिषु तद्धर्मव्यपदेशाद्विष्णुरेवान्तर्यामी ।। 
सहि न ते विष्णो जायमानो न जातो देव महिम्नः परमन्तमाप । स योतोऽश्रुतोऽगतोऽमतोऽनतोऽदृष्टोऽविज्ञातोऽनादिष्टः सर्वेषां भूतानामन्तरपुरुष इत्यादिनाऽविदितोन्तरश्च ।। 
।। ॐ न चस्मार्तमतद्धर्माभिलापात् ॐ ।। १९ ।।
त्रिगुणत्वादिप्रधानधर्मानुक्तेर्नस्मृत्युक्तं प्रधानमन्तर्यामी ।
।। ॐ शारीरश्चोभयेपिहिभेदेनैनमधीयते ॐ ।। २० ।।
य आत्मनि तिष्ठन्नात्मनोंऽतरोयमात्मा न वेद यस्मात्मा शरीरं य आत्मानमन्तरोयमयत्येषत आत्मान्तर्याम्यमृतः । यो विज्ञाने तिष्ठन्विज्ञानादन्तरो यं विज्ञानं नवेद यस्य विज्ञानं शरीर मित्युभयेऽपि  हि शाखिनो भेदेनैनं जीवमधीयते ।। 
शीर्यते नित्यमेवास्माद्विष्णोस्तु जगदीदृशम् । रमते च परो ह्यस्मिन् शरीरं तस्य तज्जगदिति वचनान्न शरीरत्वविरोधः ।। ५ ।। 
अत्रान्तर्यामित्वलिङ्गसमन्वयः प्रतिपाद्यते । विषयवाक्योदाहरणपूर्वकं विषयं दर्शयति । य इति । यो भगवान् पृथिव्यां पृथिव्यभिमानिदेवतायां तिष्ठन् पृथिव्या अन्तरो विविक्तोऽतिप्रियश्च यमन्तर्यामिणं पृथिवीदेवता न वेद यस्य पृथिवी शरीरं तद्वशत्वादेः न केवलं तत्र स्थितिमात्रं किन्तु यो बाह्यापेक्षां विना अन्तरेव स्वातन्त्र्येण रमत इत्यन्तरः स्वतो नित्यतृप्तः सन्पृथिवी यमयति एष भगवास्ते तव आत्मा स्वामी अन्तर्यामी अमृत इत्यादिना काण्वमाध्यन्दिन श्रुत्योरन्तर्यामी उच्यत इत्यर्थः । श्रुत्यादिसङ्गातिं दर्शयति । तत्रेति ।। तत्र च श्रुतौ तत्रान्तर्यामिणि प्राक् एतदमृतमभयमित्यक्षिस्थस्योक्तममृतत्वमन्तर्याभ्यमृत इत्यनेनोच्यत इत्यर्थः । सयुक्तिकं पूर्वपक्षयति । स चेति । सोन्तर्यामी प्रकृतिर्युक्ता । कुतः । यस्य पृथिवी शरीरं यस्यापः शरीरमित्यादिना । पृथिव्यादिशरीरत्वस्यान्तर्यामिणि श्रवणादिति शेषः । तथाप्यन्तर्यामित्वं प्रकृतेः कुत इत्यत उक्तम् । सर्वात्मकत्वादिति । शरीरशब्दो हि स्वरूपवाची । प्रकृतिश्च सर्वोपादानत्वात्पृथिव्यादिसर्वात्मिका । तथा च पृथिव्यादिशरीरत्वं भवति प्रकृतेर्लिङ्गमिति भावः । पृथिव्यादितत्तज्जीवोवान्तर्यामीत्युक्तः । यस्य पृथिवी शरीरमित्यादिना श्रूयमाणपृथिव्यादिशरीरत्वलिङ्गस्य तस्मिन्नतिसुघटत्वादित्यर्थः । ननु यथा प्रकृत्यादिलिङ्गेन तेषामन्तर्यामित्वं तथाऽमृतत्वलिङ्गेन विष्णोः किं नस्यादित्यत आह— नहीति ।। विष्णोः पृथिव्यादिभिन्नतया प्रकृतिवत्पृथिव्यादिस्वरूपत्वाभावेन चिन्मात्रशरीरतया जीववत्पृथिव्याद्यभिमानित्वाभावेन पृथिव्यादिशरीरत्वं तस्य नह्यङ्गीक्रियते । अत इदं विष्णौ निरवकाशम् । अमृतत्वं तु स्वरूपतो नाशराहित्येत प्रकृत्यादौ सावकाशम् । अतोन्तर्यामी नविष्णुरपितु प्रकृत्यादय एवेत्यर्थः । सिद्धान्तयत्सूत्रमवतार्य व्याचष्टे— अन्त इति ।। अधिदैवादिषु अधिदैवाधिभूतादिप्रातिपादकप्रकरणेषु यं पृथिवी न वेद यमापो न विदुरित्यादिना  पृथिव्याद्यविदितत्वरूपस्य पृथिव्या अन्तरोद्भ्योन्तर इत्यादिना पृथिव्याद्यन्तरत्वरूपस्य च तद्धर्मस्य विष्णुधर्मस्यान्तर्यामिनिष्ठतया व्यपदेशादन्तर्यामी विष्णुरेवेत्यर्थः । अत्र यद्यपि पृथिव्या अन्तर इत्येव बृहदारण्यकपाठो नयःपृथिव्या इति । तथापि भाष्ये तथापाठोऽन्वयार्थं यच्छब्दानुवृत्तिः कार्येत्यभिप्रायेण । अथवा शाखान्तरस्यपाठोयम् । अत्रान्तरत्वमतिप्रियत्वम् । अतिप्रियत्वाच्च हरेरन्तरत्वमुदाहृतमिति बृहद्भाष्योक्तेः । अविदितत्वादेः कुतो विष्णुधर्मत्वमित्यत आह— सहीति ।। स विष्णुरेव हि अविदितोन्तरश्च । नते विष्णो इत्यादिना प्रमाणेनावगम्यत इत्यर्थः । हे विष्णो ते महिम्नः परमन्तं कोऽपि श्रोत्रादिना नापेत्यादि श्रुत्यर्थः प्रागुक्त एवानुसन्धेयः । अथप्रकृतेरन्तर्यामित्वमपाकुर्वत्सूत्रमुपन्यस्य व्याचष्टे–  न चेति ।। त्रिगुणत्वोपादानत्वादिप्रधानधर्माणामत्रानुक्तेः स्मृत्युक्तं कापिलस्मृतौ पृथिव्याद्यात्मकतयोक्तं प्रधानं नातर्यामीत्यार्थः । स्मार्तमिति सौत्रपदस्य स्मृत्युक्तमिति प्रतिपदम् । जीवस्याप्यन्तर्यामित्वं पराकुर्वत्सूत्रमुपन्यस्य व्याचष्टे— शारीरश्चेति ।। चशब्दान्नञः समाकर्षः । आत्मनोन्तर इति माध्यन्दिनाः विज्ञानादन्तर इति काण्वाः । एवमुभयेऽपि शाखिन एनं जीवमात्मविज्ञानशब्दोदितमन्तर्यामिणः सकाशाद्भेदेनाधीयते हि यस्त्रादतो न शारीरो जीवश्चान्तर्यामीत्यर्थः । आत्मनो जीवादन्तरो विविक्त इत्यर्थः । एवं विज्ञानादन्तर इत्यस्याप्यर्थो बोध्यः । ननु पृथिव्यादिशरीरत्वस्य विष्ण•वसम्भवात्कथं तस्यान्तर्यामित्वमित्यत आह— शीर्यत इति ।। शीर्यते विदीर्यत इति शरी । अस्मिजगति परो रमत इति रम् । रमेरधिकरणे डः । शरीचतत् रं च शरीरमिति योगवृत्या पृथिव्यादेः शरीरत्वोक्तिसम्भवान्न तद्विरोधी विष्ण्वन्तर्यामित्वस्येत्यर्थः ।। ५ ।।
अदृश्यत्वादिगुणा विष्णोरुक्ताः तत्र यत्तददृश्यमग्राह्यमगोत्रमवर्णमचक्षुः श्रोत्रं तदपाणिपादं नित्यं विभुं सर्वगतं सुसूक्ष्मम् । तदव्ययं यद्भूतयोनिं परिपश्यन्ति धीरा इत्युक्त्वा यथोर्णनाभिः सृजते गुण्हते च यथा पृथिव्यामोषधयः सम्भवन्ति यथासतः पुरुषात्केशलोमानि तथाक्षरात्सम्भवतीह विश्वमित्युत्क्वा तस्माच्चाक्षरात्परतः पर इति परः प्रतीयते । अतोब्रवीति 
।। ॐ अदृश्यत्वादिगुणकोधर्मोक्तेः ॐ ।। २१ ।।
पृथिव्यादिदृष्टान्तमुक्त्वा अक्षरात्सम्भवतीह विश्वमित्यतः परं तत्परतः पराभिधानात्कूटस्थोक्षर उच्यते इति स्मृतेश्च प्रकृतेः प्राप्तिः । ब्रह्मशब्दातत्परतः पराभिधानादेव च हिरण्यगर्भस्य । तमेव विद्वानमृत इह भवति । तत्कर्म हरितोषं यत्सा विद्या तन्मतिर्यया । 
अथ द्वेवाव विद्ये वेदितव्ये परा चैवापराच । तत्र ये वेदा यान्यङ्गानि यान्युपाङ्गानि यानि च प्रत्यङ्गानि साऽपरा । अथ परा यया स हरिर्वेदितव्यो यो सावदृश्यो निर्गुणः परः परमात्मेत्यादिना तद्धर्मत्वेनावगतपरविद्याविषयत्वोक्तेर्विष्णुरेवादृश्यत्वादिगुणकः । 
।। ॐ विशेषणभेदव्यपदेशाभ्यां च नेतरौ ॐ ।। २२ ।।
यः सर्वज्ञः सर्वविद्यस्य ज्ञानमयं तप इति विशेषणान्न प्रकृतिः । तस्मादेतद्ब्रह्मनामरूपमन्नं च जायत इति भेदव्यपदेशान्न विरिञ्चः ।। 
अपरं त्वक्षरं या सा प्रकृतिर्जडरूपिका । श्रीः परा प्रकृतिः प्रोक्ता चेतना विष्णुसंश्रया । तामक्षरं परं प्राहुः परतः परमक्षम् । हरिमेवाखिल-गुणमक्षरत्रयमीरितमिति स्कान्दे । त्र्यक्षराभिधानादक्षरात्परतः पर इत्यपि विशेषणमेव । 
जुष्टं यदा पश्यत्यन्यमीशमस्य महिमानमिति वीतशोक इति भेदव्यपेशादीशपदप्राप्तोऽपि नरुद्रः ।। 
।। ॐ रूपोपन्यासाच्च ॐ ।। २३ ।।
यदापश्यः पश्यते रुग्मवर्णं कर्तारमीशं पुरुषं ब्रह्मयोनिमिति ।। 
एको नारायण आसीन्न ब्रह्मा न च शङ्करः । स मुनिर्भूत्वा समचिन्तयत् । तत एते व्यजायं तविश्वो हिरण्यगर्भोऽग्निर्यमो वरुणरुद्रेन्द्रा इति । तस्य हैतस्य परमस्य नारायणस्य चत्वारि रूपाणि शुक्लं रक्तं रौग्म कृष्णमिति ।। स एतान्येतेभ्योऽभ्यचीक्लृपत् । विमिश्राणि व्यमिश्रयत् ।। अत एतादृगेतद्रूपमिति तस्यैवहि रूपाण्यभिधीयन्ते ।। ६ ।। 
अत्रादृश्यत्वादि लिङ्गसमन्वयः समर्थ्यते । श्रुत्यादि सङ्गतिं विषयवाक्योदाहरणेन विषयादिकं च सूचयति । अदृश्यत्वादीति । अदृश्येंऽअनात्म्य इत्यानन्दमयस्य विष्णोरदश्यत्वादिगुणा उक्ताः । तत्र अदृश्यत्वादिगुणकस्य । विष्णुत्वे । यत्तदद्रेश्यमित्याथर्वणेऽपि तस्य विष्णुत्वेन भाव्यम् । तत्तु नयुज्यत इति शेषः । कुुत इत्यत उक्तम् । यत्तदिति । यत्तत्पूर्वोक्तमद्रेश्यं चक्षुरादिनाऽदृश्यम् अग्राह्यं केनापि गृहीतुमशक्यम् अगोत्रं भारद्वाजादिगोत्ररहितम् । अवर्णं प्राकृतवर्णरहितं ब्राह्मणादिवर्णरहितं वा अचक्षुः श्रोत्रं चक्षुश्रोत्रोपलक्षितप्राकृत ज्ञा नेन्द्रियरहितम् । अपाणिपादं पाणिपादोपलक्षितप्राकृतकर्मेन्द्रियरहितम् । नित्यं स्वरूपतोदेहेतश्चाविनाशि । सर्वगतं व्याप्तम् । सुसूक्ष्मं यच्चाव्ययं ह्रासरहितम् । तत् । गुणतोऽपि ततम् । तद्वस्तु धीराः पण्डिताः विभुं समर्थं भूतयोनिं जगत्कारणं पुरुषं परिपश्यन्ति जानन्तीति अदृश्यत्वादिगुणकं वस्तूत्क्वा । यथोर्णनाभिस्तन्तु सृजते पुनर्गुण्हते च । यथा पृथिव्यामोषधयो व्रीह्यादयः सम्भवति । यथा सतो जीवतः पुरुषाद्देहात् केशलोमानि शिरोरुहतनूरुहाणि अनायासेन सम्भवन्ति । तथाक्षरात् इह अस्वतन्त्रवर्गे विश्वं सर्वमनायासेन सम्भवतीति तस्मिन्नदृश्यत्वादिगुणक-वस्तुन्यक्षरशब्दमुक्त्वा प्रयुज्य । तस्माच्च । तस्मादप्यक्षरात् । दिव्यो ह्यमूर्त इत्युतरवाक्ये अक्षरात्परतः पर इति कथनेन पर उत्तमः प्रतीयते । तथा च विष्णोरदृश्यत्वादिगुणकत्वे अक्षरशब्दवाच्यत्वापत्या सोत्तमत्वमप्यङ्गीकार्यं भवेत् । नहि विष्णोरप्युत्तमोस्ति । तस्माददृश्यत्वादिगुणकमक्षरं न विष्णुरिति पूर्वपक्ष इति भावः । सिद्धान्तयत्सूत्रमवतारयति । अत इति । पूर्वपक्षं विशदयति । पृथिव्यादीति । अक्षरस्योपादानतया जगत्कारणत्वविषये यथा पृथिव्यां यथासतः पुरुषादिति पृथिव्यादिदृष्टान्तमुक्त्वा अक्षरात्सम्भवतीह विश्वमित्यतो वाक्यादनन्तरम् अक्षरात्परतः पर इति । तत्परतः तस्मात् । अदृश्यत्वादिगुणकाक्षराद्यत्परमुत्तमं ततोऽपि परस्योत्तमस्याभिधानात् प्रकृतेर्जडप्रकृतेरदृश्यत्वादिगुणकत्वप्राप्तिः । चेतनप्रकृतेर्वा तत्प्राप्तिः । कूटस्थोऽक्षर उच्यत इति गीतास्मृतेरक्षरशब्दवाच्यत्वातस्याः न चासौ शब्दो हरावपि सम्भवतीति वाच्यम् । अक्षरात्परतः पर इति । तत्परतः पराभिदानात् । तच्च तत्परं च तत्परं ततोक्षरात्परस्याभिधानात् । नहि भगवत उत्तमः कश्चिदस्ति । येनायमक्षरशब्दोत्र तत्परः स्यादित्यर्थः । एतेनाीरात्परत इति समानाधिकरणमत्युक्तं भवति । लक्ष्मीपरस्य भगवदन्यस्याभावान् । हिरण्यगर्भस्य वा तत्प्राप्तिः । सब्रह्मविद्याम् । ब्रह्मा देवानां प्रथम इति ब्रह्मशब्दात् । न च ब्रह्मशब्दो विष्णावेव मुख्यत इति तद्ग्रहणम् । तस्मात्परतः पराभिधानादेव च । न च ब्रह्मशब्देन विष्णुग्रहणे एतदुपपद्यत इति भावः । अत्र कर्तारम•मितीशशब्दात्परतः पराभिधानाच्च रुद्रस्य प्राप्तिरित्यपि ग्राह्यम् । एवं प्राप्तं पूर्वपक्षं प्रतिक्षेप्तुं सूत्रं व्याचष्टे । तमेवमिति ।। विष्णुरेवादृश्यत्वादिगुणकः । अथ परा यया तदक्षरमधिगम्यत इत्यदृश्यत्वादिगुणकस्य परविद्याविषयत्वोक्तेः । तथापि कुतो विष्णुरेवेत्यत उक्तम् । तमेवमित्यादि ।। तमेवं विद्वानित्यादिना श्रुतिस्मृतिवचनेन तद्धर्मत्वेन विष्णुलिङ्गत्वेनावगतेत्यर्थः । तमेवमिति श्रुतौ मोक्षसाधनज्ञानविषयत्वोक्त्या तज्जनकविद्याविषयत्वस्यापि लाभाद्विष्णोः परविद्याविषयवत्वमुक्तं भवति । मोक्षसाधनविद्याया एव परविद्यात्वात् । तत्कर्मेति स्मृतौ च तदेव मुख्यं कर्म यद्धरितोषं हरिप्रीतिकरमिति मुख्यकर्मस्वरूपमभिवाय सैव परविद्या यया तन्मतिर्हरेर्ज्ञानं भवतीति ।। परविद्यास्वरूपकथनेन तस्य परविद्याविषयत्वमुच्यते । अथद्वे इति ।। तत्र द्वर्योर्विद्ययोर्मध्ये ये वेदा ऋगाद्याश्चत्वारः। यान्यङ्गानि शिक्षादीनि षट् । यान्युपाङ्गीनि आयुर्वेदो गान्धर्वं चार्थशास्त्रकम् । नीतिशास्त्रं चेति पञ्च । यानि प्रत्यङ्गानि कलाविद्यारूपाणि । सा सर्वाप्यपरा विद्या । ब्रह्ममीमांसाशास्त्रव्युत्पादितन्यायानुपकृततादशायां वेदादिकं कर्मादिविषयकमपि भवतीति तस्यापरविद्यात्वामिति यावत् । अथ परा विद्या निरूप्यते । य या अनयैव वेदादिरूपया विद्यया ब्रह्ममीमांसा व्युत्पादितन्यायोपकृततादशायां योसावदृश्यादिरूपः स हरिर्वेदितव्यो वेद्यो भवति सा परविद्येत्यर्थः ।। अत्रापि हरेः परविद्याविषयत्वमुच्यते । अथ प्रकृति-विरिञ्चयोरदृश्यत्वादिगुणकत्वं विशेषयुक्त्या पराकुर्वत्सूत्रमुपन्यस्य व्याचष्टे– विशेषणेति ।। यः सर्वज्ञः सामान्यतः सर्वं वेत्तीति सर्ववित् विशेषतः । अथवा विदृ लाभ इति धातोः सर्वं विन्दते लभत इति सर्ववित् आप्तकामः । विदोत्पत्ताविति धातोः सर्वं वेदयते उत्पादयतीतिवा सर्ववित् यस्मादेवं सर्वज्ञः प्राप्तकामश्चायं तस्माद्यस्य तपोज्ञानमयमेव नत्वालोचनात्मकं सन्तापात्मकं वा । अज्ञो ह्यालोचते अप्राप्तकामश्च तपस्यतीति श्रुत्यर्थः । तथाचात्र सार्वज्ञरूपविशेषणान्न प्रकृतिरचेतनाऽदृश्यत्वादिगुणिका । अत एव न चेतनप्रकृतिरपि । तस्या अतपि निरुपचरितसार्वज्ञाभावात् । तस्मादक्षरा देतचतुर्मुखाख्यं कार्यं ब्रह्मनामरूपमन्नं च  जायत इति विरिञ्चस्य तज्जन्यतया ततो भेदव्यपदेशान्न विरिञ्चोप्यदृश्यत्वादिगुणक इत्यर्थः । ननु न विष्णोरदृश्यत्वादिगुणकाक्षरत्वम् । परतः पराभिदानेनाक्षरशब्दस्य विष्णौनिरवकाशत्वादित्यतो विशेषणादिति सूत्रखण्डस्यार्थान्तरमाह— अपरमिति ।। या जडरूपिका प्रकृतिः साऽपरमक्षरं यातु चेतना प्रकृतिः प्रोक्ता श्रीस्तां परमक्षरं प्राहुः । शैवल•मकदुष्टचेतनप्रकृतिव्यावृत्यर्थं विष्णसंश्रयेति । सरस्वत्यादीनामपि तादृशप्रकृतित्वात्तद्व्यावृत्यै परेति । हरिमेव परतः परमक्षरं प्राहुः । एवम् अपरं परं परतः परमित्यक्षरत्रयमिति स्कान्दे । पुराणे त्र्यक्षराभिधानादक्षरान्तरादस्याक्षरस्य परत्वोपपत्तेरक्षरात्परतः पर इत्यक्षरात्परतः परत्वमपि विशेषणमेव प्रकृताक्षरस्येति शेेषः । प्रकृताक्षरस्यैव विशेषणमित्यन्वयः । एतेन विशेषणात् । प्रकृताक्षरस्यैवाक्षरात्परतःपर इति विशेषणोपपत्तेर्नाक्षरशब्दस्य विष्णाववकाशाभावो वाच्य इत्यध्याहृतप्रतिज्ञावाक्येन विशेषणादिति हेतुभागस्य सूत्रे योजना सूचिता भवति । तथा चाक्षरात्पतरतःपर इत्यस्य परतोक्षराछ्रीतत्वात्पर इत्यर्थः । कर्तारमीशमितीशशब्दाददृश्यत्वादिगुणको रुद्र इत्यस्योत्तरतयापि भेदव्यपदेशान्नेतर इति हेतुप्रतिज्ञांशौ व्याचष्टे— जुष्टमिति ।। अस्याक्षरस्यान्यमीशमिति प्रसिद्धेशाद्रुदाद्भेदव्यपदेशात्कर्तारमीशमित्यत्राविशेषितरुद्रशब्दात्प्राप्तः प्रसक्तोऽपि रुद्रो नादृश्यत्वादिगुणक इत्यर्थः । युक्त्यन्तरेण विष्णोरेवादृश्यत्वादिगुणकत्वं साधयत्सूत्रमुपन्यस्य तदुपात्तश्रुतिमेवोदाहरति । रूपेति । पश्यतीति पश्यो द्रष्टा जीवो यदा रुग्मवर्णं ब्रह्मयोनिं हिरण्यगर्भकारणं जगतः कर्तारमीशं पुरुषं पश्यते तदासौ विद्वान्पुण्यपापे अप्रारब्धमनिष्टं पुण्यं पापं च विधूय विहाय निरञ्जनः । ज्ञनोत्तरकालीनानिष्टपुण्यपापलेपविधुरः परमं योग्यतानुसारेण पूर्णानन्दत्वादिरूपं साम्यमुपैतीत्यदृश्यत्वादिगुणकस्य रुग्मरूपोपन्यासाच्चासौ विष्णुरेवेत्यर्थः । अत्र तदा विद्वानित्युत्तरार्धस्य प्रकृतानुपयोगादनुदाहरणम् । कर्थारमीशमित्यंशस्य तु ब्रह्मयोनित्वादिकमपि विष्णुत्वसाधकमिति ज्ञापनायोदाहरणम् । ननु ब्रह्मादीनामपि रूपसद्भात्कुतो रूपोपन्यासेनास्य विष्णुत्वनिश्चय इत्यत आह— एक इति ।। मुनिर्मानवान् एते वक्ष्यमाणाः । विश्वो वायुः । रूपाणि वर्णाः । स नारायणो विमिश्राणि परस्परं मिलितानि न तु स्वात्मवछुद्धानि एतानि एतत्सदृशानि प्राकृतशुक्लादिरूपाणि एतेभ्यो विश्वादिभ्योभ्यचीक्लृपत् कल्पितवात् । मानुषादौ तु व्यमिश्रयत् विशेषेण मिश्रीचकार । स एतानि एतत्सदृशप्राकृतरूपाणि व्यमिश्रयत् विमिश्राणि चैतेभ्योभ्यचीक्लृपदिति वा । अतो देवादिरूपाणां शुद्धत्वाभावादेतादृक् शुद्धं शुक्लादि । एतद्रूपं एतस्य नारायणस्यैव रूपमिति रूग्मादिशुद्धरूपाणि तस्य विष्णोरेवाभिधीयन्ते । तथा च शुद्धाशुद्धयोः शुद्धस्यैव मुख्यत्वेन मुख्यस्यैवग्राह्यत्वाद्रूपोपन्यासो विष्णुत्वनिश्चायको भवत्येवेति भावः । तस्य हैतस्यैवेत्यादेरेवात्रोपपुक्तत्वेऽपि एतेभ्य इत्यस्यार्थप्रतीत्यर्थमन्यांशोदाहरणम् ।। ६ ।।
अदृश्यत्वादिगुणेषु सर्वगतत्वमुक्तम् ।। यस्त्वेतमेवं प्रादेशमाभिविमानमात्मानं वैश्वानरमुपास्त इति वैश्व•न•योक्तमिति ।। 
अत आह— 
।। ॐ वैश्वानरःसाधारणशब्दविशेेषात् ॐ ।। २४ ।।
अग्नाविष्ण्वोः साधारणस्य वैश्वानरशब्दस्य विष्णावेव प्रसिद्धात्मशब्देन विशेषणाद्वैश्वानरो विष्णुरेव । 
।। ॐ स्मर्यमाणमनुमानंस्यादिति ॐ ।। २५ ।।
अहं वैश्वानरो भूत्वा प्राणिनां देहमाश्रित इति स्मर्यमाणमत्रापि स एवोच्यत इत्यस्यानुमापकं समाख्यानात् । इतिशब्दः समाख्याप्रदर्शकः । 
।। ॐ शब्दादिभ्योन्तःप्रतिष्ठानान्नेतिचेन्नतथा-दृष्ट्युपदेशादसम्भवात्पुरुषविधमपिचैनमधीयते ॐ ।। २६ ।।
अयमग्निनर्वैश्वानरः । वैश्वानरमृत आजातमग्निमित्यादिशब्दः । 
वैन्वानरे तद्गुतं भवति हृदयं गार्हपत्यो मनोन्वाहार्यपचन आस्यमाहवनीय इत्याद्यग्निलिङ्गमादिशब्दोक्तम् । येनेदमन्नं पच्यते तद्यद्भक्तं प्रथममागछेत्तद्धोमीयमित्यादिना पाचकत्वेनान्तः प्रतिष्ठानं च श्रूयते । तस्मान्न विष्णुरितिचेत् । 
न । अथ हेममात्मनमणोरणीयासं परतः परं विश्वं हरिमुपासीतेति सर्वनामा सर्वकर्मा सर्वलिङ्गः सर्वयुगः सर्वकामः सर्वधर्मः सर्वरूप इति स य एतमेवमात्मानं विश्वं हरिमारादरमुपास्ते तस्य  सर्वेषु लोकेषु सर्वेषु भूतेषु सर्वेषु देवेषु सर्वेषु वेेदेषु कामचारो भवतीति तत्तन्नामलिङ्गादिना तस्यैव दृष्टयुपेशान्महोपनिषदि । 
अनात्तत्वादनात्मान ऊनत्वाद्गुणराशितः । अब्रह्माणः परे सर्वे ब्रह्माऽत्मा विष्णुरेव हीत्यादिना को न आत्मा कं ब्रह्मेत्यारम्भाच्चान्येषा-मसम्भवाद्विष्णुरेव वैश्वानरः । च्रन्द्रमामनसो जातश्चक्षोः  सूर्यो अजायतेत्यादिना यः पुरुषाख्यो विष्णुरभिहितस्तद्विधमेवात्र मूर्धेव सुतेजाश्चक्षुर्विश्वरूपः प्राणः पृथग्वर्त्मेत्यादिना एनं वैश्वानरमधीयते ।
चशब्देन सकलवेदतन्त्रपुराणादिषु विष्णुपरत्वं पुरुषसूक्तस्य दर्शयति । तथा च ब्राह्मे । यथैव पौरुषं सूक्तं नित्यं विष्णुपरायणम् । तथैव मे मनो नित्यं भूयाद्विष्णुपरायणमिति । चतुर्वेदशिखायां च । सहस्रशीर्षा पुरुषः सहस्राक्षः सहस्रपादिति । एष ह्येवाचिन्त्यः परः परमो हरिरादिरनादिरनन्तोऽनन्तशीर्षोऽनन्ताक्षोऽनन्तबाहुरनन्तगुणोऽनन्तरूप इति । बृहत्संहितायां च । यथा हि पौरुषं सूक्तं विष्णोरेवाभिधायकम् । न तथा सर्ववेदाश्च वेदाङ्गानिच नारदेत्यादि । 
यस्माद्यज्जायते चाङ्गाल्लोकवेदादिकं हरेः । तन्नामवाच्यमङ्गं तद्यथा ब्रह्मादिकं मुखमिति नारदीयवचनान्नाभेदोक्तिविरोधः । 
।। ॐ अत एवनदेवताभूतं च ॐ ।। २७ ।।
अग्निवैश्वानरादिशब्दस्तेजसि भूतेऽग्निदेवतायां च प्रसिद्धोप्यतः पूर्वोक्तहेतुत एवात्र न सा तच्चाभिधीयते ।। 
।। ॐ साक्षादप्यविरोधञ्जैमिनिः ॐ ।। २८ ।।
नाग्न्यादयः शब्दाः अग्न्यादिवाचकास्तथापि साक्षादेवानन्ययोगेन ब्रह्मवाचकैः शब्दैर्व्यवहारार्थमनभिज्ञानाच्चान्यत्र व्यवहरन्तीत्यभ्युपग-मेऽविरोधं जैमिनिर्वक्ति ।। 
व्यासचित्तस्थिताकाशादवच्छिन्नानि कानिचित् । अन्ये व्यवहरन्त्येतान्यूरीकृत्य गृहादिवदिति स्कान्दवचनान्न मतानां परस्परंविरोधः ।।
।। ॐ अभिव्यक्तेरित्याश्मरथ्यः ॐ ।। २९ ।। 
तत्र तत्र प्रसिद्धावप्यग्न्यादिषु ब्रह्मणोऽभिव्क्तेरग्न्यादिसूक्तनियम इत्याश्मरथ्यः ।
।। ॐ अनुस्मृतेर्बादरिः ॐ ।। ३० ।।
तत्र तत्रोक्तस्य विष्णोरग्न्यादिष्वनुस्मर्यमाणत्वात्तन्नियम इति बादरिः । 
।। ॐ सम्पत्तेरितिजैमिनिस्तथाहिदर्शयति ॐ ।। ३१ ।। 
साक्षादप्यविरोधं वदन् जैमिनिः सूक्तादिनियममग्न्यादिसम्प्राप्त्या मन्यते । तं तथा य थोपासते तदेव भवतीति दर्शयति ।।
नह्यनेपासकोऽन्यं प्राप्नुत इति युज्यत इत्यत आह— 
।। ॐ आमनन्तिचैनमस्मिन् ॐ ।। ३२ ।।
एनं विष्णुमस्मिन्नग्न्यादावामनान्ति योऽग्नौ तिष्ठन्य एष एतस्मिन्नग्नौ तेजोमयोमृतमयः पुरुष इत्यादिना ।। ७ ।। 
।। इति श्रीत्कृष्णद्वैपायनकृतब्रह्मसूत्रभाष्ये श्रीमदानन्दतीर्थभगवत्पादाचार्यविरचिते 
प्रथमाध्यास्य द्वितीयः पादः ।।
अत्र वैश्वानरनामसमन्वयः प्रतिपाद्यते । श्रुत्यादिसङ्गतिं विषयवाक्यमुदाहृत्य विषयादिकं च सूचयति । अदृश्यत्वादीति । ये पूर्वाधिकरणे अदृश्यत्वादिगुणाविष्णोरुक्तास्तेषु नित्यं विभुं सर्वगतं सुसूक्ष्मामिति यत्सर्वगतत्वमुक्तं तत् यस्त्वेतमेवमिति छन्दोगश्रुतावभिविमानमिति पदेन वैश्वानरस्योक्तमित्यन्वयः । यस्त्वधिकारी एतमात्मानं वैश्वानरं भगवन्तमन्तःप्रादेशमात्रं प्रादेशपरिमाणकम् । अभिविमानम् । अभितोविगतम्मानम्मर्यादायस्येति तं सर्वगतम् । मानं ज्ञानं लयश्चैव मर्यादा चापि कथ्यत इति वचनात् । एवं वक्ष्यमाणरीत्योपास्ते स सर्वेषु लोकेष्वन्नमत्तीयुत्तरेणान्वयः । अत्र नायं वैश्वानरो विष्णुः किन्तु अग्निदेवतातेजोभूतं वा स्यात् । वैश्वानरश्रुतेरग्न्यादिविषयतया लोकप्रसिद्धेर्विष्णौ निरवकाशत्वात् । न च सर्वगतत्वलिङ्गमपि निरवकाशमिति वैश्वानरो विष्णुरिति वाच्यम् । प्रसिद्धिलिङ्गयोरुभयोरपि निरवकाशत्वेन वैश्वनरश्रुतेरग्नाविष्ण्वोः साधारण्यमेवस्यान्नतु लिङ्गेन विष्णुपरतानिश्चय इति पूर्वपक्षोभिप्रेतः । अत एव सूत्रे तद्भाष्ये च साधारणपदप्रयोगः । सिद्धान्तयत्सूत्रमवतार्य व्याचष्टे । अत इति । अत्रादिशब्देनाग्निदेवतातेजोभूतञ्चोच्यते । अत एव न देवताभूतं चेति वक्ष्यमाणत्वात् । यद्यप्युक्तरीत्या वैश्वानरशब्दोग्नाविष्ण्वोः साधारणस्तथापि तस्य आत्मानं वैश्वानरमिति आत्मशब्देन विशेषणात् । आत्मशब्दसामानाधिकरण्यादिति यावत् । वैश्वानरो विष्णुरेवेत्यर्थः । आत्मशब्दविशेषणेऽपि कुतोयं विष्णुरित्यत उक्तम्— विष्णावेवप्रसिद्धेति ।। आत्मशब्दः परे विष्णौ नान्यत्र क्वचिदिष्यत इत्यादौ तस्य विष्णावेव प्रसिद्धत्वेनान्यत्रानवकाशा-त्तत्समानाधिकरणवैश्वानरशब्दस्यविष्णुपरताया एव सम्भवादिति भावः । हेत्वन्तरेण वैश्वानरस्य विष्णुत्वं निश्चाययत्सूत्रमुपन्यस्य व्याचष्टे— स्मर्यमाणमिति ।। अहं वैश्वानरो भूत्वेति स्मर्यमाणं भगवद्गीतारूस्मृतावुच्यमानं विष्णोर्वैश्वानरत्वम् । अत्रापि । वैश्वानरविद्यायामपि । स एव । गीतोक्तो भगवानेव वैश्वानरपदेनोच्यत इत्यस्यार्थस्यानुमापकं भवति । स्मृतौ विष्णोर्वैश्वानरत्वोक्तेर्वैश्वानरविद्यायामपि स एवोच्यत इति भावः । स्मृत्युक्तवैश्वानरस्य विष्णुत्वे अत्रोक्तस्य कुतो विष्णुत्वमित्यत आह— समाख्यानादिति ।। समाख्यानयुक्तिर्नसूत्रितेत्यत आह— इतीति ।। अनेनेति स्मर्यमाणमिति सूत्रे योजना सूचिता भवति । इति । वैश्वानरो विष्णुरित्यस्मदुक्तप्रकारेण स्मर्यमाणमित्यर्थः । उक्तमाक्षिप्य समादधत्सूत्रमुपन्यस्याक्षेपांशं तावद्व्यचष्टे— शब्ददिभ्य इति ।। अयमाग्निर्वैन्वानर इति बृहदारण्यकम् । वैश्वानरमृत आजातमग्निमितिऋक् । ऋतं ज्ञानम् । ऋगतावितिधातोः । तादर्थ्ये सप्तमी । आ ऋते सम्यक् ज्ञानार्थं जातमभिव्यक्तं वैश्वानरमग्निं देवा आसन्नजनयन्तेत्युत्तरणान्वयः । आसन्न । आस्यमिव स्वास्यतयेति यावत् । जनयन्त अकुर्वन्नित्यर्थः । इत्यादिशब्दः । इत्यादिवाक्येषु वैश्वानरशब्दसामानाधिकरण्येन श्रूयमाणोग्निशब्दः । वैश्वानरे तद्धुतं भवतीति । यदि वैश्वानरज्ञानी यस्मैकस्मैचिदन्नं दद्यात्तर्हितदन्नं तदन्तर्गतवैश्वानर एव हुतं भवतीत्यर्थः । हृदयं गार्हपत्यमित्यादिछान्दोग्यवाक्यम् । गार्हपत्यस्तस्य वैश्वानरस्यहृदयं हृदयाश्रितः । अन्वाहार्यपचनो दक्षिणाग्निस्तस्य मनो मन आश्रितः आहवनीयोग्निरास्यं मुखाश्रित इत्यर्थः । इत्याद्यग्निलिङ्गमिति । इत्यादिवाक्येषु श्रूयमाणं  होमादिकरणत्वगार्हपत्याद्यङ्गत्वादि-रूपमग्निलिङ्गमित्यर्थः । लिङ्गमिति जातावेकवचनम् । अत एव सूत्रे शब्दादिभ्य इति बहुवचनम् । येनेदमन्नं पच्यत इति बृहदारण्यकम् । येनेदं भुक्तमन्नं पच्यते अयमग्निर्वैश्वानर इति पूर्वेणान्वयः । तद्यद्भक्तमिति छान्दोग्यवाक्यम् । तत्तदाभोजनवेायां यद्भक्तमन्नं प्रथमप्रागछेदास्यम्प्रति तद्धोमीयं होमद्रव्यमित्यर्थः । इत्यादिनेत्यादिपदेन येनेदमन्नमित्यतः पूर्वं योयमन्तः पुरुष इति बृहदारण्यकवाक्यं गृह्यते । अत  एवपाचकत्वेनान्तःप्रतिष्ठानमित्युक्तम् । एतच्चाग्निकर्म । तस्माद्वैश्वानरस्य विष्णुत्वज्ञापकात्मशब्दादिवदग्नित्वज्ञापकाग्निश्रुतिलिङ्गादिसद्भावात् न विष्णुः । विष्णुरेव वैश्वानर इति निश्चयो न युज्यत इत्यर्थः । परिहारांशं व्याचष्टे— नेति ।। इममात्मानमादानादिकर्त्तारमणोरणीयांसम् । परतःपरम् । महतो महान्तं विश्वे पूर्णं हरिं आरात् । समीपे । स्वहृदये अरमलं उपासीत् । किमिति । सर्वनामा अग्न्यादिसर्वनामा । पाचकत्वादिसर्वकर्मा । होमादिकरणत्वादिसर्वलिङ्गः । आनन्दादिसर्वगुणः । सर्वकामः पूर्णकामः । सर्वधर्म.... सर्वधारकः । अथवा सर्वधर्म इत्यस्यैव विवरणं सर्वलिङ्ग इत्यादि । सर्वरूपः करितुरगादिसमस्तरूपवानिति । उपासीतेतीतिशब्दो विधिसमाप्तौ । स प्रसिद्धो यः पुरुष एतमेवात्मानं विश्वं हरिमारादरमुपास्ते तस्य सर्वेषु लोकादिषु कामचारो यथेष्टप्रवृत्तिर्भवतीति  तत्तन्नामलिङ्गादिना अग्न्यादिनामलिङ्गकर्मवत्वेन तस्य विष्णोरेव दृष्टेरुपासनाया उपदेशादग्निनामलिङ्गागादेर्विष्णौ सावकाशत्वाद्विष्णुप्रापकात्मशब्दादेश्चान्यत्रा-नवकाशाद्वैश्वानरस्य विष्णुत्वनिश्चयोपपत्तेर्नतन्निश्चयायोग इत्यर्थः । अत्र सर्वनामत्वादि-नोपासनोपदेशेऽपि विष्णोस्तद्यात्वं कुतः । उपासनाया वस्तुतथात्वाभावेप्युपपत्तेरित्याशङ्कां परिहर्त्तुं स य एतमिति फलवाक्योदाहरणम् । नह्यविद्यमानोपासनेन पुरुषार्थो भवति । प्रत्युतानर्थप्राप्तिरेवेति । प्रकररबलाच्च वैश्वारनस्य विष्णुत्वनिश्चयो भवतीत्याह— अनात्तत्वादिति ।। को न आत्मा किं ब्रह्मेति विचारपूर्वकं वैश्वानरविद्याया आरम्भाच्च ।  आरभ्याधीतत्वेन विष्णुप्रकरणत्वाच्च वैश्वानरोविष्णुरेव । अनात्तत्वादित्यादिना वचनेन विष्णोरन्येषामात्मत्वस्यानुक्तावपि शाखान्तरे तदुक्तिरस्तीति ज्ञापनाय तत्समाख्यात्वेन चन्द्रमामनसोजात इत्यंशोदाहरणम् । अत्र छान्दोग्ये चन्द्र आनकमनस्त्वब्रह्मत्वयोर-सम्भवादित्यर्थः । अनात्तत्वात् अव्याप्तत्वात्परेविष्ण्वन्येसर्वेपि अनात्मानः । गुणराशित ऊनत्वात् गुणपरिपूर्णत्वाभावादब्रह्माणः । तदुभयस्यापि सत्वाद्विष्णुरेव ब्रह्मा आत्माचेति स्मृत्यर्थः । श्रुतिसमाख्याया च वैश्वानरस्य विष्णुत्वमुपपादयति । चन्द्रमा इति । इत्यादिनेत्यादिपदेन । शीर्ष्णोद्यौः समवर्तत प्राणाद्वायुरजायत पद्भ्यां भूमिरित्यादिवाक्यसङ्ग्रहः । द्यौर्द्युलोकः । समवर्तत जाता । प्राणात् श्वासात् । तथा च यः पुरषाख्यो विष्णुः पुरुषसूक्ते द्युभ्वादिजनकशीर्षपादादिमानभिहितस्तद्विधमेवात्र वैश्वानरविद्यायां मूर्धैव सुतेजा इत्यादिनैनं वैश्वानरमपि अधीयते छन्दोगाः । अत्राप्यादिपदेन पृथिव्येव पादाविति वाक्य सङ्ग्रहः । अतः पुरुषसूक्तसमाख्ययापि विष्णुरेव वैन्वानर इत्यर्थः । ननु पुरुषसूक्तस्य विष्णुपरत्वे भवेत्तत्समाख्यया वैश्वानरविद्यायाविष्णुपरत्वं तदेव कुत इत्यत आह— चशब्देनेति ।। पुरुषसूक्तस्य विष्णुपरत्वं सकलवेदादिषु । प्रसिद्धमितीति शेषः । दर्शयतीत्यन्वयः । अत्र तत्रं पञ्चरात्रं आदिपदेन सर्वतः पौरुषे सूक्ते गुणा विष्णोरुदीरिता इति ब्रह्मतर्कादिग्रहणम् । तथा च चशब्दो हिशब्दार्थ इति भावः । एतेनापिपदेनैव  केवलमसम्भवात्किन्त्वधीयतेपीति प्रकरणसमाख्यारूपोभयसमुच्चयसम्भवाच्चशब्दो व्यर्थ इति शङ्कानवकाश इति ध्येयम् । किन्तद्वेदादीत्यतस्तदुदाहरति । तथाचेति । विष्णुपरायणम् । विष्ण्वेकविषयकम् । सहस्रपादितीति पुरुषसूक्तप्रतीकग्रहणम् । एष ह्येवेत्यादि तद्व्याक्यानम् । परो जगद्विलक्षणः । परमः सर्वोत्तमः । आदिः कारणम् । मूले सहस्रशब्दोनन्तवाचीत्यभिप्रायेणानन्तशीर्ष इत्याद्युक्तम् । सहस्रपादिति बाहोरप्युपलक्षणमिति भावेनानन्तबाहुरिति । शिष्टसमग्रसूक्ततात्पर्यकथनमनन्तगुणोनन्तरूप इत्यादि । ननु पुरुषसूक्ते द्युभ्वादिजनकशरीर्षादिमत्वं पुरुषस्योच्यते वैश्वानरविद्यायान्तु वैश्वानरस्य मूर्धैव सुतेजा इत्यादिना तदभेदः । अतो विरुद्धार्थत्वात्कथमियं समख्येतत्यत आह— यस्मादिति ।। यस्माद्धरेरङ्ङ्गात् यल्लोकवेदादिकं जायते तदङ्ङ्गं तन्नामवाच्यम् । यथामुखं मुखबाह्वादिकं ब्रह्मादिकम् । ब्राह्मणोस्यमुखमासीदित्यादौ ब्राह्मणादिनामकमित्यर्थः । तथाचाभेदोक्तेरपि तज्जन्यजनकभावविवक्षावत्वान्नानयोर्विद्ययोर्विरोध इति भावः । ततश्चैवं तच्छ्रुत्यर्थः । वैश्वानरस्य मूर्धैव सुतेजाः शोभनकान्तिमान् द्युलोकस्तज्जनकत्वात्तन्नामवाच्यः । चक्षुस्तु विश्वरूपः सूर्यः । विश्वं रूपयति प्रकाशयतीति । तज्जनकत्वाद्विश्वरूपशब्दवाच्यं प्राणः श्वासवायुः । पृथग्विलक्षणं वर्त्ममार्गो यस्यासौ पृथग्वर्त्मा वायुस्तज्जनकत्वात्तत्पदवाच्यम् अस्य पादौ पृथिव्येव । पृथिवीजनकतया तत्पदवाच्याविति । ननु वैश्वानरशब्दस्य देवताभूतयोः प्रसिद्धत्वादत्राप्यसौ तत्परः किं नस्यादित्याशङ्कां परिहरत्सूत्रमुपन्यस्य व्याचष्टे— अत एवेति ।। अग्निवैश्वानरादिशब्द इत्यत्राग्न्यादिग्रहणं विद्यान्तरोपलक्षणार्थम् । वैश्वानरशब्द इत्यस्यैव   प्रकृतोपयोगात् । अत इति सौत्रपदानुवादेन पूर्वोक्त हेतुत इति व्याख्यानम् । आत्मशब्दादिहेतोरेवेत्यर्थः । सा अग्निदेवता । तत् तेजोभूतं च नाभिधीयते । अत्र तेनेति शेषः । नन्वग्न्यादिशब्दानामग्न्यादिवाचकत्वाभावे ब्रह्मैकवाचित्वे प्रसिद्धिविरोधःस्यादित्याशङ्कां परिहरत्सूत्रमुपन्यस्य व्याचष्टे— साक्षादिति ।। यद्यप्यग्न्यादयः शब्दाः नाग्न्यादीनां वाचकाः किन्तु ब्रह्मवाचका एव । तथापि । साक्षादेवेत्यनुवादेनानन्ययोगेनेति व्याख्यानम् । अन्यवाचकत्वं विना ब्रह्मवाचकैरपि तैः शब्दैर्व्यवहारार्थम् । अभिज्ञाऽभिवदनलक्षणव्यवहार-सिद्ध्यर्थमन्यत्राग्न्यादौ व्यवहरन्ति । ज्ञानिन इति शेषः । अन्यथाग्न्यादिव्यवहारस्यैवासिद्धेः । अन्ये अज्ञानिनस्तु अनभिज्ञानात् ज्ञानाभावादेवान्यत्र व्यवहरन्तीत्यभ्युपगमे प्रसिद्धेरन्यथोपपत्तिसिद्धेरविरोधं प्रसिद्धिविरोधाभावं जैमिनिराचार्यो वक्तीत्यर्थः । अत्र तथाप्यविरोधं वक्तीत्यन्ययः । तत्र प्रकारनिरूपणं साक्षादेवेत्यादि । एतेन साक्षादपि । अग्न्यादिशब्दानां साक्षादेवानन्ययोगेन ब्रह्मवाचकत्वेऽपि । अविरोधम् । उक्तप्रकारेणाभ्युपगमे अन्यत्र प्रसिद्धिविरोधाभावं जैमिनिर्वक्तीति सूत्राक्षरार्थ उक्तो भवति । अत्र सर्वत्राग्न्यादीनामवाच्यत्वोक्तिः परममुख्यवृत्तिविषयत्वाभावापेक्षयेति द्रष्टव्यम् । ननु जैमिन्यादिमतानां भगवन्मताविरोधित्वे जैमिन्यादिग्रहणवैय्यर्थ्यम् । विरोधित्वेतु कथं विरुद्धराद्धान्तेन परिहार इत्यत आह— व्यासेति ।। व्यासचित्तस्थितात् अपरिच्छिन्नज्ञाना-ख्याकाशात् अवच्छिन्नानि परिच्छिन्नानि कानिचिदेतानि मतानि अन्ये जैमिन्यादयः स्वयमूरीकृत्य पृथक् पृथक् स्वमतत्वेनाङ्गीकृत्य व्यवहरन्ति । तत्र दृष्टान्तो गृहादिवदिति । यथा महागृहाकाशत्परिछिन्नानि अवान्तरगृहाणि महानसादिशब्दैर्व्यवहरन्ति तथेत्यर्थः । तथाचैवं स्कान्दवचनान्न मतानां भगवन्मतेन परस्परंविरोध इत्यर्थः । मतानामिति बहुवचनं वक्ष्यमाणमतविवक्षया । तथा च जैमिन्यादिमतानां व्यासमताविरोधेपि तन्मतैकदेशाङ्गीकारा-भिप्रायेण स्वशिष्याणां प्रसिध्यर्थं जैमिन्यादिग्रहणोपपत्तिरिति भावः । ननु लौकिकप्रसिद्धेर-ज्ञानादिमूलत्वादिकल्पनेऽपि वैदिकाग्न्यादिसूक्तादिप्रसिद्धेः का गतिरित्यशङ्कां परिहरत्सूत्रं पठित्वा व्याचष्टे— अभिव्यक्तेरिति ।। तत्र तत्र सूक्तादौ प्रसिद्धावपि परब्रह्मण एव प्रतिपाद्यत्वेऽपि अग्न्यादीनामप्रतिपाद्यत्वेपीत्यपि ग्राह्यम् । अग्न्यादिसूक्तादिभिर्ब्रह्मोपास्तावग्न्यादिष्वेव स्वेछया ब्रह्मणोऽभिव्यक्तेः । अभिव्यक्तिनियमात् इदमग्निसूक्तमिदं वायुसूक्तमित्यादिरूपेणाग्न्यादि-सूक्तनियमः सम्भवतीत्याश्मरथ्याचार्यो वक्तीत्यर्थः । प्रकारान्तरेण सूक्तादिनियमस्यान्यथोपपत्तिं वदत्सूत्रमुपन्यस्य व्याचष्टे— अनुस्मृतेरिति ।। तत्र तत्र सूक्तादौ उक्तस्य विष्णोरेव तत्तत्सूक्ताद्युपासकैरग्न्यादिष्वेव अनुस्मर्यमाणत्वात् ध्यातव्यत्वात् तदभिप्रायेण तन्नियमः अग्न्यादिसूक्तादिनियम इति बादरिराचार्यो वक्तीत्यर्थः । रीत्यन्तरेण सूक्तादिनियमस्यान्यथोपपत्तिं कथयत्सूत्रमुपन्यस्य व्याचष्टे— सम्पत्तेरिति ।। तत्तत्सूक्तादिषु परब्रह्मण एव प्रतिपाद्यत्वेऽपि तत्तत्सूक्तादिभिरग्न्यादौ भगवदुपास्तौ उपासकानामग्न्यादिसम्प्राप्त्या अग्न्यादि सम्प्राप्तिर्भवतीत्यभिप्रायेण सूक्तादिनियमं जैमिनिराचार्यो मन्यत इत्यर्थः । जैमिनिमतं पुनः किमर्थमुच्यत इति मन्दाशङ्कानिवृत्यर्थं साक्षादप्यविरोधं वदन्नित्युक्तम् । लौकिकव्यवहारस्यान्यथोपपत्तिं पूर्वमुक्तवान् अत्रतु वैदिकव्यवहारस्येति प्रतिपाद्यभेदान्न पौनरुक्त्यमिति भावः । नन्वग्न्यादिषु भगवदुपास्तावग्न्यादिप्राप्तिर्भवतीत्येतत्कुत इत्यतः सूत्रसूचितां श्रुतिमुदाहरति । तमिति । तं भगवन्तं यथायथा यद्यदधिष्ठानकतयोपासते भक्तास्तदेव तदधिष्ठानमेव भवति भवन्ति प्राप्नुवन्तीति श्रुतिरुक्तमर्थं दर्शयतीत्यर्थः । उक्तमाक्षिप्य तत्परिहारतया सूत्रमवतार्य व्याचष्टे— न हीति ।। योऽग्नौ तिष्ठन्नित्यादिना श्रुतय एनं विष्णमग्न्यादावामनन्ति प्रतिपादयन्ति तस्मादग्न्यादिप्राप्तिपदेना तदन्तर्गतभगवत्प्राप्तेरेव  विवक्षितत्वात् । न विष्णुपासकस्याग्न्यादिप्राप्त्युक्तिरयुक्तेति भावः । अतोयं वैश्वानरो विष्णुरिति सिद्धम् ।। ७ ।। 
।। इति श्रीमद्ब्रह्मसूत्रभाष्यभावप्रदीपे प्रथमाध्यायस्य द्वितीयः पादः ।। २ ।। 
।। श्रीकृष्णार्पणमस्तु ।। 
अथ तृतीयः पादः ।। ३ ।।
श्रीवेदव्यासाय नमः । 
तत्र चान्यत्र च प्रसिद्धानां शब्दानां विष्णौ समन्वयं प्रायेणास्मिन्पादे दर्शयति । विष्णोः परविद्याविषयत्वमुक्तम् । तत्र यस्मिन्द्यौः पृथिवीचान्तरिक्षमोतं मनः सह प्राणैश्च सर्वैः तमेवैकं जानथाऽऽत्मानमित्यत्र प्राणानां ग्रन्थिरसि रुद्रोमाविशान्तकः प्राणेश्वरः कृत्तिवासाः पिनाकीत्यादिना रुद्रस्य प्राणाधारत्व प्रतीतेः । स एषोन्तश्चरते बहुधा जायमान इति जीवलिङ्गाच्च तयोः प्राप्तिरिति ।। अत उच्यते ।। 
।। ॐ द्युभ्वाद्यायतनंस्वशब्दात् ॐ ।। १ ।।
तमेवैकं जानथाऽऽत्मानमित्यात्मशब्दात् द्युभ्वाद्याश्रयो विष्णुरेव ।। आत्मब्रह्मादयः शब्दास्तमृते विष्णुमव्ययम् । न सम्भवन्ति यस्मात्तैर्नैवाप्ता गुणपूर्णतेति ब्रह्मवैवर्ते । 
।। ॐ मुक्तोपसृप्यव्यपदेशात् ॐ ।। २ ।।
अमृतस्यैव सेतुरिति । ब्रह्मविदाप्नोति परम् । नारायणं महाज्ञेयं विश्वात्मानं परायणम् । मुक्तानां परमागतिः ।। एतमाननन्दमयमात्मा-नमुपसङ्क्रामतीत्यादिना तस्यैव मुक्तप्राप्यत्वव्यपदेशात् । 
बहुनात्र किमुक्तेन यावच्छ्वेतं न गच्छति । योगीतावन्न मुक्तः स्यादेष शास्त्रस्य निर्णय इत्यादित्यपुराणे । 
।। ॐ नानुमानमतच्छब्दात् ॐ ।। ३ ।। 
नानुमानात्मकागमपरिकल्पितरुद्रोऽत्र वाच्यः । भस्माधरोग्रत्वादितच्छब्दाभावात् । सोऽतकः स रुद्रः स प्राणभूत्सप्राणनायकः स ईशः यो हरिः योऽनन्तो यो विष्णुर्यः परः परोवरीयानित्यादिना प्राणग्रन्थिरुद्रत्वादेर्विष्णोरेवोक्तत्वात् । ब्रह्माण्डे च । रुजं द्रावयते यस्माद्रुद्रस्तस्माज्जनार्दनः । ईशनादेव चेशानो महादेवो महत्वतः । पिबन्ति ये नरा नाकं मुक्ताः । संसारसागरात् । तदाधारो यतो विष्णुः पिनाकीति ततः स्मृतः । शिवः सुखात्मकत्वेन शर्वः शंरोधनाद्धरिः । कृत्यात्मकमिमन्देहं यतोवस्तेप्रवर्तयन् । कृतिवासास्ततो देवो विरिञ्चश्च विरेचनात् । बृम्हणाद्ब्रह्मनामासावैश्वर्यादिन्द्र उच्यते ।
एवं नानाविधैः शब्दैरेक एव त्रिविक्रमः । वेदेषु सपुराणेषु गीयते पुरूषोत्तम इति ।। वामने च । न तु नरायणादीनां नाम्नामन्यत्र सम्भवः । अन्यनाम्नां गतिर्विष्णुरेक एव प्रकीर्तित इति । स्कान्दे च । ऋते नारायणादीनि नामानि पुरूषोत्तमः । प्रादादन्यत्र भगवान् राजेवर्ते स्वकं पुरमिति । चतुर्मुखः शतानन्दो ब्रह्मणः पद्मभूरिति । उग्रो भस्मधरो नग्नः कपालीति शिवस्य च । विशेषनामानि ददौ स्वकीयान्यपि केशव इति च ब्राह्मे ।। 
।। ॐ प्राणभृच्च ॐ ।। ४ ।।
एतैरेव हेतुभिर्नु जीवो वायुश्च । अजायमानो बहुधा विजायत इति तस्यैव बहुधा जन्मोक्तेः । 
।। ॐ भेदव्यपदेशात् ॐ ।। ५ ।।
न चैक्यं वाच्यम् । जुष्टं यदा पश्यत्यन्यमीशमस्यमहिमानमिति भेदव्यपदेशात् । 
।। ॐ प्रकरणात् ॐ ।। ६ ।। 
द्वे विद्ये वेदितव्ये इति तस्य ह्येतत्प्रकरणम् ।।
।। ॐ स्थित्यदनाभ्यां च ॐ ।। ७ ।।
द्वा सुपर्णा स युजा सखाया समानं वृक्षं परिषस्वजाते ।। तयोरन्यः पिप्पलं स्वाद्वत्त्यनश्नन्नन्यो अभिचाकशीतीति ईशजीवयोः स्थित्यदनोक्तेः ।। १ ।।  
श्रीहरयेनमः ।। 
श्रीगुरुभ्यो नमः ।। हरिः ॐ ।। 
एतत्पादप्रतिपाद्यं दर्शयति । तत्रेति । तत्र हरौ । अन्यत्र रुदादौ च । श्रुत्यादिना प्रसिद्धानां शब्दनां नामलिङ्गात्मकानाम् । विष्णौ समन्ययं विष्ण्वेकवाचित्वम् । अस्मिन्पादे प्रबल हेतुभिर्दर्शयति सूत्रकार इत्यर्थः । चशब्दौ मिथः समुच्चयार्थौ । (१.तदुपर्यपि)१देवताऽपशूद्रा१(१.शुगस्य)१धिकरणव्यावृत्यर्थम् । प्रायेणेति१(१.प्राचुर्येण) । तत्र समन्वयाभावात् । तत्राद्येधिकरणे द्युभ्वाद्यायतनत्वलिङ्गस्य भगवति समन्वयः१(१.परममुख्यवृत्या तात्पर्यम्)प्रतिपाद्यते । श्रुत्यादिसङ्गतिं षियवाक्यमुदाहृत्य विषयादिकं च दर्शयति । विष्णोरिति ।। अदृश्यत्वाधिकरणे विष्णोः परविद्याविषयत्वमुक्तम् । तत्र तथात्वे विष्णोः परविद्याविषयत्वे इदं बाधकमापद्यत इति शेषः । किं तद्बाधकमित्यत उक्तम् यद्वा यस्मिवाथर्वणे । अथ परा यया तदक्षरमधिगम्यत इति विष्णोः परविधाविषयत्वमुक्तम् । तत्रैवाथर्वणे यस्मिन्द्यौरित्यत्र वाक्ये (१.तयरोरितिप्रधान-वाय्वोरुपलक्षम्)१तयोरुद्रजीवयोरेव परविद्याविपयत्वेनोच्यमानद्युभ्वाद्यायतनत्वप्राप्तिरिति योजना । तत्र हेतुः । प्राणानामित्यादि । अयं भावः । यस्मन्द्यौरिति वाक्ये द्युभ्वाद्यायतनस्य तमेवैकं१(१.प्रधानं) (१.जानीध्वं)१जानथेति परविद्याविषयत्वमुच्यते । तच्च द्युभ्वाद्यायतनत्वं रुद्रस्य तावद्भवेत् । ओतं (१.तदभिमानी च)१मनः सह (१.इन्द्रियैस्तदभिमानिभिश्च)प्राणैश्च सर्वैरिति यदत्र प्राणाधारत्वमुच्यते तस्य श्रुत्यन्तरे प्राणानां ग्रन्थिरसि१(१.ग्रथ्यतेस्मिन्निति ग्रन्थिराश्रयः)। प्राणेश्वर इत्यादिना रुद्रस्य प्रतीतेः । रुद्रनिष्ठतया प्रतीयमानत्वात् । न चेदं विष्णुविषयम् अन्तकः कृत्तिवासाः पिनाकीत्यादिरुद्रलिङ्गात् । जीवस्यवाद्युभ्वाद्यायतनत्वं स्यात् । स एषोन्तरित्यत्र बहुधाजायमान१(१.बहुशरीरेण जायमानः उत्पद्यमानः शरीरान्तः सञ्चरतीत्यर्थः । सिद्धान्ते स एष परमात्मा विश्वतैजसादिबहुरूपेण जायमान अभिव्यज्यमान इति) इति तस्मिन्जीवलिङ्गश्रवणात् । तथा च द्युभ्वाद्यायतनत्वे रुद्रजीवनिष्ठे तत्र श्रूयमाणं परविद्याविषयत्वमपि तयोरेव भवेन्न विष्णोरिति । अत्र रुद्र जीवशब्दौ प्रकृतिवाय्वोरप्युपलक्षणौ ज्ञेयो । तथा च वक्ष्यते । यस्मिन्निति ।। यस्मिन्द्यौः पृथिवी अन्तरिक्षं च । ओतं सर्वैः  प्राणैरिन्द्रयैः सह मनश्चोतम् आश्रितम् । तमात्मानमेकमेव जानथ जीनीथ । तज्ज्ञानस्यैव मोक्षसाधनत्वात् । अन्याः अन्यविषयिणीः । वाचो विमुञ्चथेत्यर्थः । अत्र द्युभ्वाद्याश्रयात्मज्ञानस्य मोक्षसाधनत्वोक्त्या तस्य परविद्याविषयत्वमुच्यते । प्राणानामिति । हेशम्भो त्वं प्राणानामिन्द्रियाणां ग्रन्थिराश्रयोसि । अन्तका विनाशको रुद्रस्त्वम्माविश माप्रविश । अस्मानित्यर्थः । प्रशरेश्वरः इन्द्रियस्वामी । कृत्तिवासाः व्याघ्रचर्माम्बरः । पिनाकी पिनाकनामकधनुष्मानिति । स एष इति । स एष द्युभ्वाद्याश्रयः । आत्मा बहुधा जायमानः सन् अन्तर्देहेषु चरतः इत्यर्थः ।। सिद्धान्तयत्सूत्रमवार्य व्याचष्टे । अत इति । द्युभ्वाद्याश्रयो विष्णुरेव । तमेवैकमित्यत्रात्मानमिति द्युभ्वाद्यायतने आत्मशब्दादात्मशब्दश्रवणादित्यर्थः । आत्मशब्दादपि कुतो विष्णुरित्यत आह— आत्मेति ।। न सम्भवन्ति ब्रह्मादिष्विति शेषः । तैर्ब्रह्मादिभिः । ननु विष्णौ मुख्योप्यात्मशब्दो जीवलिङ्गबलादमुख्यार्थः । किं न स्यादित्याशङ्कां परिहरत्सूत्रमुपन्यस्य तदुपात्तश्रुतिमेवोदाहरति । मुक्तेति । अमृतस्य मुक्तसमुदायस्य एष आत्मा (१.सेतुरिवसेतुः)१सतुराश्रय इति द्युभ्वाद्यायतनस्य मुक्तोपसृप्यव्यपदेशात् । मुक्तप्राप्यत्वोक्तेः । नात्मशब्दस्यामुख्यार्थत्वम्परिकल्प्यमित्यर्थः । मुक्तप्राप्यत्वं कुतो विष्णुनिश्चायकमित्यत आह— ब्रह्मविदिति ।। (१.विष्णुज्ञानी)१परब्रह्मवित्प(१.मुक्तःसन् विष्णुं)रम्ब्रह्माप्नोति । विश्वात्मानं (१.विश्वस्वामिनं वा)१विश्वव्याप्तम् । पराणां मुक्तानां अयनमाश्रयम्म् । मुक्तानां (१.परमामुख्या गम्यत इति गतिराश्रयः)१परमागतिः । परमः प्राप्यः । एतमानन्दमयमात्मानं भगवन्तमुपसङ्क्रामति प्राप्नोति मुक्त इत्यादिना तस्य विष्णोरेव मुक्तप्राप्यत्वव्यपदेशाद्भवत्येव मुक्तप्राप्यत्वं विष्णुत्वनिश्चायकमिति भावः । विष्णुवदन्यस्यापि मुक्तप्राप्यत्वं किं न स्यादित्यत आह— बहुनेति ।। श्वेतं श्वेतद्वीपम् । तस्थानासुदेवम् । यावन्न गच्छति न प्राप्नोतीति यावत् । ननु प्रागुक्तरीत्या रुद्रस्य किं न स्याद्ध्युभ्वाद्यायतनत्वमित्यशङ्कां परिहरत्सूत्रं पठित्वा व्याचष्टे । नानुमानमिति ।। अनुमानात्मको य आगमः पाशुपलक्षणः तत्र सर्वाश्रयत्वेन परिकल्पितो रुद्रोऽत्रमकरणे सर्वाधारतया प्रतिपाद्यो न वाच्यः । भस्मधरादिनामात्मकानाम् उग्रत्वादिलिङ्गात्मकानां वा तच्छब्दानां रुद्रज्ञापकशब्दानामभावादित्यर्थः । अत्रागमस्यानुुमानात्मकत्वं नामानुमानसिद्धप्रामाण्यकत्वम् । अनुमानं च । विमतं प्रमाणं रुद्रवाक्यत्वात् दृष्टफलविधायकरुद्रवाक्यवदिति । अत्र रुद्रशब्दः प्रधानस्याप्युफलक्षणः । न प्रकृतिजीवावभिधीयते इति विष्णुतत्वनिर्णये एतत्सूत्रार्थत्वेनोक्तत्वात् । नन्वत्र१(१.आथर्वणं) रुद्रादिज्ञापकाभावेऽपि श्रुत्यन्तरे प्राणानां ग्रन्थिरसिरुद्र इत्याद्युक्तेर्द्युभ्वाद्यायतनत्वं रुद्रादेः किं न स्यादित्यत आह— स इति ।। इत्यादिना श्रुतिप्रमाणेन प्राणग्रन्थिरुद्रत्वादेः (१.आश्रयत्व)प्राणग्रन्थित्वरुद्रत्वान्तकत्वादेर्विष्णोरेवोक्तत्वात् । श्रुत्यन्तरेपि । (१.द्युभ्वाद्यायनत्व)१तज्ज्ञापकं (१.रुद्रादेः)१नास्त्येवेत्यर्थः । अत्र प्राणग्रन्थित्वादिकमिति द्युभ्वाद्यायतनत्वमुच्यते । रुद्रत्वान्तकत्वादिकं तु तस्य रुद्रादिनिष्ठत्वसाधकम् । तथा च श्रुत्यन्तरोक्तमपि प्राणग्रन्थित्वादिरूपं द्युभ्वाद्यायतनत्वं विष्णोरेव । तत्रत्यरुद्रादिश्रुतेरन्तकत्वादिलिङ्गस्य च सोतक इति श्रुतिबलेन१(१.श्रुत्यन्तरः) विष्णुनिष्ठत्वादित्युक्तं भवति । ननु रुद्रादिशब्दानां रुद्रादौ रूढत्वात्कथं विष्णुपरत्वनिश्चय इत्यत आह— ब्रह्माण्डेचेति ।। रुजं संसाररोगम् । तस्माद्रु...ग्द्रः स एव रुद्र इत्यर्थः । १(१.शुचाद्रवणमेव)शूद्र इतिवत् । ईशनात् नियमनात् । ग्रहतत्वतः देवेष्विति शेेषः । संसारसागरान्मुक्ताः ये नराः नाकं दुःखासम्भिन्नं सुखं पिबन्ति तेऽपि नाका इति शेषः । तदाधार स्तेषां पिनाकानामाश्रयः । तथा च पिनाका अस्याश्रितत्वेन सन्तीति पिनाकीत्यर्थः । शंरोधनात् दैत्यानां सुखनिरोधानात् शर्वः । अर्वहिंसायामिति धातोः । शं अर्वति हिन्तीति शर्व इति निर्वचनम् । शङ्कध्वादित्वात्सवर्णदीर्घा भावः । कृत्यात्मकम् । वस्ते वसति । विरेचनात् प्रलये स्वोदरप्रविष्टजगतः सृष्टौ बहिर्निःसारणात् । बृम्हणात् सृष्ट्यापूरणात् । एवं योगमुक्त्वा विद्वद्रूढिं दर्शयति । एवमिति । तथा च रुद्रादिशब्दानां रुद्रादी रूढिमात्रसद्भावेऽपि विष्णौ महायोगविद्वद्रूढ्योः सत्वेन रूढिमात्रादुभयोः प्राबल्याद्युक्तः श्रुत्यन्तरेऽपि रुद्रादिशब्दैविष्णोः प्रतिपाद्यत्वनिश्चय इति भावः । ननु रुद्रादिनाम्नां विष्णुपरत्ववन्नारायणादिनाम्नामपि रुद्रादिपरत्वं किं नस्यादित्यत आह— वामनेचेति ।। गतिर्मुख्यवाच्यः । ननव्ेवं यदि सर्वनाम्नां भगवन्नामत्वं तर्हि भगवन्नामत्वाविशेषादुद्रादि-नामवन्नारायणादिनाम्नामपि रुद्रादौ प्रवृत्तिः किं नस्यादित्यात आह— स्कान्देेचेति ।। अन्यत्र अन्येभ्यः । ननु यद्येवं रुद्रादिसर्वशब्दा विष्ण्वेकपरास्तर्हि किमुच्यते । भस्मधरोग्रत्वादीनां तच्छब्दत्वमित्यत आह— स्कान्देचेति ।। अन्यत्र अन्येभ्यः । ननु यद्येवं रुद्रादिसर्वशब्दा विष्ण्वेकपरास्तर्हि किमुच्यते भस्मधरोग्रत्वादीनां तच्छब्दत्वमित्यत आह— चतुर्मुख इति ।। भस्मधरादिशब्दानां भगवन्नामत्वेऽपि विशेषनामतया भगवतैवदत्तत्वात्तदपेक्षया भस्मधरोग्रत्वादेस्तच्छब्दत्वं युक्तमिति भावः । उक्तरीत्या द्युभ्वाद्यायतनत्वं जीववाय्वोः किं न स्यादित्याशङ्कां परिहरत्सूत्रं पठित्वा व्याचष्टे— प्राणभृच्चेति ।। चशब्दात्प्रागुक्तहेतुनां नञश्च समाकर्षः । तथाचैतैरेव पूर्वोक्तैरात्मशब्दमुक्तोपसृप्यत्वात्तच्छब्दैर्नजीवो वायुश्च द्युभ्वाद्यायतनमित्यर्थः । अत्र सोन्तकः स रुद्र इत्यादिना भाष्योक्तो रुद्रादिप्रापकश्रुतीनां विष्णुपरत्व हेतुरपि ग्राह्यः । नन्वेवं तर्हि बहुधा जायमान इति बहुधा जन्मरूपजीवलिङ्गस्य का गतिरित्यत आह— अजायमान इति ।। अजायमानः सन्नैव बहुधा विजायते प्रादुर्भवतीति तस्य देहयोगादिरूपजनिशून्यस्य विष्णोरेव प्रादुर्भावरूपेण बहुधा जन्मोक्तेरिदमपि लिङ्गं विष्णौ सावकाशमिति भावः । ननु किं जीवलिङ्गस्य विष्णुपरत्वप्रतिपादनायासेन जीवस्यैव द्युभ्वाद्यायतनत्वं स्यात् जीवेशयोरभेदेन जीवेप्यात्मशब्दादिसम्भवादित्याशङ्कां परिहरत्सूत्रं पठित्वा व्याचष्टे- भेदेति ।। न जीवेशयोरैक्यं वाच्यम् । अत्रैव प्रकरणे अन्यमीशमिति जीवादीशस्य भेदव्यपदेशादित्यर्थः । नन्वन्यमीशमित्यस्य नैवमर्थः१(१.जीवाद्बिन्नमिति) किं त्वन्योमार्ग इत्युक्ते विवक्षितमार्गस्य मार्गान्तरादन्यत्ववज्जीवस्यैव कस्याञ्चिदीशादन्यत्व-मुच्यतेऽतो न (१.जीवेशयोः)१तयोर्भेद इत्याशङ्कां परिहरत्सूत्रमुपन्यस्य व्याचष्टे–प्रकरणादिति ।। द्वे विद्ये वेदितव्ये इति प्रकरणादौ परविद्याविषयत्वस्योक्तत्वात्तस्य च विष्णुलिङ्गत्वात्तस्य विष्णोरेव ह्येतत्मकरणम् । ततश्चान्यमीशमिति तस्यैवोक्तेर्नात्र जीवपरमात्मभेदोक्त्यभाव इत्यर्थः । हेत्वन्तरेणात्र प्रकरणे जीवेशाभेदविवक्षां पराकुर्वत्सूत्रमुपन्यस्य व्याचष्टे- स्थितीति ।। सयुजा सयुजौ सम्युक्तौ । सखाया सखायौ । द्वासुपर्णा द्वौ सुपर्णरूपौ । जीवेशौ समानमेकं वृक्षं देहाख्यपिप्पलतरुम् । परिषस्वजाते आलिलिङ्गतुः । तयोः सुपर्णयोर्मध्येऽन्यो जीवः पिप्पलमश्वत्थफलरूपं देहजनितकर्मफलमस्वाद्वेव स्वाद्विति भ्रान्त्या अत्ति अनुभवति । अन्य ईश्वरस्तदनश्नन् । अभिचाकशीति अभितः प्रकाशते । न तु स्वस्थित्यै तदपेक्षत इति ईशजीवयोः स्थित्यदनोक्तेः कर्मफलोपजीवनरहितावस्थानं स्थितिः तदुपजीवनमदनं तयोरुक्तेश्च न जीवेशयोरैक्यं वाच्यमित्यर्थः ।। १ ।। 
प्राणोवा आशायाभूयानित्युक्त्वा यौवै भूमा तत्सुखमित्युक्तेस्तस्यैव भूमत्वप्राप्तिः ।। उत्क्रान्तप्राणानित्यादितल्लिङ्गात्प्राणशब्दश्च वायुवाचीति ।। अतो वक्ति । 
।। ॐ भूमासम्प्रसादादध्युपदेशात् ॐ ।। ८ ।।
सम्प्रासदात्पूर्णसुखरूपत्वादध्युदेशात्सर्वेषामुपर्युपदेशाच्च विष्णुरेवभूमा । सहस्रशीर्षं देवं विश्वशम्भुवम् । विश्वं नारायणं देवमक्षरं परमं पदम् ।। विश्वतः परमान्नित्यमितिहि श्रुतिः ।। 
तमुत्क्रामन्तं प्राणो नूत्क्रामतीत्यादिना नोत्क्रमणादिलिङ्गविरोधोऽपि ।
।। ॐ धर्मोपपत्तेश्च ॐ ।। ९ ।।
सर्वगतत्वादिधर्मोपपत्तेश्च ।। २ ।। 
अत्र भूमनाम समन्वीयते । विषयवाक्यमुदाहृत्य सयुक्तिकं पूर्वपक्षं दर्शयति । प्राण इति ।। प्राणोवा आशाया भूयानिति प्राणस्य आशानामकभारत्युत्तमत्वमुक्त्वा तदुत्तममनभिधाय योवै भूमा तत्सुखमिति छान्दोग्ये योवै भूमा पूर्णस्तत्सुखं सपूर्णसुखरूप इति भूम्न उक्तेस्तस्य प्राणस्यैव भूमत्वप्राप्तिरित्यर्थः । ननु प्राणशब्दस्यातएव प्राण इत्युक्तरीत्या विष्णुपरत्वाद्विष्णोरेव भूमत्वमित्यत आह— उत्क्रान्तेति ।। अयं प्राणशब्दश्च वायुवाच्येव न विष्णुवाचीः । तत्रोत्क्रान्तप्राणान् शूलेन समासं व्यतिषन्द हेदित्यादौ तल्लिङ्गात् । उत्क्रमणादिप्राणलिङ्गश्रवणात् । तस्य च वायावेव सम्भवात् । सर्वगते हरावसम्भवादित्यर्थः । अथ यद्येनान्पित्रादीनेवोत्क्रान्तप्राणान् शूलेन समासं समस्य संयोज्य व्यतिषं दहेद्व्यत्यस्तं सन्दहेत्तथापि नैवैनं पितृहासीत्यादि ब्रूयुरतः प्राण एव पितेत्यादि श्रुत्यर्थः । सिद्धान्तयत्सूत्रमवतार्य व्याचष्टे— अत इति ।। विष्णुरेवायं भूमा (१.विकासम्प्राप्नोति)१प्रसीदत्यनेनेति प्रसादः सुखं सम्यक्प्रसादः सम्प्रसादस्तस्मात्पूर्णसुखरूपत्वात् । योवै भूमा तत्सुखमिति निरूपपदसुखशब्देन भूम्नः पूर्णसुखरूपत्वाभिधानात् । अध्युपदेशात् अधिनामादीनां सर्वेषामुपरि तदुत्तमत्वेनोपदेशाच्चेत्यर्थः । पूर्णसुखत्वादिश्रवणेऽपि कुतो भूम्नो विष्णुत्वमित्य आह— सहस्रेति ।। सहस्रशीर्षम् अनन्तमूर्धानम् । देवं प्रकाशरूपम् । विश्वाक्षम् अनन्ताक्षम् । विन्वशम्भुवं विश्वं पूर्णं च तत् शं सुखं च विश्वशं पूर्णसुखं तस्य भुवम् आश्रयम् । विश्वं व्याप्तम् । देवं क्रीडादिगुणवन्तम् । अक्षरं देहनाशशून्यम् । परमं पदं गम्यम् । विश्वतः सर्वतः परमाम् । परमाश्चासावश्च तं परममकारवाच्यम् । नित्यं नारायणं तद्विश्वमुपजीवतीत्यन्वयः । तथा च विश्वेशम्भुवं१(१.विश्वं पूर्णं शं सुखं तस्य भुवमाश्रयमित्यर्थः) विश्वतः परमिति पूर्णसुखसर्वोत्तमत्वयोर्नारायणलिङ्गत्वेनोक्तत्वात्तदुभयोपेतो भूमा विष्णुरेव भवेदिति भावः । नन्वेवं भूम्नोविष्णुत्वे प्राणस्यैव भूमत्वेन•ेक्तत्वात्प्राणोऽपि विष्णुरित्यङ्गीकार्यं तथा सति च प्रागुक्तोत्क्रमणादिलिङ्गविरोध इति तत्राह— तमिति ।। वाजसनेयके देहादुत्क्रामन्तं तं विष्णुं प्राणो वायुरनुसृत्योत्क्रामतीत्यादिना सर्वगतस्यापि विष्णोरणुरूपविवक्षयोत्क्रमणादिश्रवणात्प्राणपदेन विष्णङ्गीकारेऽपि न (१.विष्णुत्वाभावज्ञापकलिङ्ग)१तल्लिङ्गविरोध इति भावः । युक्त्यन्तरेण विष्णोर्भूमत्वप्रतिपादकं सूत्रमुपन्यस्य व्याचष्टे— धर्मेति ।। स एवाधस्तात्स उपरिष्टादित्यादिना भूमि्न श्रूयमाणानां सर्वगतत्वसर्वस्वामित्वानन्याश्रयत्वादिधर्माणां विष्णावेवोपपत्तेश्च विष्णुरेव भूमेत्यर्थः ।।                                                                                                          २ ।। 
अदृश्यत्वादिगुणा विष्णोरुक्ताः अदृष्टं द्रष्ट्रश्रुतं श्रोत्रित्यादिना । अहं सोममाहनसं बिभर्मीत्य•देस्तस्यापि समभवान्मध्यमाक्षरस्योक्ता इति । 
अतो ब्रूते ।। 
।। ॐ अक्षरमम्बरान्तधृतेः ॐ ।। १० ।।
एतस्मिन्खल्वक्षरे गार्ग्याकाश ओतश्च प्रोतश्चेत्यम्बरान्तस्य सर्वस्य धृतेर्ब्रह्मैवाक्षरम् । यउ त्रिधातु पृथिवीमुतद्यामेको दाधार भुवनानि विश्वा ।। भर्ता सन्भ्रियमाणो विभर्त्त्येको देवो बहुधा निविष्टः । यस्मिन्निदं सञ्चविचैधिसर्वं यस्मिन्देवा अधिविश्वे निषेदुरित्यादिश्रुतेः । 
पृथिव्यादिप्रकृत्यन्तं भूतं भव्यं भुवच्च यत् ।। विष्णुरेको बिभर्तीदं नान्यस्तस्मात्क्षमो धृताविति च स्कान्दे ।। 
।। ॐ साचप्रशासनात् ॐ ।। ११ ।।
साच धृतिः प्रशासनादुच्यते । एतस्यवा अक्षरस्य प्रशासने गार्गि सूर्याचन्द्रमसौ विधृतौ तिष्ठत इत्यादिना । तच्च प्रशासनं विष्णोरेव । सप्तार्धगर्भा भुवनस्य रेतो विष्णोस्तिष्ठन्ति प्रदिशाविधर्मणि ।। चतुर्भिः साकं नवतिं च नामभिश्चक्रं नवृत्तं व्यतीरवीविपदित्यादि श्रुतेः ।
एकः शास्ता न द्वितीयोस्ति शास्ता यो हृच्छयस्तमहमिहु ब्रवीमि ।। न केवलं मे भवतश्च राजन्सवै बलं बलिनां चापरेषामित्यादेश्च ।। 
।। ॐ अन्यभावव्यावृवत्तेश्च ॐ ।। १२ ।।
अस्थूलमनण्वित्यादिनास्थूलाण्वादीनामन्यवस्तुस्वभावानां व्यावृतेश्च ।।  अस्थूलोऽनणुरमध्यमो मध्यमोऽव्यापको व्यापको योसौ हरिरादिरना दिरविश्वो विश्वः सगुणो निर्गुण इत्यादेर्विष्णोरेवैते धर्माः ।। अस्थूलोऽनणुरूपोसावविश्वो विश्व एव च । विरुद्धधर्मरूपोऽसावैश्वर्यात्पुरुषोत्तम इति च ब्राह्मे ।। ३ ।।
अत्र हरावचक्षरनाम समन्वीयते । श्रुत्यादिसङ्गति दर्शयति । अदृश्यत्वादीति । अदृश्यत्वाधिकरणे उक्ताः । ये गुणाः ते च वृहदाराण्ये तद्वा एतदक्षरङ्गार्ग्यदृष्टं द्रष्ट्रित्यादिनाऽक्षरस्योक्ता इत्यन्वयः ।। पूर्वपक्षं दर्शयति । अदृष्टमिति ।। एते चादृश्यत्वादिगुणाः अदृष्टं द्रष्ट्रित्यादिनाक्षरत्रये मध्यमाक्षरस्य श्रीतत्वस्यैवोक्ता इत्यन्वयः । अत्र मध्यमाक्षरस्येत्यनुवादेन एतदक्षरं मध्यमं श्रीतत्वमेव । तत्राक्षरशब्दस्य प्रसिद्धेरिति सयुक्तिकपूर्वपक्षः सूचितो भवति । ततश्च तस्यैवादृश्यत्वादिगुणा इति पूर्वपक्षफलोक्तिः । नन्वदृश्यत्वादिगुणानां विष्णुधर्मत्वेन (१.आनन्दमयाधिकरणे)१प्रागुक्तत्वादत्र१(१.आथर्वणे)तद्धर्मश्रवणाद्विष्णोरेवाक्षरत्वमित्यत उक्तम् । तस्यपि सम्भवादिति ।। अदृश्यत्वादिगुणानां तस्यापि मध्यमाक्षरस्यापि सम्भवादित्यर्थः । तथा च स्मृतिः । ये त्वक्षरमनिद्देश्यमित्याहि । न केवलमक्षरशब्दस्य श्रीतत्वे प्रसिद्धिमत्रेणैतदक्षरं श्रीतत्वं किं त्वेतस्य वाक्षरस्य प्रशासने गार्गि सूर्याचन्द्रमसौ विधृतौ तिष्ठत इत्यादिनाक्षरस्य चन्द्रसूर्याधारत्वप्रतीतेश्चेति हेत्वन्तरं मनसि निधाय कथं चन्द्राद्याधरत्वं श्रीलिङ्गमित्यतस्तत्र समाख्याश्रुतिं प्रमाणयति— अहंसोममिति ।। आदिपदेनाहं त्वष्टारमुत पूषणं भगमित्यस्य ग्रहणम् । लक्ष्मीवाक्यमेतत् । (१.सोमविशेषणं)१आहनसं आहन्यमानं यज्ञेष्वभिषूयमाणम् । अभिषूयमाणसोमलताभिमानित्वात्सोऽमं चन्द्रं अहं बिभर्मि । त्वाष्टारं पूषणं भगं चाहं बिभर्मीत्यर्थः । सिद्धान्तयत्सूत्रमवतीर्य व्याचष्टे— अत इति ।। इदमक्षरं ब्रह्मैव । एतस्मिन्खल्वक्षर इति विषयवाक्य एवाम्बरान्तस्य आकाशान्तस्य लक्ष्मीपर्यन्तस्य सर्वस्य जगतो धृतेर्धारकत्वश्रवणादित्यर्थः । हेगार्गि आकाशः आसमन्तात्काशमाना श्रीरेतस्मिन्खल्यक्षरे विष्णौ ओतश्च प्रोतश्च सर्वात्मना श्रितेति श्रुत्यर्थः । यद्यप्यत्रा१(१.द्वितीयखण्डे)काशधारकत्वमात्रमुच्यते तथापि यदूर्ध्वं गार्गि दिव इत्यादिना१(१.पूर्वखण्डे) आकाश एव तदोतं च प्रोतं चेत्यन्तेन पूर्ववाक्येनाकाशाख्यश्रियः सर्वाधारत्वस्योक्तत्वात्सर्वाधाराकाशधारत्वे सर्वाधारत्वमपि सिध्यत्येवेति भावेनान्वरान्तस्य सर्वस्य धृतेरित्युक्तम् । सर्वाधारत्वं कुतो विष्णुत्वनिश्चायकमित्यत आह— य इति ।। एतदर्थस्थु प्रागेवोक्तः । भर्तासन्निति ।। एको देवो भर्ता सन् भर्तृत्वेन बहुदा निविष्टो जगता भ्रियमाणः कवचादिकमिव तद्विभर्तीत्यर्थः । अत्र यदा भारतं द्रयते स भर्तुं परास्य भारं पुनरस्तमेतीति श्रुतिशेषोप्युदाहर्तव्यः ।। स भगवान्यदा तं भारं भर्तुं तं द्रयते नेछति ततश्च भारं परास्यावतिष्ठते । पुनस्तदासौ भारोस्तमेति नश्यतीति तदर्थः । यस्मिन्निति । यस्मिन्निदं जगत् सं सम्यक् वि विविधं च एधि अवर्धत । यस्मिश्च विश्वे । समस्ता देवाः अधिनिषेेदुः  अवस्थिता बभूबुः । तदेव ब्रह्म परमं कवीनामित्युतरेणान्वयः । विष्णुवदन्यस्यापि सर्बाधारत्वं किं नस्यादित्यत आह— पृथिव्यादीति । यत् तत्सर्वमिदम् । युक्त्यन्तरेण विष्णोरेवाक्षरत्वं प्रतिपादयत्सूत्रमुपन्यस्य व्याचष्टे— साचेति ।। विधृतौ तिष्ठत इत्यादिनेत्यादिपदेन । एतस्य वाक्षरस्य प्रशासने गार्गि द्यावापृथिव्यौ विधृतौ तिष्ठत इत्यादिक ग्राह्यम् । तथा च एतस्य वाक्षरस्य प्रशासने । प्रशासनेन । आज्ञामात्रेण । सूर्यचन्द्रमसौ विधृतौ विशेषेण धृतौ सन्तौतिष्ठत इत्यादिना । साच धृतिः सर्वधारणम् । प्रशासनात् आज्ञामात्रादेवोच्यते । अतः सुतरामेतेनाक्षरस्य विष्णुत्वसिद्धिरित्यर्थः । कुतोऽनेन विष्णुत्वसिद्धरित्यत आह— तच्चेति ।। सर्वधृतिकारणं प्रशासनमित्यर्थः । ननु तिष्ठतु तावद्विष्णोरेवेत्यवधारणं विष्णोस्तदस्तीत्येतदेव कुत इत्यत आह— सप्तेति ।। आऋधः गर्भः येषान्ते अर्धगर्भः ब्रह्माण्डाख्यातिसमृद्धगर्भाः तदावरणभूता इत्यर्थः । भुवनस्य रेतः रेतांसि रतिप्रदाः सारभूतावा । सप्त । महदहङ्क•रपञ्चभूताभिमानिनो ब्रह्मादिदेवाः । भुवनस्यरेतः रेतसः रतिप्रदस्य विष्णोः । प्रदिशा आज्ञवा विधर्मणि विविधविश्वधारणे । तिष्ठन्ति तत्कुर्वेतीत्यर्थः । चतुर्भिरितितु प्रागेवोक्तार्थम् । सर्वधृतिहेतुप्रशासनं विष्णोरिवान्यस्यापि किं नस्यादित्यत आह— एक इति ।। हृछयः   हृदयगुहाश्रयः । एतच्च विष्णुलिङ्गम् । अत एव द्वितीयपादोदाहरणम् । न केवलभिति भागवते हिरण्यकशिपुं प्रति प्रह्लावाक्यम् । बलं बलप्रदो धृतिहेतुरिति यावत् । हेत्वन्तरेण विष्णोरेवाक्षरत्वं प्रतिपादयत्सूत्रं पठित्वा व्याचष्टे— अन्येति ।। अस्थूलमनण्वित्यादिना अस्थूलमण्वह्रस्वमदीर्धमलोहितमस्नेहमछायमतमोऽवाय्वनाकाशमसङ्गमरसमगन्धचक्षुष्कमश्रोत्र-मवागमनोतेजस्कमप्राणमसुखममात्र१(१.स्वरूपाणां स्थौल्यादिधर्माणां)मनन्तरम-वाद्धन्नतदश्नातिकिञ्चनेत्यनेन स्थूलानण्वादीनां स्थूलत्वाणुत्वादीनां अन्यवस्तुस्वभावानां१(१.भिन्नांश) व्यावृत्तेश्च । अक्षरे व्यावृतिकथनाच्च ब्रह्मैवाक्षरमर्थः अत्रास्थूलमनण्वित्यादौ सर्वत्र प्राकृतस्थौल्यादिमात्रराहित्यमर्थः अछायमतमोऽवा१(१.पीडत् पश्वासोच्छ्वासादिरहितमिति भाष्यदीपिकायां व्यासतीर्थीयरीत्या तदारब्धशरीररहितमिति वा अत एवटीकायां सर्वात्मना निषेध इत्युक्तम्)य्वनाकाशमिति पदचतुष्टये सर्वात्मना तम आदि राहित्यम् अप्राकृततमआदीनामपि भगवत्यप्रदेशात् । लोहितं रुधिरं रक्तरूपं वा छाया अज्ञानां तमोन्धकारः सङ्गः स्पर्शः१(१.असङ्गं सर्वगतमपि तत्कृतलेपरहितमित्यर्थः) प्राणास्त्वगादीन्द्रियाणि मात्रा अंशाः एतैः प्राकृतैः शून्यम् । अनन्तरं बाह्यं च लोकवन्नभवतीति अनन्तरमबाह्यमित्यर्थः । ननुप्राणाद्वायुरजायतेत्यादिना भगवतः श्वासवायोः प्रमितत्वात्कथं वायोः सर्वात्मना निषेध इति चेत्सत्यम् अस्मादादिदेहवद्भगवद्देहस्य वायूपादनकत्वं वा (१.देहस्य)१वाय्ववयवकत्वं वा नास्तीति सर्वात्मना निषेधोक्तेस्तात्पर्यात्१(१.तथा च देहारम्भकभूतवायुर्नास्तीति भावः एवं भूताकाशोऽपि नास्तीति ज्ञेयम्) । लौकिकस्थौल्यादिराहित्यं कथं विष्णुत्वनिश्चयायकमित्यत आह— अस्थूल इति ।। अत्र स्थूलोणुश्चेत्यपि ग्राह्यम् । योसौ हरिरसौ यद्यपि स्थूलोऽणुर्मध्यमोव्यापकः आदिर्विश्वः सगुणश्च । तथापि अस्थूलोऽनणुरमध्यमोऽव्यापकोनादिरविन्वोनिर्गुणश्चेत्यन्वयः । अत्र स्थील्यादि-निषेधमात्रस्योपयुक्तत्वेऽपि मध्यमत्वाद्युक्तिर्भगवतो लौकिकस्थौल्यादिराहित्येप्यलौक-कपरिमाणादिसद्भावान्न शशविषाणवन्निस्वभावत्वं शङ्क्यमित्यभिप्रायेण मध्यमो (१.अप्राकृत)१मध्यमपरिभाणः अव्यापकः क्षणादिवदनित्यव्याप्तिरहितः अनादिः कुलालादिवत्कार्यसत्ताद्यनियामकं कारणं न भवति । अविश्वः अप्रविष्टः बहिः (१.देवदत्तवत्)१सत्ताविघटकलौकिकप्रवेशशून्यत्वात् । विश्वः प्रविष्टः विशप्रवेशन इति धातोः । सगुणः ज्ञानानन्दादिगुणसहितः । निर्गुणः प्राकृततद्रहितः । ननु लौकिकपरिमाणादिराहित्यं कथं विष्णोर्युक्तं सर्वपदार्थानां प्राकृतपरिमाणस्यैव दर्शनादित्यत आह— अस्थूलेति ।। अस्थूलः अणुः अनणुरूपः स्थूलरूपः । प्राकृतस्थौल्यादिरहितश्च । अविश्वोऽप्रविष्टः । विश्वः प्रविष्टः । तथा च यथा भगवतोऽणुत्वस्थूलत्वादिविरुद्धधर्मरूपत्वमैश्वर्यबलाद्युज्यते । एवं लौकिकपरिमारादिणाहित्यमन्यत्रादृष्टमपि युज्यत इति भावः ।। ३ ।। 
सदेव सोम्येदमग्र आसीदित्यादिना सतः स्रष्टृत्वमुच्यते ।। तच्च सत् बहुस्यां प्रजायेयेति परिणामप्रतीतेर्न विष्णुः । सह्यविकारः सदाशुद्धो नित्य आत्मा सदा हरिरित्यादिनाऽविकारः प्रसिद्ध इति ।। अतो ब्रवीति 
।। ॐ ईक्षतिकर्मव्यपदेशात्सः ॐ ।। १३ ।।
तदैक्षतेतीक्षतिकर्मव्यपदेशात्स एव विष्णुरत्रोच्यते । नान्योतोस्ति द्रष्टा नान्यदतोस्तिद्रष्ट्रित्यादिना तस्यैव हि तल्लक्षणम् । 
बहुत्वञ्चाविकारेणैवोक्तम् । अजायमानो बहुदा विजायत इति ।।४।। 
अत्र सन्नाम समन्वीयते । विषयवाक्यमुदाहत्यविषयं दर्शति । सदिति ।। सदेव सोभ्येदमग्र आसीत् । तत्तेजो सृजतेत्यादिना छन्दोगश्रुतौ स्रष्टृत्वं जगत्कर्तृत्वं सत उच्यते । यत्प्राग्विष्णोरुक्तमित्यर्थः । सयुक्तिकं पूर्वपक्षयति । तच्चेति ।। तच्च सत् न विष्णुरपि तु प्रधानमेव भवेत् । बहुस्यामिति सतः परिणामप्रतीतेः । बहुभावाख्यविकारित्वश्रवणादित्यर्थः । अहं बहु बहुरूपं स्यान्तिदर्थं प्रजा येयेति । तत्सदैक्षतेति पूर्वेणान्वयः ।। विकारित्वप्रतीतावपि कुतो न विष्णुरित्यत आह– सहीति ।। अविकारः सदेत्यादिना प्रमाणेन सहि विष्णुरविकारः प्रसिद्धः । अतस्तस्मिन्विकारित्वासम्भवात्प्रधाने च तत्सम्भवात्तदेव सदिति भावः । सिद्धान्तयत्सूत्रमवतार्य व्याचष्टे- अत इति ।। अत्र सदेवेत्यादिस्थाने सच्छब्देन स विष्णुरेवोच्यते । सतस्तदैक्षतेतीक्षतिकर्मव्यपदेशादीक्षणाख्यव्यापारश्रवणात् । तस्य च जडे प्रधानेऽसम्भवादित्यर्थः । अपि च विष्ण्वन्यस्य कस्यापक्षिणं मुख्यतो न विद्यते । किमु जडस्येत्याशयेनाह- नेति ।। अतो विष्णोरन्यो द्रष्टा मुख्यतो नास्तीत्यादिना तस्य विष्णोरेवहि तत् मुख्यतो द्रष्ट्रत्वं लक्षणं नान्वस्येत्यर्थः । ननु (१.विष्णौ)१निरव काशविकारित्वालिङ्गेनेक्ष१(१.इक्षत्याख्यव्यापारव्यपदेशः)तिव्यपदेशो गौणः किं न स्यादित्यत आह- बहुत्वं चेति ।। अजायमानोऽविकुर्याणः सन्नेव बहुधा विजायत इति श्रुतौ बहुत्वं च भगवतः अविकारेण विकारित्वं विनैव स्वरूपबहुत्वेनोक्तमतस्तत्सावकाशमिति भावः ।। ४ ।। 
चन्द्रादित्याद्याधारस्त्वं विष्णोरुक्तम् । तच्चाथ यदिदमस्मिन्ब्रह्मपुरे  दहरं पुण्डरिकं वेश्म दहरोस्मिनन्नन्तर आकाशः किं तदत्र विद्यते उभे अस्मिन्द्यावापृथिवी अन्तरेव समाहिते उभावग्निश्च वायुश्च सूर्याचन्द्रमसावुभौ विद्युन्नक्षत्राणीत्यादिना आकाशस्य प्रतीयते ।। स चाकाशो न विष्णुः ।। तस्यान्ते सुषिरं सूक्ष्मं तस्मिन्सर्वं प्रतिष्ठितमिति श्रुतेरिति ।। अत आह= 
।। ॐ दहर उत्तरेभ्यः ॐ ।। १४ ।।
य आत्मापहतपाप्मा विजरोऽविमृत्युर्विशोकोऽविजिधित्सोऽपिपासः सत्यकामः सत्यसङ्कल्पः सोन्वेष्टव्यः स विजिज्ञासितव्य इत्ेयादिभ्य उत्तरेभ्यो दहरे विष्णुरेव ।। 
योऽशनायापिपासे शोकं मोहं जरां मृृत्युमत्येति स एष सर्वेभ्यः पाप्मभ्य उदित इत्यादिना विष्णोरेवहि ते गुणाः ।। नित्यतीर्णाशनायादिरेक एव हरिः स्वयम् ।। अशनायादिकानन्ये ततप्रसादात्तरन्ति हीति पाद्मे । सापेक्षनिरपेक्षयोश्च निरपेक्षं स्वीकर्तव्यम् ।। सत्यकामः परोनास्ति तमृते विष्णुमव्ययम् । सत्यकामत्वमन्येषां भवेत्तत्काम्यकामितेति च स्कान्दे ।। 
।। ॐ गतिशब्दाभ्यां तथाहिदृष्टंलिङ्ग च ॐ ।। १५ ।।
अहरहर्गछन्त्य एतं ब्रह्मलोकं नविन्दन्तीति सुप्तस्य तद्गतिर्ब्रह्मशब्दश्चोच्यते ।। सता सैम्य तदा सम्पन्नो भवतीति श्रुतेस्तंहि सुप्तो गच्छति । अरश्च हवै ण्यश्चार्णवौ ब्रह्मलोक इति लिङ्गं च तथा दृष्टम् ।। अरश्च वै ण्यश्च सुधासमुद्रौ तत्रैव सर्वाभिमतप्रदौ द्वावित्यादिना तस्यैव हि तल्लक्षणत्वेनोच्यते ।।
।। ॐ धृतेश्चमहिम्नोस्यास्मि्नुपलब्धेः ॐ ।। १६ ।। 
एष सेतुर्विधृतिरिति धृतेः ।। एष भूताधिपतिरेष भूतपाल इत्याद्यस्य महिम्नोऽस्मिन्नुपलब्धेः ।। 
एतस्मिन् खल्वक्षरे गार्ग्याकाश ओतश्च प्रोतश्च एतस्य वाऽक्षरस्य प्रशासने गार्गि ।। सहि सर्वाधिपतिः सहि सर्वपालः स ईशः स विष्णुः पतिं विश्वस्यात्मेश्वरमित्यादिश्रुतिभ्यस्तस्य ह्येष महिमा ।। सर्वेशो विष्णुरेवैको नान्योस्ति जगतः पतिरिति च स्कान्दे ।। 
।। ॐ प्रसिद्देश्च ॐ ।। १७ ।।
तत्रापि दहरं गगनं विशोकस्तस्मिन्यदन्तस्तदुपासितव्यमिति प्रसिद्धेश्च ।। तदन्तस्थत्वापेक्षत्वान्न सुषिरश्रुतिविरोधः ।। 
।। ॐ इतरपरामर्शत्स इति चेन्नासम्भवात् ॐ ।। १८ ।।
परञ्ज्योतिरुपसम्पद्य स्वेनरूपेणाभिनिष्पद्यत एष आत्मेति होवाचेति जीवपरामर्शत्स इति चेन्न ।। तस्य स्वतोऽपहतपाप्मत्वाद्यसम्भवात् ।। 
।। ॐ उत्तराच्चेदाविर्भृतस्वरूपस्तु ॐ ।। १९ ।।
सतत्र पर्येति जक्षन्क्रीडन्रममाण इत्याद्युत्तरवचनाज्जीव एवेति चेन्न । तत्रहि परमेश्वरप्रसादादाविर्भूतस्वरूपो मुक्त उच्यते । यत्प्रसादात्स मुक्तो भवति स भगवान्पूर्वोक्तः ।। 
।। ॐ अन्यार्थश्चपरामर्शः ॐ ।। २० ।।
यं प्राप्य स्वेन रूपेण जीवोऽभिनिष्पद्यते स एष आत्मेति परमात्मार्थश्च परामर्शः ।
।। ॐ अल्पश्रुतेरिति चेत्तदुक्तम् ॐ ।। २१ ।।
दहर इत्यल्प श्रुतेरिति चेन्न ।। निचाय्यत्वादेवं व्योमवच्चेत्युक्तत्वात् ।
एष मआत्मान्तर्हृदये ज्यायानिति श्रुत्युक्तत्वाच्च ।। ५ ।। 
अत्र हृदयपद्मस्थत्वलिङ्गं समन्वीयते । श्रुत्यादिसङ्गतिं दर्शयति । चन्द्रेति ।। अक्षराधिकरणे एतस्य वाक्षरस्य प्रशासने गार्गि सूर्याचन्द्रमसौ विधृतावित्यादिना चन्द्रादित्याद्याधारत्वं विष्णो रुक्तमित्यर्थः । विषयवाक्यमुदाहृत्य सयुक्तिकं पूर्वपक्षं दर्शयति । तच्चेति । तच्च चन्द्रादित्यादिसर्वाधारत्वं च छन्दोगश्रुतावथयदिदमित्यादिना हृत्पद्भस्थस्योच्यत इति शेषः । तच्च सर्वाधारतया हृत्पद्मस्थत्वमुदाहृतवाक्येनाकाशस्य प्रतीयत इति योजना । (२.प्रमेयान्तरारम्भे)२अथेत्यारम्भे अस्मिन् (३.ब्रह्मैवपूर्णत्वात्पुरमित्यर्थान्तरं)३ब्रह्मपुरे शरीरे इदं बुद्धिसन्निहितं (४.दभ्रं)४यद्दहरमल्पम् । पुण्डरीकं पद्मरूपं वेश्मास्मिन्नन्तर्दहर अल्प आकाशो  भूताकाशोस्तीति गुरुणोक्ते शिष्यास्तं पृच्छेयुः । तदत्र हृत्पद्मगताकाशे किं विद्यत इति । तदा स गुरुर्ब्रूयात् अस्मिन्नन्तरेवोभे मुक्तामुक्ते द्यावापृथिवी (५                                         .देव्यौ)५द्यावापृथिव्यौ समाहिते समाश्रिते । एवमुभयविधमग्न्यादिसर्वं समाहितमित्यर्थः । अत्र किं तदत्रेत्यतः पूर्वं तस्मिन्यदन्तस्तदन्वेष्ठव्यं तद्वाव विजिज्ञासितव्यमिति । तं चेद्ब्रूयुरिति अनन्तरं यदन्वेष्टव्यं यद्वाव विजिज्ञासितव्यमिति । स बूयाद्यावान्वायमाकाशस्तावानेषोन्तर्हृदय आकाश इति वाक्यशेषानुदाहरणं प्रकृतानुपयोगात् । अत्र दहरोस्मिन्नन्तराकाश इत्युत्क्वा उभे अस्मिन्नित्यादिकथनेनाकाशस्य सर्वाधारतया हृतपद्मस्थत्वे एवमुक्तिरेव युक्तिरिति सूचितं भवति । नत्वस्त्वाकाशस्य सर्वाधारतया हृत्पद्मस्थत्वं तस्य चाकाशस्याकाशस्तल्लिङ्गादियुक्तन्यायेन विष्णुत्वेतस्यैव हृतपद्मस्थत्वसिद्धिरित्यत आह– सचेति ।। नात्रोक्ताकाशो विष्णुस्तस्यान्त इति तैत्तिरीय श्रुतौ तस्य हृत्पद्मस्यान्ततःसूक्ष्ममल्पं सूषिपरमाकाशं वर्तते । तस्मिन्नाकाशे सर्वं जगतप्रतिष्ठितमिति प्रसिद्दाकाशस्यैव सर्वाधारतया । हृतपद्मस्थत्वोक्तेस्तत्समाख्यानादित्यर्थः । सिद्धान्तयत्सूत्रमवतार्य व्याचष्टे । अत इति ।। दहरे दहरहृत्पद्मे । स्थितो विष्णुरेव भवेत् । कुतः य आत्मापहतपाप्मेत्यादिभ्य उत्तरेभ्यो गुणेभ्य इत्याद्युत्तरवाक्योक्ता-पहतपाप्मत्वादिगुणेभ्यः । उत्तरवाक्ये । हत्पद्मस्थस्यापहतपाप्मत्वादीगुणश्रवणादिति यावत् । अत्रात्मशब्दोपि ग्राह्यः । नन्वत्राथ यदिदमस्मिन्निति प्रथमखण्डस्थविषयवाक्यसन्निहितमेष..... आत्मापहतपाप्मेत्यादिवाक्यं विना सप्तमखण्डस्थ व्यवहितय आत्मेति वाक्योदाहरणं किमर्थमिति चेदुच्यते । उत्तराच्चेदिति वक्ष्यमाणन्यायेन एष आत्मेति सन्निहितवाक्यस्य जीवपरत्वेन पूर्वपक्षिणाङ्गीकारात् तत्रोक्तमपहतपाप्मत्वादिकमपि जीवस्यैवेति शङ्क्येत । अतोव्यवहितमपि य आत्मेति वाक्यमेव गृहीतम् । अत एव सूत्रे उत्तरेभ्य इत्युक्तम् । किञ्च विषयवाक्येतस्मिन्यदं तस्तदन्वेष्टव्यं तद्वाव विजिज्ञासितव्यमिति हृत्पद्मस्थस्योक्तं जिज्ञास्यत्वं य आत्मेत्युत्तरवाक्य एवोच्यते । नत्वेऽष आत्मेति सन्निहितवाक्ये । अतस्तस्यैवोदाहरणम् । अपि चोत्तरवाक्यमप्येततत्प्रकरणस्थमेव । अत एष आत्मेति वाक्योक्तापहतपाप्मत्वाद्यर्थेभ्यासोप्यस्तीति ज्ञापनार्थमेतदुदाहरणमिति बोध्यम् । अथवा इत्यादिभ्य इत्यादिपदेनैष आत्मेति सन्निहितवाक्यस्यापि सङ्ग्रहः । कण्ठतो सङ्कीर्तनं तु प्रदर्शितपूर्वपक्ष्यङ्गीकाराभिप्रायेणेति । श्रुतिशेषे विजिधित्सः  । जग्धुमिछाजिधित्सा बुभुक्षा तत्कृतपीडाशून्यः । एवमपिपास इत्यपि ।। अपहतपाप्मत्वादिकं कथं विष्णुत्वनिश्चायकमित्यत आह— य इति ।। अत्येति अतिक्रम्य वर्तते । स एष विष्णुः सर्वेभ्यः पाप्मभ्यः । पापेभ्यः । उदितः उद्गतः तद्रहित इत्यादिना । ते अपहतपाप्मत्वादयो गुणा विष्णोरेव हि प्रसिद्धा इत्यर्थः । ननु तथापि नैते गुणा विष्ण•ेरेव । रमादिष्वपि सम्भवादित्यत आह— नित्यतीर्णेति ।। तथा च रमादिषु ते गुणाः सन्तोऽपि भगवदधीना एव न स्वत इति भावः । ननु यथा कथञ्चिदपि ते गुणा अन्यत्र सन्त्येवातः कथं तैर्विष्णुत्वनिश्चय इत्यत आह— सापेक्षेति ।। सापेक्षाऽपेक्षया निरपेक्षस्य मुख्यत्वादसति बाधके मुख्यार्थत्वायोगात्तदेव स्वीकार्यमित्यर्थः । अपहतपाप्मत्वादीनां कथञ्चिदन्यत्र वृत्तावपि । न कथञ्चिदन्यत्र सत्वकामत्वादीत्याशयेनाह— सत्यकाम इति ।। कामस्य सत्यत्वन्नाम केनापि मोधतां नेतुमशक्यत्वम् ।। तर्हि रमादीनां कथं सत्यकामत्वोक्तिः क्वचिदित्यत आह— सत्यकामत्वमिति ।। अन्येषां तु नोक्तरूपं सत्यकामत्वं किन्तु तत्काम्यकामितारूपं गौणमेव । भगवत्कामानुगृहीताऽमोधकामत्वमेवेत्यर्थः । यक्त्यन्तरेण हृत्पद्मस्थत्वं विष्णो प्रतिपादयत्सूत्रमुपन्यस्य व्याचष्टे— गतीति ।। अहरहः प्रत्यहम् । इमाः सर्वाः प्रजाः गच्छन्त्य एतं ब्रह्मलोकं विष्णोर्लोकम् । हृत्पद्मं तत्रत्यं ब्रह्मेति यावत् । अथवा ब्रह्मैव लोकः सर्वाश्रयः प्रकाशरूपो वा । ब्रह्मलोकस्तं सर्वाश्रयादिरूपं ब्रह्म नविन्दन्ति । नजान्तीति । तृतीयखण्डे । सुप्तस्य तद्गतिर्हृत्पद्मस्थप्राप्तिरुच्यते । हृत्पद्मस्थस्य सुप्तप्रजाप्राप्यत्वं व्यपदिश्यत इति यावत् । तथा हृत्पद्मस्य ब्रह्मलोकमिति ब्रह्मलोकत्वोक्त्या तदन्तर्गते ब्रह्मशब्दश्चोच्यते । कर्मधारयविवक्षायां (ब्रह्माश्चसौ लोकाश्चेति) तु साक्षादेव । तस्माद्विष्णुरेवायं हृत्पद्मस्थ इति भावः । अस्तु ब्रह्मशब्दो विष्ण्वेकनिष्ठत्वाद्विष्णुत्वज्ञापकः । सुप्तप्राप्यत्वं तु कथं तज्ज्ञापकमित्यत आह— सतेति ।। हे सौम्य श्वोतकेतो । तदा सुप्तिकाले जीवः सता परब्रह्मणा सम्पन्नः सङ्गतो भवतीति श्रुतेस्तं विष्णुमेवहि सुप्तो गच्छति प्राप्नोतीत्यर्थः । किञ्च हृत्पद्मस्थस्यारण्याख्यसुधासमुद्राश्रयलोकबल लिङ्गश्रवणाच्च हृत्पद्मान्तर्गतो विष्णुरिति सूत्रशेषं व्याचष्टे— अरश्चेति ।। ब्रह्मलोके श्वेतद्वीपे । अरश्च ण्यश्चेत्येवं नामनौ हवै प्रसिद्धावर्णवौ  समुद्रौ । समुद्रोपमे सरसी तिष्ठत इति पञ्चमखण्डे हृत्पद्मस्थस्यारण्याख्यसुधासमुद्राश्रयलोकबलरूपं लिङ्गं च तथा दृष्टम् । यथा अहरहर्गच्छन्त्य एतं ब्रह्मलोकमिति तृतीयखण्डे सुप्तप्राप्यत्वब्रह्मशद्वौ हृत्पद्मस्थनिष्ठतया दृष्टौ तथेत्यर्थः । उक्तलिङ्गश्रवणेऽपि कुतोयं विष्णुरिति चेत् । तस्य विष्णुलोकैकलिङ्गत्वादिति हि शब्दाभिप्रायमाह— अरश्चेति ।। अथवा ब्रह्महमलोकमिति हृत्पद्मस्य विष्णुलौकत्वोक्तेस्तदन्तर्गतो विष्णुरित्युक्तम् । ब्रह्मलोकपदं कुतो विष्णुलोकवाचीत्यत आह—अरश्चेति ।। अरण्याख्यार्णवाश्रयत्वरूपं विष्णुलोकलिङ्गं चारश्चेति वाक्ये ब्रह्मलोकपदवाच्ये दृष्टमतो ब्रह्मलोकपदं तत्र तावद्विष्णुलोकपरम् । तस्मादत्रापि ततपरमेवेति भावः । तस्य भगवल्लोकलिङ्गत्वं कुत इत्यत आह— अरश्चेति ।। तत्रैव विष्णुलोक एव क्षीराब्धिमध्य इति तस्यैव पूर्वं प्रसक्तत्वात् । तस्यैव विष्णुलोकस्यैव । तत् अरण्याख्यसुधासमुद्राश्रयत्वं लक्षरत्वेनोच्यत इत्यर्थः । हेत्वन्तरेण विष्णोर्हृत्पद्मस्थत्वं प्रतिपादयत्सूत्रमुपन्यस्य व्याचष्टे— धृतेश्चेति ।। अत्र स सेतुर्विधृतिरित्येव छन्दोगश्रुतिपाठः । एषसेतुरितितु शाखान्तराणामप्यत्रोपसङ्ग्रहार्थम् । एवमन्यत्रापीति सम्प्रदायविदः । एषहृत्पद्मस्थ । आत्मा  विधृतिर्विधारणसमर्थः सेतुराश्रय इति । धृतेः हत्पद्मस्थस्य सर्वाधारत्वश्रवणाद्विष्णुरेवासावित्यर्थः । समाख्ययाप्येतमर्थं साधयति । एष इति ।। इत्यादीत्यविभक्तिको निर्देशः । आदिपदेन एष सेतुर्विधारण एषां लोकानामसम्भेदायेत्युत्तरवाक्यं ग्राह्यम् । तथा च । एष भूताधिपतिरित्यादिना बृहदारण्यकवाक्येन । इत्यादेर्भूताधिपतित्वादेर्विष्णुमहिम्नः अस्मिन्य एषोन्तर्हृदय आकाशस्तमिन्छेते सर्वस्य वशीत्यादि  तत्पूर्ववाक्योक्ते हृदयस्थे उपलब्धेः स तावद्विष्णुः । तत्समाख्यानादत्र छान्दोग्येऽपि उक्तो हृत्पद्मस्तो विष्णुरेवेत्यर्थः । इत्याद्युपब्धेरिति क्रिया विशेषणं वा । एष आत्मा । भूत एवादिपतिरिति भूताधिपतिरनादित एवाधिपतिरिति यावत् । एषभूतपालः सर्वजीवपालकः । एषां लोकानामसम्भेदाय अविदारणाय अमिश्रणाय वा । एष विधारणः सेतुरित्यर्थः ।। ननु यदुक्तं सर्वाधारत्वश्रवणाद्विष्णुरसाविति । तत्कुतोविष्णुनिश्चायकमित्यत आह— एतस्मिन्निति ।। एतस्येति प्रतीकग्रहणम् । तेन । सूर्याचन्द्रमसौ द्यावापृथिव्यावित्यादिबहुवाक्यलाभः । इत्यादि श्रुतिभ्यस्तस्यविष्णोरेवहि एष सर्वाधारकत्रूपो महिमेयुत्तरवाक्यानुकर्षणान्वयः । ननु समाख्याश्रुत्युक्तो भूताधिपतित्वादिमहिमा कुतो विष्णोरित्यत आह— सहीति ।। विश्वस्यअचेतनस्य जगतः पतिम् । आत्मेश्वरम् । चेतनानामीश्वरम् । विष्णोरिवान्यस्याप्ययं महिमा किं नस्यादित्यत आह— सर्वेश इति ।। युक्त्यन्तरेण विष्णोर्हृत्पद्मस्थत्वसाधकं सूत्रं पठित्वा व्याचष्टे । प्रसिद्धेश्चेति ।। अत्र दहरं विपापं परवेश्यभूतं यत्पुण्डरीकं पुरमध्यसंस्थमिति पूर्ववाक्यमप्युदाहर्तव्यम् । दहरमल्पम् । विपापं शुद्धम् । परवेश्मभूतं उत्तमगृहरूपम् । देहाख्यपुरमध्यसंस्थं यतपुण्डरीकं तत्रापि दहरं गगनमस्ति । तस्मिन्गगने । यदन्तर्विशोको विशोकं ब्रह्मास्ति तदपासितव्यमिति तैत्तिरीयश्रुतौ । विष्णोर्हृत्द्मस्थत्वप्रसिद्धेश्रचात्र हृत्पद्मस्थः स एवेत्यर्थः । नन्वेवं हृत्पगताकाशस्थो विष्णुरित्यभ्युपेत्य तस्य सर्वाधारत्वाङ्गीकारेऽपि सुषिरश्रुतिविरोधः स्यात् । तत्र साक्षात्सुषिरस्य सर्वाधारत्वोक्तेरित्यत आह— तदन्तस्थेति ।। मन्दिरे मणिमालेत्यत्र मन्दिरपदेन तदन्तस्थमञ्जूषाविवक्षावत्सुषिरश्रुतेरपि तदन्तस्थभगवदपेक्षत्वात् । भगवदपेक्षया प्रवृत्तत्वान्न तद्विरोध इत्यर्थः । भगवतो हृत्पद्मस्थत्वमाक्षिप्य समादधत्सूत्रमुपन्यस्याक्षेपांशं तावद्वाच्ष्टे— इतरे इति ।। तृतीयखण्डे परं यो जीवः ज्योतिः परमप्रकाशरूपं भगवन्तमुपसम्पद्य प्राप्य स्वेन रूपेणाभिनिष्पद्यते स्वस्वरूपाविर्भावमाप्नोति एष आत्मेति होवाच रमेति जीवस्य परामर्शात् । एष आत्माऽपहतपाप्मेति यः प्रथमखण्डे हृत्पद्मस्थः आत्मत्वेनोक्तस्तत्वेन ग्रहणात्स जीव एव हृत्पद्मस्थ इत्यर्थः । परिहारांशं व्याचष्टे— नेति ।। न जीवो हृत्पद्मस्थः । तस्य हृत्पद्मस्थे श्रूयमाणानामपहतपाप्मत्वादिगुणानामसम्भवात् । यद्यपि जीवस्य मुक्तिदशायामपहतपाप्मत्वादिकं भविष्यति । तथापि स्वातन्त्र्येण तन्नास्तीत्यभिप्रेत्य स्वत इत्युक्तम् । तथा च स्वतन्त्र्येणापहतपाप्मत्वादिगुणो हरिरेव हृत्पद्मस्थ इति भावः । जीव स्यापहतपाप्मत्वाद्यसम्भवमाक्षिप्य१(१.सम्भवमेवाङ्गीकृत्य) समादधत्सूत्रं पठित्वाक्षेपांशं तावद्व्याष्टे— उत्तराच्चेदिति ।। स मुक्स्तत्र भगवल्लोके । जक्षन् भक्षयन् । हसन्वा । जक्षभक्षहसनयोः क्रीडन् स्त्र्यादिभीरममाणः । पर्येति परितोगच्छतीत्याद्युत्तरवचनात् । द्वादशखण्डस्थवाक्यात् । सत्यकामत्वप्रतीतेस्तत एवापहतपाप्मत्वादिसिद्धेर्जीव एव हृत्पद्मस्थ इत्यर्थः । नञध्याहारेण परिहारांशं व्याचष्टे— नेति ।। नैतद्वाक्यबलेन जीवस्य गुणानसम्भाव्यं हृत्पद्मस्थत्वं वाच्यम् । कुतः ? तत्र तस्मिन्वाक्य हि यस्मान्मुक्तो जीव उच्यते । हृत्पद्मस्थस्य च देहान्तर्वर्तितया संसारित्वेन मुक्तत्वायोगात् । नन्वत्र मुक्त एवोच्यताम् । तथापि तस्य पूर्वं हृत्पद्मस्थत्वसत्वादपहतपाप्मत्वादिगुणत्वं भाविभावेनोच्यत इति किं नस्यादित्यत उक्तम् । परमेश्वरप्रसादादाविर्भूतस्वरूप इति । आविर्भूतनिजगुण इत्यर्थः । तथा च मुक्तगुणाविगर्भावस्येन्वराधीनत्वेन मुक्तस्यापि स्वतोपहतपाप्मत्वाद्यसम्भवात् । हृत्पद्मस्थस्य भाविभावेनापि तदुक्तिर्न सम्भवतीति भावः । नन्वत्र मुक्तस्य तद्गुणत्वमेवोच्यते न तु तस्य परमेश्वराधीनत्वमित्यत आह— यदिति ।। पूवोक्तः । परञ्ज्योतिरुपसम्पद्येति पूर्ववाक्ये जीवस्य गुणाविर्भावहेतुतयोक्तः । तथा च राजानं प्राप्य धनिको भवतीत्युक्ते यथाधनिकताया राजप्रसादाधीनत्वं प्रतीयते । एवमत्रापि मुक्तगुणाविर्भावस्येश्वरस्य प्रसादाधीनत्वं सिध्यतीति भावः । अथवा न परमेश्वरप्रसादलभ्यगुणो जीवोऽपहताप्मत्वादिना पूर्ववाक्य उक्तः किन्तु यत्प्रसादात्समुक्तो भवति मुक्तोभूत्वा अपहतपाप्मत्वादिगुणको भवतीति यावत् । स भगवानेव । दातृप्रतिग्रहीत्रोर्दातुरेव मुख्यत्वान्मुख्यस्यैव ग्राह्यत्वादित्यर्थः । अमुख्यापहतपाप्मत्वादिगुणोऽपि जीवो य एष सम्प्रसादोऽस्माच्छरीरात्समुत्थायेत्याद्युत्क्वा एष आत्मेति परामर्शात्तब्दलेन हृत्पद्मस्थात्माकिं नस्यादित्याशङ्कां परिहरत्सूत्रमुपन्यस्य व्याचष्टे—  अन्येति ।। एष आत्मेति परामर्शश्च । यं परञ्ज्योतिराख्यं भगवन्तमभिसम्पद्य जीवः स्वेन रूपेणाभिनिष्पद्यते स एष आत्मेति परमात्मार्थः परमात्मविषयकोऽतः स एव हृत्पद्मस्थ इति भावः । उक्तमाक्षिप्य समादधत्सूत्रमुन्यस्याक्षेपांशं तावद्व्याचष्टे— अल्पेति ।। दहर इति । दहरेऽस्मिन्नन्तराकाशस्तस्मिन्यदन्तरिति अल्पश्रुतेः ।। अल्पस्थानस्थितत्वस्य श्रुतत्वात्तस्य च जीवलिङ्गतयाव्याप्ते परमात्मनि असम्भवान्न विष्णोर्हृत्पद्मस्थत्वं युक्तमित्यर्थः । नञध्याहारेण परिहारांशं व्याचष्टे— नेति ।। नाल्पस्थानस्थितिश्रुतिर्विष्णावनुपपन्ना । निचाय्यत्वादेवे व्योमवच्चेत्यत्र सर्वगतस्यापि विष्णोर्व्योमवदल्पस्थानस्थितेरुक्तत्वादित्यर्थः । ननु कथं व्योमवद्विष्णोरल्पस्थानस्थितिर्युज्यते । व्योम्नोशतोल्पस्छानस्छित्युपपत्तेः विष्णोस्त्वंशतोऽपि सर्वगतत्वादित्यतः सूत्रशेषं प्रकारान्तरेणव्याचष्टे— एष इति ।। एष आत्मा मे अन्तर्हृदये अन्तरिक्षादिसर्वेभ्यो ज्यायान् अधिकपरिमाण एव सन् वर्तत इति छन्दोगश्रुतौ सर्वज्यायस्त्वेनैव हृत्पद्मस्थतयोक्तत्वाच्च सर्वगततयैव विष्णोरल्पस्थानस्थितिरुपपन्नेत्यर्थः ।। ५ ।। 
अदृश्यत्वादयः परमेश्वरगुणा उक्ताः । तेषां सुखं शाश्वतं नेतरेषाम् । तदेतदिति मन्यन्तेऽनिर्देश्यं परमं सुखमित्यादिना ज्ञानिसुखस्यापि अनिर्देश्यत्वमज्ञेयत्वं चोच्यत इति ।। अतोवक्ति । 
।। ॐ अनुकृतेस्तस्यच ॐ ।। २२।।
तमेव भान्तमनुभाति सर्वमित्यनुकृतेस्तस्य भासासर्वमिदं विभातीतिवचनाच्च परमात्मैवानिर्देश्यसुखरूपः । नहि ज्ञानिसुखमनुभातिसर्वं न च तद्भासा ।। 
अहं तत्तेजोरश्मीदिति नारायणभासाहि सर्वं भाति ।। 
।। ॐ अपिस्मर्यते ॐ ।। २३ ।।
 यदादित्यगतं तेजो जगद्भासयतेऽखिलम् । यच्चन्द्रमसि यच्चाग्नौ तत्तेजो विद्धिमामकमिति ।। न तद्भासयते सूर्यो न शशाङ्को न पावकः । यद्गत्वा ननिवर्तन्ते तद्धाम परमं ममेति च ।। ६ ।।  
अत्रानुकूल्येन गृह्यमाणत्वलिङ्गं समन्वीयते । आनुकूल्येन अत्यन्तमिष्टत्वेन गृह्यमाणत्वं कथमनुभवामीति ज्ञानार्थं प्रार्थितत्वमित्यर्थः । श्रुत्यादिसङ्गतिं विषयादिकं च सूचयन् सयुक्तिकं पूर्वपक्षं दर्शयति । अदृश्यत्वादय इति ।। पूर्वमदृश्यत्वादयो गुणाः परमेश्रवरस्योक्ताः । तेषां मध्ये चानिर्देश्यत्वमज्ञेयेत्वं१(१. न भातीति) च । तेषां सुखमित्यादिना काठके ज्ञानिसुखस्याप्युच्यत इत्यर्थः । अत्रेत्यादिनेत्यादिपदेन कथं नु तद्विजानीयां किमु भाति न भाति वेयुत्तरवाक्यं ग्राह्यम् । तेषां ज्ञानिनामेव सुखं शाश्वतम् । नेेतरेषां अज्ञानाम् । तदेतज्ज्ञानिसुखं अनिर्देश्यं परमं चेति मन्यन्ते । ज्ञानिन इति शेषः । तत्सुखमहं कथं नु विजानीयाम्  विचार्यमाणे तत्किं भाति वा न भातिवेत्यर्थः । अत्र कथन्नु तद्विजानीयामित्यानुकूल्येन गृह्यमाणत्वमुच्यते । अनिर्देश्यमित्यनिर्देश्यत्वम् । न भातीत्यज्ञेयत्वं च । अत्र तेषां सुखमिति तदेतत्परमं सुखमिति चोक्त्या पूर्वपक्षे युक्तिरपि प्रदर्शिता भवति । इदमानुकूल्येन गृह्यमाणं ज्ञानिसुखमेव । तेषां सुखमिति पूर्ववाक्ये ज्ञानिसुखस्यैव प्रकृतत्वात् । तस्यैव तदेतदित परामर्शात् । विष्णोश्च नपुंसकसुखशब्दनाप्रकृतस्य तदित्यादिपरामर्शयोगादिति ।। सिद्धान्तयत्सूत्रमवतार्य व्याचष्टे— अत इति ।। सर्वं सूर्यादितेजोजातम् । भान्तं प्रकाशमानं तं भगवन्तमेवानुभाति अनुसृत्य प्रकाशत इत वाक्यशेषे अनुकृतेः । अनुमानात् । सूर्यादीनामेतददीनप्रकाशश्रवणादिति यावत् । सर्वमिदं जगत्तस्य परमात्मनो भासा प्रकाशेन विभाति प्रकाश्यत इति सर्वजगतस्तत्प्रभाप्रकाश्यत्ववचनाच्च परमात्मैवानुकूल्येन गृह्यमाण इति स एवानिर्देश्यसुखरूपो न ज्ञानिसुखमित्यर्थः । एतेन यदनिर्देश्यं परमं सुखं कथं नु तद्विजानीयामित्यानुकूल्येन गृहीतं तदनिर्देश्यं सुखमेतत् प्रकृतपरमात्मनोरूपमिति मन्यन्त इति वाक्ययोजना सिद्धान्ते सूचिता भवति । नन्वेतदधीनतया सूर्यादीनां भानोक्तावेतस्य सर्वजगत्प्रकाशकत्वोक्तौ च कुतो विष्णुरेवायं न ज्ञानिसुखमित्यत आह— न हीति ।। सर्वं सूर्यादितेजोजातं नहि ज्ञानिसुखमनुसृत्य भाति प्रकाशते । न च तद्भासा ज्ञानिसुखपकाशेन । जगत्प्रकाश्यत इति शेेषः । अस्त्वेतदुभयं ज्ञानिसुखेऽनुपपन्नं तथापि कुतोनेन परमात्मनो ग्रहणमित्यत आह— अहमिति ।। अहमहेयम् । तत् नारायणाख्यं तेजः । रश्मीत् सूर्यादिरश्मिप्रेरकमिति । श्रुतेरिति शेषः । नारायणभासा नारायणाधीनभासा हि सर्वं सूर्यादितेजोजातं भाति प्रकाशते । तथा नारायणभासा नारायणीयभासा सर्वं जगद्भाति प्रकाशतेचेत्यर्थः । अत्र रश्मीदित्यनेन सूर्यादितेजसां नारायणाधीनत्वमुच्यते । तेज इति सर्वजगत्प्रकाशकत्वम् ।। उक्तमर्थं स्मृत्याप्युपपादयत्सूत्रं पठित्वातां स्मृतिमुदाहरति । अपीति ।। न केवलमेतच्छ्रूयते अपि तु यदादित्येति स्मर्यतेपीत्यर्थः । चन्द्रमसि अग्नौ च गतमित्यनुवर्तते । मामकं मदधीनं मदीयं च । किञ्च । न तत्र सूर्यो भातीत्यादिनानुकूल्येन गृह्यमाणस्य सूर्याद्यप्रकाश्यत्वमुच्यते । तच्च विष्णोरेव स्मर्यते स्मृतौ प्रतिपाद्यते । अतोऽपि विष्णुरेवात्र  प्रतिपाद्य इति सूत्रस्यार्थान्तरमभिप्रेत्य तां स्मृतिमुदाहरति । न तदिति ।। धाम स्वरूपम् ।। ६ ।।
विष्णुरेव जिज्ञास्य इत्युक्तम्  तत्रोर्ध्वं प्राणमुन्नयत्यपानं प्रत्यगस्यति ।। मध्ये वामनमासीनं विश्वेदेवा उपासत इति सर्वदेवोपास्यः कश्चित्प्रतीयते ।। स चैवमेवैष प्राण इतरान्प्राणान्पृथक् पृथगेव सन्निधत्ते योयं मध्यमः प्राणः ।। कुविदङ्गेत्यादिना प्राणव्यवस्थापकत्वान्मध्य-मत्वात्सर्वदेवोपास्यत्वाच्च वायुरेवेति प्रतीयते ।। अतो ब्रवीत्-
।। ॐ शब्दादेवप्रमितः ॐ ।। २४ ।।
वामनशब्दादेव विष्णुरिति प्रमितः ।। नहि श्रुतेर्लिङ्गं बलवत् ।। श्रुतिर्लिगं समाख्याच वाक्यं प्रकरणं ।। पूर्वं पूर्वं बलीयः स्यादेवमागामनिर्णय इति स्कान्दे ।। तच्च लिङ्गं विष्णोरेव ।। तस्यैव प्राणत्वोक्तेस्तद्वै त्वं प्राणो अभव इति ।। 
।। ॐ हृद्यपेक्षयातुमनुष्याधिकारत्वात् ॐ ।। २५ ।।
सर्वगतस्यापि तस्याङ्गुष्ठमात्रत्वं हृद्यवकाशापेक्षया युज्यते । इतरप्राणिनामङ्गुष्ठाभावेऽपि मनुष्याधिकारत्वान्न विरोधः ।। ७ ।। 
अत्रेशाननामसमन्वयः प्रदर्श्यते । श्रुत्यादिसङ्गतिं विषयं च सूचयति । विष्णुरेवेति ।। अथातो ब्रह्म जिज्ञासेति जिज्ञास्यो विष्णुरेवेत्युक्तम् । तत्र तथात्वे विष्णोरेव जिज्ञास्यत्वे । काठके उर्ध्वं प्राणमिति य सर्वदेवोपास्यः कश्रि्चदीशानो नाम प्रतीयते सोऽपि विष्णुरेवेति वक्तव्यमिति शेषेण योजना । अत्राङ्गुष्ठमात्रः पुरुषो मध्य  आत्मनि तिष्ठति । ईशानो भूतभव्यस्य न ततो विजुगुप्सत इति पूर्ववाक्यमप्युदाहर्तव्यम् । समन्वेतव्येशानशब्दघटितत्वात् । आत्मनि देहे मध्ये हृदयगुहायाम् । अङ्गुष्ठमात्रो भूतस्य भव्यस्यचेशानः प्रेरकः पुरुषस्तिष्ठति । ततस्तत्प्रसादान्न विजुगुप्सते भयाभावान्नात्मानं गोप्तुमिच्छति । मुक्तो भवतीति यावत् । यश्चायं प्राणमूर्ध्वं उर्ध्वभागमुन्नयति प्रापयति । अपानं च प्रत्यक् अधः अस्यति क्षिपति । तं हृदयमध्ये आसीनं वामनं विश्वे सर्वे देवा उपासन इत्यर्थः । सयुक्तिकं पूर्वपक्षयत । स चेति ।।  स चेशानो वायुरेवेति प्रतीयते । कुतः ? प्राणव्यवस्थापकत्वात् । प्राणानां नियोजकत्वात् । मध्यमत्वात् हृदयमध्यासीनत्वात् । सर्वदेवोपास्यत्वाच्च । एतल्लिङ्गत्रयस्योर्ध्वं प्राणमिति वाक्ये ईशाने श्रवणादिति यावत् । एवमेवैष इत्यादिवाक्यत्रयेण च वायोरेव प्राणव्यवस्तापकत्वाद्यवगमादित्यर्थः । एवमेवेति ष्ट्प्रश्नवाक्यम् । यथा सम्म्राट् । (१.सेनाधिकारो स्थापितान्)१स्वाधिकृतान् । पृथक् पृथद्गेशेषु विनियुङ्क्ते । एवमेव एष मुख्यप्राण इतरान्प्राणान् प्राणापानादिदासप्राणान् । पृथक् पृथगेव हृदयादिस्थानेषु सन्निधत्ते संस्थापयति विनियुङ्क्त इत्यर्थः । योयमिति बृहदारण्यक वाक्यम् । योयं मध्यमः प्राणस्तमिममेव नाप्नोत्प्रजापतिरिति पूर्वेणान्वयः । प्रजापतिर्ब्रह्मा । यथा (१.उद्वापसमये)१सर्वान् देवान् श्रमम्प्रापयामास तथा मुख्यप्राणं श्रमरूपेण नाप्नोत् । उभयोः समस्तशक्तित्वादित्यर्थः । कुविदङ्गनमसा ये वृधासः पुरा देवा अनवद्यास आसन् । ते वायवे मनवेबाधितायावासयन्नुषसं सूर्येणेति मन्त्रस्यायमर्थः । ओति सम्बोधनम् । ये देवा वायोर्नमसा नमस्कारादिना । वृधासः वृद्धाः मानादिगुणपूर्णाः । अनवद्यासः अनवद्याः अज्ञानाद्यवद्यविधुराश्च पुरा आसन् । ते कुवित् क्वचित् रहस्यस्थाने सूर्येण साकम् । मनवे ज्ञानिने । बाधिताय बाध एषासमस्तीतिबाधाः संसारबाधवन्तः । अर्शआदिभ्योच् । ते (१.संसारबाधवन्तोजनाः)१अस्य सञ्जाता इति बाधितः तैः शरणं प्राप्त इति यावत् । अथवा बाध्यन्त इति बाधो बाधवन्तः । कर्मणि क्विबन्तोयम् । तैरितः शरणं प्राप्त इति । बाधिता अस्य शरणागतत्वेन सन्तीतिवा तथोक्तः । अत्राप्यर्श आद्यच् । तस्मै वायवे । उपसं बुद्धिम् । अवासयन् अस्थापयन् । तद्विषयामकुर्वन्निति । सिद्धान्तयत्सूत्रमवतार्य व्याचष्टे— अत इति ।। अयमीशानो मध्ये वामनमिति वामनशब्दादेव विष्णुरिति प्रमितः । वामनश्रुतेर्विष्णौ (१.निरवधिकप्रवृत्तिनिमित्त)१महायोगरूढिसिद्धायास्तत्प्रमा१(१.प्रभाजनकत्व)पकत्वादीशानो विष्णुरेवेति यावत्  (१.प्रमित इत्यनेन)१एतेन श्रुतेर्निरवकाशत्वं सूचितम् । अन्यथा तया तत्प्रमित्ययोगात् । ननु वायुलिङ्गसद्भावादीशानो वायुरेव किं नस्यादित्यत आह— न हीति ।। तथा च वामनश्रुतिबाधितस्य लिङ्गस्य न वायुत्वनिश्चायकत्वमिति भावः । अनेन शब्दादेवेत्येवकाराभिप्रायो वर्णितो भवति । कुतो न श्रुतेर्लिङ्ग बलवदित्यत आह— श्रुतिरिति ।। अत्र समाख्या अन्ते पठितव्या । तथा शब्देन स्थानमपि ग्राह्यम् । श्रुतिलिङ्गवाक्यप्रकरणस्थानसमाख्याश्चेति प्रमाणलक्षे निर्देशात् । रूढ्या वस्तुप्रतिपादकः शब्दः श्रुतिः । (१.सहस्राक्षत्वं इन्द्रलिङ्गं)१असाधारणधर्मप्रतिपादकः शब्दो लिङ्गम् । पर्यवसिताकाङ्क्षाणि  पदानि वाक्यम् । एकपमेयप्रतिपादकानेकवाक्यानि प्रकरणम् । अनेकप्रमेयप्रतिपादकमेकार्थेतात्पर्ययुक्तं स्थानम् । निर्णीतस्थले समानोक्तिः समाख्या । अत्रसमाख्याद्यपेक्षया पूर्वं पूर्वं स्थानप्रकरणादिकं बलीयः स्यात् । मिथो विरोधेतु एवं पूर्वपूर्वेणोत्तरोत्तरवाधया आगमनिर्णयः आगमार्थनिर्णयो भवतीत्यर्थः । इदं तु प्राबल्यं स्वभावतः । निरवकाशत्वेन बहुत्वेनोपजीव्यत्वे न चान्यदपि प्राबल्यं द्रष्टव्यम् । नन्वस्तु श्रुतेः स्वभावप्राबल्यम् । तथापि बाहुल्येन लिङ्गगानामपि प्राबल्यादनिर्णय एवेत्य आह— तच्चेति ।। बहुत्वोपेतं तदपि प्राणव्यवस्थापकत्वादिवायुलिङ्गं विष्णोरेव सम्भवति । अतो लिङ्गानां विष्णौ सावकाशत्वाछ्रुतेरन्यत्र निरवकाशत्वात्सावकाशशतादपि निरवकाशैकस्य प्राबल्याद्भवत्येव निर्णय इति भावः । नन्वेवमेवैष इत्याद्युदाहृतश्रुत्यन्तरेण लिङ्गस्य प्राणनिष्ठतयोक्तेः कथं तद्विष्णोरित्यत आह— तस्यैवेति ।। अत एव प्राण इत्युक्तन्यायेन तद्वैत्वं प्राणो अभव इति वाक्ये तस्य विष्णोरेव प्राणत्वाक्तेस्तत्समाख्ययात्रापि प्राणपदेनान्तर्यामितया विष्णुरेवोच्यत इत्यर्थः । अत्र प्राणत्वोक्तेरित्युपलक्षणम् । अन्तस्थत्वाधिकरणन्यायेन वागुत्वोक्तेरित्यपि द्रष्टव्यम् । तेन कुविदङ्गेति मन्त्रे वायुपदमपि तदन्तर्यामिभगवद्वाचकमिति लभ्यते । ततश्च  तदुक्तसर्वदेवोपास्यत्वलिङ्गस्य विष्णौ सावकाशतासिद्धिरिति । ननु तथापि कथमीशानो विष्णुर्भवेत् । अङ्गुष्ठमात्र इति तस्याङ्गुष्ठमात्रपरिमाणत्वोक्तेः । विष्णोश्च सर्वगतत्वादित्याशङ्कां परिहरत्सूत्रमुपन्यस्य व्याचष्टे— हृदीति ।। सर्वगतस्यापि तस्य विष्णोरङ्गुष्ठमात्रत्वम् अगुष्ठमात्रत्वोक्तिर्युज्यते । कथम् । हृदि विद्यमानावकाशापेक्षया । तद् हृदयावकाशस्याङ्गुष्ठमापिरिमाणत्वेन तदपेक्षया भगवन्मूर्तिविशेेषस्य व्यक्त्या तन्मात्रपरिमाणत्वादित्यर्थः । हृदयाकाशस्याङ्गुष्ठमात्रत्वेन तत्सम्बन्धात्सर्वगतेऽपि हरावुपचारेणाङ्गुष्ठमात्रत्वोक्तिरिति वार्थः । ननु पश्वादीनामङ्गुष्ठाभावेन तदन्तर्गतविष्णोेः कथमङ्गुष्ठमात्रत्त्वमित्याशङ्कां परिहरत्सूत्रशेषं व्याचष्टे— इतरेति ।। मनुष्येतरप्राणिनामङ्गुष्ठाभावेऽपि वेदविद्यायाः मनुष्याधिकारत्वात् मनुष्याणामेवाधिकारो यस्मिंस्तन्मनुष्याधिकारं तत्वात् । अथवामनुष्याणामेव वेदविद्योपासनायामधिकारत्वात् । अधिकारित्वात् । तान्प्रत्येवैतद्विद्याप्रवृत्या । मनुष्यान्तर्गतस्यैव विष्णोरङ्गुष्ठमात्रत्वोक्तेर्नोक्तविरोध इत्यर्थः ।। ७ ।। 
मनुष्याणामेव वेदविद्याधिकार इत्युक्तम् । तिर्यगाद्यपेक्षयैव मनुष्यत्वविशेषणमुक्तं न तु देवाद्यपेक्षयेत्याह ।। ॐ तदुपर्यपिबादरायणः सम्भवात् ॐ ।। तदुपरि मनुष्याणां सतां देवादित्व प्राप्त्युपरि ।। सम्भवति हि तेषां विशिष्टबुध्यादिभावात् । तिर्यगादीनां तदभावादभावः ।। तेषामपि यत्र विशिष्टबुध्यादिभावस्तत्राविरोधः ।। निषेधाभावाद्दृश्यन्ते हि जरितार्यादयः ।। 
।। ॐ विरोधः कर्मणीतिचेन्नानेक प्रतिपत्तेर्दर्शनात् ॐ ।। २६ ।।
मनुष्या एव देवादयो भवन्तीति तदुपरीत्युक्तम् ।। तत्र यदि मनुष्याः सन्तो देवा भवन्ति तत्पूर्वं देवताभावाद्देवतोद्दिष्टकर्मणि विरोध इति चेन्न ।। अनेकेषां देवतापदप्राप्तेर्दर्शनात् । तेहनाकं महिमा नः सचन्त(सञ्चत ?) यत्र  पूर्वे साध्याः सन्ति देवा इति ।। 
।। ॐ शब्द इति चेन्नातः प्रभवात्प्रत्यक्षानुमानाभ्यां ॐ ।। २७ ।।
वाचा विरूपनित्ययेत्यादि श्रुतेराप्त्यनिश्चयान्नित्यत्वापेक्षत्वाच्च मूलप्रमाणस्य स्वतः प्रामाण्यप्रसिद्धेश्च नित्यत्वाद्वेदस्य तदुदितानां देवानामनित्यत्वात् । पुरन्यभावनियमाभावाच्चशब्दे विरोध इति चेन्न ।। सूर्याचन्द्रमसौ धाता यथा पूर्वमकल्पयत् ।। तथैव नियमः काले सुरादिनियमस्तथा ।। तस्मान्नानीदृशं क्वापि विश्वमेतद्भविष्यतीत्यादेरत एव शब्दात्तेषां प्रभवनियमात् ।। महतां प्रत्यक्षात् ।। यथेदानी तथोपर्यपि देवा भविष्यन्तीति इतरेषामनुमानाच्च ।। 
।। ॐ अत एव च नित्यत्वम् ॐ ।। २८ ।।
अत एव शब्दस्यनित्यत्वादेव च देवप्रवाहनित्यत्वं युक्तम् ।।
।। ॐ समाननामरूपत्वाच्चावृत्तावप्यविरोधोदर्शनात्स्मृतेश्च ॐ ।। २८ ।। 
अतीतानागतानां देवानां समाननामरूपत्वात्प्राप्तपदानां मुक्त्याऽवृत्तावप्यविरोधः । यथापूर्वमिति दर्शनात् । अनादिनिधना नित्या वागुत्सृष्टास्वयं भुवा । ऋषीणां नामधेयानि याश्च वेदेषु दृष्टयः । वेदशब्देभ्य एवादौ निर्ममे समहेश्वर इति स्मृतेश्च ।। 
।। ॐ मध्वादिष्वसम्भवादनधिकारं जैमिनिः ॐ ।। २९ ।। 
वसूनामेवैको भूत्वेत्यादिना प्राप्यफलत्वात्प्राप्तपदानां देवानां मध्वादिविद्यास्वनधिकारं जैमिनिर्मन्यते । 
।। ॐ ज्योतिषिभावाच्च ॐ ।। ३९ ।।
ज्योतिषि सर्वज्ञत्वेभावाच्च ।। आदित्यप्रकाशेन्तर्भाववत्तज्ज्ञाने सर्ववस्तूनामन्तर्भावात् । नित्यसिद्धत्वाच्च विद्यानाम् ।
।। ॐ भावं तु  बादरायणोस्ति हि ॐ ।। ४० ।।
फलेविशेषभावात्प्राप्तपदानामपि देवानां मध्वादिष्वप्यधिकारं बादरायणो मन्यते । अस्ति हि प्रकाशविशेषः ।। यावत्सेवा परे तत्वे तावत्सुखविशेषता । सम्भवाच्च प्रकाशस्य परमेकमृते हरिम् । तेषां सामर्थ्ययोगाच्च देवानामप्युपासनम् । सर्वं विधीयते नित्यं सर्वयज्ञादिकर्मचेति स्कान्दे ।। उक्त फलानधिकारमात्रं जरमिनिमतमतो न मत विरोधः ।। सर्वज्ञस्यैव कृष्णस्य त्वेकदेशविचिन्तितम् । स्वीकृत्य मुनयो ब्रूयुस्तन्मतं नविरुध्यत इति च ब्राह्मे ।। ८ ।। 
अत्र देवानां ब्रह्मविद्याधिकारः समर्थ्यते । श्रुत्यादिसङ्गतिं विषयं च सूचयति । मनुष्याणामिति ।। अङ्गुष्ठमात्र इति श्रुतावङ्गुष्ठमात्रत्वोक्त्यन्यथानुपपत्या पूर्वाधिकरणे मनुष्याधिकारत्वादिति मनुष्याणामेव वेदविद्याधिकार इत्युक्तमित्यर्थः । अत्र मनुष्याणामेवेत्युक्त्या देवानां नवेदविद्याधिकार इति पूर्वपक्षोऽपि सूचितो भवति । युक्तिस्तूत्तरत्र सूत्रेष्वेव वक्ष्यते । सिद्धान्तयितुं सूत्रमवतारयति । तिर्यगादीति ।। विशिष्टबुद्ध्यादिरहिता ये तिर्यगादयस्तदपेक्षयैव तद्व्यावृत्यर्थमेवाधिकारिणां मनुष्यत्वविशेषणमुक्तं न तु देवाद्यपेक्षया देवादिव्यावृत्यर्थमित्यभिप्रेत्यदेवानामधिकारमाहाचार्याे बादरायण इत्यर्थः । सूत्रं व्याचष्टे—  तदिति ।। तदुपरीत्यनुवादेन मनुष्याणामित्यादि व्याख्यानम् । तेषां प्रकृतानां मनुष्याणां सतां देवतादिपदप्राप्तियोग्यानां देवादित्वप्राप्त्युपरिप्राप्त्यनन्तरमपि । देवानामपीति यावत् । वेदविद्याधिकारो विद्यत इति शेषः । हि यस्मात्तेषामधिकारः सम्भवति । कुतः अधिकारोपयोगिविशिष्टबुद्ध्यादिभावात् । विशिष्टबुद्धिविद्वत्ता । आदिपदेन सामर्थ्यमर्थितत्वं च । तेषां सत्वात् । अर्थी समर्थो विद्वानेव ह्यधिकारीत्युच्यत इत्यर्थः । अत्र देवानामित्यनुत्क्वा तदुपरीत्यनेन तेषामर्थितत्वाभावान्नाधिकार इति शङ्कानिरस्ता । यदि देवा अनादिनित्याः स्युस्तर्ह्येव तेषां देवतापदप्राप्तिमुक्तिरूपविद्याफले अर्थितत्वाभावः सम्भवेत् । न च ते तथा किन्तु विद्याकर्मभ्यां देवादित्वप्राप्त्युपरिविद्याभिस्तेषां मोक्षसिद्धेस्तत्रार्थिताऽवश्यं भाविन्येवेति । न देवा वेदविद्याधिकारिणः अमनुष्यतवात्तिर्यगादिवदित्यत आह— तिर्यगादीनामिति ।। तदभावाद्विशिष्टबुद्ध्यादेरभावादेवाधिकाराभावो न तु मनुष्यत्वाभावादित्यर्थः । तथा चोक्तानुमानस्य विशिष्टबुध्यादिराहित्यमुपाधिरित्युक्तं भवति । विशिष्टबुद्ध्यादिमतामपि तिरश्चां नाधिकार इति व्यतिरेकव्याप्तिविधुरोयमुपाधिरित्यत आह— तेषामपीति ।। तेषां तिरश्चामपि मध्ये यत्र येषु विशिष्टबुद्ध्यादिभावस्तत्र तेषु अधिकाराभ्युपगमेपीति शेषः । अविरोधोविरोधो नास्तीत्यर्थः । कथमविरोध इति तत्राह— निषेधेति ।। अनेन निषेधराहित्ये सति विशिष्टबुद्ध्यादिमत्वमधिकारे प्रयोजकमिति सूचितं भवति । निषेधाभावेऽपि क्वाप्यदृष्टत्वान्न तिरश्चामधिकार इति तत्राह— दृश्यन्ते हीति ।। वेदाधिकारितया भारतादौ प्रतिपाद्यन्त इत्यर्थः । देवानां वेदविद्याधिकारमाक्षिप्य समादधत्सूत्रं पठित्वाक्षेपांशं तावद्व्याचष्टे— विरोध इति ।। मानुषा एव देवादयो भवन्तीत्यभिप्रायेण तदुपरीत्युक्तम् । तत्रतथासति । अस्यैव विवरणम् । यदि मनुष्याः सन्तो देवादयो भवन्तीति । तर्हीतिशेषः । देवानां वेदविद्याधिकारसिद्ध्यर्थं सादिविनाशित्वाङ्गीकार इति यावत् । तत्पूर्वं तेभ्यः पूर्वम् । देवताभावात् । पूर्वकल्पे देवतोद्दिष्टकर्मणि । देवानुद्दिश्य (१.पकृते)१प्रयुक्ते कर्मणि । उद्देश्याभावाद्वैयर्थ्याख्यविरोध इत्यर्थः । परिहारांशं व्याचष्टे— नेति ।। अत्र ‘यज्ञेन यज्ञमयजन्त देवास्तादि धर्माणि प्रथमान्यासन्’ इति पूर्वार्धमपि पठितव्यम् । देवाः देवतवयोग्या मनुष्याः । यज्ञेन ज्ञानकर्मात्मकेन । यज्ञं भगवन्तम् । अयजन्त । ततस्तानि ते । तेन ज्ञानपूर्वकर्मणा । स्वपदम्प्राप्य । प्रथमानि धर्माणि । प्रथमाः धर्माः । मुख्यलोकधारका आसन् । ते पुनर्महिमानो महात्मानो देवाः । स्वाधिकारावसने । नाकं अकं दुःखं तद्विरुद्धपूर्णसुखात्मकं मोक्षम् । सचन्त प्राप्नुवन् । यत्र मोक्षे पूर्वे पूर्वकल्पे मुक्ताः । साध्याः देवाः सन्तीति पुरुषसूूक्तमन्त्रे । अनेकेषां  योग्यमनुष्याणां पूर्वं पूर्वम् । देवतापदप्राप्तेर्दर्शनात्प्रतिपादितत्वादेतद्देवानां पूर्वमभावेऽपि देवतान्त रसद्भावान्नोक्तविरोध इत्यर्थः । पुनरुक्तमाक्षिप्य परिहरत्सूत्रं पठित्वाक्षेपांशं विवृणोति । शब्द इति । अत्र पूर्वसूत्राद्विरोधपदमाकृष्यते । देवानामाद्यन्तवत्वे शेब्दे वेदे । अप्रामाण्याख्यविरोधः । वेदस्य नित्यत्वात् । तदुदितानां देवानां अनित्यत्वात् । अनित्यदेवानां तद्वाच्यत्वादिति यावत् । वाच्यहीनायाश्च वाचः प्रामाण्यासम्भवात् । (१.यस्मात्)१यावता वाक्यस्य (१.वाच्यहीनत्वमेव)१तदेवाप्रामाण्यम् । वेदस्य नित्यत्वमेव कुत इति चेत् । (१.तस्मैनूनमाभिद्येव । वाचाविरूपनित्ययावृष्णेचोदस्वसुष्टुतिं)१वाचा विरूपनित्ययेति श्रुतेः । हेविरूपेति मन्त्रदष्टुः स्वात्मानं प्रति सम्बोधनम् । तस्मै भगवते । नित्याया वाचा वेदेन । सुष्टुतिं शोभनां स्तुतिम् । चोदयस्व प्रेरयस्व । कुर्वित्यादिश्रुतिः । वेदस्यानित्यत्वे प्रामाण्याभावापत्तेश्च आप्तिमूलत्वेन प्रामाण्यमस्त्वितिचेन्न । आप्त्यनिश्चयात् । कर्तृसार्वज्ञादौ मानाभावेन तस्मिन्नाप्तेर्निश्चेतुमशक्यत्वात् । किञ्च वेदस्याप्तप्रणीतत्वे आप्तिमूलं किञ्चित्प्रामाणमङ्गीकार्यम् । तच्च प्रत्यक्षादिकं न सम्भवतीति वाक्यमेव वक्तव्यम् । तस्य च पौरुषेयत्वे आप्तिनिश्चयाद्ययोगेन नित्यत्वमेवाङ्गीकर्तव्यम् । तथा च मूलप्रमाणस्यान्ततोऽपि  नित्यत्वापेक्षत्वात्ततोवरं श्रुतिसिद्धवेदनित्यत्वमेवाङ्गीकर्तुम् । ननु वेदस्य नित्यत्वेऽपि न प्रामाण्यम् आप्तोक्तत्वाभावादिति । मैवम् । प्रमायाः १(१.घटेन्द्रियसन्निकर्षम्...)ज्ञानकारणातिरिक्तकारणनिरपेक्षत्वेन वेदस्य... स्वतःकर्तृगुणभूताप्तिपेक्षतां विनैव प्रामाण्यसिद्धेः । तथाचैवं वेदस्य नित्यत्वात्तद्वाच्यदेवानामनित्यत्वेऽप्रामाण्यमेव स्यादित्यर्थः । ननु पूर्वसूत्रेऽनेकप्रतिपत्तेर्दर्शनादित्युक्तत्वेन देवानामत्यित्वेऽपि तत्प्रवाहस्य नित्यत्वेन कर्मविरोधवदयमपि१(१.उत्तरत्रदेवताभावरूप) विरोधः परिहर्तुं शक्य इत्यत उक्तम् । पुनरन्यभावनियमाभावाच्चेति ।। अतीतदेवताप्रवाहे यत्र पूर्व इति प्रमाणसद्भावेनातीतकालीनविरोधपरिहारेऽपि पुनरन्यभावनियमे । उत्तरकालेऽन्यदेवतासद्भावनियमे । प्रामाणाभावेन । उत्तरकालीनविरोधस्य दुष्परिहारत्वादित्यर्थः । परिहारांशं व्याख्याति । नेति ।। न वेदस्याप्रामाण्यम् । कुतः ? तेषां तद्वाच्यानां देवानां स्वरूपेण नित्यत्वाभावेऽपि । प्रभवनियमात् । पुनःपुनरुत्पत्तिनियतेः । प्रवाहरूपेण नित्यत्वादिति यावत् । सूर्याचन्द्रमसावित्यादेः । अत एव शब्दादिति । अत इत्यनुवादेन शब्दादिति व्याख्यानम् । इत्यादि श्रुतेरित्यर्थः । सूर्योति । धाता जगद्धारणपोषणकर्ता विष्णुः । यतापूर्वं पूर्वकल्पे । सूर्याचन्द्रमसावकल्पयत्तथास्मिन्कल्पेप्यकल्पयदित्यर्थः । यथैवेति ।। काले वसन्तादौ । यथा कुसुमादिनियमः तथा प्रतिकल्पं सुरादीनां नियमस्तस्मादनीदृशमेतत्कल्पीयविलक्षणं विश्वं क्वापि देशे कालेवा न भविष्यति किन्तु एतदेतादृशमेव सर्वदा भविष्यतीत्यर्थः । महताम् अतीतानागतविदां प्रत्यक्षाच्च देवप्रभवनियमसिद्धिः । नन्वयोगिनी श्रुतिप्रत्यक्षयोरविश्वासात्कथमुक्तनिश्चय इत्यत उक्तम् । यथेदानीमिति ।। यथेदानीमस्मिन्कल्पे । देवाः सन्ति तथोपर्यपि उत्तरोत्तरकल्पे भविष्यन्तीत्यनुमानादितरेषामयोगिनां देवप्रभवनियमसिद्धिरित्यर्थः । अत्र यथेदानीमित्यनेन उपरितनः कालोदेववान् । अप्रलयकालवत्वात् । सम्प्रतिपन्नकालावदित्यनुमानमभिप्रेतम् ।  युक्त्यन्तरेण देवप्रवाहनित्यतां साधयत्सूत्रं पठित्वा व्याचष्टे— अत एवेति ।। न देवप्रवाहनियत्वसिद्ध्यर्थं युक्त्यन्तरं गवेषणीयम् । किन्तु यत्परेण१(१.पूर्वपक्षिणा) वाचाविरुपनित्ययेत्यादिना प्रतिपादितं अत एव । शब्दस्य वेदस्य नित्यत्वादेव च देवप्रवाहनित्यत्वं युक्तम् । युज्यते सिध्यतीति यावत् । नहि वाच्यानित्यत्वे वाचोनित्यत्वमुपपद्यत इति भावः । ननु कथं देवप्रवाहनित्यत्वेनापि वेदप्रामाण्योपपत्तिः । पूर्वकल्पीयदेवानां मुक्तत्वेन पुनरावृत्यनुपपत्तेस्तदन्येषां च नानाविधनामरूपवत्वेन तद्वाचकस्य प्रतिकल्पं पाठभेदशून्यस्य वेदस्याप्रामाण्यावश्यं भावादित्याशङ्कां परिहरत्सूत्रमुपन्यस्य व्याचष्टे— समानेति ।। प्राप्तपदानां प्राचीनानाम् । देवानां मुक्त्या प्राप्तमुक्तित्वेन । पुनःस्वपदेष्ववृत्तावपि । अतीतानामनागतानां च देवानां समाननामरूपत्वात् । प्राचीन समाननामरूपतदन्यदेव प्रतिपादकस्य वेदस्यैकविधस्याप्यप्रामाण्याप्राप्तेः । सर्वदेवानां समाननामरूपत्वमेव कुत इति चेत् । यथापूर्वमिति दर्शनाछ्रुतेः अनादिनिधनेति स्मृतेश्चेत्यर्थः । स्वयं भुवा स्वतन्त्रेण विष्णुना । या अनादिनिधना । उत्पत्तिविनाशरहिता । अत एव  नित्या । वेदवागुत्सृष्टा । उच्चारिता । तद्वेदगतशब्देभ्य एव ऋषीणां ब्रह्मादिविबुधानां नामधेयानि । स महेश्वरो हरिरादौ निर्ममे । ताञ्छब्दास्तेषु शक्तत्वेन ज्ञापितवानिति यावत् । याश्च तेषां वेदेषूक्ताः । दृश्यन्त इति दृष्टयो रूपाणि तानि च तथैव निर्मम इत्यर्थः । देवानां वेदविद्याधिकारमाक्षिपत्सूत्रमुपन्यस्य व्याचष्टे— मध्वादिष्विति ।। वसूनामेवैको भूत्वाऽग्निनैव मुखेनैतदेवामृतं दृष्ट्वा तृप्यतीत्यादिना । प्राप्यफलत्वात् उपासनाप्राप्यफलत्वश्रवणात् । वस्वादिपदानामिति शेषः । देवानां मध्वादिविद्यासु अनधिकारम् । जैमिनिराचार्यो मन्यते । वस्वादिपदानां फलत्वश्रवणेऽपि कुतो देवानामनधिकार इत्यतस्तत्र  हेतुगर्भविशेषणम् । प्राप्तपदानामिति । देवानां प्राप्तवस्वादिपदत्वात् । प्राप्ते चार्थिताऽसम्भवादित्यर्थः । योधिकारी एतत्प्रथमं वासुदेवाख्यममृतमेवं वेद स वसूनां मध्ये एको भूत्वा वसुपदं प्राप्य अग्निनामुखेन प्रधानेन एतदेवामृतं वासुदेवाख्यं दृष्ट्वा तृप्यति मुक्तिमाप्नोतीत्यर्थः । भूत्वेत्यादिनेत्यादिपदेन रुद्राणामेवैको भूत्वेन्द्रेणैव मुखेनैतदेवामृतं दृष्ट्वा तृप्यतीत्यादिरुद्रादिपदफलकद्वितीयमधुविद्यादिब्रह्मविद्याः । अग्निष्टोमेनस्वर्गकामो यजेतेत्यादिवस्वादिपदफलककर्मविद्याश्च ग्राह्याः । ननु मोक्षेतरवस्वादिपदफलकमध्वादिविद्यास्वधिकाराभावेपि (१.ब्रह्मविदाप्नोतिपरं)१सत्यं ज्ञानमनन्तं  ब्रह्मेत्यादिमोक्षपलकविद्यास्वर्थित्वसम्भवादधिकारोभविष्यतीत्याशकां परिहरत्सूत्रमुपन्यस्य व्याचष्टे— ज्योतिवीति ।। भावाद्वस्तूनामितिशेषः१(१. सर्ववस्तुविषयकज्ञानसद्भावादित्याशयः) ।। कथं वस्तूनां ज्ञानेन्तर्भाव इत्यतः सर्वज्ञत्वेभावादिति स्वपदे वर्णयति । आदित्येति ।। सर्ववस्तूनां देवज्ञानविषयतया तत्रान्तर्भावोक्तिरिति भावः । अभिप्रायं वक्ति । नित्येति । मोक्षार्थविद्यानामपि नित्यसिद्धत्वात् । नित्यं ज्ञातार्थत्वात् । देवानां सर्वविद्योक्तज्ञानित्वादिति यावत् । तेषां मोक्षार्थित्वेऽपि  तत्साधनविद्यासाध्यज्ञानस्य लब्धत्वात्तत्रार्थित्वाभावेन न मोक्षार्थविद्यास्वपि तेषामधिकारः सम्भवतीत्यर्थः । एवं सर्ववेदविद्यासु देवानामनधिकारे जैमिनिमतावलब्मिना समर्थिते पुनस्तं समर्तयत्सूत्रं पठित्वा व्याचष्टे— भावमिति ।। फले मोक्षफले विशेषभावात् अतिशयसद्भावात् । तस्यच ज्ञानमात्रेणासाध्यत्वाद्विद्योक्तोपासनकर्मकरणाभ्यामेव तत्सिद्धेस्तत्रार्थित्वसम्भवात्प्राप्तपदानामपि । प्राप्तप्रायमोक्षाणामपीत्यपिग्राह्यम् । देवानां मध्वादिष्वशेषविद्यास्वधिकारं वादरायणो भगवान्मन्यते । किञ्च अस्ति हि विद्याविचारेण प्रकाशविशेषो ज्ञानविशेषो देवानामपि । भगवदितरेषां निरुपचरितसार्वज्ञाभावात् । अतोस्त्येवाधिकार इत्यर्थः । ननु फले ज्ञाने च विशेषोस्तीत्येतत्कुत इत्यत उक्तार्थे स्मृति दर्शयति । यावदिति ।। परे तत्वे हरौ यावत्सेवा उपासनादिरूपा । तावत्सुखे मौक्तानन्दे विशेषता विशिष्टता । परमेकं हरिमृते देवानामपि विद्याविचारेण प्रकाशस्य प्रागसिद्धज्ञानविशेषस्य  सम्भवात् । सर्वमुपासनं सर्वयज्ञादिकर्म च तेषां सामर्थ्ययोगात् तत्तच्छक्त्यनुसारेण विधीयत इत्यर्थः । नन्वेवं तर्हि जैमिनिमतस्य का गतिरित्यत आह— उक्तेति ।। तत्तद्विद्यासूक्तफलार्थमनधिकारमात्रम् । वस्वादिपदफलकाधिकारनिरासमात्रं जैमिनितम् । भगवन्मतं तु तदप्रतिषेधकमतो नानयोर्मतयोर्विरोध इत्यर्थः । किमनयोर्मतयोर्विषयवैलक्षण्यकल्पनेन विरोध एव किं नस्यादित्यत आह— सर्वज्ञस्येति ब्रूयुरतस्तन्मन्तं न विरुध्यत इत्यर्थः ।। ८ ।। 
मनुष्याधिकारत्वादित्युक्तेऽविशेषाच्छूद्रस्याप्यहहारेत्वाशूद्रेति पौत्रायणोक्तेरधिकार इति । अत आह- 
।। ॐ शुगस्यतदनादरश्रणात्तदाद्रवणात्सूच्यते हि ॐ ।। ४१ ।।
नासौ पौत्रायणः शूद्रः शुचा द्रवणमेव शूद्रत्वम् ।। कम्बर एनमेतत्सन्तमित्यनादरश्रवणात् । सहसञ्ज्ञिहान एव क्षत्तारमुवाचेति  सूच्यते हि । 
।। ॐ क्षत्रियत्वावगतेश्चोत्तरत्रचैत्ररथेनलिङ्गात् ॐ ।। ४२ ।।
अयमश्वतरीरथ इति चित्ररथसम्बन्धित्वेन लिङ्गेन पौत्रायणस्य क्षत्रियत्वावगतेश्च ।। रथस्त्वश्वतरीयुक्तश्चित्र इत्यभिधीयत इति ब्राह्मे ।। यत्र वेदोरथस्तत्र न वेदो यत्र नोरथ इति च ब्रह्मवैवर्ते । 
।। ॐ संस्कारपरामर्शात्तदभावाभिलापाच्च ॐ ।। ४३ ।। 
अष्टवर्षं ब्राह्मणमुपनयीत तमध्यापयीतेत्यध्ययनार्थं संस्कारपरामर्शात् नाग्निर्नयज्ञो न क्रिया न संस्कारो न व्रतानि शूद्रस्येति पैङ्गिश्रुतौ संस्काराभावाभिलापाच्च ।
उत्तमस्त्रीणां तु न शूद्रवत् । सपत्नी मेपराधमेत्यादिष्वधिकारदर्शनात् । 
संस्कराभावेनाभावस्तु सामान्येन । अस्ति च तासांसंस्कारः ।। स्त्रीणां प्रदानकर्मैव यथोपनयनं तथेति स्मृतेः । 
।। ॐ तदभावनिर्धारणे च प्रवृत्तेः ॐ ।। ४४ ।। 
नाहमेतद्वेद भो यद्गोत्रोहमस्तीति सत्यवचनेन सत्यकामस्य शूद्रत्वाभावनिर्धारण एव हारिद्रुमतस्य नैतदब्राह्मणो विवक्तुमर्हतीति तत्संस्कारे प्रवृत्तेश्च ।। 
।। ॐ श्रवणाध्ययनार्थप्रतिषेधत्स्मृतेश्च ॐ ।। ४५ ।।
श्रवणे त्रपुजतुभ्यां श्रोत्रपरिपूरणम् । अध्ययने जिह्वाछेदः । अर्थावधारणो हृदयविदारणमिति प्रतिषेधात् । नाग्निर्नयज्ञः शूद्रस्य तथैवाध्ययनं कुतः । केवलैव तु शुश्रूषा त्रिवर्णानां विधीयत इति स्मृतेश्च ।। विदुरादीनां तूत्पन्नज्ञात्वात्कश्चिद्विशेषः ।। ९ ।। 
अत्र त्रिवर्णेतरस्य वेदोक्तब्रह्मविद्याधिकाराभावः समर्थ्यते । श्रुत्यादिसङ्गतिं विषयादि कञ्च सूचयति । मनुष्येति ।। वामनाधिकरणे मनुष्याधिकारत्वादिति वेदविद्यासु मनुष्याणामधिकार उक्तः । स चाधिकारः शूद्रस्याप्यस्तीति पूर्वः पक्षः । कुतः मनुष्याधिकारत्वादित्युक्ते उक्ते इति भावप्रधानो निर्देशः । सप्तमीपञ्चम्यर्थे । मनुष्याधिकारत्वादिति मनुष्याणामधिकारस्योक्तत्वादित्यर्थः । अथवा मनुष्याधिकारत्वादिति अधिकारोपयोगितयोक्ते मनुष्यत्वे । अविशेषात् । शूद्रस्य द्विजातिभ्यो विशेषाभावादित्यर्थः । विशिष्टबुद्ध्यादिमत्वेप्यविशेषात् । अन्येभ्यः शूद्रस्य विशेषाभावात् । अहहारेत्वाशूद्रेति पौत्रायणोक्तेः । छान्दोग्ये पौत्रायणं प्रति शूद्रेति सम्बोध्य रैकमुनेरुक्तेः । संवर्गविद्योपदेशदर्शनाच्चेत्यर्थः । शूद्रेत्यनन्तरं तवैव सहगोभिरस्त्विति श्रुतिशेषः । ओति सम्बोधनम् । हे शूद्र पौत्रायण । हारो मुक्तामाला । इत्वा रथश्च गोभिः सह । त्वदानीतस्तवैवास्तु न ममानेन प्रयोजनमित्यर्थः । अत्र हार इत्वेति भाव्ये विसर्गलोपेन गुणश्छान्दसः । (१.सः इत् उ राजेति)१सेदुराजेत्यादिवत् । हारेत्वेत्यकं वा पदम् । हारेत्वानावित्यर्थः । द्विवचनस्य व्यत्येनैकवचनं डादेशोवा । अस्त्विति क्रियायाश्च बुध्याविवेकेन प्रत्येकमन्वयः । हारसहित इत्वेति मध्यमपदलोपीवा ।। सिद्धान्तयत्सूत्रमवतार्य तत्फलितार्थं तावदाह— अत इति ।। असौ संवर्गविद्याध्येता पौत्रायणो न शूद्रो येन शूद्रस्य वेदविद्याधिकारः सिध्येदित्यर्थः । शूद्रेति सम्बोधितत्वात्कथमसौ न शूद्र इत्यतस्तदाद्रवणादिसूत्रांशं व्याचष्टे— शुचेति ।। शुचा शोकेन आद्रवणमेव शूद्रत्वं शूद्रशब्दप्रवृत्तिनिमित्तम् । हि यस्मात्तस्माछुचा द्रवणादेव शूद्रेति सम्बोधितो न तु वर्णावरत्वाभिप्रायेणेत्यर्थः । पौत्रायणस्य शुगेव किं निमित्तेत्यतः शुगस्य तदनादरश्रवणादिति सूत्रांशं व्याचष्टे— कम्विति ।। अत्र सन्तमित्यनन्तरं सयुग्वानमिव रैक्वमात्थेति श्रुतिशेषोप्युदाहर्तव्यः । तथा च ओ हंस । एतद्वचनं (१.नाम)१जानश्रुतेः पौत्रायणस्य समन्दिवाज्योतिराततमित्यादिस्तुतिरूपं कमेनमुद्दिश्य त्वमात्थ वदसि । सन्तं निर्दुष्टुम् । स युग्वानं सशकटम् । रैक्वं प्रतीव । त्वयोक्तमस्मिन्नननुरूपम् । एवं वक्तुं रैक्व एव योग्य इति हंसकृतानादरश्रवणादस्य पौत्रायणस्य शुगितिसूत्रेणान्वयः । श्रुतानादरस्यापि तस्य कुतः शोकोत्पत्तिर्ज्ञायत इत्यतः सूत्रशेषं व्याचष्टे— स हेति ।। सः श्रुता नादरः पौत्रायणः । सञ्जिहान एव शयनीयादुत्तिष्ठन्नेव । क्षत्तारं सारथिम् । रैक्वगवेषणायोवाचेत्युक्ततद्व्यग्रतया शोकोस्य सुच्यते अनुमीयते । हि यस्मात्तस्मादनादरश्रवणात्पौत्रायणस्य शुगासीदित्यर्थः । ननु शूद्रशब्दोयं कुतो यौगिकोङ्गीक्रियते । रूढार्थ एव किं न स्यात् । तथा च पौत्रायणनिदर्शनेन शूद्रस्य वेदविद्याधिकारसिद्धिरित्याशङ्कां परिहरत्सूत्रमुपन्यस्य व्याचष्टे— क्षत्रियत्वेति ।। अयमश्वतरीरथ इति पौत्रायणो रैक्वाय गुरुदक्षिणात्वेनाश्वतरीरथमानीय गवादिभिः सह समर्पितवानित्युत्तरत्र पौत्रायणस्य चित्ररथसम्बन्धित्वलिङ्गं श्रूयते । तेन च चित्ररथसम्बन्धित्वेन लिङ्गेन तस्य क्षत्रियत्वावगतेश्च नासौपौत्रायणः शूद्र इति पूर्वेणान्वयः । तथा च शूद्रशब्दस्य रूढार्थपरित्यागेन योगाङ्गीकारो युक्त इति भावः । श्रुतावश्वतरीरथश्रवणात्कथं चित्ररथत्वमसूत्रयदित्यत आह— रथ इति ।। वडवायां रासभादुतपन्ना अश्वतरी । अश्वतरीभ्यां युक्तो रथश्चित्ररथ इत्यभिधीयत इत्यर्थः । ननु चित्ररथित्वेऽपि पौत्रायणस्य वर्णावरत्वं किं नस्यादित्यत आह— यत्रेति ।। यत्र वेदस्तत्रैव रथो यत्र नवेदस्तत्र नोरथ इति रथस्य वेदाविनाभावोक्तेः । शूद्रे च वेदाभावान्न पौत्रायणस्य वर्णावरत्वे रथित्वं सम्भवतीति भावः ।। ननु शूद्रस्यापि वेदाधिकाराङ्गीकारान्नेदं बाधकमित्याशङ्कां परिहारत्सूत्रमुपन्यस्य व्याचष्टे— संस्कारेति ।। अष्टवर्षं ब्राह्मणं ब्रह्मणनयोग्यं वेदाध्ययनयोग्यम् । त्रैवर्णिकम् उपनयीत । तमु पनीतमेवाध्यापयीतेति अध्ययनार्थमुपनयनाख्यसंस्कारपरामर्शाद्वेदाध्यनादेरुपनयनादिसंस्कार-सापेक्षत्वाच्छूद्रस्य च नाग्निर्नयज्ञ इति श्रुतौ न संस्कार इति संस्काराभावाभिलापात् न शूद्रस्य वेदाधिकाराङ्गीकारो युक्त इत्यर्थः । अग्निरौपासनादिकम् । यमो ज्योतिष्टोमादिः । क्रिया सन्ध्यावन्दनादिः । संस्कारः उपनयम् । व्रतानि कृछ्रादीनि ।। नन्वेवं संस्काराभावेन वेदानधिकारे उत्तमस्त्रीणामनधिकारप्रसङ्ग इत्यत आह— उत्तमेति न शूद्रवत ।। संस्काराभावेन वेदविद्याधिकाराभावो वक्तव्य इति शेषः । सपत्नी मे पराधमेत्यादिषु विद्यासु शच्यादीनां तद्रष्टृत्वेनाधिकारदर्शनादित्यर्थः । अत्रादिपदेन र्इङ्खयन्तीरवस्युवः सोम एकेभ्यः पवते । उदसौ सूर्योगादित्यादीनामदितिशामलादिदृष्टानां ग्रहणम् । तद्युक्तन्यायभङ्ग इत्यत आह— संस्कारेति ।। संस्काराभावेन वेदाधिकाराभावास्तु सामान्येन उत्सर्गेणोक्तोतस्तस्य विशेषप्रमाणेनापवादे । न दोष इति भावः । किञ्च स्त्रीणामुपनयनाभावेऽपि तत्प्रतिनिधिसद्भावादस्त्यधिकार इत्याह— अस्तिचेति ।। यथा पुंसामुपनयनं संस्कारस्तथा स्त्रीणां प्रदानकर्मैव संस्कार इत्यर्थः । ननु नाग्निर्न यज्ञो न क्रिया न संस्कार इति श्रुतौ शूद्रस्य संस्काराभावोक्तावपि तन्निषेधाभावात्संस्कारसम्भवेन वेदविद्याधिकारो युज्यत इत्याशङ्कां परिहरत्सूत्रं पठित्वा व्याचष्टे— तदभावेति ।। सत्यकामः स्वस्योपनयनार्थं (१.हारिदुम)१गौतममुपेत्य त्वं किं गोत्रोेसीति तेन पृष्टः सत्यकाम उवाच । भोमुने अहं यद्गोत्रोस्मि नाहमेतद्वेदेतीति सत्यवचनेन  । सत्यकामस्यार्जवं ज्ञात्वेति शेषः । एतदार्जवसंयुक्तं वचानमब्राह्मणस्त्रैवर्णिकेतरो । वि । सर्वथा । वक्तुं नार्हतीति तस्य शूद्रत्वाभावनिर्धारणे सत्येव हारिद्रुमतस्य हरिद्रुमदपत्यस्य गौतमस्य तत्संस्कारे सत्यकामोपनयने प्रवृत्तेश्च । न शूद्रस्योपनयननिषेधाभावः शङ्क्य इति भावः । शूद्रोवेदविद्याधिकारी विशिष्टबुध्यादिमत्वात् द्विजवदित्याशङ्कां परिहरत्सूत्रमुपन्यस्य व्याचष्टे— श्रवणेति ।। वेद श्रवणादौ शूद्रेण क्रियामाणे त्रपुजतुभ्यां तापेन द्रवीभूताभ्याम् । श्रोत्रपरिपूरणादिकं तस्य राजादिना कर्तव्यमिति शूद्रस्य वेदश्रवणाध्ययनार्थावधारणानां श्रुतौ प्रतिषेधात् । नाग्निर्नयज्ञ इति स्मृतेश्च । स्मृता वपि स्पष्टनिषेधादिति यावत् । अनिषिद्धत्वे सति विशिष्टबुध्यादिमत्वमेवाधिकारप्रयोजकम् । नकेवलविशिष्टबुध्यादिमत्वमिति न तन्मात्रेण शूद्रस्य वेदाधिकारो वाच्य इत्यर्थः । ननु शूद्रस्य वेदार्थावधारणादेर्निषिद्धत्वे कथं विदुरधर्मव्याधादीनां वैदिकार्थावधारणमस्ति । संस्काराभावेनानधिकारे च कथं कर्णोऽक्षत्रसंस्कारयुतोऽखिलाः श्रुतीरधिजगावित्यत आह— विदुरादीनामिति ।। तेषां पूर्वजन्मन्युत्पन्नापरोक्षज्ञानत्वाच्छूद्रादिभ्यः । कश्चित् प्रत्यवायानापादको विशेषोतिशयः प्रतिभालक्षणोस्त्यतो वेदार्थवधारणादि ननिषिद्धमिति भावः ।। ९ ।। 
यदिदं किञ्च जगत्सर्वं प्राण एजति निःसृतम् । महद्भयं वज्रमुद्यतं य एतद्विदुरमृतास्ते भवन्तीत्युद्यतवज्रज्ञानान्मोक्षः श्रूयत इति । अतो ब्रवीत् ।। 
।। ॐ कम्पनात् ॐ ।। ४६ ।।
एजतीति कम्पनवचनादुद्यतवज्रो भगवानेव ।। कोह्येवान्यात्कः प्राण्याद्यदेष आकाश आनन्दो नस्यादिति हि श्रुतिः । प्राणस्य प्राणमुत चक्षुषश्चक्षुरिति च ।। नभस्वतोऽपि सर्वाः स्युश्चेष्टा भगवतो हरेः । किमुतान्यस्य जगतो यस्य चेष्टा नभस्वत इति च स्कान्दे ।। चक्रं चङ्क्रमरणादेष वर्जनाद्वज्रमुच्यते । खण्डनात्खड्ग एवैष हेतिनामा स्वयं हरिरिति ब्रह्मवैतर्ते ।। १० ।।
अत्र वज्रनासमन्वयः क्रियते । श्रुत्यादिसङ्गतिं विषयादिकं च सूचयति । यदिदमिति ।। तमेवं विद्वानित्यादौ मोक्षो भगवज्ज्ञानादुक्तः । सयदिदमिति काठकवाक्ये । उद्यतवज्रज्ञानात्प्रतीयते । तच्च वज्रमिन्द्रायुधमेव वज्रश्रुतेरुद्यतत्वलिङ्गाच्चेति भावः । अत्र यदित्यस्यावृत्तिः । प्राण इति सप्तमी । स्थितमित्यध्याहारः । निःसृतं प्राणादिति शेषः । (१.प्राणात्)१प्राण इत्येतदेव निमित्तसप्तमीवा । तथा च । यत्किं च सर्वं जग्रत्प्राणे स्थितं प्राणान्निस्मृतं तदिदं जगत् यद्यस्मादेजति कम्पते । यत्प्रेरणया चेष्टते तदेतन् महद्भयं महाभयकरम् । उद्यतं वज्रं ये विडस्ते अमृता मुक्ता भवन्तीत्यर्थः । प्राणः किञ्च सर्वमिदं जगच्च यद्यस्मान्निःसृतमेजति चेष्टते च तदेतद्वज्रमिति वा । यत्किञ्च सर्वं जगत्तदिदं यद्यस्मान्निःसृतं स प्राणो यद्यस्माच्चेष्टत इति वा ।। सिद्धान्तयत्सूत्रमवतार्य व्याचष्टे— अत इति ।। एजति यस्मात्सर्वं जगत्कम्पयत इति कम्पनवचनात् । वज्रस्य सर्वजगच्चेष्टकत्वव्यपदेशादयमुद्यतवज्रो भगवानेव नेन्द्रायुधमित्यर्थः । अत्र वज्रो भगवानेवेति वक्तव्ये उद्यतवज्र इत्यनेनोद्यततत्वलिङ्गमपि भगवति जगद्रक्षाद्युद्यमित्वयोगेन सावकाशमिति सूचयति । जगच्चेष्टकत्वलिङ्गस्य निरवकाशत्वं श्रुत्योपपादयति । कोहीति ।। एतदर्थस्तु प्रागेवोक्तः यदा सामान्यतो१(१. यावज्जगच्चेष्टकत्वं) जगच्चेष्टकत्वमेव विष्ण्वेकनिष्ठं तदा सुतरां वज्रस्योक्तम् । सर्वजगत्प्रवर्तकप्राणचेष्टकत्वं तदेकनिष्ठमिति भावेनाह । प्राणस्येति ।। उत श्रोत्रस्य श्रोत्रं मनसो ये मनो विदुः । ते (१.ज्ञातवन्तः)१निचिक्युर्ब्रह्मपुराणमग््रयमिति श्रुतिशेषः । प्राणस्य वायोः प्राणं चेष्टकम् । उत तथा । चक्षुषश्चक्षुर्दशनशक्तिप्रदः । श्रोत्रादेश्च श्रवणादिशक्तिप्रदत्वेन श्रोत्रादिरूपं भगवन्तम् । ये विदुस्ते निचिक्युर्विदुरित्यर्थः । नभस्वतः प्राणस्य । भगवतो हरेः सकाशात् । यस्य जगतो नभस्वतः सकाशाच्चेष्टा । अत वज्रश्रुतेरपि विष्णाववकाशं स्मृत्या दर्शयति । चक्रमिति ।। चङ्क्रमणात्पादविक्षेपात् । वर्जनात् दोषपरित्यागात् । हरिः स्वयमेव हेतिनामा आयुधनामक इत्यर्थः ।। १० ।।  
हृदय आहितं ज्योतिः परमात्मेत्युक्तम् । तत्र योयं विज्ञानमयः प्राणेषु हृद्यन्त र्ज्योतिः पुरुषः इत्यत्रोभौ लोकावनुसञ्चरतीति वचनाज्जीव इति प्रतीयत इति ।। अत उच्यते ।। 
।। ॐ ज्योतिर्दर्शनात् ॐ ।।  ४६ ।।                   
विष्णुरेव ज्याेितर्विष्णुरेवात्मा विष्णुरेव ब्रह्म विष्णुरेव बलं विष्णुरेव यशो विष्णुरेवानन्द इति दर्शनाच्चतुर्वेशिखायाम् । ज्योतिविष्णुरेव ।। प्राज्ञेनात्मनान्वारूढ उत्सर्जद्यातीति वचात्तस्यापि लोकसञ्चरणमस्त्येव ।। ११ ।। 
अत्र ज्योतिर्नाम समन्वीयते । श्रुत्यादिसङ्गतिं विषयादिकं च दर्शयन्पूर्वपक्षयति । हृदयइति ।। हृदय आहितं ज्योतिः परमात्मेति ज्योतिरधिकरणे उक्तम् । तत्र तथात्वे । वाजसनेयके । योयमित्यत्रोक्तमपि ज्योतिर्विष्णुरिति वाच्यम् । न च तद्युक्तम् । यत स्तज्ज्योतिः उभौ लोकावनुसञ्चरतीत्युभयलोकं सञ्चरणवचनात् । तस्य च जीवलिङ्गत्वात् । जीव एवेति प्रतीयते । जीवस्य हि कर्मवशादुभयलोकसञ्चरणं युक्तमिति पूर्वपक्ष इत्यर्थः । सिद्धान्तयत्सूत्रमवतार्य व्याचष्टे— अत इति ।। विष्णुरेवेदं ज्योतिः न तु जीवः । विष्णुरेव ज्योतिरिति चतुर्वेदशिखायामवधारणमहिम्ना ज्योतिःश्रुतेर्विष्ण्वेकवाचित्वस्य दर्शनादित्यर्थः ।। ज्योतिर्विष्णुश्चेदुभयलोकसञ्चरणलिङ्गविरोध इत्यत आह— प्राज्ञेनेति ।। प्राज्ञेनात्माना भगवताऽन्वारूढो जीवः । उत्सर्जत्पूर्वदेहमुत्सृजन् । लोकान्तरं यातीति श्रुतिवचनात् जीवमादाय तस्य विष्णोरपि लोकसञ्चरणमस्त्येवातो न तद्विरोध इत्यर्थः । तथा च योयं विज्ञानमयः प्राणेषु हृद्यन्तर्ज्योतिः पुरुषः स समानः सन्नुभौ लोकावनुसञ्चरतीत्यस्य यो विज्ञानपूर्णः प्राणेषु इन्द्रियेषु हृद्यन्तश्च वर्तमानो ज्योतिर्जीवस्य बुद्ध्यादिद्योतनेन प्रवृत्तिहेतुः प्रकाशरूपश्च पुरुषः पूर्णषड्गुणः अयमात्मा । सोयमात्मा समानः सन् अविकारात्सर्वदैकप्रकारः सन्नेव उभौ लोकौ द्यावापृथिव्यौ जीवमादायानुसञ्चरतीत्यर्थ इति भावः ।। ११ ।। 
सर्वाधारत्वं विष्णोरुक्तम् । तच्चाकाशो वै नाम नामरूपयोर्निर्वहितेत्यत्राकाशस्य प्रतीयते । वैनामेति प्रसिद्धोपदेशात्  । प्रसिद्धाकाशश्चाङ्गीकर्तव्य इति । अत उच्यते । 
।। ॐ आकाशोर्थान्तरत्वादिव्यपदेशात् ॐ ।। ४७ ।।
ते यदन्तरा तद्ब्रह्मेत्यर्थान्तरत्वादिव्यपदेशादाकाशो हरिरेव ।। अवर्णम् । यतो वाचो निवर्तन्ते इत्यादि श्रुतेस्तस्यैव हि तल्लक्षणम् । अनामा सोऽप्रसिद्धत्वादरूपो भूतवर्जनादिति ब्राह्मे ।। १२ ।। 
अत्राकाशशब्दः समन्वीयते । श्रुत्यादिसङ्गतिं विषयादिकं च सूचयति । सर्वेति । द्युभ्वाद्यायतनमित्यादौ सर्वाधारत्वं विष्णोरुक्तम् । तच्च सर्वाधारत्वमाकाशो वा इति छन्दोगश्रुतौ नामरूपयोर्निर्वहितेत्यनेनाकाशस्य प्रतीयत इत्यर्थः । सयुक्तिकं पूर्वपक्षयति । वैनामेति । अयमाकाशः प्रसिद्धाकाशश्च । चशब्द एवार्थे । प्रसिद्धभूताकाश एवाङ्गीकर्तव्यः न विष्णुः । वैनामेति प्रसिद्धोपदेशात् । वैनामेति निपातद्वयेन प्रसिद्धस्यैवोपदेशात् । तस्योक्तार्थप्रसिद्धिद्योतकत्वादिति यावत् । विष्णुस्तु न प्रसिद्धस्तन्निर्वहितृत्वमपि (१.नप्रसिद्धम्)१तथैवेति । सिद्धान्तयत्सूत्रमवतार्य व्याचष्टे— अत इति ।। यत् । तेनामरूपे अन्तराविनावर्तते तद्ब्रह्मेत्यस्याकाशस्य । अर्थान्तरत्वादिव्यपदेशात् । नामरूपराहित्याख्यविलक्षणार्थत्वव्यपदेशात् । आदिपदेन ब्रह्मत्वव्यपेदाशच्चायमाकाशो हरिरेवेत्यर्थः । अथवार्थान्तरत्वमिति रूपराहित्यमादिपदेन नामराहित्यमिति । अरूपत्वादिलिङ्गेन कुतो विष्णुत्वनिश्चय इत्यत आह— अवर्णमिति ।। रूपरहितम् । यतः परब्रह्मणःसकाशाद्वाचो वैदिकलौकिकसर्वशब्दा निवर्तन्ते प्रतिपादयितुं नक्षमन्त इति श्रुतेः । आथर्वणतैत्तिरीयश्रुतिवचनात् तस्य भगवत एव हि । तद्रूपनामराहित्यं लक्षणमित्यर्थः । ननु हरेः कथमनामरूपत्वं र्सक्षतेर्नाशब्दम् । रूपोपन्यासाच्चेत्युक्तविरोधादित्यत आह— अनामेति ।। स भगवान् । अप्रसिद्धत्वात् प्रकर्षेण सिद्धत्वाभावात् । सा कल्येन शब्दागोचरत्वादिति यावत् । अनामा भूतवर्जनात् भौतिकरूपवर्जितत्वादरूप इत्यनारूपत्वोक्तेरभिप्रायसद्भावान्न पूर्वोक्तविरोधः । पूर्वन्तु ईक्षतेर्नाशब्दमित्यत्रावाच्यत्वाभावो । रूपोपन्यासाच्चेत्यत्राप्राकृतरूपवत्वं विवक्षितमिति भावः ।। १२ ।। 
असङ्गत्वं परमात्मन उक्तम् । तच्च सयत्तत्र किञ्चित्पश्यत्यनन्वागतस्तेन भवत्यसङ्गो ह्ययं पुरुष इति स्वप्नादिद्रष्टुः प्रतीयते ।। स च जीवः प्रसिद्धेरिति ।। अतो वक्ति ।। 
।। ॐ सुषुप्त्युत्क्रान्तयोर्भेदेन ॐ ।। ४८ ।। 
प्राज्ञेनात्मना सम्परिष्वक्तो न बाह्यं किञ्चन वेद नान्तरम् । प्राज्ञेनात्मनान्वारूढ उत्सर्जद्यातीति भेदव्यपदेशान्न जीवः पर एवासङ्गः ।। स्वप्नादिद्रष्टृत्वं च सर्वज्ञत्वात्तस्यैव युज्यते ।। १३ ।।
अत्र स्वप्नादिद्रष्टृत्वलिङ्गसमन्वयः प्रतिपाद्यते । श्रुत्यादिसङ्गतिं विषयादिकं च सूचयति । असङ्गत्वमिति ।। अक्षराधिकरणे । असङ्गमरसमिति परमात्मनोसङ्गत्वमुक्तम् । तच्चासङ्गत्वं वाजसनेयके स वा एष एतस्मिन्सम्प्रसादे१(१.सुप्तौ) । रत्वा चरित्वा दृष्ट्वैव पुण्यं च पापं च पुनः प्रतिन्यायं प्रतियोन्या द्रवति स्वप्नायैव सयत्त१(१.स्वप्नम्)त्रकिञ्चितपश्यतीत्यादिना स्वप्नादिद्रष्टुः पुरुषस्य प्रतीयत इत्यर्थः । स युक्तिकं पूर्वपक्षयति । स चेति ।। स स्वप्नादिद्रष्टा च जीव एव न हरिः । प्रसिद्धेः । जीवस्यैव स्वप्नादिद्रष्टृत्वेन प्रसिद्धत्वादित्यर्थः । स पुरुषस्तत्र स्वप्ने । यत्किञ्चिदुःखादिकं पश्यति तेनानन्वागतोऽसंस्पृष्टो भवति हि यस्मादयं पुरुषोऽसङ्ग इत्यर्थः । सिद्धान्तयत्सूत्रमवतार्य व्याचष्टे— अत इति ।। असङ्गो ह्ययं पुरुष इत्युक्तोसङ्गस्तावत्पर एव न जीवः । असङ्गत्वस्य परलिङ्गत्वात् । न चेश्वराभेदेन जीवेप्यसङ्गत्वोक्तिरिति वाच्यम् । प्राज्ञेनात्मना सम्परिष्वक्तो जीवः किञ्चन बाह्यमान्तरं च वस्तु न वेदेति सुषुप्तिप्रकारणे । प्राज्ञेनात्मनान्वारूढ उत्सर्जद्यातीत्युत्क्रान्तिप्रकरणे च भेद व्यपदेशात् । भेदेनैव जीवेशयोरुक्तत्वात् । ततश्चासङ्गत्वलिङ्गस्य जीवेनुपपत्या स्वप्नादिद्रष्टा परमात्मैवेत्यर्थः । ननु कथमशरीरस्येश्वरस्य स्वप्नादिदर्शनं युक्तं स्यादित्यत आह— स्वप्नादीति ।। अशरीरस्यापि तस्य विष्णोः स्वप्नादिद्रष्टृत्वं च युज्यते । न केवलं तस्य युज्यत इत्येव किं नाम तस्यैव जीवादपि मुख्यं तत् कुतः सर्वज्ञत्वात् । स्वप्नादेश्च सर्वान्तःपातित्वादित्यर्थः ।। १३ ।। 
एष नित्यो महिमा ब्राह्मणस्येति ब्राह्मणस्यापि नित्यमहिमा प्रतीयते । स ब्राह्मणः सवा एष महानज आत्मेत्यजशब्दाद्विरिञ्च इति प्राप्तम् । देवानां च विद्याकर्मणोः पदप्राप्तिः सूचिता तदुर्यपीति ।। अतो ब्रवीति ।। 
।। ॐ पत्यादिशब्देभ्यः ॐ ।। ४९ ।।
सर्वस्याधिपतिः सर्वस्येशानः सवा एष नेति नेतीत्यादिशब्देभ्यो नित्यमहिमा विष्णुरेव ।। उतामृतत्वस्येशानो यदन्नेनातिरोहति ।। सप्तार्थगर्भाभुवनस्य रेतो विष्णोस्तिष्ठन्ति प्रदिशाविधर्मणि । सयोतो श्रुत इत्यादि श्रुतिभ्यस्तस्यैव हि ते शब्दाः ।। १४ ।।
अत्र ब्राह्मणशब्दसमन्वयः प्रतिपाद्यते । श्रुत्यादिसङ्गतिं विषयादिकं च सूचयति । एष इति । प्राचीनाधिकरणेष्वनन्यापेक्षया जगत्स्रष्टृत्वादेरुपपादितत्वात् । विष्णोर्यो नित्यमहिमाऽभिसंहितः स वाजसनेयके ऐ नित्यो महिमा ब्राह्मणस्येति कस्यचिद्ब्राह्मणस्यापि प्रतीयत इत्यर्थः । स युक्तिकं पूर्वपक्षयति । स ब्राह्मण इति । स ब्राह्मणो विरिञ्च इति  प्राप्तम् । अस्मिन्सवा एष महानज इति पूर्वखण्डे उत्तरखण्डद्वये चाजशब्दश्रवणात् । अजशब्दस्य च तस्मिन्प्रसिद्धत्वादित्यर्थः । ननु कथं ब्राह्मणो विरिञ्चो भवेत् । तदुपर्यति बादरायणः सम्भवादित्यत्र देवानां विद्याकर्मभ्यां पदप्राप्तेः समर्थितत्वेन ब्राह्मणे श्रुतनित्यमहिमत्वस्य विरिञ्चेऽसम्भवात् । सादिपदस्य चानित्यत्वनियमादित्यत आह— देवानाञ्चेति ।। चशब्द एवार्थे । देवानामेव विद्याकर्मणोः सकाशात्पदप्राप्तिर्देवताधिकरणे तदुपरीत्यनेन सूचिता समर्थिता । नहीन्वरस्य । विरिञ्चश्चेश्वरस्वरूपमेव न ततोन्यस्तस्मान्नित्यमहिमत्वं तस्य युक्तमेवेति भावः । सिद्धान्तयत्सूत्रमवतार्य व्याचष्टे— अत इति ।। अत्रेत्यादीत्यस्य सर्वस्याधिपतिः सर्वस्येशान इत्यादीति । सवा एष नेति नेतीत्यादीत्युभयत्रान्वयः । तेनाद्यवाक्यशेषस्य एष सर्वेश्वर एष भूताधिपातिरेष भूतपाल एषसेतुर्विधारण इत्यस्य । द्वितीयवाक्यशेषस्यात्माऽगृह्यो नहि गृह्यतेऽशीर्यो नहिशीर्यतेऽसङ्गो  नहि सञ्जतेऽशितो न व्यथते नरिष्यतीत्यस्य । सवा एष महानज आत्माऽजरोऽमरोऽमृतोऽभयो ब्रह्मेति तदुत्तरवाक्यस्य च लाभः । अत्र यद्यपि सर्वस्येशानः सर्वस्याधिपतिरित्येव श्रुतिपाठस्तथापि भाष्ये व्यत्यासेन पाठः सूत्रे पत्यादीति निर्देशानुसारेण । तथा स एष नेति नेतीत्येव श्रुतिपाठः । तथापि सवा एष इति भाष्ये पाठः । शाखान्तरानुसारेण । सवा  एष महानज आत्माजर इत्याद्युदाहृतवाक्यप्रतीकग्रहणं वैतदिति ज्ञेयम् । तथा चेत्यादिशब्देभ्यः । सर्वाधिपत्यादिवाचिनां सर्वस्याधिपतिरित्यादीनां शब्दानामत्र श्रवणात् । अयं ब्राह्मणो विष्णुरेव ततश्च नित्यमहिमापि स एव नविरिञ्चस्तस्य स्वधर्मनिष्ठः शतजन्मभिःपुमान्विरिञ्चितामेतीति कर्मफलभोक्तृत्वेन जीवभूतस्येश्वरस्वरूपत्वायोगेन नित्यमहिमत्वाद्यसम्भवादित्यर्थः । अधिपतिरखण्डस्वामी । ईशानः प्रेरकः । स एष आत्मा । ब्राह्मणो नेति नेति । इति न इति न । इत शब्दौ बुद्धिस्थश्रुतदृष्टपरामर्शकौ । श्रुतोन दृष्टोन श्रुतदृष्टविलक्षणः । तथा अगृह्योशीर्योसङ्गोसितश्च । तत्र क्रमेण हेतूक्तिर्नहि गृह्यत इत्यादि । नरिष्यति नहिंस्यते । ऋष हिंसायामिति धातुः अन्यत्तु स्पष्टम् ।। 
ननु सर्वाधिपत्यादिवाचिशब्दसद्भावेऽपि कुतो विष्णुत्वनिश्चय इत्यत आह— उतेति ।। अत्र पुरुष एवेदं सर्वं यद्भूतं यच्च भव्यमिति पूर्ववाक्यमपि पठितव्यम् । उतशब्देनैव तदर्थसमुच्चयादनुदाहरणम् । यद्भूतं यच्च भव्यं भविष्यत् । वर्तमानमित्यपि ग्राह्यम् । तदिदं सर्वं पुरुष एव परमपुरुषाधीनमेव । न केवलममुक्तसर्वाधिपतिः पुरुषः किन्तु । अमृस्योत । मुक्तसमुदायस्यापि । कुतः ? यद्यस्मादन्नेन अन्नं अद्यं मर्त्यं संसारिसमूहमतिरोहति । अतिक्रामति । मुक्तावनधीनत्वे सर्वज्ञस्य बुद्धिमतः स्वाधीनसंसारिभ्यो मोक्षप्रदानायोगादित्यर्थः । सर्वस्याधिपतिरित्युक्तसर्वाधिपत्ये इयं श्रुतिः । सर्वस्येशान इत्युक्तसर्वप्रेरकत्वे सप्ताधर्गर्भेति श्रुतिः । नेति नेतीत्युक्तश्रुतदृष्टवैलक्षण्ये सयोतो श्रुत इति । श्रुतिद्वयमपि प्रागेवोक्तार्थम् । आदिपदेन भूतपालत्वादौ श्रुत्यन्तराणि सूचयति । इत्यादिभ्यः श्रुतिभ्यस्तस्य विष्णोरेव हि ते अधिपत्यादिशब्दावाचका इत्यर्थः ।। ४ ।।   
।। इति श्रीमत्कृष्णद्वैपायनकृतब्रह्मसूत्रभाष्ये श्रीमदानन्दतीर्तभगवतपादाचार्यविरचिते प्रथमाध्यायस्य तृतीयः पादः ।। ३ ।।
इति श्रीमद्ब्रह्मसूत्रभाष्यभावदीपे प्रथमाध्यायस्य तृतीयः पादः ।। ३ ।। 
।। अस्मद्गुर्वन्तगत श्रीमद्राघवेन्द्रतीर्थप्रियश्रीमदानन्दतीर्थहृत्कमलमध्यनिवासि श्रीरामकृष्णवेदव्यासात्मक श्रीलक्ष्मीनृसिंहः प्रयताम् ।। 
अथ चतुर्थः पादः ।। ४ ।। 
श्री वेदव्यासाय नमः ।
श्रुतिलिङ्गादिभिरन्यत्रैव प्रसिद्धानामपि शब्दानां सामस्त्येन विशेषहेतुभिर्विष्णावेव प्रवृत्तिं दर्शयत्यस्मिन्पादे 
।। ॐ आनुमानिकमप्येकेषामितिचेन्नशरीररूपकविन्यस्तृगृहीतेर्दर्शयति च ॐ ।। १ ।।
तत्तु समन्वयादिति सर्वशब्दानां परमेश्वरे समन्वय उक्तः ।। तन्नयुज्यते ।। यतोऽव्यक्तात्पुरुषः पर इति साङ्ख्यानुमानपरिकल्पितं प्रधानमप्येकेषांशाखिनामुच्यत इति चेन्न ।। तस्यैव पारतन्त्र्याच्छरीररूपकेऽव्यक्ते विन्यस्तस्य परमात्मन एवाव्यक्तशब्देन गृहीतः ।। कप्रत्ययः कुत्सने । परमात्मन एवाव्यक्तशब्दस्तत्तन्त्रत्वेन तच्छरीररूपत्वादितरस्याप्यव्यक्तशब्दः । तुच्छ्येनाभ्वपिहितं यदासीदिति दर्शयति च ।। अव्यक्तमचलं शान्तं निष्कलं निष्क्रियं परम् । यो वेद हरिमात्मानं सभयादनुमुच्यत इति पिप्पलादशाखायाम् ।। 
अक्षरं ब्रह्म परममित्युक्त्वा अव्यक्तोक्षर उच्यत इति वचनाच्च ।। 
।। ॐ सूक्ष्मं तु तदर्हत्वात् ॐ ।। २ ।। 
सूक्ष्ममेवाव्यक्तशब्देनोच्यते । तद्ध्यव्यक्ततामर्हति ।। सूक्ष्मत्वं च मुख्य तस्यैव ।। यत्तत्सूक्ष्मं परमं वेदितव्यं नित्यं पदं वैष्णवं ह्यामनन्ति । यत्तल्लोका नविदुर्लोकसारं विन्दन्त्येतत्कवयो योगनिष्ठा इति च पिप्पलादशाखायाम् ।। मुख्ये च विद्यमाने नामुख्यं युक्तम् । 
।। ॐ तदधीनत्वादर्थतवत् ॐ ।। ३ ।।
तदधीनत्वाच्चाव्यक्तत्वादीनां तस्यैवाव्यक्तत्वपरावरत्वादिकमर्थवत् ।। 
यदधीनोगुणो यस्य तद्गुणी सोभिधीयते ।। यथा जीवः परात्मेति यथा राजा जयीत्यपीति च स्कान्दे ।। 
।। ॐ ज्ञेयत्वावचनाच्च ॐ ।। ४ ।।
अन्यस्य नवाच्यत्वं युज्यते ।। 
।। ॐ वदतीतिचेन्नप्राज्ञो हि ॐ ।। ५ ।।
महतः परं ध्रुवं निचाय्य तं मृत्युमुखात्प्रमुच्यत इति ज्ञेयत्वं वदतीति चेन्न ।। प्राज्ञः परमात्मा हि तत्रोच्यते ।। अणोरणीयान्महतो महीयानिति तस्यैव हि महतो महत्वम् । सर्वस्मात्परस्य महतोऽपि परत्वं युज्यते ।। 
।। ॐ प्रकरणात् ॐ ।। ६ ।।
सोध्वनः पारमाप्नोति तद्विष्णोः परमं पदमिति । तस्यैव ह्येतत्प्रकरणम् ।
।। ॐ त्रयाणामेवचैवमुपन्यासःप्रश्नश्च ॐ ।। ७ ।।
त्रयाणामेव पितृसौमनस्यस्वर्ग्याग्निपरमात्मनां प्रश्न उपन्यासश्च ।। अविज्ञातप्रार्थनं च प्रश्न इत्यभिधीयत इति वचनान्न विरोधः ।। 
।। ॐ महद्वच्च ॐ ।। ८ ।।
यथा महच्छब्दो महत्तत्वे प्रसिद्धोऽपि परममहत्वातपरमात्मन एव मुख्यः ।। एवमितरेऽपि ।।
।। ॐ च मसवदविशेेषात् ॐ ।। ९ ।।
यथा चमसशब्दोऽन्यत्र प्रसिद्धोऽपीदं तच्छिर एष ह्यर्वाग्बिलश्चमस ऊर्ध्वबुध्न इति श्रुतेः शिरोवाचकः एवमव्यक्तादिशब्दाः सर्वेऽन्यत्र प्रसिद्धा अपि नामानि सर्वाणि यमाविशन्ति तंवै विष्णुं परममुदाहरन्तीति श्रुतेः परमात्माभिधायका एव ।। अविशेषाच्छ्रुतेः ।। १ ।। 
श्रीलक्ष्मीनृसिंहायनमः ।। श्रीप्राणेशायनमः ।। श्रीमद्राघवेन्द्रतीर्थगुरुभ्यो नमः ।। हरिः ॐ एतत्पादप्रतिपाद्यमाह— श्रुतीति ।। प्राक् लोकप्रसिध्या । क्वचिछ्रुतिलिङ्गादिना चान्यत्रोभयत्र च रूढानामिन्द्रादिशब्दानां प्रबलश्रुतिलिङ्गादिबलाद्विष्णौ समन्वयः प्रतिपादितः । इदानी प्रबलश्रुतिलिङ्गादिभिरेवान्यत्र प्रसिद्धानामतएवान्यत्रैव प्रसिद्धाभिमतानामपि शब्दानां नामलिङ्गभेदेनोभयविधानां विष्णावेव प्रवृत्तिसमन्वयमस्मिन्पादे दर्शयति सूत्रकार इत्यर्थः । पूर्वं कतिपयानामेव शब्दानां समन्वयो निगदितोऽत्र पुनः स्वरवर्णपदात्मकानां समस्तशब्दानामिति पादभेद इति भावेनोक्तम् । सामस्त्येनेति ।। समस्तानामपि शब्दानामित्यर्थः । नन्वेतेषां शब्दानां प्रबलश्रुतिलिङ्गादिभिरन्यत्र प्रसिद्धत्वे कथमपि भगवत्परत्वस्य वक्तुमशक्यत्वात्कथमत्र समन्वय इत्यत उक्तम् । विशेषेति । ततोऽपि प्रबलहेतुभिरित्यर्थः । यदुदितमत्र समस्तशब्दानां समन्वय इति तदसत् । प्राक् समन्वितशब्दांशे वैय्यर्थ्यादित्यतश्चाह— विशेषेति ।। प्रागनुक्तहेतुभिरित्यर्थः । तथा च मेयसाम्येऽपि मानविशेषान्न वैयर्थ्यामिति भावः । यथोक्तमनुव्याख्याने । मानमेयविशेषेण पुनरुक्तिर्न जायत इति । अत्र सूत्रमेवादौ पठति । आनुमानिकमिति । अत्राव्यक्तादिशब्दानां भगवति समन्वयः प्रतिपाद्यते । श्रुत्यादिसङ्गतिं विषयादिकं च सूचयन् सौत्रपूर्त्तपक्षांशं तावद्व्याचष्टे । तत्त्विति ।। तत्तु समन्वयादिति सूत्रे सर्वशब्दानां परमेश्वरे समन्वय उक्तः । परमेश्वरपरत्वमुक्तमिति यावत् । तन्न युज्यते । यतो हेतोरव्यक्तात्पुरुषः पर इत्यादिना एकेषां कटादीनां शाखिनां शाखासु साङ्ख्यानुमानपरिकलपितं प्रधानमपि प्रधानमेवाव्यक्तशब्देनोच्यते तस्मादित्यर्थः । अत्र अव्यक्तात्पुरुषः पर इति श्रुत्युदाहरणेनैव पूर्वपक्षे युक्तिरपि सूचिता । अव्यक्तशब्दस्य प्रधान एव प्रसिद्धत्वात् । अव्यक्तस्य पुरुषावरत्वश्रवणाच्चेति । सिद्धान्तांशं व्याचष्टे— नेति ।। तस्यैवेति स्वपदस्य व्याख्यानम् । परमात्मन एवेति । यस्मिन्समन्वयः प्रतिज्ञातस्तस्य परमात्मन एवाव्यक्तशब्देन वाच्यतया गृहीते र्ग्रहणात्सर्वशब्दानां परमात्मपरत्वायोगो नेत्यर्थः । परमात्मन एवाव्यक्तशब्दवाच्यत्वे कथं प्रधाने तद्व्यवहारः । अवाचकशब्दैव्यवहारायोगादित्यत उक्तम् । शरीररूपकविन्यस्तस्येति । तद्व्याचष्टे— पारतन्त्र्यादिति ।। यथा शरीरं पुरुषतन्त्रम् । तथा पारतन्त्र्यात्परमात्मतन्त्रत्वेन शरीररूपके शरीरसमे । अव्यक्ते प्रधाने । विन्यस्यस्य स्थितस्येत्यर्थः । पारतन्त्र्याच्छरीररूपत्वं कुतः प्रधानस्य साक्षाच्छरीरत्वमेव सूत्रकाराभिमतं किं नस्यादित्यत आह— कप्रत्य इति ।। कुत्सनार्थककप्रत्ययप्रयोगान्नप्रधानादेः परमात्मशरीरत्वाभिप्रायमिदं पदमिति भावः । एवं शरीररूपकविन्यस्तपदं व्याख्याय तदभिप्रायमाह— परमात्मन एवेति ।। यद्यपि परमात्मन एवाव्यक्तशब्दो वाचकस्तथापि तत्तन्त्रत्वेन भगवदधीनत्वेन तच्छरीरूपत्वादितरस्य प्रधानस्याप्यव्यक्तशब्दो वाचकः । अव्यक्तशब्दमुख्यवाच्यस्य भगवतः प्रधाने विन्यस्ततया तत्सम्बन्धेन प्रधानस्याप्यमुख्यतया वाचक इति भावः । भवेदेतद्यदि प्रधानस्य पारतन्त्र्यं परमात्मनः स्वातन्त्र्यं प्रधानविन्यस्तत्वं च भवेत् । तदेव कुत इत्यत आह— तुच्छ्येनेति ।। तुच्छयेन अल्पेन परतन्त्रेणेति यावत् । अव्यक्तेन आभु विभु ।। स्वतन्त्रं ब्रह्म । अपिहितम् आच्छादितम् । यदासीदिति श्रुतिर्दर्शयति प्रतिपादयति चाव्यक्तब्रह्मणोः पारतन्त्र्य स्वातन्त्र्यादिकमित्यर्थः । अत्रापिहितमित्यनेनाव्यक्तान्तर्गतत्वलाभः परमात्मनोऽव्यक्तपदवाच्यत्वमेव कुत इत्यतो दर्शयति चेतिशब्दाभ्यां सूचिते श्रुतिस्मृती पठति । अव्यक्तमिति । ईश्वरभावान्न चलतीत्यचलम् । शान्तं निर्विकारं निष्कलं प्राकृतप्राणादिषोडशकलाहीनम् । निष्क्रियम् अक्लिष्टकारित्वादेस्तथाव्यपदिष्टम् । आत्मानमादानादिकर्तारम् । अव्यक्तं स्वप्रसादमन्तरा स्वभावत एव कस्याप्यव्यक्तत्वात्तथोक्तम् । हरिं यो वेदेत्याद्यर्थः । अव्यक्तोऽक्षर इत्युक्त इति गीतावचनाच्चाव्यक्तशब्दवाच्यत्वं भगवतः सिद्ध्यतीत्यर्थः । अत्राक्षरस्यैवाव्यक्तशब्दवाच्यत्वं प्रतीयते न ब्रह्मण इत्याशङ्कापनोदायोक्तम् । अक्षरं ब्रह्मपरमभित्युक्त्वेति । यस्याक्षरस्य ब्रह्मत्वमुक्तं तस्यैवाव्यक्तत्वमुच्यत इत्यर्थः । नन्वस्त्वेवमव्यक्तशब्दस्य भगवद्वाचित्वं तथापि तत्र मुख्यत्वं कुत इत्याशङ्कां परिहरत्सूत्रमुपन्यस्य व्याचष्टे— सूक्ष्ममिति ।। तत्कथमित्यत आह— तद्धीति ।। सूक्ष्ममेव । हि यस्मादव्यक्तताम् अव्यक्तशब्दप्रवृत्तिनिमित्तभूतामर्हति । तस्यादित्यर्थः । तथापि किं प्रकृत इत्यत आह— सूक्ष्मत्वं चेति ।। मुख्यमात्यन्तिकं तस्य विष्णोरेवातः प्रधानापेक्षयात्यन्तमव्यक्तत्वादतिशयेन प्रवृत्तिनिमित्तवत्येवशब्दस्य मुक्यत्वादव्यक्तशब्दस्य भगवति मुख्यत्वमिति भावः ।। कुतो विष्णोर्मुख्यसूक्ष्मत्वमित्यत आह— यदिति ।। यत्तल्लोकसारं लोकोत्तमम् । नित्यं वैष्णवं पदं विष्णोः स्वरूपम् । परमं सूक्ष्ममतिसूक्ष्मं वेदितव्यम् । आमनन्ति । एषोणुरात्मा चेतसा वेदितव्य इत्याद्यागमा इति शेषः । यच्च लोकः पामरजनाः । न विदुस्तदेतद्योगनिष्ठा उपायसिद्धाः । कवयो ज्ञानिनो विन्दन्ति पश्यन्तीत्यर्थः । ननु विष्णौ मुख्यशब्दप्रवृत्तिनिमित्तसद्भावेऽपि प्रधानमेवाव्यक्तात्पुरुषः पर इत्यादावव्यक्तशब्दवाच्यं किं न स्यात् । प्रधानेऽपि किञ्चिदव्यक्तत्वसद्भावादित्यत आह— मुख्येचेति ।। मुख्ये मुख्यतः अव्यक्तशब्दप्रवृत्तिनिमित्तवति विष्णौविद्यमाने । अव्यक्तशब्दवाच्यतया सम्भवति । तत्परित्यागेन । अमुख्यम् अमुख्यतः शब्दप्रवृत्तिनिमित्तवत्प्रधानमत्र वाच्यत्वेन ग्रहणाय न युक्तम् । मुख्यासम्भव एवामुख्यस्य ग्राह्यत्वादिति भावः । नन्वस्तु परमात्मनोऽव्यक्तशब्दमुख्यार्थत्वं तथापि नासावत्रोच्यते । महतः परमव्यक्तमिति साक्षात्महत्परत्वस्य । अव्यक्तात्पुरुषः पर इति पुरुषावरत्वस्य च श्रवणात् । नहीदं सर्वोत्तमे विष्णौ सम्भवतीत्याशङ्कां परिहरत्सूत्रमुप्यस्य व्याचष्टे— तदधीनत्वादिति  ।। अव्यक्तत्वादीनाम् अव्यक्तत्वपरत्वावरत्वादीनां प्रधानादिगतानां धर्माणां तदधीनत्वाद्भगवदधीनत्वात् चशब्देनाव्यक्तत्वस्य तद्गतत्वाच्च तस्य विष्णोरेवाव्यक्तत्वपरावरत्वादिकम् । अव्यक्तत्वपरत्वावरत्वादिवाचिशब्दजातम् । अर्थवत् । तस्यैव वाचकमिति यावत् । अवरत्वादीनां भगवदगतत्वाभावेऽपि प्रधानादिगततन्नियन्तृत्वाद्राजा पराजयीत्यादिवत्तच्छब्दवाच्यत्वं भगवतो युज्यत इति भावः । अत्रव्यक्तत्वग्रहणेनाव्यक्तशब्दस्याव्यक्तत्वाधिकरणत्वेन परगततन्नियन्तृत्वेन च द्वेधापि परमात्मनि तृत्तिरिति दर्शयति । एतदपेक्षयैव भाष्ये तदधीनत्वाच्चेति च शब्दः । परावरत्वादीत्यादीत्यादिपदेन दुःखिबद्धत्वादिजीवधर्माणां ग्रहणम् । तेन जीवा एव तु दुःखिनः । योनिमन्ये प्रपद्यन्त इत्यादौ श्रूयमाणजीवदुःख्यादिशब्दा अपि उक्तनिमित्तेन भगवद्वाचका एवेति लभ्यते । अत एव भाष्ये सर्वत्राव्यक्तपदं जीवाद्युपलक्षणमिति ज्ञातव्यम् । अन्यगतप्रवृत्तिनिमित्तप्रेरके तच्छब्दवृत्तिः कुतः सिद्धेत्यत आह— यदधीन इति ।। यस्य गुणो यदधीनस्तद्गुणी स गुणस्वामी अभिधीयते । यथा परात्मा परमात्मा जीव इत्यभिदीयतेऽनेन जीवेनात्मनेत्यादौ जीवगतप्राणधारणस्य तदधीनत्वात् । यथा च भृत्यगतजयस्य राजाधीनत्वाद्राजा जयीत्युच्यत इत्यर्थः । अव्यक्तात्पुरुषः पर इत्यादौपरमात्मैवोच्यते न प्रधानादीत्येतदेव युक्त्यन्तरेणोपपादयत्सूत्रमुपन्यस्य तच्छेषं पूरयति । ज्ञेयत्वेति ।। तमैवेकं जानथात्मानमन्या वाचो  विमुञ्चथ । अमृतस्यैष सेतुरिति विष्णोरेव मोक्षार्थं ज्ञेयत्ववचनादन्यस्य प्रधानादेस्तदभावादव्यक्तादिश्रुतिवाच्यत्वं न तस्य युज्यते किन्तु विष्णोरेव । यज्ज्ञानेन मोक्षस्तज्ज्ञापन एव वेदस्य प्रवृत्तत्वादिति भावः । उक्तमाक्षिप्य समादधत्सूत्रमुपन्यस्याक्षेपांशं तावद्व्याचष्टे— वदतीति ।। महतो महत्वात परम् । ध्रुवं नित्यम् । तं निचाय्य ज्ञात्वैव मृत्युमुखात्संसारमुखात्प्रमुच्यत इति श्रुतिः । महतः परस्य प्रधानस्य मोक्षार्थं ज्ञेयत्वं वदत्येव । अतः कथं तस्य ज्ञेयत्वावचनमिति भावः । परिहारांशं व्याचष्टे— नेति ।। नैतद्वाक्यबलेन प्रधानरूप मोक्षार्थं ज्ञेयत्वं मन्तव्यम् । हि यस्मात्तत्र वाक्ये प्राज्ञः परमात्मैवोच्यते न प्रधानमित्यर्थः । महतः परत्वलिङ्गश्रवणात्प्रधानमत्रोच्यत इति तत्राह— अणोरिति ।। अणोरणीयानिति श्रुतौ महीयानिति वचनेन तस्य विष्णोरेव महतो महत्वमित्यर्थः । नन्वत्र महतो महीयानित्यस्य सर्वस्मात्स्थूलात्स्थूल इत्येवार्थो न महत्तत्वात्पर इति । अणोरणीयानित्युक्तत्वेन स्थूलस्यैवाणु प्रतियोगित्वात् तत्कथं महत्तत्वपरत्वे एतच्छ्रुत्युदाहरणमित्यत आह— सर्वस्मादिति ।। सर्वस्मात्स्छूलात्परस्य स्थूलस्य । महतो महत्तत्वादपि परत्वं युज्यते । कैमुत्यादेवेत्यर्थः । नन्वेवं महत्परत्वस्य कथञ्चिद्विष्णौ सावकाशतामुपपाद्य एतद्वाक्यस्य विष्णुपरत्वग्रहणे कारणाभावात्प्रधानमेवात्रोच्यत इत्याशङ्कां परिहरत्सूत्रमुपन्यस्य व्याचष्टे— प्रकारणादिति ।। सः एतत्प्रकरणोक्तार्थोपासकोऽध्वनः संसारमार्गस्य पारं परतीरम् आप्नोति । किं तत् । तद्विष्णोः परमं पदं स्वरूपमिति । एतत्प्रकारणोक्तार्र्थोपासकस्य विष्णुपदाप्राप्त्युक्त्या तस्य विष्णोरेव हि एत्प्रकरणमवगम्यते । अन्यप्रकरणत्वे तदयोगात् । अतो विष्णुरेवात्र वाच्यो न प्रधानमित्यर्थः । हेत्वन्तरेणापि । महतः परमिति वाक्ये प्रधानस्य प्रतिपाद्यतां पराकुर्वत्सूत्रमुपन्यस्य व्याचष्टे— त्रयाणामेवेति  ।। त्रयाणामेवेत्यनुवादेन त्रयेपि प्रधानमेकं किं नस्यादित्याशङ्कावारणाय त्प्रकारप्रदर्शनार्थमुक्तस्यैवमित्यस्य व्याख्यानम् । पितृसौमनस्येत्यादि ।। शान्तसङ्कल्पः सुमना यथा स्याद्वीतमन्युर्गौतमो माभिमृत्यो इति पितृसौमनस्यस्य । सत्वमग्निं स्वर्ग्यमध्येऽषि मृत्यो प्रब्रूहितमिति स्वर्ग्याग्नेः । ये यं प्रेते विचिकित्सा मनुष्ये अस्तीत्येके नायमस्तीति चैके एतद्विद्यामनुशिष्टस्त्वयाहमिति परमात्मनो विषय एव प्रश्नः एतदुपनिषदि न चिकेतसा कृतः श्रूयत इति शेषः । एवं त्रयाणामेव पृष्टत्वात् यमेनाप्येतेषां त्रयाणामेवोपन्यासश्चात्र कृतः श्रूयते । सुखं रात्रीः शयिता वीतमन्युस्त्वां ददृशिवान्मृत्युखात्प्रमुक्तमिति । प्रतेच्च ब्रवीमे तदुमे निबोधस्वर्ग्यमाग्निं नचिकेतः प्रजानन्निति । देवैरत्रापि विचिकित्सितं पुरेति च । एतस्माच्चहेतोः परमात्मैवात्र प्रतिपाद्यो न प्रधानमित्यर्थः । अत्र प्रश्नस्य त्रिमात्रविषयत्वादुपन्यासस्यापि त्रिमात्रविषयत्वमिति प्रश्नोपन्यासयोर्हेतुहेतुमद्भावोभिप्रेत इति ज्ञापनाय सौत्रनिर्देशक्रमोल्लङ्घनमिति ज्ञातव्यम् । ननु पितृसौमनस्यं वरत्वेन प्रार्थ्यते । अतः कथं प्रार्थनं प्रश्न इत्यत आह— अविज्ञातेति ।। यत्प्राप्यते न वेत्यविज्ञातं तत्प्रार्थनमपि तत्प्रश्न इत्यभिधीयत इति वचनान्न प्रार्थनस्यापि प्रश्नत्वोक्तिविरोध इत्यर्थः ।। ननु मुख्यतः शब्दप्रवृत्तिनिमित्तवत्यपि विष्णौ नाव्यक्तादिशब्दानां मुख्यत्वमुपपद्यते । तेषां प्रधानादावेव प्रसिद्धत्वात् । नहि यज शब्दः प्रसिद्धत्वस्तत्रामुख्यो । यत्र मुख्यतः प्रवृत्तिनिमित्तं तत्र मुख्य इति (१.दृष्टपूर्वचरशब्दस्यापूर्वमित्यर्थः)१दृष्टचरमित्याशङ्कापरिहरत्सूत्रमुपन्यस्य व्याचष्टे— महद्वचेति ।। महच्छब्दो महत्तत्वेप्रसिद्धोऽपि परममहत्वात् । ततप्रवृत्तिनिमित्तस्य महत्वस्य हरौ परमत्वात् मुख्यत्वात् । महान्तं विभुमित्यादौ यथा परमात्मन एव मुख्यः । एवमितरे अव्यक्तादिशब्दा अपि प्रधाननादौ प्रसिद्धा अपि प्रवृत्तिनिमित्तस्य हरौ मुख्यत्वेन तत्र मुख्या इत्यर्थः । अत्र एवमितरेपीत्यनेन सूत्रे चशब्दो दार्ष्टान्तिकसमुच्चयार्थ इत्युक्तं भवति । नन्वव्यक्तादिशब्दानां विष्णौ प्रसिध्यभावेन तद्वाचकत्वमेव दुरध्यवसायं दूरेमुख्यत्वम् । प्रसिद्धेरेव वाचकताध्यवसायकत्वात्तस्याश्च प्रधानादावेव सत्वादित्याशङ्कां परिहरत्सूत्रमुपन्यस्य व्याचष्टे— चमसवदिति । यथा चमसशब्दोऽन्यत्र यज्ञपात्रविशेषे प्रसिद्धोऽपि इदं तच्छिर इति श्रुतेः शिरोवाचकः । एवमव्यक्तादिशब्दाः सर्वे अन्यत्र प्रधानादौ प्रसिद्धा अपि नामानीत्यादिश्रुतेः परमात्माभिधायका एव । श्रुतेः नामानीति श्रुतिवाक्यस्याप्यनुशासनरूपत्वेन इदं तच्छिर इति  श्रुतितोऽषिशेषात् । तद्वदस्या अप्यनुशानरूपत्वदित्यर्थः । इदं तच्छिर इति अर्वाग्विलश्चमस ऊर्ध्वबुध्न इति व्याख्येयमन्त्रे यदुक्तं तदिदं प्रतीयमानं शिरः । कुतः ? एष चमसो ह्यर्वाग्बिलः अधोभागस्थमुखादिविवरः ऊर्ध्वबुध्नः ऊर्ध्वभागस्थपिण्ढ इत्यर्थः । एष इति शिरः परामर्शेऽपि चमसविवक्षया पुुल्लिङ्गनिर्देशः ।। १ ।। 
वसन्ते वसन्ते ज्योतिषा यजेतेत्यादिकर्माभिदायकस्य कर्मक्रमादिविरोधान्न युज्यत इति । अत आह- 
।। ॐ ज्योतिरुपक्रमात्तु तथा ह्यधीयत एके ॐ ।। १० ।।
ज्योतिरादिकर्मवाचकत्वेन प्रसिद्धाभिदेयोपि स एव । एष इमं लोकमभ्यार्छदित्युपक्रम्य तावा एताः सर्वा ऋचः सर्वे वेदाः सर्वे घोषाः एकैव व्याहृतिः प्राण एव प्राणऋच इत्येव विद्यादिति ह्यधीयत एके ।। 
।। ॐ कल्पनोपदेशाच्चमध्वादिवदविरोधः ॐ ।। ११ ।।
मधुविद्यादिवत्सर्वशब्दार्थत्वेन परस्य कल्पनोपदेशाच्च ।। न कर्मक्रमादिविरोधः ।। २ ।। 
अत्र ज्योतिष्टोमादिसर्वशब्दानां भगवति समन्वयः प्रतिपाद्यते । विषयादिकं सूचयन्पूर्वपक्षयति । वसन्त इति ।। वसन्ते वसन्त इत्यादिकर्माभिधायकस्य । कर्मेत्युपलक्षणम् । यज्ञादिकर्मतदङ्गकालक्रमाधिकारिफलऋत्विगाद्यभिधायकस्य ज्योतिर्वसन्तादिशब्दजातस्य परमात्मवाचित्वाङ्गीकारे कर्माद्यभिदायकत्वाभावेन कर्मक्रमादेरभावाख्यविरोधात् विरोधापातात् । न युज्यते ज्योतिरादिशब्दजातस्य परमात्मवाचित्वमिति शेषः । सिद्धान्तयत्सूत्रमवतार्य व्याचष्टे— अत इति ।। अत्र ज्योतिःशब्दो ज्योतिष्टोमपरः । नामैकदेशेन नामग्रहणस्य भीमो भीमसेन इत्यादौ दृष्टत्वात् । ज्योतिरादीत्यस्यावृत्तिः । कर्मेति तदङ्गस्याप्युपलक्षणम् । नाचकत्वेन प्रसिद्धेत्यलुक्समासः । तथा च ज्योतिरादि । ज्योतिष्टोमादि यत्कर्म तदङ्गं च तद्वाचकत्वेन प्रसिद्धाः ये ज्योतिरादयः शब्दास्तदभिधेयोऽपि स हरिरेव । हि यस्मादेके शाखिनस्तावा एता इति सर्वशब्दाभिधेयत्वेन हरिमेवाधीयते । ननु ज्योतिरादिशब्दानां कथं भगवत्परत्वम् । तेषामन्यत्र रूढत्वेन भगवति रूढेरभावात् । योगस्याप्ययोगात् । अवयवशब्दानामप्यन्यपरत्वानभ्युपगमात् । अभ्युपगमेवा किं समयशब्दैरपराद्धमित्यत उक्तम् । एष इममिति ।। अभ्यार्चदित्यनन्तरं तं शतं वर्षाण्यभ्यार्चत् तं यच्छतं वर्षाण्यभ्यार्चत् । तस्माच्छतर्चिन स्तस्माच्छतर्चिन इत्याचक्षत एतमेव सन्तमित्याद्युत्तरवाक्यमपि पठितव्यम् । तथा च एष इममित्यादिना शतर्च्यादिशब्दानां परमात्मनि योगं प्रदर्श्य तस्य एतमेव सन्तमिति  मुन्यादावन्यत्र विद्यमानरूप्रढ्यपहारकत्वं चोक्त्वा आचक्षत इति भगवति विद्वद्रूढिसाहित्यस्यापि प्रदर्शनान्नोक्तानुपपत्तिरिति भावः । एष इममिति ।। एष भगवान् इमं लोकं देहं शतं वर्षाण्यभ्यार्चत् प्राप । तं देहं यद्यस्मादेष भगवान् । शतं वर्षाण्यभ्यार्चत् । तस्मादेतमेव परमात्मानं मुख्यतो यौगिकार्थं सन्तम् । शतमार्चदिति व्युत्पत्या शतर्चिन इत्याचक्षते विद्वांसः । नतु मुख्यतो रूढत्वेऽपि मधुच्छन्दःप्रभृतीन्मुनीनित्यर्थः । तस्माच्छतर्चिन इति द्विरुक्तिस्तात्पर्यद्योतनार्थ । भगवतो बहुरूपत्वाच्छतर्चिन इति बहुवचनम् । ता वा एता इति श्रुत्यर्थस्तु प्रागेव प्रोक्तोऽनुसङ्घेयः । ननु कथं ज्योतिरादिशब्दानां कर्मक्रमादिवाचिनां भगवत्परत्वम् । तथात्वे कर्मक्रमाद्याभावापत्या विहितानुष्ठानलोपप्रसङ्गात् । उक्तरीत्या योगासम्भवेन व्युत्पत्यसम्भवाच्चेत्याशङ्कामपनुदत्सूत्रमुपन्यस्य व्याचष्टे— कल्पनेति ।। मधुविद्यादिवत् । यथा मधुविद्यादौ असौवा आदित्यो देवमध्वित्यादिना । मध्वादिपदार्थतया परमात्मोपासनोपदेशोऽपि नलौकिकमध्वादिवाचकाभावेन तदभावाख्यविरोधः । अन्यत्र रूढिमनिवार्यैव महायोगवृत्या मध्वादिशब्दानां ईश्वरादौ वृत्यभ्युपगमात् । एवं कर्मक्रमादौ रूैियोगादिवृत्तीरभ्युपेत्य । सर्वशब्दार्थत्वेन सर्वशब्दार्थभूतगुणवत्वेन । परस्य परमात्मनः । कल्पनोपदेशाच्च । चशब्द एवार्थे । कल्पना उपासना । तदर्थमेव महायोगवृत्या सर्वशब्दवाच्यत्वोपदेशात् । ईश्वरस्य सर्वशब्दवाच्यत्वाभ्युपगमेऽपि नकर्मक्रमादीनामभावाख्यविरोध इत्यर्थः । व्युत्पत्यसम्भवश्च नेत्यपि ग्राह्यम् । न केवलं सर्वशब्दार्थत्वाङ्गीकारे तथा ह्यधीयत इत्युक्तसाधकसद्भावः किन्तु कर्मक्रमादिविरोधश्च नेतिवा चशब्दान्वयः । न केवलं कर्मक्रमादिविरोधः किन्तु व्युतपत्यसम्भवश्च नेत्यनुक्तसमुच्चायको वा ।। २ ।।  
।। ॐ नसङ्ख्योपसङ्ग्रहादपिनानाभावादतिरेकाच्च ॐ ।। १२ ।। 
यस्मिन्पञ्च पञ्चजना आकाशश्च पतिष्ठित इत्यादिषु बहुसङ्ख्योपसङ्ग्रहेऽपि न विरोधः ।। तस्यैवाकाशादिषु नानाभावात्तदतिरिक्तस्वरूपत्वाच्च ।। पञ्चजनानाह— 
।। ॐ प्राणादयोाक्यशेषात् ॐ ।। १३ ।।
प्राणस्य प्राणमुत चक्षुषश्च क्षुरुत श्रोत्रस्य नोत्रमन्नस्यान्नं मनसोमन इति वाक्यशेषात् ।। 
।। ॐ ज्योतिषैकेषामसत्यन्ने ॐ ।। १४ ।।
तद्देवा ज्योतिषां ज्योतिरित्यनेन काण्वानां पञ्चकम् ।। ३ ।। 
अत्र पञ्चजनादिशब्दानां हरौ समन्वयः प्रतिपाद्यते । अत्र पूर्वपक्षस्य सूत्र एवानूद्य निषेधात् सूत्रमेवादावुपन्यस्य व्याचष्टे— नेति ।। अपि पदेन पूर्वसूत्राद्विरोधपदमाकृष्यते । यस्मिन्पञ्च पञ्चजना आकाशश्च प्रतिष्ठिताः । तमेव मन्ये१(१.जानीयां) आत्मानं विद्वान्ब्रह्माऽमृतोऽमृतमिति वाजसनेयके (१. शरीरनियामके)१यस्मिन्परमात्मनि प्राणस्य प्राणमिति वक्ष्यमाणचक्षुराद्यास्तदभिमानिनः पञ्चजनाः आकाशो मूलप्रकृतिश्च प्रतिष्ठिता आश्रितास्तमेवात्मानानं मन्येजानीयाम् । यतो यत्प्रसादादमृतं ब्रह्मप्राणाद्याधारं विद्वानमृतो भवतीति पञ्चजनादिशब्दाः श्रूयन्ते । प्रतिपुरषमनुवृत्यर्थं पञ्चपञ्चेति वीप्सा । तेषां च बहुत्चसङ्ख्याविशिष्टवस्तुवाचित्वेन नैकरसभगवद्वाचित्वमिति पूर्वपक्षे प्राप्ते प्रतिविधीयते । यस्मिन्पञ्चपञ्चेत्यादिषु पञ्चजनादिशब्दैः बहुसङ्ख्योपसङ्ग्रहेऽपि । बहुत्वसङ्ख्याविशिष्टवस्तुप्रतिपादनेपीति यावत् । तेषां न विरोधः एकरसभगवद्वाचित्वानुपपत्तिर्नास्ति कुतः ? तस्य विष्णोरेव स्वगतभेदशून्यस्यापि । प्रतिशरीरमाकाशादिषु । आकाशः । प्रकृतिः । आदिपदेन प्राणाद्याः पञ्चजनाः । तेषु नियामकत्वेन । नानाभावात् । बहुरूपत्वात् । ननु यस्मिन्नित्याधारस्य विष्णुत्वातपञ्चजनादीनामाधेयानां कथं विष्णुत्वमित्यत उक्तम् । तदतिरिक्तेति ।। तेभ्य आकाशादिगतरूपेभ्योतिरिक्तं शरीरनियामकं यत्स्वरूपं स्वस्यैव रूपान्तरं तद्वत्वादित्यर्थः । तथा च एक एवहि भगवान्बहुरूपो भूत्वा शरीरे नियामकतयैकेन रूपेण तिष्ठन् यस्मिन्नित्याधारतया । पञ्चनादिषु तावद्रूपैस्तिष्ठन् आधेयतया चोच्यते । अतः पञ्चजनादि शब्दवाच्यत्वं भगवतो युक्तमेवेति भावः । चशब्दादाधाराधेयभावश्च युज्यत इति समुच्चिनोति । ननु पञ्चजनादीनां विष्णुत्वे विशेेषहेत्वभावान्न पञ्चजनादिशब्दवाच्यो हरिरित्याशङ्कां परिहरत्सूत्रमवतार्य व्याचष्टे— पञ्चेति ।। पञ्चजनानां विष्णुत्वनिश्चायकलिङ्गोक्त्योक्तशङ्कां परिहर्तुं पञ्चजनस्वरूपमाहेति सम्बन्धभाष्यार्थः । प्राणस्य वायोः प्राणं प्राणत्वप्रदम् । उत तथा । चक्षुःश्रोत्रान्नमनसां तदभिमानिदेवानां च दर्शनश्रवणोपजीव्यत्वरूपाद्यत्वमननरूपशक्तिप्रदतया चक्षुरादिरूपमिति माध्यन्दिनशाखागतवाक्यसमानार्थकात् प्राणस्य प्राणमिति काण्वशाखायां वाक्यशेषादेते पञ्चजनशब्दवाच्य इति भावः । ननु माध्यन्दिनशाखायां वाक्यशेषोक्तानां प्राणप्राणादीनां  पञ्चजनाः प्राणादयः प्राणादीनां प्राणत्वादिप्रदा इति तावत्सिध्यति ।। प्राणादीनां प्राणत्वादिप्रदत्वं च भगवल्लिङ्गम् । अतो भगवानेवविष्णुत्वेऽप न पञ्चजनानां विष्णुत्वम् । वाजसनेयके पञ्चजनादिवाक्यशेषे प्राणस्य प्राणमुत चक्षुषश्चक्षुरुत श्रोत्रस्य श्रोत्रं मनसो येमनोविदुरिति चतुर्णामेव प्राणचक्षुःश्रोत्रमनसामुक्तत्वेन तस्य पञ्चजनवाक्यतो भिन्नार्थत्वादित्याशङ्कां परिहरत्सूत्रमुपन्यस्य व्याचष्टे— ज्योतिषेति ।। पञ्चजनवाक्यतः पूर्वं किञ्चिद्दूरे तद्देवा ज्योतिषां ज्योतिरित्यनेन । तद्देवा ज्योतिषां ज्याेितरायुर्होपासतेऽमृतमित्यत्रोक्तेन ज्योतिषां ज्योतिषासह । काण्वानां वाजसनेयिनां शाखायामपि वाक्यशेषोक्तानां प्राणप्राणादीनां पञ्चकं सम्भवति । अतो वाक्यशेषस्य भिन्नार्थत्वाभावात्काण्वमाध्यन्दिनवाक्यशेषयोरुभयोरप्येकार्थत्वेन तद्बलाद्युक्तं पञ्चजनानां विष्णुत्वमिति भावः । देवास्तज्ज्योतिषां ज्योतिर्ज्योतिष्ट्वादम् । अत्र ज्योतिरन्नशब्दयोरेकार्थत्वात् पृथक् पञ्चकत्वाद्वा न काण्वमाध्यन्दिनश्रुत्योर्विसंवादः शङ्क्यः । ब्रह्म उपासत इत्युत्तरेणान्वयः । आयुरायुःप्रदममृतम् ।। ३ ।। 
अवान्तरकारणत्वेनापि स एवोच्यत इति वक्ति । 
।।ॐ कारणत्वेनचाकाशादिषु यथा व्यपदिष्टोक्तेः ॐ ।। १५ ।।
आकाशादिष्ववान्तरकारणत्वेन स एव स्थितः ।। यथाव्यपदिष्टस्यैव परस्य य आकाशे तिष्ठन्नित्यादिना आकाशादिषूक्तेः ।। ४ ।। 
अत्राकाशादिशब्दानां परमात्मनि समन्वयः प्रतिपाद्यते । आत्मन आकाशः सम्भूतः आकाशद्वायुरित्यादितैत्तिरीयश्रुत्युक्ताकाशद्यन्नान्तशब्दवाच्यत्वं विष्णोर्न युज्यते । आकाशादीनामात्मादिकार्यत्वश्रवणात् । परमात्मनश्च कार्यत्वायोगात् । स्वकार्यत्वस्य त्वत्यन्तायोगाच्चेति पूर्वपक्षे प्राप्ते सिद्धान्तयत्सूत्रमवतारयति । अवान्तरेति ।। एत्पूर्वपक्षनिरासायावान्तरकारणात्वेनापि । न केवलं मूलकारणत्वेन किन्तु कार्यत्वेसति कारणमवान्तरकारणं तत्वेनापि । स विष्णुरेवाकाशादिाब्दैरुच्यत इति सूत्रकारो वक्तीत्यर्थः । सूत्रं व्याचष्टे— आकाशादिष्विति ।। आकाशाद्यन्नान्तेषु अवान्तरकारणत्वेन आकाशद्यन्तर्गतत्वेन स्वस्याप्यभिव्यक्त्याकार्यत्वेन । वाय्वादिगतस्वरूपाभिव्यक्तिहेतुतया कारणत्वेन च । स विष्णुरेव स्थितः । अतोऽवान्तरकारणवाचकाकाशदिशब्दैरुच्यत इति शेषः । आकाशदिषु स्थित्वमेव कुत इत्यत उक्तम् । परस्येत्यादि । य अकाशेतिष्ठन्यो वायौ तिष्ठन् यस्तेजसि तिष्ठन् । योऽप्सु तिष्ठन्यः पृथिव्यां तिष्ठन्नित्यादिना आकाशादिषु परस्य विष्णोः स्थितत्वोक्तेरित्यर्थः । ननु तत्रापि विष्णुः कुत इति तत्रोक्तम् । यथाव्यपदिष्टस्यैवेति ।। यता सयोतोश्रुत इत्यादौ विष्णुरविदितत्वादिरूपेण व्यपदिष्टस्तादृशस्यैवाकाशादिषु यमाकाशो न वेद यं वायुर्नवेदेत्यादिनोक्तेरित्यर्थः । इत्यादिनोत्यादिपदेन यमाकाशो न वेदेत्यादिवाक्यमपि ग्राह्मम् ।। ४ ।। 
सर्वशब्दानां परमात्मवाचकत्वे कथमन्यत्र व्यवहार इति । अतो ब्रवीत् ।। 
।। ॐ समाकर्षात् ॐ ।। १६ ।।
परमात्मवाचकाः शब्दा अन्यत्र समाकृष्य व्यवह्रियन्ते । परस्य वाचकाः शब्दाः समाकृष्येतरेष्वपि ।। व्यवह्रियन्ते सततं लोकवेदानुसारत इति पाद्मे । तर्हि कथं तेषां शब्दानां जगति प्रसिद्धिः 
।। ॐ जगद्वाचित्वात् ॐ ।। १७ ।।
जगति व्यवहारो लोकस्य न तु परमात्मनि तथा ।। अतो जगति प्रसिद्धिः शब्दानाम् ।। 
।। ॐ जीवमुख्यप्राणलिङ्गादिति चेत्तद्व्याख्यातम् ॐ ।। १८ ।।
तदनीनत्वात्तच्छब्दवाच्यत्वमित्युक्तं तज्जीवमुख्यप्राणयोर्लिङ्गम् । अस्य यदैकां शाखां जीवो जहात्यथ सा शुष्यति । वायुनाहि सर्वे लोका नेनीयन्ते इत्यादि श्रुतिभ्य इति चेन्न ।। उपासात्रैविध्यादिति व्याख्यातत्वात् । 
।। ॐ अन्यार्थं तु जैमिनिः प्रश्नव्याख्यानाभ्यामपि चैवमेके ॐ ।। १९ ।।
परमात्मज्ञानार्थं कर्मादिकमपि वदतीति जैमिनिः ।। कस्मिन्नुभगवो विज्ञाते सर्वमिदं विज्ञातं भवतीति तस्मै स होवाच द्वे विद्येवेदितव्ये । कथं नु भगवः स आदेशो भवतीति । यथा सौम्यैकेन मृत्पिण्डेनेत्यादिना प्रश्नव्याख्यानाभ्याम् ।। एवमपि चैके पठन्ति ।। यस्यन्नवेद किमृचा करिष्यतीति ।। 
।। ॐ वाक्यान्वयात् ॐ ।। २० ।।
वाक्यस्याप्येवमन्वयो युज्यते । पृथक् पृथक् स्थितस्यापि परमात्मना  ।। 
।। ॐ प्रतिज्ञासिद्धेर्लिङ्गमाश्मरथ्यः ॐ ।। २१ ।। 
नान्यः पन्था अयनाय विद्यत इति प्रतिज्ञासिद्धेर्लिङ्गत्वेन कर्मादिकमुच्यत इत्याश्मरथ्यः ।। यस्मादेवमनित्यफलमन्यत्तस्मान्नान्यः पन्था इति ।। 
।। ॐ उत्क्रमिष्यत एवं भावादित्यौडुलौमिः ॐ ।। २२ ।।
उत्क्रमिष्यतो मुमुक्षोः कर्मादिनाभाव्यं साधनसाधनत्वेन अतस्तद्वक्तीत्यौडुलोमिर्मन्यते ।
।। ॐ अवस्थितेरितिकाशकृस्नः ॐ ।। २३ ।।
सर्वं परमात्मन्यवस्थितमिति वक्तुं तद्वचनमिति काशकृत्स्नः । कृष्णद्वैपायनमतादेकदेशविदः परे ।। वदन्ति ते यथाप्रज्ञं न विरोधः कथञ्च नेति पाद्मे ।। ५ ।।
अत्र पुनः प्रकारातरेण परमात्मनि सर्वशब्द समन्वयासम्भवमाशङ्क्य तत्परिहारत्वेन सूत्रमवतारयति । सर्वेति ।। सर्वशब्दानां परमात्मवाचकत्वे । मुख्यवृत्यापरमात्मैकवाचित्वे । कथमन्यत्र जगति व्यवहारो न कथमपि । अन्यत्र व्यवहार एव लुप्यतेति यावत् । तस्मान्न परमात्मैव मुख्यतः शब्दवाच्य इत्यर्थः । सूत्रं व्याचष्टे— परमात्मेति ।। अनन्यापेक्षया मुख्यवृत्या परमात्मवाचकाः परमात्मैकवाचिनः शब्दा अन्यत्र परमात्मतः समाकृष्य व्यवह्रियन्ते । व्यवहारसिद्ध्यर्थं रूढत्वेन सङ्केतिता इति यावत् । अत्र स्मृतिं प्रमाणयति । परस्येति । लोकवेदानुसारतः । लौकिकवैदिकव्यवहारानुसारतः व्यवहारसिद्ध्यर्थमिति यावत् । शङ्कते । तर्हीति ।। यदि शब्दाः परमात्मन्येव मुख्यास्तर्हि तेषां शब्दानां तस्मिन्नेव प्रसिद्ध्या भवितव्यं जगति तु कथं प्रसिद्धिर्युज्यते न कथमपि । अतः प्रसिद्ध्यन्यथानुपपत्यान्यस्यैव मुख्यवाच्यत्वमित्यर्थः । तत्परिहारत्वेन सूत्रं पठित्वा व्याचष्टे— जगदिति ।। लोकस्य जगत्येव शब्दव्यवहारो । न तु परमात्मनि तथा बहुलव्यवहारः । अतस्तछ्रोतृणां जगत्येव शब्दानां प्रसिद्धिः वाचित्वज्ञानरूपव्युत्पत्तिर्न परमात्मनि । तस्मातप्रसिद्धेरन्यथोपपत्तेर्न तदन्यथानुपपत्याऽन्यस्यैव मुख्यवाच्यत्वं कल्प्यमिति भावः । विष्णोरेव मुख्यतः शब्दार्थत्वमाक्षिप्य समादधत्सूत्रमुपन्यस्याक्षेपांशं तावद्व्याचष्टे— जीवेति ।। सर्वपदार्थानां 
तदधीनत्वात्पामात्माधीनत्वादेवहि । तच्छब्दवाच्यत्वं सर्वशब्दमुख्यार्थत्वं तस्येत्युक्तम् । तच्च सर्वस्य तदधीनत्वाख्यं लिङ्गं जीवमुख्यप्रामाणयोरप्यस्ति । अस्ययदेकामिति श्रुत्या वृक्षादीनां जीवाधीनत्वावगमात् । वायुनेति श्रुत्या सर्वस्य मुख्यप्राणाधीनत्वावगतेः । अतस्तयोरपि मुख्यशब्दवाच्यत्वमिति भाव । अस्येति चान्दोग्यवाक्यम् । द्वितीयां जहारत्यथ सा शुष्यति । सर्वं जहाति सर्वं शुष्यति । एवमेवखलु सौम्य विद्धीति होवाचेत्यादितच्छेषपवाक्यम् । वायुनेति बहदारण्यकवचनम् । अस्य वृक्षस्य यदैकां शाखां जीवो जहाति । अथ तदा सा शाखा शुष्यति । यदा द्वितीयां शाखां जहाति तदा सापि शुष्यति । यदा तृतीयां जहाति तदा सापि शुष्यति । यदा सर्वं जहाति सर्वोऽपि शुष्यति । यथायं दृष्टान्त एवमेव खलुसौम्य सर्वत्रापि जीवाधीनत्वं विद्धीति होवाचेत्यर्थः । अत्र जीवशब्दस्यानिरुद्धाख्य-परमात्मपरत्वमाछाद्य पूर्वपक्षोत्थानमिदम् । वायुनाहि सर्वे लोको नेनीयन्ेत । पुनःपुनर्भुशंवा नियम्यन्त इत्यर्थः । परिहारांशं व्याचष्टे— नेति ।। न सर्वस्य जीवमुख्यप्राणाधीनत्वलिङ्गेन तयोर्मुख्यवाच्यत्वं कल्प्यम् । उपासात्रैविध्यादित्यत्र तल्लिङ्गाभिधायकश्रुतीनां तदन्तर्यामिभगवत्सम्बन्धितया व्याख्यातत्वात् । तथा च तल्लिङ्गवतो जीववाय्वन्तर्यामिण एव मुख्यवाच्यत्वमिति भावः । यदुक्तं सर्वशब्दा अन्यत्र समाकृष्य व्यवह्रिय्त इति न तद्युक्तम् । वैदिकानां शब्दानां कर्मादौ समाकर्षे प्रयोजनाभावात् । अतो मुख्यत एवा न्यवाचकत्वमित्याशङ्कां परिहरत्सूत्रमुपन्यस्य व्याचष्टे– अन्यार्थमिति ।। नवैदिकशब्दानां कर्मादौ समाकर्षप्रयोजनाभावः । अपि तु परमात्मज्ञानमेव प्रयोजनम् । अतः परमात्मज्ञानार्थं कर्मदेवतादिकमपि वदति वेद इति शेषः । इति जैमिनिराचार्यो मन्यत इत्यर्थः । नन्वन्यज्ञानस्य परमात्मज्ञानार्थत्वं कुत इत्यत आह— कस्मिन्न्विति ।। कस्मिन्नित्याद्याथर्वणवाक्यम् । कथं नु भगव..???. इति छान्दोग्यवाक्यम् । आदिपदेनोत तमादेशमप्राक्ष्यो येनाश्रुतं श्रुतं भवत्यमतं मतं भवत्यविज्ञातं विज्ञातमिति तत्पूर्ववाक्यम् । सर्वं मृण्मग्नं विज्ञातं स्यादित्यादि तदुत्तरवाक्यं च सङ्गाह्यम् । हे भगवो गभवन्नङ्गिराः । सर्वमिदं कर्मादिकम् । कस्मिन्विज्ञाते विमातं भवति । विज्ञातस्याप्यस्य फलं कस्मिन्विज्ञाते भविष्यतीति यावत् । एतज्ज्ञानमात्रस्य मुमुक्षूणामफलात्वादिति शौनकप्रश्ने तस्मै शौनकाय सोङ्गिराहोवाच । किमिति । द्वेविद्ये वेदितव्ये इति हस्म यद्ब्रह्मविदो वदन्ति । पाराचैवापराचेत्यादि भगवदितरत्सर्वं कर्मादिकमपरविद्यया विज्ञातं भवति । विज्ञातं च परविद्याविषयपरमात्मज्ञानेन स फलं भवत्यतो द्वे विद्ये वेदितव्ये इत्याद्यङ्गिरसो व्याख्यानात् । तथा येन परमात्मना श्रुतेन मतेन विज्ञातेन चाश्रुतममतमविज्ञातं अजातश्रवणादिफलत्वादश्रुतादिप्रायमपीति यावत् । सर्वे कर्मादिकं श्रुतं मतं विज्ञातं च । जातश्रवणादिफलकं भवति । तम् आदिश्यत इत्यादेशं नारायणम् अप्राक्ष्यः । उत पृष्टवानसि किम् । प्रायो न तं पृष्ट्वा ज्ञातवानसि । कथं तस्मिन्ज्ञाते  तवैमहङ्कारः स्यादिति पित्रोक्ते । तं प्रति । स आदेशस्तद्विषय उपदेशः कथं स्यात् । तं प्रकारं कथमहं जानीयामिति श्वेतकेतुप्रश्ने । हेसौम्य श्वेतकेतो यथैकेन मृत्पिण्डेन ज्ञातेन सर्वम्मृण्मयं घटादिकं ज्ञातमपि विज्ञातं जातज्ञानफलकं भवति विशेष ज्ञानमेवहि ज्ञानस्य फलम् । न हि मृत्पिण्डज्ञानंविना मृण्मयघटादेर्मुत्पिण्डादि कारणकत्वादि विशेषज्ञानं सम्भवति । एवम् । परमात्मनि ज्ञाते सर्वं जातज्ञानफलं भवति । यतः परमात्मज्ञानमेवहि तत्फलमित्युद्दालकव्याख्यानादन्यज्ञानस्य परमात्मज्ञानार्थत्वं ज्ञायत इत्यर्थः । स्पष्टं चैव मेके शाखिनः पठन्तीत्याह— एवमिति ।। यः पुरुषस्तदक्षरं ब्रह्म न वेद स कर्मादिविषयया ऋचा किं करिष्यति । कर्मादिज्ञानं ब्रह्मज्ञानकारणं न चेतदर्थं वेदाध्ययनं व्यर्थमेवेत्यर्थः । न परमात्मज्ञानार्थं कर्मादिवेदेन वक्तव्यम् । अन्यदनुत्क्वा परमात्मकथनेऽपि तज्ज्ञानसम्भवादित्याशङ्कां परिहरत्सूत्रमुपन्यस्य व्याचष्टे— वाक्येति ।। एवमन्यस्य वाच्यस्याभ्युपगमेतु पृथक् पृथक् स्थितस्यापि । पृथक् पृथगर्थेषु कर्मादिरूपेषु वाचकतया स्थितस्यापि वाक्यस्य । परमात्मनान्वयो युज्यते । न केवलं पदानां किन्तु वाक्यस्यापीत्यपि शब्दः । तदुक्तकर्मादेरन्तःकरणशुद्ध्यादिद्वारा भगवज्ज्ञानार्थत्वादिति भावः । यदन्यवचनस्यापि परमात्मज्ञानार्थत्वमुक्तम् । तत्केन प्रकारेणेत्याकाङ्क्षायां तत्प्रदर्शनाय सूत्रमुपन्यस्य व्याचष्टे— प्रतिज्ञेति ।। नान्यः पन्था इति श्रुत्या मोक्षाय ज्ञानादन्यो मार्गो न विद्यते ज्ञानमेव मोक्षसाधनमिति या प्रतिज्ञात्प्रतिज्ञादिसद्धेः सिद्ध्यर्थम् । लिङ्गत्वेन हेतुत्वेन कर्मादिकं सविस्तरं सपरिकरं श्रुत्योच्यते । अतो ज्ञानमवश्यमापाद्यमित्येवमाकारेण कर्मादिवचनस्य ज्ञानोपयोगित्वमित्याश्मरथ्याचार्यो मन्यत इत्यर्थः । कर्मादिवचनं कथमुक्तप्रतिज्ञायां हेतुरित्यत आह— यस्मादिति ।।  श्रुत्यादि विस्तरेण सपरिकरं कर्माद्युक्त्वा अमृतोवाव सोमपो भवति यावदिन्द्रइत्यादिना तस्य दुःखासम्भिन्नं विनाशिफलमुच्यते । तत्परामृश्य । यस्मादेवमन्यत्कर्मादिकमनित्यफलं तस्मान्न तन्मोक्षसाधनम् अतो नान्यः पन्था मोक्षाय विद्यत इति प्रतिज्ञा युक्तैवेत्येवं रूपेण कर्मादिवचनस्य हेतुत्वमिति भावः । प्रकारान्तरेणान्यवचनस्य ज्ञानोपयोगं दर्शयत्सूत्रमुपन्यस्य व्याचष्टे— उत्क्रमिष्यत इति ।। उत्क्रम्रमिष्यत इत्यनुवादेन मुमुक्षोरिति व्याख्यानम् । ज्ञानेन मोक्षमिच्छतः पुरुषस्य । साधनसाधनत्वेन । मोक्षसाधनज्ञानसाधनतया । कर्मादिना भाव्यम् । अतो वेदस्ततकर्मादिकं वक्तीत्यौडुलोमिराचार्र्यो मन्यत इत्यर्थः । रीत्यन्तरेण कर्मादिवचनस्य भगवज्ज्ञानोपयोगं प्रदर्शयत्सूत्रमुपन्यस्य व्याचष्टे— अवस्थितेरिति ।। परमात्मा सर्वाधारत्वेन ज्ञातव्यो । यतः सर्वं कर्मादिकं तस्मिन्परमात्मन्यवस्थितमिति एष सेतुर्विधारण इत्यादौ वक्तुम् । तद्वचनं तस्य कर्मादराधेयस्य सर्वस्य वचनं प्रतिपादनं वेदेन क्रियत इति काशकृत्स्नाचार्यो मन्यत इत्यर्थः । एवमुक्तानां जैमिन्यादिमतानां मिथो विरोधशङ्कामपाकर्तुमाह— कृष्णेति ।। एतेन जैमिन्यादिमतान्युपन्यस्य स्वतमं किं नोच्यत इति शङ्कापि निरस्ता भवति । मुनिमतानामपि भगवन्मतत्वादिति ।। ५ ।। 
स्त्रीशब्दा अपि तस्मिन्नेवेत्याह—
।। ॐ प्रकृतिश्चप्रतिज्ञादृष्टान्तानुपरोधात् ॐ ।। २४ ।।
हन्तैतमेव पुरुषं सर्वाणि नामान्यभिविशन्ति यथा नद्यः स्यन्दमानाः समुद्रायणाः समुद्रमभिसंविशन्त्येवमेवैतानि नामानि सर्वाणि पुरुषमभिसंविशतीति प्रतिज्ञादृष्टान्तानुपरोधात्प्रकृतिशब्दवाच्योऽपि स एव । 
।। ॐ अभिध्योपदेशाच्च ॐ ।। २५ ।।
मायान्तु प्रकृतिं विन्द्यान्मायिनन्तु महेश्वरम् । महामायेत्यविद्येति नियतिर्मोहिनीति च । प्रकृतिर्वासनेत्येवं तवेच्छानन्तकथ्यत इति वचनात्तदभिध्यैद च प्रकृतिशब्देनोच्यते । सोभिध्या सजूतिः स प्रज्ञा स आनन्द इति श्रुतेरभिध्या च स्वरूपमेव । ध्यायतिध्यानरूपोसौ सुखी सुखमतीव च । परमैश्वर्ययोगेन विरुद्धार्थतयेष्यत इति ब्रह्माण्डे । 
।। ॐ साक्षाच्चोभयाम्नानात् ॐ ।। २६ ।।
एष स्त्रयैष पुरुष एष प्रकृतिरेष आत्मैष ब्रह्मैष लोक एष आलोको योऽसौ हरिरादिरनादिरनन्तोऽन्तः परमः पराद्विश्वरूप इति पैङ्गिश्रुतौ साक्षादेव प्रकृतिपुरुषत्वाम्नानात् ।। 
।। ॐ आत्मकृतेःपरिणामात् ॐ ।। २७ ।।
प्रकर्षेण करोतीति प्रकृतिरिति योगाच्च ।। प्रकृतावनुप्रविश्य तां परिणाम्य ततपरिणामनियामकत्वेन तत्र स्थित्वाऽत्मनो बहुधाकरणात् ।। अथहैष आत्मा प्रकृतिमनुप्रविश्यात्मानं बहुधा चकार । तस्मात्प्रकृतिस्तस्मात्प्रकृतिरित्याचक्षत इति भाल्लवेयश्रुतिः ।। अविकारोऽपि परमः प्रकृतिं तु विकारिर्णी ।। अनुप्रविश्य गोविन्दः प्रकृतिश्चाभिधीयत इति नारदीये ।। न चान्यत्कल्प्यम् । अप्रामाणिकत्वात् । 
।। ॐ योनिश्चहिगीयते ॐ ।। २८ ।।
अव्यवधानेनोत्पत्तिद्वारत्वं च प्रकृतित्वम् । तच्चास्यैवहि गीयते ।। यद्भूतयोनिं परिपश्यन्ति धीरा इति ।। 
व्यवधानेन सूतिस्तु पुंस्त्वं विद्वद्भिरुच्यते । सूतिरव्यवधानेन प्रकृतित्वमितिस्थितिः । उभयात्मकसूतित्वाद्वासुदेवः परः पुमान् ।। प्रकृतिः पुरुषश्चेति शब्दैरेकोभिधीयत इति ब्रह्माण्डे ।। ६ ।।
अत्र प्रकृत्यादिस्त्रीशब्दाः समन्वीयन्ते । प्रकृत्यादिस्त्रीशब्दानां स्त्रीलिङ्गत्वात्परमपुरुषस्य हरेर्न तच्छब्दवाच्यत्वमिति पूर्वपक्षे सिद्धान्तयत्सूत्रमवतारयति— स्त्रीशब्दा इति ।। तस्मिन्परमात्मन्येव वाचकतया वर्तन्त इति शेषः । हन्तैतमिति । हन्तेत्यास्वादने । अयमर्थ आस्वादनीय एव नोदासितव्य इति । एतमेव पुरुषं भगवन्तम् । सर्वाणि नामान्यभिविशन्ति वाचकत्वेनेति परमामनोऽशेषनामवाच्यत्वेप्रतिज्ञा । तत्रैव यथा नद्यः स्यन्दमानाः प्रस्रवमाणाः समुद्रायणाः समुद्राश्रयाः समुद्रमभिसंविशन्तीति दृष्टान्तश्चोच्यते । एवञ्च प्रकृत्यादिस्त्रीशब्दवाच्यताया अप्यभ्युपगम एवैतयोः प्रतिज्ञादृष्टान्तयोरनुपरोधादविरोधादन्यथा तदुपरोधात्प्रकृतिशब्दवाच्योपि स ईश्वरो भवत्येवेत्यर्थः । अत्र प्रकृतिपदमन्योपलक्षकम् । प्रधानस्त्रीरमानामत्वात्तद्ग्रहणम् । एवमेवैतानि नामानीति पुनर्वचनं तात्पर्यार्थे । युक्त्यन्तरेण हरेः प्रकृतिशब्दवाच्यतां प्रतिपादयत्सूत्रमुपन्यस्य व्याचष्टे— अभिध्येति ।। मायां परमेश्वरेच्छाम् । प्रकृतिं प्रकृतिशब्दवाच्यां विन्द्यात् । अत एव महेश्वरं मायिनं विन्द्यादिति श्रुत्यर्थः । हे अनन्त तवेच्छा महामायेत्यादिषट्शब्दैः कथ्यत इति स्मृत्यर्थः । तथा च इति श्रुतिस्मृतिवचनात्तदभिध्यैव भगवदिच्छैव प्रकृतिशब्देनोच्यते । तस्मादसौ प्रकृतिशब्दवाच्यो भवतीत्यर्थः । इच्छायाः प्रकृतिशब्दवाच्यत्वेऽपि कुतः पारमात्मनस्तदित्य आह— स इति ।। स परमात्मैव अभिध्या स्वेच्छास्वरूपो । जूतिः प्रेरणास्वरूप इत्यादिश्रुतेरभिध्या च भगवदिच्छापि भगवत्स्वरूपमेव । अतो भगवतोऽपि प्रकृतिशब्दवाच्यत्वं युक्तमिति भावः । ननु नेच्छा भगवत्स्वरूपं मायिनं तवेच्छेति तत्सम्बन्धोपदेशादित्यत आह— ध्यायतीति ।। असौ भगवान् ध्यानरूपः सन्नपि ध्यायति ध्यानस्य कर्ता भवति । अतीव सुखं सुखस्वरूपोऽपि सुखी सुखवानपि भवति । कथमेतद्घटत इत्यत उक्तम् । परमैश्वर्येति ।। विरुद्धार्थतया विरुद्दार्थवत्तया ।। नन्वेवमपि नपरमेश्वरस्य प्रकृतिशब्दवाच्यत्वम् । साक्षात्प्रकृतिाब्दवाच्यत्वे प्रमाणानुपन्यासादित्याशङ्कां परिहरत्सूत्रं पठित्वा व्याचष्टे— साक्षाच्चेति ।। चशब्द एवार्थः । एष स्त्र्येष पुरुष इति श्रुतौ एष प्रकृतिरिति साक्षादेव प्रकृतिपुरुषत्वाम्नानात् । पुरुषशब्दवाच्यत्ववत्प्रकृतिशब्दवाच्यत्वस्याप्याम्नानादिति यावत् । नेश्वरस्योक्तरीत्या प्रकृतिशब्दवाच्यताभावः । शङ्कनीय इति शेषः । लोक आधारः । आलोकः प्रकाशरूपः । आदिः सर्वकर्ता । अन्तः सर्वसंहर्ता । परात्परमः सर्वोत्तमः । विश्वरूपः पूर्णरूपः । नन्वेवं श्रुत्युक्तमपीश्वरस्य प्रकृतिशब्दवाच्यत्वं न युज्यते । निमित्ताभावादित्याशङ्कां परिहरत्सूत्रं पठित्वा फलितमाह— आत्मेति ।। प्रकर्षेण करोति जगज्जन्मादिकमिति योगाच्च । चशब्द एवार्थे । योगसद्भावादेव ननिमित्ताभावः शङ्क्य इति शेषः । कथं प्रकृष्टेश्वरस्य प्रकृतिरित्यतः सूत्रं व्याचष्टे— प्रकृताविति ।। प्रकृतेः स्वतः परिणामसामर्थ्याभावात्प्रकृतिमनुप्रविश्य । परिणामानुकूलतया प्रविश्य तां महदादिरूपेण परिणाम्य तत्परिणामनियामकत्वेन । स चासौ परिणामश्च तत्परिणामः महदादिप्रकृतिकार्यं तन्नियामकतया तत्र स्थित्वात्मनो बहुधाकरणात् । आत्मानं बहुरूपं कृत्वा तत्रावस्थानादिति यावत् । तथा च प्रकृतिपरिणामं करोतीति तदनन्तरम् आत्मानं च बहुधा करोतीति प्रकृष्टाकृतिर्विष्णोरिति भावः । सूत्रार्थे श्रुति स्मृतीचाह— अथोति ।। अनुप्रविश्येत्यनन्तरं तां परिणाम्य तत्परिणामनियामकत्वेनेति पूरणीयम् । तस्मात्प्रकृतिः प्रकृतिशब्दवाच्यः । यस्मात्प्रकृतिशब्दवाच्यस्तत्मात्प्रकृतिरित्याचक्षत इत्यर्थः । स्मृतिरप्येवमेव व्याख्येया । अपव्याख्यायां दूषयति । न चेति ।। ब्रह्मण एव जगदुपादानत्वं प्रकृत्यादिसूत्रार्थतया यत्परैरस्मदुक्तार्थादन्यत्कल्प्यते न तद्युक्तम् । अप्रमाणकत्वात् प्रमाणशून्यत्वादित्यर्थः । तथापि प्रकृतिशब्दवाच्यत्वं परमात्मनो न युज्यते । प्रकृतिशब्दस्य स्त्रीलिङ्गत्वादित्याशङ्कां परिहरत्सूत्रमुपन्यस्य व्याचष्टे— योनिश्चेति ।। अव्यवधानेन । परव्यवधानमन्तरा । स्वदेहादेवेति यावत् । उत्पत्तिद्वारत्वम् । अपत्योत्पत्तिकारणत्वं हि प्रकृतित्वम् । प्रकृत्यादिस्त्रीलिङ्गप्रयोगनिमित्तम् । तच्च स्वदेहादेवापत्यात्पादकत्वम् अस्य परमपुरुषस्यैव । यद्भूतयोनिमिति श्रुतौ गीयते । योनिशब्दस्य तदर्थत्वात् । अतः स्त्रीलिङ्गप्रयोगोपीश्वरे युज्यत इति भावः । उक्तार्ते स्मृतिं चाह— व्यवधानेनेति ।। सूतिः सूतिकर्तृत्वम् ।। ६ ।। 
।। ॐ एतेनसर्वेव्याख्याताव्याख्याताः ॐ ।। २९ ।।
एतेन सर्वे शून्यादिशब्दा अपि व्याख्याताः ।। एष ह्येवशून्य एष ह्येव तुच्छ एष ह्येवाभाव एष ह्येवाव्यक्तोऽदृश्योऽचिन्त्यो निर्गुणश्चेति महोपनिषदि । शमूनं कुरुते विष्णुरदृश्यः सन्परः स्वयम् । तस्माच्छून्य इति प्रोक्तस्तोदनात्तुच्छ उच्यते । नैष भावयितुं योग्यः केनचित्पुरुषोत्तमः । अतोऽभावं वदन्त्येनं नाश्यत्वान्नाश इत्यपि ।। सर्वस्य तदधीनत्वात्तत्तच्छब्दाभिदेयता । अन्येषां व्यवहारार्थमिष्यते व्यवहर्त्तुभिरिति महाकौर्मे । एतेन तदधीनत्वाद्युक्तसमुदायेन ।। अवधारणार्थं सर्वस्याप्युक्तस्याध्यायमूलतः । दिरुक्तिं कुर्वते प्राज्ञा अध्यायान्ते विनिर्णय इति वाराहसहितायाम् ।। ७ ।। 
इति श्रीमत्कृष्णद्वैपायनकृतब्रह्मसूत्रभाष्ये श्रीमदान्दतीर्थभगवत्पादाचार्य विरचिते प्रथमाध्यास्य चतुर्थः पादः ।। प्रथमाध्यायः समाप्तः ।। १ ।। 
अत्रासदादिशब्दसमन्वयः प्रतिपाद्यते । न विष्णुरसदादिशब्दवाच्यः । तेषां निषेधमुखवेद्यवस्तुवाचित्वात्परमात्मनश्च  भावरूपत्वेन तदयोगादिति पूर्वपक्ष प्राप्ते सिद्धान्तयत्सूत्रमुपन्यस्य व्याचष्टे— एतेनेति ।। पूर्वोक्तहेतुनैव सर्वे शून्यादिशब्दा अपि भगवद्विषया एवेति व्याख्याताः प्रतिपादिता इत्यर्थः । नन्वसदादिशब्दवाच्यत्वं कथं भावरूपस्य विष्णोर्युज्यत इत्यत आह— एषह्येवेति ।। एष विष्णुरेवाहि शून्यस्तुच्छश्च । कुतः ? हि यस्मादेष एवाव्यक्तोदुर्जनानाम् । अत एव तेषां अदृश्यः । अचिन्त्यश्च । यद्धि लोकेऽव्यक्तमदृश्यमचिन्त्यं च तदेव हि शून्यं तुच्छं चेत्युच्यते । एष एव ह्यभावः यतो निर्गुणः सत्वादिगुणशून्यः । नहि लोके भावो निर्गुणो दृष्ट इति श्रुत्यर्थः । शम् अन्यसुखमूनं स्वसुखादल्पं कुरुते यस्मात्तस्माविष्णुः शून्यमिति प्रोक्तः । शमूनं यापयतीति व्युत्पत्या । अदृश्यःसन्  तोदनाद्दुःख हेतुत्वात्तुच्छ उच्यते तत्र तोदनात्तुत् । अदृश्यत्वेन दुर्जनानां छन्नत्वाच्छः । तुच्चासौ छश्चेति व्युत्पत्तिः । भावयितुं उत्पादयितुम् । तथा च न भाव्यत इत्यभावं वदन्ति । नाश्यत्वादभक्ष्यत्वात् । तथाच अशभोजन इति धातोरश्यो भक्ष्यो न भवतीति नाश इत्यप्येनं वदन्ति । नारायणादिशब्दवदयं शब्दो ज्ञातव्यः । शमूनं कुरुत इत्यादियोगस्य कुतो विष्णौ सम्भव इत्यत उक्तम् । सर्वस्य रमाब्रह्मादेस्तदधीनत्वादिति । किञ्च सर्वस्य असदादिनिष्ठशून्यादिशब्दप्रवृत्तिनिमित्तस्याव्यक्तत्वादृश्यत्वादेस्तदधीनत्वाछून्यादि-शब्दप्रवृत्तिनिमित्तस्वामित्वेन विष्णोस्तत्तच्छब्दाभिधेयता । मुख्यतः । अन्येषां त्वसदादीनां व्यवहारसिध्यर्थं समाकर्षेण तत्तच्छब्दाभिदेयता व्यवहर्तुभिरिष्यत इति स्मृत्यर्थः । तथा च भावरूपस्यापि विष्णोरुक्तरीत्याऽसदादिशब्दवाच्यत्वमुपपन्नमेवेति भावः । एतेनेति परामृष्टमेव हेतुं दर्शयति । एतेनेति ।। आदिपदेन तथा ह्यधीयत एके । प्रतिज्ञादृष्टान्तानुपरोधादित्यदेः सङ्ग्रहः । ननु किमर्थेयं सूत्रे पदस्य द्विरुकितरितयत आह— अवधारणार्थमति ।। अध्यायमूलतः । अध्यायमूलमारभ्योक्तस्य विनिर्णये निर्णयग्रन्थे । अध्यायान्ते द्विरुक्तिं कुर्वते । अतोसदादिशब्दवाच्चत्वस्य हरेरुपपन्नत्वाद्युक्तमशेषशास्त्रयोनित्वम् । ततोऽनन्तगुणवत्वं च सिद्धमिति ।। ७ ।। 
।। इति श्रीमदानन्दतीर्थगवत्पादाचार्य विरचित ब्रह्मसूत्रभाष्यभावप्रदीपेऽस्मद्गुरुवर्यविरचिते  प्रथमध्यायस्य चतुर्थः पादः ।। 
।। अस्मद् गुर्वन्तगत श्रीमद्राघवेन्द्रतीर्थप्रियश्रीमदानन्दतीर्थहृत्कमलमध्यनिवासि श्रीरामकृष्णवेदव्यासात्मक श्रीलक्ष्मीनृसिंहः प्रियताम् ।। 
।। इति श्रीमद्ब्रह्मसूत्रतद्भाष्यसंहितायां भावप्रदीपाख्यटीकायां प्रथमाध्यायः समाप्तः ।। 
 
 