अथ वानिवालनरसिंहाचार्यविरचिता प्रमाणपद्धतिटिप्पणी भावचन्द्रिका ।
।। श्री हयाननाय नमः ।। शुभमस्तु ।। हरिः ॐ ।। 

परमविशिष्टो भगवान् जयतीर्थमुनिः चिकीर्षितस्य  ग्रन्थस्य निर्विघ्नपरिसमाप्तिमुद्दिश्य कृतं मङ्गलं ग्रन्थादौ निबध्नाति - प्रणम्येति ।। 
 अथ श्रीमज्जयतीर्थभिक्षुविरचितायां प्रमाणपद्धतौ  
प्रत्यक्षपरिच्छेदः 
प्रणम्य चरणाम्भोजयुगलं कमलापतेः ।
प्रमाणपद्धतिं कुर्मो बालानां बोधसिद्धये ।। १ ।। 
भावचन्द्रिका

ननु मङ्गलं  न कर्तव्यम् । निष्प्रयोजनत्वात् । न चाभीष्टसमाप्तिरेव प्रयोजनम् । प्रमत्ताद्यनुष्ठिते कर्मण्यकृतेऽपि मङ्गले समाप्तिदर्शनात् । क्वचित् कृतेऽपि मङ्गले समाप्त्यदर्शनाच्चेति शङ्कायां मङ्गलं तावत्  सर्वैरपि शिष्टैर्ग्रन्थारम्भादावभीष्टसमाप्त्युद्देशेनानुगीयत इत्यविवादम् ।               तेन चाविगीतशिष्टाचारलक्षणप्रमाणेनाभीष्टसमाप्तिसाधनत्वं सिद्धमेव । 
तथा च यत्र त्वकृतेऽपि मङ्गले समाप्तिस्तत्र जन्मान्तरीयमेव मङ्गलं कारणमिति                कल्पनीयम् । यत्र कृतेऽपि मङ्गले नाभीष्टसमाप्तिः, तत्राङ्गवैगुण्यं कल्पनीयम् । अस्माभिरनुष्टीयमानं मङ्गलं भक्तिश्रद्धाद्यतिशयरूपाङ्गसहितत्वाद् अभीष्टसाधनं           भवत्येव । अतो न मङ्गलवैफल्यमिति प्रमेयसूचनद्वारोक्तशङ्कापरिहाराय नम्येत्येवमनुक्त्वा प्रणम्येत्युक्तम् । भक्त्यादिपूर्वकं नत्वेत्यर्थः । कमलापतेश्चरणाम्भोजयुगलं प्रणम्य          बालानां बोधसिद्धये प्रमाणपद्धतिं कुर्म इति सम्बन्धः ।। 
अत्र कुर्म इत्युत्तमपुरुषबहुवचनप्रयोगबलाद् वयमिति लभ्यते ।
सकलवाङ्मनसदेवतात्वाद् ग्रन्थारम्भे लक्ष्मीस्तवनं कार्यमिति भावेन  कमलापते-    रित्युक्तम् । अनेन सर्वोत्कृष्टविष्णुभार्यात्वरूपगुणाभिधानाल्लक्ष्मीस्तवनङ्कृतं                भवतीति ज्ञेयम् ।। रमापतेरित्यनुक्त्वा कमलापतेरिति कथनं तु वन्द्यताप्रयोजकेष्टत्व-विशिष्टत्वयोर्नारायणे सत्त्वसूचनार्थम्  ।
‘कमु कान्तौ’ इति धातुव्याख्यानात् कमम् अभीष्टं लाति = ददातीति कमला ।    ‘ला दाने’ । तस्याः पतिरित्युक्त्याऽभीष्टदातृत्वरूपम् इष्टत्वमुक्तं भवति । कस्य = ब्रह्मणः, मं = ज्ञानं, लातीति कमला, तस्याः पतिरित्युक्त्या ब्रह्माद्युत्तमत्वरूपं             विशिष्टत्वं चोक्तं भवतीति ज्ञेयम् । 
चरणे अम्भोजे इव चरणाम्भोजे,  तयोर्युगलमित्यर्थः । अत्राम्भोजग्रहणमतिमृदुत्वादि-गुणविशिष्टत्वज्ञापनार्थम् । 
यद्वा, चरणमम्भोजमिव चरणाम्भोजम् । तद्युगं युग्मम्, इष्टप्राप्त्यनिष्टनिवृत्तिलक्षणं लातीति चरणाम्भोजयुगलमित्यर्थः । ‘युग्मं तु युगलं२ युगम्’ इत्यभिधानात् । 
प्रमाणानां प्रत्यक्षादिप्रमाणानां पद्धतिरिव पद्धतिः । प्रमाणपद्धतिः, प्रसिद्धमार्गस्य गम्यप्रापकत्वमस्य प्रकरणस्य ज्ञेयप्रमाणस्वरूपप्रापकत्वम् । इह प्राप्तिस्तु ज्ञानरूपेति प्रापकत्वसाम्यात् पद्धतिशब्दप्रयोगः । 
यद्वा, प्रमाणानां परोदीरितप्रमाणानां पदा एकदेशेन = पादेन वा हतिः, पराहतिः यस्मिन् ग्रन्थे स प्रमाणपद्धतिरित्यर्थः । 
बालानामल्पमतीनां प्रत्यक्षादिप्रमाणस्वरूपविशेषविषयकबोधस्योत्पत्तय इत्यर्थः  । यद्वा, ‘ब्राह्मणः पाण्डित्यं निर्विद्य बाल्येन तिष्ठासेत्’ (बृ. उ.३-५-१) इत्यत्र उपपत्तिजं ज्ञानं बलम्  । चातुर्वर्ण्यादित्वात् स्वार्थे ष्यञ् । बलमेव बाल्यम् । तेन तिष्ठासेत् = उपपत्तिजज्ञानं सम्पादयेत् ; श्रवणं कृत्वा मननं कुर्यादिति कथितत्वाद् बलमुपपत्तिजं ज्ञानम् । तस्येमे बालाः = उपपत्तिजज्ञानकुशलाः । तेषामित्यर्थः । 
बालायेत्येतावता पूर्तेः बोधसिद्धय इति कथनं त्वस्य प्रकरणस्य भगवदपरोक्षपर्यन्तं तत्त्वज्ञानार्थम् । बोधजाता सिद्धिश्चेति मध्यमपदलोपिसमासः । ‘सिद्धाश्रमम्’ इत्यादौ सिद्धिरित्येतदपरोक्षज्ञानमिति प्रसिद्धम् । 
ननु कुर्म इति लट्प्रयोगः कथम् ? आरब्धपरिसमाप्तिक्रियोपलक्षितकालविशेषे वाच्ये ‘वर्तमाने लट्’ (पा.सू-३-२-१२३) इत्यनेन लटोऽनुशासनात् । इह प्रमाणानां लक्षणानां लक्षणादिप्रतिपादकग्रन्थरूपक्रियाया अनारब्धत्वादिति चेत्, उच्यते । 
यद्यपि तत्राऽदौ तावत् प्रमाणसामान्यलक्षणमुच्यत इति उत्तरग्रन्थ एव लक्षणं               वक्ष्यति । तथाऽपीहानुष्ठितं मङ्गलं ज्ञाप्यते, चिकीर्षितं प्रकरणं च ज्ञाप्यते प्रमाणपद्धतिमिति तज्ज्ञापनव्याजेनोत्तरग्रन्थे वक्ष्यमाणलक्षणप्रमाणस्योद्देशरूपग्रन्थस्तावदारब्धः । अथ एव लक्षणमात्रं वक्ष्यति । तथा च कुर्म इति प्रयोगः साधुरिति ज्ञेयम् । 
स्वचिकीर्षितप्रकरणस्य वैय्यर्थ्यमाशङ्कते - यद्यपीति ।। 
(प्र.प.) यद्यपि भगवत्पादैरेव प्रमाणलक्षणादिकमभिहितम्३ । तथाऽपि                 गम्भीरया वाचा विक्षिप्य वर्णितं न मन्दैः ४शक्यते सुखेन बोद्धुमिति तदर्थमिदं                   ५प्रकरणमारभ्यते ।। 
(भा.च.) अभिहितमिति ।। प्रमाणलक्षणादिग्रन्थे इति शेषः । प्रमाणविभागः, तद्विशेषलक्षणं, लक्षणगतविशेषणप्रयोजनादिकमादिशब्दार्थः । भगवत्पादैरेवेत्यवधारणबलेन तैरेवाभिहितम् । भवद्भिः किमर्थं वक्तव्यमिति सूचनाद् वैय्यर्थ्यमाशङ्कितं भवति । 
परिहरति - तथाऽपीति ।। गम्भीरया वाचा = बह्वर्थगर्भितत्वेनाविस्पष्टतया,                वाचा = प्रमाणलक्षणादिग्रन्थरूपया, विक्षिप्य = व्यवधानेन वर्णितमित्यर्थः । प्रमाणादि-स्वरूपमिति शेषः । 
लक्षणविचारस्य प्रमाणलक्षणग्रन्थे नविलक्षणत्वाधिकरणादौ च करणात् तदर्थं सुखेन                      बोधाय इत्युक्तम् । 
यद्वा, भगवत्पादीयप्रकरणस्यार्थो यस्मिन् तत् तदर्थं = तद्व्याख्यानरूपमिदं प्रकरण-मित्यर्थः  ।  नहि व्याख्येयेन व्याख्यानस्य वैय्यर्थ्यम् । व्याख्येयस्य स्पष्टार्थत्वे हि व्याख्यान-वैय्यर्थ्यम् । न च भगवत्पादीयं प्रकरणं स्पष्टार्थमिति भावेनोक्तम् - गम्भीरयेति ।। 
प्रमाणलक्षणं वक्तुं लक्षणशब्दार्थापरिज्ञाने, अस्येदं लक्षणमिति कथनेऽपि लक्षणपदप्रवृत्तिनिमित्तज्ञानाभावेनास्येदं लक्षणमिति ज्ञातुमशक्यत्वात्, लक्षणशब्दार्थावगत्यर्थं लक्षणस्य लक्ष्यस्य लक्षणमाह - यो धर्म इति ।। 
(प्र.प.) यो धर्मो लक्ष्ये व्याप्त्या वर्तते, न वर्तते चान्यत्र स धर्मो लक्षणमित्युच्यते । यथा गोः  सास्नादिमत्त्वम् । तद्धि गोषु सर्वत्रास्ति, नास्ति चागोषु । 
(भा.च.) यो धर्मो यत्सदृशो धर्मः, लक्ष्ये = लक्ष्यतावच्छेदकावच्छिन्ने सर्वत्र, व्याप्त्या = साकल्येन, वर्तते । अन्यत्र = लक्ष्यतावच्छेदकावच्छिन्नाद् भिन्ने न वर्तते, तत्संसर्गिभिन्नः, स धर्मः लक्षणमित्युच्यत इत्यर्थः । 
अनुगतधर्मवादिना नैय्यायिकेनापि गोलक्षणसास्नानामनेकत्वाल्लक्षणस्यान्तरङ्ग-धर्माभिव्यङ्ग्यसादृश्यप्रतियोगिधर्माणां यावल्लक्ष्यवृत्तित्वमादायैव लक्षणस्य लक्ष्ये             व्याप्यवृत्तित्वमभ्युपेयम् । सास्नात्वाभिव्यङ्ग्यसादृश्यप्रतियोगिकाःसर्वाः सास्ना एवेति लक्ष्येतरावृत्तित्वं च युज्यते । 
एतेन ‘भिन्नाश्च भिन्नधर्माश्च पदार्था निखिला२ अपि’(अनु.२.२.१४) इत्यनुव्याख्यानोक्तेरनुगतधर्माभावेन कथमेकस्य लक्षणभूतधर्मस्य लक्ष्ये व्याप्त्या वर्तनमुच्यते, लक्षणभूतधर्मस्य कथम् अलक्ष्यनिष्ठात्यन्ताभावप्रतियोगित्वरूपमलक्ष्यावृत्तित्वमिति चोद्यं चापास्तम् । 
प्रामाणिकप्रतियोगिकात्यन्ताभावाभावात् लक्षणभूतधर्मस्य कथम् अलक्ष्यनिष्ठात्यन्ता-भावप्रतियोगित्वरूपमलक्ष्यावृत्तित्वमिति चोद्यं चापास्तम् । अन्योन्याभावगर्भत्वेनैव लक्षणवाक्यार्थकथनादिति । 
यद्वा, अलक्ष्ये न वर्तते । तत्संसर्गवन्न भवति - इत्यलक्ष्यनिरूपितलक्षणधर्मिकसंसर्गो निषिध्यते । अलक्ष्याधिकरणकलक्षणसंसर्गो वा लक्ष्ये निषिध्यते । उक्तोभयविधोऽपि संसर्गस्त्वप्रामाणिक एवेति न काऽप्यनुपपत्तिः । 
एवमसम्भविलक्षणादावपि द्रष्टव्यम् । न च यो धर्मो लक्ष्ये व्याप्त्या वर्तते न वर्तते चान्यत्र स धर्मो लक्षणमित्येव वक्तव्यम्, इत्युच्यत इत्येतद् व्यर्थमिति वाच्यम् । 
तथात्वे पुनरुक्तिः स्यात् । लक्षणपदेन लक्ष्येतरावृत्तित्वे सति सकललक्ष्यवृत्तिधर्म         उच्यते । तथा च यो धर्मो लक्ष्ये व्याप्त्या वर्तते, न वर्तते चान्यत्र स धर्मो लक्षणम् । लक्ष्येतरावृत्तित्वे सति सकललक्ष्यवृत्तिधर्म इत्युक्तं भवतीति । अतः ‘इत्युच्यते’              इत्युक्तम् । तथा च यो धर्म इत्यादिना लक्षणभूतं धर्मं सप्रकारमभिधाय स धर्म  इत्यनेनोक्तमेव धर्ममनूद्य लक्षणमित्युच्यते । लक्षणमिति पदाभिधेयमिति लक्षणपदाभिधेयत्वविधानान्न पुनरुक्तिरिति । 
ननु यो धर्म इति लक्षणवाक्ये लक्ष्यवृत्तित्वं, तत्रापि व्याप्त्या वर्तनम् , अलक्ष्यव्यावृत्तत्वं चेति त्रीणि विशेषणानि सन्ति । तानि किमर्थानीत्याशङ्क्य त्रिप्रकारालक्षणेष्वतिव्याप्ति-परिहारार्थानीति वक्तुमलक्षणपरिज्ञानार्थमलक्षणस्य लक्षणमाह - अन्यथाभूतं त्विति ।। 

(प्र.प.) अन्यथाभूतं त्वलक्षणम् । तत् त्रिविधम् । असम्भवि यल्लक्ष्ये सर्वथा न                  वर्तते । यथा  गोरेकशफत्वम् । अव्यापकं यल्लक्ष्यैकदेशे वर्तमानमपि तदेकदेशान्तरे न वर्तते । यथा गोः२ शबलत्वम् । अतिव्यापकं यल्लक्ष्यादन्यत्रापि वर्तते । यथा             विषाणित्वम् । 
सजातीयविजातीयव्यावृत्ततया लक्ष्यावधारणं लक्षणज्ञानस्य प्रयोजनम् ।                                                            ३अस्मिन् ग्रामे देवदत्तगृहमिति वार्तां श्रुतवतो हि तद्ग्रामस्थेषु सर्वेष्वपि गृहेषु                             देवदत्तगृहबुद्धिः प्रसक्ता । ततो यत्र पताका तद् देवदत्तगृहमिति लक्षणज्ञाने सतीदमेव४ ५नान्यदित्यवधारणं जायते । 
शब्दव्यवहारो वा लक्षणज्ञानस्य प्रयोजनम् । सास्नादिमान् गौरिति लक्षणज्ञाने                                      सति यं यं सास्नादिमन्तं पिण्डं पश्यति तं तं गोशब्दवाच्यं प्रत्येति ।
यावदन्यतो व्यावर्तनीयं यावति चैकः शब्दो व्युत्पादनीयस्तदुच्यते लक्ष्यमिति ।। 
(भा.च.) सकललक्ष्यवृत्तित्वे सति अलक्ष्यव्यावृत्तत्वस्य योऽयमन्यथाभावस्तं प्राप्तमन्यथाभूतम् । तदेवालक्षणमित्यर्थः । 
तथा सकलक्ष्यवृत्तित्वविशेषितालक्ष्यव्यावृत्तत्वस्याभावोऽलक्षणस्य लक्षणमित्युक्तं      भवति ।
उक्तविशिष्टप्रतियोगिकाभावश्चातिव्यापकविषाणित्वरूपालक्षणे सकललक्ष्यवृत्तित्व-रूपविशेषणे सत्यप्यलक्ष्यव्यावृत्तत्वरूपविशेष्याभावात्, तथा अव्यापकशबलत्वरूपालक्षणे तु अलक्ष्यव्यावृत्तत्वरूपविशेष्ये सत्यपि सकललक्ष्यवृत्तित्वरूपविशेषणाभावात्, तथाऽसम्भव्येकशफत्वरूपालक्षणे तूभयाभावादुपपादनीय इति । 
तथा च वृत्तित्वं लक्षणस्य लक्षणमित्युक्ते असम्भविन्यतिव्याप्तिः । अतः लक्ष्यपदम् । लक्ष्यवृत्तित्वं लक्षणस्य लक्षणमित्युक्तेऽव्यापकेऽतिव्याप्तिः । अतः सकलपदम् । 
सकललक्ष्यवृत्तित्वं लक्षणस्य लक्षणमित्युक्तेऽतिव्यापकेऽतिव्याप्तिः । अतः अलक्ष्यव्यावृत्तत्वे सतीत्युक्तमिति । 
यद्यप्यलक्ष्यव्यावृत्तत्वपदेनासम्भविव्यावृत्तिः कर्तुं शक्या । तथाऽपि न लक्ष्यवृत्तित्व-वैय्यर्थ्यम् । व्याप्त्या वृत्तित्वं कुत्रेति जिज्ञासायां लक्ष्यादन्यत्र वृत्तित्वकथनेऽलक्ष्यव्यावृत्तत्वेन विरोधात् । लक्ष्यादन्यत्र वृत्तित्वस्य बाधितत्वाच्च । अतो व्याप्त्या वृत्तित्वं लक्ष्य एवेति वक्तव्यमिति । 
लक्ष्यादन्यत्रापि वर्तत इत्यनेन सकललक्ष्यवृत्तित्वे सति लक्ष्यादन्यत्र वृत्तित्वमतिव्यापकस्य लक्षणमित्युक्तं भवति । लक्ष्यादन्यत्र वृत्तित्वमात्रं त्वसम्भविन्यतिव्याप्तम् । सकललक्ष्यवृत्तित्वमात्रं तु सल्लक्षण इति दोषद्वयपरिहाराय पदद्वयं बोध्यम् । 
ननु यथार्थं प्रमाणमित्यादिना प्रमाणादिलक्षणकथनमयुक्तम् । निष्प्रयोजनत्वात् । न च लक्ष्यस्वरूपावधारणमेव प्रयोजनम् । प्रमाणमिति पदेनैव प्रमाणरूपलक्ष्यावधारण-सम्भवादित्याशङ्क्य, लक्ष्यस्वरूपावधारणमात्रं  न लक्षणज्ञानस्य प्रयोजनम्, किन्त्वलक्ष्यव्यावृत्ततया तदवधारणमेव । 
तच्च प्रमाणलक्षणज्ञानेनैव साध्यमतो  न लक्षणपरोत्तरग्रन्थवैय्यर्थ्यमिति भावेन लक्षणज्ञानस्य प्रयोजनमाह - सजातीयेति ।। 
समाना जातिर्यस्य तत् सजातीयम् । सजातीयं च विजातीयं च सजातीयविजातीये । ताभ्यां व्यावृत्ततया ज्ञातत्वादिव्यवस्थापकधर्मवत्तयेत्यर्थः । 
ननु यदि लक्ष्यतावच्छेदकधर्मापेक्षया साजात्यादि विवक्षितं तदा गोत्वरूपलक्ष्यतावच्छेदकापेक्षया सर्वं विजातीयमेव । न सजातीयं किञ्चित् । यदि लक्ष्यतावच्छेदकाधिकवृत्तिधर्मापेक्षया साजात्यादिस्तर्हि लक्ष्यतावच्छेदकगोत्वापेक्षयाऽ-धिकवृत्तिप्रमेयत्वेन सर्वं सजातीयमेव । न विजातीयं किञ्चित् । अतः सजातीयविजातीय-व्यावृत्ततयेति कथमिति चेत् ।  उच्यते । 
लक्ष्यतावच्छेदकाधिकवृत्तिधर्मेषु न्यूनवृत्तिर्यो धर्मः पशुत्वं तद्युक्तं सजातीयम् । तदधिकवृत्तिर्यो धर्मो द्रव्यत्वादिस्तद्युक्तं विजातीयमिति नानुपपत्तिः । 
ननु समाना जातिर्यस्येति विग्रहः कथम् ? समाना जातिर्यस्येति विग्रहपक्षे समानजाति- इति स्थिते समानशब्दस्य सभावे सजातीत्येव शब्दरूपं भवति । न तु सजातीयमिति रूपम् । 
किञ्च सजातीति शब्दरूपं चायुक्तम् । समानशब्दस्य ‘ज्योतिर्जनपद ......’                                 (पा.सू.६-३-८५) इत्यादिसूत्रेण सभावप्राप्त्यभावात् । 
न च ‘सजातीयेषु वेति केचित्’ इति वार्तिकोक्तेः सजातीयमित्यत्र जातीयशब्दस्य परत्वात् समानशब्दस्य सभावो युक्त इति वाच्यम् । समानजातिशब्दाच्छप्रत्यय इति स्थिते समानशब्दस्य सभावेसजातीयेति रूपस्य वक्तव्यत्वात् । 
न हि समानजातिशब्दात् छप्रत्ययो युक्तः । ‘वृद्धाच्छः’ (पा.सू.४-२-११४) इति सूत्रे वृद्धसञ्ज्ञकशब्दादेव  छप्रत्ययविधानात् । नहि समानजातिशब्दस्य ‘वृद्धिर्यस्याचामादिस्तद् वृद्धम्’ (पा.सू.१-१-७३) इति सूत्रेण, ‘वा नामधेयस्य वृद्धसञ्ज्ञा वाच्या’ (वार्तिकसङ्ख्या – ३५८) इत्यादिना, ‘त्यदादीनि च’ (पा.सू.१-१-७४) इत्यनेन वा वृद्धसञ्ज्ञाऽस्ति । तथा च वृद्धसञ्ज्ञाभावे च सजातीयशब्दस्यैवानिष्पत्तेः । समानशब्दस्य सभावः सिद्ध्यति । 
न च जातिशब्दस्य ‘वृद्धिर्यस्याचामादिस्तद् वृद्धम्’ (पा.सू. १-१-७३) इति सूत्रेण वृद्धसञ्ज्ञोपपत्तेः ‘जातेरिदम्’ इत्यर्थे छप्रत्यये जातीयशब्दनिष्पत्तौ जातीयशब्दस्य परत्वात् समानशब्दस्य सभावो युक्त इति वाच्यम् ।
तथात्वे समाना जातिर्यस्येति विग्रहानुपपत्तेः । तथा, चास्मिन् पक्षे समानं च तत् जातीयं च सजातीयं, समानत्वं च पशुत्वविवक्षया । 
तथा विलक्षणं च तत् जातीयं च विजातीयम् । वैलक्ष्यण्यं च पशुत्वविलक्षणद्रव्यत्वाद्यपेक्षयेति वक्तव्यत्वात् पूर्वोक्तो विग्रहश्चिन्त्य एवेति । 
यद्यप्यलक्ष्यव्यावृत्तिज्ञानमेव लक्षणज्ञानस्य प्रयोजनम् । अलक्ष्यं तु विवक्षाभेदेन सजातीयं विजातीयं चेत्यभिप्रेत्येत्थमुक्तम् । 
स्वरूपेन्द्रियत्वं साक्षिणो लक्षणम् - इत्यत्र प्रमातुरप्यलक्ष्यत्वात् तद्भिन्नतया साक्षिरूपलक्ष्यज्ञानस्य तल्लक्षणज्ञानेनासम्भवादलक्ष्यव्यावृत्ततया लक्ष्यावधारणं लक्षणज्ञानस्य प्रयोजनमिति चोद्यं ज्ञातत्वाज्ञातत्वादिव्यवस्थापकधर्मवत्तयेति व्याख्यानेनैवापास्तम् । 
भेदवद् विशेषस्यापि ज्ञातत्वाज्ञातत्वादिव्यवस्थापकधर्मत्वात् । प्रमातुः  सकाशात्  तादृशविशेषवत्तया साक्षिरूपलक्ष्यज्ञानजनकत्वस्य स्वरूपेन्द्रियत्वरूपसाक्षिलक्षणेऽ-प्युपपत्तेरिति ।
लक्षणज्ञानेनालक्ष्यव्यावृत्ततया जायमानं लक्ष्यज्ञानं कुत्र दृष्टमित्यत आह - अस्मिन् ग्राम इति ।। देवदत्तगृहमित्यनन्तरमस्तीति शेषः । 
देवदत्तगृहबुद्धिरिति ।। इदं वा देवदत्तगृहमन्यद्वा — इति सन्देहरूपा देवदत्तगृहबुद्धिरित्यर्थः । शब्दव्यवहारो वेति ।। शब्दः व्यवह्रियतेऽनेनेति व्युत्पत्त्या व्यवहारो वाच्यवाचकसम्बन्धज्ञानं, तद्वा लक्षणज्ञानस्य प्रयोजनमित्यर्थः । तथा चेतरव्यावृत्ततया गोरूपार्थो यदा जिज्ञासोरुद्देश्यस्तदाऽलक्ष्यव्यावृत्तिज्ञानं लक्षणप्रयोजनम् । 
इतरव्यावृत्ततया गोरूपार्थज्ञाने त्ववर्जनीयसन्निधितया ‘अयमेव गोशब्दवाच्यः’ इति ज्ञानं भवति । न हि व्यावृत्ततया गोरूपार्थज्ञानानन्तरमप्ययं वाऽन्यो वा गोशब्दवाच्य इति सन्देहो दृश्यते । 
यदा त्वेतेषु गोशब्दवाच्यार्थः क इति जिज्ञासा, तदा सास्नादिमान् गौरित्यभिहिते उक्तलक्षणगोरूपार्थज्ञानवतः अयं गोशब्दवाच्य इति ज्ञानं भवति । अयं महिष्यादितो विलक्षण इति ज्ञानं त्ववर्जनीयसन्निधितया जायते । 
नह्ययं गोशब्दवाच्य इति ज्ञानानन्तरं महिष्यादिव्यावृत्तौ सन्देहोऽस्ति । तथा च जिज्ञासोरुद्देश्यविवक्षयैव क्वचिद् व्यावृत्तिज्ञानं क्वचिद् वाच्यत्वज्ञानं प्रयोजनमित्युक्तमिति ज्ञेयम् ।  
ननु लक्ष्ये व्याप्त्या वर्तमानत्वे सतीति लक्षणलक्षणकथनावसरे लक्ष्यरूपार्थघटितत्वेनैव लक्षणलक्षणमभिहितम् । तत्र यद्युच्यमानलक्षणकत्वं लक्ष्यस्य लक्षणं तदा लक्षणज्ञाने सति लक्ष्यशब्दार्थज्ञानं, लक्ष्यशब्दार्थज्ञाने सत्येव लक्षणशब्दार्थज्ञानमित्यन्योन्याश्रय इत्याशङ्क्य लक्षणशब्दार्थाघटितत्वेन लक्ष्यस्य लक्षणमाह - यावदिति ।। 
यावत् = यद्धर्मावच्छिन्नं, गोत्वादिरूपधर्मावच्छिन्नमित्यर्थः । यावति = यद्धर्मावच्छिन्ने, गोत्वादिरूपधर्मावच्छिन्ने, एकः = असाधारणशब्दो व्युत्पादनीयः, शक्ततया ज्ञापनीय इत्यर्थः । 

(प्र.प)  तत्राऽदौ तावत् प्रमाणसामान्यलक्षणमुच्यते । यथार्थं प्रमाणम् । प्रमाणमिति१ लक्ष्यनिर्देशः । यथार्थमिति लक्षणोक्तिः । एवमुत्तरत्रापि२ ज्ञातव्यम् । अत्र यथाशब्दोऽनतिक्रमे३ वर्तते । अर्थशब्दश्चार्यत इति व्युत्पत्त्या४ ज्ञेयवाची५ । 
ज्ञेयमनतिक्रम्य वर्तमानं यथावस्थितमेव ज्ञेयं यद् विषयीकरोति नान्यथा तत्   प्रमाणमित्यर्थः ।
(भा.च.) उत्तरत्रापि प्रमाणलक्षणकथनोपयुक्तत्वेन प्रमेयमुच्यत इति शङ्कावारणाय लक्षणं वक्तुं प्रतिजानीते - तत्रेति ।। तत्र = वक्तव्येषु प्रमाणसामान्यलक्षणतद्विभाग-विशेषलक्षणादिषु मध्य आदौ विशेषलक्षणकथनात् पूर्वं सामान्यलक्षणमुच्यते । तावत् क्रमेण विशेषलक्षणं च वक्ष्याम इति शेषः । ‘यावत्तावच्च साकल्ये’ इति वचनात्, तावत् = साकल्येन सामान्यलक्षणमुच्यत इति वाऽर्थः । तद्विशेषणप्रयोजनादिकं सकलशब्दार्थः । 
ननु उद्देशमकृत्वा कथं लक्षणमुच्यत इति शङ्कावारणार्थमप्युक्तम् – आदाविति ।। आदौ   मङ्गलाचरणकाल एवोद्देशस्य कृतत्वादिति शेषः ।। 
एवमिति ।। अन्यत्र लक्षणवाक्यान्तरेष्वपि असाधारणोक्तिः लक्षणोक्तिः ।। तदन्यनिर्देशस्तु लक्ष्यनिर्देशः । निर्दिश्यतेऽनेनेति व्युत्पत्त्या लक्ष्यवाचकः शब्द इत्येवं       प्रकारेण ज्ञातव्यमित्यर्थः । 
ननु यथाशब्दस्य योग्यता, वीप्सा, पदार्थानतिक्रमः, सादृश्यं चेति चत्वारोऽर्थाः ।     तेषु विवक्षितार्थो न ज्ञायते । यथार्थम् – इत्यव्ययीभावसमासबलादसादृश्यार्थत्वनिश्चयेऽपि योग्यतादिषु कोऽर्थः प्रकृते ? इति संशयो दुर्वार एव । अर्थशब्दोऽपि ‘अर्थोऽभिधेयरैवस्तु-प्रयोजननिवृत्तिषु’ इत्यभिधानाद् द्रव्याद्यन्यतमार्थो वक्तव्यः । 
स तावदयुक्त एव । अतः यथाशब्दार्थशब्दयोर्विवक्षितार्थमाह - यथाशब्द इत्यादिना ।।       ज्ञेयवाचीति ।। तथा च ऋ गताविति गत्यर्थकाद् धातोः ‘उषिकुषिगर्तिभ्यस्थन्’           (उणादि.१६१-पा-२-सू-४) इत्यौणादिके कर्मणि थन्प्रत्यये ‘सार्वधातुकार्धधातुकयोः’       (पा.सू-७-३-८४) इति गुणे ‘उरण्रपरः’ (पा.सू.१-१-५१) इति रप्रत्याहारपरत्वे ‘अचो रहाभ्याम्’ (पा.सू.८-४-४६) इति थकारद्वित्वे च निष्पन्नोऽर्थ्थशब्दो   ज्ञेयवाचीत्यर्थः । पदार्थमुक्त्वा वाक्यार्थमाह – ज्ञेयमनतिक्रम्य वर्तमानमिति ।। 
ननु प्रत्यक्षादिकं ज्ञेयं घटादिकमतिक्रम्यैव वर्तते । घटादेर्भूतलादिगतत्वात् । प्रत्यक्षादेश्च गोलकादिस्वस्थानगतत्वात् – इत्याशङ्क्य प्रत्यक्षादेर्ज्ञेयानतिक्रमः स्वसत्तायां न            विवक्षितः । किन्तु विषयीकरणक्रियायामेव । एवं च नासम्भव इति भावेनाऽह – यथावस्थितमेवेति ।। ज्ञेयं येन प्रकारेण वर्तते तं प्रकारं परित्यज्य अन्यथा विषयीकरणे ज्ञेयातिक्रमो भवति । तथैव विषयीकरणे त्वनतिक्रमो भवति । तथा च यथावस्थितमात्रार्थविषयीकारित्वमप्यनतिक्रमार्थकयथाशब्दार्थ एव ।
न चानतिक्रम एव यथाशब्दार्थः, नतु विषयीकरणक्रियाऽपीति वाच्यम् । तथा,                यथा  अनतिक्रम इत्यर्थज्ञानानन्तरं कुत्रेति क्रियासामान्यवाचिनाऽनतिक्रमार्थकयथाशब्देन विषयीकरणरूपक्रियाविशेषविवक्षायां लक्षणा स्यादिति वाच्यम् । (तथासति) ‘घटेन जलमाहर’ इत्यादौ छिद्रेतरघटे घटशब्दस्य लक्षणा स्यात् । तथा न विद्यन्ते अरा दोषा येषामिति व्युत्पत्त्या नारशब्देन निर्दोषविशेषवेदग्रहणेलक्षणा स्यात् । 
यदि निर्दोषविशेषस्यापि उक्तप्रवृत्तिनिमित्ताश्रयत्वान्न लक्षणा, तर्हि विषयीकरण-क्रियाविशेषस्यापि अनतिक्रमार्थकयथाशब्दप्रवृत्तिनिमित्तयोग्यक्रियासामान्य-विशिष्टानतिक्रमत्वं प्रति स्वयोग्यसम्बन्धेनाऽश्रयत्वान्न लक्षणा । तथा च न कुत्राप्यंशेऽ-मुख्यार्थस्वीकार इति भावेनाऽह - यथावस्थितमेव ज्ञेयं यद् विषयीकरोतीति ।। 
अवधारणार्थमाह - नान्यथेति ।। ‘देवदत्तो ग्रामं गच्छति’ इत्यत्र गमनक्रियायामपि प्रत्यक्षादिज्ञेयग्रामविषयीकारित्वसद्भावाद् विशिष्टलक्षणस्यातिव्याप्तिः । तत्परिहाराय यथावस्थितस्वज्ञेयविषयीकारित्वं विवक्षणीयम् । 
तथा च स्वशब्दस्य समभिव्याहृतपरत्वाद् यदा गमनक्रियाविवक्षा तदा ग्रामस्य गम्यत्वेऽपि ज्ञेयत्वाभावात् स्वज्ञेयविषयीकारित्वरूपलक्षणस्य नातिव्याप्तिः । भ्रमस्यापीदमंशे यथावस्थितज्ञेयविषयीकारित्वात् तत्रातिव्याप्तिपरिहाराय यथावस्थितमेवेत्युक्तम् । 
अत्रेतः परमपि  वक्तव्यं विशेषणप्रयोजनं ग्रन्थकार एव वक्ष्यति ।
(प्र.प.) ज्ञेयविषयीकारित्वं च साक्षाद्वा साक्षाज्ज्ञेयविषयीकारिसाधनत्वेन वा            विवक्षितमिति नानुप्रमाणेष्वव्याप्तिः । ज्ञेयविषयीकारित्वेनैव प्रमातृप्रमेययोर्व्यवच्छेदः ।                                        तयोः साक्षाज्ज्ञेयविषयीकारित्वाभावात् । साक्षाज्ज्ञेयविषयीकारिकारणत्वेऽपि       तत्साधनत्वाभावाच्च ।। 
(भा.च.)  ननु ‘घटमहं जानामि’ इत्याद्यनुव्यवसायेन ज्ञानस्यैव ज्ञेयविषयीकारित्व-मनुभूयते । नतु करणस्य । तेन ज्ञेयविषयीकारित्वलक्षणस्यानुप्रमाणेष्वव्याप्तिरित्या-     शङ्क्याऽह – ज्ञेयविषयीकारित्वं  चेति ।। चस्त्वर्थः । तथा च ज्ञेयविषयीकारित्वे                       द्वयं तन्त्रम् । साक्षाद् ज्ञेयतासम्पादकत्वं, साक्षाज्ज्ञेयतासम्पादकज्ञानकरणत्वं चेति । 
तत्र ज्ञानं साक्षादव्यवधानेन ज्ञेयतां सम्पाद्य ज्ञेयं विषयीकरोति । चक्षुरादिकरणं तु साक्षाज्ज्ञेयतासम्पादकज्ञानकरणत्वेन ज्ञानद्वारा ज्ञेयतां सम्पाद्य ज्ञेयं विषयं करोति  । अतो ज्ञेयविषयीकारित्वं ज्ञान इव करणेऽपि मुख्यमेव । 
‘याथार्थ्यमेव प्रामाण्यं तन्मुख्यं ज्ञानशब्दयोः’ (वि.त.वि.उदा.ब्रह्मतर्कस्मृतिः-प.१) इत्यादौ विषयीकारित्वे मुख्यामुख्यव्यवहारस्तु ज्ञेयतामपेक्ष्यैवातो नातिव्याप्तिरिति भावेनाऽह - साक्षाद्वेत्यादि ।। द्वारमनपेक्ष्य साक्षाज्ज्ञेयतासम्पादकत्वेन वा, साक्षाज्ज्ञेयविषयीकारि-ज्ञानसाधनत्वेन वा, साक्षाज्ज्ञेयतासम्पादनमुखेन वा ज्ञेयविषयीकारि यद् ज्ञानं तत्साधनत्वेन वा ज्ञेयविषयीकारित्वं । प्रमाणसामान्यलक्षणानुप्रविष्टज्ञेयविषयीकारित्वं तु विषयगतज्ञेयतासम्पादनविषये उक्तविशेषमाश्रित्य विवक्षितं ज्ञानकरणे च मुख्यमेव विवक्षितमिति हेतोर्नानुप्रमाणेष्वव्याप्तिरित्यर्थः । 
यद्वा, साक्षाच्च वा असाक्षादिति पदच्छेदः । तथा च साक्षादसाक्षाद् वा यद् ज्ञेयं ज्ञातं तद्विषयीकारिज्ञानसाधनत्वेन । ज्ञेयविषयीकारित्वं तु विषयगतज्ञेयतासम्पादनविषये उक्तविशेषमाश्रित्य । द्वितीयो वाशब्द उपमायां, ज्ञान इव करणेऽपि त्वेवं मुख्यमेव विवक्षितमिति हेतोरित्यर्थः । 
अस्मिन् पक्षे साक्षाद्वेत्यनन्तरं ज्ञेयतासम्पादकत्वेनेति शब्दाध्याहारो न कार्य इति ज्ञानकरणयोर्ज्ञेयतासम्पादन एव मुख्यामुख्यभेदः । विषयीकारित्वं तूभयत्र मुख्यमेवेत्येतत्           सुधायामुक्तम्। 
नचैवमव्याप्तिर्लक्षणस्य वाच्यम् । ज्ञानमेव यथार्थं, करणानि तु तज्जनकतया तथोपचर्यन्त इत्यङ्गीकारे हि सा स्यात् । न चैवम् । यथावस्थितार्थविषयीकारित्वस्योभयत्र साम्यात्, ज्ञानविषय एव हि करणानां विषयः । नहि किमप्यविषयीकुर्वन्त्येतानि तज्ज्ञानं            जनयन्ति । अतिप्रसङ्गात् । 
केवलं  विषयस्य ज्ञेयतां ज्ञानमुपाधितया करणानि तु तज्जनकतया सम्पादयन्तीत्येतावन्तं विशेषमाश्रित्य केवलानुप्रमाणभेदः समर्थित इति । 
न च करणस्य सविषयकत्वे प्रमाणाभावः । ‘मम चक्षुर्लक्ष्यमेव गोचरयति’       इत्यनुभवादिति । 
 यथावस्थितत्वं प्रमाणलक्षणमित्युक्ते प्रमातृप्रमेययोरतिव्याप्तिः । तदर्थं ज्ञेयविषयीकारित्वग्रहणमिति भावेनाऽह – ज्ञेयविषयीकारित्वेनैवेति ।। ज्ञेयमनतिक्रम्य वर्तमानत्वं प्रमाणलक्षणमित्युक्ते प्रत्यक्षादीनां ज्ञेयमतिक्रम्यैव वर्तमानाल्लक्षणस्यासम्भव इति शङ्कायाम् असम्भवपरिहारार्थमवश्यमङ्गीकार्येण ज्ञेयविषयीकारित्वेनैवेत्यर्थः । 
प्रमातृप्रमेययोर्ज्ञेयविषयीकारित्वं कुतो नेत्याशङ्क्य ज्ञेयविषयीकारित्व-प्रयोजकसाक्षाज्ज्ञेयतासम्पादकत्वाभावादिति भावेनाऽह – तयोरिति ।।  तयोः प्रमातृप्रमेययोः साक्षाद् यद् ज्ञेयं ज्ञानं तद्विषयीकारित्वाभावात् । साक्षाज्ज्ञेयतासम्पादकत्वेन ज्ञेयविषयीकारित्वाभावादिति यावत् । 
ननु साक्षाज्ज्ञेयतासम्पादकत्वाभावेऽपि ज्ञानद्वारा ज्ञेयतासम्पादकत्वाद् ज्ञेयविषयीकारित्वं स्यादेवेत्यत आह - ज्ञेयविषयीकारिकारणत्वेऽपीति ।। 
‘न चार्थस्य क्वापि जनकताऽसम्मतेः’ इति तत्वोद्योतटीकायामुक्तत्वात् प्रमेयस्य कथं ज्ञानकरणत्वाभ्युपगमः  इति वाच्यम् । अर्थनिरूपितेन्द्रियधर्मिकसन्निकर्षस्य ज्ञानकरणत्वेन सन्निकर्षद्वारा प्रयोजकत्वस्येह विवक्षितत्वादिति । 
तथा च साक्षाज्ज्ञेयतासम्पादकज्ञानकरणत्वस्यैव ज्ञेयविषयीकारित्वप्रयोजकत्वात् प्रमातृप्रमेययोः तदभावाच्चेत्यर्थः । साधनत्वाभावाच्च ज्ञेयविषयीकारित्वेनैव प्रमातृप्रमेययोर्व्यवच्छेद इति सम्बन्धः । 

(प्र.प) प्रमावान् प्रमाता । प्रमाविषयः प्रमेयम् । यथार्थज्ञानं प्रमा । यथार्थग्रहणेन संशयविपर्ययतत्साधनानां निरासः । अनवधारणं ज्ञानं संशयः । अनवधारणग्रहणं सम्यग्ज्ञानविपर्ययव्युदासार्थम् । घटादिनिवृत्त्यर्थं ज्ञानमिति ।। 
(भा.च.) प्रमातृप्रमेययोर्व्यवच्छेद इत्युक्ते प्रमात्रादिस्वरूपजिज्ञासायामाह – प्रमावान् इति ।। प्रमास्वामीत्यर्थः । यस्त्वप्रमावान् सः प्रमातैव न भवतीति भावः । यथार्थ-            ग्रहणेनेति ।। स चप्रमाणलक्षणगतयथार्थपदकृत्यं नोच्यते । ज्ञानं प्रमेत्युक्ते संशयविपर्यययोरतिव्याप्तिसम्भवेऽपि तत्साधनेष्वतिव्याप्त्यभावात् । किन्तु प्रमाणसामान्य-लक्षणगतयथार्थपदस्यैव । 
न च प्रमाणसामान्यलक्षणे यथार्थपदेन समग्रस्यापि लक्षणस्य गृहीतत्वात् कस्यांशस्यातिव्याप्तिरिति वाच्यम् । यथाशब्दस्य योऽर्थो यथावस्थितत्वमात्ररूप-स्तदर्थग्रहणेनेतीह विवक्षितत्वात् । तथा च यथावस्थितमात्रज्ञेयविषयीकारित्वस्य संशयादावभावान्न तेष्वतिव्याप्तिरिति भावः ।
 संशयविपर्ययतत्साधनानां निरास इत्युक्ते संशयादिस्वरूपजिज्ञासायामाह –          अनवधारणं ज्ञानमिति ।। अवधारणभिन्नं ज्ञानं, निश्चयरूपज्ञानभिन्नज्ञानत्वं संशयस्य लक्षणमित्यर्थः ।। 

(प्र.प) तस्य निर्णायकाभावसहकृताः साधारणधर्मासाधारणधर्मविप्रतिपत्त्युपलब्ध्य-नुपलब्धयः पञ्च कारणानीति १केचिदाहुः । तद्यथा । 
स्थाणुपुरुषयोः साधारणमूर्ध्वतालक्षणं धर्मं पुरोवर्तिन्युपलभ्य, स्थाणुपुरुषौ                          स्मृत्वा, विशेषजिज्ञासायां स्थाणुत्वनिश्चायकं वक्रकोटरादिकं पुरुषत्वनिश्चायकं                       शिरःपाण्यादिकं  चानुपलभमानस्य  डोलायमानं  संशयज्ञानमुत्पद्यते  किमयं  स्थाणुर्वा  पुरुषो वेति । 
शब्दे चाऽकाशविशेषगुणत्वमसाधारणधर्ममुपलभमानस्य निर्णायकमजानतः संशयो भवति किं शब्दो नित्योऽनित्यो वेति । 
इन्द्रियेषु वैशेषिकसाङ्ख्ययोर्भौतिकत्वाभौतिकत्वविप्रतिपत्तिं पश्यतो निश्चायकमजानतः        सन्देहो भवति किमिन्द्रियाणि भौतिकान्युताभौतिकानीति । 
कूपखननानन्तरं जलोपलब्धौ सत्यां निश्चायकाभावे संशयो जायते किं प्राक् सदेवोदकं कूपखननेनाभिव्यक्तमुपलभ्यते उतासत् तेनोत्पन्नमिति२ । 
अस्मिन् वटे पिशाचोऽस्तीति वार्तां श्रुतवतो३ वटसमीपं गतस्य तत्र पिशाचानुपलब्धौ सत्यां निर्णायकाभावे संशयो भवति । किं विद्यमान एव पिशाचोऽन्तर्धानशक्त्या नोपलभ्यते, किं वाऽविद्यमान एवेति । 
उपलब्ध्यनुपलब्ध्योः साधारणधर्म एवान्तर्भावात् त्रीण्येव कारणानीत्यपरे१ । उपलब्धिर्हि सतामेव घटादीनां प्रदीपारोपणेन दृष्टा । असतां च कुलालादिव्यापारानन्तरमिति२ । तथाऽनुपलब्धिः ३सतामीश्वरादीनामसतां च शशविषाणादीनां दृष्टेति ।। 
(भा.च.) संशयः सर्वोऽपि साधारणधर्मजन्य एवेति व्युत्पादयितुं संशयसाधनानामने-कविधत्वपक्षव्युदासाय तत्पक्षमनुवदति – तस्येत्यादिना ।। अन्यतरकोटिनिर्णायकविशेष-दर्शनदशायां साधारणादिधर्मदर्शनस्य संशयाहेतुत्वान्निर्णायकाभावसहकृत इत्युक्तम् । साधारणधर्मादीनां संशयकारणत्वं कथमिति पृच्छति – तद्यथेति ।। तत् तेषां पञ्चानां संशयकारणत्वं यथा = येन प्रकारेण । उत्तरमाह– स्थाणुपुरुषयोरित्यादिना ।। विशेषजिज्ञासायामिति ।। स्थाणुपुरुषकोट्योरन्यतरकोटिप्रापकजिज्ञासायामित्यर्थः ।। असाधारणधर्ममुपलभमानस्येति ।। शब्दगतमाकाशविशेषगुणत्वं नित्यगगनादिव्यावृत्तं, तथा अनित्यघटादिव्यावृत्तं चेत्युपलभमानस्येत्यर्थः ।। 
किमिति ।। नित्यगगनादिव्यावृत्तघटत्वादिधर्मवान् घटादिरनित्य उपलब्धः । तथाऽनित्यघटादिव्यावृत्ताकाशात्वादिधर्मवानाकाशादिर्नित्यत्वेनोपलब्धः । अयं च शब्दो नित्यगगनादिव्यावृत्ताकाशविशेषगुणत्वरूपधर्मवान्, तथाऽनित्यघटादिव्यावृत्ताकाशविशेष-गुणत्वरूपधर्मवांश्च भवति । तथा चाऽनित्यव्यावृत्ताकाशविशेषधर्मवत्त्वादाकाशवन्नित्यो वा नित्यगगनादिव्यावृत्तधर्मवत्त्वाद् घटादिवदनित्यो वेति संशयो भवतीत्यर्थः । 
प्रागिति ।। कूपखननलक्षणपुरुषव्यापारात् प्रागित्यर्थः  । असदेवेति ।। कूपखननविलक्षण-पुरुषव्यापारात् प्रागसदेवेत्यर्थः ।। अपरे नैय्यायिकाः । प्रदीपारोपणेनेति ।। तथा च पुरुषव्यापारानन्तरं जलोपलब्धौ सत्यां पुरुषव्यापारात् प्राक् सदसत्कोटिकजलधर्मिकसंशय-कारणीभूतोपलब्धिः पुरोवर्तिजले, प्रदीपारोपणलक्षणपुरुषव्यापारात् प्रागन्धकारस्थघटे कुलालव्यापारात् प्रागसत्यपि घटे कुलालव्यापारानन्तरभाविनि सत्त्वेनोपलब्धेः । धर्मिकोटिद्वयसाधारणत्वादुपलब्धिजन्यः संशयः साधारणधर्मजन्य इत्यर्थः । 
इतीत्यनन्तरमुपलब्धिः साधारणधर्म एवेति शेषः ।। तथेति ।। वटे पिशाचानुपलब्ध्या जायमानः पिशाचधर्मिकः सदसत्कोटिकसंशयोऽपि पिशाचसदसत्कोटिसाधारणानुपलब्धि-जन्यत्वात् साधारणधर्मजन्य एवेत्यर्थः । इतीत्यनन्तरमनुपलब्धिरपि साधारणधर्म एवेति शेषः ।। 

(प्र.प) वयं तु ब्रूमः । असाधारणधर्मविप्रतिपत्त्योरपि साधारणधर्म एवान्तर्भावः । असाधारणो हि धर्मो न स्वरूपेण संशयहेतुः । विशेषस्मरणकारणत्वाभावात् । किन्तु व्यावृत्तिमुखेनैव । तथा च नित्यव्यावृत्तत्वमनित्यस्यानित्यव्यावृत्तत्वं च नित्यस्य धर्म इति साधारण एव । 
नचैकेनैव साधारणधर्मेण भाव्यमिति नियमोऽस्ति । तथातथाप्रतिपन्नत्वं तस्य तस्य धर्म इति विप्रतिपत्तिरपि साधारणीति२ ।। 
(भा.च.) असाधारणो हीति ।। स्वरूपेणेत्यनन्तरं ज्ञात इति शेषः । तथा च          शब्दमात्रवर्तिआकाशविशेषगुणत्वलक्षणोऽसाधारणो धर्मोऽयं शब्दमात्रवृत्ति-रित्यसाधारणस्वरूपेण ज्ञातः संशयहेतुर्न भवतीत्यर्थः ।। विशेषेति ।।   कोटिस्मृतिकारणत्वा-भावादित्यर्थः । संशयहेतुभूतसाधारणधर्मदर्शनस्य कोटिस्मृतिसम्पादनद्वारैव संशयहेतुत्वस्य वक्तव्यत्वादिति भावः । 
तथा चाऽकाशविशेषगुणत्वं शब्दमात्रवृत्तीत्यसाधारणधर्मत्वेन ज्ञानेऽपि नित्यानित्यकोटिस्मृतिद्वारा संशयानुदयान्नासाधारणधर्मः संशयहेतुत्वेन गणनीय इति       हृदयम् ।। 
व्यावृत्तिमुखेनेति ।। ज्ञात इति शेषः । संशयहेतुरिति पदमत्रानुषञ्जनीयम् । तथा                    च शब्दगतमाकाशविशेषगुणत्वमनित्यघटादिव्यावृत्तं नित्यगगनादिव्यावृत्तं वेत्यनित्यव्यावृत्तत्वेनाऽकारेण नित्यगगनादिव्यावृत्तत्वेनाऽकारेण च ज्ञातः      संशयहेतुरित्यर्थः । 
तथा चोक्तप्रकारेण ज्ञाने सति नित्यव्यावृत्तत्वावच्छिन्नघटत्वादिधर्मवति अनित्यत्वस्यानुभूतत्वात्, तथाऽनित्यव्यावृत्तत्वावच्छिन्नाकाशत्वादिधर्मवति नित्यत्वस्यानुभूतत्वान्नित्यानित्यकोटिस्मृतिर्भवतीति भावः ।। 
तावताऽस्य कथं साधारणत्वमित्यत आह – तथा चेति ।। तथा च साधारणधर्मजन्यत्वेन प्रसिद्धस्य ‘स्थाणुर्वा पुरुषो वा’ इति संशयस्य कारणीभूतः पुरोवर्तिनि उपलभ्यमान ऊर्ध्वतालक्षणधर्मोऽपि न धर्मिकोटिसाधारणः । ऊर्ध्वता हि दीर्घपरिमाणम् । न हि परिमाणमनुगतो धर्मः । पुरुषगतदीर्घपरिमाणस्य पुरुषमात्रवृत्तित्वात् । तथा स्थाणुगतस्यापि तन्मात्रवृत्तित्वाच्च । 
एवं च ऊर्ध्वता साधारणधर्म इति वदता नैय्यायिकेनापि येनाऽकारेण ज्ञातो धर्मः संशयहेतुः तदवच्छिन्नधर्मस्य धर्मिकोटिसाधारणत्वे, स च धर्मः साधारणः । ऊर्ध्वतालक्षणधर्मस्तु एतदूर्ध्वतात्वाकारेण ज्ञातो न संशयहेतुः । किन्तूर्ध्वतात्वेनैव । ऊर्ध्वतात्वावच्छिन्नोर्ध्वता-लक्षणधर्मः धर्मिकोटिसाधारण एवेति वक्तव्यम् । 
इदं तु प्रकृतेऽपि समम् । नित्यगगनादिव्यावृत्तत्वावच्छिन्नधर्मस्य धर्मिणि शब्देऽनित्ये घटादावपि सत्त्वेन धर्मिकोटिसाधारणत्वात् । तथा अनित्यव्यावृत्तत्वावच्छिन्नधर्मस्यापि धर्मिणि शब्दे नित्ये गगनादावपि सत्त्वेन धर्मिकोटिसाधारणत्वादिति । 
अनित्यस्येत्यनन्तरं धर्म इत्यनुवर्तते । अत्र धर्मे इति पदच्छेदः । तथा च अनित्यस्य धर्मेघटत्वादौ नित्यव्यावृत्तत्वस्य सत्त्वात् । नित्यव्यावृत्तत्वावच्छिन्नधर्म अनित्यकोटिसाधारणः । तथा नित्यस्य धर्मे आकाशत्वादावनित्यव्यावृत्तत्वस्य सत्त्वाद् अनित्यव्यावृत्तत्वावच्छिन्नधर्मः नित्यकोटिसाधारण इत्यर्थः । 
ननु शब्दगताकाशविशेषगुणत्वस्य नित्यव्यावृत्तत्वेनाऽकारेणानित्यव्यावृत्तत्वेन चाऽकारेण ज्ञातस्य संशयहेतुत्वेऽपि नित्यव्यावृत्तत्वावच्छिन्नस्य धर्मस्य धर्म्यनित्यकोटिमात्र-साधारणत्वात्, तथा अनित्यव्यावृत्तत्वावच्छिन्नधर्मस्य धर्मिनित्यकोटिमात्रसाधारणत्वाद्  ऊर्ध्वतात्वावच्छिन्नधर्मस्य धर्मिकोटिद्वयसाधारणेनेत्यर्थः । भाव्यं भवितव्यमिति नियमो नेत्यर्थः । 
तथा च संशयहेतुभूतधर्मस्य धर्म्येककोटिसाधारणत्वेऽपि संशयहेतुभूतो धर्मः साधारण एवेति भावः । अन्यथा चैत्रे दण्डं दृष्टवतो मैत्रे तु कुण्डलं दृष्टवतः,  तयोर्दण्डकुण्डलयोरेकत्र दर्शने सति दण्डित्वाच्चैत्रो वा कुण्डलित्वान्मैत्रो वेति जायमानः संशयः साधारणधर्म-जन्यस्त्वन्मतेऽपि न स्यात् । दण्डकुण्डलयोर्धर्म्यन्यतरकोटिमात्रसाधारणत्वादिति । 
तथा तथा प्रतिपन्नत्वमिति ।। भौतिकत्वाभौतिकत्वेन च तत्तच्छब्दबोध्यत्वमित्यर्थः । विरुद्धार्थप्रतिपादकवाक्यद्वयनिरूपितायाः भौैतिकानि अभौतिकानीति विप्रतिपत्तेः धर्मिकोटिवृत्तित्वेनोभयसाधारणस्य केनचित्सम्बन्धेन वक्तव्यत्वात् । तथा तथा प्रतिपन्नत्वं तस्य धर्मिणो भौतिकत्वकोटेस्तस्य धर्मिणोऽभौतिकत्वकोटेश्च धर्म इत्युक्तम् ।। 
(प्र.प) विपरीतनिश्चयो विपर्ययः । विपरीतेति सम्यङ्निश्चयव्युदासः । निश्चय    इति संशयज्ञानस्य२ । स च प्रत्यक्षानुमानागमाभासेभ्यो जायते । यथा शुक्तिकायामिदं           रजतमित्यादि । 
(भा.च.) संशयस्य संशयरूपज्ञानस्य । तत्साधनानामित्युक्तम् । तान्याह – स            चेति ।। 
(प्र.प) अयथार्थज्ञानमेव नास्तीति प्राभाकरादयः४ । तन्न । अनुभवसिद्धत्वात् । एतावन्तं कालमहं शुक्तिकामेव५ रजतत्वेन प्रतिपन्नोऽस्मीत्युत्तरकाले परामर्शाच्च६ । 
प्रतीतं च रजतं देशान्तरे सदेवेति वैशेषिकादयः१ । ज्ञानस्वरूपमेवेति विज्ञानवादिनः । तत्रैव तात्कालिकमुत्पन्नं सदिति भास्करः । न सन्नासन्न सदसत् किन्त्वनिर्वचनीयमेवेति         मायावादिनः ।
‘असदेव रजतं प्रत्यभात्’ इत्युत्तरकालीनानुभवात् शुक्तिरेवात्यन्तासद्रजतात्मना प्रतिभातीत्याचार्याः । 
(भा.च.) ननु प्रमाणसामान्यलक्षणे यथावस्थितत्वविशेषणेनायथार्थसंशयादिव्युदास इत्युक्तम् ।  तदयुक्तम् । अयथार्थज्ञानस्यैवाभावात् । इदं रजतमित्यादिकं हि ग्रहणस्मरणात्मकं ज्ञानद्वयमेव, रजतार्थप्रवृत्तिरपि दृष्टभेदाग्रहादेवोपपन्ना ।  अतो ज्ञेयविषयीकारित्वमेव लक्षणमस्त्वित्याशङ्कावारणाय तन्मतं दूषयितुमनुवदति – अयथार्थमिति ।। अनुभव-सिद्धत्वादिति ।। विशिष्टज्ञानस्य, इदं रजतात्मना जानामीत्यनुभवसिद्धत्वादित्यर्थः । उत्तरकाले भ्रमनिवृत्त्युत्तरकाले भ्रमनिरूपणप्रसङ्गात् ।
तद्विषये वादिनां मतमनुवादेनैव दूषयति – प्रतीतमिति ।। अत्र प्रतीतमित्यर्थः । तथा च देशान्तरे प्रतीतरजतात् पुरोवर्तिनि शुक्तिकाशकले वैलक्षण्यानुभवात् तदभेदारोपः               कथं स्यादिति भावः । अनिर्वचनीयमिति ।। सदसद्विलक्षणमित्यर्थः ।। 
(प्र.प) अनध्यवसायः स्वप्नश्चायथार्थज्ञानान्तरमस्तीति वैशेषिकाः४ । ५किंसञ्ज्ञकोऽयं वृक्ष इत्यनध्यवसायः । स तु कोटीनामतिबाहुल्यादनिर्दिष्टकोटिकः संशय एव । वटादिव्यावृत्तिं पश्यतोऽपि पनसे यत् किंसञ्ज्ञकोऽयं वृक्ष इत्युत्पद्यते तद् ज्ञानमेव न भवति । किन्तु सञ्ज्ञाविषयं जिज्ञासामात्रम् । 
स्वप्नेऽपि गजादिदर्शनं चेद् ययार्थमेव । मानसवासनाजन्यत्वाद् गजादीनाम् । तेषु यद् बाह्यत्वज्ञानं स विपर्यय एव ।
बाह्यालीप्रदेशे१ पुरुषेणानेन भवितव्यमित्यूहापरनामकं सम्भावनाज्ञानमप्यन्यतरकोटि२-प्रापकप्राचुर्यनिमित्तोऽन्यतरकोटिप्रधानः संशयः एव ।। 
(भा.च.) ननु यथार्थग्रहणेनायथार्थानामित्यत्र यथावस्थितत्वविशेषणव्यावर्त्यतया संशय-विपर्ययरूपायथार्थज्ञानद्वयमेव स्वीकृतम् । तदयुक्तम् । संशयविपर्ययाभ्यामन्येषा-मनध्यवसायादिरूपाणामयथार्थज्ञानानां बहूनां सत्त्वादित्याशङ्क्यानध्यवसायादि-स्वरूपनिरूपणपूर्वकं तेषां यथासम्भवं संशयविपर्यययोरेवान्तर्भावं दर्शयति – अनध्यवसायः स्वप्नश्चेत्यादिना ।। 
वैशेषिका इति वर्णयन्तीति शेषः । कोटीनामतिबाहुल्यादिति ।। दूरे पनसं दृष्टवतः स्वेन निश्चितवटत्वाद्यसाधारणधर्मवतां वृक्षाणां सकाशाद् भेदाग्रहणदशायाम् ‘अयं किंसञ्ज्ञकः वटश्चूतः पनसो वा’ इत्यादिरूपः मनोवृत्तिविशेषः कोटीनामतिबाहुल्यात्  तत्तत्कोट्य-साधारणशब्देनानिर्दिष्टाः अनुक्ताः कोटयो यस्य सः तादृशः संशय एवेत्यर्थः ।। 
वटादिव्यावृत्तिमिति ।। स्वेन निश्चितवटत्वाद्यसाधारणधर्मवतां वृक्षाणां व्यावृत्तिं पश्यत इत्यर्थः । यन्मनोवृत्तिरूपमित्यर्थः । 
ननु स्वप्ने गजादिस्वरूपदर्शनं यथार्थं चेत् तर्हि गजादिकं सत्यं स्यात् । सत्यत्वमिष्टं चेत् तद्गजादिकं नित्यमनित्यं वा ? नाऽद्यः । स्वप्नात् प्रागूर्ध्वं च तदुपलम्भप्रसङ्गात् । यद्यनित्यं तदा विद्युदादिवत् तदैवोत्पत्तिविनाशवदित्यभ्युपगम्य स्वप्न एव तेषामुत्पत्तिर्वाच्या । न च सा युक्ता । सामग््रयभावादित्यत आह – मानसेति ।। बाह्यनगरादिबहिर्देशगतत्वम् । 
न च बर्हिदेशगतत्वमपि वासनामयं कस्मान्न प्रतीयते, तदंशेऽपि पूर्वानुभवसद्भावादिति             वाच्यम् । तथात्वे गजादिस्वरूप इव बहिष्ठत्वेऽपि बाधाभावप्रसङ्गात् । तस्मात् सामग्रीसम्भवेऽपि बाह्यत्वमसदेव प्रतीयते, न तु वासनामयम् । नहि सामग्रीसम्भवमात्रेण गजादीनां             सत्यत्वम् । किन्तु बाधाभावेनैव, बहिष्ठत्वांशे बाधनान्न वासनामयं तदिति ।
 तदुक्तं सुधायां - ‘नहि कारणसामग्रीसम्पादनमात्रेणार्थानां सत्यत्वमातिष्ठामहे । किं नाम ? बाधकाभावेनैव’ इति।।
प्रायेणेति२ ।। बाह्यालीप्रदेशे बाह्यवीथीप्रदेशे । गच्छन् पुमान् वा  न चेदियं स्त्री वेति विमर्शे पुरुषत्वप्रापकाणां धर्माणां प्राचुर्येण दर्शने सति प्रायशः पुरुषेणानेन भवितव्यमिति सम्भावनारूपं ज्ञानमुत्पद्यत इत्यर्थः । अन्यतरप्रापकेति ।। अन्यतरकोटिप्रापकेत्यर्थः । 
(प्र.प.) तर्कोऽनुमानमेवेति वक्ष्यामः । स्मृतावतिव्यापकं प्रमाणलक्षणमिति चेन्न । तस्या अपि प्रमाणत्वेन लोकवेदयोः संव्यवहारात् । अनुभूतिः प्रमाणम् । स्मृतिव्यतिरिक्तं ज्ञानमनुभूतिरिति प्राभाकराणां लक्षणं  संशयविपर्ययव्यापकत्वात्५ स्मृतौ वेदादिषु च यथार्थज्ञानसाधनेष्वव्यापकत्वाच्चायुक्तम् । 
ज्ञातताप्राकट्यापरपर्यायवाच्यस्य प्रमेयाश्रितस्य६ प्रकाशविशेषस्य साधनं  क्रियाज्ञानं प्रमाणमिति भाट्टानां लक्षणमप्ययुक्तम् । ज्ञानव्यतिरिक्तायां ज्ञाततायां प्रमाणाभावेनासम्भवित्वात् । अतीतादिविषयज्ञानानामाश्रयाभावेन तज्जनकत्वा-   योगाच्च । वेदादिष्वव्याप्तेश्च । अनधिगततथाभूतार्थज्ञानं प्रमाणमिति तेषामेव लक्षणान्तरमप्ययुक्तम् । स्मृतौ वेदादिषु चाव्याप्तेः ।।
(भा.च.) वक्ष्याम इति ।। द्विविधमनुमानं साधनानुमानं दूषणानुमानं चेति                 वक्ष्याम इत्यर्थः । लोकवेदयोरिति ।। अस्मिन्नर्थे मम स्मृतिरस्तीति लोके जने । 
‘स्मृतिः प्रत्यक्षमैतिह्यमनुमानश्चतुष्टयम्१  । 
 प्रमाणमिति विज्ञेयं धर्माद्यर्थे बुभूषुभिः’।।         (प्रमाणलक्षणोदाहृतश्रुतिः)
इति वेदे च संव्यवहारादित्यर्थः । ऐतिह्यशब्देनाऽगममात्रग्रहणात् स्मृतिपदं                              न मन्वादिस्मृतिपरम् । प्रमाणसामान्यलक्षणं सप्रपञ्चं निरूप्य परोक्तं लक्षणं            दूषयितुमनुवदति – अनुभूतिरिति ।। प्राभाकराणां लक्षणमयुक्तमिति सम्बन्धः । वेदादेरप्रामाण्यात् कथमव्याप्तिरिति शङ्कावारणाय यथार्थज्ञानसाधनेषु              वेदादिष्वित्युक्तम् ।। 
ज्ञाततेति ।। प्रकाशसाधनं प्रमाणमित्येव लक्षणवाक्यम् । आन्तरप्रकाशादि-लक्षणस्वरूपत्वज्ञापनाय विषयाश्रितस्येति स्वरूपसद्विशेषणम् । नहि शब्दसाम्यमात्रेणा-तिव्याप्तिः । तच्च साधनं किमिति जिज्ञासायां क्रियाज्ञानधात्वर्थभूतं ज्ञानमित्युक्तम् । तथा च साधनपदं करणे, भावे च ल्युडन्तं सत् साधनं ज्ञानं च वक्तीति प्रकाशसाधनज्ञानत्वं प्रमाणलक्षणमित्युक्तं भवति । 
प्रकाशसाधनं प्रमाणमिति लक्षणवद् ज्ञाततासाधनं प्रमाणं प्राकट्यसाधनं प्रमाणमित्यादीनि तेषामेव लक्षणान्तराणि कुतो न दूष्यन्ते ? इति शङ्कावारणाय ज्ञातताप्राकट्यापर-पर्यायवाच्यस्येत्युक्तम् । ज्ञाततापदं प्राकट्यपदं च शब्दस्वरूपपरम् । 
तथा च ज्ञातता च प्राकट्यं चेत्येतौ शब्दावपरावन्यौ पर्यायौ एकप्रवृत्तिनिमित्तकशब्दौ, एषां शब्दानां तैर्वाच्यस्येत्यर्थः । अनेनैकमेव लक्षणं पर्यायशब्दैरनेकधा व्याहृतमिति               भावः । ज्ञानव्यतिरिक्तायामिति ।। धात्वर्थव्यतिरिक्तायां विषयाश्रितप्रकाशरूपायां ज्ञाततायामित्यर्थः । ज्ञानातिरेकेण विषयाश्रितप्रकाशस्यैवाभावात् । तत्साधनज्ञानत्वमसम्भव-दूषणग्रस्तमिति भावः ।। 
(प्र.प.) सम्यगनुभवसाधनं प्रमाणमिति नैयायिकादयः । तदप्यसत् । यथार्थज्ञानेऽ-व्याप्तेः । प्रमाव्याप्तं प्रमाणमित्युदयनः । तदपि सर्वस्यापि प्रमेयस्येश्वरप्रमाव्याप्तत्वेना-तिव्यापकत्वादयुक्तम् । साधनाश्रययोरन्यतरत्वे सति प्रमाव्याप्तत्वं विवक्षितमिति१ चेन्न । आश्रयग्रहणवैयर्थ्यात् । ईश्वरस्यापि प्रामाण्यसिद्ध्यर्थं तदिति चेन्न । कर्तरि प्रमाणशब्दस्याननुशासनात् । यथार्थज्ञानेष्वव्याप्तेश्च । तस्माद् याथार्थ्यमेव                 प्रमाणलक्षणं युक्तम् । 
(भा.च.) प्रमेयेऽतिव्याप्तिमुद्धरति – साधनेति ।। तथा च घटादिप्रमेयस्य साधनाश्रययो-रन्यतरत्वाभावान्नातिव्याप्तिरिति भावः  । ननु दुष्टेन्द्रियादौ, जीवात्मनि च  साधनाश्रययो-रन्यतरत्वे सतीश्वरप्रमाव्याप्तत्वसद्भावादतिव्याप्तिस्तदवस्थैवेति वाच्यम् । स्वजन्यस्वाश्रयान्यतरप्रमाव्याप्तत्वस्यैवेह विवक्षितत्वात् । तर्हि किमर्थं साधनाश्रययोरितिविशेषणमिति चेन्न । उक्तरीत्या वैय्यर्थ्यस्य वरदराजीये परेणैवाऽशङ्कितत्वात् सुखादिप्रमेय-व्यावर्तनेन तदुपयोगो वा स्यादिति न वैय्यर्थ्यमित्युक्तत्वाच्च । इदं प्रमेयमन्यत्र द्रष्टव्यम् । 
अननुशासनादिति ।। ‘भावे’ (पा.सू. ३–३–१८), ‘करणाधिकरणयोश्च’    (पा.सू.३–३–११७) इति सूत्रेण भावकरणयोरिव धात्वर्थभूतज्ञानकर्तरि ल्युडन्तप्रमाण-शब्दस्याविधानादित्यर्थः ।। न चाधिकरणेऽपि ल्युटो विधानाच्च ज्ञानकर्तुरप्यधिकरणत्वात् कर्तृत्वेन प्रमाणशब्दार्थत्वाभावेऽप्यधिकरणत्वेन  तदर्थत्वसम्भवाद् ईश्वरप्रामाण्यसिद्ध्यर्थम् आश्रयग्रहणमिति वाच्यम् । धात्वर्थभूतज्ञानस्य मनोवृत्तित्वेन कर्तुरधिकरणत्वाभावात् । 
प्रमातुस्तु स्वामित्वमात्रम् । ज्ञानादिमनोवृत्तीनामात्मधर्मत्ववचनमपि तत्स्वामिकत्वा-भिप्रायम् । कर्तुरप्यधिकरणत्वेन प्रामाण्ये जीवानामपि प्रामाण्यं दुर्वारम् । न च ‘प्रमाणं हेतुमर्यादाशास्त्रेयत्ताप्रमातृषु’ इति नैघण्टिकमनुशासनं कर्तर्यस्तीति वाच्यम् । तस्यातिप्रसक्तत्वेनार्थव्यवस्थापकतया शास्त्रसिद्धप्रमाणस्य तत्राकथनादिति ।       तस्मादिति ।। यस्मात् परोक्तं लक्षणं दुष्टमस्मदुक्तलक्षणं त्वदुष्टं तस्मादित्यर्थः ।।
(प्र.प.) २द्विविधं प्रमाणं केवलमनुप्रमाणं चेति । तत्र यथार्थज्ञानं केवलप्रमाणम् । यथार्थमिति संशयादिव्युदासः । ज्ञानमिति प्रत्यक्षस्य । लिङ्गज्ञानं वाक्यज्ञानं च लिङ्गिनि वाक्यार्थे चानुप्रमाणमपि लिङ्गे वाक्ये च केवलप्रमाणमिति नातिव्याप्तिः । इदं च साक्षाज्ज्ञेयविषयीकारित्वात् केवलमित्युच्यते ।।
(भा.च.) विशेषलक्षणं वक्तुं तद्विभागमाह – द्विविधमिति ।। यथार्थज्ञानमिति ।। यथावस्थितज्ञेयविषयीकारिज्ञानमित्यर्थः । एवमुत्तरत्रापि यथार्थपदघटितलक्षणवाक्यार्थोऽ-वगन्तव्यः ।
ननु ज्ञानमिति प्रत्यक्षस्येत्यनेन यथार्थत्वरूपलक्षणस्य प्रत्यक्ष एवातिव्याप्तिरुक्ता ।          नत्वनुमानागमयोः । न च तयोरपीह लक्ष्यत्वम् । केवलप्रमाणस्यैवेह लक्ष्यत्वादित्याशङ्क्या-नुमानागमयोर्विषयभेदेन केवलप्रमाणत्वस्यापि सद्भावाद् यथार्थज्ञानत्वस्याति-      व्याप्तिर्नेत्याह – लिङ्गज्ञानमिति ।। 
ननु तथाऽपि लिङ्गज्ञानवाक्यज्ञानयोर्लिङ्गवाक्यविषये साक्षाज्ज्ञेयतासम्पादनद्वारा ज्ञेयविषयीकारित्वरूपकेवलप्रमाणत्ववत्, लिङ्गिन्यनुमेये पदार्थसंसर्गरूपवाक्यार्थे च अनुमितिवाक्यार्थज्ञानद्वारा ज्ञेयतां सम्पाद्य ज्ञेयविषयीकारित्वेन केवलत्वस्यापि सद्भावादतिव्याप्तिर्दुर्वारेति चेत्, सत्यम् । विषयभेदेन लिङ्गज्ञानवाक्यज्ञानव्यावृत्तलक्षण-विवक्षायाः साक्षाद् यथावस्थितज्ञेयविषयीकारित्वमेव लक्षणम् । ज्ञानपदमेव प्रमात्वाभिप्रायमिति ज्ञेयम् । 
तथा च साक्षाज्ज्ञेयविषयीकारित्वं लक्षणमित्युक्ते संशयादिष्वतिव्याप्तिः । तत्परिहाराय यथाशब्दार्थयथावस्थितत्वं विशेषणं द्रष्टव्यम् । 
ननु केवलानुप्रमाणयोर्ज्ञेयविषयीकारित्वसाम्येऽपि केवलशब्दवाच्यत्वे किं निमित्तमिति             शङ्कायामाह – इदं चेति ।। यथार्थज्ञानमित्यर्थः । साक्षाज्ज्ञेयविषयीकारित्वादिति ।। साक्षाज्ज्ञेयतां सम्पाद्य ज्ञेयविषयीकारित्वादित्यर्थः । करणं तु ज्ञेयतासम्पादने ज्ञानमनुसरतीत्यनुसृत्य मानमिति व्युत्पत्त्या अनुप्रमाणमित्युच्यत इत्यपि ज्ञेयम् ।।
(प्र.प.) तच्च चतुर्विधम् । ईश्वरज्ञानं लक्ष्मीज्ञानं योगिज्ञानमयोगिज्ञानं चेति । तत्र सर्वार्थविषयकमीश्वरज्ञानम् । नियमेन यथार्थम् । तत्स्वरूपमनादिनित्यम् ।           स्वतन्त्रम् । निरतिशयस्पष्टं च । 
ईश्वरे त्वसार्वत्रिकमन्यत्रानालोचनेऽपि सर्वविषयं लक्ष्मीज्ञानम् । तदपि नियमेन        यथार्थम् । तत्स्वरूपमनादि नित्यं च । ईश्वरैकाधीनम् । तदपेक्षया स्पष्टत्वे न्यूनम् । स्पष्टत्वं चापरोक्षत्ववज्ज्ञानगत एव विशेषो न विषयोपाधिकः१ ।। 
(भा.च.) सर्वार्थविषयमिति ।। यथार्थसर्वार्थविषयमित्यर्थः । केवलप्रमाणलक्षणवाक्ये सर्वत्रापि ज्ञानपदमनुषञ्जनीयम् । सर्वप्रमेयमिति सामान्याकारेण सर्वविषयेऽस्मदादिज्ञानेऽ-तिव्याप्तिपरिहारायाशेषविशेषाकारेण सर्वार्थविषयत्वं विवक्षितम् । उक्तप्रकारेण सर्वार्थविषयत्वमीश्वरप्रत्यक्षेऽतिप्रसक्तमिति ज्ञानपदम् । नियमेन यथार्थमित्यादिना ईश्वरज्ञानस्य लोकसाधारण्यशङ्कैव निरस्यते । न तु लक्षणान्तरमुच्यत इति ज्ञेयम् । 
लक्ष्मीज्ञानादावपि सत्त्वात् स्वतन्त्रत्वस्य ईश्वरेऽपि सत्त्वाद् ईश्वरज्ञानस्य लक्ष्यत्वेऽपि ईश्वरस्यालक्ष्यत्वादिति – नियमेनेति ।। अयथार्थत्वरूपपक्षान्तरव्यवच्छेदेनेत्यर्थः ।          तदिति ।। तज्ज्ञानं भगवतः स्वरूपमित्यर्थः । इदं तु ज्ञानादिधर्माणां धर्मिभेदपक्षस्य रामानुजोेक्तस्य निरासार्थम् । स्वतन्त्रम्, स्वसत्तादौ परानपेक्षम् । ईश्वरज्ञानस्य लक्षणान्तरमाह – निरतिशयस्पष्टं चेति ।। 
लक्ष्मीज्ञानस्य  लक्षणमाह - ईश्वर इति ।। अन्यत्र = ईश्वराद्भिन्ने लक्ष्म्यादिरूपेऽस्वतन्त्रे             जगति । न चानालोचनेऽपीत्यनेन कदाचन आलोचनाधीनसर्वविषयकत्वमप्यस्तीति शङ्कनीयम् । अस्य ऋजुज्ञानव्यावृत्तिमात्राभिप्रायत्वात् । अन्यथा लक्ष्मीज्ञानस्य जगद्विषये कदाचिदालोचनाधीनसर्वविषयत्वे उक्तलक्ष्मीज्ञाने लक्षणस्य आलोचनाधीनलक्ष्मीज्ञाने अतिव्याप्तिः स्यात् । 
‘विशेषान् तद्गतान् त्यक्त्वा प्रायस्तल्लक्षणाश्रयः । 
 तथैव स्पष्टताभावात् तत्त्वं तत्त्वाच्च केवलम्’   (अनु.४.२.१, श्लो.१७७२)
इत्यनुव्याख्यानेन, 
‘स्वात्मानमन्यच्चाशेषं पश्यत्येव हि सर्वदा’   (अनु.३.४.३३, श्लो.१४८१)
इत्यनुव्याख्यानेन च विरोधात् । तथाचानालोचनेऽपीत्यत्रापिपदेन आलोचनेऽनादर एव ज्ञाप्यत इति ध्येयम् । 
असति शुक्तिरूप्यादौ सत्प्रतियोगिकभेदो नास्तीति पक्षे त्वीशादन्यत्रेत्यनेनैवासद्-व्यावृत्तेः  सर्वविषयमित्यत्र परमार्थत्वविशेषणं न देयम् । असति सत्प्रतियोगिकभेदोऽस्तीति पक्षे तु ईशादन्यत्रेत्यनेनासतोऽपि ग्रहणाल्लक्ष्मीज्ञाने तद्विषयकत्वाभावेनासम्भववारणाय परमार्थेति विशेषणं  देयम् । एवम् ऋजुज्ञानलक्षणेऽपि द्रष्टव्यम् ।।
ऋजुज्ञानेऽतिव्याप्तिवारणाय अनालोचन इति विशेषणम् । स्वपरगताशेषविषयके ईश्वरज्ञानेऽतिव्याप्तिवारणाय ईशेऽसार्वत्रिकमिति विशेषणम् । लक्ष्मीप्रत्यक्षेऽतिव्याप्ति-परिहाराय ज्ञानपदम् । लक्ष्मीज्ञानस्य लक्षणान्तरमाह - तदपेक्षया स्पष्टत्वे न्यूनमिति ।। ईश्वरज्ञानगतस्पष्टत्वापेक्षयेत्यर्थः । 
ननु तर्हीश्वरज्ञानं घटादिकं रेखोपरेखादिना यथा विषयीकरोति न तथा लक्ष्मीज्ञानमिति प्राप्तम् । तथा चेशादन्यत्र सर्वविषयत्वलक्षणस्यासम्भव इत्यत आह - स्पष्टत्वं चेति ।।
न चैवमपि लक्ष्मीः स्वाज्ञाततद्गुणभिन्नत्वेन घटं जानाति न वा ? नाऽद्यः । तज्ज्ञानस्य ईश्वरेऽसार्वत्रिकत्वात् । द्वितीये घटस्वरूप एवाशेषविशेषज्ञानाभावात् कथमीशादन्यत्र तज्ज्ञानस्य सर्वविषयत्वमिति वाच्यम् । स्वायोग्यगुणभेदांशस्यापीशकोटिप्रविष्टत्वेनेशादन्यत्रेति पदेनैव स्वाज्ञाततत्तद्गुणप्रतियोगिकभेदस्यापि व्यावर्तितत्वादिति ।।  
(प्र.प.) योगप्रभावलब्धातिशयं योगिज्ञानम् । तत् त्रिविधम् । ऋजुयोगिज्ञानं तात्त्विकयोगिज्ञानमतात्त्विकयोगिज्ञानं चेति । १ऋजवो नाम ब्रह्मत्वयोग्या जीवाः । २ईश्वरादन्यत्राऽलोचने सर्वविषयं तज्ज्ञानम् । ईश्वरे त्वसार्वत्रिकमेव । 
तद् द्विविधम् । स्वरूपं मनोवृत्तिरूपं चेति । तत्र स्वरूपमनादिनित्यम् । योगप्रभावादामुक्तेः व्यक्त्यतिशयोपेतम् । मुक्तावेकप्रकारम् । वृत्तिज्ञानं तु प्रवाहतोऽनादि । योगानुगृहीतप्रत्यक्षादिजन्यम् । मुक्तौ तु नास्त्येव । द्वयमपि नियमेन यथार्थम् । ईश्वरे त्वन्यजीवेभ्योऽधिकविषयम् । 
तदतिरिक्तास्तत्त्वाभिमानिनो देवास्तात्त्विकाः । अनादित्वे सतीश्वरादन्यत्राऽ-लोचनेऽप्यसर्वविषयं तज्ज्ञानम् । 
तदपि १स्वरूपं बाह्यं चेति द्विविधम् । तस्यानादित्वं पूर्ववत् । स्वरूपं यथार्थमेव । बाह्यं कदाचिदयथार्थमपि । 
तद्व्यतिरिक्ता देवादयो योगिनोऽतात्त्विकाः । सादित्वे सतीश्वरादन्यत्राल्पाज्ञानयुक्तं       तज्ज्ञानम् । तदपि पूर्ववद् द्विविधम् । तत्र २स्वरूपस्य सादित्वं व्यक्त्यपेक्षया । अन्यस्य प्रवाहोत्पत्त्यपेक्षया । याथार्थ्यनियमादि पूर्ववत् ।। 
(भा.च.) योगप्रभावेति ।। 
‘खण्डस्मृतिर्धारणा स्यादखण्डा ध्यानमुच्यते । अप्रयत्नात् समाधिः’         
इति तन्त्रसारोक्तेः  यत्नेन विना इन्द्रियाणां स्वस्वविषय इव हरावभ्यासपाटववशात् स्वत एव मनसा जायमाना या अखण्डा स्मृतिर्युगपत्प्रतीयमानज्ञानादियावत्सम्भावित गुणविशिष्टतया तैलधारावदविच्छिन्ना  स्मृतिः समाधिः । तस्य समाधेः परिपाकः फलावस्था योगः । तस्य योगस्य प्रभावः सामर्थ्यम् । तेन लब्धः प्राप्तोऽतिशयः । 
अयोगिज्ञानादधिकार्थविषयकज्ञानत्वं योगिज्ञानस्य लक्षणमित्युक्तं भवति । योगिप्रत्यक्षेऽ-तिव्याप्तिपरिहारार्थं ज्ञानपदम् । अयोगिज्ञानादधिकार्थविषयकज्ञानत्वस्य लक्ष्मीज्ञानेऽपि सत्त्वादतिव्याप्तिपरिहाराय योगप्रभावलब्धेत्युक्तम् । 
ऋजुयोगिज्ञानस्य लक्षणं वक्तुम् ऋजूनां लक्षणमाह – ऋजव इति ।। ब्रह्मत्वं           चतुर्मुखत्वम् । चतुर्मुखत्वस्य वाय्वादिऋजुष्वभावादव्याप्तिः स्यात् । तदर्थं योग्यपदम् । ‘हिरण्यगर्भः समवर्तताग्रे’ (ऋ.सं. १०–१२१–१.) इत्यादिवेदवाक्यमवष्टभ्य  हिरण्य-गर्भस्य सर्वोत्तमत्वं केचन वर्तयन्ति । तन्मतनिरासाय जीवा इत्युक्तम् । तथा च जीवकोटिप्रविष्ट  एवायमित्युक्त्या  सर्वोत्तमत्वं  दूरत  एवेत्युक्तं  भवति । ५ईशादन्यत्रेति ।।  
ईशभिन्ने आलोचनाधीनसर्वविषयकत्वयोग्यज्ञानत्वं ऋजुयोगिज्ञानस्य लक्षणम् । ज्ञानपदम् ऋजुप्रत्यक्षेऽतिव्याप्तिपरिहारार्थम् । लक्ष्मीज्ञानेऽतिव्याप्तिपरिहाराय आलोचन इति    विशेषणम् । अनालोचनदशापन्नऋजुज्ञानेऽतिव्याप्तिपरिहाराय योग्यत्वविशेषणम् । असम्भवपरिहारार्थमीशादन्यत्रेति विशेषणमिति ।
ननु ऋजुयोगिज्ञानस्य योगिज्ञानत्वाद् योगप्रभावात् क्रमेणाधिकार्थविषयीकरणे ईश्वरे सर्वविषयत्वं क्रमेण सम्भवतिइति शङ्कायाम् आह – ईश्वर इति ।। लक्ष्म्यादिज्ञानवद् एकरूपमेवेतिशङ्कायामाह – तद् द्विविधमिति ।। मनोवृत्तिरूपम् अन्तःकरणपरिणा-मरूपम् । स्वरूपज्ञानस्य नित्यत्वेन तदंशे योगस्य कथमुपयोग इत्यत आह – योगप्रभावा-दिति ।। योगसामर्थ्योत्कर्षक्रमादित्यर्थः । 
व्यक्त्यतिशयस्योत्तरावधिराहित्ये क्रमेणेश्वरविषयेऽपि सर्वविषयकत्वं स्यादित्यत          आह – आमुक्तेरिति ।। आङ् मर्यादायाम् । तेन विनेत्यर्थो हि मर्यादाशब्देनोच्यते । 
अभिवृद्धनदीपूरस्य पुनर्ह्रासवत् मुक्तिज्ञानगतैकरूपतायाः ह्रासः किं भवतीत्यत आह– मुक्तावेकप्रकारमिति ।। 
ननु मुक्तिपर्यन्तमभिव्यक्तस्यस्वरूपज्ञानस्य मुक्तौ कथमेकप्रकारता ? ‘७अवृद्धिह्रासरूपत्वं मुक्तानां प्रायिकं भवेत् । 
  कादाचित्कविशेषस्तु नैव तेषां निषिद्ध्यते ।। ’   (ब्र.सू. उदा. कौर्मवचनम्.४-४-२२.)
 ‘भोगानां तु विशेषेण वैचित्र्यं लभ्यते क्वचित् ।।’(ब्र.सू.उदा.नारायणतन्त्रवचनम्.४-४-२२.)
इति भाष्योदाहृतप्रमाणे मुक्तज्ञानस्य वृद्धिह्रासकथनादिति चेदुच्यते । 
‘स्वात्मानमन्यच्च सदा विशेषैरखिलैरपि । पश्यन्त्यञ्जः’(अनु.३-४-३३,श्लो-१४८४.)
इत्यनुव्याख्याने, 
‘न तादृशी ब्रह्मणस्तु प्राय एव श्रियो यथा’ (अनु.४-२-१,श्लो-१७७३.)
इत्यनुव्याख्याने च मुक्तब्रह्ममतेः स्वस्वातिरिक्तजगद्विषये सर्वदाऽप्येकरूपत्वस्य आलोचनां विना सर्वविषयकलक्ष्मीमतिसाम्यस्य चोक्तत्वादवृद्धिह्रासरूपत्वमित्यादिवचनं मुक्तऋजुव्यतिरिक्तविषयम् । मुक्तऋजुज्ञानं तु मुक्तिपर्यन्तं गृहीतेश्वरगुणेषु लक्ष्म्यादिजगद्विषये चैकरूपमेव । 
न च ऋजुज्ञानलक्षणस्य मुक्तऋजुज्ञानेऽव्याप्तिः आलोचनाधीनसर्वविषयत्वयोग्यत्वस्य मुक्तऋजुज्ञानेऽपि सत्त्वात् । न च लक्ष्मीज्ञानलक्षणस्य मुक्तऋजुज्ञानेऽतिव्याप्तिः । अनालोचनपदस्य सर्वदेत्यर्थकत्वात् । अत एव लक्ष्मीज्ञानलक्षणपरानुव्याख्याने – 
‘स्वात्मानमन्यच्चाशेषं पश्यत्येव सर्वदा’ (अनु.३-४-३३,श्लो-१४८१.)
इत्युक्तम् । अतो न किञ्चिदप्यनुपपन्नम् ।
ननु योगस्य प्रत्यक्षमात्रसहकारित्वाच्च ऋजूनामनुमानादिजन्यज्ञानस्य कथं योगिज्ञानत्वमित्यत आह – योगानुगृहीतेति ।।
 लक्षणान्तरमाह – ईश्वर इति ।। लक्ष्म्यपेक्षयाऽधिकविषयत्वस्य बाधितत्वात् स्वान्यजीवेभ्य इत्युक्तम् । जीवज्ञानेभ्य इत्यर्थः । 
तात्त्विकयोगिज्ञानस्य लक्षणं वक्तुं तात्त्विकानां लक्षणमाह - तद्व्यतिरिक्ता इति ।। 
ऋजुलक्ष्मीव्यतिरिक्तत्वे सति तत्त्वाभिमानिदेवत्वं तात्त्विकानां लक्षणम् । ऋजुव्यतिरिक्तत्वस्येश्वरेऽपि सत्त्वात् तत्त्वाभिमानिन इत्युक्तम् । दैत्यानामपि तत्त्वाभिमानित्वाद् देवपदम् । 
यदा तु तत्त्वपदेन ब्रह्माण्डावरणभूतं तत्त्वं विवक्षितं तदा दैत्यानां तत्रानधिकाराद् देवपदं  स्वरूपकथनपरम् । अनादित्वे सतीति ।। अनादित्वे सतीशादन्यत्राऽ-लोचनेऽप्यसर्वविषयत्वं तात्त्विकयोगिज्ञानस्य लक्षणम् ।  आलोचनेऽप्यसर्वविषयत्वस्य ईश्वरविषये ऋजुज्ञानेऽपि  सत्त्वाद् अनादित्वस्यापि सत्त्वाच्चातिव्याप्तिः । तत्परिहाराय ईशादन्यत्रेति विशेषणम् । 
अनादित्वे सति असर्वविषयत्वस्य अनालोचनदशापन्नऋजुज्ञानेऽपि सत्त्वाद् आलोचनेऽपीति विशेषणम् । ईशादन्यत्राऽलोचनेऽप्यसर्वविषयत्वस्यातात्त्विकयोगिज्ञानेऽपि सत्त्वादनादित्वे सतीति विशेषणम् । 
नन्वत्रानादित्वं यदि स्वरूपतो विवक्षितं तदा तात्त्विकानां वृत्तिज्ञानेऽव्याप्तिः । यदि प्रवाहतस्तदा स्वरूपज्ञानेऽव्याप्तिः । यद्युभयं विवक्षितं तदाऽसम्भवः । अतात्त्विकानां स्वरूपवृत्तिज्ञानयोरतिव्याप्तिश्च । स्वरूपतश्चानादित्वस्यापि तत्र सत्त्वादिति चेद्              उच्यते । 
अनादित्वे सतीत्यनेन साक्ष्ययोग्यार्थव्यक्त्यनादित्वं योगजवृत्तिप्रवाहानादित्वं   चेत्युभयं विवक्षितं सादियोगिनां वृत्तिज्ञानस्य प्रवाहतो अनादित्वेऽपि योगस्य सादित्वाद् योगजवृत्तिप्रवाहोऽपि सादिरेव । तेषां स्वरूपज्ञाने स्वरूपतोऽनादित्वस्य वा साक्षियोग्ये आत्माकाशादौ व्यक्त्यनादित्वस्य वा सत्त्वेऽपि साक्ष्ययोग्यार्थविषये स्वरूपज्ञानगत-व्यक्तेर्योगसापेक्षत्वेन सादियोगसापेक्षा । अतात्त्विकानां स्वरूपज्ञानगता साक्ष्ययोग्यार्थगोचरा व्यक्तिः सादिरेव । 
तथा च साक्ष्ययोग्यार्थव्यक्त्यनादित्वयोगजवृत्तिप्रवाहानादित्वयोरन्यतरानादित्वे सतीशादन्यत्राऽलोचनेऽपि असर्वविषयत्वमिह विवक्षितम् । अन्यतरत्वविशेषणेन परस्पराव्याप्त्यसम्भवयोः परिहारः । उक्तविधानादित्वस्य सादितात्विकयोगिनां स्वरूपज्ञाने वृत्तिज्ञाने चाभावान्नातिव्याप्तिरिति । 
पूर्ववदिति ।। ऋजुज्ञानवत् स्वरूपज्ञानस्य स्वरूपतोऽनादित्वं वृत्तिज्ञानस्य तु प्रवाहत इत्यर्थः । बाह्यं तु कदाचिदयथार्थमिति ।। इदं तु सरस्वतीव्यतिरिक्तविषयम् । 
‘तस्मादेको वायुरेव धर्मे भागवते स्थितः । 
लक्ष्मीः सरस्वती चेति परशुक्लत्रयं स्मृतम् ।।’  (म.भा.ता.नि. १८-२७)
इत्यनेन लक्ष्मीवाय्वोरिव सरस्वत्या अपि मिथ्याज्ञानराहित्यादिरूपपरशुक्लत्वोक्ते-रिति । 
अतात्त्विकयोगिज्ञानस्य लक्षणं वक्तुम् अतात्त्विकानां लक्षणमाह - तद्व्यतिरिक्ता इति ।। ऋजुतात्त्विकव्यतिरिक्तदेवादयोदेवऋष्यादयो मनुष्योत्तमाधिकारिणस्तेऽतात्त्विका इत्यर्थः । देवादियोगित्वम् ऋजुतात्त्विकयोरप्यस्तीति तद्व्यतिरिक्ता इत्युक्तम् । तद्व्यतिरिक्तत्वं तु मनुष्यादावस्तीति देवादय इत्युक्तम् ।। 
सादित्वे सतीति ।। सादित्वे सतीशादन्यत्राल्पाज्ञानयुक्तत्वमतात्त्विकयोगिज्ञानस्य लक्षणम् । अज्ञानस्याल्पत्वं स्वसमानाधिकरणज्ञानापेक्षया विवक्षितम् । न तु स्वाधमगतज्ञानापेक्षया।  तथात्वे सादित्वे सति स्वाधमगताज्ञानापेक्षयाऽल्पाज्ञानयुक्तत्वस्य ईश्वरविषयेऽपि अतात्त्विकयोगिज्ञानेऽसम्भवेन ईशादन्यत्रेति विशेषणवैय्यर्थ्यात् । स्वसमानाधिकरणज्ञानापेक्षया अल्पाज्ञानयुक्तत्वं तु ईश्वरविषयमादाय बाधितम् । ईश्वरविषये स्वगतज्ञानापेक्षया अज्ञानस्यैव प्रचुरत्वात् । अत ईशादन्यत्रेति विशेषणम् । ईशादन्यत्राल्पाज्ञानयुक्तत्वं तात्त्विकयोगिज्ञानेऽप्यस्तीति सादित्वविशेषणम् । 
अतात्त्विकानां स्वरूपज्ञानं वृत्तिप्रवाहयोः स्वरूपप्रवाहाभ्यामनादित्वेऽपि योगस्य सादित्वाद् योगजव्यक्तिवृत्तिप्रवाहयोरपि सादित्वमुपपन्नम् । तथा च योगप्रवाहजन्यव्यक्तिवृत्तिप्रवाहयोरन्यतरापेक्षया सादित्वे सतीशादन्यत्र अल्पाज्ञानयुक्तत्वं लक्षणमित्युक्तं भवति । न च सादियोगिनां योगात् पूर्वभावेषूक्तलक्षणाभावादव्याप्तिः । योगिज्ञानत्वावच्छिन्नस्यैवेहलक्ष्यत्वेनाव्याप्त्यभावात् । सादित्वेऽप्यन्यतरत्वस्य विवक्षितत्वान्न परस्पराव्याप्त्यसम्भवावितिज्ञेयम् । 
पूर्ववत् = तात्त्विकयोगिज्ञानवत् । वृत्तिज्ञाने क्वचिदयाथार्थ्यमादिशब्दार्थः । 
(प्र.प.) तद्व्यतिरिक्ता जीवा अयोगिनः । ३ईश्वरादन्यत्राज्ञानप्रचुरं तज्ज्ञानम् । तदपि पूर्ववद् द्विविधम् । उत्पत्तिविनाशवच्च । 
अयोगिनोऽपि त्रिविधाः । मुक्तियोग्या नित्यसंसारिणस्तमोयोग्याश्चेति । तत्र मुक्तियोग्यानां ४स्वरूपज्ञानं यथार्थमेव । ५नित्यसंसारिणां तु मिश्रम् । अन्येषामयथार्थमेव । बाह्यं तु त्रयाणामप्युभयविधमिति ।।
(भा.च.) अयोगिज्ञानस्य लक्षणं वक्तुमयोगिनां लक्षणमाह – तद्व्यतिरिक्ता इति ।। ऋजुतात्त्विकातात्त्विकव्यतिरिक्ता इत्यर्थः । जीवपदं दुःखस्पृष्टचेतनपरम् । तद्व्यतिरिक्तत्वस्य लक्ष्म्यादावपि सत्त्वाज्जीवपदम् । जीवत्वस्य योगिषु सत्त्वात् तद्व्यतिरिक्ता इत्युक्तम् । 
ईशादन्यत्रेति ।। प्रचुरमज्ञानं यस्य तद् अज्ञानप्रचुरम् । अज्ञानप्राचुर्यं तु स्वसमानाधिकरणज्ञानापेक्षया विवक्षितम् । नतु स्वोत्तमगतज्ञानापेक्षया, स्वोत्तमापेक्षया अज्ञानप्रचुरत्वस्य ऋजुज्ञाने त्वीशादन्यत्राभावेऽपि तात्त्विकातात्त्विकयोगिज्ञाने सत्त्वेनेशादन्यत्रेति विशेषणेऽप्यतिव्याप्त्यपरिहारात् । 
 तथा चेश्वरांशेऽस्य स्वसमानाधिकरणज्ञानापेक्षयाऽज्ञानप्रचुरज्ञानत्वस्य योगिज्ञाने सत्त्वेऽपीशादन्यत्राभावादीशादन्यत्रेत्युक्तम् । 
प्रचुराज्ञानयुक्तत्वमात्रस्य योगिजीवेऽपि सम्भवाद् ज्ञानपदम् । उत्पत्तिविनाशवच्चेति ।। चकारादुत्पत्तिविनाशरहितत्वमपि ग्राह्यम् । तथा च स्वरूपज्ञानमुत्पत्तिविनाशरहितम् । वृत्तिज्ञानं तूत्पत्तिविनाशवदित्यर्थः । 
 (प्र.प.) इन्द्रियजं, लिङ्गजं, स्मृतिः, आर्षं चेति चतुर्विधं यथार्थज्ञानमिति१          वैशेषिकाः  । तदसत् । नित्यस्याऽगमजन्यस्य२ चासङ्ग्रहात् । स्मृतेरिन्द्रियजत्वेनाऽर्षस्य३ योगिज्ञानत्वेन च पृथग्ग्रहणायोगाच्च । 
यथार्थज्ञानसाधनमनुप्रमाणम् । यथार्थमित्येवोक्ते केवलेऽतिव्याप्तिः । ज्ञानमित्येवोक्ते तत्र, संशयादौ च । प्रत्यक्षेऽव्याप्तिश्च । साधनमित्येवोक्ते कुठारादावतिव्याप्तिः । 
यथार्थज्ञानमित्युक्ते केवलेऽतिव्याप्तिः । प्रत्यक्षेऽव्याप्तिश्च । यथार्थसाधनमित्युक्ते प्रत्यक्षसाधनेऽतिव्याप्तिः । ज्ञानसाधनमित्युक्ते संशयादिसाधनेऽतिव्याप्तिः । यथार्थज्ञानकारणमित्युक्ते प्रमात्रादावतिव्याप्तिरिति सर्वं सार्थकम् । 
यज्जातीयानन्तरं नियमेन४ कार्योत्पत्तिस्तदत्र साधनं विवक्षितम्५. । अतो न यादृच्छिकसंवादिष्वतिव्याप्तिः ।। 
 ननु त्रिविधं प्रमाणमिति वक्तव्यम् । ल्युटोऽधिकरणेऽप्यनुशासनात् । सत्यम् । १तथाऽपि प्रमाणशब्दस्याधिकरणे प्रयोगाभावात् तदसङ्ग्रहः । तथाऽपि प्रमाणशब्दो    २भावसाधनः करणसाधनश्चेत्यनेकार्थः । तत्र किमनुगतलक्षणकथनेनेति३ । 
उच्यते; नायमक्षादिशब्दवदत्यन्तभिन्नार्थः । किन्तु धात्वर्थानुगमस्तूभयत्र सम४ इत्येकार्थत्वमाश्रित्यानुगतलक्षणोक्तिरित्यदोषः ।। 
(भा.च.) परोक्तं केवलप्रमाणचातुर्विध्यं दूषयितुमनुवदति – इन्द्रियजमिति ।। नित्यस्य ज्ञानस्य आगमजन्यस्य ज्ञानस्य। स्मृतेरिति ।। तथा चेन्द्रियजमित्यनेन मनोजन्यस्मृतेर्ग्रहणात् आर्षस्य ऋषिज्ञानस्य । योगिज्ञानत्वेन योगस्य प्रत्यक्षादिसहकारितया योगिज्ञानस्यापि इन्द्रियलिङ्गादिजन्यत्वेनेन्द्रियजलिङ्गजशब्दाभ्यामार्षज्ञानस्यापि ग्रहणादिन्द्रियजलिङ्गज-शब्दाभ्यां पृथग् भिन्नत्वेन स्मृत्यादिग्रहणमनुपपन्नमित्यर्थः । 
यज्जातीयानन्तरमिति ।। तथा च धूीपटे धूमविभ्रमानन्तरन्धूमविभ्रमजातीयानन्तरं, नियमेनाव्यभिचारेण प्रमालक्षणकार्यानुत्पत्तेः । 
यदृच्छया प्राप्तः यादृच्छिकः, स चासौ संवादश्च, सोऽस्मिन्नस्तीति यादृच्छिकसंवादी, तस्मिन् लिङ्गविभ्रमे । तथा घटोऽस्तीत्युक्ते पटोऽस्तीति भ्राम्यतो दैवात् पटस्यापि सत्त्वे  पटास्तित्वप्रमोत्पत्तेरेतादृशशब्दविभ्रमे च नातिव्याप्तिरिति भावः ।
ननु केवलं लिङ्गविभ्रमजातीयानन्तरं नियमेन प्रमोत्पत्तेरभावेऽपि यादृच्छिकेत्यादि-विशेषिततज्जातीयानन्तरं नियमेन प्रमा भवत्येवेति चेत्, सत्यम् । क्वचिद् यादृच्छिक-संवादिलिङ्गविभ्रमानन्तरं विशेषदर्शनादयं धूीपट एवेति भ्रमविरोधिज्ञानोदये च प्रमानुदयादुक्तमनवद्यम् । 
न च तथाऽपि यथावस्थितज्ञेयविषयीकारित्वरूपप्रमाणसामान्यलक्षणस्य यादृच्छिकसंवादिलिङ्गविभ्रमे ज्ञातज्ञापकवाक्ये चातिव्याप्तिरिति वाच्यम् । निर्दोषत्वविशेषितस्यैव यथावस्थितज्ञेयविषयीकारित्वस्य लक्षणत्वात् । 
न च तर्हि निर्दोषं ज्ञेयविषयीकारि प्रमाणमित्येवास्तु । तावतैव ज्ञातज्ञापकयादृच्छिक-संवादिलिङ्गशब्दविभ्रमसंशयविपर्ययादीनां निरासात् किं यथावस्थितत्वविशेषणेनेति           वाच्यम् । यथावस्थितपदेनापि विषयीकारिगतनिर्दोषत्वस्यैवाभिधानात् । 
तर्हि यथावस्थितमेव ज्ञेयमिति यथावस्थितत्वस्य ज्ञेयविशेषणत्वोक्तिः कथमिति चेत्, तस्याः ज्ञेयविषयीकारिणो निर्दोषत्वे ज्ञेयं यथावस्थितमेव भवतीति लब्धार्थानुवादरूपत्वादिति सर्वं समञ्जसम् ।। 
तथाऽपीति ।।ल्युडन्तप्रमाणशब्दस्याधिकरणेऽनुशासनेऽपि तस्याधिकरणे प्रयोगाभावादित्यर्थः । भावं धात्वर्थं साधयति ज्ञापयतीति भावसाधनः । तत् करणं साधयति ज्ञापयतीति करणसाधनमित्यर्थः । 
तत्रेति ।। अनुगतलक्षणकथनस्यानुगतव्यवहारप्रयोजकत्वात् । अनुगतव्यवहार-स्यानुगतप्रवृत्तिनिमित्तसाध्यत्वात् । प्रमाणशब्दस्य च भावकरणत्वरूपानेक-प्रवृत्तिनिमित्तकत्वात् केवलानुप्रमाणयोरनुगतव्यवहारासम्भवेऽनुगतलक्षणकथनेन किम् ?  न किञ्चिदपि प्रयोजनमित्याक्षेपाभिप्रायः । 
अत्यन्तभिन्नार्थ इति ।। अक्षशब्दार्थेषु इन्द्रियशकटाक्षद्यूतसाधनरूपाक्षेषु अक्षत्वस्य भिन्नभिन्नरूपत्वादिति भावः । धात्वर्थानुगम इति ।। ‘माङ् माने’ इति धातुव्याख्यानान्मानं धात्वर्थः । धातूनामुपसर्गवशेनार्थविशेषवाचकत्वात् प्रमाणमित्यत्र प्रेत्युपसर्गवशाद् धात्वर्थत्वेनैव प्रतीतं यत् प्रकृष्टत्वं तस्यानुगमः सम्बन्धः । 
उभयत्र भावे करणे च समानमित्येकार्थतामेकप्रवृत्तिनिमित्तकतामाश्रित्य यथावस्थित-ज्ञेयविषयीकारित्वरूपानुगतलक्षणोक्तिरित्यनुगतव्यवहारासम्भव(रूप)लक्षणदोषो             नेत्यर्थः ।।  
(प्र.प.) त्रिविधमनुप्रमाणम् । प्रत्यक्षमनुमानमागमश्चेति१ । तत्र निर्दोषार्थेन्द्रियसन्निकर्षः       प्रत्यक्षम् । अर्थशब्देनेन्द्रियविषया गृह्यन्ते । तेषां दोषाः  २अतिदूरत्वमतिसामीप्यं सौक्ष्म्यं व्यवधानं ३समानद्रव्याभिघातोऽनभिव्यक्तत्वं सादृश्यं चेत्यादयः । ४तेषु सत्सु क्वचिज्ज्ञानमेव न जायते । क्वचिद् विपरीतज्ञानमुत्पद्यते ।। 
इन्द्रियशब्देन ज्ञानेन्द्रियं गृह्यते । तद् द्विविधम् । प्रमातृस्वरूपं प्राकृतं चेति । तत्र ५स्वरूपेन्द्रियं साक्षीत्युच्यते । तस्य विषया आत्मस्वरूपं तद्धर्मा अविद्या मनस्तद्वृत्तयो बाह्येन्द्रियज्ञानसुखाद्याः कालोऽव्याकृताकाशश्चेत्याद्याः । स च स्वरूपज्ञानम-भिव्यनक्ति ।। 
प्राकृतं षड्विधम् । घ्राणरसनचक्षुस्त्वक्श्रोत्रमनोभेदात् । तत्र गन्धस्तद्विशेषाश्च घ्राणस्य       विषयाः । रसस्तद्विशेषाश्च६  रसनस्य । महान्ति रूपवन्ति द्रव्याणि केचिद्गुणाः कर्माणि जातयश्च चक्षुस्त्वचोः । वायुस्पर्शोऽपि त्वचो विषयः । शब्दः श्रोत्रस्य । एतेषां पञ्चानां मनोऽनधिष्ठितत्वं काचकामलादयश्च दोषाः । मनसस्तु बाह्येन्द्रियाधिष्ठानेनैते सर्वे विषयाः । 
स्वातन्त्र्येण स्मरणसाधनं मनः । तस्य दोषा रागादयः । 
(भा.च.) तत्रेति१ ।। अर्थश्च इन्द्रियं च अर्थेन्द्रिये, निर्दोषे च ते अर्थेन्द्रिये च तयोः सन्निकर्षः निर्दोषार्थनिरूपितः निर्दोषेन्द्रियधर्मिकः सन्निकर्षः प्रत्यक्षमित्यर्थः । नत्विन्द्रियनिरूपितोऽर्थधर्मिक इति ज्ञेयम् । 
अर्थशब्दस्यानेकार्थत्वाद् विवक्षितमर्थमाह – अर्थशब्देनेति ।। व्यवधानं कुड्यादि-व्यवधानम् । समाना भिघात इति ।। माषराशिप्रविष्टश्याममुद्ग इव समानद्रव्यसंश्लेष             इत्यर्थः । अनभिव्यक्तत्वं त्वन्धकारस्थघटगतं शुक्तिकायां रजतसादृश्यम् । आदिशब्दाद् अलातभ्रमणं ग्राह्यम् । 
एतेषां दोषत्वं कुत इत्यत आह - तेष्विति ।। 
ननु कर्मेन्द्रियस्य ज्ञानसाधनत्वाभावेनानुप्रमाणत्वाभावात् कथं तत्सन्निकर्षः प्रत्यक्षत्वेनोच्यत इत्यत आह – इन्द्रियशब्देनेति ।। प्रमातृस्वरूपेन्द्रियमित्यर्थः । तद्वृत्तयश्च का इत्यत आह – ज्ञानसुखाद्या इति ।। तद्धर्माः ज्ञानसुखाद्या इति सम्बन्धः । आदिशब्देनेच्छादीनां ग्रहणम् । आकाशश्चेत्याद्या इत्यत्राऽदिशब्देन भूतादिकाल-  विशेषग्रहणम् । 
तर्हि साक्षिणोऽप्यनुप्रमाणत्वात् कथं यथार्थज्ञानसाधनत्वमित्यत आह – स चेति ।। 
स्वरूपेन्द्रियवत् प्राकृतमपि किमेकप्रकारं, नेत्याह – प्राकृतमिति ।। सुगन्धादय- स्तदवान्तरविशेषा इत्यर्थः । गुरुत्वाकाशसंयोगादीनामिन्द्रियायोग्यत्वात् केचिद् गुणा          इत्युक्तम् । अणोर्नीरूपस्य च चक्षुःस्पर्शनाविषयत्वान्महान्ति रूपवन्तीत्युक्तम् । वायुस्पर्शोऽपीति ।। वायोः स्पर्शनायोग्यत्वपक्षे न केवलं कर्मादीनि, वायोः स्पर्शोऽपीति योजना । योग्यत्वपक्षे तु न केवलं वायुः, स्पर्शोऽपीति योजना । अर्थदोषानुक्त्वा इन्द्रियदोषानाह – तेषामिति ।।
ननु मनसस्तु बाह्येन्द्रियाधिष्ठानेन बहिःपदार्थविषयकत्वे बहिःपदार्थज्ञाने चक्षुरादीनामेव करणत्वान्मनस्तु प्रयोजकमात्रत्वाद्यथार्थज्ञानकरणत्वरूपसाधनत्वाभावेनानुप्रमाणत्वेन कथमस्य परिगणनमित्यत  आह - स्वातन्त्र्येणेति ।। बाह्येन्द्रियाधिष्ठानं  विनेत्यर्थः ।
(प्र.प.) ननु स्मृतेर्याथार्थ्यमेव नास्ति । नहि यदा यादृशोऽर्थः स्मर्यते तदाऽसौ  तादृशः । पूर्वावस्थाया निवृत्तत्वादिति चेन्न३ । यतो ज्ञानकाले वस्तुनस्तथात्वं   याथार्थ्योपयुक्तं न भवति । किन्तु यद्देशकालसम्बन्धितया यद् वस्तु ज्ञानेन यादृशं गृह्यते तद्देशकालयोस्तस्य४ तथात्वम् । स्मृतिश्च तत्र तदाऽसौ तादृश इति गृह्णाति । न च तत्र तदाऽसौ न तादृशः । 
ननु पूर्वानुभवजनितसंस्कारः स्मृतिकारणम् । स चानुभूतविषय एव स्मृतिजनन-   स्येष्टे । न चानुभवेन५ निवृत्तपूर्वावस्थतयाऽर्थो गृहीतः । तत् कथमनुभवसमानविषय-संस्कारजन्या स्मृतिरर्थं निवृत्तपूर्वावस्थतया विषयीकुर्यादिति । 
मैवम् । भवेदेतदेवं यदि संस्कारमात्रजन्यत्वं स्मृतेरभ्युपगच्छामः । नचैवम् । मनोजन्या          स्मृतिः । संस्कारस्तु मनसस्तदर्थसन्निकर्षरूप एव । यथा योगीन्द्रियाणां योगजो             धर्मः । ततश्च संस्कारसहकृतं मनोऽननुभूतामपि निवृत्तपूर्वावस्थां विषयीकुर्वत्              स्मरणं जनयेदिति  को  दोषः  ? वर्तमानमात्रविषयाण्यपीन्द्रियाणि सहकारिसामर्थ्यात् कालान्तरसम्बन्धितामपि१ गोचरयन्ति । यथा संस्कारसहकृतानि सोऽयमित्यतीत-वर्तमानत्वविशिष्टविषयकप्रत्यभिज्ञासाधनानि२ । 
प्राकृतेन्द्रियाणि मनोवृत्तिज्ञानं३ जनयन्ति । तत्र सन्निकर्ष प्रत्यक्षमित्युक्ते घटपट-सन्निकर्षेऽतिव्याप्तिः । इन्द्रियसन्निकर्षः प्रत्यक्षमित्युक्ते चक्षुराकाशसन्निकर्षेऽ-        तिव्याप्तिः । अर्थसन्निकर्ष इत्युक्ते४ पूर्ववदतिव्याप्तिः । दुष्टार्थानां दुष्टेन्द्रियैर्वा सन्निकर्षं व्यावर्तयितुमुभयत्र निर्दोषग्रहणम् ।। 
(भा.च.) ननु स्मृतिरूपज्ञानसाधनत्वेन कथमस्यानुप्रमाणत्वम् ? स्मृतेरयथार्थत्वेन यथार्थज्ञानसाधनत्वाभावादिति भावेन शङ्कते - नन्विति ।। यदेति ।। यदा यस्मिन्      स्मृतिकाले । यादृशः यस्मिन् देशे यस्मिन् काले यैः कुण्डलादिधर्मैर्विशिष्ट इत्यर्थः । तदा तस्मिन् काले स्मृतिकाले असौ स्मर्यमाणदेवदत्तादिस्तादृशः तद्देशकालकुण्डलादि-प्रकारैर्विशिष्टो नहीत्यर्थः । पूर्वेति ।। पूर्वायाः अनुभवकालीनायाः । तद्देशतत्काल-कुण्डलादिधर्मैर्वैशिष्ट्यरूपावस्थाया इत्यर्थः । यत इति ।। यतो यस्माद् ज्ञानोत्पत्तिकाले वस्तुनो विशेष्यस्य तथात्वं ज्ञानविषयीभूतप्रकारैः विशिष्टवेषेण सत्त्वम् । तत्रेति  ।। तत्र देशविशेषे तदा तस्मिन् कालविशेषे तादृशः तैः कुण्डलादिधर्मैर्विशिष्ट इति गृह्णातीत्यर्थः । 
ननु स्मृतेरुक्तविधत्वे तदुत्पत्तिरेवायुक्तेति शङ्कते – नन्विति ।। निवृत्तपूर्वावस्थ-            तयेति ।। तदा परं तादृशमिति गृह्णातीत्युक्त्या इदानीं तद्देशतत्कालादिवैशिष्ट्यरूपा-वस्थापगमोऽपि प्रतीयत इत्युक्तं  भवति । तथा च निवृत्तपूर्वदेशकालादिवैशिष्ट्यरूपाऽवस्था यस्य स तथोक्तः । तद्वत्तयेत्यर्थः ।    
भवेदेतदेवमिति ।। एतत् निवृत्तपूर्वावस्थतयाऽर्थं स्मृतिः कथं विषयीकुर्यादिति                चोद्यम् । एवमनुभवसमानविषय एव स्मृतिजनने सामर्थ्यमित्युक्तप्रकारेण भवेत् । यदि संस्कारमात्रजन्यत्वं स्मृतेरभ्युपगच्छाम इति योजना । एवं त्वदुक्तप्रकारेण संस्कारमात्रजन्यत्वं नचेत्यर्थः । 
ननु मनसः स्मृतिकारणकत्वे संस्कारजन्यत्वमेव न स्यात् । स्मर्यमाणार्थसन्निकृष्टमनसैव स्मृतिजननोपपत्तेरित्यत आह – संस्कारस्त्विति ।। 
नन्विन्द्रियार्थासम्बन्धरूपस्य संस्कारस्य कथं प्रत्यासत्तित्वमित्यत आह – यथेति ।। निवृत्ता च सा पूर्वावस्था चेति विग्रहः । निवृत्तत्वेन पूर्वावस्थां विषयीकुर्वदित्यर्थः ।। को दोष इति ।। स्मृतेर्याथार्थ्याभ्युपगमे न कोऽपि दोष इत्यर्थः । करणानां सहकारिविशेषसम्पत्त्या शक्तिविशेषाविर्भावः प्रसिद्ध इत्याह – यथेति ।। सहजशक्त्या वर्तमानमात्रविषयाण्यपीत्यर्थः । कालान्तरसम्बन्धितामतीतकालसम्बन्धितां गोचरयन्ति । अतस्तद्विषयकज्ञानं जनयन्ति । प्रत्यभिज्ञासाधनानि इन्द्रियाणीति शेषः । 
मनसो यथार्थज्ञानसाधनत्वमुपपाद्य तदतिरिक्तप्राकृतेन्द्रियाणां यथार्थज्ञानसाधनत्व-मुपपादयति – प्राकृतेन्द्रियाणीति ।।
(प्र.प.) ननु प्रत्यक्षं करणविशेषः । करणस्य चावान्तरव्यापारेण भवितव्यम्५ । यथा     ६छिदाकरणस्य परशोर्दारुसंयोगोऽवान्तरव्यापारः ।
सत्यम् । १अत्रापीन्द्रियं करणधर्मि । तस्यार्थसन्निकर्षोऽवान्तरव्यापारः । तत्रावान्तर-व्यापारप्राधान्यविवक्षयाऽर्थेन्द्रियसन्निकर्षः प्रत्यक्षमित्युच्यते । क्वचित्तु२ धर्मिप्राधान्य-विवक्षया स्वस्वविषयसन्निकृष्टमिन्द्रियं प्रत्यक्षमित्युच्यते । स्वरूपेन्द्रियस्यापि आत्मतद्धर्मैः विशेषशक्त्या सन्निकर्षोऽस्त्येव । 
ईश्वरप्रत्यक्षं लक्ष्मीप्रत्यक्षं योगिप्रत्यक्षमयोगिप्रत्यक्षं चेति चतुर्विधं प्रत्यक्षम् ।            तत्राऽद्यद्वयं स्वरूपेन्द्रियात्मकमेव । उत्तरद्वयं तु द्विविधेन्द्रियात्मकम्३ । विषयस्तु तत्तज्ज्ञानविषयवद्४  विवेक्तव्यः ।। 
(भा.च.) निर्दोषार्थेन्द्रियसन्निकर्षस्य प्रत्यक्षरूपानुप्रमाणत्वं न सम्भवतीति शङ्कते - नन्विति ।। तत्रापीति५ ।। प्रत्यक्षरूपकरणविशेषेऽपि । करणं च तत् धर्मि चेति विग्रहः । तथाचेन्द्रियं धर्मिरूपकरणम्। कारणभूतसन्निकर्षाश्रयत्वात् । यद् धर्मिभूतं करणं तस्यैवावान्तरापेक्षा । न तु धर्मभूतकरणस्येति भावः । 
ननु धर्मिसन्निकर्षयोः प्रत्यक्षरूपकरणविशेषत्वे इन्द्रियसन्निकर्षस्यैवेह प्रत्यक्षरूपकरणत्वेन कथने को हेतुरित्यत आह - तत्रावान्तरव्यापारप्राधान्यविवक्षयेति ।। सन्निकर्षस्य कार्यं प्रत्यन्तरङ्गत्वादिति भावः । 
तर्हि  ‘अदुष्टमिन्द्रियं त्वक्षम्’ इत्यादौ इन्द्रियमेव प्रत्यक्षरूपकरणत्वेन कस्मादुच्यत इत्यत आह - क्वचिदिति ।। 
ननु उक्तरीत्याऽर्थेन्द्रियसन्निकर्षः प्रत्यक्षं चेत् तर्हि प्रमातृस्वरूपेन्द्रियस्य प्रमात्रादिभिः सन्निकर्षाभावात् प्रमात्रादिज्ञानस्यप्रत्यक्षफलत्वं न स्यादित्यत आह - स्वरूपेन्द्रियस्यापीति ।। तद्धर्मैरिति ।। आत्मस्वरूपभूताः सुखेच्छादयो धर्मास्तैरित्यर्थः । विशेषशक्त्या भेदप्रतिनिधिविशेषसामर्थ्येन । द्विविधम् इन्द्रियात्मकं स्वरूपं बाह्यं चेति द्विविधम् इन्द्रियात्मकमित्यर्थः । 
तत्तद्विषयवदिति ।। तत्तज्ज्ञानविषयवदित्यर्थः । तथा चेशलक्ष्मीयोग्ययोगिज्ञानेषु यस्य यस्य ज्ञानस्य यो यो विशेषः स एव तत्तदीयप्रत्यक्षविषय इति ज्ञातव्यमित्यर्थः । तथा बाह्येन्द्रियाणामपि यदिन्द्रियजन्यज्ञानस्य यो विषयः स एव तस्येन्द्रियस्यापीति द्रष्टव्यम् ।
(प्र.प.) बाह्येन्द्रियं त्रिविधम् । दैवमासुरं मध्यममिति । तत्र यथार्थज्ञानप्रचुरं                दैवम्२ । अयथार्थज्ञानप्रचुरमासुरम्३  । समज्ञानसाधनं तु४ मध्यमम्५ । 
स्वरूपेन्द्रियमप्युत्तमानां विषयस्वरूपे प्रकारे च यथार्थमेव । अधममध्यमानां तु स्वरूपमात्रे यथार्थमेव । प्रकारे त्वयथार्थं मिश्रं चेति । 
६इन्द्रियार्थयोस्तु सन्निकर्षोऽपरोक्षज्ञानहेतुः षोढा भिद्यत इत्येके । तद्यथा । संयोगः, संयुक्तसमवायः, संयुक्तसमवेतसमवायः, समवायः, समवेतसमवायो विशेषणविशेष्यभावश्चेति । तत्र चक्षुःस्पर्शनयोः घटादिद्रव्यैर्मनसश्चऽत्मना संयोगः ७। तेषां स्वविषयगतगुणकर्मसामान्यैः संयुक्तसमवायः । तथा घ्राणरसनयोर्गन्ध-          रसाभ्याम् । एतेषां स्वविषयगुणकर्मगतसामान्यैः संयुक्तसमवेतसमवायः । 
श्रोत्रस्य शब्देन समवायः । तद्गतसामान्यैः समवेतसमवायः । १एतेषामेतत्पञ्चविधसम्बन्ध-सम्बद्धार्थस्थाभावसमवायाभ्यां पञ्चविधो विशेषणविशेष्यभाव इति । 
तदसत् । गुणादीनां गुण्यादिभिरभेदेन२ समवायाभावात् । आत्मनस्तद्धर्माणां च साक्षिविषयत्वेन मनोविषयत्वाभावात् । वर्णात्मकस्य शब्दस्य द्रव्यत्वेनाऽकाशविशेष-गुणत्वाभावात्३ । अतः सर्वेन्द्रियाणां स्वस्वविषयैः स्वस्वविषयप्रतियोगिकाभावेन च साक्षादेव रश्मिद्वारा सन्निकर्षः ।।
(भा.च.) दैवमिति ।। अत्र देवपदं मुक्तियोग्यमात्रपरम् । तत्सम्बन्धि दैवम् ‘विष्णुभक्तिपरो दैवो विपरीतस्तथाऽऽसुरः’ इति वाक्य इव ।। तत्रेति ।। प्रचुरं यथार्थज्ञानं यस्येति       विग्रहः । सम्बन्धस्तु करणत्वरूपः । तथा च प्रचुरयथार्थज्ञानकरणप्रत्यक्षत्वं (दैव) प्रत्यक्षस्य लक्षणमिति भावः । एवम् उत्तरत्रापि ज्ञातव्यम् । स्वरूपे स्वस्वविषय-स्वरूपे ।। 
प्रकारे त्विति ।। अधमानां स्वरूपप्रत्यक्षमयथार्थम् । मध्यमानां तु मिश्रमिति यथायोग्यं सम्बन्धः । इन्द्रियाणां स्वस्वविषयैः साक्षादेव सम्बन्ध इति वक्तुं साक्षात्परम्पराभेदेन सम्बन्धषाड्विध्यं दूषयितुमनुवदति – इन्द्रियार्थयोस्त्वित्यादिना ।। संयोग इत्यनन्तरं सन्निकर्षपदानुकर्षः । एवं तत्सम्बन्धस्थले सन्निकर्षपदानुकर्षो द्रष्टव्यः । 
संयुक्तसमवायस्य स्थलान्तरं चाऽह – तथेति ।। एतेषामिन्द्रियाणाम् एते च ते संयोगादिरूपपञ्चविधसम्बन्धास्त एतत्पञ्चविधसम्बन्धास्तैः सम्बद्धा अर्थाः, तेषु गृह्यमाणाभ्यामभावसमवायाभ्यां संयुक्तविशेषणत्वादिरूपेण पञ्चविधो विशेषण-विशेष्यभावश्चेत्यर्थः । गुणत्वाभावादिति ।। तथा च शब्दाकाशयोः समवायो न युक्त इति भावः । भिन्नदेशस्थयोर्विषयेन्द्रिययोः कथं साक्षादेव सन्निकर्ष इत्यत उक्तम् –            रश्मिद्वारेति ।। 
(प्र.प.) निर्विकल्पकसविकल्पकभेदेन द्विविधं प्रत्यक्षमित्याचक्षते । तत्र १वस्तुस्वरूपमात्रावभासकं निर्विकल्पकम् । विशिष्टाकारगोचरं सविकल्पकम् । 
तदष्टविधम् । तत्र द्रव्यविकल्पो यथा दण्डीति । 
गुणविकल्पो यथा शुक्ल इति । 
क्रियाविकल्पो यथा गच्छतीति । 
जातिविकल्पो यथा गौरिति । 
विशेषविकल्पो यथा विशिष्टः परमाणुरिति । 
समवायविकल्पो यथा पटसमवायवन्तस्तन्तव इति । 
नामविकल्पो यथा देवदत्त इति । 
अभावविकल्पो यथा घटाभाववद्भूतलमिति । 
एतदप्यसत् । विशेषसमवाययोरप्रामाणिकत्वात् । नाम्नः पश्चात् स्मरणेनाभावस्य च २प्रतियोगिस्मरणाधीनज्ञानत्वेन तद्विकल्पस्य ३प्रथमाक्षिसन्निकर्षानन्तरमेवोत्पत्त्यभावेऽपि द्रव्यादिविकल्पानां प्रथममेवोत्पत्तौ बाधकाभावेन निर्विकल्पकानुपपत्तेः ।। 
हानोपादानोपेक्षाबुद्धयः प्रत्यक्षस्य फलमिति केचिदाहुः । तदप्यसत् । तासामनुमानफलत्वात् । तथा हि । कण्टकादिस्वरूपमात्रं१ प्रदर्श्य प्रत्यक्षं निवर्तते । अथेदानीं पूर्वानुभूतस्य कण्टकादेरनिष्टसाधनत्वमनुभूतं स्मृत्वाऽस्य च कण्टकादित्वेन तदनुमिमानस्य  हानबुद्धिरुपजायते । 
एवं कदलीफलादाविष्टसाधनत्वानुमानानन्तरमुपादानबुद्धिरुत्पद्यते । तृणादौ चौदासीन्यमनुमायोपेक्षाबुद्धिः प्रतिपद्यते । अतो विशिष्टविषयसाक्षात्कार एव                    प्रत्यक्षस्य फलमिति ।। 
।। इति श्रीमज्जयतीर्थपूज्यचरणविरचितप्रमाणपद्धतौ 
प्रत्यक्षपरिच्छेदः समाप्तः ।। १ ।। 
-------
(भा.च.) द्विविधं प्रत्यक्षमिति ।। अपरोक्षप्रमा द्विविधेत्याचक्षत इत्यर्थः । वस्तुस्वरूपमात्रावभासकमिति ।। मात्रशब्देन विशेषणविशेष्यभावादिसम्बन्धो           व्यावर्त्यते । विशेषसमवाययोरिति ।। अत्र विशेषशब्देन नित्यद्रव्यमात्रवृत्तित्वेन पराभ्युपगतो विशेषो गृह्यते ।। द्रव्यादिविकल्पानामिति ।। चतुर्णां द्रव्यगुणक्रियाजातिविकल्पा-     नामित्यर्थः । अष्टसु विकल्पेषु विशेषसमवायविकल्पयोरनङ्गीकारेणैव दूषितत्वात् । नामसविकल्पकाभावसविकल्पकयोः प्रथमाक्षिसन्निकर्षानन्तरमनुत्पत्तिकथनात् । 
तथा च विशिष्टज्ञानस्य विशेषणज्ञानसाध्यत्वनियमेति विशेषणज्ञानतया निर्विकल्पक-मङ्गीकर्तव्यम् । दण्डीत्यादिविशिष्टज्ञानं तु विशेषणविशेष्योभयसन्निकर्षजन्यमेव । तर्हि घटाद्यभाववति भूतले भूतलाभावाभ्यां युगपदेव सन्निकर्षस्य सत्त्वात् । घटाद्यभाववैशिष्ट्यं नियमेन प्रथमं गृह्येतेति चेद्, न गृह्यत इत्येवोत्तरम् । 
अभावस्य प्रतियोगिज्ञानाधीनज्ञानत्वेनाभावसविकल्पके विशेषणविशेष्योभय-सन्निकर्षातिरिक्तप्रतियोगिस्मरणलक्षणकारणान्तरापेक्षणात्तथा च भूतलाभावाभ्यांसन्निकर्षे सत्यपि प्राथमिकाक्षसन्निकर्षानन्तरं भूतलमात्रङ्गृह्यते । ततः परं घटोऽस्ति नवेति विमर्शे सति प्रतियोगिस्मरणसद्भावाद् भूतलेघटाभावज्ञानं जायते ।      तच्चाऽनुमानिकमेव । 
यत्राधिकरणाभावाभ्यां सन्निकर्षात् प्रागेवात्र घटोऽस्ति नवेति विमर्शस्तत्र प्रतियोगिस्मरणसहितभूतलाभावसन्निकृष्टेन्द्रियेण प्रथममेव ‘घटाभाववद् ८भूतलम्’ इति ज्ञानं जायत इत्यभिप्रेत्य  प्रथमाक्षसन्निकर्षानन्तरमेवोत्पत्त्यभावेऽपीत्युक्तम् । तथा च प्रथमाक्षसन्निकर्षानन्तरमेव  नियमेन प्रथमाक्षसन्निकर्षानन्तरमित्यर्थः । 
नामसविकल्पकस्थले१ तु विशेष्येण देवदत्तेन विशेषणेन नाम्ना युगपत् सन्निकर्ष एव नास्ति विशेषणांशे नामस्मृतेरेव सन्निकर्षत्वात् । नामस्मृतिस्तु देवदत्तेन्द्रिययोः प्राथमिकसन्निकर्षानन्तरं देवदत्तज्ञाने जाते तदनन्तरमेव जायते । सम्बन्धिदर्शनात् सम्बन्ध्यन्तरे स्मृतिरुत्पद्यत इति न्यायात् । 
अत एव नामसविकल्पकस्थलेयुगपद्विशेषणविशेष्यसन्निकर्ष एव नास्तीति वक्तुं नाम्नः पश्चात् स्मरणेनेत्युक्तम् । यदा तु दूरगतपुत्रादौ नामानुस्मृतिकाल एव पुत्रागमनं तदा पुत्राक्षयोः प्रथमसन्निकर्षकाल एव विशेषणसन्निकर्षस्यापि सत्त्वात् प्रथममेव नामसविकल्पकं जायत इति प्रथमाक्षिसन्निकर्षानन्तरमेवेति नियमपक्ष एव निराकृत इति ।। 
प्रत्यक्षफलमिति ।। सविकल्पकरूपापरोक्षप्रमाफलमाचक्षत इत्यर्थः । 
हानोपादानोपेक्षाबुद्धीनामनिष्टसाधनत्वेनेष्टसाधनत्वतदुभयाभावगोचरज्ञान-      साध्यत्वाद्  अनिष्टसाधनत्वादीनामानुमानिकत्वाद्धानादिबुद्धीनामनुमितिफलत्वमेव;  न तु सविकल्पकरूपापरोक्षप्रमाफलत्वमित्याह - हानोपादानोपेक्षाबुद्धय इत्यादिना ।।             अनुमानफलत्वादिति ।। अनुमितिफलत्वादित्यर्थः । औदासीन्यम् इष्टसाधनत्वानिष्ट-साधनत्वयोरभावम् ।। 
।। इति श्रीमद्रामचन्द्रतीर्थपूज्यपादानां शिष्येण उपेन्द्रभट्टसूनुना 
वानिवालनरसिंहेन४ सङ्गृहीतायां प्रमाणपद्धतिवाक्यविवृतौ 
भावचन्द्रिकायां प्रथमपरिच्छेदः ।। 
।। श्रीकृष्णाय मङ्गलम् ।। 
।। श्रीरस्तु ।। 
(प्र.प.) निर्दोषोपपत्तिरनुमानम् । उपपत्तिर्व्याप्यं युक्तिर्लिङ्गमिति पर्यायः । अविनाभावो व्याप्तिः । साहचर्यनियम इति यावत् । व्याप्तेः कर्म व्याप्यम् । तस्याः कर्तृ व्यापकम् । यथा धूमस्याग्निना व्याप्तिरव्यभिचरितः सम्बन्धः । यत्र धूमस्तत्राग्निरिति नियमात् । तत्र धूमो व्याप्यः । अग्निर्व्यापकः ।। 
चतुष्टयी खलु धर्माणां गतिः१  । केचित् समवृत्तयो यथा निषिद्धत्वपापसाधनत्वे । यत्र निषिद्धत्वं तत्र२ पापसाधनत्वं, यत्र पापसाधनत्वं तत्र निषिद्धत्वमिति नियमात् । तत्र द्वयोरप्यन्योन्यं व्याप्यव्यापकभावः३ । 
केचिन्न्यूनाधिकवृत्तयः । यथा धूमवत्त्वाग्निमत्त्वे । तत्र न्यूनवृत्तिधूमवत्त्वं व्याप्यमेव । अधिकवृत्त्यग्निमत्त्वं व्यापकमेव । 
केचित् परस्परपरिहारेणैव वर्तन्ते । यथा गोत्वाश्वत्वे । यतो यत्र गोत्वं न                                  तत्र सर्वथाऽश्वत्वम् । यत्र चाश्वत्वं न तत्र सर्वथा गोत्वम् । तेषां नान्योन्यं          व्याप्यव्यापकभावः । सम्बन्धस्यैवाभावात् । 
केचित् क्वचित् समाविष्टा अपि क्वचित् परस्परपरिहारेणैव वर्तन्ते । यथा         पाचकत्वपुरुषत्वे । तयोः पुरुषविशेषे समावेशेऽपि पाचकत्वं पुरुषत्वपरिहारेण४               स्त्रीषु वर्तते । पुरुषत्वमपि ५पाचकत्वपरिहारेणापचति पुरुषे वर्तते । तेऽपि नान्योन्यं व्याप्यव्यापकभाववन्तः । सत्यपि सम्बन्धे परस्परव्यभिचारित्वात् । 
तत्र व्याप्यो धर्मो व्यापकप्रमितिसाधनं भवन्ननुमानमित्युच्यते । व्यापकश्चानुमेय              इति६ ।। 
(भा.च.) ।। श्रीरस्तु ।। ॐ अनुमानं लक्षयति - निर्दोषेति ।। उपपत्ति-शब्दार्थजिज्ञासायामाह - उपपत्तिरिति ।। ननु उपपत्तिशब्दार्थकथनाय उपपत्तिर्व्याप्यमित्येव  वक्तव्यम् । नतु युक्तिलिङ्गशब्दयोः पर्यायत्वं वक्तव्यम्  इति चेद् उच्यते । उपपत्तिर्व्याप्यमित्येव कथने तु भगवत्पादैः ‘अनुमा युक्तिरेवोक्ता’ इत्यनुव्याख्याने  युक्तेरेवानुमानत्वोक्तेर्मिथ्यात्वानुमानं।
 न च निर्दोषस्वस्वविषयसन्निकृष्टेन्द्रियाणामपि निर्दोषत्वे सति स्वस्वविषयव्याप्यत्वस्य सत्त्वादतिव्याप्तिरिति वाच्यम् । निर्दोषव्याप्त्याऽर्थगमकमनुमानमिति विवक्षितत्वात् । नहि स्वस्वविषयसन्निकृष्टेन्द्रियाणां व्याप्तिमपेक्ष्यार्थगमकत्वम् । 
एवमपि स्वरूपसत्या व्याप्त्याऽर्थगमकत्वस्यानुमाने कुत्राप्यभावान्निर्दोषग्रहणम् । निर्दोषग्रहणेन व्याप्त्याद्यननुसन्धानलक्षणदोषराहित्यस्यापि विवक्षितत्वात् । तथा च प्रमितया व्याप्त्या समुचितदेशवृत्तित्वज्ञानेन चार्थगमकत्वमनुमानलक्षणमित्युक्तं भवति । 
ननु साध्येन विना साधनस्याभावो ह्यविनाभावशब्दार्थः । स च साध्यापेक्षया समानाधिकरणव्यधिकरणहेतुसाधारणः । अयं चाविनाभावोऽव्यभिचरितसाध्य-सामानाधिकरण्यरूपव्याप्त्यर्थकसाहचर्यनियमशब्दार्थतया कथमुच्यत इति चेद्, उच्यते । 
यद्देशकालीनेन येन विना यद्देशकालीनस्य यस्यानुपपत्तिः सैव व्याप्तिः । न तु सामानाधिकरण्यगर्भिणी । तस्या व्यधिकरणस्थलेऽभावात् । अविनाभावरूपा तु सामानाधिकरण्यगर्भव्याप्तिस्थलेऽप्यनुगता । न केवलमनुगता । किन्तु सामाधिकरण्य-गर्भव्याप्तिवाचकशब्दार्थान्तरगता चेति भावेनाऽह - नियम इति  यावदिति ।। साहचर्यनियम इत्यत्र नियमशब्दस्य यावत् = यावानर्थः स एवाविनाभावशब्दस्याप्यर्थ इत्यर्थः । 
व्याप्तिरूपार्थस्य व्याप्यव्यापकोभयसापेक्षत्वाद् व्याप्यव्यापकशब्दार्थमाह - व्याप्तेः     कर्मेति ।। ‘आप व्याप्तौ’ इति धातुव्याख्यानात् व्याप्तिरूपधात्वर्थलक्षणक्रियापेक्षया यत् कर्म तद् व्याप्यमित्यर्थः । विपूर्वाद् व्याप्त्यर्थकाद् आप् इति धातोः कर्मणि यत्प्रत्यये यणादेशे ‘अनचि च’ (पा.सू-८-४-४७)इति द्वित्वे च निष्पन्नं व्याप्यमिति शब्दरूपं व्याप्तिकर्मत्वार्थकमिति भावः । तस्या इति ।। तथा च विपूर्वाद् आप् इति धातोः कर्तरि णुल्प्रत्यये ‘युवोरनाकौ’ (पा.सू - ७-१-१) इत्यकादेशे पूर्ववद् यणादेशे च निष्पन्नं व्यापकमिति शब्दरूपं व्याप्तिकर्तृत्वार्थकमिति भावः । 
वह्निः धूमत्वावच्छिन्नं धूमं सम्बध्नातीतिवद् धूमः वह्नित्वावच्छिन्नं सर्वं सम्बध्नातीत्यस्यासम्भवात् । व्याप्त्यपेक्षया कर्तृकर्मभावस्तूक्तरीत्या नियम इति ज्ञेयम् । व्याप्तिरविनाभाव इत्युक्त्वा साहचर्यनियम इति यावदित्यनेन प्रसङ्गादुक्ताम-व्यभिचरितसामानाधिकरण्यरूपां व्याप्तिं धूमनिष्ठतया दर्शयति - धूमस्येति ।। धूमनिष्ठा अग्निनिरूपिता व्याप्तिरव्यभिचरितः सम्बन्धः । साध्याभाववदवृत्तित्वे सति साध्यवद्वृत्तित्वलक्षणसम्बन्धरूप इत्यर्थः । 
सामानाधिकरण्यगर्भव्याप्तिनिरूपणस्य धर्मचातुर्विध्यनिरूपणाधीनत्वात् तदर्थं धर्माणां चातुर्विध्यं निरूपयति - चतुष्टयी खल्वित्यादिना ।। गतिः स्थितिः । तेषामिति ।। परस्परपरिहारेण वर्तमानधर्मेषु कुत्रापि व्याप्यव्यापकभावो नेतिनिषेधस्तु सामानाधिकरण्यगर्भव्याप्तिमपेक्ष्येति ज्ञेयम् । परस्परपरिहारेण वर्तमानयोरप्यूर्ध्वदेशीय-वृष्ट्यधोदेशीयनदीपूरयोर्व्याप्यव्यापकभावस्य सत्त्वादिति । पुरुषविशेषे  पाचकपुरुषे । अपचति पाकाकर्तरि । 
ननूक्तरीत्या व्याप्तिरूपक्रियायाः व्याप्यव्यापकोभयसापेक्षत्वाविशेषे व्याप्यमनुमानमिति कस्मादुच्यत इत्यत आह – तत्रेति ।। तथा च व्याप्त्याऽर्थगमकत्वलक्षणस्य व्याप्यत्वात्तदनुमानमित्युच्यत इति भावः । 
नन्वनुमेयप्रमितिसाधनं ह्यनुमानम् । व्यापकप्रमितिसाधनस्य कथमनुमानत्वमित्यत  आह -व्यापकश्चेति ।। 
(प्र.प.) ननु पर्वते वर्तमानो धूमो गृहान्तर्वर्तिनः पुरुषस्य२ किमित्यग्निप्रमां न              जनयति ? उच्यते । न प्रत्यक्षवदनुमानमज्ञातकरणम्३ । किन्तु सम्यग्ज्ञातमेव । तथाऽपि नारिकेलद्वीपवासिनो देशान्तरं गतस्य४ धूमप्रमितावपि कस्मान्नाग्निप्रमोदयः ? 
उच्यते । तस्य धूमस्वरूपज्ञानेऽ५प्यग्निव्याप्ततया तज्ज्ञानाभावात् । ज्ञातव्याप्तिकस्यापि कुतः कदाचिदग्निप्रमाऽनुत्पत्तिः६ । व्याप्तिस्मरणाभावात् । व्याप्तिस्मरणवतः पर्वते धूमं दृष्टवतोऽपि कथं पर्वतादन्यत्राग्निप्रमाऽनुद्भवः । व्याप्तिप्रकारमपेक्ष्य लिङ्गज्ञानस्य लिङ्गिज्ञानजनकत्वनियमात् । 
तथाहि । कयोश्चित् समानदेशकालयोर्व्याप्तिः । यथा रसस्य रूपेण७ । कयोश्चित् समानदेशत्वेऽपि भिन्नकालयोः । यथा धूमस्याग्निना । कयोश्चित् समानकालत्वेऽपि भिन्नदेशयोः । यथा कृत्तिकोदयस्य रोहिण्युदयासत्त्या८ । कयोश्चिद् भिन्नदेशकालयोः । यथाऽधोदेशे नदीपूरस्योर्ध्वदेशवृष्ट्या । 
कस्यचित् कादाचित्कस्य समानदेशत्वेऽपि सार्वकालीनेन । यथा पतनस्य गुरुत्वेन । कस्यचित् समानदेशत्वेऽपि सार्वकालिकस्य कादाचित्केन । यथा शरीरत्वस्य         विनाशेन१ । कस्यचित् प्रदेशवर्तिनो व्याप्यवर्तिना । यथा संयोगस्य द्रव्यत्वेन२ । 
कस्यचिद् व्याप्यवर्तिनः प्रदेशवर्तिना । यथा रूपस्य संयोगेन३ । कयोश्चिदेकावयविवर्तिनो-रप्यवयवभेदेन । यथा तुलोन्नमनावनमनयोरित्यादि । 
तथा च व्याप्तिज्ञानतत्स्मरणसहितं लिङ्गस्य सम्यग्ज्ञानं सम्यग्ज्ञातं वा लिङ्गं व्याप्तिप्रकारानुसारेण समुचितदेशादौ लिङ्गिप्रमां जनयदनुमानमित्युक्तं भवति । 
अत एव लिङ्गिस्वरूपस्य ज्ञातत्वेऽपि देशविशेषादिसंसृष्टतया ज्ञापकत्वान्नानुमानस्य            ४वैयर्थ्यम् । ततश्चानुमानस्य द्वयं सामर्थ्यम् । व्याप्तिः समुचितदेशादौ सिद्धिश्चेति । न तु पक्षधर्मतानियमः ।। 
(भा.च.) यदुक्तं निर्दोषं व्याप्यमनुमानमित्यत्र निर्दोषग्रहणेन व्याप्त्याद्यननुसन्धान-लक्षणदोषराहित्यं विवक्षित्वा व्याप्त्यादिज्ञानस्यानुमितिसाधनत्वं तदुपपादयितुं शङ्कामुत्थापयति – नन्विति ।। तत्र समुचितदेशे लिङ्गज्ञानस्य करणत्वमुपपादयति - उच्यत इत्यादिना ।। सम्यगिति ।। धूलीपटले धूमभ्रमे सति वह्निप्रमानुदयात्           सम्यगित्युक्तम् । कदाचिद् विस्मरणदशायां व्याप्तिप्रकारमपेक्ष्येति ।।  ५अविनाभावरूपायाः व्याप्तेः प्रकारं स्वरूपविशेषरूपं प्रकारमपेक्ष्येत्यर्थः । 
ननु पर्वतादन्यत्राग्निप्रमानुद्भवः कुत इति शङ्कायां व्याप्तिप्रकारमपेक्ष्येति न वक्तव्यम् । किन्तु पक्षधर्मताप्रकारमपेक्ष्येत्येव । अत एवोक्तं – पक्षधर्मताबलात् पक्षीयत्वविशेषः    सिध्यतीति । 
व्याप्यो धर्मः स्वाश्रय एव व्यापकमनुमापयतीत्युक्तेऽनुमेयस्य देशविशेषनियमसम्भवेन पर्वतादन्यत्राग्निप्रमानुद्भवः कुत इति शङ्कानवकाशादिति चेत्, उच्यते । 
नोक्तरीत्या अनुमेयस्य देशविशेषनियमसिद्धिः । अधोदेशस्थनदीपूरेणोर्ध्वदेशस्थ-वृष्ट्यनुमित्यभावप्रसङ्गात् । अव्याप्यवृत्तिसंयोगेन व्याप्यवृत्तिद्रव्यत्वाद्यसिद्धिप्रसङ्गाच्च । तथा चानुमेयस्य देशविशेषनियमसिद्ध्यर्थमविनाभावरूपव्याप्तेः प्रकार एवापेक्षणीयः ।
तथा हि । धूमनिष्ठा वह्निव्याप्तिः यादृशेन धूमात् पूर्वकालीनेन धूमसमानाधिकरणेन च वह्निना विनाऽनुपपत्तिरूपा तादृशव्याप्तिस्वरूपमपेक्ष्य वह्यनुमितिजनको धूमः स्वापेक्षया पूर्वभाविनं स्वसमानाधिकरणमेव वह्निमनुमापयति । एवमधोदेशनदीप्रवाहगता व्याप्तिः नदीपूरापेक्षया यादृशेन पूर्वदेशीयकालीनामेव वृष्टिम् अनुमापयतीति देशादिनियमेन अनुमेयप्रवृत्त्युपपत्तेःप्रकार एवानुसर्तव्य इति भावः । 
व्याप्तिप्रकारमपेक्ष्यैव लिङ्गस्य लिङ्गिज्ञानजनकत्वपक्षे कथं देशविशेष एवानुमेयप्रमितिरित्याशङ्क्य तदुपपादनाय अविनाभावरूपव्याप्तिः बहुप्रकारा             इत्याह – तथाहीत्यादिना ।। समानौ देशकालौ ययोरित्यर्थः । भिन्नकालयोरिति ।। यद्यपि धूमादधिकदेशवर्तिनो वह्नेर्धूमसमानदेशवत्त्ववद् धूमसमानकालत्वमप्यस्ति । तथाऽपि भिन्नकालत्वेन ग्रहणं तु धूमनिष्ठाविनाभावरूपव्याप्तेर्धूमपूर्वकालीनेन धूमसमानाधिकरणेन च वह्निना विना अनुपपत्तिरूपत्वात् व्याप्तिप्रकारविशेषकथनार्थमिति ज्ञेयम् । 
एवमुत्तरत्रापि देशकालादिविशेषग्रहणं व्याप्तिप्रकारविशेषनिरूपणेनानुमेय-वैचित्र्यसिद्ध्यर्थमिति ज्ञेयम् । आसत्त्या प्रसक्त्या । कादाचित्कस्य अयावद्द्रव्यभाविनः । सार्वकालीनेन यावद्द्रव्यभाविना । अवयवभेदेन एकावयविवर्तिनोरिति सम्बन्धः । तूलोन्नमनावनमनयोरिति ।। तथा च पूर्वोदाहृतेष्विवान्यतरस्यान्यतरेण व्याप्तिरिति न मन्तव्यः । किन्तु तूलोन्नमनावनमनयोः परस्परं व्याप्तिरिति ज्ञेयम् । 
अत एवान्यसाम्येन व्याप्तिरित्यनुक्त्वा उन्नमनावनमनयोरित्युक्तम् । आदिशब्दादवयविभेदेन भिन्नावयववृत्तिनोः छायाछायावच्छिन्नशिरश्चलनयोः छायिशिरश्चलनेन छायाशिरश्चलनस्य व्याप्तिरुदाहर्तव्या । ज्ञानस्मरणसहितमनुभवरूप-ज्ञानजन्यस्मरणसहितम् । 
ननु व्याप्यो धर्मो व्यापकप्रमितिसाधनं भवन्ननुमानमित्युच्यत इत्युक्तमयुक्तम् । व्याप्तिग्राहकप्रत्यक्षादिनैव धूमादिलिङ्गवति सर्वत्र वह्न्यादिव्यापकस्वरूपस्य   निश्चितत्वादिति चोद्यमप्यत एव निरस्तमित्याह – अत एवेति ।। लिङ्गस्य समुचितदेशादिविशेषे लिङ्गिप्रमाजनकत्वादेव देशविशेषे कालविशेषरूपाधिकरणसम्बन्धतया व्यापकप्रमितिर्न प्रमाणान्तरसाध्येति भावः । 
ननु व्याप्तिप्रकारमपेक्ष्य व्याप्यं व्यापकप्रमितिसाधनमित्युक्त्या व्याप्तिरेवानुमितौ प्रयोजिकेति प्राप्तम् । न च तद् युक्तम् । व्याप्यस्य समुचितदेशवृत्तित्वज्ञानाभावे व्यापक-प्रमानुदयाद् इत्यत आह – ततश्चेति ।। तस्मादेवेत्यर्थः । अनुमानस्य व्याप्यस्य । सामर्थ्यं सहकारिव्याप्तिः । व्याप्तिर्ज्ञानं सिद्धिर्ज्ञानम् ।।
(प्र.प.) ननु व्याप्तिज्ञानं केन प्रमाणेन जायते । यथायथं प्रत्यक्षानुमानागमैरिति     ब्रूमः । तत्र तावद् धूमस्याग्निना व्याप्तिः प्रत्यक्षगम्या । तथाहि । महानसादौ धूमाग्न्योः साहचर्यं पश्यतः पुरुषस्यैष विमर्शो जायते । 
किमत्रैवैतौ धूमाग्नी सहचरितावन्यत्र देशान्तरे कालान्तरे चैतज्जातीयौ परस्परपरिहारेण वर्तेते उतान्यतर एवान्यतरपरिहारेण१ ? किंवा सकलदेशकालयोः सहचरितावेवेति । ततो भूयोभूयो धूमं पश्यन्नग्निं पश्यति । अग्न्यभावे च धूमाभावम् । तथा धूमाभावेऽपि क्वचिदग्निसद्भावम् । 
२ततः पुनरेष विचारो भवति३ । यथा बहुषु स्थलेषु धूमेन सहचरितोऽप्यग्निः क्वचित् तं परित्यज्य वर्तते । तथा धूमो४ मत्परिचितस्थलेष्वग्निना सह वर्तमानोऽपि क्वचित् तं परित्यज्य५ वर्तते । किं वा सर्वत्र तत्सहचरित एवेति । 
ततः पुनरेषा बुद्धिरुत्पद्यते । अग्नेर्धूमसम्बन्धेऽस्त्यार्द्रेन्धनसंयोग उपाधिः । स च धूमव्यापकः६ स्वयं व्यावर्तमानस्तं व्यावर्तितवान् । न पुनरग्निम् । तदव्यापकत्वात् । तथा धूमस्याग्निसम्बन्धे यदि कश्चिदुपाधिः७ स्यात् तदा सोऽप्यग्निं व्यभिचरिष्यति । 
नचेन्निर्निमित्तस्य सम्बन्धस्य ८धूमस्वभावत्वेन न क्वापि तदभावो भविष्यतीत्येवं       निश्चित्य महानसादावुपाधिगवेषणे प्रवर्तते ।। 
तत्र केचिद् धर्मा उभयव्यापकाः । यथा प्रमेयत्वम्९ । नैतत् सम्बन्धं विघटयितुमीशते । केचिदुभयाव्यापकाः । यथा महानसत्वम्१० । तेऽपि नैतत्सम्बन्धविघटनाय समर्थाः । केचिद् धूमव्यापका अग्न्यव्यापकाः । यथाऽऽर्द्रेन्धनसंयोगः११ । तेऽप्यग्नेर्धूमवियोजने शक्ता अपि न धूमस्याग्निवियोजने१२ । 
यस्त्वग्नेर्व्यापको धूमस्य त्वव्यापकः स स्वयं व्यावर्तमानः शक्ष्यत्येतत्सम्बन्धं१       विघटयितुम् । स तु नास्त्येव । अनुपलम्भात् । अतीन्द्रियोऽपि प्रमाणान्तरवेद्यः             स्यात् । न च तत्प्रमाणमुपलभ्यते२  । न चाप्रामाणिकः शङ्कामप्यधिरोहति । अतो नात्रोपाधिरस्तीति ३निर्णीतवतोऽविनाभावप्रमितिरुत्पद्यते ।। 
(भा.च.) ननु व्याप्तिज्ञानं चेदङ्गं तर्हि तत् केन प्रमाणेन जायत इति शङ्कते –                 नन्विति ।। यथायथं स्वस्वयोग्यतामनतिक्रम्य, व्याप्तिज्ञानं जायत इति शेषः । विमर्शः मनोवृत्तिविशेषो विचारः । न चेदिति ।। उपाधिरिति अनुवर्तते ।। निर्निमित्तस्येति ।। निर्गतम् उपाधिरूपं निमित्तं यस्मादिति विग्रहः । निरुपाधिकसम्बन्धस्येति यावत् । न क्वापीति ।। क्वापि कस्मिंश्चिदपि । धूमे तदभावः वह्निसम्बन्धाभावो न भविष्यतीत्येवं निश्चित्येत्यर्थः । 
नैत इति ।। एते धूमाग्न्योरुभयोरपि व्यापकाः सतो धूमस्याग्निसम्बन्धविघटनाय समर्था न भवन्ति । उभयव्यापकनिवृत्त्या उभयोरपि निवृत्तिप्रसङ्गेनाग्निमात्रं वियुज्य धूमस्याग्निसम्बन्धनिवृत्तिसम्पादनायोगादिति भावः । सम्बन्धं विघटयितुमिति ।। वह्निव्यापकत्वेन स्वव्यावृत्त्या वह्निव्यावृत्तिं सम्पाद्य स्वस्य धूमव्याप्यतया स्वनिवृत्तावपि धूमसम्भवेन अतो धूमस्य वह्निना सम्बन्धं विघटयितुं शक्ष्यते, शक्तो भवतीत्यर्थः ।
(प्र.प.) नन्वेवं सति न प्रत्यक्षं व्याप्तिग्राहकम् । मैवम् । यतः साहचर्यग्राहिणः प्रत्यक्षस्य भूयोदर्शनव्यभिचारादर्शनोपाध्यभावनिश्चयाः सहकारिणः । न च सहकारिभेदेऽपि प्रत्यभिज्ञायामिव प्रमाणान्तरत्वम् । वर्तमानसन्निकृष्टमात्रग्राहिप्रत्यक्षं४ कथमतीताद्यास्पदां व्याप्तिं गृह्णीयादिति चेन्न । सहकारिसामर्थ्येन करणानां५ शक्त्यन्तराविर्भावस्य बहुलमुपलम्भात् ।।
किञ्ज प्रतीतस्य धूमस्याग्निसम्बन्धे स्वाभाविकतया निश्चिते यद्यन्यत्रापि धूमः स्यात् तर्हि तस्याप्येवमित्येवं व्याप्तिग्रहो भवतीत्यतः काऽत्रानुपपत्तिः । 
एतेन प्रमेयत्वाभिधेयत्वयोर्व्याप्तिं गृह्णतः सार्वज्ञप्रसङ्ग इत्यपि परास्तम्१ । 
कुत एतत्सर्वं कल्प्यत इति चेत् । कार्यदर्शनादेव । अस्ति तावद् धूमदर्शनानन्तर-मग्निज्ञानम् । न च तदयथार्थम् । संवादित्वात् । 
नचान्यदर्शनेनान्यज्ञानं निर्निमित्तं भवितुमर्हति । अतिप्रसङ्गात् । न च व्याप्तिप्रमां समुचितदेशत्वप्रमां२ चापहाय निमित्तान्तरमस्तीति कार्यमेवैतत् कल्पयति । यथा खलु शिलाशकलादावनुपलब्धामपि क्षितिसलिलादिसहकारिसमुद्भूतां बीजस्य शक्तिमङ्कुरदर्शनं कल्पयतीति । अनुमानगम्यां तु व्याप्तिमुत्तरत्रोदाहरिष्यामः । 
न च तस्याप्यनुमानस्य ३व्याप्त्यपेक्षायामनवस्था । अन्ततः प्रत्यक्षागममूलत्वात् । ब्राह्मणो न हन्तव्यो, गौर्न पदा स्प्रष्टव्येत्यागमगम्या४ व्याप्तिः । न चात्र कश्चित्        क्षुद्रोपद्रवो नापि दृष्टान्तापेक्षेति ।। 
(भा.च.) एवं सतीति ।। उपाध्यभावनिश्चयादीनां व्याप्तिप्रमाहेतुत्वे सतीत्यर्थः । तथा च सत्यपि धूमाग्निसम्बन्धसन्निकृष्टप्रत्यक्षे मनसाऽप्यधिष्ठिते च सति व्याप्तिविषयक-प्रमाऽनुत्पत्तौ तत्र प्रत्यक्षान्तरस्यापिअप्रत्यक्षं व्याप्तिग्राहकमिति भावः ।  सहकार्यन्तर-विरहादेव तेन प्रत्यक्षेन तदा व्याप्तिप्रमाजनकत्वेऽनुदयः। न तु प्रत्यक्षस्य व्याप्तिप्रमां प्रत्यहेतुत्वाद् इत्याह - मैवमिति ।। 
ननु घटेन्द्रियसन्निकर्षानन्तरमेव घटज्ञानोत्पत्तिवद् इह धूमनिष्ठव्याप्तिप्रमानुदयाद् उपाध्यभावादिनिश्चयसहकृतस्य व्याप्तिप्रमाजनकत्वेनेदं प्रत्यक्षप्रमाणत्वेन गणनीयम् । घटादिग्राहकप्रत्यक्षसमानयोगक्षेमत्वाभावात् । किन्तु प्रत्यक्षानुमानागमेभ्यः        प्रमाणान्तरत्वेनैव । अतो न प्रत्यक्षं व्याप्तिग्राहकमित्यत आह – नचेति ।। व्याप्तिग्राहक-प्रत्यक्षस्येतरप्रत्यक्षापेक्षया सहकारिभेदे सत्यपि प्रत्यभिज्ञायां प्रत्यभिज्ञालक्षणकार्ये संस्कारलक्षणसहकारियुक्तप्रत्यक्षस्यैव न प्रमाणान्तरत्वमित्यर्थः । 
तथा च ‘सोऽयं देवदत्तः’ इति प्रत्यभिज्ञाजनकसंस्कारलक्षणसहकारियुक्तमपि   न प्रत्यक्षादिभ्योऽतिरिक्तम् । किन्तु प्रत्यक्ष एवान्तर्गतम् । एवं व्याप्तिग्राहक-        प्रत्यक्षमपीत्यर्थः । सहकारिसामर्थ्येनेति ।। तथा च सहजशक्त्या सन्निकृष्टवर्तमानमात्र-ग्राहकमपि प्रत्यक्षं सहकारिसामर्थ्येन शक्त्यन्तराविर्भावे सति अतीतादिसकलधूमनिष्ठां व्याप्तिं गृह्णातीति भावः । दावदग्धवेत्रबीजात् कदलीकाण्डोत्पत्तिदर्शनादिति । 
किञ्च प्रतीतस्येति ।। प्रत्यक्षेण प्रतीतस्येत्यर्थः । तस्याप्येवमिति ।। तस्यापि देशान्तरस्थधूमस्यापि । एवमग्निसम्बन्धोऽस्तीत्यनेन प्रकारेणेत्यर्थः । काऽत्रा-        नुपपत्तिरिति ।। किंशब्द आक्षेपे । अत्र प्रत्यक्षस्य अतीताद्यास्पदव्याप्तिनिश्चायकत्व           इत्यर्थः । एतादृशव्याप्तिज्ञानस्य अतीतानागतविप्रकृष्टव्याप्त्यंशे सम्भावना-रूपत्वान्निश्चयहेतुप्रत्यक्षस्य वर्तमानसन्निकृष्टमात्रग्राहित्वेऽपि सम्भावनारूपज्ञानस्य मानसिकत्वेन तत्रेन्द्रियसन्निकर्षानपेक्षणान्नोक्तदोष इति भावः । 
एतेनेति ।। व्याप्तिज्ञानस्य अतीतानागतविप्रकृष्टव्याप्त्यंशेनिश्चयरूपत्वाभावेनेत्यर्थः । 
ननु व्याप्यांशे सन्देहरूपस्य तत्सम्बन्धरूपव्याप्त्यंशे निश्चयरूपत्वमनुपपन्नमिति चेत्, न । यद्यतिथिरागच्छेत् स पूजयितव्यः इत्यादाविव निमित्तांशे सम्भावनारूपत्वेऽपि तस्मिन् सति इदमिति नैमित्तिकांशे निश्चयरूपत्वोपपत्तेरिति ।। एतत् सर्वमिति ।। व्याप्तिप्रमितेरनुमितिहेतुत्वं, भूयोदर्शनादिनाऽविर्भावश्चेत्येतत् सर्वमित्यर्थः । कार्येति ।। अनुमितिरूपकार्यदर्शनादेवेत्यर्थः । संवादित्वादिति ।। बाधकप्रमाणशून्यत्वलक्षण-संवादादित्यर्थः । यद्वा, अर्थक्रियालक्षणसंवादयुक्तत्वादिति भावः । 
यथेति ।। यथा शिलायां बीजादङ्कुरलक्षणं कार्यं क्षितिसलिलादिसहकार्यभावे न           दृश्यते । क्षितिसलिलादिसहकारिणि सति दृश्यमानं त्वङ्कुरलक्षणं कार्यं क्षितिसलिलादिसहकारिभिः समुद्भूतामङ्कुरलक्षणकार्योन्मुखत्वेन जातां शक्तिं            कल्पयति । तथा व्याप्तिप्रमाराहित्यस्थले अन्यज्ञानादजायमानमनुमितिलक्षणं कार्यं व्याप्तिज्ञाने सति जायमानं तस्य ज्ञानस्य कारणत्वं कल्पयति । तथा व्यभिचारादर्शनसहचार-दर्शनाद्यभावदशायां प्रत्यक्षेण जायमानं व्यभिचारादर्शनादिसहकारिसमवधाने सति जायमानं व्याप्तिज्ञानलक्षणं कार्यं व्यभिचारादर्शनादिसहकारिभिः समुद्भूतां व्याप्तिज्ञानजननानुकूलां शक्तिं प्रत्यक्षस्य कल्पयतीति भावः ।। 
अत्रानुपलब्धामिति ।। अङ्कुरलक्षणकार्यादर्शनादिति भावः । उत्तरत्रेति ।। ततोऽनुमानेन तां साधयितुं व्यतिरेकव्याप्तिरुपन्यस्यत इत्युत्तरग्रन्थ इत्यर्थः । अन्तत इति ।। कियद्दूरं गत्वा व्याप्तिग्राहकानुमानगतव्याप्तेः प्रत्यक्षागमगम्यत्वान्नानवस्थितिरिति सम्बन्धः । 
व्याप्तेः यथायथं प्रत्यक्षादिप्रमाणत्रयगम्यत्वमुक्तम् । तदुपपादनायाऽगमगम्यां व्याप्तिमुदाहरति – ब्राह्मण इति ।। अनेन यो यो ब्राह्मणः स स सर्वोऽपि न हन्तव्यः, या या गौः सा सा सर्वाऽपि पदा न स्पृष्टव्या इति व्याप्तिरवगम्यते । तथा चाऽभ्यामागमाभ्यां ज्ञेया व्याप्तिरागमगम्येत्यर्थः । आगमेन व्याप्तौ गम्यमानायां प्रत्यक्षेणासन्निकृष्टधूमगत-व्याप्तिग्रहणमनुपपन्नमित्यादिदोषवद् दोषो न प्रसज्यत इति भावेनाऽह - न चात्रेति ।। दृष्टान्ताभावात् कथं व्याप्तिग्रह इति शङ्कायामाह - नापीति ।। तथाचाऽगमस्याऽप्तवाक्यतया व्याप्तिबोधकत्वान्न दृष्टान्तापेक्षेति भावः । 
(प्र.प.) त्रिविधमनुमानम् । कार्यानुमानं कारणानुमानमकार्यकारणानुमानं१             चेति२ । तत्राऽद्यं यथा । धूमोऽग्नेः । द्वितीयं यथा । विशिष्टमेघोन्नतिर्वृष्टेः । इयांस्तु      विशेषः । कार्यं कारणमात्रमनुमापयति । कारणं तु समग्रमेव कार्यमिति । 
तृतीयं यथा । रसो रूपस्येति । पुनर्द्विविधम् । दृष्टं सामान्यतो दृष्टं चेति । तत्र प्रत्यक्षयोग्यार्थानुमापकं दृष्टम् । यथा धूमोऽग्नेः । प्रत्यक्षायोग्यार्थानुमापकं सामान्यतो दृष्टम् । यथा रूपादिज्ञानं चक्षुरादेः । अथवा यथाभूतयोर्व्याप्तिग्रहणं तथाभूतयोरेव लिङ्गलिङ्गिभावे दृष्टम् । यथा धूमाग्न्योः३ । व्याप्यव्यापकयोरन्यादृशत्वेऽपि तत्सामान्याकारानुगमेन लिङ्गलिङ्गिभावे सामान्यतो दृष्टम् । यथा कृषीवलस्य कर्षणादिप्रवृत्तेर्धान्यादिफलवत्त्वदर्शनेन यज्ञादेः४ स्वर्गादिफलानुमानम्५ । प्रेक्षावत्प्रवृत्तित्वफलवत्त्वसामान्यानुगमात् ।।६ 
पुनर्द्विविधम् । साधनानुमानं दूषणानुमानं चेति । तत्राऽद्यं यथा । १धूमप्रमित्याऽग्निप्रमिति-साधनम् । दूषणानुमानमपि द्वेधा । दुष्टप्रमितिसाधनं तर्कश्चेति । २तत्राऽद्यं यथा । नेदं स्वसाध्यसाधनसमर्थम्३ । प्रमाणबाधितत्वादित्यादि । कस्यचिद् ४धर्मस्याङ्गीकारेऽ-र्थान्तरस्याऽपादनं तर्कः । 
(भा.च.) अनुमीयते येनेति व्युत्पत्त्या अनुमानपदमनुमापकपरम् । यत्तु स्वानुमेयकार्यं सदनुमापकं तत् कार्यानुमानम् । यत्तु स्वानुमेयकारणं सदनुमानं तत् कारणानुमानम् । 
यत्तु स्वानुमेयस्य कार्यकारणबहिर्भूतं सदनुमापकं तदकार्यकारणानुमानमित्यभिप्रेत्य तान्युदाहरति - यथेत्यादिना ।। अग्नेः धूमः कार्यः सन्ननुमापक इत्यर्थः । विशिष्टेति ।। वृष्टेरनुमापिका विशिष्टमेघोन्नतिः कारणानुमानमित्यर्थः । 
ननु कारणं नानुमानम् । अनुमापयद्धि अनुमानम् । अनुमापकं च व्याप्यमेव । नहि कारणं कार्यस्य व्याप्यम् । स्वेतरसहकार्यसमवधानदशायां सत्यपि कारणे कार्यानुदयेन, येन विना यस्यानुपपत्तिरित्युक्तव्याप्तेरभावात् । कार्यं हि कारणेन विनाऽनुपपन्नं सत् कारणमनुमापयति, इत्येतद्धि सत्यमित्यत आह - कार्यं हीति ।। कारणमात्रमिति ।। मात्रशब्दः कार्स्न्यपरः, स्वकारणं सर्वमित्यर्थः । कारणं त्विति ।। समग्रमेव कारणं सकलसहकारिसम्पन्नमेवेत्यर्थः । अत एव विशिष्टमेघोन्नतिरित्युक्तम् । सान्द्रत्वविशेष-विशिष्टस्य विवक्षितत्वात् । समग्रं कारणं  स्वव्यवहितोत्तरभाविकार्येणविनाऽनुपपन्नं सत् कार्यमनुमापयतीति भावः । 
रूपादिज्ञानमिति ।। चक्षुरादेरनुमापकं रूपादिज्ञानं सामान्यतो दृष्टमित्यर्थः । यथाभूतयोरिति ।। यद्धर्मावच्छिन्नयोर्व्याप्यव्यापकयोर्व्याप्तिग्रहः तद्धर्मावच्छिन्नयोरेवानुमापका-नुमेयभाव इत्यर्थः । व्याप्यव्यापकयोरिति ।। लिङ्गलिङ्गिनोरन्यादृशत्वेऽपि यथाभूतयोर्व्याप्ति-ग्रहस्तथाविधत्वाभावेऽपि तत्सामान्याकारानुगमेन तदपेक्षया लिङ्गलिङ्ग्यपेक्षया यः सामान्याकारः तत्सामान्याकारः तेन आकारेण दृष्टान्तेऽनुगत्या लिङ्गलिङ्गिभाव इत्यर्थः । 
यज्ञादेरिति ।। यज्ञादिप्रवृत्तेरित्यर्थः । तथा च, यागप्रवृत्तिः स्वर्गफला यागप्रवृत्तित्वादित्यत्र यागप्रवृत्तित्वस्वर्गफलत्वापेक्षया यः सामान्याकारः प्रेक्षावत्प्रवृत्तित्वसफलत्वलक्षण-सामान्याकारः । तेन कृषीवलप्रवृत्तिलक्षणदृष्टान्तेऽनुगत्या यागप्रवृत्तित्वस्वर्गफलत्वयो-र्लिङ्गलिङ्गिभावस्त्वनुभवसिद्ध इति भावः ।। 
साधनानुमानमिति ।। साध्यतेऽनेनेति व्युत्पत्त्या स्वपक्षसाधकमनुमानं साधनानुमान-मित्यर्थः । दूष्यतेऽनेनेति व्युत्पत्त्या परपक्षासाधुत्वप्रमितिसाधकमनुमानं दूषणानुमान-मित्यर्थः । धूमप्रमित्येति ।। अग्निप्रमितेः अग्न्यनुमितिरूपप्रमितेः, साधनमुत्पत्तिरित्यर्थः ।               नेदमिति ।। ‘अग्निरनुष्णः पदार्थत्वात्’ इत्यभिहिते प्रतिवादिनो बाधितविषयत्वं वदत इदमभिप्रेतम् । इदं पदार्थत्वानुमानं स्वसाध्यासाधकं बाधितविषयत्वादिति । 
इदं तु दोषप्रमितिसाधनरूपं दूषणानुमानमित्युच्यत इति ज्ञेयम् । आदिशब्दात् ‘नेदं स्वसाध्यसाधकं विरुद्धत्वात्’ इत्यादि ज्ञेयम् । 
कस्यचिदर्थस्येति ।। व्याप्यस्याङ्गीकारेऽर्थान्तरस्यानिष्टव्यापकस्याऽ-पादनमङ्गीकार्यताज्ञापनमित्यर्थः । यद्ययं पर्वतोऽग्निमान् स्यात् प्रमेयः स्यादितीष्टापादन-व्यवच्छेदायानिष्टपदोपादानम् । यद्ययं निरग्निः स्यात् तर्हि वृक्षरहितः स्यादित्यनिष्टापादन-व्यवच्छेदाय व्यापकपदोपादानम् । एवमपि न तद्व्यवच्छेदः । वृक्षराहित्यस्यापि            कस्यचिद् व्यापकत्वात् । अतः व्याप्याङ्गीकार इत्युक्तम् । तथा च व्याप्याङ्गीकारे व्यापकप्रसञ्जनमित्युक्त्या प्रसञ्जनीयापेक्षया व्याप्यत्वलाभात् पर्वतो यदि निरग्रिस्तर्हि वृक्षरहितः स्यादित्यापादने तु नातिप्रसङ्गः । अनिष्टपदं परित्यज्य सर्वस्योक्तौ, यद्ययं निर्वह्निः स्यात् तर्हि प्रमेयः स्यादित्यापादनेऽतिव्याप्तिः । तद्व्यवच्छेदायानिष्टपदम् ।। 
 (प्र.प.)तस्य पञ्चाङ्गानि । आपादकस्याऽपाद्येन व्याप्तिः प्रतितर्केणाप्रतिघात आपाद्यस्या-निष्टत्वम् । तद् द्विविधम् । प्रामाणिकहानमप्रामाणिककल्पनं चेति । तत्राऽद्यं त्रेधा । दृष्टानुमितश्रुतहानभेदात् । द्वितीयमप्यदृष्टाननुमिताश्रुतकल्पनाभेदात् त्रिविधम् । एतदेव कल्प्यानेकत्वे कल्पनागौरवमित्युच्यते । आपाद्यस्य विपर्यये पर्यवसानं परस्याननुकूलत्वं           चेति । 
आपाद्यमनिष्टं पुनः पञ्चधा भिद्यते । आत्माश्रयत्वमन्योन्याश्रयत्वं चक्रकाश्रयत्वमनवस्था केवलानिष्टं चेति । तद्भेदात् तदापादनरूपस्तर्कोऽपि पञ्चविधः । तत्र तस्यैवोत्पत्तिज्ञप्त्यर्थं तदुत्पत्तिज्ञप्त्यपेक्षाङ्गीकारे१ स्वापेक्षया२ पूर्वभावित्वरूपमात्माश्रयत्वमापाद्यते३ । 
यदि घटोऽयमस्यैव घटस्योत्पादकः स्यात् तर्हि स्वतोऽपि पूर्वभावी स्यात् । यद् यस्य कारणं तत् ततोऽपि४ पूर्वभावि दृष्टम् । यथा पटकारणं तन्तवस्तदपेक्षया पूर्वभाविनः । 
नचात्र प्रतिकूलस्तर्कोऽस्ति । यदि घटस्य घट एव कारणं न स्यात्५ तर्हीदमापद्यत    इति । अनिष्टं चेदम् । स्वापेक्षया पूर्वभावित्वस्याप्रामाणिकत्वात् । व्याहतत्वेनाङ्गीकर्तु-मनुचितत्वाच्च । पूर्वभावित्वं हि तदभाववति काले भावः । 
न च स्वाभाववति काले स्वयं भवतीति न व्याहतम् । न चेत् पूर्वभावित्वमङ्गीक्रियते१ तदा न स्वस्य स्वयं कारणम् । नचैवमेवाऽपादकं प्रत्यापादयितुं शक्यत इति          पञ्चाङ्गानि२ । एवं ज्ञप्तावपि तज्ज्ञानस्य तज्ज्ञानं प्रति पूर्वभावित्वमापाद्यम् । 
द्वयोरितरेतरकारणत्वाङ्गीकारे त्वन्योन्यापेक्षया पूर्वभावित्वरूपमन्योन्याश्रयत्व-    मापाद्यम् । बहूनां चक्रवत् कार्यकारणभावाभ्युपगमे पूर्वभावित्वलक्षणं             चक्रकाश्रयत्वम् । अनवस्थितासिद्धकारणापेक्षायां मूलक्षयापरनामकप्रतीतकार्यविलोप-लक्षणानवस्था ।। 
केवलानिष्टापादनमपि त्रेधा । दृष्टानुमितश्रुतहानापादनभेदात् । अदृष्टा-ननुमिताश्रुतकल्पनापादनभेदाच्च । एतदेव कल्प्यानेकत्वे३ कल्पनागौरवमित्युच्यते ।     दृष्टहानं यथा । यदि पर्वतो ४निरग्निकस्तर्हि निर्धूमः स्यादिति । एवमन्यस्याप्युदाहरणं शास्त्रे द्रष्टव्यम् ।। 
 (भा.च.) अङ्गपञ्चकयुक्तस्यैव तर्कस्य प्रमाणत्वात् तदुपपादनाय तर्काङ्गान्याह - तस्य चेति ।। आपाद्यस्यानिष्टत्वमप्रामाणिकत्वं तर्कस्याङ्गमिति शेषः  । तद्              द्विविधमिति ।। तद् आपाद्यमनिष्टं द्विविधमित्यर्थः । आपाद्यमनिष्टं द्विप्रकारमित्युक्त्या तदापादनरूपस्तर्कोऽपि द्विविध इति प्राप्तम् । न च तद्युक्तम् । कल्पनागौरवापादनस्य तर्कान्तरस्य सत्त्वादित्यत आह – एतदेवेति ।। अदृष्टादिकल्पनमेवेत्यर्थः। अदृष्टादेः कल्पनस्यानेकत्व इत्यर्थः । तथा च कल्पनागौरवापादनमपि अप्रामाणिककल्पना-रूपानिष्टस्यापादनरूपतर्क एवान्तर्भावः । विपर्ययपर्यवसानं परिसमाप्तिः । 
परस्येति ।। परस्य प्रतिवादिनो यदनुकूलं तदसाधकत्वं परस्याननुकूलत्वमित्यर्थः । आत्माश्रयत्वरूपं यदनिष्टं तदापादनतर्कस्य पञ्चाङ्गानि दर्शयति – यद्यस्य    कारणमित्यादिना ।। 
यदि घटस्येति तर्करूपप्रमाणेन साध्यस्य प्रमेयस्य प्रतितर्केण प्रतिघाताभावः तर्काप्रतिहति-        शब्देनोच्यते । यथा ह्रदो वह्निमान् प्रकाशाश्रयत्वात् - इत्युक्ते, हेतुरस्तु साध्यं माऽस्त्विति शङ्किते तर्कः प्रवर्तते । यदि ह्रदो वह्निमान् न स्यात् । तर्हि प्रकाशाश्रयो न स्यात् । भवति च प्रकाशाश्रयः । तस्माद् वह्निमानिति । 
अनेन च तर्केण ह्रदस्य वह्निमत्त्वे साधिते प्रतितर्कः प्रवर्तते यदि ह्रदो वह्निमान् स्यात् तदा जलस्य सकलानुभवसिद्धं वह्निप्रशामकत्वं न स्यादिति । 
न च तथाऽत्र । आत्माश्रयत्वरूपतर्कवादिना तस्माद् घटः स्वात्मानं प्रति कारणं नेत्युक्ते घटो यदि घटं प्रति कारणं नेत्यङ्गीक्रियते तदा इदं बाधकमापाद्यत इति । अस्ति तथा चैतदभावात् प्रतितर्कप्रतिघातो नेत्यर्थः । इदमात्माश्रयत्वमनिष्टमप्रामाणिक-कल्पनारूपमनिष्टमित्यर्थः । 
व्याहतिमेवोपपादयति – पूर्वभावित्वं हीति ।। विपर्यये पर्यवसानमुपपादयति - न चेदिति ।। अननुकूलत्वमुपपादयति – नचैवमेवेति ।। आपाद्यविपर्ययस्य तर्कप्रतिवाद्यनुकूलार्थासाधकत्वमननुकूलत्वं यथा पर्वतो धूमवान् निर्वह्नित्वादिति प्रयुक्ते निर्वह्नित्वमस्तु, धूमो माऽस्त्विति शङ्किते वादिनोच्यते । यदि धूमो न स्यात् निर्वह्नित्वं न स्यात्, वह्निरेव भवेदिति यावत् । न चात्र वह्निरस्तीत्युक्ते आपाद्यविपर्यययोः निर्वह्नित्वं तर्कवाक्यापेक्षया प्रतिवाद्यनुकूलं निर्धूमत्वमेव साधयति । यद्ययं निर्वह्निः स्यात्, निर्धूमः      स्यादिति । 
नचाऽत्माश्रयत्वापादनतर्के आपाद्यविपर्ययस्य स्वापेक्षया स्वस्य पूर्वभावित्वाभावस्य प्रतिवाद्यभिमतं यद् घटस्यैव घटकारणत्वं तत्साधकत्वमस्ति । घटो यदि घटं प्रति कारणं स्यात् तर्हि स्वापेक्षया स्वयं पूर्वभावी स्यादित्यापादकं प्रति यदि पूर्वभावी न स्यात् तदा स्वात्मानं प्रति कारणं भवेदेवेत्येवमेवाऽपादयितुमशक्यत्वात् । तथा चाऽपाद्यविपर्ययस्य स्वापेक्षया स्वस्य पूर्वभावित्वाभावस्य प्रतिवाद्यभिमतघटगतस्वकारणत्वासाधकत्वात् पराननुकूलत्वमप्यस्तीति भावः । 
एवं ज्ञप्तावपीति ।। घटः स्वात्मानं प्रति कारणमित्युक्ते  स्वापेक्षया पूर्वभावित्वं यथाऽऽपाद्यते तथा घटज्ञप्तौ घटज्ञप्तिः कारणमित्युक्तेऽपि घटज्ञप्त्यपेक्षया घटज्ञप्तेः पूर्वभावित्वमापाद्यमित्यर्थः । पूर्वभावित्वलक्षणमिति ।। बहूनां परस्परपूर्वभावित्व-लक्षणचक्रकाश्रयत्वमापाद्यमिति शेषः । अनवस्थितासिद्धेति ।। अनवस्थितानि अपर्यवसितानि असिद्धानि अप्रामाणिकानि यानि  कारणानि तदपेक्षायामित्यर्थः । बीजादङ्कुरमङ्कुराद् बीजमिति अनवस्थितबीजाङ्कुरादिकारणाङ्गीकारेऽनवस्थाभावाद-सिद्धेत्युक्तम् । 
तथा च धूमनिष्ठा व्याप्तिरनुमानगम्या । तत्रापि व्याप्तिरनुमानगम्येत्यनुमानलक्षण-कारणपरम्परायामङ्गीकृतायां प्रतीतधूमनिष्ठव्याप्तिज्ञानलक्षणकार्यविलोप एवानवस्था-शब्देनोच्यत इति ज्ञेयम् । ‘मूलक्षयकरीं प्राहुरनवस्थां हि दूषणम्’ इति परोक्तमूलक्षयोऽपि प्रतीतिकार्यविलोपरूप एवेत्याहुः । 
मूलक्षयापरनामकेति ।। आत्माश्रयत्वान्योन्याश्रयत्वचक्रकाश्रयत्वा-नवस्थानलक्षणचतुःस्वरूपभिन्नमनिष्टं केवलानिष्टं, तदापादनं त्रिविधमित्यर्थः । हानोपादानभेदादिति ।। केवलानिष्टस्य दृष्टहानानुमितिहानश्रुतहानभेदेन त्रैविद्यात् तदापादनरूपतर्कस्त्रिविधमितिभावः । एवमन्यस्यापीति ।। अयं  चक्षुष्मान् रूपज्ञान-वत्त्वात् – इत्यत्र रूपज्ञानानङ्गीकारे चक्षुष्मान् न स्यादित्यनुमितहानोपादानम् । तथा – (यदि) ईश्वरः सर्वज्ञः न स्यात् तर्हि जगत्कर्ता न स्यादिति श्रुतहानापादनं द्रष्टव्यम् । एवं पीतमुदकं परमन्तरधक्ष्यत् तदा मामपि दहेदिति अदृष्टकल्पनापादनम् । तथा शरीरं यद्यभौतिकं स्यान्नित्यं स्यादित्यननुमितकल्पनापादनम् । तथा, ईश्वरो यद्यसर्वज्ञः स्याद् दुःखी स्यादित्यश्रुतकल्पनापादनं च द्रष्टव्यम् । 
(प्र.प.) अनुमानत्वेऽपि तर्कस्याऽपादकासिद्धिरदूषणम् । पराभ्युपगममात्रस्य३ तत्र सिद्धिपदार्थत्वात् । एवमापाद्यस्य प्रमाणविरोधोऽपसिद्धान्तश्च न दूषणम् । निर्धूमो भवतीत्यसाधनात् । यथा साधनानुमाने न व्याप्तिमात्रं, नापि पक्षधर्मतामात्रं साध्यप्रमितिसाधनं, किन्तु मिलितमेव । 
एवमनिष्टापादनं विपर्यये पर्यवसानं चोभयं मिलितमेवानुमितिसाधनं भवतीति४ तर्कस्य प्रामाण्यमुपपद्यते । सोऽयं क्वचिद् विपरीतशङ्कानिरसनद्वारेण प्रमाणानामनुग्राहकोऽपि        भवतीति ।। 
(भा.च.) ननु तर्कस्यानुमानत्वे व्याप्यस्य वह्न्यभावस्य समुचितदेशे सिद्धिर्वाच्या । न च वह्न्यभावस्य पक्षे सिद्धिरस्ति । तथा व्यापकश्च धूमाभावः प्रमाणविरुद्धमप-          सिद्धान्तश्च । एवं दूषणग्रस्तेऽपि कथमनुमानरूपं प्रमाणमित्याशङ्क्याऽह – तर्कस्यानुमानत्वेऽपीति ।। दूषणानुमाने समुचितदेशे व्याप्यस्य सिद्धिशब्दार्थस्त्वन्य          एवेत्याह – पराङ्गीकारमात्रस्यैवेति२ ।।  तथा च वह्न्यभावे स्वीकृते धूमाभावोऽपि स्वीकार्य इत्यग्न्यभाववति धूमस्याङ्गीकार्यत्वमात्रकथनात् तस्य च प्रामाणिकत्वाद् व्यापकस्य धूमाभावस्य प्रमाणविरोधादिर्न दूषणमिति भावः । अत एवाऽह - निर्धूमो भवतीत्यसाधना-दिति ।। 
नन्वेवमनिष्टापादनरूपतर्कस्यानुमानत्वेन प्रामाण्यार्थं विपर्यये एव पर्यवसानं कस्मादङ्गीकार्यमित्याशङ्क्य तर्कस्थले विपर्ययपर्यवसानाभावे परपक्षासाधुत्वप्रमाऽनुदयात् तथाऽनिष्टप्रसञ्जनाभावे चोक्तप्रमाऽनुदयाद् उभयमिलितमेव परमिष्टार्थसाधनद्वारा परपक्षासाधुत्वप्रमाजनकमित्याह - यथा साधनानुमान इति ।। मिलितमेव  ज्ञातमिति शेषः । अनुमितिसाधनमिति ।। परानभ्युपगतार्थसाधनद्वारा परपक्षासाधुत्वगोचर-प्रमारूपानुमितिसाधनमित्यर्थः । तर्हि परपक्षासाधुत्वप्रमितावेव तर्कस्योपयोग इति     शङ्कायामाह - सोऽयमिति ।। क्वचिदनुग्राहक इति सम्बन्धः । यत्र विपरीतशङ्का तत्रैव, नत्वन्यत्रेति भावेन क्वचिदित्युक्तम् । प्रमाणान्तरस्याऽगमस्य आगमार्थनिर्णायकश्रुति-लिङ्गादेश्चानुग्राहक इत्यर्थः ।। 
(प्र.प.) केवलान्वयिकेवलव्यतिरेक्यन्वयव्यतिरेकिभेदात् त्रिविधमनुमानमित्येके । साध्यधर्मविशिष्टो धर्मी पक्षः१ । तत्र व्याप्त्या वर्तमानम् । निश्चितसाध्यसमानधर्मा धर्मी          सपक्षः । तत्र सर्वस्मिन्नेकदेशे वा वर्तमानम् । साध्यतत्समानधर्मरहितो धर्मी विपक्षः । तद्रहितं केवलान्वयि । 
तद्  द्विविधम् । सर्वसपक्षतदेकदेशवृत्तिभेदात् । शब्दोऽभिधेयः प्रमेयत्वादिति    सपक्षव्यापकम् । सर्वस्मिन्नभिधेयतया सम्प्रतिपन्ने प्रमेयत्वस्य वृत्तेः । गुणत्वादिति२ सपक्षैकदेशवृत्ति । रूपादौ वृत्तेर्घटादाववृत्तेः ।। 
(भा.च.) 
‘सर्वेषु केषुचिद् वाऽपि सपक्षेषु समन्वयि ।३ 
  विपक्षशून्यं पक्षस्य व्यापकं केवलान्वयि ।।
 असपक्ष४ विपक्षेभ्यो व्यावृत्तं पक्षभूमिषु । 
 सर्वासु वर्तमानं यत् केवलव्यतिरेकि तत् ।। 
 व्यावृत्तं यद् विपक्षेभ्यः सपक्षेषु कृतान्वयि । 
 व्याप्त्या पक्षे वर्तमानमन्वयव्यतिरेकि तत् ।।’ 
इति परोक्तकेवलान्वय्यादिलक्षणानि वदन् तस्य पक्षसपक्षविपक्षघटितत्वात् तेषामपि लक्षणान्याह – साध्यधर्मविशिष्ट इत्यादिना ।। 
(प्र.प.) द्विविधा किल व्याप्तिः । अन्वयतो व्यतिरेकतश्चेति१  । साधनस्य साध्येन२ व्याप्तिरन्वयः । साध्याभावस्य साधनाभावेन व्याप्तिर्व्यतिरेकः । तत्रास्य केवलमन्वय          एवास्ति । यत् प्रमेयं तदभिधेयं यथा घट इति । न तत्र व्यतिरेकः । यदभिधेयं न भवति तत् प्रमेयं न भवतीति निदर्शनाभावात् । सर्वस्याप्यभिधेयत्वेनानभिधेयासम्भवात् । तेनैतत् केवलान्वयीत्युच्यते ।। 
पक्षव्यापकमविद्यमानसपक्षं सर्वस्माद् विपक्षाद् व्यावृत्तं केवलव्यतिरेकि । यथा जीवच्छरीरजातं सात्मकं प्राणादिमत्त्वादिति । अस्य हि यत् सात्मकं न भवति तत् प्राणादिमन्न भवति यथा  घट इति व्यतिरेक एवास्ति । न तु यत् प्राणादिमत् तत् सात्मकमित्यन्वयः । सर्वस्यापि जीवच्छरीरस्य पक्षत्वात् । अन्यस्य सर्वस्य    निरात्मकत्वात् । तेनैतत् केवलव्यतिरेकीत्युच्यते ।। 
पक्षव्यापकं सपक्षवृत्ति सर्वविपक्षव्यावृत्तमन्वयव्यतिरेकीति३ । तदपि द्विविधम् । सर्वसपक्षतदेकदेशवृत्तिभेदात् । शब्दोऽनित्यः कृतकत्वादिति सपक्षव्यापकम् । सर्वस्मिन्ननित्ये कृतकत्वस्य वृत्तेः । पर्वतोऽग्निमान् धूमवत्त्वादिति सपक्षैकदेशवृत्ति । अग्निमत्यपि क्वचिद्  वृत्तेः । क्वचिच्चावृत्तेः । इदं हि यद् धूमवत् तदग्निमद् यथा                महानसः । यदग्निमन्न भवति तद् धूमवन्न भवति यथा ह्रद इति व्याप्तिद्वयसद्भावादन्वय-व्यतिरेकीत्युच्यते४ ।।
(भा.च.) अन्वयत इति सार्वविभक्तिकस्तसिः । तथाचान्वयतः समम्, अन्वयेन साध्येनेति यावत् । व्यतिरेकतः व्यतिरेकेण हेत्वभावेनेति यावत् । एवं च साध्यनिरूपिता हेत्वभावनिरूपिता चेति द्विविधा व्याप्तिरित्यर्थः । क्रमेणोदाहरति – साधनस्येति ।। अन्वयतः अन्वयनिरूपितेत्यर्थः । यद्वा, अन्वयतः अन्वययोर्व्याप्तिः, व्यतिरेकयोर्व्याप्तिश्चेति द्विविधेत्यर्थः । अन्वय इति ।। अन्वययोर्व्याप्तिरित्यर्थः । व्यतिरेक इति ।। व्यतिरेकयो-र्व्यतिरेकव्याप्तिरित्यर्थः ।  
प्राणादिमत्त्वादिति ।। प्राणापानादिवायुयुक्तत्वादित्यर्थः । 
(प्र.प.)तदिदमसत् । व्यतिरेकव्याप्तेः प्रकृतसाध्यसिद्धावनुपयोगात् । नहि भावेन भावसाधनेऽ३भावस्याभावेन व्याप्तिरुपयुज्यते । व्याप्तिपक्षधर्मतयोः वैय्यधिकरण्यं चैवं सति स्यात् । कथं तर्हि केवलव्यतिरेकिणः शास्त्रे संव्यवहारः । इत्थम् । 
तत्रापि यत् प्राणादिमत् । तत् सात्मकमित्येव व्याप्तिः । किन्तु व्याप्तिग्रहणस्थानस्यैव विप्रतिपत्तिविषयत्वप्राप्त्या सा दर्शयितुमशक्याऽभूत् । ततोऽनुमानेन तां साधयितुं व्यतिरेकव्याप्तिरुपन्यस्यते । प्राणादिमत्त्वादिति प्रयुक्ते४ कथमस्य व्याप्तिरित्याकाङ्क्षायां५ प्राणादिमत्त्वं सात्मकत्वेन व्याप्तं, ६तदभावव्यापकाभावप्रतियोगित्वात् । यद् यदभाव-७व्यापकाभावप्रतियोगि तत् तेन व्याप्तम् । यथा धूमवत्त्वमग्निमत्त्वेनेत्यस्यार्थस्य   विवक्षितत्वात् । 
अन्वयव्यतिरेकिणि तु व्यतिरेकव्याप्तिरनुपयुक्तैव । विवक्षितव्याप्तेः प्रत्यक्षादिनैव१ सिद्धत्वात् । व्यभिचाराभावदर्शनमुखेन२ कथञ्चिदुपयुज्यते वेति३ ।। 
(भा.च.) प्रकृतसाध्यसिद्धावनुपयोगादिति ।। अत्र साक्षादनुमित्युपयुक्तव्याप्तीनां त्रैविध्यादनुमानत्रैविध्यं परस्याभिमतम् । तथा च धूमवत्त्वानुमाने तु अन्वयव्याप्तिवद् व्यतिरेकव्याप्तिरपि क्वचित् साक्षादनुमित्यनुपयोगिनीत्यन्वयव्यतिरेक्यनुमानं             धूमानुमानम् । प्राणादिमत्त्वादित्यनुमानं तु साक्षादनुमित्यनुपयुक्तव्यतिरेकव्याप्तिमात्रवत्त्वात् केवलव्यतिरेकीति वक्तव्यम् । न चैतद् युक्तम् । व्यतिरेकव्याप्तेः प्रकृतसाध्यसिद्धौ साक्षादुपयोगाभावादित्यर्थः । 
अभावस्याभावेनेति ।। तथा च धूमेन वह्निसाधने कृतकत्वानित्यत्वयोर्व्याप्तिरप्युपयुक्ता स्यादिति भावः । 
किञ्च, इतोऽपि न व्यतिरेकव्याप्तिरनुमित्युपयोगिनीति वक्तुं शक्या । पक्षधर्मता-सामानाधिकरण्यावच्छेदेन व्याप्तिविशिष्टज्ञानस्यअनुमितिहेतुत्वाद्, व्यतिरेकव्याप्तेः साध्याभावगतत्वात् पक्षधर्मतायाश्च हेतुगतत्वादित्याह – व्याप्ति-पक्षधर्मतयोरिति ।। 
तर्हि भवन्मतेऽपि व्यतिरेक्यनुमानमिति संव्यवहारः कथमिति पृच्छति – कथं                तर्हीति ।। विप्रतिपत्तिविषयत्वप्राप्त्येति ।। साध्यसन्देहविषयत्वप्राप्त्येत्यर्थः । 
ननु प्राणादिमत्त्वरूपं हेतुं पक्षीकृत्य सात्मकत्वेन कथं सात्मकत्वाभावगता व्याप्तिरुप-युज्यते ?  हेतोः पक्षावृत्तित्वाद् इत्यत आह – प्राणादिमत्त्वादिति प्रयुक्त  इत्यादिना ।। 
प्रत्यक्षादिनैवेति ।। आगमादिरादिशब्दार्थः । 
व्यतिरेकव्याप्तेः साक्षादनुमित्युपयोगस्य दूषितत्वाद् अन्वयव्याप्त्यनुमापकत्वेनैवोपयोगो वाच्यः । नहि प्रत्यक्षगम्येऽनुमानापेक्षेति भावः । तर्ह्यन्वयव्यतिरेकिणि व्यतिरेकव्याप्तेः सर्वथाऽनुपयोग एवेति शङ्कायामाह - व्यभिचारशङ्कानिरसनद्वारेति ।। तथा च प्रत्यक्षेण व्याप्तौ गृह्यमाणायां प्रतिबन्धकीभूतव्यभिचारशङ्कानिरसनद्वाराऽन्वयव्याप्तिग्रहणे         उपयुज्यते । यत्र तु व्यभिचारसन्देहः तत्रैव नत्वन्यत्रेति ज्ञापयितुं कथञ्चिदित्युक्तम् । 
अतो नान्वयव्यतिरेकिणि व्यतिरेकव्याप्तेः परम्परया वोपयोगसद्भावाद् अन्वयव्यतिरेकित्वं        युक्तमिति चोद्यमपास्तम् । यत्र व्यभिचारशङ्कानुदयस्तत्रोपयोगाभावेन तादृशान्वय-व्यतिरेकिणोऽन्वयव्यतिरेकित्वानुपपत्तेरिति ।
(प्र.प.) पुनरनुमानं द्विविधम् । स्वार्थं परार्थं चेति । तत्र परोपदेशमनपेक्ष्य यत्              स्वयमेव व्याप्तिज्ञानतत्स्मरणसहितं१ लिङ्गज्ञानमुत्पद्यते तत् स्वार्थानुमानम् । यत्तु२ परोपदेशापेक्षमुत्पद्यते तत् परार्थानुमानम् । तज्जनकत्वात् ३परोपदेशोऽपि  परार्थानुमान-मिति क्वचिदुपचर्यते । 
परोपदेशस्तु पञ्चावयववाक्यानीति४ नैयायिकादयः । प्रतिज्ञाहेतूदाहरणोपनय-     निगमनान्यवयवाः । ५एत एव वैशेषिकैः ६प्रतिज्ञोपदेशनिदर्शनानुसन्धानप्रत्याम्नाया          इत्युच्यन्ते । तत्र पक्षवचनं प्रतिज्ञा । यथा पर्वतोऽग्निमानिति । तत्र धर्मिणमुद्दिश्य   पश्चाद् धर्मो विधातव्यः । साधनत्वख्यापकविभक्त्यन्तं लिङ्गवचनं हेतुः । यथा            धूमवत्त्वादिति । 
व्याप्तिग्रहणस्थलं दृष्टान्तः । स द्विविधः । साधर्म्यदृष्टान्तो वैधर्म्यदृष्टान्तश्चेति । तत्रान्वयव्याप्तिग्रहणस्थलं साधर्म्यदृष्टान्तः । यथा धूमानुमाने महानसः । व्यतिरेकव्याप्तिग्रहणस्थलं वैधर्म्यदृष्टान्तः । यथा तत्रैव महाह्रद इति । 
सम्यग्व्याप्तिप्रदर्शनपूर्वकं दृष्टान्ताभिधानमुदाहरणम् । तद् द्विविधम् । साधर्म्योदाहरणं वैधर्म्योदाहरणं चेति । अन्वयव्याप्तिप्रदर्शनपूर्वकं साधर्म्यदृष्टान्ताभिधानं      साधर्म्योदाहरणम् । यथा यो यो धूमवान् १सः सोऽग्निमान् यथा महानस इति । व्यतिरेकव्याप्तिप्रदर्शनपूर्वकं वैधर्म्यदृष्टान्ताभिधानं वैधर्म्योदाहरणम् । यथा योऽग्निमान्न भवति स धूमवान्न भवति । यथा महाह्रद इति । 
दृष्टान्ते प्रसिद्धाविनाभावस्य लिङ्गस्य पक्षे व्याप्तिख्यापकं वचनमुपनयः२ । सोऽपि३ दृष्टान्तानुसारेण द्विविधः । तत्र महानस इव पर्वतो धूमवानिति साधर्म्योपनयः । न च ह्रद इवायं निर्धूमः पर्वत इति वैधर्म्योपनयः । पुनः सहेतुकं पक्षवचनं निगमनम् । यथा तस्मात् पर्वतोऽग्निमानिति ।। 
 (भा.च.)नैय्यायिकादयः आदिशब्दाद् वैशेषिका आहुरिति शेषः । पक्षवचनमिति ।। साध्यधर्मविशिष्टधर्मिवचनमित्यर्थः । तत्रेति ।। प्रतिज्ञावाक्य इत्यर्थः । साधनत्वेति ।। धूमवत्त्वमिति लिङ्गवचनस्य हेतुत्वशङ्कावारणाय साधनत्वख्यापकेत्युक्तम् । 
उदाहरणस्य दृष्टान्तगर्भत्वात् प्रथमं दृष्टान्तस्वरूपं निरूपयति - व्याप्तिग्रहस्थल-         मिति ।। सम्यग्व्याप्तिप्रदर्शनपूर्वकमिति ।। व्याप्यव्यापकयोर्व्यत्ययमकृत्वा ‘व्याप्यस्य वचनं पूर्वम्’ इति न्यायेन व्याप्तिप्रदर्शनपूर्वकं दृष्टान्तस्याभिधानं वचनमित्यर्थः ।।             महानस इतीति ।। वचनमिति शेषः । प्रसिद्धः निश्चितः अविनाभावो यस्येति विग्रहः । व्याप्तो धूमः पक्षेऽस्तीति व्याप्तिव्यापकमित्यर्थः ।। 
(प्र.प.) ।। प्रतिज्ञाहेतूदाहरणान्युदाहरणोपनयनिगमनानि वा त्रय एवावयवा इति          भाट्टाः । उदाहरणोपनयौ द्वावेवेति१ बौद्धाः । 
तदेतदसत् । व्याप्तिद्वैविध्यनिराकरणेनोदाहरणोपनयद्वैविध्यस्यापि निराकृतत्वात् । नियमानुपपत्तेश्च । नहीदं वाक्यमागमतया व्याप्त्यादिबोधकम् । येनाऽकाङ्क्षाद्यनुसारेण पञ्चावयवादिनियमः स्यात् । परस्य परस्मिन्नाप्त्यनिश्चयात् । निश्चये वा प्रतिज्ञामात्रेण पूर्तेर्हेत्वाद्यभिधानवैय्यर्थ्यात् । 
किन्तु गृहीतव्याप्त्यादेः पुरुषस्य तत्स्मारकत्वादिनाऽगृहीतव्याप्त्यादेस्तु२ तज्जिज्ञासाजनकत्वेनोपयुज्यते । व्याप्तिस्मरणादिकं चैतैश्चतुर्भिरपि  प्रकारैर्भव-        दनुभूयते । तत् किमनेन नियमेन ।। 
३सम्भवन्ति चान्येऽपि प्रकाराः । पर्वतोऽग्निमान् धूमवत्त्वात् महानसवदिति वा । धूमवान् पर्वतोऽग्निमानिति हेतुगर्भं पक्षवचनं वा । विवादेनैव प्रतिज्ञासिद्धौ कुतः पर्वतोऽग्निमानिति प्रश्ने धूमवत्त्वादिति हेतुमात्रं वा । 
पर्वतस्याग्निमत्त्वे किं प्रमाणमिति पृष्टे४ धूमवत्त्वमिति लिङ्गोक्तिमात्रं वा । धूमवन्महानसवत् पर्वतोऽग्निमानिति सप्रतिज्ञं हेतुगर्भं दृष्टान्तवचनं वा५ । अग्निव्याप्यो६ धूमोऽत्र पर्वतेऽस्तीत्युपनयो वा । व्याप्त्यादिमद्धूमवत्त्वात् पर्वतोऽग्निमानिति निगमनं वेति । १सांव्यावहारिकाश्चैते प्रकाराः सर्वेषु शास्त्रेष्वित्येवम्प्रकारमनुमानमिति ।।२
 (भा.च.) बौद्धा आहुरिति शेषः । उदाहरणोपनयद्वैविध्यस्यापि अनुमित्युपयोगिव्याप्तिद्वैविध्यावष्टम्भेनैवोदाहरणोपनयद्वैविध्यस्य पराभिप्रेतत्वादुक्तव्याप्ति-द्वैविध्यनिराकरणेनैवोदाहरणोपनयद्वैविध्यं निराकृतमित्यर्थः । नियमानुपपत्तेश्चेति ।।           परस्य पक्षे व्याप्तिविशिष्टलिङ्गप्रतीत्यर्थं पञ्चाप्यवयवा अपेक्षिता इत्यवयवनियमानुपपत्ते-श्चेत्यर्थः । 
ननु कथं नियमानुपपत्तिः ? परस्य पर्वते वह्निसन्देहे तत्र वह्निप्रमासम्पादनाय पक्षे व्याप्तिविशिष्टलिङ्गज्ञानं सम्पादनीयम् । तत्र प्रथमं साध्योपस्थित्यभावे हेत्वाकाङ्क्षाया अनुदयात् साधनीयार्थोपस्थित्यर्थं प्रतिज्ञा तावदभ्युपेया । कस्माद् ज्ञापकादित्याकाङ्क्षायां धूमवत्त्वादिति हेतुवाक्यमुपेयम् । 
कथमस्य ज्ञापकत्वमिति जिज्ञासायां ज्ञापकत्वोपयुक्तव्याप्त्युपपादनायोदाहरण-       मुपेयम् । महानसे वह्निव्याप्तधूमसद्भावेऽपि किमित्याकाङ्क्षायामुपनयवाक्यमुपेयम् । बाधप्रतिरोधशङ्कायां निगमनमिति पञ्चानामप्यवयवानां जिज्ञासाक्रमेणाभ्युपेयत्वादित्यत आह – नहीदमिति ।। आगमतयेति ।। आप्तवाक्यतयेत्यर्थः । आकाङ्क्षाद्यनुसारेणेति ।। आदिशब्दाद् बाधप्रतिरोधशङ्कानुसारेणेत्यर्थः । पञ्चावयवादिनियमः स्यादिति आदिशब्दादवयवानां पौर्वापर्यनियमो ग्राह्यः । 
तथा च ज्ञापकादिजिज्ञासायाः ज्ञापकाद्युक्तिसाध्यतत्तदर्थनिश्चयनिवर्त्यत्वादर्थ-निश्चायकत्वस्याऽप्तवाक्यतया बोधकत्व एवोपपत्तेराप्तवाक्यतया बोधकत्वाभावे जिज्ञासानुसारेणावयवनियम इति पक्षो न युक्त इति भावः । तत्स्मारकत्वादिनेति ।। आदिशब्दात् क्वचित् संस्कारोद्बोधकत्वं ग्राह्यम् । 
चतुर्भिरपि प्रकारैरिति ।। पञ्चावयवा इत्येकः प्रकारः१ । उदाहरणान्तास्त्रय एवावयवा इत्यपरः । उदाहरणाद्या निगमनाद्यास्त्रय एवावयवा इति तृतीयः । उदाहरणोपनयौ द्वावेवेति बौद्धा इति चतुर्थः । इति चतुर्भिरपि प्रकारैरित्यर्थः । निगमनं चेत्यन्येऽपि प्रकाराः सम्भवन्तीति पूर्वेणान्वयः । एतेषां प्रकाराणां सकलशास्त्रीयव्यवहारसिद्धत्वं चास्तीत्याह  – सांव्यावहारिकाश्चेति ।। 
नचावयवनियमाभावे न्यूनत्वादिदोषो न स्यादिति वाच्यम् । अवश्यवक्तव्यस्यैकदेशमात्र-वचनमित्यनेन एतच्छङ्कानिरासादिति। एवम्प्रकारमिति ।। एवं प्रकारो यस्य तद्      एवम्प्रकारम् । निर्दोषोपपत्तित्वकार्यानुमानत्वाद्यस्मदुक्तप्रकारोपेतं, न तु परोक्तप्रकारमिति भावः ।। 
(प्र.प.)अथ निर्दोषोपपत्तिरनुमानमित्युक्तम् । के तत्रोपपत्तिदोषाः । यत्सद्भावे            लिङ्गाभिमतं ज्ञानमेव न जनयति, संशयविपर्ययौ वा करोति ते दोषाः । 
ते द्विविधाः । अर्थवचनदोषभेदात् । तत्र ३साक्षादुपपत्तेरेव दोषौ विरोधासङ्गती ।            तद्द्वारा वचनस्यापि । वचनदोषौ न्यूनाधिक्ये । वचनद्वारेणार्थस्यापि । 
तत्र योग्यताभावो विरोधः । आकाङ्क्षाविरहोऽसङ्गतिः । अवश्यवक्तव्यस्यैकदेशमात्रवचनं न्यूनं सन्निध्यभावविशेषः । ४आकाङ्क्षितस्यैवान्येन कृतकार्यस्य वचनमाधिक्यम् ।। 
 एते च विरोधादयो द्विविधाः । समयबन्धप्रश्नस्वपक्षसाधनपरपक्षनिराकरणात्मक-कथारूपसाधारणा अनुमाननिष्ठाश्च । तत्रानुमाननिष्ठास्तावदुच्यन्ते । 
त्रिविधोऽनुमानविरोधः । प्रतिज्ञाहेतुदृष्टान्तविरोधभेदेन । तत्र प्रमाणविरोधः    स्ववचनविरोध इति द्विविधः प्रतिज्ञाविरोधः । प्रमाणविरोधोऽपि द्वेधा ।      प्रबलप्रमाण-विरोधः समबलप्रमाणविरोधश्चेति । हीनबलस्यानेनैव बाधितस्याकिञ्चित्करत्वात् । प्राबल्यं च१  द्विविधम् । बहुत्वेन स्वभावेन च । स्वभावश्चोपजीव्यत्वं निरवकाशत्व-मित्यादिरूपः । 
प्रत्यक्षादिविरोधभेदेन द्वावपि प्रत्येकं त्रिविधौ । समबलानुमानविरोधोऽपि द्वेधा । तेनैवानुमानेनानुमानान्तरेण चेति ।
 स्ववचनविरोधोऽपि द्विविधः । अपसिद्धान्तो जातिरिति । तत्र पूर्वाचार्यैर्यत् प्रामाणिकतयाऽभ्युपगतं तद्विरुद्धाङ्गीकारोऽपसिद्धान्तः । पूर्वाचार्यवचनस्यापि स्वयमङ्गीकृतत्वेन स्ववचनत्वात् ।।
 स्ववचन एव व्याहतिर्जातिः । सा त्रिविधा । २एककर्तृके वाक्ये पदयोरवान्तरवाक्ययोर्वा मिथो व्याघातः, स्वक्रियाविरोधः, स्वन्यायविरोधश्चेति । 
हेतुविरोधोऽपि द्विविधः । असिद्धिरव्याप्तिश्चेति । समुचितस्थले लिङ्गस्याप्रमिति-रसिद्धिः । अव्याप्तिस्त्रिविधा । लिङ्गस्य साध्येन तदभावेन च सम्बन्धः । साध्यसम्बन्धाभावे३ सति तदभावेनैव सम्बन्धः, उभयसम्बन्धाभावश्चेति । 
दृष्टान्तविरोधोऽपि द्विविधः । साध्यवैकल्यं साधनवैकल्यं चेति । 
हेत्वादौ स्ववचनविरोधोऽसिद्ध्यादिनैव सङ्गृहीत इति नोक्तः । एवमसङ्गति-न्यूनाधिक्यान्यपि प्रतिज्ञाहेतुदृष्टान्तसम्बन्धभेदेन प्रत्येकं त्रिविधानि । एतेषामुदाहरणानि कथारूपसाधारणान् विरोधादींश्च परोदीरितनिग्रहस्थानानामेतेष्वेवान्तर्भावं              वदन्तो दर्शयिष्यामः । 
 (भा.च.)इदानीमुपपत्तिदोषनिरूपणायासङ्गतिशङ्कां परिहरति - अथेति ।। पृच्छति- के तत्रेति ।। उत्तरमाह - यत्सद्भाव इति ।। अत्र यत्सद्भावे लिङ्गज्ञानन्न जनयति तदुपपत्तिदोषाइत्युक्ते पर्वतो अग्निमान् प्रमेयत्वादित्यादावनैकान्तिकस्थले व्यभिचारादिदोषसद्भावेऽपि लिङ्गज्ञानन्न जनयतीति वक्तुमशक्यत्वादव्याप्तिर्भवत्येवेति नाव्याप्तिः तेषामव्याप्तत्वेनालिङ्गत्वात् । तदर्थं लिङ्गत्वेनाभिमतमित्युक्तम् । प्रमेयत्वादिकं तु व्याप्यत्वेनाभिमतम् । 
यत्सद्भावे ज्ञानं न जायते त उपपत्तिदोषा इत्युक्तेऽबोधकत्वादिदोषसद्भावे शब्दाद् ज्ञानं न जायत इत्यबोधकत्वादीनामप्युपपत्तिदोषत्वं स्यात् । अतो लिङ्गाभिमत-        मित्युक्तम् । 
धूलीपटले धूमभ्रमानन्तरम् अयं वह्निमान् धूमवत्त्वादित्यनुमाने स्वरूपासिद्धिदोषसद्भावेऽपि लिङ्गत्वेनाभिमतमनुमेयज्ञानं जनयतीत्यव्याप्तिवारणाय ज्ञानपदं प्रमापरं व्याख्येयम् । 
यत्सद्भावे लिङ्गाभिमतस्य प्रमानुत्पादकत्वं तत्त्वमुपपत्तिदोषत्वमित्येव लक्षणम् । प्रमानुत्पादकत्वं च क्वचिद् ज्ञानस्यैवानुत्पत्तिमादाय क्वचित् संशयादिजनकत्वमादाय पर्यवस्यतीति भावेन ज्ञानमेव जनयति, संशयविपर्ययौ वा करोतीत्युक्तम् । अन्यथा संशयादिजनकत्वस्य लक्षणानुप्रवेशेऽव्याप्तिप्रसङ्गः स्यादिति ज्ञेयम् । दृष्टान्तासिद्धि-साध्यवैकल्यादिदोषसङ्ग्रहायोपपत्तिसम्बन्धित्वमेव लक्ष्यतावच्छेदकमिह विवक्षितम् । न तूपपत्तिनिष्ठदोषत्वमिति ज्ञेयम् । 
दोषा इति ।। उपपत्तिसम्बन्धिन इति शेषः । अर्थेति ।। अर्थाश्च वचनानि च तद्दोषाणां      भेदस्तस्मादित्यर्थः । तथा चार्थनिष्ठदोषवचननिष्ठदोषा इति द्विप्रकारा इत्यर्थः । 
अर्थवचनदोषाणामर्थवचननिष्ठत्वोक्त्या तत्तन्मात्रदोषत्वमेवेति शङ्कायामाह –                  तत्र साक्षादिति ।। विरोधासङ्गती उपपत्तेरेव उपपत्तिरूपार्थस्यैव साक्षाद्                          द्वारमनपेक्ष्य   दोषावित्यर्थः । तद्द्वारा  विरुद्धार्थद्वारा । वचनदोषाविति ।। अत्र साक्षात्पद-         मनुषञ्जनीयम् । एवेत्यवधारणं च । तथा च न्यूनाधिक्ये साक्षाद् द्वारमनपेक्ष्य वचनयोरेव दोषौ वचनदोषावित्यर्थः । 
योग्यताभाव इति ।। श्रुतपदार्थानामन्वयाभाव इत्यर्थः ।। आकाङ्क्षाविरह इति ।। आकाङ्क्षा = जिज्ञासा, तद्विरहः = तदविषयत्वमित्यर्थः । निर्दोषोपपत्तिरनुमानमित्यत्र निर्दोषोपपत्तिशब्देन स्वार्थपरार्थानुमानयोरुभयोरपि विवक्षितत्वाद् वचनदोषग्रहणं नासङ्गतमिति ध्येयम् ।       
अवश्यवक्तव्यस्येति ।। एकदेशवचनं न्यूनमित्युक्ते वृक्षादियुक्तः पर्वतोऽग्निमान् इति प्रयोगापेक्षया पर्वतोऽग्निमानिति प्रयोगेऽप्येकदेशवचनमात्रसत्त्वान्न्यूनता स्यात् । अतस्तत्परिहारार्थमवश्यवक्तव्यस्येत्युक्तम् । 
नन्वेवमपि पर्वतोऽग्निमान् इत्युक्त्वा यामानन्तरं धूमवत्त्वादिति प्रयुक्ते तत्र न्यूनता नाम वचनदोषो न स्यात् । एकदेशमात्रवचनस्य तत्राभावात् । नह्यसौ प्रयोगो निर्दोषः । असहोच्चारितस्यापि वचनदोषत्वात् । अतो वचनदोषौ द्वाविति कथमिष्यते ? इत्याशङ्क्यासहोच्चारितत्वमपि न्यून एवान्तर्गतमिति भावेनावचनशब्दार्थमाह - सन्निध्यभावविशेष इति ।। 
तथा चैकदेशमात्रवचनं हि एकदेशस्यावचने सत्येकदेशवचनरूपम्, अवचनपदेन च सर्वथाऽवचनं सहावचनं चेत्युभयं विवक्षितम् । असहोच्चारणस्थले सर्वथाऽवचनस्या-       भावात् । किन्तु सहावचनरूपसन्निध्यभाव एव । 
सहवचनं हि सन्निधिः । अयं चैकदेशावचनशब्दार्थभूतः सन्निध्यभावः । सर्वात्मनैकदेशावचनस्थलेऽनुगतः । सर्वथाऽवचनस्थलेऽपि सहावचनस्य सत्त्वात् । असहोच्चारणस्थले तु सहवचनाभावः सुप्रसिद्ध एव । एकदेशवचनं त्वस्त्येवेत्येकदेशमात्रवचनस्य विलम्बितसमग्रप्रयोगेऽपि सत्त्वात् तन्निष्ठसहावचनं न्यून एवान्तर्गतमिति भावः । 
अत्र सन्निध्यभावविशेष इति विशेषग्रहणं तु पवनव्याधिमता ईषदसहोच्चारितेऽपि समग्रप्रयोगेऽसहोच्चारणलक्षणसन्निध्यभावस्य सत्त्वान्न्यूनं नाम वचनदोषः स्यात् । अतस्तद्व्यावृत्त्यर्थं सन्निध्यभावविशेष इत्युक्तमिति ज्ञेयम् ।। 
आकाङ्क्षितस्यापीति२ ।। सङ्गतस्यापीत्यर्थः । सङ्गतस्य वचनमाधिक्यमित्युक्ते पर्वतोऽग्निमान् धूमवत्त्वादिति प्रयोगेऽप्याधिक्यं स्यादतस्तद्व्यावृत्त्यर्थमन्येन कृतकार्यस्येति विशेषणम् । शब्दोऽनित्यः कृतकत्वाद् घटवत् स चाभिधेयः, इति प्रयोगे अन्येन कृतकार्यत्वस्य सत्त्वादसङ्गतस्याऽप्याधिक्यं स्यादतः आकाङ्क्षितस्यापीत्युक्तम् । 
एते चेति ।। चत्वार्यङ्गानि तत्रापि अनुमानदोषत्वेनोक्ता इत्यर्थः । कथारूपसाधारणा इति कथाङ्गसाधारणा इत्यर्थः । तथा च वादजल्पवितण्डात्मककथानां समयबन्धः, प्रश्नः, स्वपक्षसाधनं, परपक्षनिराकरणं चेति चत्वार्यङ्गानि, तत्रापि विरोधादयश्चत्वारो दोषाः प्रवर्तन्त इति ज्ञापनाय कथारूपसाधारणा इत्युक्तम् । अनुमाननिष्ठाश्चेति द्विविधा इति सम्बन्धः । तत्र द्विविधविरोधादिषु मध्ये । 
अत्रानुमानशब्देन ‘अनुमीयतेऽनेन’ इति व्युत्पत्त्या प्रतिज्ञाहेतुदृष्टान्ताः गृह्यन्ते । अनुमानदोषत्वेन परोक्तबाधानामसङ्ग्रहशङ्कावारणाय विरोधादिष्वेवान्तर्भावं वक्तुं तद्विभागमाह – त्रिविध इत्यादिना ।। अत्र प्रतिज्ञापदेन पक्षोऽपि गृह्यते । हेतुपदेन लिङ्गं च, दृष्टान्तपदेन तद्वचनं चेति ज्ञेयम् । 
विरोधादीनामुभयदोषत्वादिति ।। प्रतिज्ञायां विरोधः प्रतिज्ञाविरोधः । एवमुत्तरयोरप्यर्थोऽनुसन्धेयः । 
ननु प्रतिज्ञायां हीनबलवत्प्रमाणविरोधः कुतो वाऽनुमानदोषत्वेन नोक्त इत्यत आह -           हीनबलस्येति ।। अकिञ्चित्करत्वादुपपत्तौ प्रमानुत्पादकत्वसंशयादिजनकत्वदोषकार्याणां मध्ये किञ्चित्कार्यकरत्वाभावाद् हीनबलविरोधस्त्वदोष एवेति शेषः । 
प्रबलप्रमाणविरोधादिभेदेन विरोधद्वैविध्यम्उक्तम् । तत्र प्रमाणानां प्राबल्यं नाम किमित्याकाङ्क्षायां विभागपूर्वकं तत्स्वरूपमाह – प्राबल्यं चेत्यादिना ।। बहुत्वेन स्वरूपेण स्वभावेन स्वभावबलेन बहुत्वरूपं प्राबल्यं स्वभावरूपं प्राबल्यं चेति यावत् । निरवकाशमित्यादीति ।। आदिशब्दाच्छ्रुत्यादिकं ग्राह्यम् । द्वावपीति ।। प्रबलप्रमाणविरोधः समबलप्रमाणविरोधश्चेति द्वावपि विरोधावित्यर्थः । तेनैव हेतुना हेत्वन्तरेण चेति ।। शब्दः अनित्यः ऐन्द्रियकत्वाद् घटवत् । शब्दः नित्यः ऐन्द्रियकत्वाद् घटवद् इति तेनैव हेतुना, श्रावणत्वाच्छब्दत्ववदिति हेत्वन्तरेण चेत्यर्थः । 
प्रमाणविरोधः स्ववचनविरोधश्चेति द्विविधः प्रतिज्ञाविरोध इत्यत्र स्ववचनविरोधशब्देन स्वेन प्रमाणतयाऽभ्युपगतं यद् वचनं तद्विरोध इति स्वाङ्गीकृतत्वमेववचनगतस्वीयत्वं विवक्षितम् । 
विरोध इत्यत्रापि स्ववचनेन विरोधः, स्ववचन एव विरोध इत्यर्थद्वयं विवक्षितम् । उक्तस्वरूपं स्ववचनं तु पूर्वाचार्यकर्तृकं स्वकर्तृकं चेत्युभयरूपमिति भावेन स्ववचनविरोधविभागमाह – स्ववचनविरोधोऽपि द्विविध इति ।। 
अनेन स्वकर्तृकवचनं स्ववचनमित्यप्यर्थो यदि तदा स्ववचनविरोधत्वस्यापसिद्धान्ते-नानुगमः । तथा  स्ववचनेन विरोध इत्येवार्थो यदि तदा स्वन्यायस्वक्रियाविरोधयोः स्ववचनविरोधानन्तर्भावः । स्ववचन एव विरोध इत्यर्थो यदि तदाऽपसिद्धान्ते स्ववचनविरोधत्वाननुगम इत्यादि चोद्यमपास्तम् । 
द्विरूपविरोधस्यासम्भवपरिहारायान्यतरत्वं विवक्षितमिति । एतदेवाभिप्रेत्य पूर्वाचार्यवचनस्यापि स्वाङ्गीकृतत्वेन स्ववचनत्वमुक्तमिति ज्ञेयम् । 
हेतुविरोधोऽपीति ।। अत्र हेतुपदेन लिङ्गमात्रं विवक्षितम् । व्याप्तस्य हेतोः पक्षधर्मत्वप्रतीतिः सिद्धिस्तदभावोऽसिद्धिरिति परपक्षनिरासायाऽह - समुचितस्थल इति ।। अत्र प्रमित्यभावसङ्ग्रहाय प्रमितिः सिद्धिरित्युक्तम् । साधारणानैकान्तिकासाधारणानैकान्तिका-नध्यवसितानामव्याप्तिलक्षणहेतुविरोध एवान्तर्भावं वक्तुमव्याप्तिविभागमाह - अव्याप्तिस्त्रिविधेत्यादिना ।।
 साध्येति ।। तदभावेनैव सम्बन्ध इत्यवधारणार्थ एव साध्यसम्बन्धाभावे सतीत्यनेनोच्यत इति ज्ञेयम् । साध्यसम्बन्धे सति तदभावेन सम्बन्ध इत्यादिकं तु पक्षादन्यत्रेति ज्ञेयम् ।। 
ननु प्रतिज्ञाहेतुदृष्टान्तभेदेन उक्तान् प्रतिज्ञादिगतविरोधानभिधाय प्रतिज्ञायां स्ववचनविरोधं चाभिधाय हेतुरूपवचनदृष्टान्तवचनयोः स्ववचनविरोधः कस्मान्नोच्यत इत्यत आह - हेत्वादाविति ।। हेतौ दृष्टान्तवचने वेत्यर्थः । असिद्ध्यादिनैवेति ।। असिद्ध्यव्याप्तिसाध्य-वैकल्यसाधनवैकल्यदूषणैरित्यर्थः । 
तथा च शब्दो नित्यश्चाक्षुषत्वादिति प्रयोगे चाक्षुषत्वं कथं स्वरूपासिद्धमिति प्रश्ने शब्दस्य श्रावणत्वात्, श्रावणं पक्षीकृत्य तत्र चाक्षुषत्वाङ्गीकारे स्वरूपासिद्धिरेवे-  त्युपपादनीयम् । एवमुपपादने तु श्रावणवाचकशब्दपदेन चक्षुर्जन्यज्ञानविषयत्वरूपचाक्षुषत्व-वाचकहेतुरूपवचनस्य च विरोधोऽप्युक्तो भवति । 
तथा शब्दो नित्यः कार्यत्वादित्युक्ते व्याप्यत्वासिद्धोऽयं हेतुरित्युक्ते कथमत्र व्याप्त्यभाव इत्याशङ्कायां सकलकालवृत्तित्वं नित्यत्वं, कार्यत्वं नाम जन्यत्वं नित्यत्वाभावेनैव व्याप्तमिति वक्तव्यम् । तथा चाव्याप्त्युपपादनेनैव हेतुरूपवचनस्य विरोधोऽप्युक्तो भवति । 
तथाऽनित्यो घटः द्रव्यत्वाद् यथा गगनमित्युक्ते दृष्टान्ते साध्यवैकल्ये चाभिहिते कथं साध्यवैकल्यमिति शङ्कायामाकाशस्य नित्यत्वादकार्यत्वमेवेत्युक्ते यथा गगनमिति दृष्टान्तवचने विरोधोऽप्युक्तो भवति । तथा शब्दो नित्यः कार्यत्वाद् यथा गगनमित्युक्ते दृष्टान्ते साधनवैकल्येऽभिहिते कथमिति शङ्कायामाकाशस्य नित्यत्वादकार्यत्वमेवेत्युक्ते यथा गगनमिति दृष्टान्तवचने विरोधोऽप्युक्तो भवतीति हेतुरूपवचने दृष्टान्तवचने च स्ववचनविरोधः । 
लिङ्गेऽसिद्ध्यव्याप्तिलक्षणविरोधेन दृष्टान्ते साध्यवैकल्यसाधनवैकल्यलक्षणविरोधेन सङ्गृहीतः असिद्ध्यादिदोषकथनेनैव वचनविरोधोऽप्युक्त एवेति वचनविरोधः पृथङ् नोक्त इत्यर्थः । 
नन्वनुमाननिष्ठत्वेनोक्तानां चतुर्णां विरोधादीनां मध्ये विरोधस्वरूपविशेष एवोक्तः, न त्वसङ्गत्यादयो निरूपिताः । तत् कथमित्यत आह – एवमिति ।। एतेषां विरोधादिचतुर्णां प्रतिज्ञाहेतुदृष्टान्तगतानामुपपत्तिदोषाणामिति हेत्वाभासानामित्यर्थः ।
(प्र.प.) न केवलमुपपत्तिदोषाणां विरोधादिभिः सङ्ग्रहः । किं नाम ? नैयायिकनि-रूपिताशेषनिग्रहस्थानानां१ वक्तृदोषाभ्यां संवादानुक्तिभ्यां  युतानामेतेष्वेवान्तर्भावः२। ततश्च विरोधासङ्गती न्यूनाधिके संवादानुक्ती इति षडेव निग्रहस्थानानि । विप्रतिपन्नप्रमेयाङ्गीकारः संवादः । ३परबोधनार्थस्यावश्यं वक्तव्यस्या-वचनमनुक्तिः । कथायामखण्डिताहङ्कारेण परेण परस्याहङ्कारखण्डनं पराजयो निग्रह इति चोच्यते । तन्निमित्तं निग्रहस्थानम् । 
अहङ्कारखण्डनं च स्वपक्षसाधनपरपक्षदूषणसङ्कल्पभ्रंशः । अत एव कथाबाह्यानि कथायामप्यपस्मारोन्मादादिदशापन्नानि झटिति संवरणेन तिरोहितोद्भावनावसराणि पुरस्फूर्तिकानधिकृतोद्भावितानि च व्यवच्छिन्नानि । परोक्तस्ववक्तव्ययोरज्ञानं विपरीतज्ञानं वा निग्रहः । तल्लिङ्गं निग्रहस्थानमिति वा ।।
(भा.च.) संवादानुक्तिभ्यां युतेष्वित्युक्ते संवादानुक्ती किंलक्षणके इति जिज्ञासायामाह- विप्रतिपन्नेति ।। अविप्रतिपन्नप्रमेयाङ्गीकारेऽतिप्रसङ्गवारणाय विप्रतिपन्नेत्युक्तम् । अवक्तव्यस्यावचनेऽतिप्रसङ्गवारणाय अवश्यवक्तव्यस्येत्युक्तम् । अवश्यवक्तव्यार्थक-शब्दस्यापि पराबोधकत्वे तद्वचनेऽप्यनुक्तिरेवेति अवचनाभावादनुक्तिर्वेति शङ्कावारणाय परबोधार्थस्येत्युक्तम् । 
संवादानुक्तियुतेषूपपत्तिदोषेष्वेव निग्रहस्थानानामन्तर्भाव इत्युक्तम् । कानि तानि परोदीरितनिग्रहस्थानानीति शङ्कायां तदवान्तरभेदमन्तर्भावं च वक्तुं निग्रहस्थानसामान्यलक्षणमाह – कथायामिति ।। पराजयहेतुर्निग्रहस्थानमिति लक्षणमभिप्रेत्य पराजयशब्दार्थमाह – कथायामित्यादिना ।। इदमेव निग्रहस्थानपदप्रवृत्तिनिमित्तमिति भावेनाऽह - निग्रह इति चेति ।। स्थानपदस्य निमित्तत्वमर्थ इत्युक्तं भवति ।। 
कथायामखण्डिताहङ्कारेणेत्यादिविशेषणप्रयोजनमाह - अत एवेति ।। झटिति शीघ्रं संवरणेन आच्छादनेन तिरोहितः उद्भावनावसरो एषां तानि । पुरस्फूर्तिकाः आशुप्रतिभानवन्तः कथायामनधिकृताश्च तटस्था इत्यर्थः । परेणेत्युक्त्या तटस्थोक्तिर्व्यावर्त्यते । 
तत्त्वाप्रतिपत्तिलिङ्गं निग्रहस्थानमिति लक्षणान्तरमभिप्रेत्याऽह - परोक्तेति ।।
(प्र.प.) तानि च ।।१ ।। प्रतिज्ञाहानिः ।। २ ।। प्रतिज्ञान्तरम् ।। ३ ।।                         प्रतिज्ञाविरोधः ।। ४ ।। प्रतिज्ञासन्न्यासः ।। ५ ।। हेत्वन्तरम् ।। ६ ।।                           अर्थान्तरम्  ।। ७ ।। निरर्थकम् ।। ८ ।। अविज्ञातार्थम् ।। ९ ।। अपार्थकम् ।। १० ।। अप्राप्तकालम् ।। ११ ।। न्यूनम् ।। १२ ।। अधिकम् ।। १३ ।। पुनरुक्तम् ।। १४ ।। अननुभाषणम् ।। १५ ।। अज्ञानम् ।। १६ ।। अप्रतिभा ।। १७ ।। विक्षेपः ।। १८ ।। मतानुज्ञा ।। १९ ।। पर्यनुयोज्योपेक्षणम् ।। २० ।। निरनुयोज्यानुयोगः ।। २१ ।। अपसिद्धान्तः ।। २२ ।। हेत्वाभासश्चेति द्वाविंशतिः ।। 
प्रतिज्ञाहानिः ।। तत्र येन यद् यथा साध्यत्वादिना१ निर्दिष्टं तेन तस्य तथा परित्यागः        प्रतिज्ञाहानिः । यथा पर्वतोऽग्निमान् प्रमेयत्वादित्युक्तेऽनैकान्तिकत्वेन च प्रत्युक्ते मा भूत् तर्हि पर्वतोऽग्निमानिति । अयं तु संवाद एव ।। 
प्रतिज्ञान्तरम् ।। प्रथममविशिष्टतयोक्ते २ साध्यभागे पुनर्विशेषणप्रक्षेपः प्रतिज्ञान्तरम् ।। प्रतिज्ञोदाहरणे प्रयोज्यभागो, निगमनं चेति साध्यभागः । यथा शब्दोऽनित्य इति प्रतिज्ञाते ध्वनिभिः सिद्धसाधनत्वोद्भावने वर्णात्मकः शब्दोऽनित्य इत्यादि ।
अत्र वक्तव्यम्३ । किं पूर्वैव कथाऽनुवर्ततेऽथ कथान्तरम् । नाऽद्यः । एकस्य साधनस्य दूषणस्य वा स्थितौ भङ्गे वा कथायाः परिसमाप्तत्वात् । साधनान्तरोपन्यासस्या-वसराभावाद्  व्यर्थत्वात् । न चेदं पूर्वोक्तमेव । तथात्वे पूर्वदूषणेनैव दुष्टत्वप्रसङ्गात् । न द्वितीयः । तथा सति प्रथममेव विशिष्टस्योपात्तत्वेन प्रतिज्ञान्तराभावात् । वादे तु कथैक्येऽपि न निग्रहस्थानम् । शङ्कानिवृत्तिपर्यन्तं प्रतिवक्तव्यत्वात् । 
सत्यम् । निवृत्तयोरपि जल्पवितण्डयोः पुनर्विशेषणं प्रक्षिपतः को दोष इति चेत् । १असङ्गत्यादिकमिति ब्रूमः । तदपि कथाबाह्यत्वान्न निग्रहस्थानम् ।। 
(भा.च.) तेषु मध्ये उक्तविधपरित्यागः प्रतिज्ञाहानिः प्रतिज्ञाहानिशब्दाभिधेय            इत्यर्थः । कथायां यच्च पक्षादि येन निर्दिष्टमादितः तस्य तेन परित्याग प्रतिज्ञाहानिरुच्यत इति परोक्तलक्षणवाक्यं व्याचष्टे – कथायामिति ।। येन वादिना प्रतिवादिना वा यत् पक्षलिङ्गदृष्टान्तस्वरूपं येन साध्यत्वादिना, पक्षः येन साध्यत्वेन साधनार्हत्वेन रूपेण, लिङ्गं येन लिङ्गत्वेन प्रकारेण, दृष्टान्तः येन दृष्टान्तत्वेन प्रकारेण निर्दिष्टं तस्य निर्दिष्टस्य प्रकारस्य तेनैव परित्यागः अभावाभ्युपगमः प्रतिज्ञाहानिरित्यर्थः । 
अनेन पर्वतत्वप्रमेयत्वमहाह्रदत्वादिरूपाणां निर्दिष्टप्रकाराणाम् अपरित्यागात् कथं प्रतिज्ञाहानिरिति चोद्यमपास्तम् । माऽस्त्वयं पर्वतोऽग्निमत्त्वेन साधनार्ह इति तटस्थकृतपरित्यागस्य प्रतिज्ञाहानित्ववारणाय तेनेत्युक्तम् । अत्र तथाशब्दः परित्याग-विवरणरूपः । यद्वा, तस्य पक्षादेः निर्दिष्टप्रकारवेषेण त्याग इत्यर्थः । 
प्रमेयत्वादियुक्त इति ।। प्रमेयत्वान्महाह्रदवदित्यर्थः। माभूदिति ।। पर्वतः अग्निमान् माभूत् अग्निमत्त्वेन साध्यो माभूद् व्यभिचारित्वात् प्रमेयत्वलिङ्गं माभूत् । महाह्रदे साध्यसमानधर्माभावाद् दृष्टान्तो माभूदित्येतदादिशब्दार्थः । तथा च वह्निमानिति प्रतिज्ञायाः वह्निमत्त्वेन साधनार्हत्वमेवार्थ इति ज्ञेयम् । 
‘अविशेषितपूर्वोक्तेः साध्यांशे दूषिते पुनः । 
  तद्विशेषणनिक्षेपः प्रतिज्ञान्तरमिष्यते ।।’
इति परोक्तलक्षणमनुवदति – प्रथममिति ।। प्रथममेवाविशेषणविशिष्टोक्तेः प्रतिज्ञान्तरत्ववारणाय अविशेषितया इत्युक्तम् । 
के ते साध्यभागाः ? इत्यत आह - प्रतिज्ञेति ।। द्व्यंशोऽनुमानप्रयोगः । साध्यभागः साधनभागश्चेति । तत्र प्रतिज्ञा एकः साध्यभागः । उदाहरणे - प्रयोज्यभागो निगमनं चेत्येते साध्यभागा इत्यर्थः । वर्णात्मकः शब्दोऽनित्यः इत्यादीति ।। पर्वतः कृष्णागरुवह्निमान् सुरभिधूमवत्त्वादिति प्रयोगे यत्र सुरभिधूमस्तत्र वह्निरित्युदाहरणकथने साध्यभागे तु न्यूनत्वेन प्रत्युक्ते , तर्हि यत्र सुरभिधूमस्तत्र कृष्णागरुवह्निरिति विशेषणप्रक्षेपः, तथा सुरभिधूमवत्त्वाद् वह्निमानिति निगमनकथने न्यूनत्वेन प्रत्युक्तेकृष्णागरुवह्निमान् इति विशेषण-प्रक्षेपश्चाऽदिशब्दग्राह्यः । 
प्रतिज्ञान्तरं निग्रहस्थानमेव न भवतीति वक्तुं पृच्छति - अत्रेति ।। अत्र पूर्वप्रयोगे विशेषणप्रक्षेपे सति प्रष्टव्यं प्रश्नः कर्तव्य इत्यर्थः । 
प्रश्नप्रकारमनुवदति – किं पूर्वैवेति ।। एकस्येति ।। अस्य दूषणस्येत्यनेनापि सम्बन्धः । तथा चैकस्य साधनस्य सपक्षसाधकानुमानस्य स्थितौ अदूषिते भङ्गे दूषिते च सति तथा एकस्य दूषणस्य स्थितौ अपरिहारे भङ्गे च परिहारे चेत्यर्थः । तथा च जल्पवितण्डयोर्जयफलत्वात् । स्वोक्तानुमाने दूषिते सति जयपराजयविवेकसिद्धेः कृतकृत्या कथा नानुवर्तत इति भावः । 
ननु माऽस्तु कथानुवृत्तिः । तथाऽपि पूर्वानुमानाद् विशेषणविशिष्टमदुष्टमनुमानान्तरमेवोच्यत इत्यत आह - साधनान्तरोपन्यासस्येति ।। अवसराभावात् कालप्रसक्त्यभावादित्यर्थः । तथा च पराजयानन्तरं किमनेन कृत्यमिति भावः । न चेदमिति ।। विशेषणविशिष्टतयोक्तमिदं पूर्वोक्तं न चेदित्यर्थः । 
ननु जल्पवितण्डयोरननुवृत्तेः प्रतिज्ञान्तरस्य तत्र निग्रहस्थानत्वाभावेऽपि जयपराजयविवेकसाध्यप्रयोजनानुद्देश्यकवादकथायाः निवृत्त्यभावेन प्रतिज्ञान्तरं निग्रहस्थानं वादे भविष्यतीत्यत आह - वादे त्विति ।। न निग्रहस्थानमिति ।। निग्रहस्थानत्वेन नोद्भाव्यमित्यर्थः । 
तथा च प्रथमविशिष्टतयोक्त्यनन्तरं पुनर्विशेषणविशिष्टप्रयोक्तुः स्ववक्तव्ये तत्त्वाप्रतिपत्तिरनेन प्रतिज्ञान्तरेण ज्ञाप्यत एवेति कथं न निग्रहस्थानमिति चोद्यमपास्तम् । 
कुतो नोद्भावनीयम् इत्याशङ्क्य वादस्य तत्त्वनिर्णयफलकत्वेन जयपराजयविवेका-   फलत्वात् । तत्त्वनिर्णयविरोधियावच्छङ्कानिवृत्तिपर्यन्तं कथानुवृत्त्या कथाविच्छेदकत्वाभावाच्च प्रयोजनाभावान्नोद्भावनीयं प्रतिज्ञान्तरमिति भावेनाऽह – शङ्कानिवृत्तिपर्यन्तमिति ।। 
सत्यमिति ।। पूर्वैव कथाऽनुवर्तते नवेति पक्षद्वयेऽपि प्रतिज्ञान्तरं न निग्रहस्थानमित्येतत् सत्यमित्यर्थः ।। असङ्गत्यादिकमिति ।। आदिशब्दात् कथासमाप्त्यनन्तरं विशिष्टप्रयोगस्यावक्तव्यतया वक्तव्यस्यावचनमनुक्तिरित्यनुक्तिदोषो वा स्यादिति             ज्ञेयम् । 
ननु कथायाः परिसमाप्तत्वात् पुनर्विशेषणप्रक्षेपेऽसङ्गत्यादिकं निग्रहस्थानं वा कथं स्यादित्यत आह – तदपीति ।। 
(प्र.प.) प्रतिज्ञाविरोधः ।। एकवक्तृके वाक्ये पदानामवान्तरवाक्यानां वा मिथो व्याघातः प्रतिज्ञाविरोधः । यथा मे माता वन्ध्येति । द्रव्यं गुणव्यतिरिक्तम-व्यतिरिक्तत्वादिति । अयं च प्रथमजातित्वात् स्ववचनविरोध एव ।। 
प्रतिज्ञासन्न्यासः ।। स्वोक्तापलापः प्रतिज्ञासन्न्यासः । यथाऽग्निरनुष्ण इत्युक्ते प्रत्यक्षविरोधे चाभिहिते ब्रवीति ‘न मयाऽग्निरनुष्ण इत्यभिहितः’ इति । सोऽपि प्रमाणविरोध एव । उक्तेः प्रमितत्वात् ।।
हेत्वन्तरम् ।। प्रथममविशिष्टतयोक्ते साधकांशे पुनरधिकप्रक्षेपो हेत्वन्तरम् । हेतुः, उदाहरणे प्रयोजकांशः, उपनयः, दूषणं चेति साधकांशः। यथा शब्दो नित्य ऐन्द्रियकत्वादित्युक्ते सामान्येनानैकान्त्येऽभिहिते सामान्यवत्त्वे सतीत्यादि । 
एतत् प्रतिज्ञान्तरनिरासेनैव निरस्तम् । प्रतिज्ञाग्रहणस्योक्तोपलक्षणत्वेन पृथङ् न          वक्तव्यं च । अनुपलक्षणत्वे तु उदाहरणान्तरादिकमपि पृथग् वाच्यं स्यात् । प्रतिज्ञापदेन साध्यांश एवोपलक्ष्यत इति चेन्न । वैयर्थ्यात् । अन्यथा प्रतिज्ञाहान्यादावपि किं             विभागो न क्रियत इति ।। 
(भा.च.) 
‘पदयोर्वाक्ययोर्वाऽपि१ एकवक्तृकयोर्मिथः । 
 व्याघातो निग्रहस्थानं स्यात् प्रतिज्ञाविरोधतः’२  
इति परोक्तलक्षणमनुवदति - एकवक्तृक इति ।। पदयोर्मिथो विरोधस्योदाहरणमाह - मे  मातेति ।। अत्र स्ववाक्ये अन्यवक्तृकवाक्यविरोधस्य प्रतिज्ञाविरोधत्वशङ्कावारणाय एकवक्तृक इत्युक्तम् ।
प्रथमजातित्वादिति ।। स्ववचन एव व्याहतिर्जातिः । सा त्रिविधा । एकवक्तृके वाक्ये पदानामवान्तरवाक्यानां वा मिथो विरोधः, स्वन्यायविरोधः, स्वक्रियाविरोध इति त्रैविध्येनोक्तजातीनां मध्ये प्रथमजातित्वात् स्ववचनविरोधलक्षणप्रतिज्ञाविरोध एवान्तर्गत इत्यर्थः ।
‘स्वयमुक्तापलापेन प्रतिज्ञान्यासनिग्रहः’ 
इति परोक्तं लक्षणमनुवदति – स्वेति ।। स्वेनोक्तस्य प्रयोगस्यापलापः अभाववचन-मित्यर्थः । स्वेनानुक्तस्याभाववचनव्यवच्छेदाय स्वेनेत्युक्तम् । अयमिति ।। प्रतिज्ञाविरोध- विशेषप्रमाणविशेषेऽन्तर्गत इत्यर्थः । 
ननु ‘वह्निरनुष्णः’ इति प्रतिज्ञावाक्यं मया नोक्तमित्यभिधानात् प्रतिज्ञाविरोधविशेषप्रमाणविरोधे कथमस्यान्तर्भाव इत्यत आह - उक्तेरिति ।। तथा च परेणापलापेऽप्युक्तेः प्रमितत्वात्प्रमाणविरोधो लगत्येवेति भावः । 
‘हेत्वन्तरं साधकांशे दूषिते तद्विशेषणम्’ 
इति परोक्तलक्षणमनुवदति - प्रथममिति ।। प्रतिज्ञान्तरव्युदासाय साधकांश            इत्युक्तम् । सामान्यवत्त्वे सतीत्यादीति ।। पर्वतः कृष्णागरुवह्निमान् सुरभिधूमवत्त्वादिति प्रयोगे यो धूमवान् स कृष्णागरुवह्निमान् इत्युदाहरणकथने प्रयोजकांशे न्यूनतया प्रत्युक्तेयः सुरभिधूमवान् सः कृष्णागरुवह्निमानिति प्रयोगः । तथातथाचायमित्यत्र कृष्णागरुवह्निव्याप्तधूमवानयमिति कथने व्यभिचारेण च प्रत्युक्तेकृष्णागरुवह्निव्याप्त-सुरभिधूमवानयमिति प्रयोगश्चाऽदिशब्दार्थः । 
एतदिति ।। अत्र पूर्वैव कथाऽनुवर्तते, उत कथान्तरमित्युक्तप्रतिज्ञान्तर-निरासन्यायेनेत्यर्थः । तथा च प्रतिज्ञान्तरवद् हेत्वन्तरं च निग्रहस्थानमेव न भवतीति   भावः। 
प्रतिज्ञाग्रहणस्येति ।। प्रतिज्ञान्तरमित्यत्र पक्षवचनरूपप्रतिज्ञावाचकस्य प्रतिज्ञेति पदस्य उपलक्षणत्वेन हेतुवाक्योदाहरणवाक्योपनयवाक्यनिगमनवाक्यानामुपलक्षणत्वेनेत्यर्थः । तथा च प्रतिज्ञान्तराख्यनिग्रहस्थाने उदाहरणोपनयनिगमनान्तराख्यनिग्रहस्थानानामिव हेत्वन्तराख्यनिग्रहस्थानस्याप्यन्तर्भावाद्धेत्वन्तरं प्रतिज्ञान्तराख्यनिग्रहस्थानात् पृथङ् न वक्तव्यमित्यर्थः । 
ननु प्रतिज्ञान्तरमित्यत्र प्रतिज्ञेति पदं हेत्वाद्युपलक्षकं नाङ्गीक्रियत इत्यत आह - अनुपलक्षणत्वे त्विति ।। साध्यांश एवेति ।। न तु प्रयोजकभाग इत्यर्थः । वैय्यर्थ्यादिति ।। साध्यभागः प्रयोजकभागश्चेत्यंशद्वयमनुपलक्ष्य साध्यभाग एवोपलक्ष्यत इति नियमस्य निष्प्रयोजकत्वादित्यर्थः । 
प्रयोजनाभावेऽपि साध्यभाग एव लक्ष्यत इति वदन्तं प्रत्याह - अन्यथेति ।। प्रतिज्ञाहानिः, प्रतिज्ञाविरोधः प्रतिज्ञासन्न्यास इति त्रिषु निग्रहस्थानेषु प्रतिज्ञापदेन हेतूदाहरणोपनयनिगमनेषु साध्यभागमुपलक्ष्य प्रतिज्ञान्तरं हेत्वन्तरमिति विभागवत् प्रतिज्ञाहानिः हेतुहानिरिति रूपेण प्रतिज्ञाविरोधो हेतुविरोध इति रूपेण, प्रतिज्ञासन्न्यासो हेतुसन्न्यास इति रूपेण, विभागः कस्मान्न क्रियत इत्यर्थः ।
तथा च प्रयोजनाभावेऽपि साध्यांश एवोपलक्ष्यत इति वदता प्रतिज्ञाहान्यादिस्थलेऽपि हेत्वादिसाध्यभागमेवोपलक्ष्य इत्थमेव विभागः कर्तव्य इति भावः । 
(प्र.प.) अर्थान्तरम् ।। प्रकृतानुपयुक्तान्वितोक्तिरर्थान्तरम् । यथा शब्दो नित्यः प्रमेयत्वादित्यत्र प्रमेयत्वं हेतुः । हेतुशब्दश्च हिनोतेर्धातोस्तुन्प्रत्यये कृते सति कृदन्तं पदमित्यादि । इदमनाकाङ्क्षितत्वादसङ्गतिरेवेति ।। 
निरर्थकम् ।। अवाचकपदप्रयोगो निरर्थकम् । यथा शब्दो नित्यः कचटतपानां जबगडदत्वा-दित्यादि । इदं त्वनुक्तिरेव ।।
अविज्ञातार्थम् ।। त्रिवारमुक्तेऽपि परिषत्प्रतिवादिभ्यामविज्ञातार्थवाचकपद-   मविज्ञातार्थम् । यथा काश्यपतनयाधृतिहेतुरयं त्रिणयनतनयासनसमाननामधेय-         युक्तः१ । तद्ध्वजवत्त्वादित्यादि । इदमप्यनुक्तिरेव ।।
अपार्थकम् ।। अनन्वितवाचकपदादिप्रयोगोऽपार्थकम् । यथा कुण्डमजाजिनं दशदाडिमानि षडपूपा इत्यादि । इदं च स्फुटमसङ्गतम् ।।
अप्राप्तकालम् ।। क्रमविपर्यासोऽप्राप्तकालम् । यथा कृतकत्वादनित्यः शब्द इत्यादि । इदं किञ्चिन्न निग्रहहस्थानम् । प्रवृत्तिसामर्थ्यादर्थवत्प्रमाणमित्यादिसंव्यवहारात् । निग्रहस्थानं त्वसङ्गतिरेव ।। 
(भा.च.) 
‘प्रकृतानुपयुक्तोक्तिरर्थान्तरमिति स्थितिः’ 
इति परोक्तं लक्षणमनुवदति – प्रकृतेति ।। प्रकृतस्य प्रसक्तस्य । साधनस्य दूषणस्य वा अनुपयुक्तमसङ्गतमन्वितं च तस्योक्तिरर्थान्तरमित्यर्थः । प्रकृतानुपयुक्तानन्वितप्रयोगेऽ-पार्थकप्रयोगेऽतिव्याप्तिपरिहाराय अन्वितपदम् । समीचीनप्रयोगव्यावृत्त्यर्थं प्रकृता-     नुपयुक्तेति ।। इत्यादीति ।। शब्दः अनित्यः स चाऽकाशविशेषगुण इत्यादिशब्दार्थः । 
‘अवाचकप्रयोगे च निरर्थकसमुद्भवः’ 
इति परोक्तं लक्षणमनुवदति - अवाचकेति ।। पर्वतोऽग्निमान् इत्यादिवाचकपदप्रयोगेऽ-तिव्याप्तिवारणायावाचकेत्युक्तम् । 
‘त्रिभङ्ग्यन्तरमुक्तेऽपि प्राश्निकैः प्रतिवादिनाम् । 
 वाक्यमज्ञायमानार्थमविज्ञातार्थमुच्यते’ 
इति परोक्तं लक्षणमनुवदति – त्रिवारमुक्तेऽपीति ।। त्रिवारमुक्तेऽपि परिषत्प्रतिवादिभ्यामविज्ञातार्थावाचकप्रयोगनिरासाय वाचकेत्युक्तम् । यथेति ।। ‘काश्यपी क्षितिः’ इत्यभिधानात् । कश्यपतनया भूः । तस्याः धृतिहेतुः भूधरः । अयं पर्वत इत्युक्तं भवति । त्रिनयनतनयः षण्मुखः । तस्याऽसनं मयूरः । तेन समानं शिखीति नामधेयं यस्य सः त्रिनयनतनयासनसमाननामधेयो वह्निः । तद्युक्त इत्यर्थः । 
त्रिवारं कथनं तु श्रोतॄणामवधानशङ्कानिवृत्त्यर्थम् । ह्येकवारं प्रयुक्तेऽतिव्याप्तिवारणाय त्रिवारमित्युक्तम् । 
‘पदजातं वाक्यजातमनन्वितमपार्थकम्’ 
इति परोक्तलक्षणमनुवदति – अनन्वितेति ।। अनन्विते पर्वतोऽग्निमान् धूमवत्त्वादित्यादिवाचकपदादिप्रयोगे अतिप्रसङ्गवारणाय अनन्वितेत्युक्तम् । 
‘विवक्षितक्रमं वादवादांशावयवादिकम् । 
 विपर्यस्तं वदति चेत् प्राप्ते वाऽप्राप्तकालता’ 
इति परोक्तलक्षणमनुवदति - क्रमविपर्यास इति ।। इदमिति ।। अयं हि जल्पवितण्डयोः क्रमः । सभ्यादिसङ्ग्रहपुरस्सरं कथानियमबन्धे कृते वादिना प्रमाणमभिधायाऽभासोद्धारः कर्तव्यः । प्रतिवादिना वादिसाधनमनूद्य दूषयित्वा सपक्षे साधनमभिधायाऽभासोद्धारः कर्तव्यः । तत्र यदि वादी स्वपक्षसाधनमभिधाय कथानियमबन्धमिच्छति तदा तु आरम्भविपर्यासः । सः यदा त्वाभासोद्धारानन्तरं साधनं प्रयुङ्क्ते तदा वादांशविपर्यासः । 
प्रतिवादी यदि स्वपक्षे साधनमभिधाय परपक्षं दूषयिष्यति तदा वादविपर्यासः । यदा प्रतिज्ञाहेतूदाहरणादीनां वैपरीत्येन प्रयोगमिच्छति तदा अवयवविपर्यासः । वितण्डायां तु स्वपक्षसाधकाभावात् वादविपर्यासाभाव इत्यवगन्तव्यम् । 
तथा चाऽरम्भादिक्रमविपर्यासेन प्रयोगरूपाप्राप्तकालस्य निग्रहस्थानत्वेऽपि प्रतिज्ञाद्यवयवानां क्रमव्यत्यासेन प्रयोगरूपमिदं किञ्चिदप्राप्तकालनिग्रहस्थानमित्यर्थः कुत इत्याशङ्क्य प्रतिज्ञाद्यवयवानां क्रमव्यत्यासेन प्रयोगस्य शास्त्रेषूपलम्भादित्याह -               प्रवृत्तीति ।। निग्रहस्थानं त्विति ।। कथारम्भविपर्यासादिरूपमप्राप्तकालं नाम निग्रहस्थानमित्यर्थः । 
 (प्र.प.) न्यूनम् ।। अवश्योपादेयानामन्यतमानुपपादनं न्यूनम् । यथा पर्वतोऽग्निमान् महानसवदित्यादि । एतन्न्यूनमेव ।। 
अधिकम् ।। अन्वितोपयुक्तापुनरुक्तकृतकार्यप्रयोगोऽधिकम् । यथा पर्वतोऽग्निमान् धूमवत्त्वात् प्रकाशविशेषवत्त्वाच्चेत्यादि । एतदधिकमेव ।। 
पुनरुक्तम् ।। प्रतीतार्थस्य पुनः स्ववचनेन प्रयोजनं विनाऽभिधानं पुनरुक्तम् । यथा पर्वतोऽग्निमान् पर्वतोऽग्निमानित्यादि । एतदधिकमेव ।। 
अननुभाषणम् ।। वादिनोक्तस्य प्राश्निकैर्विज्ञातार्थस्य वादिना परिषदा वा पुनरनूद्य दत्तस्योच्चारणयोग्यस्य स्वाज्ञानमनाविष्कुर्वता कथामविच्छिन्दता यदप्रत्युच्चारणं     तदननुभाषणम् । तत् पञ्चविधम् । यत्तदित्याद्यनुवादो दूष्यैकदेशानुवादः केवलं दूषणोक्तिरन्यथाऽनुवादस्तूष्णीम्भावश्चेति । तत्राऽद्यत्रयं न्यूनम् । चतुर्थमसङ्गतम् ।   पञ्चममनुक्तिः१ ।। 
अज्ञानम् ।। वादिना त्रिवारमभिहितस्य परिषदा विज्ञातार्थस्य वाक्यस्यार्था-प्रतिपत्तिरज्ञानम् ।।
अप्रतिभा ।। वादिनोक्तस्य प्रत्युत्तराप्रतिपत्तिरप्रतिभा ।। 
विक्षेपः ।। केनचिद् व्याजेन कथाविच्छेदो विक्षेपः । यथा कथामारभ्याऽह – अद्य मे महत्प्रयोजनमस्ति तस्मिन्नवसिते वक्ष्यामीति । एतत् त्रयमनुक्तिरेव ।। 
 (भा.च.) 
‘आत्मसिद्धान्तसिद्धेषु वादांशावयवादिषु । 
  एकस्यावचने प्राहुस्तन्न्यूनं निग्रहं’२  
 इति परोक्तलक्षणमनुवदति – अवश्योपादेयानामिति ।। 
‘अन्वितस्योपयुक्तस्य पुनरुक्तेतरस्य वा । 
  कृतकार्यकरस्योक्तिरधिकं तत् प्रचक्षते’
 इति परोक्तलक्षणमनुवदति - अन्वितेति३ ।। अन्येन कृतम् अनुमित्युपयोगिपक्षलिङ्गादि-ज्ञानलक्षणं कार्यं यस्य तत् कृतकार्यं तस्य प्रयोग इत्यर्थः । पर्वतोऽग्निमान् धूमवत्त्वाद्धूम-वत्त्वादिति । कृतकार्यप्रयोगे पुनरुक्तेऽतिप्रसङ्गवारणायापुनरुक्तस्येत्युक्तम् । अपुनरुक्तस्य कृतकार्यस्य प्रयोगोऽधिकमित्युक्ते शब्दोऽनित्यः कृतकत्वाद् घटवत्, स चाभिधेय इत्यर्थान्तरेऽतिप्रसङ्गवारणायोपयुक्तस्येत्युक्तम् । अन्वितपदं विहायाशेषस्वीकारे देवदत्तो ग्रामं गत्वा सरसि स्नात्वा ओदनमश्नातीति प्रयोगसहिते देवदत्तो ग्रामं सरसि गत्वा ओदनं स्नात्वाऽश्नातीति प्रतिज्ञारूपवाक्यविशेषे अपार्थकेऽतिप्रसङ्गस्तदर्थमन्वितग्रहणम् । 
कृतकार्यपदं विहायाशेषस्वीकारे समीचीनप्रयोगेऽतिप्रसङ्गः । तदर्थं कृतकार्य-          पदग्रहणम् ।। इत्यादीति ।। धूमादिमत्त्वादित्यादिरादिशब्दार्थः । प्रतीतार्थस्येति ।। वचनेनैव प्रतीतपक्षादिरूपार्थस्येत्यर्थः । 
निगमनेति ।। निगमने अतिप्रसङ्गवारणाय प्रयोजनं विनेत्युक्तम् । प्रत्यक्षप्रतीतार्थाभिधानरूपे पर्वतोऽग्निमान् इत्यत्र पर्वत इति पदेऽतिव्याप्तिवारणायवचनेनेत्युक्तम् । 
अत्र प्रयोजनं विना पुनरभिधानं पुनरुक्तमित्येव लक्षणम् । अन्यतः प्राप्तार्थस्याभिधाने पुनरभिधानत्वाभावादिति ज्ञेयम् । 
वादिनोक्तस्येति ।। यदप्रत्युच्चारणं तदननुभाषणम्इत्युक्ते प्राश्निकैः प्रतिवादिना           चाविज्ञातार्थस्थले निग्रहस्थानबहिर्भूतं प्रतिवादिनो यदप्रत्युच्चारणं तत्रातिप्रसङ्गः स्यात् । अतः प्राश्निकैर्विज्ञातार्थस्येत्युक्तम् । प्राश्निकैः विज्ञातार्थस्यापि प्रतिवादिनं प्रत्यनूद्याप्रदानदशायामप्रत्युच्चारणस्यानिग्रहस्थानत्वाद् । अनूद्य दत्तस्येत्युक्तम् । 
वादिना अनुक्तस्याधिकार्थस्यापरिज्ञानेन स्वाज्ञानमनाविष्कुर्वतो यदप्रत्युच्चारणं तादृशस्थलेऽननुभाषणं न निग्रहस्थानम् । किन्त्वज्ञानं नाम निग्रहस्थानमिति तद्व्यवच्छेदाय स्वाज्ञानमनाविष्कुर्वतेत्युक्तम् । 
स्वाज्ञानमनाविष्कुर्वतोऽपि केनचिद् व्याजेन कथाविच्छेदं सम्पाद्य यदप्रत्युच्चारणं तादृशस्थलेऽननुभाषणं न निग्रहस्थानम् । किन्तु विक्षेप एवेति तद्व्यवच्छेदाय कथामविच्छिन्दतेत्युक्तम् । पवनव्याधियुतं प्रति प्राश्निकैरनूद्य दत्तस्याप्यर्थस्य तदुच्चारणायोग्यत्वे परोक्तस्ववक्तव्यविषयकाज्ञानासम्भवेऽप्यनुच्चारणसम्भवात् तद्व्यवच्छेदाय उच्चारणयोग्यस्येत्युक्तमिति ज्ञेयम् । 
अर्थाप्रतिपत्तिरज्ञानमिति ।। स्वाज्ञानाविष्कारे सत्यर्थाप्रतिपत्तिरज्ञानं नाम निग्रहस्थानमित्युच्यत इति भावः। परिषद्भिरविज्ञातार्थकवाक्यस्यार्थापरिज्ञानेऽपि प्रतिवादिनोऽज्ञानाख्यनिग्रहस्थानत्वाभावाद् विज्ञातार्थस्येत्युक्तम् । 
प्रत्युत्तरेति ।। वाद्युक्तं प्रमेयजातं सर्वमनूद्य प्रत्युत्तराप्रतिपत्त्या तूष्णीम्भावे वा प्रत्युत्तरं न ज्ञायत इत्याविष्कारे वा अप्रतिभानिग्रहस्थानं भवतीत्यर्थः । वाद्युक्तवाक्यार्थाज्ञानरूपाद् अज्ञानाख्यनिग्रहस्थानाद् भेदायोत्तराप्रतिपत्तिरप्रतिभेत्युक्तम् । 
वाद्युक्तस्यानूद्य दत्तस्यापरिज्ञानाद् वा परिज्ञानेऽपि प्रत्युत्तरापरिज्ञानाद् वा व्याजसम्पादनेन कथाविच्छेदो विक्षेपः। 
 (प्र.प.) मतानुज्ञा ।। इष्टापादनं मतानुज्ञा ।। यथा केनचित् स्वस्य चोरत्वमभ्युपेत्य१ त्वं चोरः पुरुषत्वादित्युक्ते तर्हि तवापि चोरत्वं प्रसज्येतेति । इयमसङ्गतिरेव२ ।। 
पर्यनुयोज्योपेक्षणम् ।। अवश्योद्भाव्यतया प्राप्तनिग्रहस्थानानुद्भावनं पर्यनुयोज्यो-        पेक्षणम् । इदमप्यनुक्तान्तर्गतम् ।। 
निरनुयोज्यानुयोगः ।। अतन्निग्रहप्राप्तौ तन्निग्रहोद्भावनं निरनुयोज्यानुयोगः । 
स चतुर्विधः । छलं, जातिः, हान्याद्याभासः, अप्राप्तकाले ग्रहणं चेति । तत्र परोक्तस्य ३तदभिप्रेतार्थान्तरं४ परिकल्प्य तद्दूषणेन परोक्तभङ्गः छलम् । यथा गृष्टिविवक्षया गामानयेत्युक्ते पृथिवीविवक्षया गवानयनमशक्यमिति । 
५एतदसङ्गतम् । विवक्षितदूषणस्यैवाऽकाङ्क्षितत्वात् । छलवाक्यस्याप्यर्थान्तरं परिकल्प्य ‘गवा नयनम्’ इत्यनन्वितमिति दूषणसम्भवेन स्वन्यायविरोधेऽप्यन्तर्भवति छलम् ।। 
(भा.च.) अवश्येति ।। अप्राप्तनिग्रहस्थानानुद्भावनस्यानिग्रहस्थानत्वाद्      अवश्येत्युक्तम् । ननु छलस्य तन्निग्रहाप्राप्तौ  तदुद्भावनरूपत्वं कथमित्याशङ्क्य तदुपपादनाय छलस्य लक्षणमाह – तत्र  परोक्तस्येति ।। तथा च गृष्टिविवक्षया गामानयेत्युक्ते गोशब्दस्य पृथिवीपरत्वं परिकल्प्य आनयनक्रियान्वयो बाधित इति दूषयता छलवादिना अनन्वितप्रयोगरूपापार्थकनिग्रहस्थानस्योद्भावनाद् वादिनोक्तस्य गामानयेति प्रयोगस्य अनन्वितप्रयोगत्वाभावाद् अतन्निग्रहप्राप्तौ तन्निग्रहोद्भावनरूपत्वं छलस्य ज्ञेयम् । 
जात्युत्तरस्थले वाद्युक्तहेतोः सत्प्रतिपक्षत्वादेरभावेऽपि तत्तदुद्भावनरूपत्वात् तन्निग्रहाप्राप्तौतदुद्भावनरूपत्वं द्रष्टव्यम् ।  हान्याद्याभासाप्राप्तकालग्रहणयोस्तन्निग्रहाप्राप्तौ तदुद्भावनरूपत्वं तूत्तरत्र ग्रन्थकारा एव दर्शयिष्यन्ति । 
विवक्षितेति ।। गृष्टिविवक्षया प्रयुक्तेगामानयेति वाक्ये विवक्षितो योऽर्थस्तत्र सम्भावितदूषणस्यैव सङ्गतत्वादित्यर्थः । अर्थान्तरं परिकल्प्येति ।। पृथिवीविवक्षया गवानयनमशक्यमिति छलवाक्यस्यापि गवा गोरूपार्थे नयनं नेत्रमित्यर्थान्तरं परिकल्प्य गवानयनमशक्यमिति पदान्यपि गामानयेति पदवदनन्वितानीति छलवाद्युक्तरीत्यैव प्रतिवक्तुं शक्यत्वाच्छलोत्तरं स्वन्यायविरोधेऽप्यन्तर्भावयतीत्यर्थः । 
(प्र.प.) सिद्धमपि दूषणासमर्थमुत्तरं जातिः । असामर्थ्यं च द्विविधम् । साधारणमसाधारणं च । तत्र साधारणं स्वव्याहतिः । असाधारणं तु युक्ताङ्गहीनत्व-मयुक्ताङ्गाधिकत्वमविषयवृत्तित्वं चेति । 
सा च साधर्म्यवैधर्म्योत्कर्षापकर्षवर्ण्यावर्ण्यविकल्पसाध्यप्राप्त्यप्राप्तिप्रसङ्ग-प्रतिदृष्टान्तानुत्पत्तिसंशयप्रकरणाहेत्वर्थापत्त्यविशेषोपपत्त्युपलब्ध्यनुपलब्धि-नित्यानित्यकार्यसमभेदाच्चतुर्विंशतिधा । 
तत्र वादिना स्थापनाय हेतौ२ प्रयुक्तेऽनभ्युपेतयुक्ताङ्गेन३ प्रतिपक्षोद्भावनं प्रतिधर्मसमा         जातिः । सा च प्रत्यक्षाभासादिभेदेन बहुविधा४ ।। 
(भा.च.)  निरनुयोज्यानुयोगविशेषाणां जातीनां स्ववचनविरोधविशेषजातावन्तर्भावं वक्तुं तल्लक्षणमाह – सिद्धमपीति ।। जात्युत्तरं सर्वं पञ्चम्यन्तलिङ्गवचनात्मकहेतुरूपम् । तत्र लिङ्गस्यापेक्षितपक्षस्तु वाद्युक्तानुमानमेव । तथा च सिद्धमपि पक्षे विद्यमानविषयकमपि दूषणे वादिहेतोः स्वसाध्यसाधनसामर्थ्यनिराकरणेऽसमर्थमुत्तरं जातिरित्यर्थः । 
अत्रायं देवदत्तो आढ्यः  नवकम्बलवत्त्वादित्युक्ते नवशब्दस्यानभिप्रेतमेव सङ्ख्यार्थकत्वं परिकल्प्य छलवादी ब्रवीति । नवकम्बलवत्त्वादिति हेतुः स्वसाध्यसाधनसमर्थो न               भवति । असिद्धत्वादिति । इदं च छलोत्तरं नवकम्बलवत्त्वादिति वादिहेतुदूषणासमर्थमपि असिद्धत्वादिति छलोत्तरस्य नवकम्बलवत्त्वादिति हेतुरूपपक्षवृत्तिविषयकत्वाभावात् सिद्धमपीत्यनेन छलोत्तरव्युदासः । 
सिद्धमुत्तरं जातिरित्युक्ते वह्निरनुष्णः पदार्थत्वादित्यत्र पदार्थत्वं न स्वसाध्यसाधनसमर्थं बाधितविषयत्वादिति । बाधोद्भावनरूपासदुत्तरेऽतिव्याप्तिः बाधितविषयत्वादित्युत्तरस्य पदार्थत्वरूपपक्षवृत्तिविषयकोत्तरत्वात् । अतः दूषणासमर्थमित्युक्तम् । बाधितविषयत्वा-दित्युत्तरस्य दूषणसमर्थोत्तरत्वात् तेन तद्व्युदासः । 
दूषणासमर्थमित्यत्र असामर्थ्यस्वरूपज्ञानार्थं तद्विभागमाह – असामर्थ्यं चेति ।। साधारणमिति ।। सकलजातिसाधारणमित्यर्थः । युक्ताङ्गेति ।। यस्य यस्य प्रमाणेति     यद् यद् योग्यमङ्गं तेन राहित्यमित्यर्थः । अविषयवृत्तित्वमिति ।। अयोग्यविषयवृत्तित्व-मित्यर्थः । 
साधर्म्यसमादिचतुर्विंशतिजातीनां मध्ये उत्कर्षसमादिविंशतिजातयः प्रधानभूताः, साधर्म्यवैधर्म्यसमौ तु प्रतिधर्मसमस्यावान्तरजातिभूतौ । नतूत्कर्षसमादिवत् प्रधानभूतौ । प्रतिधर्मसम एवोत्कर्षसमादिवत् प्रधान इति भावेन साधर्म्यवैधर्म्यसमयोः प्रतिधर्मसमावान्तरप्रभेदत्वं वक्तुं प्रतिधर्मसमजातेर्लक्षणमाह – तत्रेति ।। 
प्रतिप्रमाणेन प्रतिपक्षोद्भावनं प्रतिधर्मसम इत्युक्ते शब्दोऽनित्यः कृतकत्वाद् घटवदित्यस्य शब्दो नित्यः नित्यधर्मत्वाद् गगनवदिति व्याप्त्याद्यभिमानेन प्रतिपक्षोद्भावनरूपे सदुत्तरेऽतिव्याप्तिः । तन्निवृत्त्यर्थम् अनभ्युपेतयुक्ताङ्गेनेत्युक्तम् । 
प्रतिपक्षोद्भावनमित्यनुक्त्वा अनभ्युपेतयुक्ताङ्गेन प्रतिप्रमाणेन प्रत्यवस्थानं प्रतिधर्मसम इत्युक्ते अङ्गीकृतानधिकबलेन बाधचोदनरूप्रकरणसमजातावतिव्याप्तिः । तदर्थं प्रतिपक्षोद्भावनमित्युक्तम् । अनभ्युपेतयुक्ताङ्गेन प्रतिप्रमाणेन प्रतिपक्षोद्भावनं तु स्थापनाहेतुप्रयोगान्तरभावीति भावेन स्थापनाहेतौ प्रयुक्त इत्युक्तम् । न तु तदपि लक्षणशरीरान्तर्गतमिति ज्ञेयम् । 
साधर्म्यवैधर्म्यसमयोः प्रतिधर्मसमप्रभेदत्वोपपादनाय प्रतिधर्मसमावान्तरभेदमाह – सा चेति ।। प्रतिधर्मजातिरित्यर्थः । बहुविधेति ।। अनभ्युपेतयुक्ताङ्गानां प्रतिप्रमाणानां प्रत्यक्षाभासानुमानाभासोपमानाभासागमाभासभेदेन चातुर्विध्यात् प्रत्यक्षाभासादिभिः प्रतिपक्षोद्भावनरूपप्रतिधर्मसमजातिरपि चतुर्विधेत्यर्थः ।। 
(प्र.प.) तत्र व्याप्तिहीनेनानुमानेन यत् प्रतिपक्षचोदनं२ तद् द्विविधम् । साधर्म्येण वैधर्म्येण च३ । तत्र साधर्म्येण प्रत्यवस्थानं साधर्म्यसमः प्रतिषेधः । यथा यदि महानससाधर्म्याद् धूमवत्त्वादग्निमान् पर्वत इष्यते तर्हि ह्रदसाधर्म्याद् द्रव्यत्वादनग्निरपि किं नेष्यत इति ।। 
वैधर्म्यसमः ।। वैधर्म्येण प्रत्यवस्थानं वैधर्म्यसमः प्रतिषेधः । यथा यदि ह्रदवैधर्म्याद्४ धूमवत्त्वात् पर्वतोऽग्निमानिष्यते तर्हि महानसवैधर्म्यात् पर्वतत्वादनग्निः किं नेष्यत            इति । 
अत्र व्याप्तिलक्षणयुक्ताङ्गराहित्यमेव प्रथममुद्भाव्यम् । न तु जातित्वम् । परचित्तवर्तिनो व्याप्त्यनभ्युपगमस्याद्यापि ज्ञातुमशक्यत्वात् । यदा तु परो ब्रूयात् साधर्म्यवैधर्म्यमात्रं१ प्रयोजकं किं व्याप्त्येति ? तदा वक्तव्यम् - एवं सति नेदं साधकं२ सत्प्रतिपक्षितत्वादिति त्वदनुमानस्यापि व्याप्तिहीनेन३ साधर्म्येण वैधर्म्येण वा प्रतिपक्षसम्भवाद् व्याघात              इति । तथा च प्रतिषेधे स्वन्यायविरोधात्मकतृतीयजातावन्तर्भाव इति४ ।। 
 (भा.च.) तत्रेति ।। अनुमानस्य व्याप्तिलक्षणं यद्युक्तमङ्गं तद्धानेनअनुमानाभासेनेति यावत् । साधर्म्येण पक्षदृष्टान्तसाधारणधर्मेण । वैधर्म्येण पक्षदृष्टान्तविरुद्धधर्मेण, दृष्टान्तव्यावृत्तधर्मेणेति यावत् । साधर्म्येण वैधर्म्येण च द्विविधमिति सम्बन्धः । तत्रेति ।। अनभ्युपेतव्याप्तिलक्षणयुक्ताङ्गकेन साधर्म्यलक्षणानुमानाभासेन प्रत्यवस्थानं साधर्म्यसम इत्यर्थः । तथा अनभ्युपेतयुक्ताङ्गकेन वैधर्म्यलक्षणानुमानाभासेन प्रत्यवस्थानं वैधर्म्यसम इत्यर्थः । 
साधर्म्यसमजातिरित्येवं साधर्म्यसमादौ सर्वत्र जातिशब्दप्रयोगवत् जातिपदस्थाने प्रतिषेधशब्दं प्रयुज्यापि साधर्म्यसमः प्रतिषेध इत्यादिप्रकारेण व्यवहरन्तीत्यर्थः । भेदो न शङ्कनीय इति भावेनाऽह - साधर्म्यसमः प्रतिषेध इति ।। वैधर्म्येण प्रत्यवस्थानमपि धर्मेण प्रत्यवस्थानं भवतीत्यतिव्याप्तिवारणाय साधर्म्येणेत्युक्तम् । एवं वैधर्म्येणेत्यत्रापि प्रयोजनं द्रष्टव्यम् । 
ह्रदे वैधर्म्यादिति ।। ह्रदव्यावृत्तधूमलक्षणधर्मस्य पर्वते सत्त्वाद् ह्रदवत्पर्वतो न निरग्निकः, किन्तु अग्निमानिष्यते, तर्हि महानसविलक्षणपर्वतत्वस्य पर्वतेऽसत्त्वात् महानसवत् पर्वतो न साग्निः । किन्त्वग्निरहित एवेति कस्मान्नेष्यत इत्यर्थः । 
अत्र स्वसाधनीयार्थवता पक्षादन्येन पक्षे साधारणधर्मदर्शनं साधर्म्यसमजाता-  वुत्थानबीजम् । तथा पक्षे स्वेन साधनीयो योऽर्थः तद्रहितेन पक्षादन्येन व्यावृत्तधर्मस्य पक्षे दर्शनं वैधर्म्यसमजातेरुत्थानबीजं द्रष्टव्यम् । 
अत्रेति ।। पर्वतो निरग्निकः पदार्थत्वात् । ह्रदवदिति साधर्म्यसमजात्युत्तरवादिप्रयुक्तानुमाने, तथा पर्वतो निरग्निकः पर्वतत्वाद् व्यतिरेकेण महानसवदिति वैधर्म्यसमजात्युत्तरवादिप्रयुक्तानुमाने चेत्यर्थः । व्याप्तीति ।। पदार्थत्वानुमाने वह्निव्याप्तिराहित्यं तथा पर्वतत्वादिति व्यतिरेक्यनुमाने वह्निलक्षणसाध्याभावस्य पर्वतत्वलक्षणसाधनाभावेनव्यतिरेकव्याप्तिराहित्यं प्रथममुद्भाव्यमित्यर्थः । वह्निमत्यपि पर्वते पर्वतत्वाभावस्याभावादिति भावः । न तु जातित्वमिति ।। साधर्म्यसमजातित्वं वैधर्म्यसमजातित्वं वा नोद्भाव्यमित्यर्थः । 
कुत इत्याशङ्क्यानभ्युपेतव्याप्तिलक्षणयुक्ताङ्गकेन साधर्म्येण वैधर्म्येण वा प्रत्यवस्थानत्वरूपसाधर्म्यसमजातित्वादेर्व्याप्त्यनङ्गीकारवचनात् । पूर्वं ज्ञातुमशक्यत्वादिति             भावेनाऽह - परचित्तवर्तिन इति ।। साधर्म्यवैधर्म्यमात्रमिति ।। पक्षे विवक्षितसाध्यसिद्धौ ह्रदादिना समानपदार्थत्वादिधर्ममात्रं वा, महानसादिना विलक्षणपर्वतत्वरूपधर्ममात्रं वा प्रयोजकं न त्वपेक्षितवह्न्यभावरूपसाध्येन पर्वतत्वादेर्व्याप्तिरपि प्रयोजकीतिपरो       ब्रूयादित्यर्थः । 
इदमिति ।। वादिनोक्तं धूमवत्त्वानुमानमित्यर्थः । व्याघात इति ।। वक्तव्यमिति पूर्वेण सम्बन्धः । व्याप्तिहीनेन साधर्म्येण वैधर्म्येण वा प्रतिपक्षसम्भवादिति ।। धूमानुमानं न स्वसाध्यसाधकं सत्प्रतिपक्षितत्वात् । शब्दानित्यत्वसाधककृतकत्वानुमानवत् । शब्दोऽनित्यः कृतकत्वादित्यनुमानं, शब्दो नित्यः । नित्यधर्मत्वादाकाशत्ववदिति प्रतिपक्षानुमानेन प्रतिरुद्धं न स्वसाध्यं साधयतीति जातिवादिनोऽभिमतम् । 
अस्मिन्नप्यनुमाने यदीदं धूमवत्त्वानुमानं सत्प्रतिपक्षितशब्दानित्यत्वसाधककृतकत्वेन साधर्म्यात् सत्प्रतिपक्षितत्वात् स्वसाध्यासाधकं स्यात् तर्हि क्षित्यादिकं सकर्तृकं कार्यत्वाद् घटवदिति सद्धेतुतः प्रमेयत्वादिना साधर्म्यात् स्वसाध्यसाधकमेव किं न स्यात् । 
मयाऽपि स्वसाध्यसाधकत्वे प्रमेयत्वादिना सद्धेतुतः साधर्म्यमात्रं प्रयोजकं, न तु विवक्षितप्रमेयत्वहेतोः साधनानुमानगतस्वसाध्यसाधकत्वरूपसाध्येन सह व्याप्तिरपीति वक्तुं शक्यत्वेन प्रतिपक्षसम्भवात् । 
तथा वैधर्म्येण सत्प्रतिपक्षितसाधर्म्यादसाधकत्वं धूमानुमाने स्यात् तर्हि तेनैव सत्प्रतिपक्षितहेतुना वह्निजन्यत्वरूपवैधर्म्यात् स्वसाध्यसाधकत्वमेव किं न स्यात् । स्वसाध्यसाधकत्वे असाधकवैधर्म्यमेव प्रयोजकं, न तु व्याप्तिरपीति वक्तुं शक्यत्वेन प्रतिपक्षसम्भवादित्यर्थः । अस्याः कुत्रान्तर्भाव इत्यत आह – तथा चेति ।। प्रतिषेधे स्ववचन एव व्याहतिरूपप्रतिषेधे तत्रापि स्वन्यायविरोधात्मकतृतीयजाता-        वन्तर्भवतीत्यर्थः । इतिशब्दः प्रकरणसमाप्तिद्योतकः । 
 (प्र.प.) उत्कर्षसमः ।। वादिसाधनसामर्थ्येन साध्यस्येव व्याप्तिं विना४ कस्यचिदनिष्टधर्मस्य दृष्टान्तात् पक्ष उत्कर्ष उत्कर्षसमः । यदि धूमवत्त्वान्महानस-वदग्निमान् पर्वतस्तर्हि तत एव तद्वदेव स्थाल्यादिमानपि स्यादिति ।।
अत्रापि व्याप्तिवैकल्यात् तर्काभासोऽयमित्युत्तरं वक्तव्यम५ । साहचर्यमात्रेण तर्कस्य प्रवृत्तेः६ किं व्याप्त्येति वदतः स्वन्यायविरोधेन व्याघात इति ।।
अपकर्षसमः ।। पक्षादिष्टधर्मापकर्षणमपकर्षसम इत्येके । यथा शब्दोऽनित्यः १कृतकत्वादित्युक्ते तर्हि तत एव तद्वदेव शब्दः श्रावणोऽपि मा भूदिति । 
अत्र वक्तव्यम् । किमिदं साधनमुताऽपादनमिति । नाऽद्यः । अर्थान्तरत्वेन निरनुयोज्यानुयोगत्वाभावात् । द्वितीये तूत्कर्षसम एवायम् । नहि भावोत्कर्षोऽ-    भावोत्कर्ष इत्येतावता भेदः सम्भवति । 
उदयनस्तु दृष्टान्ते साध्येन साधनेन वा सहचरितस्य कस्यचिद्धर्मस्य निवृत्त्या पक्षे तयोरन्यतराभावसाधनमपकर्षसम इत्याह । यथा महानसेऽग्निमत्त्वेन धूमवत्त्वेन वा २सहदृष्टस्य स्थाल्यादिमत्त्वस्य पर्वतेऽभावात् तयोरप्यभावः । तत्र साध्याभावसाधने सत्प्रतिपक्षत्वं बाधो वाऽऽरोप्यः । साधनाभावसाधने त्वसिद्धिरिति ।
३इदमप्यसत् । साध्याभावसाधने साधर्म्यसमप्रकरणसमाभ्यां भेदाभावप्रसङ्गात् । तस्माद् व्याप्त्यनपेक्षया पक्षे साधनाभावसाधनमेवापकर्षसमः । तत्र व्याप्त्यभावः, साधनग्राहकप्रमाणविरोधश्चेत्युत्तरं वाच्यम् । साहचर्यमेव प्रयोजकं किं व्याप्त्यादिनेति ब्रुवाणं प्रति४ स्वन्यायविरोध इति ।। 
(भा.च.) वादीति ।। वादिना प्रयुक्तं यत् साधनं तस्य सामर्थ्येन, तेनैव साधनेनेति यावत् । व्याप्तिं विना स्वापादनीयार्थाद् व्याप्त्यभ्युपगमं विना कस्यचिदनिष्टधर्मस्य यस्यकस्यापि पक्षेऽनङ्गीकृतधर्मस्य दृष्टान्तमवष्टभ्य पक्षे उत्कर्षः । तत्त्वापादनमित्यर्थः  । 
यथेति ।। महानसे वह्निना सहचरितो यो धूमः तद्वत्त्वान्महानसवदग्निमान् पर्वतस्तर्हि तत एव महानसे स्थाल्यादिनाऽपि सहचरितधूमवत्त्वादेव तद्वदेव महानसवदेवेत्यर्थः । अत्र वादिसाधनस्य साध्येनेवानिष्टधर्मस्यापि सहचारदर्शनमुत्थानबीजम् । 
दृष्टान्तगतस्य पक्षेऽविद्यमानस्य हेत्वन्तरेण पक्षे आपादनरूपाविशेषसमेऽतिव्याप्ति-परिहाराय वादिसाधनसामर्थ्येनेत्युक्तम् । व्याप्तिमङ्गीकृत्य वादिसाधनबलेन दृष्टान्तवत् पक्षेऽनिष्टधर्मापादनस्य जात्युत्तरत्वाभावाद् तद्व्यावृत्त्यर्थं व्याप्तिमनङ्गीकृत्येत्युक्तम् । 
अत्रापीति ।। जातिवाद्युक्ततर्केऽपि व्याप्तिवैकल्यापादकस्य धूमस्य आपाद्येन स्थाल्यादिना व्याप्त्यभावादित्यर्थः । साहचर्यमात्रेणेति ।। आपाद्यापादकयोः साहचर्यमात्रेणेत्यर्थः ।             
स्वन्यायविरोधेनेति ।। एवं जातिवादिनः इदं धूमवत्त्वानुमानं न स्वसाध्यसाधकं     विरुद्धत्वात् । शब्दनित्यत्वसाधककृतकत्वानुमानवदित्यनुमानं विवक्षितम् । अस्याप्यनुमानस्य दृष्टान्तीभूते कृतकत्वे जातिवाद्युक्तविरुद्धत्वे हेतुः जातिवाद्यभिमतासाधकत्वरूप-साध्येनेवामूर्तवृत्तित्वेनापि सहचरितो दृष्ट इत्यमूर्तवृत्तित्वं चधूमे स्यादित्यापादनसम्भवात् स्वन्यायविरोधेन स्ववचनव्याघात इत्यर्थः ।
 नैयायिकेष्वेव कैश्चिदुक्तमपकर्षसमजातिलक्षणं दूषयितुमनुवदति – पक्षादिति ।। वादिसाधनसामर्थ्येनेति वक्तव्यम् । अन्यथा हेत्वन्तरेणाविशेषापादनरूपविशेषसमतो भेदाभावप्रसङ्गाद् इति ।। तत एव कृतकत्वादेव । तद्वदेव घटवदेव । अत्रायमपकर्षसम इति पक्षे एवं जातिवादिनं प्रति वादिना वक्तव्यमित्यर्थः । 
साधनमापादनमितीति ।। शब्दः अश्रावणः कृतकत्वाद् घटवदिति साध्यते, उत शब्दो यदि कृतकत्वेनाविशेषाद् घटवदनित्यः स्यात् तर्हि तत एवाविशेषाद् घटवद् अश्रावणोऽपि स्यादित्यापाद्यत इत्यर्थः । इति वक्तव्यमिति सम्बन्धः । 
अर्थान्तरत्वेनेति ।। शब्दो नित्यः कृतकत्वाद् घटवदिति वदन्तं प्रति शब्दाश्रावणत्वसाधकोत्तरस्य प्रकृतासङ्गतोत्तरत्वेनेदमुत्तरमर्थान्तरं नाम निग्रहस्थानमेव भवेद् न तु अतन्निग्रहप्राप्रौ तन्निग्रहोद्भावनरूपनिरनुयोज्यानुयोगप्रभेदजात्युत्तरं जातित्वाभावे त्वपकर्षसमत्वं दूरत एवेति भावः । द्वितीय इतिशब्दो यदि कृतकत्वाद् घटवदनित्यः स्यात् तर्हि कृतकत्वादेव घटवदश्रावणोऽपि स्यादित्यापाद्यत इति द्वितीये प्रतितर्कपराहतेरापाद्य-दूषणत्वेन अतन्निग्रहप्राप्तौ तन्निग्रहोद्भावनरूपनिरनुयोज्यानुयोगत्वसम्भवेऽपि उत्कर्षसमत्वान्नायमपकर्षसम इति भावः । 
नन्वश्रावणोत्कर्षस्याभावरूपधर्मोत्कर्षत्वाद् भावरूपधर्मोत्कर्ष उत्कर्षसमः । अभावरूपधर्मोत्कर्षस्तु ततो विलक्षण इत्यपकर्षसम इति तयोर्भेदः किं न स्यादित्यत आह– नहीति ।। तथाचानभ्युपेतव्याप्तिलक्षणयुक्ताङ्गेन वादिसाधनेनैव दृष्टान्तगतधर्मस्य पक्षे उत्कर्षत्वसाम्येऽपि भावोत्कर्षादिभेदेन जातिभेदाङ्गीकारे भावोत्कर्षेऽपि महानसगतस्थाल्युत्कर्ष एवोत्कर्षसमः । न तु व्यञ्जनाद्युत्कर्ष इत्यपि वक्तुं शक्यत्वेन व्यञ्जनाद्युत्कर्षोऽप्युत्कर्षसमो न स्यादिति भावः । 
साध्येन साधनेन वा सहचरितस्येति ।। साध्यसाधनयोरन्यतरेण सहचरितस्येत्यर्थः । निवृत्त्या पक्षे निवृत्त्या । तयोः साध्यसाधनयोरित्यर्थः । अग्निमत्त्वेन धूमवत्त्वेन वेति ।। अग्निमत्त्वधूमवत्त्वयोरन्यतरेणेत्यर्थः । तयोरभावः साध्यसाधनयोरन्यतराभावः । अभावसाधनमित्यर्थः । साध्यसाधनान्यतरव्यापकनिवृत्त्या पक्षे साध्यसाधनयोरन्यतराभाव-साधने सदुत्तरेऽतिव्याप्तिवारणाय सहचरितस्येत्युक्तम् । दृष्टान्तपदं दृष्टान्ते साध्यसाधनयोः सत्त्वसम्भवेनोपात्तम् । न तु लक्षणशरीरानुप्रवेशेन परस्पराव्याप्तिपरिहारायान्यतरपदम् । 
तत्रेति ।। साध्याभावसाधनाभावयोःमध्ये इत्यर्थः । आरोप्यदूषणस्य जात्युत्तराङ्गत्वादाह– साध्याभावसाधन इति ।। 
साधर्म्यसमप्रकरणसमाभ्यामिति ।। अनभ्युपेतव्याप्तिलक्षणाङ्गकेन प्रतिप्रमाणेन सत्प्रतिपक्षचोदनं साध्यसमः । अङ्गीकृतानधिकबलेन बाधचोदनं प्रकरणसम                  इत्याभ्यां भेदाभावप्रसङ्गादित्यर्थः । तस्मादिति ।। पूर्वोक्तलक्षणयोर्दृष्टत्वादित्यर्थः । व्याप्त्यनपेक्षयेति ।। यस्य स्थाल्यादिमत्त्वस्याभावात् पक्षे हेत्वभावः साध्यते तेन हेत्वाभावेन तत्साधकस्य स्थाल्यादिमत्त्वाभावस्य व्याप्तिमनपेक्ष्येत्यर्थः । तत्रेति ।। पक्षे हेत्वभावसाधकस्थाल्यादिमत्त्वाभावरूपहेतावित्यर्थः । 
साधनग्राहकेति ।। पक्षे प्रत्यक्षसिद्धधूमवत्त्वादिहेत्वाभावसाधन इति शेषः । वस्तुतः साधनव्यापकनिवृत्त्या हेत्वभावसाधनस्य सदुत्तरत्वात् तद्व्यवच्छेदाय व्याप्त्यनपेक्षये-      त्युक्तम् । पक्षादन्यत्र हेत्वभावसाधनस्यादोषत्वात् पक्ष इत्युक्तम् । न (इदं धूमानुमानं)  स्वसाध्यसाधनसमर्थं स्वरूपासिद्धत्वात् । शब्दोऽनित्यश्चाक्षुषत्वादित्यनुमानवत्, इत्यत्तरमभिपे्रतम् । 
चाक्षुषत्वानुमानरूपदृष्टान्ते स्वरूपासिद्धत्वेन सहचरितं जातिवृत्तित्वं दृष्टम् । तस्य च वाद्युक्ते धूमानुमानेऽभावेन जातिवाद्युक्तस्वरूपासिद्धत्वरूपहेत्वभावस्यापि साधनसम्भवात् स्वन्यायविरोध इत्यर्थः । तथा साध्यत्वचोदनमित्यर्थः । 
(प्र.प.) वर्ण्यसमः ।। पक्षवद् दृष्टान्तस्यापि साध्यत्वचोदनं वर्ण्यसम इत्येके । 
तदसत् । दृष्टान्ते साध्यसाधनविप्रतिपत्त्या चोदने सदुत्तरत्वात् । एवमेव चोदनस्य निर्बीजतयाऽसम्भवदुक्तिकत्वात् । एवं तेनैव हेतुना साध्यत्वचोदनमपि निर्बीजम् । पक्षे हेतुः  १साध्येन२ सहचरित उपलब्धो दृष्टान्तस्यापि तदापादयतीत्येवं चोदनायामुत्कर्षसम एव । पक्षे दृष्टान्ते चोत्कर्षणमित्येतावता भेदेऽतिप्रसङ्गः । साध्यसमाच्च भेदाभावः । 
तस्मात् पक्षमात्रविवक्षितासिद्धार्थत्वादिरूपवद्धेतुमत्त्वतदभावयोर्दृष्टान्तस्य साध्यत्वापादनं वर्ण्यसम इत्युदयनः । यथाऽसिद्धार्थं धूमवत्त्वं पर्वत इव महानसेऽस्ति चेत् सोऽपि साध्यवत्तया साध्यः स्यात् । न चेत् साधनवत्तया साध्यः स्यादिति । 
अत्रापि हेतुस्वरूपस्य सद्भावमात्रेण दृष्टान्तत्वोपपत्तौ रूपविशेषचिन्ता व्यर्थेति          वाच्यम् । तदावश्यकत्वाभ्युपगमे तु स्वन्यायविरोध इति ।। 
 (भा.च.) विप्रतिपत्त्येति ।। पर्वतोऽग्निमान् महानसवदित्युक्ते पक्षवद् दृष्टान्तेऽपि साधनसन्देहाद् पर्वतो यथा वह्निमत्तया साध्यः, एवं दृष्टान्तोऽपि वह्निमत्तया साध्यः            स्यात् । एवं हेतावपि सन्देहाद् हेतुमत्तयाऽपि साध्यः स्यादिति विप्रतिपत्त्या चोदन              इत्यर्थः । 
एवमेवेति ।। विप्रतिपत्तिं विना चोदनं तु पर्वतो यदि वह्निमत्तया साध्यः स्यात् तर्हि महानसोऽपि वह्निमत्तया साध्यः एवमेव दृष्टान्ते साध्यसाधनविप्रतिपत्तिं विनैवेत्यर्थः । निर्बाधतयेति ।। दृष्टान्ते साध्यसाधनविप्रतिपत्तिं विना चोदनं तु पर्वतो यदि वह्निमत्तया साध्यः स्यात् तर्हि महानसोऽपि वह्निमत्तया साध्यः स्यादित्येवंरूपं वाच्यम् । कुतः ? इति प्रश्ने तु सन्देहादित्युत्तरस्य वक्तुमशक्यत्वान्निर्बीजतयेत्युक्तम् । 
तेनैव हेतुनेति ।। दृष्टान्ते साध्यविप्रतिपत्त्यभावे तु धूमवत्त्वहेतुना पर्वतो यथा वह्निमत्तयातेनैव धूमवत्त्वहेतुना महानसोऽपि वह्निमत्तया साध्यः स्यादिति चोदनमपि            निर्बीजमित्यर्थः । 
तथा च, 
‘लक्ष्यलक्षणम्३ उत्थानं पातनावसरौ फलम् ।  
 मूलमित्यङ्गमेतासाम्,’ 
इत्यनेनोक्तानां लक्ष्यलक्षणादिजात्यङ्गानां मध्ये उत्थानबीजाभावान्नेदं       जात्युत्तरमित्यर्थः । 
उत्थानबीजमाशङ्कते – पक्ष इति ।। पर्वतरूपपक्षे धूमवत्त्वहेतुसाध्यत्वेन वह्निमत्तया साध्यत्वरूपधर्मेण सहचरित उपलब्धो दृष्टान्तस्यापि वह्निमत्तया साध्यत्वमापादयति । (इत्येवं चोदनायामिति ।।) साध्यवत्तया साध्यत्वरूपधर्मेण सहदर्शनादित्येवं चोदनायां त्वित्यर्थः । 
ननु दृष्टान्ते महानसे स्थाल्यादिना सहचरितो धूमः पक्षेऽस्तीति पक्षोऽपि स्थाल्यादिमान् स्यादिति दृष्टान्तधर्मस्य पक्षे उत्कर्षेण उत्कर्षसमः । अयं तु वर्ण्यसमपक्षनिष्ठस्य साध्यवत्तया साध्यत्वरूपधर्मस्य दृष्टान्ते उत्कर्ष इति भेदात् कथमुत्कर्षसमभेद इत्यत आह – पक्षे दृष्टान्ते चेति ।। अतिप्रसङ्ग इति ।। दृष्टान्तहेतुपक्षाणां साध्यत्वापादनरूपसाध्यसमोऽपि दृष्टान्तादिभेदेन भिन्न एव स्यादिति । 
साध्यसमाच्चेति ।। पक्षवद् दृष्टान्तस्यापि साध्यवत्तया साध्यत्वचोदनं साध्यसम इति तल्लक्षणत्वादिति भावः । पक्षमात्रेति ।। पक्षमात्रवृत्तिहेतावित्यर्थः । असिद्धार्थत्वा-दित्यादिशब्देन आरब्धसाध्यज्ञापनशक्तिमत्त्वादिकं विवक्षितम् । सिद्धार्थत्वादवशिष्टं धूमवत्त्वं महानसेऽस्ति न वेति विकल्पपूर्वकं साध्यत्वापादने तूत्थानबीजभेदाद् हेतुमत्तया साध्यत्वापादनभेदाच्च न साध्यसमाभेदः ।। 
४स्वन्यायेनेति ।। एवं जातिवादिनः नेदं स्वसाध्यसाधकं निदर्शनशून्यत्वात् । सर्वमनित्यं प्रमेयत्वादित्यनुमानवदिति विवक्षितम् । अत्र त्वदुक्तः निदर्शनशून्यत्वहेतुरपि पक्षवद् दृष्टान्तेऽ-प्यसिद्धार्थत्वादिरूपविशिष्टोऽस्ति न वा । आद्ये त्वदभिमतदृष्टान्तोऽप्यसाधकत्वरूप-साध्यवत्तया साध्यः स्यात् । द्वितीये निदर्शनशून्यत्वहेतुमत्तया साध्यः स्यादित्यापादनसम्भवात् स्वन्यायविरोध इत्यर्थः । 
  (प्र.प.) अवर्ण्यसमः ।। दृष्टान्तवत् पक्षस्याप्यसाध्यत्वचोदनमवर्ण्यसम इत्येके  । अत्रापि सिद्धत्वाभिमानेन चोदने सदुत्तरम् । अन्यथा निर्बीजत्वम् । साधन-साहचर्यबलेनाऽपादने तूत्कर्षसम एव । 
तस्माद् दृष्टान्तमात्रविवक्षितसिद्धार्थत्वादिरूपवद्धेतुमत्त्वतदभावयोः पक्षस्या-साध्यत्वचोदनमवर्ण्यसम इत्युदयनः । यथा सिद्धार्थं धूमवत्त्वं महानस इव पर्वते चेत् साध्यस्य सिद्धत्वादसाध्यत्वम् । न चेदुपायाभावादसाध्यत्वमिति । अस्यापि पूर्ववदन्तर्भावो वाच्य इति ।। 
विकल्पसमः ।। धर्माणां धर्मान्तरव्यभिचारदर्शनेन साधनस्यापि साध्यव्यभिचारचोदनं विकल्पसमः१ । यथा कृतकत्वाविशेषेऽपि किञ्चिन्मूर्तं दृष्टं घटादि२, किञ्चिदमूर्तं              ३रूपादि । तथा कृतकमपि किञ्चिन्नित्यं किञ्चिदनित्यं किं न स्यादिति । 
अत्र शङ्कामात्रं चेत् सदुत्तरमेव । उपाध्यभावादिना समाधेयं धर्मान्तरव्यभिचारेणास्यापि व्यभिचारसाधनं चेद् धर्मान्तरव्यभिचारो हेतुर्वा स्याद् दृष्टान्तो वा । आद्ये व्याप्त्यभावो         वक्तव्यः । द्वितीये हेत्वभावान्न्यूनम्  । हेतोरनङ्गत्वादिहेत्वङ्गीकारे४ प्रतिदृष्टान्त    समसाङ्कर्यम् । धर्मत्वादिहेत्वङ्गीकारे व्याप्त्यभाव एव । तदनङ्गीकारे तु स्वन्यायविरोध इति ।। 
साध्यसमः ।। साध्यवद् दृष्टान्तस्यापि साध्यत्वचोदनं साध्यसम इत्येके । 
तदसत् । विप्रतिपत्त्या चोदने सदुत्तरत्वात् । एवमेव चोदनेऽसम्भवदुक्तिकत्वात् । तेनैव हेतुना साध्यत्वापादनेऽप्येवमेव । वर्ण्यसमवद् बीजोपपादने तु तदभेदः । तस्मात् क्रोडीकृतधर्म्यादिविषयस्य लिङ्गस्य धर्म्यादावप्रयोजकत्वे, साध्येऽपि तथात्वप्रसङ्गात् तेनैव हेतुना धर्म्यादेरपि साध्यत्वापादनं साध्यसम इत्युदयनः । व्याप्तिपक्षधर्मवत्तयैव ५प्रयोजकत्वोपपत्तेः तत्सिद्धतामात्रेण साधनाङ्गत्वसम्भवात् तेनैव हेतुना साधनमित्युत्तरं६ वाच्यम् । तदनङ्गीकारे तु स्वन्यायविरोध इति ।। 
(भा.च.) सिद्धत्वाभिमानेनेति ।। पर्वतोऽग्निमान् धूमवत्त्वान्महानसवदित्युक्ते महानसे यथा वह्निः सिद्धः एवं पर्वतेऽपि सिद्धत्वाद् वह्निमत्तया पर्वतः साध्यो न स्यादित्येवं सिद्धत्वाभिमानेन चोदन इत्यर्थः ।। अन्यथेति ।। पक्षे साध्यस्य सिद्धत्वाभिमानाभावे महानसवत् पर्वतोऽपि वह्निमत्तया साध्यो न स्यादिति चोदने, कुत इति शङ्काया निरुत्तरत्वाद् उत्थानबीजाभावेनेदं जात्युत्तरमेव न भवति । अवर्ण्यसमत्वं कुत इति भावः । 
साधनसाहचर्यबलेनेति ।। दृष्टान्ते महानसे धूमवत्त्वहेतुः वह्निमत्तया असाध्यत्वं तु पक्षधर्मेण सहचरित उपलब्ध इति धूमवत्त्वान्महानसवह्निमत्तयाअसाध्यः स्यादित्येवं साधनसाहचर्यबलेनाऽपादने त्वित्यर्थः । तस्मादिति ।। उक्तलक्षणानां दुष्टत्वादित्यर्थः । 
अत्र सिद्धार्थत्वादित्यनेन साध्यज्ञापनशक्तिरहितत्वादिर्ग्राह्यः । असाध्यत्वमिति ।। वह्निरूपसाध्यवत्तया असाध्यत्वमित्यर्थः । उपायाभावादिति ।। साध्यसाधनोपायस्य हेतोरभावादित्यर्थः ।। पूर्ववदिति ।। वर्ण्यसमवदित्यर्थः । 
तथा चैवं जातिवादिनः, नेदं स्वसाध्यसाधकं, सिद्धसाधनत्वाद् घटानित्यत्वसाधक-कृतकत्वानुमानवदिति विवक्षितम् । अत्र त्वदभिमतकृतकत्वानुमानरूपदृष्टान्ते । त्वदुक्तसिद्धसाधनत्वहेतुर्यथा सिद्धार्थकत्वादिरूपविशिष्टः, तथा त्वदभिमतवादिसाधनरूपे पक्षेऽपिसिद्धार्थत्वादिरूपविशिष्टोऽस्ति चेत् तर्हि वादिसाधनरूपपक्षो त्वदभिमतासाधकत्वरूपसाध्यवत्तया साध्यो न स्यात् । न चेद् उपायाभावात् साध्यो न स्यादित्येवं स्वन्यायविरोधान्तर्भावो वाच्य इत्यर्थः । 
धर्माणामिति ।। कस्यचिद् धर्मस्य केनचिद् व्यभिचारदर्शनेन हेतोः साध्यव्यभिचारचोदनस्य उदाहारणमाह – यथेति ।। शब्दः अनित्यः कृतकत्वाद् घटवदित्युक्ते घटतद्गतरूपादीनां कृतकत्वाविशेषेऽपि किञ्चिद् घटादि मूर्तं दृष्टम् । रूपादि त्वमूर्तं दृष्टम् । एवं च कृतकत्वम् अमूर्तत्वादिनेवानित्यत्वेनापि व्यभिचारि किं न स्यादिति भावः । 
हेतोः साध्यव्यभिचारचोदनं विकल्पसम इत्युक्ते पर्वतो वह्निमान् प्रमेयत्वादिति वादिनं प्रति व्यभिचारचोदनमपि विकल्पसमः स्यात् । अतः धर्मान्तरव्यभिचारदर्शनेनेति          विशेषणम् ।। शङ्कामात्रं चेदिति ।। शङ्कैव न तु साध्यव्यभिचारः साध्यत इति चेदित्यर्थः । 
नन्वेवं शङ्कामात्रमपि सदुत्तरं चेत् तर्हि एवं शङ्कायाः सदनुमानमात्रेऽपि सम्भवाद् अनुमानमात्रोच्छेद इत्यत आह – उपाध्यभावादिनेति ।। आदिशब्दाद् अनुकूलतर्कादि-र्ग्राह्यः । 
शब्दानित्यत्वसाधककृतकत्वस्यामूर्तत्वादिना व्यभिचारदर्शनेनानित्यत्वरूप-साध्यव्यभिचारः साध्यत इति पक्षं कस्यचिद् धर्मस्य केनचिद् व्यभिचारदर्शनेन कृतकत्वस्यानित्यत्वव्यभिचारः साध्यत इति पक्षं चयुगपदनूद्य दूषयति – धर्मान्तरव्यभिचारेणेति ।। अत्रापिशब्दनिर्मुक्तयोजना, तत्सहितयोजना चेति योजनाद्वयमभिप्रेतम् । तथा चास्य कृतकत्वहेतोर्धमान्तरव्यभिचारेणामूर्तत्वादिधर्मान्तर-व्यभिचारसाधनं चेद् अनित्यत्वरूपसाध्यव्यभिचारसाधनं चेदिति प्रथमयोजनार्थः । कस्यचिद् धर्मस्य धर्मान्तरव्यभिचारेणास्यापि कृतकत्वस्यापि साध्यव्यभिचारसाधनं चेदिति द्वितीययोजनार्थः । 
योजनाद्वयेऽपि दूषणमाह – धर्मान्तरव्यभिचार इति ।। कृतकत्वस्यामूर्तत्वरूपधर्मान्तरव्यभिचारः कस्यचिद् धर्मस्य धर्मान्तरेण व्यभिचारश्चेत्यर्थः । हेतुर्वा स्यादिति ।। कृतकत्वमनित्यत्वव्यभिचारि अमूर्तत्वादिरूपधर्मान्तरव्यभिचारित्वादितिवा, कृतकत्वमनित्यत्वव्यभिचारि, सावयवत्वस्य घटत्वव्यभिचारित्वादिति वा हेतुर्वा     स्यादित्यर्थः । 
दृष्टान्तो वेति ।। अमूर्तत्वादिरूपधर्मान्तरेण व्यभिचारवत् कृतकत्वमनित्यत्वव्यभिचारीति वा, सावयवत्वरूपधर्मस्य घटत्वरूपधर्मान्तरेण व्यभिचारवत् कृतकत्वमनित्यत्वव्यभिचारीति वा, अनित्यत्वव्यभिचारसाधने दृष्टान्तो वा स्यादित्यर्थः । 
आद्य इति ।। उक्तविधव्यभिचारोऽपि हेतुरिति पक्षे यत्रामूर्तत्वव्यभिचारित्वं घटत्वे, न तत्रानित्यत्वव्यभिचारित्वमिति व्याप्त्यभावो वक्तव्यः । तथा यत्र घटत्वव्यभिचारित्वं सावयवत्वे, न तत्रानित्यत्वव्यभिचारित्वमित्यपि व्याप्त्यभावो वक्तव्य इत्यर्थः । 
हेत्वभावादिति ।। हेतोरप्रयोगादित्यर्थः  । प्रतिदृष्टान्तसमसाङ्कर्यमिति ।। हेतुमनपेक्ष्य प्रतिदृष्टान्तमात्रेण बाधप्रतिरोधयोरन्यतरोद्भावनं प्रतिदृष्टान्तसम इति तल्लक्षणलक्षितत्वादितिभावः । 
धर्मत्वादिहेत्वङ्गीकार इति ।। कृतकत्वमनित्यत्वव्यभिचारि धर्मत्वात्, कस्यचिद् धर्मस्य केनचिद् धर्मेण व्यभिचाररूपधर्मवत्तया कृतकत्वमनित्यत्वव्यभिचारि पदार्थत्वात्, कृतकत्वस्यामूर्तत्वेन व्यभिचारवदिति धर्मत्वादिहेत्वङ्गीकार इत्यर्थः । 
व्याप्त्यभाव एवेति ।। यत्र धर्मत्वं घटत्वादौ, न तत्रानित्यत्वे व्यभिचारित्वम्। यत्र पदार्थत्वं घटत्वादौ, न तत्रानित्यत्वव्यभिचारित्वमिति व्याप्त्यभाव एव वक्तव्य इत्यर्थः । 
स्वन्यायेति ।। तथा चैवं जातिवादिनो नेदं कृतकत्वं स्वसाध्यसाधकंव्यभिचारित्वात् । वह्निमत्त्वसाधकद्रव्यत्ववदित्यभिप्रेतम् । एवं त्वदभिमतव्यभिचारित्व-हेतोरपि द्रव्यत्वादौ केवलान्वयिधर्मत्वेन व्यभिचारदर्शनादसाधकत्वरूपसाध्येनापि व्यभिचारि स्यादिति सुवचत्वात् स्वन्यायविरोध इत्यर्थः । 
साध्यवदिति ।। पर्वतोऽग्निमान् धूमवत्त्वान्महानसवदित्युक्ते पर्वते वह्नेः साध्यत्वात् पर्वतस्यापि यथा साध्यकोटौ निवेशः, एवं महानसेऽपि वह्नेः साध्यत्वान्महानसस्यापि साध्यत्वं स्यादिति चोदनमित्यर्थः । 
असम्भवदुक्तिकत्वादिति ।। तथा चोत्थानबीजाभावान्नेदं जात्युत्तरमिति भावः । तेनैवेति ।। धूमवत्त्वेन हेतुना पर्वतस्य यथा साध्यत्वमेवधूमवत्त्वेनैव महानसोऽपि साध्यः स्यादित्यापादनेऽप्युत्थानबीजाभाव एवेत्यर्थः । 
वर्ण्यसमवदिति ।। कैश्चिदुक्तवर्ण्यसमे उत्थानबीजाभावशङ्कायां पक्षे हेतुः साध्यवत्तया साध्यत्वेन धर्मेण सहचरित उपलब्धः । दृष्टान्तस्यापि तदापादयतीति न्यायमनुसृत्य बीजोपादान इत्यर्थः । तथा च पक्षे साध्यत्वरूपधर्मेण सहचरितस्य धूमस्य दृष्टान्तेऽपि वृत्तेर्दृष्टान्तोऽपि साध्यः स्यादित्यापादने तु पक्षदृष्टान्तयोरुत्कर्षभेदेनोत्कर्षसमभेदाभावाद् वर्ण्यसमस्य यथोत्कर्षसमाभेदः एवं साध्यसमस्याप्युत्कर्षसमाभेद इत्यर्थः । 
क्रोडीकृतेति ।। लिङ्गोपहितलैङ्गिकभानपक्षे लिङ्गस्याप्यनुमितिविषयत्वात् क्रोडीकृताः अनुमितिरूपैकबुद्ध्युपारूढाः लिङ्गलिङ्गिधर्म्यादयो विषया यस्य तत् क्रोडीकृतधर्म्यादि-विषयम्, तस्य लिङ्गस्येत्यर्थः । धर्म्यादौ, धर्मी पक्षः, आदिशब्दाल्लिङ्गं चेत्यभयविषयइत्यर्थः । धर्म्याद्यंशसिद्धिप्रयोजकत्वाभाव इति यावत् । अत्र तेनैव हेतुनेत्यारभ्य लक्षणोक्तिः क्रोडीकृतधर्म्यादिविषयस्येत्यादि तूत्थानबीजप्रदर्शनार्थः । 
लिङ्गस्य प्रयोजकत्वोपपत्तेरिति ।। क्रोडीकृतधर्म्यादिविषयस्य लिङ्गस्य प्रयोजकत्वोपपत्तेरित्यर्थः । तत्सिद्धतामात्रेणेति ।। व्याप्तिपक्षधर्मवत्तया तस्य लिङ्गस्य धर्मिणश्च सिद्धतामात्रेण साधनाङ्गतासम्भवाद् अनुमित्यङ्गत्वसम्भवाद् तेनैव हेतुना           धर्म्यादेः साधनं व्यर्थमित्युत्तरं वाच्यमित्यर्थः । तदनङ्गीकार इति ।। सिद्धत्वमात्रेण साधनाङ्गत्वानङ्गीकार इत्यर्थः । तथा च धर्मिणः साध्यत्वापादने  आश्रयासिद्धत्व-         मारोप्यम् । हेतोः साधनत्वापादने तु स्वरूपासिद्धत्वमारोप्यम् । 
पक्षद्वयेऽपि नेदं धूमवत्त्वानुमानं स्वसाध्यसाधकम् आश्रयासिद्धत्वात्, स्वरूपासिद्धत्वात् गगनारविन्द सुरभित्वसाधकारविन्दत्वानुमानवत्तथा शब्दानित्यत्वसाधक चाक्षुषत्वानुमानवदिति च जातिवादिनोऽभिमतम् । अत्राप्याश्रयासिद्धत्वानुमानस्य स्वरूपासिद्धत्वानुमानस्य वा वादिसाधनरूपधर्म्यादावप्रयोजकत्वेऽसाधकत्वरूपसाध्येऽपि तत्प्रसङ्गाद् धर्मिणस्त्वदुक्तिहेतोश्च तेनैव हेतुना साध्यत्वं स्यादित्यापादनसम्भवात् स्वन्यायविरोध इत्यर्थः ।
(प्र.प.) प्राप्तिसमः ।। अप्राप्तिसमः ।। साधनस्य साध्यप्राप्तिपक्षनिरासेन तस्य४ साधनत्वभङ्गः  प्राप्तिसमः । अप्राप्तिपक्षनिरासेन तद्भङ्गोऽप्राप्तिसमः । कृतिज्ञप्ति-साधारणमिदं जातिद्वयम् । यथा धूमज्ञानमग्निज्ञानं प्राप्य जनयति चेत् सतैव प्राप्तिरिति तस्य प्राक् सिद्धत्वान्नोत्पादकम्५ । तथा धूमज्ञानमग्निं प्राप्य ज्ञापयति चेत् तर्ह्यन्यस्याः प्राप्तेरसम्भवाद् विषयविषयिभावे वक्तव्ये धूमज्ञान एवाग्नेः स्फुरणान्न तज्ज्ञापकत्वमिति प्राप्तिसमः । 
अप्राप्योत्पादकत्वं ज्ञापकत्वं चेत् तन्न७ । क्वाप्यदर्शनात् । नह्यप्राप्याग्निः काष्ठं दहति । नापि ४प्रकाश्यमप्राप्य प्रदीपः प्रकाशयति । अतिप्रसङ्गश्चान्यथेत्यप्राप्तिसमः । 
अत्र कृतौ सामर्थ्यलक्षणप्राप्तिसद्भावेनातिप्रसङ्गाभावात् स्वरूपप्राप्तिरनपेक्षितैव ।    ज्ञप्तावपि तद्व्याप्तलिङ्गविषयत्वरूपप्राप्तिसद्भावेनातिप्रसङ्गाभावाद् विषय-विषयिभावोऽनपेक्षित१ एवेत्युत्तरं वाच्यम् । एतदनङ्गीकृत्य स्वरूपप्राप्त्यादिकमपेक्षमाणस्य स्वन्यायेन२ व्याघात इति ।। 
(भा.च.) साधनस्येति ।। अत्र साधनपदेन लिङ्गज्ञानं विवक्षितम् । एवं साध्यपदेन त्वनुमेयं तज्ज्ञानं च विवक्षितमिति ज्ञेयम् । अप्राप्तपक्षनिरासेनेति३ ।। पुल्लिङ्गज्ञानस्य साध्यतद्विषयाभ्यां सहाप्राप्तिपक्षनिरासेनेत्यर्थः। अत्र प्राप्तिपक्षनिरासेनेत्येतद् अप्राप्तिसमव्यावृत्त्यर्थम् अप्राप्तिपक्षनिरासेनेत्येतद् प्राप्तिसमव्यावृत्त्यर्थमिति ज्ञेयम् । अप्राप्येति ।। धूमज्ञानस्य वह्निज्ञानमप्राप्योत्पादकत्वं वह्निमप्राप्य   ज्ञापकत्वं च नेत्यर्थः । इत्यप्राप्तिसम इति।।  एवं साधनत्वभङ्गोऽप्राप्तिसमः । अत्रैव साधनत्वनिराकरणे इत्युत्तरं वाच्यमिति सम्बन्धः । 
कृतौ धूमज्ञानं वह्निज्ञानं प्राप्य जनयतीति पक्षे वह्निज्ञानजननानुकूलसामर्थ्यलक्षण-प्राप्तिसद्भावेन स्वरूपप्राप्त्यादिकमिति विषयविषयिभावसम्बन्धलक्षणप्राप्ति-          रादिशब्दार्थः । स्वन्यायेनेति ।। प्राप्त्यप्राप्तिरूपपक्षद्वयेऽपि प्राप्ते साधनविशेषणत्वाद् विशेषणा-सिद्धिरारोप्यदूषणम् । तथा च नेदं धूमानुमानं स्वसाध्यसाधकं विशेषणासिद्धत्वात्, शब्दानित्यत्वसाधकद्रव्यत्वविशेषितकृतकत्वानुमानवदिति वादिनः अभिमतम् । अत्रापि विशेषणासिद्धत्वादिति त्वदुक्तस्य लिङ्गस्य ज्ञानमसाधकत्वरूपसाध्यज्ञानमुक्तसाध्ये वा प्राप्य जनयति ज्ञापयतीति वा विकल्प्य असाधकत्वरूपसाध्यसाधकत्वनिराकरण-सम्भवात् । तथा अप्राप्तिपक्षनिरासेनापि साध्यसाधकत्वनिराकरणसम्भवात् स्वन्यायविरोध इत्यर्थः । 
(प्र.प.) प्रसङ्गसमः ।। अनवस्थाभासप्रसञ्जनं प्रसङ्गसमः । यथा पर्वतस्योत्पादकं       वाच्यम् । तस्यापीत्यनवस्था । एवं पर्वतस्य ज्ञापकं वाच्यं तस्यापीत्यनवस्थेति । 
अत्र सिद्धविषयत्वेनानवस्थासम्भवेन३ मूलक्षयाभावाददोषत्वमिति वाच्यम् । तदनङ्गीकारे तु स्वन्यायविरोध इति ।। 
प्रतिदृष्टान्तसमः ।। प्रतिदृष्टान्तेन प्रत्यवस्थानं प्रतिदृष्टान्तसम इत्येके । तदसत् ।     साधर्म्यसमादावपि तद्भावात्४ । यथा शब्दोऽनित्य ऐन्द्रियकत्वादित्युक्ते५ वदति - यदि घटदृष्टान्तेनैन्द्रियकत्वादनित्यस्तर्हि सामान्यदृष्टान्तेन नित्यः किं न स्यादिति व्यभिचारचोदनाभिप्रायेण प्रवृत्तेर्न साधर्म्यसमादिसाङ्कर्यमिति चेन्न । अस्य          सदुत्तरत्वात् । 
तस्माद् हेतुनिरपेक्षेण प्रतिदृष्टान्तमात्रेण बाधप्रतिरोधयोरन्यतरोद्भावनं प्रतिदृष्टान्तसम      इत्युदयनः । यथा यदि महानसदृष्टान्तेनाग्निमानिष्यते तर्हि  ह्रददृष्टान्तेनानग्निकोऽ-      स्त्वित्यादि६ । 
अत्र न्यूनत्वं वाच्यम् । हेतोरनङ्गत्वाभिमाने तु स्वन्यायविरोध इति ।। 
अनुत्पत्तिसमः ।। पक्षादीनां प्रागुत्पत्तेर्हेतुवृत्त्यभावेन असिद्ध्युद्भावनमनुत्पत्तिसमः । यथा पर्वतस्योत्पत्तेः प्राक् तत्र धूमवत्त्वं न वृत्तमिति भागासिद्धमित्यादि ।
अत्रानुत्पन्नस्य पर्वतत्वाभावेनापक्षत्वात् तत्र वृत्त्यभावो न दोषायेति वाच्यम् । न चेदेवं तदा स्वन्यायविरोध इति ।। 
(भा.च.) 
‘सिद्धे दृष्टान्ते हेत्वादौ साधनप्रश्नपूर्वकम् । 
 अनवस्थाभासवाचः१ प्रसङ्गसमजातिता’ 
इति परोक्तं लक्षणमनुवदति - अनवस्थाभासप्रसञ्जनमिति ।। अप्रामाणिककारणपरम्परा-प्रसञ्जनस्य सदुत्तरत्वात् तद्व्यवच्छेदायानवस्थाभासेत्युक्तम् । 
इयं तु जातिः कृतज्ञप्तिसाधारणीति भावेनाऽह - यथेति ।। ज्ञातः विद्यमानश्च पक्षादिः अनुमित्यङ्गमतः तदुत्पत्त्यर्थं तज्ज्ञापनार्थं चोत्पादकं ज्ञापकञ्च वाच्यम् । एवं तदुत्पादक-ज्ञापकयोरप्युत्पादकान्तरं ज्ञापकान्तरं वाच्यमित्यनवस्थाभासापादनमित्यर्थः । सिद्धविषयत्वेनेति ।। पर्वतादेरुत्पादकपरम्परायाः ज्ञापकपरम्परायाश्च प्रामाणिकविषय-त्वेनेत्यर्थः । अवस्थानसम्भवेनेति ।। प्रमितपक्षादिकार्याणामवस्थानसम्भवेनेत्यर्थः । मूलक्षयाभावादिति ।। प्रमितकार्यविलोपलक्षणमूलक्षयाभावादित्यर्थः । 
स्वन्यायविरोध इति ।। अस्मिन्ननवस्थाभासप्रसञ्जने आश्रयासिद्धत्वादिकमारोप्यम् । तथा च नेदं धूमानुमानं स्वसाध्यसाधकम् आश्रयासिद्धत्वाद् गगनारविन्दपक्षकानुमानवदिति जातिवादिनोऽभिमतम् । अत्राप्यनुमाने पक्षादिज्ञापकोत्पादकपरम्पराप्रसञ्जनरूपदूषणप्रवृत्तःस्वन्यायविरोध इत्यर्थः । 
प्रतिदृष्टान्तेनेति ।। वाद्युक्तसाध्यरहितो दृष्टान्तः प्रतिदृष्टान्तस्तेन प्रत्यवस्थान-         मित्यर्थः । जातिवाद्यभिमतसाध्यापेक्षया यो दृष्टान्तः स प्रतिदृष्टान्तः । तेन प्रत्यवस्थानं प्रतिदृष्टान्तसम इति लक्षणविवक्षया विकल्पसमादेरपि तादृशत्वादादिपदम् । 
ननु प्रतिदृष्टान्तेन प्रत्यवस्थानत्वस्य साधर्म्यसमाद्यनुगतत्वेऽपि आरोप्यदूषणभेदाज्जातिभेदो भविष्यतीति भावेन शङ्कते – अथेति ।। अस्येत्यनया रीत्या व्यभिचारशङ्कामात्रस्य सदुत्तरत्वादित्यर्थः । तस्मादिति ।। अत्र प्रतिदृष्टान्तमात्रेण प्रत्यवस्थानं प्रतिदृष्टान्तसम इत्येव लक्षणम् । मात्रपदव्यावर्त्यकथनं हेतुनिरपेक्षेणेति ।। बाधप्रतिरोधयोरन्यतरोद्भावन-मिति ।। प्रत्यवस्थानस्वरूपविवरणं परस्पराव्याप्तिपरिहारार्थम् । वाद्यभिमतसाध्यरहितो दृष्टान्तः प्रतिदृष्टान्तस्तेन प्रत्यवस्थानरूपे साधर्म्यसमेऽतिव्याप्तिवारणाय हेतुनिरपेक्षेणे-त्युक्तम् । इत्यादीति ।। अनग्निक एवास्त्विति३ ।। बाधचोदनमादिशब्दार्थः । 
स्वन्यायेति ।। एवं वदतो जातिवादिनो नेदं धूमानुमानं स्वसाध्यसाधकं बाधितविषयत्वात् वह्निशैत्यानुमानवदित्यादि विवक्षितम् । तथा च त्वदुक्तासाधकत्व इव स्वसाध्यसाधकत्वेऽपि सदनुमानरूपदृष्टान्तसम्भवात् सदनुमानवदिदं स्वसाध्यसाधकमेवेत्यादिरूपेण प्रत्यवस्थानसम्भवेन स्वन्यायविरोध इत्यर्थः । 
पक्षादीनामिति ।। पक्षलिङ्गदृष्टान्तानामित्यर्थः । तथा पर्वतस्योत्पत्तेः पूर्वं तत्र हेतोरभावाद् भागासिद्धिः, सत्यपि पक्षलिङ्गस्योत्पत्तेः पूर्वं हेतोरभावात् स्वरूपासिद्धिः । तथा महानसनिर्माणात् पूर्वं दृष्टान्ते हेतोरभावाद् दृष्टान्ते हेत्वसिद्धिरिति भावेनाऽदि-        शब्दप्रयोगः । 
अत्रेति ।। एवं भागासिद्ध्यादिदोषोद्भावन इत्यर्थः । न चेदेवमिति ।। दोषाय नेत्येवं नचेदित्यर्थः । तदेति ।। एवं वदतो जातिवादिनो नेदं धूमवत्त्वं स्वसाध्यसाधकं       भागासिद्धत्वात् । इत्याद्यनुमानं विवक्षितम् । तथा च तदुक्तभागासिद्धत्वादिति हेतोरपि त्वदभिमतपक्षोत्पत्तेः पूर्वं तत्रावृत्तेर्भागासिद्ध्यादि स्यादित्यापादनसम्भवात् स्वव्याघात इति भावः । 
 (प्र.प.) संशयसमः ।। सत्यपि निर्णयकारणे साधारणधर्मादिमात्रेण१ संशयापादनं          संशयसमः । यथा यदि धूमवत्त्वादग्निमत्त्वनिश्चयस्तर्हि ह्रदमहानससाधारणेन          द्रव्यत्वेन तत्संशयः किं न२ स्यादिति ।
३तत्र निर्णायकाभावसहकृतस्यैव समानधर्मादेः संशयकारणत्वादत्र च निर्णायक-सद्भावादसंशय४ इति वाच्यम् । निर्णायकं न संशयप्रतिबन्धकमिति वदतः स्वन्यायविरोध इति ।। 
प्रकरणसमः ।। प्रत्यनुमानेन प्रत्यवस्थानं प्रकरणसम इत्येके । यथा शब्दोऽनित्यः कृतकत्वादित्युक्ते नित्यः शब्दः श्रावणत्वाच्छब्दत्ववदिति । अत्र प्रत्यनुमानस्याङ्ग-साकल्याभिमाने सदुत्तरमेव । अन्यथा साधर्म्यसमाद्यन्तर्भावः । तस्मादङ्गीकृतानधिक-बलेन बाधचोदनं प्रकरणसम इत्युदयनः । 
एतदप्ययुक्तम् । यथा प्रतिदृष्टान्तसमादावन्यतरचोदनेनैकजातित्वं तथा साधर्म्यसमादिनाऽप्येकजातित्वसम्भवेन पृथक्करणानुपपत्तिः५ । तदुद्धारस्तु                   तद्वदेव ।। 
(भा.च.) सत्यपि निर्णयकारण इति ।। समानधर्मादिमात्रेण इत्यादिकमेव        लक्षणवाक्यम् । मात्रपदव्यावर्त्यो निर्णायकाभाव इति भावेन सत्यपि निर्णयकारण          इत्युक्तम् । आदिपदेन असाधारणधर्मविप्रतिपत्त्योर्ग्रहणम् । असति निर्णयकारणे संशयापादनस्य सदुत्तरत्वात् तद्व्यवच्छेदाय सत्यपि निर्णयकारण इत्युक्तम् । अत्रेति ।। जातिवादिना एवमुक्ते सति वादिना इति वक्तव्यमिति सम्बन्धः । 
स्वन्यायविरोध इति ।। विपक्षसाधारणधर्मेण संशयापादनात् सत्प्रतिपक्षत्वमारोप्यम् । तथा चैवं जातिवादिनो नेदं धूमानुमानं स्वसाध्यसाधकं प्रतिपक्षयुक्तत्वात् । शब्दानित्यत्व-साधककृतकत्वानुमानवदित्यभिमतम् । तत्र प्रतिपक्षयुक्तत्वहेतुना धूमानुमाने यद्यसाधकत्व-निश्चयः तर्हि स्वसाध्यसाधकसद्धेत्वसद्धेतुसाधारणपदार्थत्वधर्मेण ‘साधकत्वसन्देहः’  किं न स्यादित्यापादनसम्भवात् स्वव्याघात इत्यर्थः । 
प्रत्यनुमानेनेति ।। साध्याभावसाधकानुमानेनेत्यर्थः । अन्यथा अनभ्युपगमे ।           साधर्म्येति ।। अनभ्युपेतयुक्ताङ्गेनसाधर्म्येण प्रत्यवस्थाने साधर्म्यसमः । तादृशेन वैधर्म्येण प्रत्यवस्थाने वैधर्म्यसम इत्यादिप्रकारान्तरेणान्तर्भावो द्रष्टव्यः । तस्मादिति ।। अत्र सदुत्तरे कालात्ययापदिष्टव्यवच्छेदायाङ्गीकृतानधिकबलेनेत्युक्तम् । 
प्रतिदृष्टान्तसमादाविति ।। दृष्टान्ते साध्येन साधनेन वा सहचरितस्य धर्मस्य पक्षे निवृत्त्या साध्यसाधनयोरन्यतरापकर्षरूपापकर्षसम आदिशब्दग्राह्यः । एकजातित्व-सम्भवेनेति ।। अनभ्युपेतयुक्ताङ्गसाधर्म्येण वैधर्म्येण बाधप्रतिरोधयोरन्यतरोद्भावनं साधर्म्यसम इत्युक्त्वा प्रकरणसमस्याप्युक्तलक्षणलक्षितत्वेनैकजातित्वसम्भवेनेत्यर्थः । अस्याः प्रकरणसमजातेः स्वन्यायविरोधेनोद्धारस्तु साधर्म्यसमादिवदेवेत्यर्थः । 
तथा चाधिकबलत्वाभावान्नेदं बाधकमिति वाच्यम् । बाधकत्वे अधिकबलवत्त्वं न तन्त्रम् इत्यङ्गीकारे तु एवं जातिवातिनः नेदं स्वसाध्यसाधकं बाधितविषयत्वादित्यनुमान-       मभिप्रेतम् । एवं त्वदुक्तानुमानेऽपि स्वसाध्यसाधकानुमानेन साधारणपदार्थत्वादिना असाधकत्वरूपसाध्याभावचोदनसम्भवात् स्वन्यायविरोध इति भावः । 
(प्र.प.) ओतुसमः ।। हेतोः साध्यापेक्षया पूर्वापरसहभावनिरासेनाहेतुत्वचोदन-   महेतुसमः । यथा न तावत् सर्वसाधनं साध्यपूर्वम्२ । साध्याभावे तन्निरूप्यसाधनत्वा-योगात् । नापि साधनं पश्चाद्भावि । साधनाभावे साध्यायोगात् । नापि                द्वयोर्यौगपद्यम् । अविशेषेण साध्यसाधनभावायोगादिति । 
अत्र कृतौ पूर्वभाविनः साधनत्वम् । साधनशक्तेः परानपेक्षत्वात् । तद्व्यवहारस्य बुद्धिस्थेनैव साध्येनोपपत्तेः । ज्ञप्तौ तु यथायथं पक्षत्रयमपि । ज्ञातत्वाज्ञातत्वाभ्यां तु विशेष इत्युत्तरं वाच्यम् । तदनङ्गीकारे तु स्वन्यायविरोध इति ।। 
अर्थापत्तिसमः ।। अर्थापत्त्याभासेन प्रत्यवस्थानमर्थापत्तिसमः । यथा पर्वतोऽग्निमान् इत्युक्ते अर्थादापद्यतेऽन्यदनग्निमदितीत्यादि३ । तथा च साध्यविकलो दृष्टान्त इति४ । 
अत्रानुपपद्यमानदर्शनाद् उपपादके बुद्धिरर्थापत्तिः । न चात्रानुपपद्यमानं किञ्चिदस्ति । अतो नायं प्रसङ्ग इति वाच्यम् । उक्तविपरीताक्षेपमात्रमर्थापत्तिरित्यङ्गीकारे तु स्वन्यायविरोध इति । 
उपपत्तिसमवद् बीजाभावान्नेदं जात्युत्तरम्५  ।। 
अविशेषसमः ।। साधनप्रतिबन्द्या तदितरधर्मेण तद्वतां सर्वपदार्थानामविशेषापादन-   मविशेषसमः । यथा यदि धूमवत्त्वात् पर्वतमहानसयोरग्निमत्त्वाविशेषः । तदा सर्वभावानां सत्त्वादनित्यत्वाविशेषप्रसङ्ग इति ।
अत्र व्याप्त्यादिसदसद्भावाभ्यां विशेषान्न प्रतिबन्दीग्रहणमित्युत्तरं वाच्यम् । तदनङ्गीकारेण प्रवृत्तस्य स्वन्यायविरोध इति ।। 
(भा.च.) (साध्य)पूर्वमिति ।। भावादिति शेषः । साधनत्वायोगादिति ।। पूर्वभावित्वरूप-साधनत्वायोगादित्यर्थः । पश्चादिति ।। साध्यादित्यनुवर्तते । पश्चात् पश्चाद्भावीत्यर्थः । साध्यायोगादिति ।। तथा च साध्यस्यैवाभावेन तन्निरूपितपूर्वभावित्वमपि न        सम्भवतीत्यर्थः । यौगपद्यमिति ।। सव्येतरविषाणवत् समानकालत्वमित्यर्थः । 
हेतोः पूर्वापराभावादिनिरासेन निराक्रियमाणहेतुत्वं कृतिज्ञप्तिसाधारणमिति भावेन           जात्युत्तरमुद्धरति – कृताविति ।। उत्पत्तावित्यर्थः । परानपेक्षितत्वादिति ।। स्वापेक्षया पश्चाद्भाविकार्यानपेक्षत्वादित्यर्थः । 
नन्विदमस्य साधनमिति व्यवहारस्य परसापेक्षत्वानुभवात् साधनशक्तेः परापेक्षत्वमेवेत्यत आह - तद्व्यवहारस्येति१ ।। तथा च साधनशक्तिव्यवहारेऽपि साध्यप्रतीतिमात्रापेक्षा, न तु साध्यसत्तापेक्षेति भावः । यथायथं = यथायोग्यं पक्षत्रयमपि ज्ञाप्यापेक्षया पूर्वापरसहभाविनां त्रयाणामपि ज्ञापकत्वमिति पक्षत्रयमप्यस्तीत्यर्थः । 
ज्ञातत्वाज्ञातत्वाभ्यामिति ।। ज्ञापकं तु ज्ञाप्यापेक्षया प्रथमं ज्ञातं सद् ज्ञापकम् । ज्ञाप्यं तु तदानीमज्ञातमित्येव विशेषः । न तु ज्ञाप्यज्ञापकयोः पूर्वभावित्वपश्चाद्भावित्वनियमरूपो विशेष इत्यर्थः । (तद्) अनङ्गीकार इति ।। साधकशक्तेरन्यानपेक्षत्वानङ्गीकार इत्यर्थः । 
स्वन्यायेति ।। अस्मिन् जात्युत्तरे कारणशक्तिशून्यत्वमारोप्यम् । तथा च नेदं धूमानुमानं स्वसाध्यसाधकं कारणशक्तिशून्यत्वात् नृशृृङ्गवदित्यभिमतम् । अस्मिन्नपि कारणशक्तिशून्यत्वलिङ्गेऽसाधकत्वरूपसाध्यापेक्षया पूर्वापरभावविकल्पनासाधकत्व-रूपसाध्यसाधकत्वाभावस्याऽपादनसम्भवात् स्वन्यायविरोध इत्यर्थः । 
अर्थापत्त्याभासेनेति ।। व्याप्तिरहितार्थदर्शनेनार्थान्तरकल्पनमर्थापत्त्याभासः ।                  तेन प्रत्यवस्थानमर्थापत्तिसमः । समीचीनार्थापत्त्या प्रत्यवस्थानव्यावृत्त्यर्थमर्थापत्त्या-भासेनेत्युक्तम् । इत्यादीति ।। तथा धूमवत्त्वादित्युक्ते पर्वतादन्यत्र निर्धूममिति प्राप्तम् ।   तेन साधनविकलो दृष्टान्त इत्यापादनमादिशब्दार्थः । 
अत्रेति ।। अर्थापत्त्याभासेन प्रत्यवस्थाने कृत इत्यर्थः । न चात्रेति ।। पर्वतोऽग्निमानित्युक्त्या प्रतिज्ञातेऽर्थे महानसादेरग्निमत्त्वं विनाऽनुपपद्यमानं न किञ्चिदप्यस्तीत्यर्थः । प्रसङ्गः आपादनं न युक्तमित्यर्थः । आक्षेपमात्रमिति ।। न तु कल्प्यमानार्थेनविना कल्पकस्यानुपपत्तिरपि वाच्येति भावः । 
स्वन्यायेति ।। एवं जातिवादिनः नेदं धूमानुमानं स्वसाध्यसाधकं दृष्टान्ते साध्यवैकल्यादित्याद्यभिमतम् । अत्रापि इदमसाधकमित्युक्त्या अन्यत् सर्वं साधकमिति प्राप्तम् । तथा च साध्यविकलो दृष्टान्त इति दूषणसम्भवात् स्वन्यायविरोध इत्यर्थः । 
साधनप्रतिबन्द्येति ।। साधनेन पक्षदृष्टान्तयोरविशेषापादनरूपे उत्कर्षसमेऽ-तिव्याप्तिवारणाय तदितरेण साधनव्यतिरिक्तेनेत्युक्तम् । तदितरधर्मेण साधनेतरधर्मेण । तद्वतां साधनेतरधर्मवताम् । सर्वेषामपि कयाचिद् रीत्या अविशेषापादने बीजप्रर्दशनार्थं साधनप्रतिबन्द्येत्युक्तम् । ४तदु तदपि लक्षणशरीरप्रविष्टम् । सर्वभावानामिति ।। सर्वपदार्थानामित्यर्थः । 
व्याप्त्यादिसदसद्भावाभ्यामिति ।। धूमस्य वह्निना व्याप्तिसद्भावाद् धूमवत्त्वेन निमित्तेन पर्वतमहानसयोर्वह्निमत्तयाऽविशेषो युक्तः । नहि सत्त्वरूपधर्मस्यानित्यत्वेन साकं व्याप्तिरस्तीति वैलक्षण्यादित्यर्थः । 
तदनङ्गीकारेणेति ।। अविशेषापादने व्याप्तिर्न प्रयोजिका । किन्तु सहचारमात्रं प्रयोजकमिति व्याप्त्यनङ्गीकारेण प्रवृत्तस्येत्यर्थः । स्वन्यायेति ।। एवं वदतो जातिवादिनः नेदं स्वसाध्यसाधकमप्रयोजकत्वादित्यभिमतम् । अत्रापि प्रयोजकत्वेन निमित्तेन वाद्यनुमानाप्रयोजकानुमानान्तरयोरसाधकत्वेनाविशेषः स्यात् । तर्हि त्वदुक्तरीत्यैव सर्वभावानां सत्त्वाद् अनित्यत्वेनाविशेषः स्यादित्यापादनसम्भवात् स्वन्यायविरोध इत्यर्थः । 
(प्र.प.) उपपत्तिसमः ।। उभयहेतूपपत्त्या १प्रत्यवस्थानमुपपत्तिसम इत्येके । यथा यदि शब्दस्यानित्यत्वोपपादकं कृतकत्वमस्तीत्यनित्यत्वमिष्यते तर्हि नित्यत्वोपपादकमस्पर्शत्वमस्तीति नित्यत्वमपि किं नेष्यत इति । 
एतदसत् । साधर्म्यसमाद्यभेदात् । तस्मात् मत्पक्षेऽपि किमपि साधनं भविष्यतीति सामान्यतः प्रत्यवस्थानमुपपत्तिसम इत्युदयनः । 
इदमप्यसत् । केवलाया एवमुक्तेर्निर्बीजत्वात् । प्रमाणोपपादने तु उपपादकस्य२ साधुत्वे    सदुत्तरत्वात् । असाधुत्वे तस्यैवोद्भाव्यत्वेनाजातित्वात् । 
उपलब्धिसमः ।। निर्दिष्टहेत्वभावेऽपि साध्योपलब्ध्या हेतोरप्रयोजकत्वाभिधान-मुपलब्धिसम इत्येके । यथा क्वचिद् धूमवत्त्वाभावेऽप्यग्निमत्त्वोपलब्धेरप्रयोजकं धूमवत्त्वमिति । उत्थानबीजाभावान्नेदं जात्युत्तरम् । किन्तु हान्याद्याभास एव । तस्माद् वादिवाक्यस्यावधारणे तात्पर्यमारोप्यावधारणं विकल्प्य दूषणमुपलब्धिसम           इत्युदयनः । यथा पर्वतोऽग्निमानित्युक्ते किं पर्वत एवाग्निमानुत पर्वतोऽग्निमानेवेति । नाऽद्यः । महानसादेरप्यग्निमत्त्वात् । न द्वितीयः । कदाचिदनग्निमत्त्वादित्यादि । 
इदमप्यसत् । तात्पर्यान्तरारोपेण सामान्यछलत्वात् । विकल्पेनोत्थानान्नेति चेन्न । अवधारणस्यैव विकल्पेनावधारणतात्पर्यारोपापरिहारात् । व्यवच्छेदवाक्यार्थरुची-नामवधारणं स्थितमेवेति चेन्न । तेषामप्यतद्व्यावृत्त्यङ्गीकारेणैवंविधा-वधारणस्यानिष्टत्वात् ।। 
अनुपलब्धिसमः ।। उपलब्ध्यादिविषयिधर्माणां स्वात्मनि वृत्त्यवृत्त्या१ तत्त्वव्याघातापादनमनुपलब्धिसमः । यथोपलब्धिः स्वात्मनि वर्तते चेदुपलब्धत्वाद् घटादिवदनुपलब्धिः । न वर्तते चेत् तथाऽपि तद्वदेवेत्यादि ।। 
अत्र विषयापेक्षयोपलब्धित्वस्य स्वात्मनि वृत्त्यवृत्तिभ्यां न निवृत्तिरिति वक्तव्यम् । तदनङ्गीकारे स्वन्यायविरोधः स्वक्रियाविरोधो वेति ।। 
 (भा.च.) उभयहेतूपपत्त्येति ।। उभयोर्वादिप्रतिवाद्यभिमतसाध्ययोरुभाभ्यामुक्त-हेत्वोरुपपत्त्या सम्भवाभ्युपगमेनेत्यर्थः । साधर्म्यसमाद्यभेदादिति ।। यदि महानससाधर्म्येण धूमवत्त्वेन पर्वतस्य वह्निमत्त्वं तर्हि ह्रदसाधर्म्येण द्रव्यत्वेन निरग्निः किं नेष्यत इत्यापादनरूपसाधर्म्यसमस्य तथा वैधर्म्यसमस्याप्युक्तरूपत्वसम्भवादिति भावः । मत्पक्षेऽपीति ।। 
‘अस्मत्पक्षेऽपि किमपि  प्रमाणमुपपत्स्यते  ।
  त्वत्पक्षवदिति प्राप्तिरुपपत्तिसमो मतः ।।’
इत्युक्तप्रकारेणास्मत्पक्षः सप्रमाणकः पक्षत्वात्, त्वत्पक्षवदिति प्रत्यवस्थानमुपपत्तिसम इत्यर्थः । 
केवलाया इति ।। प्रमाणोपन्यासं विनेत्यर्थः । तथा चासाधकेऽपीदं साधकमित्यभिमानो हि जात्युत्थानबीजम् । साधकानुपलम्भेनैवमुक्तेर्निर्बीजतयोत्थानबीजाभावान्नेदं जात्युत्तरमिति भावः । असाधुत्वे युक्ताङ्गराहित्ये, तस्यैव युक्ताङ्गराहित्यस्यैव । उद्भाव्यत्वेनेति ।। प्रतिवादिनेति शेषः । तथा च उद्भाव्यदोषवदुत्तरमेव जात्युत्तरमिति भावः । 
अजातित्वादिति ।। अस्मत्पक्षेऽपि किमपि प्रमाणं भविष्यतीत्युत्तरस्य जात्युत्तरत्वाभावादित्यर्थः । तथा चानभ्युपेतयुक्ताङ्गकप्रतिप्रमाणोपन्यासानुसारेणैव तस्य जात्युत्तरत्वात् सामान्यतः प्रमाणं भविष्यतीत्युत्तरं न जातिरिति भावः । 
निर्दिष्टहेत्वभावेऽपीति ।। धूमरहितस्थलेऽप्ययोगोलके वह्न्युपलब्धेरिति भावः ।    उत्थानबीजाभावादिति ।। साध्याभाववति हेतुसत्त्वस्यैवाप्रयोजकत्वशङ्कोत्थानबीज-       त्वात् । हेत्वभाववति साध्यसत्त्वे त्वप्रयोजकत्वशङ्कोत्थानबीजमसम्भावितमिति भावः । 
तर्हीदमुत्तरं कुत्रान्तर्गतमित्यत आह – हान्याद्याभास एवेति ।। प्रतिज्ञाहान्याद्यप्राप्तौ तदुद्भावनवदप्रयोजकत्वाप्राप्तौ तदुद्भावनरूपत्वेन हान्याद्याभासान्तर्गतमिति भावः । 
तस्मादिति ।। सावधारणवाक्ये अवधारणं विकल्प्य दूषणस्य सदुत्तरत्वात् तद्व्यवच्छेदायावधारणे तात्पर्यमारोप्येत्युक्तम् । 
इत्यादीति ।। यो यो धूमवानसावसावग्निमान् यथा महानस इत्युक्ते किं महानसे धूमाग्नी अन्ययोगव्यवच्छेदेन स्तः ? किं वा अयोगव्यवच्छेदेन ? नाऽद्यः । पर्वतादेरपि          धूमादिमत्त्वात् । न द्वितीयः । महानसस्यापि कदाचिद् धूमादिरहितत्वादित्यादिरादि-शब्दार्थः । 
इदमप्यसदिति ।। एकदेश्युक्तलक्षणवद् उदयनोक्तमप्यसदित्यर्थः ।             तात्पर्यारोपेणेति१ ।।
 ‘२तात्पर्यवैपरीत्येन कल्पितार्थस्य बाधनम् ।
    सामान्यच्छलम्’ 
 इति परोक्तसामान्यछललक्षणलक्षितत्वात् छलोत्तरमेवेदं न जात्युत्तरमिति भावः । 
ननु तर्हि विकल्पमुखेन प्रवृत्तस्य दूषणस्य छलोत्तरत्वे विकल्पमुखेन दूषणं कुत्रापि नोच्येत । सम्भावनामात्रेण विकल्पसम्भवादित्यत आह - विकल्पेनेति ।। अस्मिन्नर्थे तात्पर्यमस्ति नवेति अविकल्पनाद अवधारणस्यैवेत्युक्तम् । व्यवच्छेदेति ।। सर्वं वाक्यं सावधारणमिति न्यायेनेतरव्यवच्छेदविशिष्टवाक्यार्थे रुचीनामादरवताम् अवधारणे तात्पर्यस्यापि सद्भावान्नावधारणांशे तात्पर्यारोप इति भावः । 
तेषामिति ।। तथा च पर्वतोऽग्निमानित्युक्त्याऽनग्निमद्व्यावृत्तिरेव तात्पर्यगत्या बोध्यत इति भावः ।। 
उपलब्ध्यादीति ।। अनुपलब्धिरिच्छा चेत्यादिशब्दार्थः । तथा चेदमित्थमेव तथोपलब्धेः  इत्यादिप्रकारेण वादिना प्रयुक्ते तत्रायं विकल्पः प्रवर्तत इति ध्येयम् । तथाऽपीदमेवेति ।। उपलब्धिः स्वात्मनि न वर्तते चेत् तदोपलब्ध्यभावे घटादिर्यथाऽनुपलब्धएवमुपलब्धिरपि अनुपलब्ध एव स्यात् । न तूपलब्धिरित्यर्थः । 
इत्यादीति ।। तथाऽनुपलब्धेरिदं नास्तीत्युक्तेऽनुपलब्धिः स्वात्मनि वर्तते न वा । आद्ये घटादिवदनुपलब्ध एव स्यात् । न त्वनुपलब्धिः । द्वितीये तूपलब्ध एव स्यादित्यापादनमादि-शब्दार्थः । 
अत्रेति ।। एवं वस्तुस्वरूपापलाप इत्यर्थः । तथा च घटादिस्वस्व-विषयापेक्षयाऽर्थप्रकाशत्वरूपमुपलब्धित्वं स्वात्मन्यस्त्येव । अतस्त्वया विकल्पिताभ्यां स्वात्मनि वृत्त्यवृत्तिभ्यां उपलब्धित्वस्यानिवृत्तिरिति वक्तव्यमित्यर्थः । 
स्वन्यायविरोधः स्वक्रियाविरोध इवेति३ ।। अत्रैवं जातिवादिनो नेयमुपलब्धिः स्वसाध्यसाधिका, असिद्धत्वादिति विवक्षितम् । इयं चासिद्धिः स्वात्मनि वर्तते न वा । आद्ये घटादिवदसिद्ध एव स्यात् । न त्वसिद्धिनामकःपदार्थः । द्वितीये तु, सिद्ध एव    स्यात् । न त्वसिद्धिः । तथाचासिद्धत्वस्यापि स्वोक्तन्यायेनासिद्धत्वप्राप्त्या            स्वन्यायविरोधः । उपलब्धिं निराकुर्वन्नुपलब्धिसम्पादनाय वचनक्रियामुपादत्त इति स्वक्रियाविरोधो वेत्यर्थः । 
(प्र.प.) नित्यसमः ।। विशेषणधर्मस्य तदतद्रूपताविकल्पेन५ धर्मिणस्तद्विशिष्टत्वभङ्गो   नित्यसमः । यथा शब्दोऽनित्य इत्युक्तेऽनित्यत्वं नित्यमनित्यं वा । आद्ये धर्मिणो६  नित्यत्वापातः । द्वितीये तन्नाशे पुनः शब्दस्य नित्यत्वापत्तिरित्यादि । 
अत्र स्वपक्षे निर्वाहान्तरविवक्षया परपक्षे दौर्घट्यापादने तात्पर्यं चेत् सदुत्तरमेव । विशिष्टस्वरूपनिराकरणं चेत् तदादौ निर्वाहो वाच्यः । तदनभ्युपगमेन प्रवृत्तस्य स्वन्यायस्वक्रियाविरोधाविति ।। 
अनित्यसमः ।। वादिसाधनप्रतिबन्द्या धर्मान्तरेण तद्वतां साध्यधर्मवत्त्वापादन- मनित्यसमः । यथा यदि कृतकत्वाच्छब्दोऽनित्यः स्यात् तर्हि सत्त्वात् सर्वमनित्यं स्यादिति । 
इयमप्यविशेषसमलक्षणेनैव सङ्गृहीतत्वान्न पृथग् वाच्यैव ।। 
कार्यसमः ।। हेतोः सन्दिग्धासिद्ध्या प्रत्यवस्थानं कार्यसम इति केचित् । यथा शब्दो नित्यः प्रयत्नानन्तरीयकत्वादित्युक्ते प्रयत्नानन्तरीयकत्वमुत्पाद्यत्वेन१ व्यङ्ग्यत्वेन वेति सन्दिह्यत इति । इदमप्यन्यथासिद्ध्युद्भावनत्वात्२ सदुत्तरमेव । तस्मात् पक्षादीनामन्यतमस्यासिद्धिमुद्भाव्य तत्साधकत्वेन स्वयमुत्प्रेक्षितस्य दूषणेन वादिसाधनभङ्गः कार्यसम इत्युदयनः । यथा शब्दोऽनित्यः कार्यत्वादित्युक्ते कार्यत्वमसिद्धम् । तत्साधकं च प्रयत्नानन्तरीयकत्वं वाच्यम् । तच्चान्यथासिद्धमिति ।
इदमप्यनभिप्रेततात्पर्यारोपाच्छलमेवेति ।। 
हान्याद्याभासः ।। प्रतिज्ञाहान्याद्यप्राप्तावपि भ्रान्त्यादिना तदुद्भावनं हान्याद्याभासः । स प्रमाणविरोध एव । हान्याद्याभासस्य३ प्राश्निकादिभिः प्रमितत्वात् ।। 
अप्राप्तकाले ग्रहणम्  ।। उद्भावनकालमप्राप्यातिक्रम्य वा निग्रहस्थानोद्भावनमप्राप्तकाले         ग्रहणम् । तदसङ्गतमेवेति ।। 
अपसिद्धान्तः ।। अपसिद्धान्तस्तु स्ववचनविरोध एव । यथा प्राभाकरस्येश्वरा-         भ्युपगमः ।। 
(भा.च.) विशेषणधर्मस्येति ।। साध्यधर्मस्येत्यर्थः ।। अत्र प्रमाणबाधेन साध्यधर्मविशिष्टत्वभङ्गनिराकरणाय तदतद्रूपताविकल्पेनेत्युक्तम् । नित्यत्वापात इति ।। निराश्रयस्य धर्मस्यावस्थानायोगादिति भावः । तन्नाशे अनित्यत्वनाशे । इत्यादीत्यादिशब्दाद् यथायोगं तत्तत्साध्यानुसाराद् विकल्पोऽनुसन्धेयः ।। 
स्वपक्ष इति ।। शब्दनित्यत्वपक्षे निर्वाहान्तरविवक्षया नित्यत्वं नित्यमनित्यं वेति विकल्प्य दूषणस्य परिहारं वक्ष्यामीत्याशयेनानित्यत्वपक्षे दौर्घट्यापादने तात्पर्यं         चेदित्यर्थः । तदा तर्हि आदौ पूर्वमुक्तविकल्पकोट्यन्यतरपक्षमाश्रित्य पक्षान्तरमाश्रित्य वा समाधानं वाच्यमित्यर्थः । 
प्रवृत्तस्येति ।। विशिष्टमात्रनिराकरणे प्रवृत्तस्येत्यर्थः । एवं जातिवादिनः, नेदं कृतकत्वं स्वसाध्यसाधकं प्रतितर्कपराहतत्वात् । सम्मतवदित्यभिमतम् । 
अत्र साध्यासाधकत्वं धर्मिणो भिन्नमभिन्नं वा । आद्ये भेदपरम्परयाऽनवस्थाप्रसङ्गाद् भिन्नस्य तस्य पक्षेऽभावः । द्वितीयेऽसाधकत्वरूपधर्मस्य पक्षावृत्तित्वेन तद्विरोधिसाधकत्व-प्राप्तेरसाधकत्वरूपधर्मवैशिष्ट्यभङ्ग इति स्वन्यायविरोधः । विशिष्टमात्रं निराकुर्वन् साध्यासाधकत्वविशिष्टसाधनाय प्रवर्तत इति स्वक्रियाविरोध इत्यर्थः । 
४वादिसाधनप्रतिबन्द्येति ।। सत्प्रतिपक्षेऽतिप्रसङ्गवारणायेदं विशेषणम् । इयमप्यविशेषसमलक्षणेनैव सङ्गृहीतत्वादिति ।। यथा प्रकरणसमजातिः साधर्म्यसमलक्षणेन सङ्गृहीता तथाऽविशेषसमजातिरपि सङ्गृहीतेत्यर्थः । तथा च साधनप्रतिबन्धतदितरधर्मेण साध्यतदितरान्यतरधर्मवत्तया विशेषापादनमविशेषसम इत्युक्ते सत्यप्यविशेष-समलक्षणेनैवानित्यसमोऽपि सङ्गृहीत इति भावः । 
प्रयत्नानन्तरीयकत्वं पुरुषप्रयत्नानन्तरभावित्वमित्यर्थः । उत्पाद्यत्वेन वेति ।। पुरुषप्रयत्नेनेति शेषः । इदमपीति ।। यथा प्रत्यनुमानेन प्रत्यवस्थानं प्रकरणसम इत्येतत् सदुत्तरम्, तथा सन्दिग्धासिद्ध्या प्रत्यवस्थानमप्यन्यथासिद्ध्युद्भावनरूपत्वात् साध्येनेव साध्याभावेन सहापि हेतुसत्त्वोद्भावनरूपत्वात् सदुत्तरमेव । न तु जात्युत्तरमिति भावः । 
पक्षादीनामिति ।। साधनादिरादिशब्दार्थः । तत्साधकत्वेन स्वयमुत्प्रेक्षितस्य             दूषणेनेति ।। एतद्विशेषणं वाद्यभिमतस्य पक्षादिसाधकस्य दूषणेन पक्षादीनामन्यतमस्या-सिद्ध्युद्भावनेन वादिसाधनभङ्गस्य सदुत्तरस्य व्यवच्छेदाय । 
इदमपीति ।। उपलब्धिसमवत् कार्यसमरूपं जात्युत्तरमपि अभिप्रेतारोपाद् वक्तुरनभिप्रेते पक्षाद्यन्यतमस्य साधके तात्पर्यारोपात् कारणाच्छलमेव न जात्युत्तरमित्यर्थः । इतिशब्दो जात्यन्तर्भावकथनपरिसमाप्तौ । 
निरनुयोज्यानुयोगांशयोश्छलजात्योरन्तर्भावमभिधाय तदंशस्य हान्याद्याभासस्य स्वोक्तान्तर्भावं वक्तुं तत्स्वरूपमाह – प्रतिज्ञाहान्याद्यप्राप्ताविति ।। भ्रान्त्यादिनेति ।। अत्राऽदिशब्देन परव्यामोहो न गृह्यते । प्रतिज्ञाहान्यादिव्यावृत्त्यर्थं प्रतिज्ञाहान्याद्यप्राप्तावपीति विशेषणम् । भ्रान्त्यादिनेति स्वरूपकथनम् । 
अप्राप्तकाले ग्रहणस्य स्वोक्तान्तर्भावं वक्तुं लक्षणमाह – उद्भावनाकालमप्राप्यातिक्रम्य वेति ।। अत्र निग्रहस्थानोद्भावनकालातिरिक्तकाले निग्रहस्थानोद्भावनमप्राप्तकाले ग्रहणमित्येव लक्षणम् । अतिरिक्तकालस्तदूद्भावनकालात् पूर्वकाल उत्तरकालश्चेति भावेन अप्राप्यातिक्रम्य वेत्युक्तम् । 
असङ्गतमेवेति ।। उद्भावनकाल एव तदुद्भावनस्याऽकाङ्क्षितत्वाद् अन्यदोद्भावने त्वन्याकाङ्क्षाभिधानरूपासङ्गतमित्यर्थः । उद्भावनकालात् पूर्वोत्तरकालयोरुद्भाव्यतया तस्य निग्रहस्याप्राप्तेरतन्निग्रहप्राप्तौ तन्निग्रहोद्भावनरूपत्वं वाऽस्तीति ज्ञेयम् । 
(प्र.प.)  हेत्वाभासः ।। पक्षधर्मत्वं सपक्षे सत्त्वं विपक्षाद् व्यावृत्तिरबाधितविषयत्व-मसत्प्रतिपक्षत्वं चेति हेतोः पञ्च रूपाणि । तत्रान्वयव्यतिरेकिणः पञ्चापि              विवक्षितानि । इतरयोस्तु चत्वारि । केवलान्वयिनो विपक्षाभावेन ततो            व्यावृत्त्यभावात् । केवलव्यतिरेकिणः सपक्षाभावेन तत्र सत्त्वानुपपत्तेः । 
तत्र  विवक्षितरूपेषु कतिपयसहिताः कतिपयरहिता हेत्वाभासाः । ते चासिद्ध-विरुद्धानैकान्तिकानध्यवसितकालात्ययापदिष्टसत्प्रतिपक्षप्रकरणसमाः ।
तत्र व्याप्तस्य पक्षधर्मत्वप्रमितिः सिद्धिः । तदभावोऽसिद्धिः । तद्वानसिद्धः । स         चतुर्विधः । व्याप्यत्वासिद्धः आश्रयासिद्धः पक्षधर्मत्वासिद्धः एतत्प्रमित्यसिद्धश्चेति । 
तत्र व्याप्यत्वासिद्धो द्विविधः । साध्यसम्बन्धरहितः सोपाधिकसम्बन्धश्चेति । आद्यो यथा । सर्वं क्षणिकं  सत्त्वादिति । अयमुभयसम्बन्धाभावादव्याप्तावन्तर्भूतः१ ।  द्वितीयो यथा । वैधीहिंसाऽधर्मसाधनं हिंसात्वाद् ब्रह्महिंसावदिति । हिंसात्वपापसाधनत्वयोः२ सम्बन्धे निषिद्धत्वस्योपाधेः सत्त्वात् । 
(भा.च.) इदानीं हेत्वाभासानां स्वोक्तोपपत्तिदोषेष्वन्तर्भावकथनाय हेत्वाभासरूप-निग्रहस्थानं लक्षयितुमुपोद्घातमाह  – पक्षधर्मत्वमित्यादिना ।। पञ्चरूपाणीति ।। हेतोः स्वसाध्यसाधकत्वपक्षधर्मत्वादीनि पञ्च, अङ्गभूतानीत्यर्थः । तत्रेति ।। कतिपयरूपहीना हेत्वाभासा इत्येव लक्षणम् । पूर्वदलं त्वेतल्लब्धार्थपरं ज्ञेयम् । 
उभयसम्बन्धाभावादिति ।। पक्षादन्यतोभयसम्बन्धाभावादित्यर्थः । अव्याप्तावन्तर्भव-तीति ।। असिद्धिरव्याप्तिश्चेति हेतुविरोध इत्युक्ताव्याप्तावन्तर्भवतीत्यर्थः । सोपाधिकः सम्बन्धो यस्येति विग्रहः । उपाधेः सत्त्वादिति ।। सोपाधिकसम्बन्धो व्याप्यत्वासिद्ध इति शेषः ।
(प्र.प.) साध्यव्यापकत्वे सति साधनाव्यापक उपाधिः । निषिद्धत्वं च साध्यमधर्म-साधनत्वं व्याप्नोति । यत्राधर्मसाधनत्वं तत्र निषिद्धत्वमिति नियमात् । न व्याप्नोति च साधनत्वाभिप्रेतं२ हिंसात्वम् । पक्षे हिंसात्वसद्भावेऽपि निषिद्धत्वस्याभावात् । 
अयं तु विप्रतिपत्तेः३ प्रागव्याप्त्युन्नायकः । वैधहिंसायाः४  साधनाव्यापकत्वान्निवर्तमानं निषिद्धत्वं साध्यव्यापकत्वा५ न्निवर्तयद्धिंसात्वस्य साध्याभावसम्बन्धमापादयतीति । विप्रतिपत्त्युत्तरकालस्तु६  प्रतिपक्षोन्नायको भवति । साधनाव्यापकत्वात् पक्षाद् व्यावर्तमान उपाधिः साध्यव्यापकत्वात् तद् व्यावर्तयति । 
ततश्चोपाध्यभावः साध्याभावसाधने हेतुर्भवति । वैधहिंसाऽधर्मसाधनं न भवति, अनिषिद्धत्वात्, भोजनवदिति । तथा च सोपाधिकस्याव्याप्तौ प्रतिज्ञायाः समबलविरोधे चान्तर्भावः ।। 
(भा.च.) तर्हि किमुपाधेर्लक्षणमिति जिज्ञासायामाह - साध्यव्यापकत्वे सतीति ।। धूमानुमाने महानसत्वादेरुपाधित्ववारणाय साध्यव्यापकत्वे सतीति विशेषणम् । तत्रैवधूमानुमाने प्रमेयत्वादेरुपाधित्ववारणाय साधनाव्यापकत्वे सतीति विशेषणम् । 
व्याप्नोतीति ।। साकल्येन सम्बद्ध्य वर्तत इत्यर्थः । साधनाभिमतं साधनत्वेना-          भिमतम् । 
अयं त्विति ।। अयमुपाधिः पक्षे उपाध्याहितसाध्यतदभावकोटिकसन्देहात्              प्रागित्यर्थः ।  अव्याप्तेर्व्याप्त्यभावस्योन्नायकः, अनुमापक इत्यर्थः । हिशब्दस्तत्कार्यस्य न्यायप्रसिद्धतां सूचयति ।। 
कथमनुमापक इत्यत आह - वैधीहिंसाया५ इति ।। हिंसात्वरूपसाधनवति पक्षेऽभावेन साधनाव्यापकत्वादित्यर्थः । तत्राधर्मसाधनत्वं साध्यमापादयतीति  अव्याप्त्युन्नायक इति सम्बन्धः । विप्रतिपत्त्युत्तरकालीनमिति६ ।। निषिद्धत्वरूपोपाध्यनुसन्धानानन्तरं पक्षे तद्व्यावृत्त्यनुसन्धानहिंसात्वरूपहेत्वनुसन्धानाभ्यां तदभावकोटिकविप्रतिपत्तौ सत्यां तदुत्तरकालमित्यर्थः । 
प्रतिपक्षोन्नायको भवतीति ।। पक्षे साध्याभावसन्देहेन प्रतिपक्षानुमानावकाशोपपत्तेरिति भावः । 
प्रतिपक्षोन्नायकत्वमेवोपपादयति – ८साधनस्याव्यापकत्वादित्यादिना ।।         व्यावर्तयतीति ।। साध्यमिति शेषः । ततश्च तस्मादेव उपाधेः साध्यव्यापकत्वादेवेत्यर्थः ।          हेतुर्भवतीति ।। व्यापकाभावस्य व्याप्याभावनियतत्वादिति भावः । 
तथाऽपि सोपाधिको व्याप्यत्वासिद्धः कुत्रान्तर्भूत इत्यत आह - तथा चेति ।। अव्याप्ताविति ।। पक्षे साध्यसन्देहापादितव्याप्तिसन्देहे सतीत्यर्थः । १समबलप्रमाण-विरोधेऽन्तर्भाव इति ।। हिंसात्वरूपसोपाधिकानुमाने साध्याभावसाधकनिषिद्धत्व-व्यतिरेकानुमाने च पक्षादन्यत्र व्याप्तिलक्षणबलस्य पक्षधर्मतारूपबलस्य च साम्यादिति भावः ।। 
(प्र.प.) आश्रयासिद्धोऽपि द्विविधः । ३असदाश्रयः सिद्धसाधनश्चेति ।। 
आद्यो यथा । शशविषाणं तीक्ष्णं, विषाणत्वादिति । प्रमाणविरोधाद्यसङ्कीर्णोदा-हरणाभावादयं हेत्वाभास एव न भवति । 
द्वितीयो यथा । ईश्वरवादिनं प्रति क्षित्यादिकं सकर्तृकं कार्यत्वादिति । अयमसङ्गतावन्तर्भवति, अनाकाङ्क्षितसाधनाय प्रवृत्तत्वात् ।। 
पक्षधर्मत्वासिद्धोऽनेकविधः । यथा शब्दो नित्यश्चाक्षुषत्वादित्यादि । 
तत्र व्यधिकरणासिद्धो न दूषणमित्युक्तमेव । 
व्यर्थविशेषणासिद्धो व्यर्थविशेष्यासिद्धश्चाऽधिक्येऽन्तर्भवतः । भूरियं शशविषाणोल्लिखिता भूत्वादित्यप्रसिद्धविशेषणासिद्धिस्तु दोषान्तरासङ्कीर्णोदाहरणाभावान्न हेत्वाभासः । 
इतरः पक्षधर्मत्वासिद्धोऽसिद्धावन्तर्भवति । 
एतत्प्रमित्यसिद्धो यथा । धूमबाष्पाविवेके धूमवत्त्वादिति । अस्याप्यसिद्धिरेव । पक्षविपक्षयोरेव वर्तमानो हेतुर्विरुद्धः । यथा शब्दो नित्यः कृतकत्वादिति । अयमपि साध्यसम्बन्धाभावे सति तदभावसम्बन्धित्वादव्याप्तः ।। 
(भा.च.) आश्रयासिद्धोऽपीति ।। व्याप्यत्वासिद्धवदाश्रयासिद्धोऽपीत्यर्थः । 
प्रमाणविरोधाद्यसङ्कीर्णोदाहरणाभावादिति ।। स्वरूपासिद्धिरादिशब्दार्थः । तथा च प्रमाणबाधस्वरूपासिद्धिव्यावृत्तोदाहरणाभावाद् असदाश्रयो हेतुर्हेत्वाभास एव न      भवतीत्यर्थः । 
तथा चासतः शशविषाणादेः पक्षत्वे साध्यविशिष्टस्य बाधाद्धेतुः स्वरूपस्य पक्षेऽभावाच्च बाधादिनैव दुष्टत्वोपपत्तेराश्रयासिद्धेरपि पृथग्दोषत्वे, वन्ध्यासुतो न वक्ता, अचेतनत्वादित्यादेरपि  हेत्वाभासत्वप्रसङ्गाद् आश्रयासिद्धस्त्वसदाश्रयत्वेन हेत्वाभास एव न भवतीति भावः ।
पक्षधर्मत्वासिद्धिः सर्वत्र न दोषः । क्वचित् साध्यसाधनयोर्वैय्यधिकरण्यरूपा-सिद्धेरदोषत्वादिति भावेन पक्षधर्मत्वासिद्धस्त्वनेकइत्याह - पक्षधर्मत्वासिद्ध इति ।। 
स्वरूपासिद्धभागासिद्धव्यधिकरणासिद्धव्यर्थविशेषणासिद्धव्यर्थविशेष्यासिद्धाप्रसिद्ध-विशेषणासिद्धादिभेदेनानेकविध इत्यर्थः । उक्तमेवेति ।। साध्यव्यधिकरणस्यापि हेतोर्व्याप्तेः पक्षधर्मतानियमाभावस्य चोक्त्या व्यधिकरणासिद्धिर्न दोष इत्युक्तं भवतीति भावः । 
पर्वतोऽग्निमान् नीलधूमवत्त्वादित्ययं व्यर्थविशेषणासिद्धः । 
तत्रैव प्रयोगे धूमाख्यज्ञापकादित्ययं व्यर्थविशेष्यासिद्ध इति ज्ञेयम् । दोषान्तरासङ्कीर्णो- दाहरणाभावादिति ।। प्रमाणबाधाव्याप्तिरूपदोषद्वयरहितोदाहरणाभावादित्यर्थः । विशेषणस्याप्रसिद्धत्वे साध्यरूपविशेषणाभावेन साध्यविशिष्टस्य बाधितत्वाद् व्याप्त्यभावाद्वाऽस्य दुष्टत्वेनाप्रसिद्धविशेषणत्वेनास्य दुष्टत्वकल्पकाभावात् तेन रूपेणायं न हेत्वाभास इति भावः । 
इतरः पक्षधर्मत्वासिद्ध इति ।। व्यधिकरणासिद्धादिरूपपक्षधर्मत्वासिद्धादन्यः स्वरूपासिद्धभागासिद्धादिरूपोऽसिद्धिरव्याप्तिश्चेति हेतुविरोध इत्युक्तासिद्धा-वन्तर्भवतीत्यर्थः । धूमबाष्पाविवेक इति ।। धूमबाष्पयोर्भेदाग्रहदशायामित्यर्थः । 
ननु व्याप्त्यादिप्रमित्यभावरूपासिद्धेरन्यगतायाः कथं हेतुदोषत्वमित्याशङ्क्य यत्सद्भावे लिङ्गत्वेनाभिमतं साध्यप्रमां न जनयतीत्युक्तलक्षणलक्षितत्वाद् हेतुविरोधरूपासिद्धावन्तर्भावो युक्त एवेति भावेनाऽह – असिद्धावेवेति ।। अन्तर्भाव इति शेषः । 
पक्षविपक्षयोरेवेति ।। साधारणानैकान्तिकव्यवच्छेदायैवेत्युक्तम् । पक्ष एव वर्तमान इत्युक्तेरनध्यवसितेऽतिप्रसङ्गः । विपक्ष एव वर्तमान एवेत्युक्ते शब्दोऽनित्यः पटत्वादितिस्वरूपासिद्धविशेषेऽतिप्रसङ्गः । तदर्थं पदद्वयं ज्ञेयम् । 
(प्र.प.) पक्षसपक्षविपक्षवृत्तिरनैकान्तिकः । यथा शब्दो नित्यः प्रमेयत्वादिति । अयमपि साध्यतदभावसम्बन्धित्वादव्याप्त एव । 
साध्यासाधकः पक्ष एव वर्तमानो हेतुरनध्यवसितः । स त्रिविधः । तत्र सपक्षविपक्षरहितो यथा सर्वमनित्यं सत्त्वादिति । उभयवान् यथा भूर्नित्या गन्धवत्त्वादिति । सपक्षवान् विपक्षरहितो यथा शब्दोऽभिधेयः शब्दत्वादिति१ । 
अयं व्याप्यत्वासिद्धत्वान्न पृथग्घेत्वाभास इत्येके । 
अन्ये तु सपक्षविपक्षरहितो व्याप्यत्वासिद्धः । सति सपक्षे पक्षमात्रवृत्तिः सपक्षवान् विपक्षरहितश्च द्वावनैकान्तिके२ऽन्तर्भवत इत्याहुः । 
तथाहि । सव्यभिचारोऽनैकान्तिकः । व्यभिचारोऽन्वयतो व्यतिरेकतश्च । तत्रान्वयस्य भूमिः पक्षः सपक्षश्च । तदतिरेकेण विपक्षेऽपि वर्तमानः साधारणानैकान्तिकः । व्यतिरेकस्य भूमिर्विपक्षः सपक्षैकदेशोऽपि । तत्र सर्वस्मिन्नपि सपक्षेऽवर्तमानोऽसाधारणानैकान्तिक इति । ३सर्वथाऽव्याप्तावन्तर्भवति४ । उभयसम्बन्धाभावात् । 
व्यतिरेकव्याप्तिसम्भवादयं न हेत्वाभास इत्येके । 
अपरे तु सत्यपि सपक्षे तत्रावर्तमानस्य किं व्याप्तिरेव नास्त्युत केवलव्यतिरेकिवदस्तीति सन्देहावस्कन्दनाद् हेत्वाभासत्वमित्याहुः ।। 
 (भा.च.) पक्षेति ।। अत्र विपक्षवृत्तित्वग्रहणं सद्धेतुव्यावृत्त्यर्थम् । सपक्षवृत्तित्वग्रहणं विरुद्धव्यावृत्त्यर्थम् । शब्दोऽनित्यश्चाक्षुषत्वादिति स्वरूपासिद्धव्यावृत्त्यर्थं पक्ष-    वृत्तित्वग्रहणम् । साध्यासाधक इति ।। केवलव्यतिरेकिण्यतिव्याप्तिपरिहारार्थं साध्यासाधक इत्युक्तम् । स्वरूपासिद्धव्यावृत्त्यर्थं पक्षपदम् अनैकान्तिकव्यावृत्त्यर्थमेवेत्युक्तम् । 
अयमिति ।। अनध्यवसित इत्यर्थः । अन्ये त्विति ।। उक्तत्रिविधेष्वनध्यवसितेषु मध्ये आद्यो व्याप्यत्वासिद्धः, द्वितीयतृतीयौ द्वौ सति सपक्षे पक्षमात्रवृत्तित्वलक्षणाक्रान्ता-वनैकान्तिकेऽन्तर्भावः इत्याहुरित्यर्थः । 
सति सपक्षे पक्षमात्रवृत्तिनोः कथमनैकान्तिकेऽन्तर्भाव इत्याशङ्क्य अनैकान्तिकेऽन्तर्भावं स्वोक्तोपपत्तिदोषे चान्तर्भावं वक्तुं पराभिप्रेतमनैकान्तिकलक्षणमाह –               तथाहीत्यादिना ।। उचितस्थलोल्लङ्घनं व्यभिचारः । तद्वान् अनैकान्तिक इत्यभिप्रायेणा-नैकान्तिकलक्षणमभिधायोक्तस्वरूपं व्यभिचारं विवेचयति – व्यभिचार इति ।। व्यतिरेकतश्चेति ।। द्विविध इति शेषः । 
अन्वयतः अनुचितस्थलेऽप्यन्वयाद् व्यतिरेकतः उचितस्थले व्यतिरेकादभावाच्च उचितस्थलोल्लङ्घनरूपो व्यभिचारो द्विविध इत्यर्थः । तत्रेति ।। हेतोरन्वयस्यौचित्यस्य भूमिराश्रय इत्यर्थः । 
ननु विपक्षवर्तिनः कथम् असाधारणानैकान्तिकत्वम् । अनुचितस्थलवृत्तित्वाभावा-दित्याशङ्क्य विपक्षस्याप्यनुचितस्थलत्वं वदन् क्वचिदनुमानविशेषे सपक्षैकदेशस्याप्यनुचित-स्थलत्वेऽपि सर्वस्यापि सपक्षस्य कुत्राप्यनुचितस्थलत्वाभावात् सपक्षमात्राद् व्यावृत्तौ द्वितीयतृतीयावनध्यवसितावुचितस्थलवृत्तेरसाधारणानैकान्तिकावेवेति भावेनाऽह – व्यतिरेकस्येति ।। साधनव्यतिरेकस्येत्यर्थः । अत एव हेतोरनौचित्यस्य भूमिरिति भावः । 
तत्रेति ।। तथा च सकलसपक्षस्यानुचितस्थलत्वाभावेन सपक्षमात्रव्यावृत्तः स्वोचितस्थलोल्लङ्घनेनासाधारणानैकान्तिक इति हेतोर्द्वितीयतृतीयावनध्यवसिता-वनैकान्तिकेऽन्तर्गतावपि सर्वथा व्याप्तौ पक्षादन्यत्रोभयसम्बन्धाभावेनाव्याप्तावन्तर्भवत     इत्यर्थः । आद्यस्यानध्यवसितस्य परैरेवाव्याप्तावन्तर्भावः कथित इति नास्माभिः प्रयत्नः कार्य इति भावः । 
उभयसम्बन्धाभावादिति ।। भूर्नित्या गन्धवत्त्वादित्यनुमानस्य पक्षादन्यत्र साध्यतदभावाभ्यां सम्बन्धाभावादित्यर्थः । व्यतिरेकव्याप्तिसम्भवादित्यस्योपपादक उभयसम्बन्धाभावादिति ।। अस्ति व्याप्तिरिति शेषः । सन्दिग्धव्याप्यत्वासिद्धलक्षणहेत्वाभास इत्याहुरित्यर्थः । 
(प्र.प.) प्रमाणबाधिते पक्षे वर्तमानो हेतुः कालात्ययापदिष्टः । यथा सर्वं तेजोऽनुष्णं      द्रव्यत्वादिति । अत्र धर्मिग्राहकेण साध्यप्रतियोगिग्राहकेण चोपजीव्येन प्रत्यक्षेण पक्षो            बाधितः । 
चक्षू रूपग्राहकं न भवति । इन्द्रियत्वादिति धर्मिग्राहकानुमानेन बाधितः । 
ब्राह्मणेन सुरा पेया, द्रवद्द्रव्यत्वादित्यागमबाधितः । अयं प्रतिज्ञायाः प्रबलप्रमाणविरोध एव । 
समबलप्रमाणविरुद्धः सत्प्रतिपक्षः । यथा वायुः प्रत्यक्षः । प्रत्यक्षस्पर्शवत्त्वादिति । वायुर्न प्रत्यक्षः, रूपरहितद्रव्यत्वादित्यनेन प्रतिरुद्धत्वात् । अयं प्रतिज्ञायाः समबलप्रमाणविरोध एव ।। 
स्वपरपक्षसिद्धावपि त्रिरूपो हेतुः प्रकरणसमः । यथा विमतं मिथ्या दृश्यत्वादिति । सत्यत्वेऽप्यस्य वक्तुं शक्यत्वात् । अयं त्वसम्भवीति केचिदाहुः । तदसत् । सत्प्रतिपक्षवदभिमानतः सम्भवात् । अयमपि प्रतिज्ञायाः समबलविरोध एवेति । १पक्षाभासा हेत्वाभासान्तर्भूतत्वान्न पृथग्वाच्या इत्याहुः । तदसत् । प्रतिज्ञामात्रेणैव   स्फुरणात् । साधने स्वक्रियाविरोधस्वन्यायविरोधयोर्हेत्वाभासानन्तर्भावाच्च । 
स्वक्रियाविरोधो यथा । अहं मूक इति । स्वन्यायविरोधो यथा । प्रमेयं प्रमाणानपेक्ष-मिति ।। 
(भा.च.) प्रमाणबाधित इति ।। इदं विशेषणं सद्धेतुव्यावृत्त्यर्थम् । प्रमाणबाधितविपक्षवृत्त्यनैकान्तिकव्यवच्छेदाय पक्षपदम् । प्रबलप्रमाणस्यैव बाधकत्वाद् धर्मिग्राहकत्वेनोपजीव्यतया प्राबल्यमुपपादयति - अत्र धर्मिग्राहकेणेति ।। तेजोरूपधर्मिणो ग्रहणं  चक्षुषाऽपि सम्भवतीति भावेन साध्यप्रतियोगिग्राहकेण वेत्युक्तम् । 
पक्ष इति ।। साध्यधर्मविशिष्टो धर्माबाधित इत्यर्थः । धर्मिग्राहकानुमानेनेति ।।                      अयं चक्षुष्मान् रूपज्ञानवत्त्वादिति धर्मिग्राहकानुमानेनेत्यर्थः । ‘न सुरां पिबेत्’     इत्यागमेनेत्यर्थः । द्रव्यत्वादिति हेतौ पक्षः आगमेन बाधित इति सम्बन्धः । 
अयमिति ।। कालात्ययापदिष्ट इत्यर्थः । प्रतिज्ञायाः प्रबलप्रमाणविरोध एवान्तर्भवती-त्यर्थः । प्रत्यक्षस्पर्शाश्रयत्वादित्यनन्तरम् अयं हेतुः सत्प्रतिपक्ष इत्यनुवर्तते । अयं सत्प्रतिपक्षः प्रतिज्ञायाः समबलप्रमाणविरोध एवान्तर्भवतीत्यर्थः । 
स्वपरपक्षसिद्धावपीति ।। स्वसाध्यसिद्धौ परसाध्यसिद्धौ च पक्षधर्मत्वादिरूपत्रयोपेत एक एव हेतुः प्रकरणसम इत्यर्थः । 
ननु विश्वं मिथ्या दृश्यत्वाच्छुक्तिरूप्यवद् विश्वं सत्यं दृश्यत्वाद् ब्रह्मवद् इत्येकमेव दृश्यत्वं पक्षद्वयेऽपि पक्षधर्मत्वं सपक्षे सत्त्वं विपक्षाद् व्यावृत्तिरिति त्रिरूपयुक्तं वाच्यम् । नहीदं युक्तम् । पूर्वानुमाने विपक्षाद् ब्रह्मणो व्यावृत्तत्वे द्वितीयप्रयोगे तस्मिन्नेव सपक्षे सत्त्वायोगाद् द्वितीयप्रयोगे शुक्तिरूप्याद् विपक्षाद् व्यावृत्तत्वे प्रथमद्वितीयप्रयोगेतस्मिन्नेव सपक्षे वृत्त्ययोगाच्चेतिभावेन शङ्कते - अयमिति ।। पक्षद्वयेऽपि त्रिरूपो हेतुरित्यर्थः । 
सत्प्रतिपक्षवदिति ।। शब्दोऽनित्यः कृतकत्वाद् घटवदिति, शब्दो नित्यः श्रावणत्वा-च्छब्दत्ववदिति साध्यतदभावव्याप्तयोरेकस्मिन् पक्षे वृत्तित्वाभिमानवद् वादिप्रतिवाद्यभिमानतः त्रिरूपत्वोपपत्तेरित्यर्थः । अयमपि सत्प्रतिपक्षवत् प्रकरणसमोऽपि ।
 ननु यदुक्तमुपपत्तिदोषाणां मध्ये केषाञ्चित् प्रतिज्ञादोषत्वं तदयुक्तम् । प्रतिज्ञादोषाणां हेतुदोषान्तर्गतत्वादिति चोद्यं परिहर्तुमाह - पक्षाभासा इति ।। पक्षदोषा इत्यर्थः । पृथग् हेतुदोषेभ्यः सकाशात् पार्थक्येन प्रतिज्ञादोषतया न वाच्या इत्यर्थः । अत्र प्रतिज्ञादोषाणामेव पक्षदोषत्वात् पक्षाभासा इत्युक्तम् । 
प्रतिज्ञामात्रेणैव स्फुरणादिति ।। पदार्थत्वादिति हेतुप्रयोगाभावेऽपि वह्निरनुष्ण इति प्रतिज्ञोक्तिमात्रेण तत्प्रतिज्ञानुसारेण प्रमाणविरोधस्ववचनविरोधादेः स्फुरणादित्यर्थः ।             यो हि यन्निष्ठतया ज्ञातोऽनुमितिप्रतिबन्धकः स तद्दोष एव । अन्यथा प्रतिज्ञाहान्यादेर्हेतु-हान्यादिति ज्ञेयम् । 
प्रतिज्ञादोषाणां न हेतुदोषत्वम् इत्येतद् युक्त्यन्तरेणापि साधयति - साधन इति ।। अपीति शेषः । लिङ्गवचनेऽपीत्यर्थः । स्वक्रियाविरोधस्वन्यायविरोधयोरित्येतत् स्ववचनविरोधस्याप्युपलक्षणम् । हेतावपि प्रतीयमानानां स्वक्रियाविरोधादीनां यदा न हेतुदोषान्तर्भावः, तदा प्रतिज्ञायामेव प्रतीयमानानां स्वक्रियाविरोधादीनां न तत्रान्तर्भाव इति किमु वक्तव्यम् इति भावः । 
साधने स्वक्रियाविरोधस्वन्यायविरोधयोरुदाहरणमाह – अहमित्यादिना ।। ‘अहं मूकः’ इति वचनक्रियाकर्तृत्वाभावप्रतिपादकस्यास्य शब्दस्य वचनक्रियया विरोधः । 
यद्वा, पक्षदोषाणां प्रबलप्रमाणबाधसाध्यनिश्चयादीनां बाधितविषयत्व-सिद्धसाधनत्वादिरूपेण हेतुदोषान्तर्गतत्वेऽपि  स्वन्यायविरुद्धार्थएव यत्र साध्यस्तत्र प्रतिज्ञागतस्वक्रियाविरोधस्वन्यायविरोधयोः हेतुदोषान्तर्भावस्य वक्तुमशक्यत्वाच्च न पक्षदोषाणां हेतुदोषान्तर्भाव इति भावेनाऽह - साधन इति ।। अहं मूकः अवक्तृत्वादिति स्वक्रियाविरुद्धार्थसाधनेप्रमेयं न प्रमाणसापेक्षं स्वतःसिद्धत्वादिति स्वन्यायविरुद्धार्थसाधनेन प्रतिज्ञागतयोः स्वक्रियास्वन्यायविरुद्धयोस्त्वदभिमतबाधितविषयत्वादिहेत्वाभासेषु हेतुदोषेष्वनन्तर्भावाच्च इत्यर्थः । 
अत्र प्रमेयमात्रं प्रमाणसापेक्षं नेति प्रतिज्ञाय प्रतिज्ञार्थसिद्धये स्वतःसिद्धत्वादिति प्रमाणमुपादीयत इति प्रतिज्ञायाः स्वन्यायविरोधो द्रष्टव्यः । 
स्वक्रियाविरुद्धा प्रतिज्ञा केति पृच्छति - स्वक्रियाविरोधो यथेति ।। प्रतिज्ञायामिति शेषः । स्वन्यायविरुद्धा प्रतिज्ञा केति पृच्छति - स्वन्यायविरोध इति ।। प्रतिज्ञायामिति शेषः । तथा च प्रतिज्ञाया भासमानस्वक्रियाविरोधस्वन्यायविरोधप्रमाणविरोधसिद्धार्थत्वादीनां प्रतिज्ञादोषत्वमेव न तु हेतुदोषत्वम् । अन्यथा हेतौ प्रतीयमानानां व्याप्त्यसिद्धिविरुद्धत्वादीनां पक्षदोषान्तर्भावापातादिति ।। 
 (प्र.प.)  एवमुदाहरणाभासानपि हेत्वाभासेऽन्तर्भावयन्तस्तेषां न          पृथग्वाच्यतामाहुः । 
तथाहि । उदाहरणलक्षणरहिता उदाहरणवदवभासमाना उदाहरणाभासाः । तत्र साधर्म्योदाहरणे साध्यविकलो यथा; मनोऽनित्यं मूर्तत्वात् । यन्मूर्तं तदनित्यम् । यथा परमाणुरिति । 
साधनविकलो यथा कर्मेति । उभयविकलो यथाऽऽकाश इति । 
आश्रयहीनो यथा शशविषाणमिति । अव्याप्त्यभिधानं यथा घटवदिति । 
विपरीतव्याप्त्यभिधानं यथा यदनित्यं तन्मूर्तं, यथा घट इति । वैधर्म्योदाहरणे     साध्यव्यावृत्तो यथा यदनित्यं न भवति तन्मूर्तं न भवति, यथा कर्मेति । साधनाव्यावृत्तो यथा परमाणुरिति । उभयाव्यावृत्तो यथा घट इति । आश्रयहीनः पूर्ववत् । 
अव्याप्त्यभिधानं यथाऽऽकाश इति । विपरीतव्याप्त्यभिधानं यथा – यन्मूर्तं न भवति तदनित्यं न भवति, यथाऽऽकाश इति । 
अत्र वैधम्योदाहरणस्यानुपयुक्तत्वात् तदाभासकथनमनुपयुक्तम् । अव्याप्त्यभिधानं तु न दोषो १न्यूनं वा । विपरीतव्याप्त्यभिधानमप्यसङ्गतम् । 
आश्रयहीनत्वं चाऽश्रयासिद्धवददूषणम् । अन्यतरवैकल्येनैव दृष्टान्तस्य दुष्टत्वादुभयवैकल्यं पृथङ्  न गणनीयम् । तस्मात् साध्यवैकल्यं साधनवैकल्यं च द्वयमेव दृष्टान्तदूषणम् । तत्र साध्यवैकल्ये दृष्टान्तो विपक्षो भवति । तत्र वर्तमानं साधनमनैकान्तिकं विरुद्धं वा भवति । साधनवैकल्ये व्याप्यत्वासिद्धिरिति । 
दृष्टान्तदोषो हेत्वाभासेऽन्तर्भवतीति चेन्न । दृष्टान्तोक्त्यनन्तरं प्रतिभासात् । सपक्षान्तरे वर्तमानस्य साधनस्य दृष्टान्तीकृते सपक्षेऽवृत्तौ हेत्वाभासत्वानुपपत्तेश्च । तत्राप्यनुपदर्शितव्याप्तिकत्वेन व्याप्यत्वासिद्ध इति चेन्न । तथाऽप्यर्थदोषाभावादिति ।। 
।। इति श्रीमज्जयतीर्थपूज्यचरणविरचितप्रमाणपद्धतावनुमानपरिच्छेदः ।।
(भा.च.)  सम्यग् व्याप्तिप्रदर्शनपूर्वकदृष्टान्तवचनम् उदाहरणमित्युक्तोदाहरण-लक्षणरहिता इत्यर्थः । उदाहरणवदवभासमाना इत्येव तत्रोदाहरणपदप्रयोगसम्भवार्थं प्रतिज्ञाभासादिष्वतिव्याप्तिपरिहारार्थं चेति ज्ञेयम् । मन इति, अनित्यमितिपदच्छेदः । 
अव्याप्त्यभिधानमिति ।। व्याप्तिप्रदर्शनं विनाऽभिधानमित्यर्थः । 
विपरीतव्याप्त्यभिधानमिति ।। पूर्वं व्याप्यमनभिधायेत्यर्थः । साध्यव्यावृत्त इति ।।  ३साध्याभावरहित इत्यर्थः । पूर्ववदिति ।। यथा शशविषाणमिति दृष्टान्तरूपाश्रयहीनम्पूर्ववदित्यर्थः । 
विपरीतव्याप्त्यभिधानमिति५ ।। साधनाभाववचनपूर्वकमभिधानमित्यर्थः । 
परपक्षमनूद्य दूषयति - अत्रेति ।। अव्याप्त्यभिधानमिति ।। व्याप्त्यभिधानं विना पर्वतोऽग्निमान् धूमवत्त्वान्महानसवदित्युक्तिमात्रेण गृहीतव्याप्त्यादिमतस्तत्स्मरणादि-सम्भवादिति भावः । न्यूनं चेति६ ।। दोषत्वपक्ष इति शेषः। तथा च वचनदोष एवायं न तूदाहरणस्येति भावः । 
आश्रयहीनत्वमिति ।। आश्रयासिद्धानुमाने आश्रयराहित्यस्य दोषान्तरासङ्कीर्णो-दाहरणाभावात्, वन्ध्यासुतो न वक्तेत्यादिप्रयोगसम्भवाच्च न दोषत्वम् । एवं दृष्टान्ते साध्यवैकल्यादिदोषान्तरासङ्कीर्णोदाहरणाभावात् तथा वन्ध्यासुतो न वक्ता चेतन-   भिन्नत्वात्   शशविषाणवदिति प्रयोगसम्भवाच्च दूषणमित्यर्थः । 
पृथङ् न गणनीयमिति ।। तथा चोभयवैकल्यस्थलेऽन्यतरवैकल्योद्भावनमात्रेणानुमानस्य दुष्टत्वसम्भवाद् दोषान्तरसद्भावमात्रेन तदुद्भावने विरुद्धादौ तत्तद्दोषोद्भावनानन्तरं व्यभिचारादेरप्युद्भावनप्रसङ्गाद् उद्भावने चाधिकं नाम निग्रहस्थानमिति             वैपरीत्यापाताच्च । अन्यतरवैकल्यरूपदोषापेक्षयोभयवैकल्यं पृथङ्  न गणनीयमित्यर्थः । विरुद्धं चेति  ।। ३सपक्षव्यावृत्तत्व इति भावः । 
किञ्च सपक्षैकदेशवृत्तिधूमानुमानेऽयोगोलकादौ साधनवैकल्येऽपि व्याप्यत्वासिद्धेरभावात्  साधनवैकल्यं तावद् दृष्टान्तदोषत्वेनैवानुमानदूषणम् न हेतुदोषत्वेनेति भावेनाऽह - स्वपक्षान्तर इति ।। 
ननूक्तरीत्या सपक्षैकदेशवर्तिनः सद्धेतोरप्ययोगोलकस्य दृष्टान्तत्वेन ग्रहणे तत्र साधनवैकल्ये व्याप्तिप्रदर्शनासम्भवाद् अनुपदर्शितव्याप्तिकत्वलक्षणव्याप्यत्वासिद्धिदोषस्तत्राप्यस्त्येव । तथा च साधनवैकल्यं हेतुदोषत्वेनैव दोष इत्याशङ्क्य परिहरति - तत्रेति ।। 
तथाऽपीति ।। तथा चव्याप्तिप्रदर्शनाभावेऽवश्यवक्तव्यस्यावचनमनुक्तिरिति पुरुषदोषत्वेनार्थदोषत्वाभावान्न हेतुदूषणत्वेनानुमानदूषणमित्यर्थः । 
यद्वा, यो यो धूमवान् स सोऽग्निमान् इत्यनन्तरं यथा महानस इति वक्तव्ये यथाऽयोगोलक इति कथने त्ववश्यवक्तव्यस्यैकदेशमात्रवचनरूपवचनदोषोपजीवनेन व्याप्त्यनुपदर्शन-दोषप्रवृत्तेः । व्याप्त्यनुपदर्शनरूपवचनदोष एव नत्वर्थदोष इति दृष्टान्ते साधनवैकल्यस्य न हेतुदोषान्तर्भाव इति भावः । 
न च यथाऽयोगोलक इति प्रयोक्त्राऽभिहिते परबोधार्थमवश्यवक्तव्यस्य महानस इत्यस्यावचनसद्भावात्  पुरुषदोषत्वस्य अप्यङ्गीकारे वचनपुरुषदोषयोः साङ्कर्यप्रसङ्ग इति वाच्यम् । अवश्यवक्तव्यस्य तूष्णीम्भावेनावचनस्थले एकदेशमात्रवचनरूप-न्यूनाख्यवचनदोषाभावेनासङ्कीर्णोदाहरणसम्भवात् । 
न च दृष्टान्ते साधनवैकल्यस्य दृष्टान्तदोषत्वेनोपपत्तिदोषत्वं न स्यात् । वचनदोषस्या-प्युक्तरीत्या समावेशादिति वाच्यम् । यथाऽयोगोलक इति दृष्टान्तोक्त्यनन्तरमेव साधन-वैकल्यस्य प्रतिभासेन तेनैव दुष्टानुमाने दोषान्तरस्यानुमितिप्रतिबन्धकतयाऽकल्पनात् । 
तस्मात् साध्यवैकल्यं साधनवैकल्यं चेत्येतौ दृष्टान्तदोषावेव, साधनवैकल्यस्य वचनदोष-पर्यवसानकथनं तु परोक्तहेतुदोषत्वनिराकरणाभिप्रायमित्युक्तं सर्वमनवद्यमिति ।। 
इति श्रीमद्रामचन्द्रतीर्थपूज्यपादानां शिष्येणोपेन्द्रभट्टसूनुना 
वानिवालनरसिंहेन सङ्गृहीतायां प्रमाणपद्धतिवाक्यविवृतौ 
भावचन्द्रिकायां द्वितीयः परिच्छेदः ।। 
।। अथाऽगमपरिच्छेदः ।। 
(प्र.प.) निर्दोषः शब्द आगमः । निरभिधेयत्वेनान्वयाभावेन वाऽबोधकत्वं, विपरीतबोधकत्वं, ज्ञातज्ञापकत्वं, अप्रयोजनत्वं, अनभिमतप्रयोजनत्वं, अशक्यसाधनप्रतिपादनं, लघूपाये सति गुरूपायोपदेशनमित्यादिदोषरहितः१ शब्द    आगमः । निर्दोषं वाक्यमिति वा ।। 
विभक्त्यन्ता वर्णाः पदम् । आकाङ्क्षासन्निधियोग्यतावतां पदानां समूहो वाक्यम् । आकाङ्क्षा जिज्ञासा । सा चेतनधर्मः । तद्विषयत्वादर्थाः साकाङ्क्षाः । तत्प्रतिपादकत्वात् पदान्यपि । सन्निधिरविलम्बेनोच्चरितत्वं पदधर्म एव । प्रतीतान्वयस्य प्रमाणविरोधाभावो योग्यता पदार्थधर्मः । तद्वाचकत्वात् पदान्यपि योग्यतावन्तीत्युच्यन्ते । तत्र पदत्वेन निरभिधेयत्वस्य, आकाङ्क्षासन्निधिभ्यामन्वयाभावस्य, योग्यतया विपरीतबोधकत्वस्य च निरासे सत्यशेषदोषनिरासार्थं निर्दोषग्रहणम् ।। 
(भा.च.)  हरिः ॐ ।। क्रमप्राप्तं शब्दं लक्षयति - निर्दोषेति ।। शब्दानामबोधकत्वं द्विविधं पदार्थाबोधकत्वं संसर्गाबोधकत्वं चेति । तत्राऽद्यं निरभिधेयत्वेन । निर्गतमभिधेयं वाच्यं यस्येति व्युत्पत्त्याऽवाचकत्वमेव निरभिधेयत्वं तेन भवति । द्वितीयं त्वर्थानां कर्तृकर्माभावाद्यन्वयाभावप्रयुक्तमिति भावेनाऽह - निरभिधेयत्वेनेति ।। 
विपरीतबोधकत्वं तु विपरीतान्वयबोधकत्वम् । तत्तु वक्तुर्विपरीतज्ञानाधीनमिति        ज्ञेयम् । 
ज्ञातज्ञापकत्वमिति ।। ज्ञातमात्रज्ञापकत्वमित्यर्थः । तेन विशेषविधानार्थं चोक्तार्थानुवादरूपशब्देन प्रामाण्यप्रसङ्गः । अप्रयोजनत्वमिति ।। उद्देश्यप्रयोजन-रहितत्वमित्यर्थः ।  स्वस्य परस्य वा प्रयोजनोद्देशं विना वाक्यप्रयोगानुपपत्तेः प्रयोजनं विना प्रयुक्तवाक्यार्थरूपसंसर्गस्य क्वचिदसङ्गततया क्वचिन्निषेध्यतयाऽवगमाच्चाप्रयोजनत्वं वाक्याप्रामाण्यापादकतया दोष एवेति भावः । 
५अनभिमतप्रयोजनकत्वं चेति ।।  बुभुक्षुं  जलं  ग्राह्यमिति प्रयुक्तवाक्ये जलगतग्राह्यत्व-संसर्गस्य निषेधशिरस्कत्वेनावगमाद् यत्प्रतीत्युद्देशेन वाक्यं प्रवृत्तं तस्याः जलग्राह्यत्वप्रतीते-रनुदयेनानभिमतप्रयोजनवाक्यस्य  प्रवृत्त्यजनकत्वादनभिमतप्रयोजनकत्वं शब्ददोष इति भावः ।। 
अशक्येति ।। कृत्यसाध्यं यदिष्टसाधनं तस्य प्रतिपादनं, तत्प्रतिपादकमिति यावत् । कृषिरूपेष्टसाधनबुभुत्सया प्रष्टारं दाक्षिणात्यं प्रति कुरुदेशे अनड्वाहो बहवः सन्तीति प्रयुक्तवाक्ये उद्देश्यायाः कृतिसाध्येष्टसाधनप्रतीतेरनुदयाद् अशक्यसाधनप्रतिपादकत्वं शब्ददोष इति भावः । 
लघूपाये सति गुरूपायोपदर्शनमिति ।। अल्पायाससाध्येष्टसाधने सत्यपि बह्वायाससाध्येष्टसाधनप्रतिपादकत्वमित्यर्थः । तथा च बह्वायाससाध्येष्टसाधनप्रतिपादक-वाक्याद् उद्देश्याया इष्टसाधनत्वप्रतीतेरनुदयात् गुरूपायप्रदर्शकत्वं वाक्यदोष इति              भावः । लघूपायाभावे गुरूपायेऽप्युद्देश्यायाः इष्टसाधनत्वप्रतीतेरुदयाद् अप्रामाण्याभावेन लघूपाये सतीत्युक्तम् । अज्ञानसंशयादिमूलकत्वमादिशब्दार्थः । 
ननु ज्ञातज्ञापकत्वं कथं शब्ददोषः ? सत्यपि तस्मिन् शाब्दप्रमोदयादिति चेन्न । वाक्यतात्पर्यार्थगोचरप्रमाजनकत्वेनैव वाक्यप्रामाण्यस्य विवक्षितत्वात् । वाक्यतात्पर्यं तु मानान्तरविरुद्धार्थ इव मानान्तरसिद्धेऽप्ययुक्तम् । 
तथा च ज्ञातज्ञापकत्वमात्रस्थले वाक्यतात्पर्यविषयभूतार्थस्यैवाभावात्  उद्देश्यप्रमितिजनकत्वाभावेन ज्ञातज्ञापकत्वमपि शब्ददोष एवेति ज्ञेयम् । अत एव ‘यजमानः प्रस्तरः’ इति वाक्यानां प्रतीतार्थबाधेऽपि तात्पर्यार्थस्य बाधादेवप्रामाण्यमिति । 
निर्दोषमिति ।। ननु ‘निर्दोषः शब्द आगमः’ इत्यत्र शब्दपदं वाक्यपरं न वा ?               नाऽद्यः । निर्दोषं वाक्यमिति वेति वाशब्दानुपपत्तेः । न द्वितीयः । प्रमाणलक्षणटीकायां ‘निर्दोषः शब्द आगमः’ इत्यागमलक्षणवाक्ये शब्दो वाक्यात्मेति व्याख्यानविरोधादिति चेन्न । 
द्वितीयपक्षाङ्गीकारात् । न च तत्पक्षोक्तदोषः । निर्दोषशब्दत्वस्यैव आगमलक्षणत्व-सम्भवेऽपि भगवत्पादैः –
‘आनन्दतीर्थमुनिना ब्रह्मतर्कोक्तिमार्गतः । 
  मानलक्षणमित्युक्तं सङ्क्षेपाद् ब्रह्मसिद्धये’ (  
इति स्वग्रन्थस्य ब्रह्मतर्कानुसारित्वकथनाद्  ब्रह्मतर्के च, 
‘अदुष्टमिन्द्रियं त्वक्षं तर्कोऽदुष्टस्तथाऽनुमा । 
  आगमोऽदुष्टवाक्यं च’  
इत्यागमलक्षणकथनेन तथा व्याख्यानकथनसम्भवात् । पद्धतौ त्वावश्यकनिर्दोषत्व-विशेषणादेव सकलागमाभासव्यवच्छेदसम्भवात् प्रमाणलक्षणोक्तयथाश्रुतागमलक्षण-वाक्यानुसारेण लक्षणमभिधाय, ब्रह्मतर्कवाक्यानुसारेण लक्षणान्तरमुक्तमित्यदोषः । 
अत्र शब्दग्रहणं प्रत्यक्षादिव्युदासार्थम् । 
निर्दोषवाक्यमिति द्वितीयलक्षणे वाक्यस्वरूपं किमिति जिज्ञासायामुपोद्घातसङ्गत्या पदस्वरूपमाह – विभक्त्यन्ता वर्णा इति ।। 
ननु अविलम्बेनोच्चरितत्वम्पत्रलिखितमौनिश्लोकगतपदसमूहरूपवाक्ये नास्तीति          चेन्न । उच्चरितत्वमित्यस्य अविलम्बेन पदप्रतीत्यनुकूलव्यापारविषयत्वस्य     विवक्षितत्वादिति । 
यद्यपि सन्निहितार्थाभिधायकत्वमविलम्बेनोच्चारितत्वमिति प्रमाणलक्षणटीकायाम्     उक्तम् । तच्च व्यवधानेनोच्चारणस्थले असन्निहितार्थप्रतिपादकत्ववत् चोले तृषितं प्रति ‘सन्ति सुरसरिति जलानि’ इति सहोच्चारितपदानामप्यसन्निहितार्थप्रतिपादकत्वात् सन्निधिपदेनैव तद्व्युदासः  सम्भवतीत्यभिप्रायः । अत्र त्वावश्यकनिर्दोषग्रहणादेव सन्ति सुरसरिति जलानीत्यादिवाक्यनिराससम्भवमभिप्रेत्य सन्निधिः सहोच्चारितत्वमित्युक्तम् ।
‘निर्दोषं वाक्यमागमः’ इत्यत्र निर्दोषपदकृत्यमाह - तत्र पदत्वेनेति ।। सुप्तिङन्तयोरेव पदत्वात्, तस्य वाचकत्वनियमात्, निर्दोषमाकाङ्क्षादिमत्पदसमूहरूपं वाक्यमागम इत्युक्त्या पदग्रहणेनैवावाचकत्वरूपनिरभिधेयत्वनिरासो भवतीति भावः । 
आकाङ्क्षासन्निधिभ्यामिति ।। आकाङ्क्षासन्निध्योः पदगतान्वयनियतत्वादिति भावः । विपरीतबोधकत्वस्येति ।। विपरीतान्वयो बाधितान्वयस्तद्बोधकत्वस्येत्यर्थः । अशेषेति ।। उक्तातिरिक्तनिष्प्रयोजनत्वाद्यशेषदोषनिरासार्थमित्यर्थः । 
(प्र.प.) पूर्वपूर्ववर्णानुभवजनितसंस्कारसहितं वाच्यवाचकभावसम्बन्धग्रहण-संस्कारानुगृहीतमन्त्यवर्णसन्निकृष्टं श्रोत्रमनेकेष्वपि वर्णेष्वेकां पदबुद्धिं जनयति । तथा पूर्वपूर्वपदानुभवजनितसंस्कारसहकृतमन्त्यपदविषयं श्रोत्रमनेकेषु पदेष्वेकां वाक्यबुद्धिमाकाङ्क्षाद्यनुसारेण जनयति । तेन वर्णानां पदानां च सहानवस्थित-प्रतीतीनामपि समुदायो युज्यते ।। 
(भा.च.)  ननु विभक्त्यन्ता वर्णा पदमित्युक्तम् । न तद् युक्तम् । विशकलितवर्णेषु       पदत्वबुद्धेरभावात् । 
न च विभक्त्यन्ताः समुदिता वर्णा इति वाच्यम् । व्याप्तानां वर्णानामेकस्थाननिवेश-लक्षणसमूहस्य सदा सत्त्वेऽपि तत्र पदत्वबुद्धेरभावात् । नचैकबुद्ध्युपारूढत्वलक्षणो वैवक्षिकसमूहो विवक्षित इति वाच्यम् । वर्णानां क्रमिकोच्चारणव्यङ्ग्यतयैक-बुद्ध्युपारूढत्वस्याप्यसम्भवात् । 
उक्तरीत्या पदस्वरूपस्यासम्भवे तत्समूहरूपं वाक्यं दूरत एवेत्याशङ्क्य परिहरति -           पूर्वपूर्ववर्णेति ।। अनेकेष्वपि वर्णेष्विति ।। तत्तदुच्चारणक्रमेणानेकबुद्धिविषयेष्वपि      वर्णेष्वित्यर्थः । एकामिति ।। इदमेकं पदमित्येकां पदविषयिणीं बुद्धिं जनयतीत्यर्थः । तथा चैकबुद्ध्युपारूढत्वलक्षणसमूहस्यभिन्नकालोपस्थितवर्णेष्वपि सम्भवाद् विभक्त्यन्त-समुदितवर्णलक्षणपदसम्भवेन पदासम्भवप्रयुक्तो वाक्यस्वरूपासम्भवो नेति भावः । 
ननु तथाऽपि विशकलितेषु पदेष्विदं वाक्यमिति प्रतीतेरभावात् तत्तत्पदोच्चारणक्रमेण पदबुद्धेरपि क्रमिकतयाऽनेकेषु पदेष्वेकबुद्ध्युपारूढत्वसमुदायासम्भवात् पदसमूहो वाक्यमित्येतदयुक्तमित्यत आह – तथेति ।। 
नन्वनेकेषु पदेष्विदमेकं वाक्यमिति प्रतीतिः श्रोत्रेण चेद् भवति तर्ह्यनेकवाक्या-    नामप्येकदा श्रवणेऽनेकपदसमूहेषु तेष्विदमेकं वाक्यमिति प्रतीतिः स्यादित्यत आह -    जिज्ञासाद्यनुसारेणेति ।। 
तथा च यत्र यत्पदोत्थापिताकाङ्क्षापूर्तिः तेष्वेव पदेष्विदमेकं वाक्यमिति प्रतीतिं जनयतीति भावः । वर्णेषु सुप्तिङन्तत्वेनैवातिप्रसङ्गपरिहार इति ज्ञेयम् । 
सहानवस्थिततया प्रतीतानामपीति ।। क्रमिकोच्चारणव्यङ्ग्यतया भिन्नकालत्वेन         प्रतीतानामपीत्यर्थः ।। समुदाय इति ।। एकबुद्ध्युपारूढत्वलक्षणसमुदायो युज्यत इत्यर्थः । तथा च समुदायासम्भवमादाय पदवाक्यस्वरूपयोरसम्भवो न शङ्कनीय इति भावः । 
(प्र.प.) आगमोऽपि सम्यक् श्रुतः समयस्मरणानुगृहीतः शाब्दन्यायानुसन्धानसहित एव स्वार्थस्य बोधको न तु सत्तामात्रेण । 
१जातिरेव वाच्या, पदानां व्यक्तयस्तु लक्ष्या इति भाट्टाः । 
जातिविशिष्टा व्यक्तयो वाच्या इति वैशेषिकाः । क्वचिज्जातिः क्वचिद् व्यक्तिरिति वैयाकरणाः२ । 
क्वचिज्जातिः क्वचिद् व्यक्तिः क्वचिदाकृतिरिति नैयायिकाः३ । अन्यापोह इति               बौद्धाः४ । 
व्यक्तय एव वाच्याः, समयप्रतिपत्तौ तु सादृश्यमुपधानमित्याचार्याः ।। 
 (भा.च.) ननूक्तलक्षणस्याप्यागमस्याश्रवणदशायां वाक्यार्थज्ञानानुदयाद् अबोधकत्वादिदोषरहितागमत्वं यथार्थज्ञानसाधनत्वलक्षणमनुप्रमाणत्वं वा कथमित्यत      आह – आगमोऽपीति ।। लिङ्गवदागमोऽपीत्यर्थः । 
अनुमाने व्याप्त्याद्यनुसन्धानं सहकारि । अत्र त्वन्यदिति भावेन वाक्यश्रवणमात्रेणापि वाक्यार्थप्रतीतिः कस्मान्न जायत इति शङ्कावारणायाऽह - समयेति ।। वाक्यप्रविष्टपदानां स्वस्वार्थेषु गृहीतशक्तेः स्मरणं च सहकारीति भावः । 
कर्णापाटवाद् वर्णानामस्पष्टतया वैपरीत्येन चाश्रवणे वाक्यार्थाप्रतीतेः सम्यगि-          त्युक्तम् । उपक्रमादिन्यायानुसन्धानाभावे तस्य वाक्यस्यायमर्थ इत्यप्रतीतेः न्यायानुसन्धानसहित इत्युक्तम् । 
उक्तलक्षणेनाप्यागमेन बोधोऽर्थः क इति जिज्ञासायां स्वाभिप्रेतमर्थं वक्तुं        परोक्तदूषणाय पदार्थभेदाद् वाक्यार्थोऽपि भिद्यत इति भावेन परैरुक्तं पदार्थभेदमनुवदति- जातिरेवेत्यादिना ।। 
तर्हि गोपदाद् गोव्यक्तेः कथमुपस्थितिरित्यत आह - व्यक्तयस्त्विति ।। ४क्वचिदिति ।। असाङ्केतिकशब्दानां जातिरित्यर्थः ।  साङ्केतिकपदानां तु व्यक्तिरिति भावः । 
क्वचिदिति ।। रूढानां जातिरर्थः । यौगिकानामाकृतिः । साङ्केतिकानां तु व्यक्तिरिति भेदः । 
व्यक्तय एवेति ।। न च व्यक्तीनामेव वाच्यत्वे कथं घटादिपदाद् घटत्वादि-विशिष्टोपस्थितिरिति वाच्यम् । पदजन्यप्रतीतिविषयत्वे शक्यवत् शक्यतावच्छेदकस्यापि तन्त्रत्वादिति ।
नन्वेकस्य घटपदस्य पुरोवर्तिघटे शक्तिग्रहणकालेऽतीतानागतव्यवहितेषु घटेषु शक्तिर्गृह्यत       इत्यविवादम् । अतीतादिव्यक्तिभानं विना तत्र सङ्केतो दुर्ग्रहः । न ह्यतीतादिभानसामग्रीसामान्यलक्षणप्रत्यासत्तिरस्ति । अनुगतधर्मानङ्गीकारात् । अतः सङ्केतस्यैव दुर्ग्रहत्वात्, शब्दप्रामाण्यं दूरत एवेत्यत आह - समयप्रतिपत्ताविति ।। 
तथा च पुरोवर्तिनि घटे घटपदसङ्केते गृहीते सति यद्यन्योऽप्येतद्घटसदृशः स्यात् सोऽपीत्थमेवेति सादृश्यं निमित्तीकृत्य सर्वत्रापि शक्तिग्रहसम्भवात् नोक्तावकाश इति भावः ।
(प्र.प.)  ननु समयो नाम पदानां पदार्थानां च वाच्यवाचकभावसम्बन्धः ।                          स च सम्बन्धिष्वज्ञातेषु ज्ञातुमशक्य इति पदार्थज्ञानस्य प्रागेव सिद्धत्वात्              किमागमस्य प्रयोजनम् । 
उच्यते । यथा ज्ञातयोरपि धर्मधर्मिणोः संसर्गोऽनुमानेन बोध्यते । तथा ज्ञातानामेव पदार्थानामन्वयविशेषस्याऽगमो बोधकः । 
पदानां पदार्थमात्रविषयत्वेनान्वयबोधकं न किञ्चिदस्तीति चेत् । अत्र वर्णपदाभिव्यक्तोऽ-खण्डः स्फोटाख्यः १शब्दोऽन्वयबोधक२ इति वैयाकरणा ब्रुवते । वर्णमालेत्यपरे । वाक्यान्त्यो वर्ण इत्यन्ये । पदानां सान्निध्यमिति केचित् । 
पदैरभिहिताः पदार्था एवाऽकाङ्क्षादिशालिन इति भाट्टाः । 
सर्वेषां पक्षाणामप्रामाणिकत्वात् प्रमाणविरुद्धत्वाच्च पदान्येवान्वितस्वार्थाभिधायीनीति     प्रेक्षावन्तः । तत्र प्रत्येकमपि पदानि अन्वयविशेषाभिधानसमर्थानीति प्राभाकराः । 
प्रत्येकं सामान्यतो योग्येतरान्वितस्वार्थाभिधानशक्तीनि पदानि पदान्तरसन्निधानाहित-शक्त्यन्तराणि विशेषतोऽप्यन्वितान् स्वार्थानभिदधति३ । तथाऽनुभवादित्याचार्याः ।। 
(भा.च.)  प्रागेवेति ।। शक्तिग्रहादिति शेषः । किमागमस्येति ।। वाक्यप्रविष्टपदार्थानां वाक्यप्रयोगात् प्रागेव सिद्धत्वे किमागमेनेति शङ्काभिप्रायः । अत्र चोद्य इत्यर्थः । वर्णपदातिरिक्त इति ।। वर्णाख्यपदातिरिक्त इत्यर्थः । तथा च वर्णातिरिक्तो वर्णाभिव्यङ्ग्यो नित्यः शब्दः पदस्फोटः, पदातिरिक्तः पदाभिव्यङ्ग्यो नित्यो शब्दो वाक्यस्फोटः । अयं तु वाक्यार्थप्रत्यायक इति भावः । 
वर्णमालेति ।। वाक्यगतवर्णमालैवान्वयस्य बोधकेत्यपरे ब्रुवत इत्यर्थः । अन्वितेति ।। इतरान्वितस्वार्थाभिधायिनीत्यर्थः । तथा चास्मिन् पक्षे समभिव्याहृतपदानामप्यन्वयसामान्य-बोधजनन एव सामर्थ्यम्, न तु पदान्तरसमभिव्याहाराद् विशेषबोध इति ज्ञेयम् । 
प्रत्येकमपीति ।। तथा चान्वयविशेषाभिधायकत्वं न पदसमुदायस्येति भावः । प्रत्येकपदानीत्यर्थः । अत्र तत्तन्मतानुवादेनैव दोषाणां स्फुटप्रतिभासाद् दूषणं नोक्तमिति ध्येयम् । 
(प्र.प.) आगमो द्विविधः । अपौरुषेयः पौरुषेयश्चेति । तत्रापौरुषेयो वेदः           पौरुषेयोऽन्यः । वर्णाः सर्वत्र कूटस्थनित्याः । सर्वगताश्च । 
पदान्यपि नियतान्येव । तेषां पदार्थसम्बन्धोऽपि स्वाभाविक एव । तथाऽपि वाक्ये पदानामानुपूर्वीविशेषस्य स्वतन्त्रपुरुषपूर्वकत्वभावाभावाभ्यामयं भेदः ।। 
आगमोऽनुमान एवान्तर्भवतीति वैशेषिकादयः । 
तदसत् । व्याप्त्याद्यननुसन्धान एव वाक्यार्थप्रतीतेरनुभवात् । 
अपौरुषेयः पृथक् प्रमाणम् । पौरुषेयस्त्वनुमानमिति प्राभाकराः । तदप्यसत् । उभयत्र सामग्रीसाम्येऽपि विशेषकल्पकाभावात् । तदेतानि त्रीण्येव प्रमाणानि ।। 
(भा.च.)  सर्वोऽप्यागमः पौरुषेय इति तद् दूषयितुमाह - आगमो द्विविध इति ।। अन्यः पुराणादिः । 
ननु वेदपुराणादीनां पौरुषेयत्वापौरुषेयत्वाभ्याम् उक्तविभागो किं वेदगतवर्णानां      नित्यत्वाद् अन्यगतवर्णानाम् अनित्यत्वान्नित्यवर्णात्मको वेदो नित्यः, अन्यस्त्वनित्य इति विवक्षितः ? उत, वर्णानामुभयत्र नित्यत्वेऽपि वेदगतपदानां नियतानुपूर्वी-विशिष्टवर्णात्मकत्वात् तादृशपदसन्दर्भात्मको वेदो नित्यः । पुराणादिगतपदानां नियतानुपूर्वीविशिष्टवर्णात्मकत्वाभावात् तादृशपदसन्दर्भात्मकः पुराणादिरनित्य इति वा विवक्षितः । 
उत वेदगतपदानां स्वस्वार्थसम्बन्धस्य नित्यत्वान्नित्यसम्बन्धसम्बद्धपदसन्दर्भात्मको वेदो नित्यतयाऽपौरुषेयः । तद्विलक्षणपदसन्दर्भात्मकः पुराणादिः पौरुषेयसम्बन्धघटितपदसन्दर्भात्मकत्वात् पौरुषेय इति विवक्षित इति विकल्पं मनसि निधायोक्तविधवैलक्षण्यस्य वेदपुराणयोरभावात् पौरुषेयत्वापौरुषेयत्वाभ्यां विभागो न युक्त इति भावेन शङ्कते - वर्णा इति ।। 
सर्वत्रेति ।। पौरुषेयापौरुषेयागमेषु सर्वेष्वित्यर्थः । कूटवत् तिष्ठतीति कूटस्थः । अव्याकृताकाशवन्निर्विकारितया आद्यन्तशून्या इत्यर्थः । 
सर्वगताश्चेति ।। तथा च देशविशेषविशिष्टवेषेणाप्युत्पत्त्यादि  वक्तुं न शक्यत इति       भावः ।  नियतान्येवेति ।। नियतानुपूर्वीविशिष्टवर्णात्मकान्येवेत्यर्थः । तेषामिति वेदपुराणादिगत-पदानामित्यर्थः । वाक्य इति ।। वेदपुराणादिगतवाक्य इत्यर्थः । 
स्वतन्त्रपुरुषपूर्वकत्वभावाभावाभ्याम् इति ।। तथा च ‘जन्माद्यस्य’ (ब्र.सू.१.१.२) इत्यादौ पदानां प्रतीयमानानुपूर्वीविशेषः पौर्वापर्यक्रमः । स्वतन्त्रपुरुषवेदगतपदानामानुपूर्वी-विशेषस्तु न तादृश इति वैलक्षण्यादेव पौरुषेयत्वादिविभागः । न तु वर्णादीनां नित्यत्वानित्यत्वादिविशेषविवक्षयेति भावः । 
यद्यपि पुराणादौ पदानामानुपूर्वीविशेष इव पदगतवर्णानामप्यानुपूर्वीविशेषोऽपि स्वतन्त्रपुरुषपूर्वक एव । तथाऽपि पुराणादिगतपदानां प्रतिकल्पमानुपूर्वीविशेषव्यत्यासवत् पदगतवर्णानामानुपूर्वीविशेषस्य व्यत्यासाभावादित्थमुक्तमिति ज्ञेयम् । 
अनुप्रमाणत्रैविध्यदृढीकरणायाऽगमस्यानुमानान्तर्भावमतं दूषयितुमनुवदति - आगम इति ।। अत्राऽदिपदेन सौगता उच्यन्ते । यत्र घटत्वादिप्रवृत्तिनिमित्तं तत्र तत्तच्छब्दवाच्यत्व-मित्यनुसन्धानपूर्वकत्वादागमजन्यज्ञानस्याऽगमोऽप्यनुमान एवान्तर्भवतीति भावः । 
नन्वेवमपि पौरुषेयत्वापौरुषेत्वाभ्यामागमविभागो न युक्तः । पौरुषेयागमस्यानुमाना-न्तर्भूतत्वादिति मतं दूषयितुमनुवदति - अपौरुषेय इति ।। सामग्रीसाम्य इति ।। पदशक्तिग्रहतत्स्मरणादिसामग््रयाः उभयत्र पौरुषेयापौरुषेयागमजन्यपदार्थसंसर्गज्ञानोत्पत्तौ समत्वेऽप्यपौरुषेयागमे पदार्थसंसर्गज्ञानमागमजन्यम्, अन्यत्र त्वनुमानजन्यमिति विशेषकल्पकाभावादित्यर्थः । उक्तमुपसंहरति - तदेतानीति ।। 
(प्र.प.) एतेष्वेवार्थापत्त्यादीनामन्तर्भावः । तथाहि । अनुपपद्यमानार्थदर्शनात् तदुपपादके बुद्धिरर्थापत्तिः१ । यथा जीवन् चैत्रो गृहे नास्तीति ज्ञाने सति बहिर्भावज्ञानम् । 
अत्र यद्यप्येकैकस्य बहिर्भावलिङ्गत्वं नोपपद्यते । व्यभिचारात् । तथाऽपि, चैत्रो बहिरस्ति जीवनवत्त्वे सति  गृहेऽसत्त्वात् । यो जीवन् यत्र नास्ति स ततोऽन्यत्रास्ति । यथाऽहमिति मिलितयोर्जीवनगृहाभावयोर्लिङ्गत्वमुपपद्यत एव ।। 
विरुद्धयोर्विशेषणविशेष्यभावानुपपत्तिरिति चेन्न । सामान्यविशेषयोरविरोधस्य स्वस्मिन्नेव   दृष्टत्वात् । आत्यन्तिकविरोधे त्वर्थापत्तिरपि न प्रवर्तते । किन्तु विप्रतिपत्त्या सन्देह एव         भवतीति ।।
(भा.च.)  अर्थापत्त्यादीनां पृथक् प्रमाणत्वात् कथं त्रैविद्यमित्याशङ्क्योक्तान्तर्भाव-माह - अर्थापत्त्यादीनामिति ।। अर्थापत्तिशब्दः फलकरणसाधारणः । अनुपपद्यमानार्थ-दर्शनमर्थापत्तिरित्यनेन करणम् उच्यते । तदुपपादके बुद्धिरित्यनेन फलमुच्यते । 
फलस्यानुमितिरूपत्वे वा करणमनुमानमेवेति भावेनाऽह - अनुपपद्यमानार्थदर्शना-दिति ।। 
ननु गृहासत्त्वमात्रं न बहिर्भावकल्पकम् । मृतेऽप्युपपत्तेः । नापि जीवनमात्रं, गृहेऽप्युपपत्तेरित्यत आह - यद्यपीति ।। 
ननु चैत्रो बहिरस्ति जीवित्वे सति गृहेऽसत्त्वादित्यनुमानं यदि विवक्षितं तर्हि जीवत्त्वं  विशेषणम्। गृहेऽसत्त्वं तु विशेष्यमिति वाच्यम् । नहीदं युक्तम् । जीवतः स्वस्यैव               कदाचिद् गृहेऽपि सत्त्वानुभवेन जीवित्वगृहासत्त्वयोर्विशेषणविशेष्यभावायोगात् । तथा हेतोरसिद्धिरिति भावेन शङ्कते – विरुद्धयोरिति ।। 
सामान्यविशेषयोरिति ।। तथा च जीवतः कुत्रचिदवस्थानस्यैव नियततया बहिस्सत्त्वेनापि जीवित्वसामान्यस्यस्वस्मिन्ननुभवेन जीवत्त्वसामान्यगृहासत्त्वरूपविशेषयोरविरोधस्य स्वस्मिन्नेव दृष्टत्वादित्यर्थः । 
ननु स्वस्मिन्नस्त्वविरोधदर्शनं जीवित्वगृहासत्त्वयोः, तथाऽप्ययं देवदत्तः गृह एव शतवर्षजीवीति शास्त्रविशेषान्निर्णयेतत्र जीवनगृहासत्त्वयोरात्यन्तिकविरोधान्नोक्तरीत्या बहिःसत्त्वानुमानसम्भवः ।  तथा च तत्र बहिस्सत्त्वकल्पकार्थापत्तिः पृथक् प्रमाणतयाऽ-ङ्गीकार्येत्याशङ्क्य परिहरति – आत्यन्तिकविरोधे त्विति ।। जीवित्वगृहासत्त्वयोरिति शेषः । 
अर्थापत्तिरपीति ।। यस्मिन् विषये गृह एव शतवर्षजीवित्वनिश्चयः, तस्य गृहासत्त्वज्ञाने सत्यपि बहिस्सत्त्वकल्पकार्थापत्तिरपि न प्रवर्तत इत्यर्थः । बहिःसत्त्वं विनाऽनुपपद्यमानार्थ-दर्शनाभावादिति भावः । 
तर्हि तादृशस्थले गृहासत्त्वज्ञानात् किं भवतीत्यत आह - किन्तु विप्रतिपत्त्येति ।। शतवर्षजीवित्वेन निश्चितस्य गृहासत्त्वज्ञाने सति जीवने विप्रतिपत्त्या किमयं देवदत्तो बहिरस्त्युत मृत इति सन्देह एव भवतीत्यर्थः । केवलं शास्त्रप्रमाणैरेव जीवनव्यतिरेकनिश्चयो न भवति । बहिरपि नास्तीत्याप्तोपदेशादिनाऽन्यत्राप्यभावनिश्चय एवेति भावः ।। 
(प्र.प.) सादृश्यज्ञानसाधनमुपमानम्२ । तत्र तेनायं सदृशः सदृशाविमावित्यादि वा ज्ञानं प्रत्यक्षजम् । गोगवयौ सदृशाविति वाक्यजं त्वागम एव३ । गृह्यमाणे स्मर्यमाणसादृश्यं दृष्ट्वा स्मर्यमाणे यद् गृह्यमाणसादृश्यं प्रत्येति तदनुमानमेव । 
नन्वनुभूयमानगतत्वेन प्रतीयमानं सादृश्यं करणम् । स्मर्यमाणगतं प्रमेयम् । तत्कथमनयो-र्व्यधिकरणयोर्लिङ्गलिङ्गिभाव इति चेन्न । स गौरेतद्गवयसदृशः, अस्य गवयस्य तद्गोसदृशत्वात् । यो यत्सदृशः स तत्सदृशः, यथ यमो यमान्तरेणेति व्याप्तिसम्भवेन १व्यधिकरणस्यादोषत्वात् । एतद्गवयगतसादृश्यप्रतियोगित्वस्य वा लिङ्गत्वेन सामानाधिकरण्याच्चेति ।। 
 (भा.च.) उपमानस्य पृथक्प्रमाणतां निराकर्तुं लक्षणमाह - सादृश्यज्ञान-     साधनमिति ।। 
यद्यपि सादृश्यविशिष्टपिण्डज्ञानमुपमानम् । ‘अयं गवयशब्दवाच्यः’ इति सञ्ज्ञासञ्ज्ञिसम्बन्धप्रतीतिः फलमिति तार्किकानां पन्थाः । तथाऽपि तत्र गोसादृश्यरूपगवयलक्षणज्ञानसाध्यायाः वाच्यवाचकभावसम्बन्धप्रतीतेरनुमानफलत्वात् तत्कारणम् अनुमानमेव । गवयज्ञानं तु धर्मिज्ञानतयाऽनुमानाङ्गम् । 
अनुमानप्रकारस्तु - अयं गवयशब्दवाच्यः । अगोत्वे सति गोसदृशत्वात् । व्यतिरेकेण घटवदिति । एवं तं पक्षं निराकृतप्रायं मत्वा वाद्यन्तरमतमत्रानूद्य दूष्यत इति ज्ञेयम् । 
गोसदृशोऽयं गवय इति सादृश्यज्ञानमुपमितिः । तत्साधनमुपमानमित्यर्थः । वाक्यजं त्विति ।। वाक्यजं त्वागमजन्यत्वात् तत्कारणमागम एवेत्यर्थः । गृह्यमाणे गवये स्मर्यमाणगोसादृश्यं तत्स्मर्यमाणगतसादृश्यज्ञानमनुमानमुपमितिरेवेत्यर्थः । हेतुसाध्ययोर्वैय्यधिकरण्यात् कथं तदनुमितिरिति शङ्कते - नन्विति ।। 
(प्र.प.) अभावज्ञानकरणमभावप्रमाणम् । तत्रेदानीं कौरवाद्यभावो भारताद्यागमादवगम्यते । देवदत्तस्य चक्षुराद्यभावो रूपाद्यदर्शनलिङ्गगम्यः । सुखाद्यभावप्रमितिस्तु साक्षिप्रत्यक्षेणैव । पुरोवृत्तिघटाद्यभावप्रमितिस्तु झटिति        जायमाना प्रत्यक्षफलमेव । न त्वनुपलब्धिमात्रजन्या । अपरोक्षज्ञानत्वात् । 
अनुपलब्धिस्त्ववर्जनीयसन्निधिरेव१ । यत्र त्वन्धकारे हस्तप्रसारणादिरूपपरामर्शेन घटाभावं प्रत्येति न तदाऽनुपलब्धिः करणम् । किन्तु लिङ्गत्वनैव । अत्र घटो नास्ति योग्यत्वे सत्यनुपलभ्यमानत्वादिति । एवं प्रातर्गजाद्यभावज्ञानमनुपलब्धि-         लिङ्गजन्यम् । अभावस्येन्द्रियसन्निकर्षानुपपत्तिरिति२ चेन्न । भाववदभावस्या-पीन्द्रियसन्निकर्षे बाधकाभावात् । 
३बहुलज्ञानेऽल्पज्ञानं सम्भवः । यथा शतमस्तीति ज्ञाने पञ्चाशज्ज्ञानम् ।          तदप्यनुमानमेव । देवदत्तः पञ्चाशद्वान्, शतवत्त्वात् । यथाऽहमिति प्रयोगसम्भवात् । 
प्रसक्तप्रतिषेधे परिशिष्यमाणे बुद्धिः परिशेषः । यथा देवदत्तयज्ञदत्तावेताविति ज्ञाने सत्येकस्मिन्नायं यज्ञदत्त इति प्रतिषेधे देवदत्तबुद्धिः । इयमनुमानजन्या । अयं देवदत्तः, देवदत्तयज्ञदत्तयोरन्यतरत्वे ४सत्ययज्ञदत्तत्वात् । व्यतिरेकेण यज्ञदत्तवदिति             प्रयोगोपपत्तेः । 
१उपक्रमादीन्यप्यनुमानान्येव । अनिर्दिष्टप्रवक्तृकं प्रवादपारम्पर्यमैतिह्यम् । यथाऽत्र   वटे वैश्रवणोऽस्तीति वाक्यं तदागम एव । एवमन्यान्यपि२ प्रमाणान्युक्तेष्वेवा-     न्तर्भाव्यानि ।। 
(भा.च.)  अभावप्रमाणस्याप्यन्तर्भावं वक्तुं तल्लक्षणमाह - अभावेति ।। तस्य यथासम्भवमन्तर्भावमाह- तत्रेत्यादिना ।। न त्वनुपलब्धिमात्रजन्येति ।। तथाचानुपलब्धि-रभावग्राहकप्रत्यक्षस्य प्रतिबन्धकाभावरूपैव । न चाभावप्रमितिकरणमित्यर्थः।
एवं तथा च प्रातःकाले राजद्वारं गतस्य तत्र गजाभावेन प्रत्यक्षेण गजोपलम्भस्याभावे सति पश्चात् तत्र राजद्वारे गज आसीत् न चेत्यनेनपृष्टस्य प्रातःकालीनगजाभावस्य यज्ज्ञानं तद् अनुपलब्धिकरणकमेव वाच्यम् । प्रातःकालीनाभावस्य सायङ्काले प्रत्यक्षायोग्यत्वादिति चोद्यमपास्तम् । प्रातस्तत्र गजो नाऽसीत् । तद्गतत्वेन स्मरणयोग्यत्वे सत्यस्मर्यमाणत्वादित्यनुपलब्धिलिङ्गकानुमानादेव च  तत्सिद्धेरिति ।। 
ननु प्रत्यक्षेण कथमभावज्ञानं सन्निकर्षाभावाद् इत्याशङ्कते - अभावस्येति ।। 
सम्भवरूपप्रमाणस्यान्तर्भावमाह - बहुलज्ञान इति ।। 
परिशेषस्यान्तर्भावमाह - प्रसक्तस्येति ।। देवदत्तेति ।। आगच्छतावेतौ देवदत्तयज्ञदत्ता-वित्याप्तोक्त्योक्तप्रकारेण ज्ञाने सतीत्यर्थः । देवदत्तत्वबुद्धिरिति ।। तत्रेति शेषः । परिशेष इति पूर्वेण सम्बन्धः । 
ऐतिह्यस्यान्तर्भावं वक्तुमाह - अनिर्दिष्टेति ।। 
‘वटेवटे वैश्रवणः चत्वरेचत्वरे शिवः । 
  पर्वतेपर्वते रामः सर्वत्र मधुसूदनः’     इत्यादिपारम्पर्य इत्यर्थः । 
(प्र.प.) नन्वेतेषां प्रमाणानां प्रामाण्यमप्रमाणानामप्रामाण्यं च केनोत्पद्यते ? केन वा              ज्ञायत इति चेत् । उच्यते । तत्र ज्ञानानामुभयं स्वत एवेति साङ्ख्या मन्यन्ते । ज्ञान-जनकातिरिक्तजनकानपेक्षत्वमुत्पत्तौ स्वतस्त्वम् । ज्ञानज्ञापकातिरिक्तज्ञापकानपेक्षत्वं ज्ञप्तौ स्वतस्त्वम् । 
उभयं परत एवेति नैयायिकादयः । ज्ञानजनकातिरिक्तकारणजन्यत्वमुत्पत्तौ          परतस्त्वम् । ज्ञानज्ञापकातिरिक्तप्रमाणापेक्षत्वं ज्ञप्तौ परतस्त्वम् । तत्र ज्ञानमिन्द्रियादिजन्यं प्रामाण्यं पुनरिन्द्रियादिगुणजन्यम् । १तथाऽप्रामाण्यं        तद्दोषजन्यम् । एवं ज्ञानं मानसप्रत्यक्षवेद्यम् । तत्र प्रामाण्यमप्रामाण्यं च संवादविसंवाद-लिङ्गगम्यमिति ।
प्रामाण्यं परतोऽप्रामाण्यं स्वत इति बौद्धाः । प्रामाण्यं स्वतोऽप्रामाण्यं परत इति पक्षमङ्गीकुर्वाणा अपि भाट्टाः प्रामाण्यविशिष्टं ज्ञानं ज्ञातताविशेषेणानुमीयत इति ज्ञप्तौ स्वतस्त्वम् । अप्रामाण्यं तु विसंवादाद्यनुमानान्तरवेद्यमिति परतस्त्वं मन्यन्ते । स्वप्रकाशज्ञानेनैव प्रामाण्यविशिष्टज्ञानं सिद्ध्यति । अप्रामाण्यं तु नास्त्येवेति          प्राभाकराः । 
इन्द्रियादिमात्रेणैव प्रामाण्यविशिष्टं ज्ञानमुत्पद्यते । गुणास्त्वकिञ्चित्कराः१ । अप्रामाण्यं दोषसहकृतेन्द्रियादिभिरुत्पद्यते । तथा ज्ञानं तत्प्रामाण्यं च साक्षिणैव ज्ञायते । अप्रमाणज्ञानस्वरूपमात्रं साक्षिवेद्यम् । तदप्रामाण्यं त्वनुमेयमित्याचार्याः ।।
करणानां तु ज्ञानजनकत्वशक्तिरेव स्वकारणासादिता प्रामाण्यजनकत्वशक्तिः । अप्रामाण्यजनने त्वन्या शक्तिर्दोषवशादाविर्भवति । ज्ञप्तिस्तु परत एव । इन्द्रियादिस्वरूपस्य यथायथं स्वप्रमाणवेद्यत्वात्  । यथार्थज्ञानसाधनत्वस्यानुमान-वेद्यत्वादिति ।
तदेवम्भूतैः प्रमाणैः पदार्थानां नित्यानित्यत्वादिकं निश्चित्य विषयेषु विरक्तस्य शमदमादिसम्पत्तिमतो वासुदेवैकशरणस्य तद्विषयाणि श्रवणमनननिदिध्यासना-न्यादरनैरन्तर्याभ्यां बहुकालमनुष्ठितवतो भगवत्साक्षात्कारे सत्यत्युद्रिक्तया               भक्त्या भगवत्प्रसादादशेषानिष्टनिवृत्तिविशिष्टानन्दादिस्वरूपाविर्भावलक्षणा           मुक्तिर्भवतीति ।। 
जयतीर्थमुनीन्द्रेण बालबोधाय निर्मिता ।
प्रमाणपद्धतिर्भूयात् प्रीत्यै माधवमध्वयोः ।। 
।। इति श्रीमज्जयतीर्थपूज्यचरणविरचितप्रमाणपद्धतावागमपरिच्छेदः सम्पूर्णः ।। 
।। ग्रन्थश्चायं सम्पूर्णः ।। 

।। श्रीकृष्णार्पणमस्तु ।। 
(भा.च.)  अप्रामाण्यमिति ।। अप्रमात्वम् अयथार्थज्ञानकरणत्वं चेत्यर्थः । इदं तु प्रसङ्गाद्वा प्रामाण्ये स्वतस्त्वपरतस्त्वयोरन्यतरपक्षस्याप्यसम्भवे प्रामाण्यस्वरूपानवकाशात् केवलादिविभागादिना प्रामाण्यचिन्ता दूरोत्सारितेति शङ्कापरिहारार्थं वा विचार्यत इति ज्ञेयम् । 
उभयमिति ।। प्रामाण्यमप्रामाण्यं चेत्यर्थः ।। स्वत एवेति ।। ज्ञानसामग्रीत एवेति जायते, ज्ञानग्राहकादेव गृह्यत इति चेत्यर्थः । तदेवाऽह – ज्ञानेति ।। उभयमिति ।। ज्ञानानां प्रामाण्यमप्रामाण्यं चेत्यर्थः । परत एव जायते परत एव गृह्यत इति चेत्यर्थः । नैय्यायिकादयो मन्यन्त इति सम्बन्धः । 
 ज्ञानकारणातिरिक्ताप्रामाण्यसामग्रीं दर्शयति – तत्रेति ।। प्रमासाधारणकारणं गुणः । तत्तु ज्ञानसामान्यसामग्रीतो भिन्नमेवेति भावः । तथात्वमसाधारणकारणं दोषः । तदपि ज्ञानसामग्रीतो भिन्नमेवेति भावः । 
संवादेति ।। अर्थक्रियासामर्थ्यादिलिङ्गगम्यमित्यर्थः । तथाचेदं ज्ञानं प्रमाणं समर्थप्रवृत्तिजनकत्वाद् इत्यनुमानाभ्यां प्रामाण्याप्रामाण्ये गृह्येते इति भावः । ज्ञातता-     विशेषेणेति ।। प्रमाणज्ञानाव्यभिचारिणा ज्ञातताविशेषेणेत्यर्थः । 
अनुमानान्तरवेद्यमिति ।। ज्ञानानुमापकज्ञाततासामान्यातिरिक्तविसंवादानुमान-गम्यमित्यर्थः । इन्द्रियादिमात्रेणेति ।। गुणदोषबहिर्भूतज्ञानसामान्य-सामग््रयेत्यर्थः । ज्ञानप्रामाण्यस्य स्वतस्त्वमभिधाय करणप्रामाण्ये उत्पत्तौ स्वतस्त्वं कीदृशमिति शङ्काया-माह – करणानां त्विति५  ।। 
ज्ञानजनकत्वशक्तिरेव स्वस्वकारणैः स्वोत्पत्तिकाल एव सहजतयैवप्राप्त्या  यथार्थज्ञानजनकत्वशक्तिरिति ज्ञानजनकत्वशक्त्यैक्यमेव करणप्रामाण्यस्य स्वतस्त्वमिति भावः । 
तर्हि करणाप्रामाण्योत्पत्तावेतादृशं स्वतस्त्वं किमिति जिज्ञासायामाह -      अप्रामाण्यजनने त्विति ।। ज्ञानगतायाथार्थ्यजनन इत्यर्थः । तथा च करणगतायथार्थ-ज्ञानजनकत्वरूपाप्रामाण्यस्य शक्तिभेद एव परतस्त्वमिति भावः । 
यद्वा, चक्षुरादिकरणगतप्रामाण्यस्योत्पत्तौ स्वतस्त्वं नाम करणगतं हेतुमात्रजन्यत्वम् । अयथार्थज्ञानकरणत्वरूपाप्रामाण्यस्योत्पत्तौ परतस्त्वं नाम करणहेत्वतिरिक्तहेतुजन्यत्वमिति बोध्यम् । 
अस्तु करणप्रामाण्यस्योत्पत्तावुक्तविधस्वतस्त्वम् । ज्ञप्तावपि किं चक्षुर्ग्राहकमात्रग्राह्यत्वरूपं स्वतस्त्वं विवक्षितमित्याशङ्कायामाह - ज्ञप्तिस्त्विति ।। करणप्रामाण्यज्ञप्तिरित्यर्थः । 
परत एव चक्षुरादिकरणग्राहकादन्यत एव यथायथमिति । इन्द्रियस्वरूपमनुमानवेद्यम् । नानुमानं तु प्रत्यक्षवेद्यम् । आगमस्तु श्रोत्रवेद्य इत्यर्थः । यथार्थेति ।। यथार्थज्ञानसाधनत्वरूप-करणप्रामाण्यस्येत्यर्थः । प्रमान्वयव्यतिरेकानुविधायित्वलक्षणानुमानवेद्यत्वादित्यर्थः । 
अत्र श्रुत्युक्तं करणप्रामाण्यस्य ज्ञप्तौ स्वतस्त्वं तु ज्ञानकरणत्वं येन गृह्यते तेनान्वयव्यतिरेकानुविधायित्वे यथार्थज्ञानजनकत्वरूपं ज्ञानप्रामाण्यमपि गृह्यत इत्युक्तत्वेनात्रोक्तपरतस्त्वेन इति ज्ञेयम् । 
ननु प्रमाणलक्षणादिकथनेनेदमेव प्रमाणं नान्यदित्यवधारणं भवति । नचैवंविधनिश्चयः स्वतः पुरुषार्थ इत्याशङ्क्य ग्रन्थारम्भकाले बोधसिद्धय इत्यनेन प्रतिज्ञातमस्य प्रमाणस्यापरोक्षज्ञानादिपुरुषार्थपर्यवसायित्वं सप्रकारमुपपादयति - तदेवम्भूतैरिति ।। 
नित्यत्वानित्यत्वादिकमिति ।। ऐहिकसुखसाधनत्वेनाभिमतानां स्रक्चन्दनवनितादीनां भोगकाल एव स्वेच्छानुसारित्वाभावेन दुःखसाधनत्वं च निश्चित्येत्यर्थः । तथाचानित्यस्यापि विषयस्य शाश्वतत्वानुसन्धानमप्रमाणम् ।। कुतः ? दुष्टकरणजन्यत्वात् । अनित्यत्वानुसन्धानं तु बाधाभावाद्  यथार्थम् । तस्मादनित्यमेवेति प्रत्यक्षयोग्यविषयेष्वनित्यतानिश्चयस्त्वित्थं सम्पादनीयः । 
स्वर्गादौ तु ‘यावदिन्द्र’ इत्यादिवाक्यान्मोक्षादेस्तद्भागिनः स्वस्यापि नित्यतानिश्चयः सदागमेन सम्पादनीय इति भावः । 
आनन्दादीति ।। आनन्दादि यद् जीवधर्मभूतं स्वरूपं तदाविर्भावलक्षणेत्यर्थः । 
इदानीं स्वकृतं प्रकरणं गुरुदेवतयोः समर्पयति – जयतीर्थमुनीन्द्रेणेति ।। 

।। इति श्रीमद्रामचन्द्रतीर्थपूज्यपादानां शिष्येणोपेन्द्रभट्टसूनुना 
वानिवालनरसिंहेन सङ्गृहीतायां प्रमाणपद्धतिवाक्यविवृतौ 
भावचन्द्रिकायां तृतीयपरिच्छेदः ।।  
।। समाप्तश्चायं ग्रन्थः ।।
   
 