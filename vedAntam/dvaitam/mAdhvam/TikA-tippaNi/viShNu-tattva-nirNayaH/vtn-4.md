(श्री.टि.) तदा घटत्वादिना ज्ञानाभावात् । यद्वा पटाद्यैक्येनाप्रतीतस्य घटादेर्घटत्वादिना ज्ञानमात्रेण प्रतियोगित्वज्ञानमुपपद्यत इत्युच्यमानत्वाददोष इति ।
।। एतेनेत्यादि ।। दण्डदेवदत्तयोर्विशेषणविशेष्यभावस्य तदुभयभेदप्रतीतिसापेक्षताया दृष्टत्वेन भेदस्यापि स्वातन्त्र्येण कदाऽप्यप्रतिभासेन कयोश्चिद्विशेषणतया विशेष्यतया वा प्रतीयमानत्वेन तत्र विशेषणविशेष्यभावप्रतीतेर्भेदान्तरप्रतीतिसापेक्षत्वं वाच्यम् । सोऽपि भेदः पुनर्विशेषणविशेष्यभावेनैव प्रतीयत इति पुनस्तत्प्रतीतेर्भेदान्तरप्रतीतिसापेक्षत्वं वाच्यम्, तदप्येवमिति भेदप्रतीतिपरम्परया अनवस्था स्यादिति अनवस्थाप्रसङ्गोऽपि, एतेन 'पदार्थस्वरूपत्वाद्भेदस्य' इति घटभेदयोरेकत्वोक्त्या भेदाभावकथनेनापास्त इत्यर्थः । तथा च घटभेदयोर्भेदाभावेन विशेषणविशेष्यभावस्यैवाभावान्न तदर्थं भेदज्ञानापेक्षेति भावः । यदि क्वचित् तयोर्विशेषणविशेष्यभावप्रतीतिरस्ति तदपि न तदर्थं भेदज्ञानापेक्षा, किन्तु घटभेदयोः सविशेषाभेदाङ्गीकारेण तदुपपत्तेः । यत्र दण्डदेवदत्तयोर्विशेषणविशेष्ययोर्भेदोऽस्ति तत्रापि विशेषणत्वादिप्रतीतौ न भेदज्ञानापेक्षा, किन्तु विद्यमानभेदयोर्दण्डदेवदत्तयोर्दण्डत्वादिना प्रतीतिमात्रेण विशेषणविशेष्यभावप्रतीत्युपपत्तेरिति द्रष्टव्यम् । भेदपूर्वं वस्त्विति ।। आदौ भेदं विषयीकृत्य पश्चाद् वस्तु विषयीकरोतीत्यर्थः । वस्तुपूर्वं भेदमिति ।। आदौ वस्तु विषयीकृत्य पश्चाद्भेदं विषयीकरोतीत्यर्थः । विरम्य व्यापारेति ।। स्थित्वा स्थित्वा व्यापारो विरम्य व्यापारः । अस्य चेतनधर्मत्वेन जडे प्रत्यक्षेऽयोगादित्यर्थः । अत एवेति ।। विरम्यव्यापारायोगादेवेत्यर्थः । इत्येतदपि निरवकाशमिति ।। एतदपि दूषणमवकाशशून्यमित्यर्थः । धर्मिस्वरूपत्वाद्भेदस्य धर्मिप्रतीतेरेव भेदप्रतीतित्वेन भेदवस्तुप्रतीत्योः कार्यकारणभावस्यैवाभावेन यौगपद्यसम्भवादिति भावः ।
़सापेक्षत्वात्सावधेश्च तत्त्वे द्वैतप्रसङ्गतः । एकाभावादसन्देहान्न रूपं वस्तुनो भिदा ।ऽ
इत्युक्तं भेदस्य वस्तुस्वरूपत्वाभावे युक्तिपञ्चकं दूषयिष्यन् सापेक्षत्वाद्भिदा भेदो न वस्तुनो रूपं स्वरूपमित्युक्तामाद्यां युक्तिमाशङ्क्य निराकरोति- भवेदयमित्यादिना ।। परिहारोऽन्योन्याश्रयपरिहारः । अस्मादयं पट इति वेति ।। घटात्पटो भिन्न इतिवदिति शेषः । अस्मादस्य पट इति वेति ।। घटात्पटस्य भेदवदिति शेषः । जातुचित् कदाचित् । भेदधर्मिस्वरूपयोः भेदस्वरूपधर्मिस्वरूपयोः । अस्वरूपत्वमित्यस्य निःस्वरूपत्वार्थकत्वभ्रमं वारयितुमाह- धर्मिस्वरूपत्वाभाव इति ।। तथात्वादित्यस्याभिप्रायो- धर्मिप्रतियोगिप्रतीत्यपेक्षया प्रतीयमानत्वोपपत्तेरिति ।।
।। एतेनेति ।। 'ऐक्यवत्' इति मूलवाक्येनेत्यर्थः । अन्यतरेति ।। मायावादिमतेऽनैकान्त्यमित्यर्थः । जीवब्रह्मैक्यस्य तेनैवाङ्गीकृतत्वादिति भावः । ऐक्यं न स्वरूपमिति ।। प्रत्यक्चैतन्यस्वरूपं न भवतीत्यर्थः । तथा च साध्यस्यापि सत्त्वान्न व्यभिचार इति भावः । अस्वरूपत्वे ब्रह्मस्वरूपत्वाभावे । तत्परस्य ऐक्यपरस्य । न सापेक्षमिति ।। तथा च हेतोरेवाभावान्न व्यभिचार इति भावः । तथा सतीति ।। ऐक्यस्य धर्मिप्रतियोगिसापेक्षत्वाभाव इत्यर्थः । तत्त्वम्पदार्थेति ।। 'तत्त्वमसि' इति महावाक्येन त्वं तदसीति जीवस्य ब्रह्मणैक्ये (श्री.टि.) बोधिते धर्मिप्रतियोगिभूतत्वन्तत्पदार्थस्वरूपजिज्ञासायां तत्स्वरूपनिरूपणाय प्रवृत्तानाम् 'विज्ञानघनः', 'योनिमन्ये प्रपद्यन्ते', 'सत्यं ज्ञानमनन्तम्' इत्यादिवेदान्तवाक्यानामैक्यपरमहावाक्येन एकवाक्यतोच्यमाना अयुक्ता स्यात् । ऐक्यस्य जीवब्रह्मरूपधर्मिप्रतियोगिसापेक्षत्वाभावाङ्गीकारादिति भावः । प्रतीत्योरेवेति ।। ऐक्यप्रतीतिप्रत्यक्चैतन्यरूपब्रह्मप्रतीत्योरित्यर्थः । तद्विषयस्य ऐक्यस्य, तथा चैक्ये हेतोरेवाभावान्न व्यभिचार इति भावः । ननु प्रत्यक्चैतन्याभिन्नस्य एकस्यैवैक्यस्य सापेक्षत्वादिना विरुद्धप्रतीतिद्वयविषयत्वं कथं युक्तं, विरोधादित्यत आह- एकस्यैवाग्नेरिति ।। सापेक्षनिरपेक्षानुमितिप्रत्यक्षेति ।। अनुमितेर्ज्ञातकरणसापेक्षत्वात् प्रात्यक्षिकज्ञानस्य तदभावादिति भावः । यद्वा अनुमितेर्व्याप्तिलिङ्गादिज्ञानसापेक्षत्वात्, प्रात्यक्षिकज्ञानस्य ज्ञानसापेक्षत्वाभावात् । न च दण्डी देवदत्त इति प्रात्यक्षिकविशिष्टज्ञानं विशेषणज्ञानसापेक्षं दृष्टमिति वाच्यम् । विशिष्टज्ञानस्य विशेषणविशेष्येन्द्रियसन्निकर्षतदुभयासंसर्गाग्रहाभ्यामेवोपपत्तौ विशेषणज्ञानस्य तत्राकारणत्वादिति भावः । प्रकृतेऽपीति ।। अत्रापि भेदप्रतीतिधर्मिभूतपटप्रतीत्योरेव सापेक्षत्वनिरपेक्षत्वे, न तु तद्विषयस्य भेदस्येति वक्तुं शक्यत्वेन स्वरूपासिद्धिरिति भावः । अङ्गीकृत्य चैतदुक्तम् । वस्तुतस्तु भेदस्य निरपेक्षधर्मिस्वरूपत्वेऽपि सापेक्षत्वं युक्तम् । धर्मिणा निर्विशेषाभेदानङ्गीकारात्, विशेषस्य भेदप्रतिनिधित्वादित्याशयेनाऽह- अधिकश्चात्रेति ।। 'कदाचिद्धर्मिस्वरूपसिद्धौ भेदसिद्धेः परेणाभ्युपगतत्वात्' इति वक्ष्यमाणत्वेन स्वरूपासिद्धिपरिहाराय कदाचिदित्युक्तमिति ज्ञातव्यम् ।
(पां.टि.) 'न च विशेषणविशेष्यतया' इत्याद्युत्तरग्रन्थस्य प्रकृतेन सङ्गत्यप्रतीतेरानर्थक्यमाशङ्क्य वृत्तवर्तिष्यमाणयोः सङ्गतिप्रदर्शनेन तस्य सार्थतां दर्शयितुं वृत्तं तावदनुवदति- एवमिति ।। ननु न चेत्यादिना प्रत्यक्षेण घटपटभेदसिद्धेरन्योन्याश्रयत्वेनायुक्ततोच्यते, न तु पूर्वमुपपादितेऽर्थे किञ्चिद्बाधकमिति कथमुत्तरग्रन्थस्योक्तार्थे बाधकपरिहारार्थत्वमित्यत आशङ्क्यमानायाः प्रत्यक्षेण घटपटभेदसिद्धेरयुक्ततायाः साक्षादुक्तेऽर्थेऽनुपपत्तित्वाभावेऽपि तत्र अभिप्रेतसाक्षादनुपपत्त्युपपादकत्वादस्त्येवोक्तेऽनुपपत्तितेत्यभिप्रेत्य साक्षात्तत्रानुपपत्तिं स्वयमुद्घाटयन्नेव तदुपपादकतया मूलोक्तां प्रत्यक्षेण घटपटभेदसिद्धेरयुक्ततां योजयति- तथा हीति ।। मूले प्रत्यक्षेण भेदसिद्धेरयुक्तत्वोपपादकतयोक्तस्यान्योन्याश्रयत्वस्योपपादनाय, 'विशेषणविशेष्यतया भेदसिद्धिः' इत्युक्तम्  । तद युक्तम् । 'अयं घटः' इत्यादिरूपेण घटादेरिव भेदस्यापि स्वातन्त्र्येण प्रतिभाससम्भवेन विशेषणविशेष्यतया तत्प्रसिद्धेरेवासिद्धेः, तत्सिद्धावपि विशेषणविशेष्यतयैव प्रतीयत इति नियमासिद्धेः तत्सिद्धावपि विशेषणत्वादिना भेदप्रतीतेर्विशेष्यादिप्रतीतिसापेक्षत्वासिद्ध्या तदुपजीवनेन अन्योन्याश्रयत्वानवकाशाद् इत्यतस्तदुपपादनाय स्वातन्त्र्येण प्रतिभासं तावत् प्रतिक्षिपति- भेदो हीति ।। भेद इत्येवाप्रतीतेरिति भावः । यदि न स्वातन्त्र्येणावभासते कथं तर्हि भासत इत्याशङ्क्य मूलोक्तां विशेषणविशेष्यतया भेदप्रतीतिमभिनयेन दर्शयति- किन्त्वित्यादिना ।। नन्वस्तु भेदस्य घटपटविशेषणत्वादिना प्रतीतिः, तथापि न तन्नियमः, अस्यास्माद्भेद इति धर्मिप्रतियोगिभावापेक्षयाऽपि तत्प्रतीतिसम्भवादित्यतस्तन्नियममुपपादयति- एकस्यैव (पां.टि.) भेदस्येत्यादिना ।। इयमत्र योजना । किं भेदस्य द्विष्ठत्वपक्षमवलम्ब्य धर्मिप्रतियोगिभावापेक्षया प्रतीतिराशङ्क्यते, किं वा भेदद्वयाङ्गीकारेण अन्यतरमात्राश्रयत्वपक्षमवलम्ब्य ? आद्यस्योत्तरम् 'एकस्यैव भेदस्य द्विष्ठत्वपक्षे गत्यन्तराभावात्' इति । अस्मिन् पक्षे उभयोरिति धर्मित्वेन घटपटयोर्धर्मिप्रतियोगिभावस्यैवाभावेन तदपेक्षया प्रतीतेरसम्भावितत्वाद्विशेषणत्वादिनैव तत्प्रतीतिसिद्धिरिति भावः । अन्यतरमात्राश्रित इति द्वितीयपक्षेऽपि धर्मिप्रतियोगिभावानपेक्षायामपि विशेषणत्वादिना भेदप्रतीत्यसम्भवोऽभिमतः किं वा तदपेक्षायामिति पृच्छामः । तत्राऽद्यस्योत्तरं भेदद्वयाङ्गीकारेणान्यतरमात्राश्रयत्वेऽपि  धर्मिप्रतियोगिभावमनपेक्ष्य  सम्बन्धमात्रापेक्षायां गत्यन्तराभावादिति । अत्र पक्षे उभयोर्धर्मिप्रतियोगिभावसत्त्वेऽपि सतोऽपि तस्याविवक्षया सम्बन्धमात्रापेक्षायाम् अस्यास्माद्भेद इति धर्मिप्रतियोगिभावापेक्षया भेदप्रतीत्यसम्भवेन घटपटविशेषणत्वादिनैव तत्प्रतीतेर्वक्तव्यत्वादुक्तनियमासिद्धिरिति भावः । एवं भेदस्य घटपटविशेषणत्वादिना भेदप्रतीतिनियममुपपाद्य तस्या विशेष्यादिप्रतीत्यपेक्षामुपपादयितुं विशेषणविशेष्यभावं स्पष्टयति- भेदस्य चेति ।। तस्येति ।। भेदस्येत्यर्थः । भेदप्रतीतिरिति ।। द्वित्वावच्छिन्नघटपटविशेषणत्वादिना भेदप्रतीतिरित्यर्थः ।
ननु विशेषणविशेष्यतया विशेष्यविशेषणतया वा घटपटयोर्द्वित्वावच्छिन्नयोरप्रतीतावपि तद्विशेषणत्वादिना भेदप्रतीत्यभ्युपगमे बाधकाभावान्न तस्यास्तदधीनत्वमिति कथमन्योन्याश्रयत्वमित्यतो देवदत्ताज्ञाने तद्विशेषणतया दण्डज्ञानस्य दण्डाज्ञाने च तद्विशेष्यतया देवदत्तज्ञानस्य चादर्शनेन तद्विशेषणत्वादिज्ञानस्य विशेष्यादिज्ञानकार्यत्वात् कार्यस्य च कारणापेक्षत्वाद्युक्तं तस्य तदधीनत्वमित्याशयेनाऽह- विशेषणादिप्रतीतेरिति ।। अत्र 'घटपटौ भिन्नौ' इत्यादिप्रतीतेस्तद्विशेषणत्वादिविषयकत्वमात्रमेव विवक्षितं न तु तद्विशेषणत्वादिप्रकारकत्वम् । तथा सति घटपटभेदो विशेषणमित्यादिविशेषणत्वादिप्रकारकभेदज्ञानस्य विशेष्यादिभूतघटपटज्ञानापेक्षत्वप्राप्तावपि 'घटपटौ भिन्नौ' इत्यादिज्ञानस्य अतत्प्रकारकत्वेनोक्तयुक्त्या विशेष्यादिज्ञानापेक्षत्वाप्राप्त्या तदुपजीवनेनान्योन्याश्रयानुत्थानप्रसङ्गात् । तद्विशेषणत्वादिविषयतामात्रविवक्षायां तु नायं दोषः । घटपटौ भिन्नावित्यादिज्ञानस्य तद्विशेषणत्वाद्यप्रकारकत्वेऽपि तद्विशेषणत्वादिविषयकत्वेनोक्तयुक्त्या विशेष्यादिभूतघटपटज्ञानापेक्षत्वप्राप्त्या तदुपजीवनेनोक्तान्योन्याश्रयसम्भवात्, विशेष्यत्वादिना विशेष्यादिप्रतीतित्वावच्छिन्नस्यापि घटपटान्यतरप्रतीतिमात्रस्य सत्त्वेऽपि भेदप्रतीतेरभावेन विशेषणादिप्रतीतित्वावच्छिन्नं प्रति कारणत्वासम्भवात् कथं तस्यास्तज्जन्यत्वमित्यतो द्वित्वावच्छिन्नविशेष्यत्वादिज्ञानत्वस्यैव कारणतावच्छेदकत्वाद् घटपटान्यतरप्रतीतिसत्त्वेऽपि कारणतावच्छेदकावच्छिन्नस्य कारणस्याभावाद्युक्तो भेदप्रतीत्यभाव इत्याशयेन द्वित्वावच्छिन्नयोरिति द्वित्वावच्छिन्नत्वेन घटपटयोर्विशेषणमुक्तम् । विशेषणविशेष्यभावप्रतीतिश्चेति ।। विशेष्यविशेषणभावेन भेदप्रतीतिश्चेत्यर्थः । भेदप्रतीत्यविनाभूतत्वादिति ।। यद्यपि विशेषणादिप्रतीतेर्विशेष्यादिप्रतीतिकार्यत्वादिति पूर्वोक्तयुक्त्यैव द्वित्वावच्छिन्नयोर्घटपटयोर्विशेषणविशेष्यभावप्रतीतेर्भेदप्रतीतिसापेक्षत्वं वक्तुं सुकरम्, तथापि तस्य प्रकारस्य पूर्वोक्तयुक्त्यैव सुज्ञानत्वादनेनापि प्रकारेण भेदप्रतीत्यपेक्षाया (पां.टि.) वक्तुं शक्यत्वाच्च तदुक्तिरिति भावः । अस्तु तर्हि अन्यतरमात्राश्रयत्वेऽपि धर्मिप्रतियोगिभावापेक्षेति द्वितीयः पक्षः । अत्र च अन्यतरमात्राश्रितत्वेन द्विष्ठत्वाभावादेकस्य भेदस्योभयधर्मिकत्वाभावेन घटपटयोः धर्मिप्रतियोगिभावसम्भवेन तदपेक्षया प्रतीतिसम्भवेन विशेषणत्वादिना तत्प्रतीतिनियमासिद्धेर्न तदुपजीवनेनोक्तोऽन्योन्याश्रयः । अन्यतरमात्राश्रयत्वेऽपि धर्मिप्रतियोगिभावापेक्षाया अङ्गीकारेण अस्यास्माद्भेद इति धर्मिप्रतियोगिभावापेक्षयैव  प्रतीतिसम्भवेन  विशेषणत्वादिना तत्प्रतीत्यप्राप्तेः न तदुपजीवनेनाप्युक्तः स इत्याशयेन शङ्कते- अथेति ।। न च घटात् पटस्य भेद इतिवत् पटाद् घटस्य भेद इत्यपि प्रतीतेर्विद्यमानत्वात् कथमन्यतरमात्राश्रितत्वनिश्चय इति वाच्यम् । अस्माभिर्भेदद्वयाङ्गीकारेण पटप्रतियोगिकघटधर्मिकभेदस्य घटनिष्ठतायाः, घटप्रतियोगिकपटधर्मिकभेदस्य पटनिष्ठतायाश्च निश्चेतुं शक्यत्वेन तन्निश्चय इत्याशयात् । एवमपि अन्योन्याश्रयत्वं दुष्परिहरमित्याह- तदाऽपीति ।। तत्कथमित्यत आह- घटादीति ।। प्रतीत्येति ।। विषयीकृत्येत्यर्थः । प्रत्येतव्य इति ।। विषयीकर्तव्य इत्यर्थः । अत्र च भेदप्रकारकसाक्षात्प्रतीतेर्धर्मित्वप्रतियोगित्वोल्लेखित्वं नियतमित्यत्रैव तात्पर्यम्, नतु पौर्वापर्येऽपि । ज्ञानस्य विरम्यव्यापारायोगेन क्रमेणोल्लेखासम्भवात् । एवं च भेदप्रतीतौ धर्मितावच्छेदकप्रतियोगितावच्छेदकप्रकारकधर्मिप्रतियोगिप्रतीत्योरेव हेतुत्वेन धर्मित्वप्रतियोगित्वप्रतीत्योरहेतुत्वाद् धर्मित्वप्रतियोगित्वं  च  प्रतीत्य  हि  भेदः प्रत्येतव्य इति कथं हेतुहेतुमद्भावकथनमिति चोद्यं निरस्तं भवति । ननु एवमपि कथमन्योन्याश्रय इत्यत आह- भेदप्रतीत्यपेक्षेति ।। घटात्पटो भिन्न इति घटस्य प्रतियोगित्वं पटस्य धर्मित्वं च विरुद्धाकारमवगाहमाना भेदप्रतीतिः पूर्वं घटपटयोर्भेदप्रतीतिमपेक्षत इत्यर्थः । तदेवोपपादयति- अन्यथेति ।। तथा च भेदप्रतीतौ भेदप्रतीत्यपेक्षायामन्योन्याश्रयः स्पष्ट एवेति भावः । एतच्च अन्योन्याश्रयत्वं पूर्वं प्रतीतस्य पश्चात्प्रत्येतव्यस्य भेदस्य च परस्परं भेदमाश्रित्योक्तम् । एकत्वे तु आत्माश्रयत्वमेवेति बोध्यम् । तेन भेदप्रतीतौ भेदप्रतीत्यपेक्षायाम् आत्माश्रय एव स्यात्, न तु अन्योन्याश्रय इति शङ्काऽनवकाश इति ध्येयम् ।
एवं प्रकारद्वयेनान्योन्याश्रयतामुपपाद्य अन्योन्याश्रयतया भेदस्य अयुक्तिरिति वाक्यमपेक्षितं शेषं पूरयन्नेव व्याचष्टे- तथा चेति ।। परस्पराश्रयकार्याणामसम्भवादिति भावः । भेदस्य धर्मिप्रतियोगिस्वरूपत्वे 'यद् यदत्यन्ताभिन्नेनात्यन्ताभिन्नं तत्तेनात्यन्ताभिन्नम्' इति नियमाद् धर्म्यत्यन्ताभिन्नभेदात्यन्ताभिन्नत्वात् प्रतियोगिनोऽपि धर्म्यत्यन्ताभिन्नत्वप्रसक्त्या तस्य तदुभयस्वरूपत्वानुपपत्त्या पदार्थपदस्य धर्मिप्रतियोगिसाधारण्येन पदार्थमात्रपरत्वानुपपत्तेर्धर्मिपरत्वमेव तस्येत्याशयेन व्याचष्टे- धर्मीहेति ।। ननु तथापि भेदस्य द्विष्ठत्वपक्षे विशेषणविशेष्यतया प्रतीतिनियमात् तदुपजीवनेन प्रसक्तान्योन्याश्रयताया न परिहारः । धर्मिस्वरूपत्वेन भेदप्रतीतेर्धर्मिप्रतीत्यनपेक्षत्वप्राप्त्या तदपेक्षाप्रयुक्तान्योन्याश्रयपरिहारेऽपि प्रतियोगिस्वरूपत्वाभावेन तत्प्रतीत्यनपेक्षत्वाप्राप्तेर्भेदप्रतीत्यपेक्षप्रतियोगिप्रतीतिसापेक्षत्वाद् भेदप्रतीतेर्नान्यतरमात्राश्रयत्वेऽपि तत्परिहार इत्यत आह- अयमर्थ इति ।। न भेदो युगधर्मः किन्त्वेकस्येति ।। 'संयोगश्च विभागश्च भेदश्चैव पृथक् पृथक्' इत्यादिना अन्यत्र (पां.टि.) द्विष्ठत्वनिरासेनान्यतरमात्राश्रितत्वसमर्थनादिति भावः । ननु घटपटसम्बन्धितयाऽनुभूयमानस्य भेदस्य कथमेकमात्राश्रितत्वम् । तथात्वे चैकस्मिन्नेव भिन्नप्रत्ययप्रसङ्गोऽपीत्याशङ्क्य एकमात्राश्रितस्यापि भेदस्य अन्यप्रतियोगिकत्वादुभयसम्बन्धितया प्रतिभासोऽतिप्रसङ्गाभावश्चेत्याशयेनाऽह- परेण निरूप्य इति ।। भवेदेवं यदि भेदस्यैकमात्रवृत्तित्वे प्रमाणं स्यात् । तदेव नास्तीत्यतः, पटो घटाद्भिन्न इति पटधर्मस्य भेदस्य घटप्रतियोगिकत्वान्न घटधर्मत्वं, यो प्रतियोगिको नासौ तद्धर्मो, यथा स्थविरप्रतियोगिकमपरत्वं न स्थविरधर्म इत्यनुमानमेव तत्र मानमित्याशयेनाप्याहपरेण निरूप्य इति ।। ननु भेदो द्विविधः एकपृथक्त्वमनेकपृथक्त्वं चेति । तत्र पटो घटाद्भिन्नो घटः पटाद्भिन्न इत्यन्यनिरूप्यतया प्रतीयमानस्यैकपृथक्त्वस्य एकैकाश्रितत्वमभ्युपगम्यते । यत्तु 'भिन्नाभिन्नाविमौ़, 'भिन्नौ इमौ' इति प्रतीयते तदनेकपृथक्त्वमनेकाश्रितमेव । प्रतियोगिनिरूप्यस्य एकाश्रयत्वे मानाभावादित्यतो यथा शुक्ल इमे पटा इत्यादिप्रतीतौ अनेके पदार्था अनेकानि तद्विशेषणानि शौक्ल्‌यान्यवभासन्ते, तथा भिन्नौ इमावित्यादिप्रतीतावप्यनेके पदार्थाः अनेके भेदाः प्रकाश्यन्त इति विशेषप्रमाणाभावेन अभ्युपगन्तव्यत्वान्नानुपपत्तिरित्याशयेनाऽह- घटपटौ भिन्नौ इत्यत्रापीति ।। ननु घटपटयोर्भेद इति प्रतीतौ अनेकाश्रितस्य भेदस्य प्रतिभासात् कथमेकाश्रितत्वं तस्येत्यतः, किमत्रानेकस्य धर्मितयाऽवभासं प्रमाणयसि, उत धर्मस्यैकत्वावभासमुतोभयावभासमिति विकल्पान् मनसि निधाय पक्षत्रयेऽप्युत्तरमाह- एवमिति ।। तथा चानेकस्य धर्मित्वेऽपि धर्मस्यैकत्वावभासासम्मतेर्नानेनाभिमतार्थसिद्धिरिति भावः ।
ननु च नान्योन्यप्रतियोगिकधर्मिकानेकभेदविषयत्वमुदाहृतप्रतीतेः कल्पयितुं शक्यम् । वक्त्रभिप्रायस्य वचनलिङ्गकत्वेन भेद इत्येकवचनेन प्रतीतेर्द्विधर्मिकैकभेदविषयत्वस्यानुमानसिद्धत्वादित्यत आह- एकवचनं त्विति ।। तथा च एकवचनेन प्रतीतेरेकार्थविषयकत्वानुमानस्य घटपटयो रूपमित्यादौ अनैकान्तिकत्वेन समुदायविषयकत्वेन अन्यथासिद्धत्वेन च आभासत्वात् न तेन भेदप्रतीतेः द्विधर्मिकैकभेदविषयकत्वसिद्धिरिति भावः । एवं भेदस्य द्विष्ठत्वाभावेन धर्मिप्रतियोगिसापेक्षप्रतीतिकत्वसम्भवेन गत्यन्तराभावासिद्ध्या विशेषणत्वादिना तत्प्रतीतिनियमासिद्धेर्नान्योन्याश्रयत्वमिति ग्रन्थान्तरानुरोधेन स्वयं परिहारमभिधाय धर्मिप्रतियोगिभावापेक्षाऽङ्गीकृतौ उद्भावितान्योन्याश्रयत्वपरिहारकतया मूलं योजयति- स चेति ।। ननु भेदस्य धर्मिस्वरूपत्वेन प्रतीतिभेदस्यैवाभावादितरेतरसापेक्षत्वस्य सुतरामभावात् तदपेक्षयाऽन्योन्याश्रयासम्भवेऽपि तस्य प्रतियोगिस्वरूपत्वाभावेन तज्ज्ञानापेक्षयाऽन्योन्याश्रयत्वमपरिहरणीयमेवेत्यतः, किं भेदस्य प्रतियोगिनश्च स्वरूपेण ज्ञाने परस्परापेक्षत्वमभिमतमुत विशेषरूपेण तज्ज्ञान इति विकल्पद्वयं मनसि निधायाऽद्यं दूषयति - घटस्येति ।। तथा च भेदस्य स्वरूपतो ज्ञाने प्रतियोगिविशेषज्ञानानपेक्षणात् प्रतियोगिस्वरूपज्ञाने च एतद्भेदज्ञानानपेक्षणात् न परस्परापेक्षत्वमिति नान्योन्याश्रय इति भावः । द्वितीयमाशङ्कते- तथापीति ।। धर्मिणः सकाशाद् भेदेन प्रतिपन्नस्यैव प्रतियोगित्वादित्यर्थः । अप्रतीतभेदस्यापि प्रतियोगित्वे स्वस्यापि तत्प्रसङ्गादिति भावः । न स्वरूपेण प्रतीतिमात्रं विवक्षितम् अपि तु विद्यमानभेदत्वमपि, तथा च स्वस्य स्वस्मात् तदभावान्न (पां.टि.) भेदग्रहप्रसङ्गः । नाप्यन्योन्याश्रयता । विद्यमानभेदत्वमात्रस्यैव तत्र प्रयोजकत्वेन तज्ज्ञानस्यातन्त्रत्वादित्याशयेन समाधत्ते- विद्यमानभेदस्येति ।। अत्रासति प्रतिबन्धक इत्यपि पूरणीयम् । अन्यथा क्षीरनीरयोरपि भेदग्रहप्रसङ्गात् । तत्प्रयोजकस्य विद्यमानभेदत्वे सति स्वरूपग्रहस्य तत्रापि सत्त्वात् । असति प्रतिबन्धक इत्यस्यापि प्रयोजकताकोटावन्तर्भावे तु नायं दोषः । तत्र समानाभिहारलक्षणदोषप्रतिबन्धादेव तदग्रहणोपपत्तेरिति द्रष्टव्यम् ।
।। एतेनेति ।। भेदस्य स्वातन्त्र्येणाप्रतीत्या इदमस्माद्भिन्नमनयोर्भेद इति वा वस्तुविशेषणत्वेन विशेष्यत्वेन तत्प्रतिभासनियमसिद्धेर्विशेषणविशेष्यभावेन तत्प्रतिभासस्य च दण्ड्यादौ तद्भावप्रतिभासस्य विशेषणविशेष्यभूतयोः दण्डदेवदत्तयोर्भेदतद्ग्रहपूर्वकत्वदर्शनेन भेदभेदिनोः विशेषणविशेष्यभावग्रहणात् प्रागेव भेदान्तरग्रहपूर्वकत्वस्यावश्याश्रयणीयत्वाद् भेदान्तरग्रहणस्यापि विशेषणविशेष्यभावेन तत्प्रतिभासतया तद्भेदभेदिनोः विशेषणविशेष्यभावग्रहणात् पूर्वभाविभेदान्तरग्रहणपूर्वकत्वम्, एवं तस्य तस्यापि इत्यनवस्था । न च मूले तदभावान्नेदमनवस्थादूषणमिति वाच्यम् । 'विशेषणविशेष्यभावग्रहणहेतोः पूर्वपूर्वभेदग्रहणस्यासिद्धौ तदसिद्धेर्मौलिकभेदासिद्ध्या मूलक्षतिसद्भावात्' इति प्रमाणमालायामानन्दबोधोक्तदूषणमपि भेदप्रतीतेर्विशेषणविशेष्यभावप्रतीतित्वनिरासेन निरस्तमित्यर्थः । भेदवस्तुनोः किमेकैकग्राहकं प्रत्यक्षमुत उभयग्राहकम्, उभयग्रहपक्षे युगपत् क्रमेण वा, क्रमपक्षेऽपि किं पूर्वं किमपरमिति दूषयद्भिर्मण्डनमिश्रैर्भेदग्राहकत्वमेव प्रत्यक्षस्य नास्तीत्युक्तम् । तदनूद्य उक्तातिदेशेन दूषयति- तथेति ।। एतेनेति वर्तते । वस्त्वेवेति तु पक्ष(स्त्व)स्तदनर्थबीजमिति परित्यक्तः । अप्रतीतेरिति ।। तथा प्रतीतेरननुभवादिति भावः । उपपत्तिविरुद्धं च प्रत्यक्षेण भेदग्रहणपूर्वकं वस्तुग्रहणमित्याह- विरम्येति ।। न च उभयशक्तियुक्तस्यापि पुरुषस्य एकानन्तरमन्यकार्यस्येव उभयविषयीकरणशक्तियुक्तस्यापि प्रत्यक्षस्य भेदग्रहणपूर्वकं वस्तुग्राहकत्वसम्भवान्नोपपत्तिविरुद्धमिति वाच्यम् । पुरुषस्य चेतनत्वादिच्छाक्रमेण तत्र कार्यक्रमसम्भवेऽपि बुद्धेरचेतनत्वात् न क्रमेणार्थद्वयग्राहकत्वं सम्भवतीत्याशय इति स्वामिनः । यद्वा क्षणभङ्गित्वाद्बुद्धेः प्रथमं वस्तुबोधकत्वं पश्चाद् भेदबोधकत्वमिति व्यापारक्रमानुपपत्तेरित्यर्थः । न च क्षणमात्रवृत्तित्वं न क्षणिकत्वं ब्रूमः । येन व्यापारक्रमानुपपत्तिः स्यात् । किन्त्वाशुतरविनाशित्वमिति युज्यत एव व्यापारक्रम इति वाच्यम् । तत्पक्षेऽपि जन्मातिरिक्तव्यापाराभावेन जाताया बुद्धेर्व्यापारक्रमानुपपत्तेरित्यन्यत्र विस्तरः । अत एवेति ।। विरम्यव्यापारानुपपत्तेरेवेत्यर्थः । वस्तुप्रतीतेरिति ।। धर्मिप्रतियोगिरूपवस्तुप्रतीतेरित्यर्थः । निरवकाशमिति ।। भेदस्य वस्तुस्वरूपत्वं वदतो मम मते वस्तुग्रहस्यैव भेदग्राहकत्वेन मां प्रत्युक्तविकल्पानामनवसरदुस्थत्वान्न प्रत्यक्षस्य भेदग्राहकत्वानुपपत्तिरिति भावः ।
।। यथेति ।। यद्यपि प्रतीतौ सापेक्षस्यापि ब्रह्मणि ब्रह्माभेदस्य निरपेक्षब्रह्मस्वरूपत्ववत् प्रतीतौ सापेक्षस्यापि भेदस्य निरपेक्षधर्मिस्वरूपत्वमस्त्विति ब्रह्मनिष्ठब्रह्माभेदे मतद्वयरीत्या अनैकान्त्योपपादकतया शक्यमिदं व्याख्यातुम् । व्याख्यातं च न्यायामृतकृद्भिः । तथापि निरसनीयत्वेन प्रकृतजीवब्रह्मैक्यपरित्यागेन ब्रह्मनिष्ठ(पां.टि.) ब्रह्माभेदपरत्वे च ऐक्यपदस्य प्रकृताप्रकृतत्यागस्वीकारप्रसङ्गभिया जीवब्रह्मैक्यपरतामेवाऽश्रित्यान्यतरानैकान्त्योपपादकत्वेन इह टीकायां व्याख्यातमित्यवधेयम् । अन्यतरानैकान्त्यमिति ।। जीवब्रह्मैक्यस्य सिद्धान्तिनाऽनङ्गीकृतत्वेन उभयरीत्या तत्रानैकान्त्यासम्भवादिति भावः । न स्वरूपमिति ।। न प्रत्यक्चैतन्याभिन्नमित्यर्थः । तथा च साध्यस्यापि सत्त्वान्नानैकान्त्यमिति भावः । अस्वरूपत्व इति ।। चैतन्यव्यतिरिक्तस्य सर्वस्य परेण मिथ्यात्वाङ्गीकारादिति भावः । यद्यप्यत्र अपसिद्धान्तो वक्तुं शक्यः तत्त्वमस्यादिवाक्यस्याखण्डार्थनिष्ठतायाः परेणाङ्गीकारात् । तथापि स्पष्टत्वात् शिष्यैरेव स ऊह्यतामिति भावेन नोक्तः । इष्टापत्तिमाशङ्क्याऽह- तत्परस्येति ।। उपलक्षणं चैतत् । भेदस्य सत्यत्वं च स्यादित्यपि द्रष्टव्यम् । सदद्वैतेति ।। अभावद्वैतं चान्यत्र निरस्तमिति भावः । हेतोरेव तत्र अभावान्नानैकान्त्यमित्याशङ्क्य निषेधति- नचेति ।। तत्त्वम्पदार्थप्रतिपादकानामिति ।। 'सत्यं ज्ञानमनन्तम्' इति तत्पदार्थप्रतिपादकानाम् 'अथ यो वेदेदँ जिघ्राणि' इत्यादित्वम्पदार्थप्रतिपादकानां चेत्यर्थः । एकवाक्यत्वाभावप्रसङ्गेनेति ।। ऐक्यस्य निरपेक्षत्वेन एकवाक्यताप्रयोजकाभूतसाकाङ्क्ष्त्वविरहादिति भावः । न च प्रतियोगिनो भेदस्य सापेक्षत्वात्तदभावरूपमैक्यं सापेक्षवदेवेत्येकवाक्यतोपपत्तिरिति वाच्यम् । घटः पटो नेति नञर्थस्य भेदस्यैव तादात्म्यनिषेधकत्वेन वैपरीत्यस्य वोचितत्वात् । ऐक्ये भेदसापेक्षत्वस्य दुर्वारत्वाच्च इत्याशयात् । सापेक्षनिरपेक्षेति ।। व्याप्तिज्ञानादिसापेक्षतन्निरपेक्षेत्यनुमितिप्रत्यक्षयोः विशेषणम् । उपलक्षणं चैतत् । एकस्यामेव तत्तायां संस्कारसापेक्षतन्निरपेक्षस्मृत्यनुभवविषयत्वस्य दर्शनादिति द्रष्टव्यम् । ननु प्रतिबन्द्या अनुत्तरत्वेऽपि वा तयैक्यमङ्गीकुर्वाणस्य प्रतिवादिनो मुखमुद्रणसम्भवेऽपि तदनङ्गीकुर्वाणस्य उक्तरीत्या भेदस्य धर्मिस्वरूपत्वमाक्षिपतः शिष्यस्य न तया मुखमुद्रणम् । तं प्रत्युक्तप्रतिबन्द्याद्यप्रवृत्तेः, इत्यतो भेदस्यान्योन्याभावतया स्वरूपमात्रत्वाभावात्तस्य च वस्तुना सविशेषाभिन्नत्वाद् भेदप्रतिनिधिविशेषबलेन सापेक्षत्वनिरपेक्षत्वरूपविरुद्धधर्माधिकरणत्वोपपत्त्या अन्यथोपपन्नत्वात् न तेन धर्मिस्वरूपत्वाभावसाधनं सम्भवतीति परिहारः शिष्यं प्रत्यपि सम्भवत्येवेत्याह- अधिकश्चेति ।।
(व्या.टि.) शिष्यमनस्समाधानाय वृत्तवर्तिष्यमाणे ग्रन्थसन्दर्भे सङ्गतिं दर्शयति- एवं तावदिति ।। प्राक्तन इति ।। 'सायञ्चिरम्' इत्यादिना ट्युस्तुडिति भावः । बाधकं प्रकाशयति- तथा हीति ।। समतीतक्षराक्षरपदनिरुक्तिलभ्यार्थमनुवदति- क्षराक्षरेति ।। भेदेति ।। एकस्यैव उच्चावचभावासम्भवादिति भावः । कश्चिदिति ।। किम्प्रतियोगिकोऽपीत्यर्थः । भेदे प्रत्यक्षमाशङ्क्य निराह- न चेति ।। अनपेक्षप्रतीतिमननुभवेन निराह- भेदो हीति ।। स्वतन्त्रः सम्बन्ध्यनपेक्षः । अपेक्षायामपि भेदो व्यवस्थया प्रतीयत इत्याह- किन्त्विति ।। ननु घटः पटाद्भिन्न इति प्रतीयत इति कथमुक्तव्यवस्थेत्यतो वक्ति- एकस्यैवेति ।। द्वित्वादिवद्व्यासज्यवृत्तित्वमत इत्यर्थः । अन्यतराश्रयत्वेऽपि धर्मिप्रतियोगिभावाविवक्षायामुक्तदिशैव प्रतीतिरिति वक्ति- भेदद्वयाङ्गीकारेणेति ।। गत्यन्तराभावादिति ।। सम्बन्ध्यन्तराभावादित्यर्थः । भेदस्य विशेष्यत्वे घटपटयोरपि तत्त्वसम्भवेन तस्य विशेषणत्वे तयोरपि तत्त्वसम्भवेन कथं विशेषणविशेष्यभाव इत्यतो वक्ति- भेदस्य चेति ।। एकस्य (व्या.टि.) विशेषणभावेन भानेऽपरस्य तत्सम्बान्धनो विशेष्यतानियमादिति भावः । तथापि कथं मिथआश्रय इत्यत आह- तथा चेति ।। विशेषणविशेष्यतयेति योज्यम् । विशेषणादिप्रतीतेरिति ।। घटपटौ भिन्नौ, घटपटयोर्भेद इति प्रतीत्योः क्रमेण विशेषणविशेष्यभूतो यो भेदस्तत्प्रतीतेरुक्तप्रतीत्योर्विशेष्यादिभूतौ यौ द्वित्वावच्छिन्नघटपटौ तत्प्रतीतिकार्यत्वादित्यर्थः । कार्यकारणभावस्तु घटपटौ संयुक्तावित्यादौ द्वित्वावच्छिन्नघटपटप्रत्यक्षमन्तरा संयोगप्रत्यक्षादर्शनेन तद्धर्मावच्छिन्नधर्मिनिष्ठविषयतानिरूपितानेकाश्रितधर्मनिष्ठविषयताशालिप्रत्यक्षत्वेन तद्धर्मावच्छिन्नविषयकप्रत्यक्षत्वेन भूतलत्वेन भूतलप्रत्यक्षमन्तरा 'भूतलं घटाभाववत्' इत्यादिप्रत्यक्षानुदयेनाभावप्रत्यक्षत्वेनाधिकरणतावच्छेदकप्रत्यक्षत्वेन वा बोध्यः । द्वित्वप्रत्यक्षस्य भेदप्रत्यक्षाधीनत्वाच्चान्योन्याश्रयः । सिद्धान्ते भेदस्यानेकाश्रितत्वाभावान्न प्रथमकार्यकारणभावाक्रान्तत्वम् । धर्मिप्रतीतेरेव भेदप्रतीतित्वेनानुभवसिद्धत्वेन द्वितीयकार्यकारणभावेऽपि अभावपदं भेदोत्तरपरम्, बाधकाभावात् कार्यकारणभावद्वयं मानं वा मन्तव्यम् । केचित्तु, विशेषणादिभावेन भेदप्रतीतिं प्रति विशेष्यादिभावेन द्वित्वावच्छिन्नघटपटप्रतीतिर्हेतुः। एवमेतां प्रति सा हेतुरिति भेद एव चायं हेतुहेतुमद्भाव इति न विशिष्टप्रत्ययमात्रविलोपः । द्वित्वप्रतीतेर्भेदप्रतीत्यधीनत्वं चाभ्युच्चययुक्तिरित्याहुः । द्वितीयं दूषयति- अथेत्यादिना ।। उक्तानुसारेणेति ।। उक्तदिशा आकाङ्क्षि्तानि पूरणीयानीत्यर्थः । पदार्थशब्दस्य प्रतियोगिसाधारण्यादाह- धर्मीहेति ।। अत्राऽद्यपक्षमनभ्युपगमेन पराचष्टे- न भेद इति ।। 'यानाद्यङ्गे युगः पुंसि युगं युग्मे कृतादिषु' इत्यभिधानाद्युगशब्दो युग्मवचनः । आश्रये द्विवचनं बाधकमाशङ्क्य परिहरति- घटपटावित्यादिना ।। एकवचनं साधयति- एकवचनमिति ।। एकमात्राश्रितत्वपक्षं परिगृह्य तद्दोषं निरस्यति- स च भेद इत्यादिना ।। स्वरूपत्वे किमायातमित्यत आह- तेनेति ।। प्रतीतिद्वयाभावेन तत्सापेक्षत्वनिमित्तोऽन्योन्याश्रयः सुतरां नास्तीति भावः । ननु घटस्य पटप्रतियोगिकभेदाभावे कथमेतद्धर्मिकभेदप्रतियोगिता । अन्यथा पटस्यापि स्यादित्यत आह- घटस्येति ।। तथा सत्यत्राभावेऽपि तत्रान्योन्याश्रयः स्यादत आह- सोऽपीति ।। नन्वन्योन्यनिरूपितभेदयोरन्योन्यधर्मिस्वरूपत्वेऽपि प्रतियोगित्वापेक्षयाऽन्योन्याश्रयः, भेदज्ञानाधीनत्वात्तज्ज्ञानस्येत्याशङ्कते- तथापीति ।। प्रतिपन्नभेदस्येति  बहुव्रीहिः,  ज्ञातभेदस्येत्यर्थः । सिद्धिर्ज्ञानम् । निराह- नेति ।। प्रतीतिमात्रेणेति ।। प्रतियोगितावच्छेदकप्रकारकप्रतियोगिज्ञानस्यैवाभावज्ञानकारणत्वेन प्रतियोगित्वप्रकारकज्ञानस्याभावज्ञानोत्तरकालिकस्यानावश्यकत्वात् । भेदस्य धर्मिस्वरूपत्वेनान्योऽपि दोषः परिहृत इत्याह- एतेनेति ।। प्रतीतिपरम्परयेति ।। भेदधर्मिणोर्विशेषणविशेष्यभावे भेदप्रतीत्यपेक्षा, तयोरप्येवं तयोरप्येवमिति परम्परयेत्यर्थः । दूषणान्तरमप्यनेनापास्तमिति समुच्चिनोति- तथेति ।। निरवकाशमित्यनेनान्वयः । कारणत्वेनेति ।। धर्मिप्रतीतित्वेनेति भावः ।
़सापेक्षत्वात्सावधेश्च तत्त्वे द्वैतप्रसङ्गतः । एकाभावादसन्देहान्न रूपं वस्तुनो भिदा' इति भिन्नभेदवाद्युक्तधर्मिस्वरूपत्वबाधकान्याहत्याद्वैती शङ्कते- भवेदेवमित्यादिना ।। धर्मिस्वरूपत्वेनान्योन्याश्रयत्वादिपरिहारदूषकस्याद्वैतिनः स्वरूपत्वखण्डने तात्पर्यं न तु धर्मिभेदसाधने, अपसिद्धान्तानौचित्यादिप्रसक्तेरित्यवधेयम् । (व्या.टि.)परिहारः । अन्योन्याश्रयादेरिति शेषः । स्यादिति ।। युक्तमिति शेषः । तन्निबन्धनत्वात्तत्परिहारस्येति भावः। अत्र भेदस्य धर्मिस्वरूपत्वे सापेक्षत्वनिरपेक्षत्वरूपविरुद्धधर्माधिकरणत्वानुमानं बाधकमभिसन्धाय तस्य पक्षधर्मतामुपपादयति- धर्मिस्वरूपं हीत्यादिना ।। परेति ।। धर्मिप्रतियोगिविशेषेत्यर्थः । अवधारणव्यावर्त्यं प्रदर्श्य निरस्यति- न हीति ।। निरपेक्षप्रतीतिं दर्शयति- किन्नामेति ।। अत्रापि व्यावर्त्यं दर्शयति- न त्विति ।। कथमित्याक्षेपे, निरुपाधिकसम्बन्धभङ्गादिति भावः । तत्प्रतीतिरिति शक्यसम्बन्धप्रदर्शनम् । अपेक्षयेति ।। इत्यतः परमिति शेषः । प्रतियोग्यस्वरूपत्वसिद्ध्या सिद्धसाधनवारणायाऽह- धर्मीति ।। मुखतोऽन्यथासिद्धिं वदतोऽभिप्रायमाह- एतेनेति ।। तत्र साध्यस्यापि सत्त्वेन व्यभिचाराभावमाशङ्क्य परिहरतिन चैक्यमिति ।। अनिष्टं प्रसञ्जयति- मिथ्यात्वेति ।। प्रतिपक्षं प्रतिक्षिपति- अस्वरूपस्यापीति ।। हेत्वननुगमान्नानैकान्त्यमिति शङ्कते- न चैक्यमिति ।। अनिष्टं प्रसञ्जयितुमापादकमनुवदति- तथा सतीति ।। धर्मिप्रतियोग्यनपेक्षायामिति भावः । तत्त्वम्पदार्थेति ।। धर्मिप्रतियोगिभूतजीवब्रह्मपराणाम् 'योऽयं विज्ञानमयः' 'सत्यं ज्ञानमनन्तम्' इत्यादीनामित्यर्थः । एकवाक्यताऽभावेति ।। अन्वयप्रतियोगिसमर्पकत्वाभावेत्यर्थः । नन्वैक्ये हेतुरगतः, सापेक्षत्वनिरपेक्षत्वरूपविरुद्धधर्माधिकरणत्वेन  प्रतीत्योर्भेदेऽपि  तत्प्रतीतिकत्वयोर्विरोधाभावादिति  शङ्कते- अथेति ।। कुतो न विरोध इत्यतो निदर्शयति- एकस्येति ।। समानमिति ।। तथा च स्वरूपासिद्धो हेतुरिति भावः । न केवलं सममित्याह- अधिकश्चेति ।। मन्मते धर्मिणाऽत्यन्ताभेदेऽपि सविशेषाभेदेन भेदस्य सापेक्षत्वं सूपपादं सूद्धरबाधकमिति भावः ।
मूलम् - स्वरूपसिद्धावपि तदसिद्धिश्च जीवेश्वरैक्यं वदतः सिद्धैव । भेदस्तु स्वरूपदर्शन एव सिद्धः । प्रायः सर्वतो विलक्षणं हि पदार्थस्वरूपं दृश्यते । 'अस्य भेदः' इति तु 'पदार्थस्य स्वरूपम्' इतिवत् ।
(त.मं.) भेदस्तु सामान्यतः स्वरूपदर्शन एव सिद्धः । पश्चाद् धर्मिप्रतियोग्यपेक्षया विशेषतो गृह्यतां नाम । तदेवोपपादयति- प्राय इति ।। ननु 'चैत्रस्य पटः' इतिवत् 'पटस्य भेदः' इति सम्बन्धव्यवहारात् कथं भेदस्य स्वरूपत्वमित्यत आह- अस्येति  ।। न हि पदार्थात् स्वरूपस्य भेदः केनापीष्यते ।
टीका - तथापि न भेदो धर्मिस्वरूपं, तत्प्रतीतावपि कदाचिदप्रतीतेः । यो यत्प्रतीतावपि न प्रतीयते नासौ तत्स्वरूपं यथा घटप्रतीतावप्यप्रतीयमानः पटो न घटस्वरूपम् । नचायमसिद्धो हेतुः, स्थाणुशुक्तिकाप्रतीतावपि पुरुषरजतभेदस्याप्रतीतेः । प्रतीतौ वा संशयविपर्ययानुत्पत्तिप्रसङ्गात् । नह्यप्रतीते स्थाण्वादौ संशयादिर्भवतीत्यत आह- स्वरूपेति ।। धर्मिप्रतीतावपि भेदस्याप्रतीतिः अभेदाविरोधित्वेन जीवेश्वरैक्यं वदतः परस्य सम्मतैव ।
इदमुक्तं भवति- प्रत्यक्चैतन्ये स्वप्रकाशतया सिद्धेऽपि जीवब्रह्मणोरैक्यं न सिद्धम् । अन्यथा उपदेशानर्थक्यप्रसङ्गात् । विप्रतिपत्त्यभावप्रसक्तेश्च । तथापि तत् स्वरूपतया परेणाङ्गीक्रियते  ।  तस्मादयमपि हेतुरन्यतरानैकान्तिक एव भवति । स्वरूपमप्यैक्यमविद्याप्रतिबन्धान्न प्रकाशत इति चेन्न । अनैकान्त्यापरिहारात् । विशेषणप्रक्षेपाभिप्राये चात्रापि सादृश्यादेः प्रतिबन्धकस्य वक्तुं शक्यत्वेन विशेषणासिद्धिप्रसङ्गादिति ।
असिद्धश्चायं हेतुरित्याह- भेदस्त्विति ।। तुशब्देनैक्याद्विशेषमाचष्टे । एवशब्देन नियमम् । कदाचिद्धर्मिस्वरूपसिद्धौ भेदसिद्धेः परेणाप्यभ्युपगतत्वात् । कुत इत्यत आह- प्राय इति ।। भूमार्थं प्राय इत्यव्ययमप्यस्ति । विलक्षणं व्यावृत्तम् । प्राय इति संशयादिस्थलव्युदासार्थम् । तत्रापि विशेषं वक्ष्यामः । यद्यद् दृश्यते तत्तत् सर्वतो व्यावृत्तमेव दृश्यते नतु सर्वात्मकत्वेनेति ह्यनुभवसिद्धम् । व्यावृत्तिरेव च भेदः । नचैकस्मिन् वस्तुन्यनेके भेदाः किन्त्वेक एव । स चेद् दृष्टः कथं तर्हि धर्मिप्रतीतावपि भेदस्याप्रतीतिः सिद्ध्येदिति । तथापि भेदस्य धर्मिस्वरूपत्वं न युज्यते । पटस्य भेद इति तत्सम्बन्धितया प्रतीयमानत्वात् । यो यत्सम्बन्धितया प्रतीयते नासौ तत्स्वरूपम् । यथा कम्बलो ब्राह्मणस्येति । अत आह- अस्येति ।। इति तु सम्बन्धितया प्रतीतिर्व्यपदेशो वेति शेषः । इतिवदुपपद्यत इति च । यथा पदार्थस्य स्वरूपमिति पदार्थसम्बन्धितया प्रतीयमानमपि स्वरूपं न ततोऽन्यत्, तथा भेदोऽपीत्यनैकान्तिकत्वमनेनोक्तम् । तथा 'आनन्दं ब्रह्मणो विद्वान्' इत्याद्युदाहरणीयम् । यदि तत्र भेदातिरिक्तं किमपि सम्बन्धप्रतीतिनिमित्तमुच्यते तर्ह्यत्रापि विशेषं वक्ष्याम इत्यन्यथासिद्धिः । यदि तत्र व्यपदेशमात्रं न प्रतीतिरित्यभिधीयते तदाऽत्रापि तत्सममिति स्वरूपासिद्धिः  । अनयैव दिशा पटो भिन्न इति विशेषणतया प्रतीतिरपि न भेदसाधिकेति द्रष्टव्यम् । अत एव सर्वतो विलक्षणं हीत्यादिप्रयोगोऽपि युज्यते ।
नन्वेतन्निमित्तान्तरादिकल्पनं भेदस्य धर्मिस्वरूपत्वे सिद्धे स्यात्, तत्रैव किं प्रमाणमिति चेत्, यो भेदमेव नाङ्गीकरोति किं तस्यानया तद्विशेषप्रमाणचिन्तया । स्वरूपे प्रमाणं तूक्तम् । तस्य च बाधकानि परिहृतानि । अनुमानमात्रेण प्रत्यक्षं न बाध्यत इति च वक्ष्यते ।
(र.टि.) ननु संशयादितः पूर्वं भेदाप्रतीतिदशायां स्थाण्वादिधर्म्यपि न प्रतीयते । तथा चासिद्धिरेवेत्यत आह- न ह्यप्रतीत इति ।। संशयादेर्धर्मिज्ञानसाध्यत्वादिति भावः । ऐक्यवचनेन धर्मिप्रतीतावपि भेदाप्रतीतिः कथं परस्य सम्मतेति ज्ञायत इत्यत आह- अभेदाविरोधित्वेनेति ।। 'सर्वं खल्विदं ब्रह्म' इति वाक्यबोध्यो यो ब्रह्मणः सर्वाभेदः, तदविरुद्धत्वेनेत्यर्थः । ब्रह्मभिन्नत्वेनैक्यं वदत इति यावत् । ऐक्यस्य ब्रह्मभिन्नत्वे 'सर्वं खल्विदं ब्रह्म' इति वाक्यबोध्यः सर्वाभेदो विरुध्येतेति भावः । विप्रतिपत्त्यभावप्रसक्तेश्चेति ।। न च प्रत्यक्चैतन्यस्वरूपभूतैक्यस्याज्ञानविरोधिस्वरूपज्ञानेन सिद्धावप्यज्ञानविरोधिवृत्त्यभावाद्विप्रतिपत्तिसम्भवः, वृत्तिजनकत्वेनोपदेशसार्थक्यं चेति वाच्यम् । प्रत्यक्चैतन्येऽपि विप्रतिपत्त्यादिप्रसङ्गात् । न चेदत्रापि न स्यादविशेषादिति भावः । विशेषणप्रक्षेपेति ।। प्रतिबन्धकाभावे सतीति विशेषणप्रक्षेपेत्यर्थः । नियममिति ।। अनेन सिद्ध एवेत्येवकारसम्बन्धः सूचितो भवति । ननु प्रायेणेति प्रायश इति वा वक्तव्यम् । प्राय इति कथमुक्तमित्यत आह- भूमार्थमिति ।। ननु स्थाण्वादौ पुरुषत्वादिसंशयानुरोधेन पुरुषादिप्रतियोगिकभेदाप्रतीत्यङ्गीकारे तमेव भेदं पक्षीकृत्योक्तहेतुना धर्मिस्वरूपत्वाभावः साध्यते, हेत्वसिद्धेरभावादित्यत आह- न चैकस्मिन्निति ।। संशयादिकं च प्रकारान्तरेणोपपादयिष्यत इति भावः । अनुमानमात्रेणेति ।। तथा च प्राचीनो बाधकपरिहारोऽभ्युच्चयत्वेन कृत इति भावः ।
(रा.टि.) ननु संशयस्थले विपर्ययस्थले च स्थाणुर्वा शुक्तिर्वा न प्रतीयते । तथाच तत्प्रतीतावप्रतीयमानत्वादिति हेतुरसिद्ध इत्यत आह- नह्यप्रतीत इति ।। धर्मिज्ञानसाध्यत्वात् तयोरिति भावः । अभेदेति ।। धर्मिस्वरूपभेदयोरभेदाविरोधेनेत्यर्थः । सम्मतैवेत्युक्तं व्यनक्ति- इदमुक्तं भवतीति ।। न सिद्धं न ज्ञातम् । अन्यथा ज्ञातत्वे तत्त्वमसीत्यैक्योपदेशानर्थक्यप्रसङ्गादित्यर्थः । विप्रतिपत्तीति ।। निश्चिते संशयायोगेन वादिनां विप्रतिपत्तिर्न स्यादित्यर्थः । अयमपीति ।। धर्मिस्वरूपप्रतीतावपि भेदस्याप्रतीयमानत्वादिति हेतुरपीत्यर्थः । विशेषणेति ।। असति प्रतिबन्धके धर्मिप्रतीतावप्रतीयमानत्वादित्युक्तावित्यर्थः । अत्रापीति ।। स्थाणुशुक्तिकादिसंशयादिस्थलेऽपीत्यर्थः । कुतो नियमोक्तिरित्यत आह- कदाचिदिति ।। विशेषदर्शनदशायामित्यर्थः । अतः सिद्धसाधनतावारणाय यदायदा धर्मिदर्शनं तदातदाऽपीति वक्तुमेवकार इति भावः । कुत इति ।। कुतो नियम इत्यर्थः । कथं तर्हि नियममाचष्ट इत्यतो वा, स्थाण्वादौ भेदाप्रतीतौ तत्रैव प्रागुक्तहेतुसिद्ध्या धर्मिस्वरूपत्वाभावः सिध्येदित्यतो वाऽऽह- तत्रापि विशेषं वक्ष्याम इति ।। 'ज्ञात्वैव हि प्रायः सर्वतो वैलक्षण्यम्' इत्येतद्व्याख्यावसर इति भावः । भूमार्थकप्रायशब्दार्थं व्यनक्ति- यद्यद् दृश्यत इति ।। नन्वेवं सर्वप्रतियोगिकभेदानां निरूपकभेदेन अनेकत्वादेकानेकयोः कथमभेद इत्यतो वा, तावद्भेदज्ञाने सार्वज्ञापत्तिरित्यतो वाऽऽहनचैकस्मिन्निति ।। इति चेति ।। शेष इत्यनुषङ्गः । अनेनेति ।। 'पदार्थस्य स्वरूपमितिवत्' इत्यनेन तत्सम्बन्धितया प्रतीयमाने तदभिन्ने स्वरूपेऽनैकान्त्यमुक्तं भवतीत्यर्थः । वैदिकमप्यनैकान्त्यस्थलमाह- तथेति ।। ब्रह्मसम्बन्धितया प्रतीयमानस्यापि तदभिन्नत्वस्य परस्यापि सम्मतेरिति भावः । विशेषं वक्ष्याम इति ।। 'एकस्मिन्नेव वस्तुनि (रा.टि.) विशेषः' इत्येतद्व्याख्याऽवसर इति भावः । अन्यथासिद्धिरिति ।। तत्सम्बन्धितया प्रतीयमानत्वरूपहेतोर्भेदरूपसाध्येन विना तत्प्रतिनिधिना विशेषेणोपपत्तिरित्यर्थः । स्वरूपासिद्धिरिति ।। तत्सम्बन्धितया प्रतीयमानत्वरूपहेतोरिति योज्यम् । अनयैवेति ।। जीवो ब्रह्माभिन्न इति विशेषणतयैक्यप्रतीतिप्रतिबन्द्युन्नयनरीत्या वा, भेदप्रतिनिधिविशेषतत्सम्बन्धीति प्रतीत्युपपत्तिनिर्वाहोक्तिदिशा वा भेदस्य धर्मिविशेषणतया प्रतीतिरपि धर्मिभेदयोर्भेदसाधिका नेति द्रष्टव्यमित्यर्थः । भेदप्रतिनिधिविशेषेण तादृशप्रतीत्युपपत्तिरिति भावः । अत एवेति ।। अभेदेऽपि विशेषणतया भेदप्रतीतेर्विशेषशक्तिवशादुपपन्नत्वादेव विलक्षणं व्यावृत्तिमदिति वैलक्षण्यस्य विशेषणतया प्रयोगो युज्यत इत्यर्थः । निमित्तान्तरादीति ।। अन्योन्याश्रयतापरिहारादिरादिपदार्थः । तद्विशेषेति ।। भेदस्य धर्मिस्वरूपत्वरूपविशेषेत्यर्थः । यस्तु भेदमुपेत्य धर्मिस्वरूपत्वे प्रमाणं पृच्छति तं प्रत्याह- स्वरूपे प्रमाणं त्विति ।। भेदो धर्मिस्वरूपमित्यत्र 'भेदस्तु स्वरूपदर्शन एव सिद्धः । प्रायः सर्वतो विलक्षणं हि पदार्थस्वरूपं दृश्यते' इत्यनेन प्रत्यक्षरूपं प्रमाणमुक्तमित्यर्थः । यद्वा भेदानभ्युपगमवादिनं प्रति भेदस्वरूपं साधनीयमेवेत्यत आह- स्वरूप इति ।। भेदस्वरूप इत्यर्थः । भेदस्त्वित्यादिना वा अयमस्माद्भिन्न इति अनयोः भेद इति प्रागुदाहृतत्वेन वा प्रत्यक्षं प्रमाणमुक्तमित्यर्थः । तस्य चेति ।। प्रत्यक्षप्रमाणस्य, अन्योन्याश्रयत्वधर्मिप्रतीतावप्रतीयमानत्वतत्सम्बन्धितया प्रतीयमानत्वविशेषणविशेष्यभावेन प्रतीयमानत्वरूपबाधकानीत्यर्थः । प्रागुक्तानुमानानां बाधकत्वमनैकान्त्यादिदुष्टतया नेत्युक्तम् । अधुना बाधकताशङ्काऽपि न युक्तेत्याह- अनुमानमात्रेणेति ।। 'न हि प्रमाणदृष्टस्य तर्कबाध्यत्वम्' इत्यादिना वक्ष्यत इत्यर्थः ।
(श्री.टि.)ननु संशयविपर्ययापेक्षया पूर्वं पुरुषरजतभेदाप्रतीतिदशायां स्थाणुशुक्तिकारूपं धर्म्यपि न प्रतीयते । एवं च स्थाणुशुक्तिकाप्रतीतावपीत्युक्तमयुक्तम् । तथा च तत्प्रतीतावपीति हेतुविशेषणस्यासिद्धिरेवेत्यत आह- न ह्यप्रतीत इति ।। संशयादेर्धर्मिज्ञानसाध्यत्वेन स्थाणुशुक्तिकारूपधर्मिस्वरूपस्यैवाप्रतीतौ संशयादिरेव न स्यात् । अतः संशयादितः पूर्वं धर्मिस्वरूपप्रतीतेरङ्गीकार्यत्वान्न विशेषणासिद्धिरिति भावः । ननु ऐक्यवचनेन धर्मिप्रतीतावपि भेदाप्रतीतिः कथं परस्य सम्मतेति ज्ञायत इत्यत आह- अभेदाविरोधित्वेनेति ।। 'सर्वं खल्विदं ब्रह्म' इति वाक्यबोध्यो यो ब्रह्मणः सर्वाभेदस्तदविरुद्धत्वेनेत्यर्थः । ब्रह्माभिन्नत्वेनैक्यं वदत इति यावत् । ऐक्यस्य ब्रह्माभिन्नत्वे 'सर्वं खल्विदं ब्रह्म' इति वाक्यबोध्यसर्वाभेदो विरुध्येतेति भावः । केचित्तु ननु जीवेश्वरैक्यं वदत इत्ययुक्तं, विशिष्टयोरैक्यायोगादित्यत उक्तम्- अभेदाविरोधित्वेनेति ।। भिद्यतेऽनेनेति भेदो विशेषः, न विद्यते भेदो यस्य तदभेदं निर्विशेषचैतन्यं, तदविरोधित्वेन तत्स्वरूपत्वेनेत्यर्थः । ब्रह्मस्वरूपत्वेनेति वक्तव्ये, एवमुक्तिस्तु ऐक्यस्य ब्रह्मातिरिक्तत्वे तेनैव ब्रह्मणः सविशेषत्वप्राप्त्या निर्विशेषत्वं न स्यादिति युक्तिसूचनार्थमित्याहुः । सिद्धेऽपीति ।। अहमिति स्वप्रकाशतया सिद्धेऽपीत्यर्थः । अन्यथेति ।। प्रत्यक्चैतन्याभिन्नस्याप्यैक्यस्य सिद्धत्वाङ्गीकार इत्यर्थः । उपदेशेति ।। तत्त्वमसीत्याद्युपदेशेत्यर्थः । आनर्थक्येति ।। सिद्धेऽर्थे उपदेशस्य व्यर्थत्वादिति भावः । विप्रतिपत्तीति ।। मायावादितत्त्ववादिनोरित्यर्थः । निश्चितेऽर्थे तदयोगादिति (श्री.टि.) भावः । तथापि ऐक्यस्यासिद्धत्वेऽपि । तत्स्वरूपतया प्रत्यक्चैतन्यस्वरूपतया । अन्यतरेति ।। मायिमत ऐक्येऽनैकान्तिक इत्यर्थः । गूढाभिसन्धिराशङ्कते- स्वरूपमपीति ।। प्रत्यक्चैतन्यस्वरूपमपीत्यर्थः । अपरिहारादिति ।। तत्प्रतीतावप्यप्रतीयमानत्वप्राप्त्या व्यभिचारापरिहारादित्यर्थः । पूर्वपक्ष्यभिसन्धिमुद्घाट्य तं दूषयति- विशेषणप्रक्षेपेति ।। 'असति प्रतिबन्धके' इति हेतुविशेषणप्रक्षेपेत्यर्थः । तथा चासति प्रतिबन्धके तत्प्रतीतावप्यप्रतीयमानत्वरूपहेतोरेवाभावान्न व्यभिचार इति भावः । अत्रापीति ।। धर्मिप्रतीतावपि भेदाप्रतीतावित्यर्थः ।
।। ऐक्याद्विशेषमिति ।। स्वप्रकाशतया प्रत्यक्चैतन्ये सिद्धेऽप्यैक्यं न सिद्धं, नैवं भेदः, किन्तु धर्मिस्वरूपसिद्धौ सिद्ध एवेत्यैक्याद्भेदस्य विशेषमाचष्ट इत्यर्थः । नियममिति ।। आचष्ट इति वर्तते । अनेन सिद्ध एवेत्येवकारस्य सम्बन्धस्सूचितो भवति । कथमेवकारेण नियमलाभ इति चेत्, उच्यते । स्वरूपदर्शने भेदः सिद्ध एवेति वाक्यवृत्त्या विशेषणसङ्गतोऽयमेवकार इत्युक्तं भवति । तस्य चेतरपदार्थतावच्छेदके समभिव्याहृतपदार्थतावच्छेदकव्याप्यत्वार्थकत्वस्य शङ्खः पाण्डुर एवेत्यादौ दर्शनेनात्रापि धर्मिस्वरूपदर्शने भेददर्शनस्य व्याप्यत्वलाभात् । यदा धर्मिस्वरूपदर्शनं तदा भेददर्शनमिति व्याप्त्यपरपर्यायो नियमो लभ्यत इति भावः । नियमः कुतो वक्तव्य इत्यत आह- कदाचिदिति ।। तथा च तद्वैलक्षण्यकथनाय नियमः कथ्यत इति भावः । ननु प्राय इति कथमुक्तं, भूमार्थे प्रायशः प्रायेणेत्यव्ययस्यैव दर्शनेन प्रायशः प्रायेणेत्येव वक्तव्यत्वादित्यत आह- भूमार्थमिति ।। प्राय इत्यव्ययमिति सम्बन्धः । भूमा बाहुल्यं तदर्थकमित्यर्थः । तथा च प्रायशः प्रायेणेतिवत् प्राय इत्यप्यव्ययं भूमार्थकमस्तीति न दोष इति भावः । अन्ये तु प्राय इति शब्दोऽनशनार्थस्तावदस्ति । 'प्रायो निरशने पुमान्' इत्यभिधानेन अनशनार्थस्य प्रायशब्दस्य पुंलिङ्गताविधानात् । 'प्रायोपविष्टाः' इति प्रयोगाच्च । प्राय इत्यस्य अव्ययपरत्वे समासायोगेन शब्दरूपत्वावगमात्, तथा च न केवलं प्राय इति शब्दोऽस्ति, किन्त्वव्ययमप्यस्ति, तच्चाव्ययं प्रकृते भूमार्थमित्यर्थ इत्याहुः । प्राय इति विशेषणस्य कृत्यमाह- प्राय इतीति ।। संशयादीति ।। संशयविपर्ययस्थलेऽपि सर्वतो वैलक्षण्यदर्शने तदुच्छेद एव स्यादिति भावः । संशयविपर्ययस्थलेऽपि सर्वतो विलक्षणं पदार्थस्वरूपं न दृश्यत इति यत्प्राय इति विशेषणेनोक्तं तदङ्गीकृत्यैवोक्तम् । वस्तुतस्तु संशयादिस्थलेऽपि विशेषं वक्ष्याम इत्याह- तत्रापीति ।। संशयादिस्थलेऽपि सर्वतो वैलक्षण्यं प्रतीतमेव । न च तर्हि संशयायोग इति वाच्यम् । एक एव खल्वेकस्य वस्तुनो भेदः, अनेकत्वे प्रमाणाभावात् । स च भेदो वस्तुप्रतीतौ प्रतीत एव, किन्तु तस्य घटप्रतियोगिकत्वं पटप्रतियोगिकत्वमित्यादयोऽनन्ता धर्माः । तत्र भेदनिष्ठो यत्प्रतियोगिकत्वरूपो धर्मस्सादृश्यादिवशान्न प्रतीयते तत्र संशयादिकमुत्पद्यते । न तु तत्रापि भेदस्याप्रतीतिरिति ज्ञात्वैवेति वाक्यव्याख्यानावसरे वक्ष्याम इत्यर्थः । ननु व्यावृत्तिरेव दृश्यते न तु भेद इत्यत आह- व्यावृत्तिरेव चेति ।। नन्वेकस्मिन्ननेकभेदसद्भावेन स्थाण्वादौ घटादिप्रतियोगिकभेदस्य दृष्टत्वेऽपि पुरुषत्वादिसंशयानुरोधेन पुरुषादिप्रतियोगिकभेदस्य अदृष्टत्वात्तमेव भेदं पक्षीकृत्य धर्मिप्रतीतावप्यप्रतीयमानत्वहेतुना धर्मिस्वरूपत्वाभावः साध्यते (श्री.टि.) हेत्वसिद्धेरभावादित्यत आह- न चैकस्मिन् वस्तुनीति ।। भेदस्यान्योन्याभावरूपत्वेन तद्भेदेऽधिकरणभेदस्यैव प्रयोजकत्वेन तदभावादिति भावः । संशयादिकं च प्रकारान्तरेणोपपादयिष्यत इति हृदयम् ।
सावधेरित्युक्तां युक्तिमाशङ्कते- तथाऽपीति ।। अवधिशब्दः सम्बन्धिपरः । तथा च सावधेरित्युक्तस्य सम्बन्धिसाहित्येन एकस्य सम्बन्धितयेति यावत्, प्रतीयमानत्वादित्यर्थमभिप्रेत्योपपादयतिपटस्य भेद इत्यादिना ।। इति चेत्यनन्तरं शेष इति वर्तते । अनैकान्तिकत्वमिति ।। उभयवादिरीत्येति शेषः । उदाहरणीयमिति ।। अनैकान्त्यस्थलत्वेनेत्यर्थः । 'ब्रह्मण आनन्दम्' इति ब्रह्मसम्बन्धितया प्रतीतिसद्भावेऽपि तत्स्वरूपत्वस्यैव सत्त्वादिति भावः । तत्रेति ।। पदार्थस्य स्वरूपं ब्रह्मण आनन्दमित्यादावित्यर्थः । किमपि उपचारादिकम् । तर्ह्यत्रापीति ।। तत्र यथा आनन्दादेः ब्रह्मादिस्वरूपत्वेऽपि सम्बन्धप्रतीतेरुपचारादिरूपं निमित्तान्तरमुच्यते एवं भेदस्य धर्मिभूतपटस्वरूपत्वेऽपि पटस्य भेद इति सम्बन्धितया प्रतीतौ निमित्तमभेदे भेदकार्यकारिरूपं विशेषं वक्ष्याम इत्यर्थः । अन्यथासिद्धिरिति ।। पक्षीभूते भेदे सम्बन्धितया प्रतीयमानत्वं च धर्मिस्वरूपत्वाभावरूपं साध्यं विना विशेषेणैव सम्भवतीत्यन्यथासिद्धिरित्यर्थः । तत्र पदार्थस्य स्वरूपं ब्रह्मण आनन्दमित्यत्र । न प्रतीतिरिति ।। तथा च सम्बन्धितया प्रतीयमानत्वरूपहेतोरेवाभावान्न व्यभिचार इति भावः । अत्रापीति ।। पटस्य भेद इत्यपि व्यपदेशमात्रमिति वक्तुं शक्यत्वेन सम्बन्धितया प्रतीयमानत्वहेतोरभावात्स्वरूपासिद्धिरित्यर्थः । ननु तथापि भेदो न धर्मिस्वरूपं पटो भिन्न इति तद्विशेषणतया प्रतीयमानत्वात् । यद् यद्विशेषणतया प्रतीयते न तत् तस्य स्वरूपं यथा दण्डो देवदत्तस्येत्यत आह- अनयैवेति ।। 'आनन्दं ब्रह्मणः' इत्यादौ व्यभिचारप्रसङ्गादेवेत्यर्थः । भेदसाधिकेति ।। भेदस्य धर्मिस्वरूपाद्भेदसाधिकेत्यर्थः । अत एवेति ।। विशेषणतया प्रतीतेर्भेदसाधकत्वाभावादेवेत्यर्थः । सर्वतो विलक्षणं हीति ।। पदार्थस्वरूपं सर्वतो विलक्षणं सर्वस्माद्भिन्नमिति पदार्थस्वरूपविशेषणतया प्रयोग इत्यर्थः । निमित्तान्तरकल्पनमिति ।। सम्बन्धितया प्रतीतौ भेदातिरिक्तं विशेषरूपं निमित्तान्तरकल्पनमित्यर्थः  । तत्रैवेति ।। धर्मिस्वरूपत्व एवेत्यर्थः । यो मायावादी । तद्विशेषेति ।। तस्य भेदस्य धर्मिस्वरूपत्वरूपप्रमेयविशेषे प्रमाणचिन्तयेत्यर्थः । आर्द्रकवणिजो वहित्रचिन्तावद्व्यर्थत्वादिति भावः । ननु भेदस्वरूप एव प्रमाणाभावाद्भेदो मया नाङ्गीक्रियत इत्यत आह- स्वरूप इति ।। भेदस्वरूपसद्भावे प्रत्यक्षमेव प्रमाणमिति 'भेदस्तु वस्तुस्वरूपदर्शन एव सिद्धः' इत्यनेनोक्तमित्यर्थः । नन्वन्योन्याश्रयादिबाधकबाधितं प्रत्यक्षं न भेदस्वरूपे प्रमाणं भवितुमर्हतीत्यत आह- तस्य चेति ।। भेदग्राहिप्रत्यक्षप्रमाणस्येत्यर्थः । ननु तथापि भेदो मिथ्या भेदत्वाच्चन्द्रभेदवदित्यनुमानमेव भेदप्रत्यक्षस्य बाधकं भविष्यतीत्यत आह- अनुमानमात्रेणेति ।। वक्ष्यत इति ।। 'तर्कमात्रतः प्रत्यक्षबाधने' इत्यादिनेत्यर्थः । तथात्वे कालात्ययापदिष्टमात्रोच्छेदप्रसङ्ग इत्याशयः ।
(पां.टि.) ननु संशयविपर्ययस्थले कुतः पुरुषरजतभेदस्याप्रतीतिः? कुतश्च तस्य स्थाणुशुक्तिकयोः प्रतीतिः? येन स्थाणुशुक्तिकाप्रतीतावपि पुरुषरजतभेदस्याप्रतीत्या तत्प्रतीतावप्यप्रतीयमानत्वरूपहेतोः सिद्धिः स्यादित्यतः (पां.टि.) पुरुषादिभेदस्याप्रतीतिं तत्प्रतीतौ बाधकोपदर्शनेन तावत् कथयति- प्रतीतौ वेति ।। विरोधिनो भेदज्ञानस्य सत्त्वात् तस्याविरोधित्वे च विरोध्यन्तरस्याभावात्तदनिवृत्तिप्रसङ्गादिति भावः । स्थाण्वादिप्रतीतिमपि तदप्रतीतौ बाधककथनेन दर्शयति- न हीति ।। संशयादेर्धर्मिज्ञानसाध्यतया असति तस्मिन् तदनुपपत्तेरकारणकार्योत्पत्तिप्रसङ्गेन असम्भवादिति भावः । किमनेन शङ्कितानुमानस्य दूषणमुक्तं भवतीत्यत आह- इदमुक्तं भवतीति ।। अन्यथेति ।। ऐक्यस्यापि सिद्धत्व इत्यर्थः । उपदेशेति ।। 'तत्त्वमसि' इत्याद्युपदेशेत्यर्थः । 'अप्राप्त एव शास्त्रस्यार्थवत्त्वम्इति न्यायादिति भावः । विप्रतिपत्तीति ।। निश्चिते संशयायोगादित्यर्थः । नच स्वरूपज्ञानेनैवैक्यस्य स्वतो भानेऽप्यज्ञानविरोधिन्या वृत्तेरभावाद्विप्रतिपत्त्यादीति वाच्यम् । प्रत्यगर्थवदेव वृत्त्यभावेऽपि स्वतो भानेनैवैक्येऽपि विप्रतिपत्त्याद्ययोगादित्याशयात् । गूढाभिसन्धिः शङ्कते- स्वरूपमपीति ।। गूढाभिसन्धिरेव परिहरति- नेति ।। इदानीं पूर्ववाद्यभिप्रायोद्घाटनेनानैकान्त्यपरिहारमुत्थाप्य स्वाभिप्रायमुद्घाटयति- विशेषणप्रक्षेपेति ।। असति प्रतिबन्धक इति विशेषणप्रक्षेपेत्यर्थः । नियमोक्तेः प्रयोजनमाह- कदाचिदिति ।। ननु प्राय इत्यस्य 'प्रायो भूम्न्यन्तगमने' इत्यभिधानानुसारेण भूमार्थकाकारान्तपुंलिङ्गप्रायशब्दप्रथमैकवचनान्ततायाः प्रायो बाहुल्यं सर्वतो विलक्षणं पदार्थस्वरूपं दृश्यत इत्यन्वयासम्भवेनायुक्तत्वात् 'प्रायेण कृतकृत्यत्वात्' इत्यादाविव प्रायेण सर्वतो विलक्षणमिति तृतीयान्ततयैव निर्देष्टव्यत्वात् प्राय इति निर्देशोऽनुपपन्न इत्यतः भूमार्थकाकारान्तप्रायशब्दस्येव 'प्रायश्चानशने मृत्यौ प्रायो बाहुल्यतुल्ययोः' इत्यभिधानानुसारेण 'प्रायः सर्वतो विवेक्तारः' इत्यादाविव बाहुल्येनेत्यर्थस्य प्राय इति सकारान्ताव्ययस्यापि सत्त्वान्न तदर्थकस्य तस्य सर्वतो विलक्षणमित्यनेनान्वयानुपपत्तिरित्यभिप्रायेणाऽह- भूमार्थे प्राय इत्यव्ययमप्यस्तीति ।। तत्रापीति ।। संशयस्थलेऽपि । विशेषम् । भेदविषय इति शेषः । वक्ष्यामः । 'एक एव खल्वेकस्य वस्तुनो भेदोऽनेकत्वे प्रमाणाभावात् । स च वस्तुप्रतीतौ प्रतीयत एव । किन्तु तस्य घटप्रतियोगिकत्वं पटप्रतियोगिकत्वमित्यादयोऽनन्ता धर्माः । तत्र भेदनिष्ठो यत्प्रतियोगिकत्वरूपो धर्मः सादृश्यादिवशान्न प्रतीयते तत्र संशयादिकमुत्पद्यते । न तु तत्रापि भेदस्याप्रतीतिः' इति विशेषमनुपदमेव वक्ष्याम इत्यर्थः । इति चेत्यतः परं शेष इति शेषः । मूलमुपलक्षणमित्यभिप्रेत्य वैदिकं व्यभिचारस्थलमप्युदाहरति- तथेति ।।
ननु तथापि भेदो न धर्मिस्वरूपं तद्विशेषणतया प्रतीयमानत्वात् । यो यद्विशेषणतया प्रतीयते नासौ तत्स्वरूपम्, यथा दण्डो देवदत्तस्येत्यतो ब्रह्मविशेषणतया प्रतीयमानस्यापि सत्यत्वादेर्ब्रह्मस्वरूपत्ववद् घटविशेषणत्वेन प्रतीयमानस्यापि तत्स्वरूपत्वमुपपन्नमेव । यदि च व्यपदेशमात्रत्वान्न सा विशेषणविशेष्यभावेन प्रतीतिरिति न व्यभिचार इति मन्यसे तर्हि व्यपदेशमात्रत्वान्न घटो भिन्न इति विशेषणविशेष्यतया प्रतीतिरिति तुल्यमिति स्वरूपासिद्धिः । यदि च क्ल्ृप्तभेदातिरिक्तं किञ्चिद्विशेषणविशेष्यभावप्रतीतिनियामकं कल्प्यते तर्ह्यत्रापि विशेषं वक्ष्याम इत्यन्यथासिद्धिरित्याशयेनाऽह- अनयैव दिशेति ।। ननु भेदस्य धर्मिस्वरूपत्वे सर्वतो वैलक्षण्यं पदार्थस्वरूपम् इति प्रयोगः स्यात् न तु सर्वतो विलक्षणमिति सर्वतो वैलक्षण्यविशिष्टतयेत्यत आह- अत एवेति ।। (पां.टि.)भेदस्य धर्मिणा सविशेषाभिन्नत्वादेवेत्यर्थः । स्वरूपे प्रमाणं तूक्तमिति ।। घटपटौ भिन्नावित्यादिप्रत्यक्षमित्यर्थः  ।  ननु  भ्रमत्वात्तस्य प्रत्यक्षस्य न तेन तत्सिद्धिरित्यतो बाधकाभावान्न भ्रमत्वमित्यभिप्रेत्य तद्धि भवदन्योन्याश्रयत्वादिकं वा भेदमिथ्यात्वसाधकमनुमानं वेति विकल्पद्वयं मनसि निधायाऽद्यं दूषयति- तस्येति ।। परिहृतानीति ।। 'पदार्थस्वरूपत्वाद् भेदस्य' इत्यादिनेति शेषः । द्वितीयं दूषयति- वक्ष्यत इति ।। 'न हि प्रमाणदृष्टस्य तर्कबाध्यत्वम्' इत्यादिनेति शेषः ।
(व्या.टि.) पुनः सामान्यतो दृष्टं बाधकमाशङ्कते- तथापीति ।। विशेष्यासिद्धिमाशङ्क्य निराह- न चायमिति ।। विपक्षे बाधकमाह- अनुत्पत्तीति ।। तद्भेदज्ञानस्य तदभेदसंशयविपर्ययविरोधित्वादित्यर्थः । विशेषणासिद्धिं निराह- न हीति ।। भवतीति ।। धर्मिज्ञानाभावे संशयादिसामग्य्‌राभावेन तदुद्भवासम्भव इति भावः । व्याख्याति- धर्मीति ।। स्थाणुशुक्तिकाप्रतीतावपीत्यर्थः । भेदस्य पुरुषरजतभेदस्य । प्रतीतिः परस्य सम्मतैवेत्युत्तरेणान्वयः । यद्यपि 'धर्मिप्रतीतावपि तदसिद्धिः' इति मूलानुरोधेन तदप्रतीतिरित्येव वक्तव्यम्, तथापि नेदं साक्षादनैकान्तिकत्वोद्भावनं किन्तु मुखतो प्रयोजकत्वाभिधानं विपक्षे बाधकत्वेन न त्वनैकान्त्यं फलतीत्यभिप्रेत्य भेदस्याप्रतीतिरित्युक्तमित्यवगन्तव्यम् । सम्मतिप्रकारं दर्शयति- अभेदाविरोधित्वेनेति ।। अभेदः स्वरूपत्वं धर्मधर्मिणोरिति शेषः, तेनाविरोधित्वेन सहावस्थितत्वेन, साध्याभावसहावस्थाने साध्याविनाभावाभावेन अप्रयोजकत्वमित्यर्थः । तुल्ययोगक्षेमयोरन्यतराङ्गीकारे।़परस्याप्यङ्गीकार्यत्वम् । अन्यथा तत्रानैकान्त्यं भवतीत्याशयः । तत्र हेतुगर्भं परविशेषणम् । जीवेश्वरैक्यं वदत इति ।। ऐक्यमित्यतः परं धर्मिस्वरूपं तत्प्रतीतावप्रतीयमानं चेति शेषः । स्वप्रकाशतयेति सिद्धिहेतुप्रदर्शनम् । विपक्षे बाधकमाह- अन्यथेति ।। उपदेशेति ।। 'तत्त्वमसि' इत्यादेरित्यर्थः । आनर्थक्येति ।। परोपदेशस्य सन्दिग्धविपर्यस्तान्यतरतत्प्रत्ययार्थत्वादित्यर्थः । दोषान्तरमाह- विप्रतिपत्तीति ।। विप्रतिपत्तेर्विपर्ययमूलत्वादित्यर्थः । तथापीति ।। अप्रतीतिसत्त्वेऽपीत्यर्थः । निगमयति- तस्मादिति ।। व्यभिचारस्थले हेतोरन्यथासिद्धिं शङ्कते- स्वरूपमपीति ।। किमेवं  वदतः  परस्य धर्मिप्रतीतावप्रतीतिमात्रं हेतुरुत बाधकाभावे सतीति विकल्प्याऽद्यमवद्यति- अनैकान्त्येति ।। द्वितीयं दूषयति- विशेषणेति ।।
असिद्धिवचने तुशब्दवैयर्थ्यादाह- तुशब्देनेति ।। अनेन प्राचीनतदसिद्ध्युपगमः कृत्वाचिन्तयेति ध्वनितम् । नियममिति ।। अनेनैवकारः सिद्ध एवेति भिन्नक्रम इति सूचयति । कुतो नियमसाधनमित्यत आह- अभ्युपगतत्वादिति ।। इतरथा परोक्तहेतौ कदाचित्पदवैयर्थ्यादिति भावः । अव्ययमपीत्यपिना शब्दं समुच्चिनोति । प्रायभवः, प्रायदर्शनादित्यभियुक्तप्रयोगभूमदृष्टेरित्यर्थः । 'प्रायः स्यात्सन्ततौ मृत्यौ तुल्यबाहुल्ययोरपि' इति कोशाच्च । कश्चित् 'अप्यव्ययमस्ति' इति व्याचख्यौ । तन्न । तथात्वे इत्यप्यव्ययमितीति टीकाग्रन्थविन्यासापत्तेः । ननु संशयस्थलव्युदासे पुनरप्रतीतिपिशाचीयपादं दधीतेत्यत आह- तत्रापीति ।। विशेषमिति ।। तत्र तत्प्रतियोगिकत्वधर्माप्रतीतिरेव न तु तद्धर्मभेदाप्रतीतिरिति विशेषमित्यर्थः । वस्तुप्रतीतौ भेदप्रतीतिनियममनु(व्या.टि.) भवेन साधयति- यद्यदित्यादिना ।। ननु घटादिप्रतीतिः चक्षुरादिजन्या, प्रतियोगिभूतसर्वपदार्थज्ञानं च साक्षिरूपम् । 'सर्वं सामान्यतो यस्मात्सर्वैरेवानुभूयते' इत्यनुभाष्योक्तेः । अतः कथं तेन सह घटप्रतीतिरिति चेत्, नैवम् । यथा अस्तीति वा सदिति वा साक्षिसिद्धकालेन सहैव वस्त्वनुभूयते । यथोक्तमनुव्याख्याने 'साक्षिसिद्धेन कालेन खचितं ह्येव दृश्यते' इति । तथाऽत्रापीत्यदोषः । तदुक्तं तैत्तिरीयभाष्ये 'यथाऽस्तीति वर्तमानः कालो वस्तुना सहैवानुभूयते एवम्' इति । अनेक इति ।। एकस्वरूपाणामनेकत्वासम्भवादिति भावः ।
बाधकान्तरमाशङ्कते- तथापीति ।। उक्तबाधकापनयेऽपीत्यर्थः । तत्सम्बन्धितयेति ।। वस्तुविशेष्यतयेत्यर्थः । हेतोः सामान्यतो व्याप्तिं दर्शयति- य इति ।। उदाहरति- यथेति ।। ब्राह्मणस्येत्यतः परम् इति तत्सम्बन्धितया प्रतीयमानो न तत्स्वरूपमिति शेषः । इति त्विति ।। तस्मात् परमिति शेषः । इतिवदिति ।। ततः परमिति शेषः । ननु इत्थं शेषद्वयेन किं लब्धमित्यतः परोक्तव्यवस्थाया अनैकान्त्यान्यथासिद्धिस्वरूपासिद्धयो व्यवतिष्ठन्त इत्याशयेनानैकान्त्यं तावद् दर्शयति- यथेति ।। उदाहरणं वैदिकमपि समुच्चिनोति- तथेति ।। अन्यथासिद्धिं वक्तुमाह- यदीति ।। किमपीति ।। ईशेच्छाविशेषादिकमित्यर्थः । स्वरूपासिद्धिं विवक्षुराह- यदि तत्र व्यपदेश इति ।। उक्तसम्मतसमसमाध्यभिसन्धिं चाऽह- व्यपदेशमात्रमिति ।। अनयैव दिशेति ।। ज्ञानं ब्रह्म, शुक्ल्ः पटः, आनन्द्येव भवतीत्यादिना विशेषणतया प्रतीयमानस्य ज्ञानादेस्तत्स्वरूपप्रमितेरस्याप्यनैकान्त्यादिप्राप्त्येत्यर्थः । विशेषणविशेष्यभावोपपादनस्य प्रकृतोपयोगमप्याह- अत एवेति ।। 'सोमाभावे पूतिकाग्रहणम्' इति सोमादिप्रतिनिधितया श्रुतपूतिकादेः सोमादिकार्यकरत्ववद्भेदाभावे प्रमितभेदकार्यकरत्वेन धर्मिग्राहकमानसिद्धविशेषस्य भेदकार्यकारित्वेन तत्कार्यविशेषणविशेष्यभावादिप्रतीतिव्यपदेशयोस्तेनैव सिद्धेरित्यर्थः । अभित्तिकचित्रायितमेतत्, मूलासिद्धेरिति शङ्कते- नन्वेतदिति ।। निमित्तान्तरेति ।। निमित्तान्तरं विशेषः । सम्बन्धित्वविशेषणत्वादिप्रतीतेरिति शेषः । आदिपदेन व्यपदेशमात्रत्वपरिग्रहः । किमयं प्रश्नोऽभेदवादिन उत भेदवादिन इति विकल्प्याऽद्ये प्रश्नासङ्गतिमाहय इति ।। यद्विशेषेति ।। सामान्यसिद्धेर्विशेषजिज्ञासाहेतुत्वेन तदभावे तन्मूलप्रश्नायोगादित्यर्थः । तर्हि स्वरूपे प्रमाणं पृच्छ्यत इत्यत आह- स्वरूप इति ।। उक्तमिति ।। 'दर्शन एव सिद्धः' इति 'सर्वतो विलक्षणं दृश्यते' इति प्रत्यक्षमुक्तमित्यर्थः । बाधकं शङ्क्यत इत्यत आह- तस्य चेति ।। बाधकानीति ।। अन्योन्याश्रयत्वादीनि । वक्ष्यत इति ।। 'न हि प्रमाणदृष्टस्य तर्कबाध्यत्वम्' इत्यत्रेति शेषः ।
मूलम् -  यदि न स्वरूपं भेदः,  तदा पदार्थे दृष्टे प्रायः  सर्वतो  वैलक्षण्यं तस्य न ज्ञायेत । अज्ञाते च वैलक्षण्ये आत्मनि घट इत्यपि संशयः (यादिः) स्यात् । नहि कश्चित्तथा संशयं करोति । ज्ञात्वैव प्रायः सर्वतो वैलक्षण्यं कस्मिंश्चिदेव सदृशे संशयं करोति । नह्यात्मन्यहं देवदत्तो नवेति कस्यचित् संशयो भवति । सामान्यतः सर्ववैलक्षण्ये ज्ञात एव घटत्वादिज्ञानम् । अतो नान्योन्याश्रयता ।
(त.मं.)अज्ञाते च घटस्य सर्वतो वैलक्षण्ये आत्मनोऽपि सर्वान्तर्भूतत्वादात्मवैलक्षण्यस्य चाज्ञातत्वादात्मन्यपि अहं घटो वा न वेति संशयः स्यात् । स्वरूपदर्शन एव सर्वतो वैलक्षण्यं गृह्यते चेत् स्थाणुस्वरूपं दृष्टवतः कथं स्थाणुर्वा पुरुषो वेति संशयः स्यादित्यत आह- ज्ञात्वैवेति ।।  सादृश्यस्य कुत्रचित् संशयहेतुत्वे सत्यपि साक्षिणि तथा न स्यादित्याह- नह्यात्मनीति ।।
टीका - अथ यो भेदमङ्गीकृत्य तस्य धर्मिस्वरूपत्वे प्रमाणं जिज्ञासते तं प्रत्याह- यदीति ।। अत्रापि संशयादिस्थलव्यावृत्तये प्राय इत्युक्तम् । भेदस्य धर्मिस्वरूपत्वे हि तद्दर्शन एव प्रतिभासो युज्यते । यदिच भेदो धर्मिस्वरूपादत्यन्तं भिन्नः स्यात्तदा पटदर्शने घट इव तस्य सर्वतो व्यावृत्तिर्न प्रतीयेत नियामकाभावात् । ततः किमित्यत आह- अज्ञाते चेति ।। आत्मदर्शनेन तस्य घटादिसर्वव्यावृत्तावज्ञातायामात्मविषये 'किमुपलभ्यमानोऽहं वा घटो वा' इति संशयो 'घट एव' इति विपर्ययो वा स्यात्, समानधर्मादेः सद्भावात् प्रतिबन्धकस्य च व्यावृत्तिज्ञानस्याभावात् । अस्तु  तथा  संशयादिकमिति  चेन्न  ।  अप्रामाणिकाङ्गीकारस्यानुचितत्वादित्याशयवानाहनहीति ।।
इदमुक्तं भवति । अस्ति तावद्भेदः । तस्य च द्वय्येव गतिः । धर्मिस्वरूपत्वं वा ततो भिन्नत्वं वेति । तत्र भेदपक्षस्य सर्वत्र संशयादिप्रसङ्गेनानुपपन्नत्वात् परिशेषात् स्वरूपत्वमेव सिद्ध्यति । नच वाच्यं धर्मिप्रतीतावप्रतीतोऽपि भेदः पश्चात् प्रत्येष्यते, स च प्रसक्तमपि संशयादिकं निरोत्स्यतीति, पश्चाद्धि, भेदोऽस्यास्मादिति प्रत्येतव्यः । नच प्राग्भेदानवगतावखण्डे वस्तुनि अस्यास्मादिति विभागेनानुवादो घटते । अतो धर्मिप्रतीतावेव भेदो न प्रतीयते चेत् न प्रतीयेतैव कदाऽपीति संशयादिप्रसङ्गो दुर्वार एव । अथाऽपातजायां निर्विकल्पिकायां संविदि भेदस्य भेदिनोश्च युगपदङ्गुलित्रयवदवभासात् न संशयाद्यवकाश इति चेन्न । तस्य भेदस्य एतदीयतयाऽनवगतस्य एतद्विषयसंशयादिप्रतिबन्धकत्वानुपपत्तेः । अन्यथा सर्वत्र संशयाद्यनुदयप्रसङ्गादिति ।।
ननु यदि भेदो धर्मिस्वरूपं स्यात् तर्हि तत्प्रतीतावेव प्रतीयेत । नचैवम् । तथा सति संशयाद्यभावप्रसङ्गात् । अस्ति च संशयादिकं प्रमाणसिद्धमिति न धर्मिप्रतीतौ भेदप्रतीतिः । तत्कथं तस्य तत्स्वरूपत्वमित्यत आह- ज्ञात्वैवेति ।।
अयमभिप्रायः- एक एव खल्वेकस्य वस्तुनो भेदोऽनेकत्वे प्रमाणाभावात् । स च वस्तुप्रतीतौ प्रतीयत एव किन्तु तस्य घटप्रतियोगिकत्वं पटप्रतियोगिकत्वमित्यादयोऽनन्ता धर्माः । तत्र भेदनिष्ठो यत्प्रतियोगिकत्वरूपो धर्मः सादृश्यादिवशान्न प्रतीयते तत्र संशयादिकमुत्पद्यते, नतु तत्रापि भेदस्याप्रतीतिः । अतः संशयादेरन्यथोपपत्तेर्न तदर्थं धर्मिप्रतीतौ भेदाप्रतीतिरङ्गीकार्या, यया भेदस्यास्वरूपत्वं भवेदिति ।
संशयादिस्थलेऽपि सर्वतो भेदः प्रतीयत एवेत्युक्तम्, तत्कुत इति चेन्न । भेदस्य सर्वथाप्रतीतावात्मनि प्रतीयमानः अहं किं देवदत्तोऽथवा घट इत्यादिसंशयो घट एवेति विपर्ययो वा स्यात्, नैवमस्तीत्याह- नहीति ।। न वेत्यस्य घटो वेत्यर्थः ।
ननु घटादौ घटत्वाद्यसाधारणधर्मं दृष्टवतस्तमात्मन्यपश्यतः संशयाद्यनुत्पत्तेर्न तदर्थं सर्वतो व्यावृत्तिप्रतीतिः कल्पनीया । किञ्च सर्वाप्रतीतौ सर्वतो व्यावृत्तेः प्रत्येतुमशक्यत्वात्, सर्वप्रतीतौ सर्वेषां सर्वज्ञता चाऽपद्यत इत्यत आह- सामान्यत इति ।। घटत्वादिज्ञानम् असाधारणतयेति शेषः । घटत्वाद्यसाधारणधर्मज्ञानेन संशयाद्यनुत्पत्तिमभिलषताऽपि प्रथमं सर्वव्यावृत्तिज्ञानमेष्टव्यमेव । तेन विना घटत्वादेरसाधारणतया ज्ञानासम्भवात् । नहि धर्मिणामविविक्तत्वे धर्मस्यासाधारण्यं भवति । नच सर्वज्ञतापातो दोषः । सामान्यतः सर्वव्यावृत्तिज्ञानस्योच्यमानत्वात् सामान्यतः सर्वज्ञानस्य च प्राणभृन्मात्रवृत्तित्वात् । नच सर्वात्मकमिदं किन्तु स्वयमेवेति धर्मिस्वरूपेण प्रतीयमानस्य भेदस्य सामान्यतः सर्वप्रतियोगिकत्वं स्मर्यमाणकतिपयविशेषप्रतियोगिकत्वं ह्यनुभूयते । तदेवं भेदस्य धर्मिप्रतीतावेव प्रतीतिसम्भवाद्युक्तं तत्स्वरूपत्वम् ।
ननु भेदस्य किं केवलस्य धर्मिस्वरूपत्वम् उत प्रतियोगिघटितस्य । नाऽद्यः  । कदापि केवलस्य तस्याप्रतिभासात् । द्वितीये प्रतियोगिनोऽपि धर्मिस्वरूपत्वापत्त्या सर्वाद्वैतप्रसङ्ग इति । मैवम् । प्रतियोगिनो निरूपकत्वेन बहिरङ्गत्वात् । कुत्र चेदमुपलब्धं येन निरूपितस्य यद्भवति तत्तन्निरूपकस्यापि भवतीति । लम्बकर्णमानयेत्यादाविति चेन्न । चित्रगुमानयेत्यादौ किं तदभावोऽपि नोपलब्धः । ततः स्वदृष्टिपक्षपातमपहाय लौकिकां दृष्टिमाश्रित्य भेदः कां रीतिमवलम्बतामिति विचारे, यदि प्रतीत्यनुसरणं तदा चित्रगुन्यायो भवति । प्रतीत्यतिक्रमे त्वापादनमप्यशक्यमिति ।
ननु विदारणात्मनो भेदस्य पटस्वरूपत्वे तस्यापि विदारणं स्यात् । तथा तदवयवानामपीति सर्वशून्यतापत्तिरिति । मैवम् । न हि भेदो विदारकः किन्तु विदारणम् । विदारकत्वेऽपि प्रतियोगिनो धर्मिणं विदारयेन्नतु स्वत एव । प्रतियोगिनिरूप्यत्वं च स्वरूपस्यापि भेदस्योपपादितम् । अङ्गीकृत्य चेदमुक्तम् । वस्तुतस्तु न भेदो विदारणात्मा किन्त्वन्योन्याभाव एवेति । तथाप्यनेकत्वैकार्थसमवायिनो भेदस्य पटस्वरूपत्वे पटस्याप्यनेकत्वं स्यात् । तथा तदवयवानामपीति तद्विरुद्धमेकत्वं कुत्रापि न स्यात् । एकत्वाभावेऽनेकत्वमपि न भवेत् । तथाच सङ्ख्यारहितस्य द्रव्यस्य शून्यत्वापत्तिरिति । मैवम् । एवं हि पटोऽप्यनेकत्वं स्यान्न त्वनेकः । अनेकत्वेऽपि कुतो नैकत्वम्? स्वस्मिन्नेकोऽप्यन्येन सहितोऽनेक इति विरोधाभावात् । अनेकत्वबलेनैकत्वाभावमुक्त्वा पुनस्तेनानेकत्वाभावं वदतः कुतो न पूर्वोत्तरविरोधः । नह्यत्र काऽप्यस्मद्रीतिरस्तीत्युक्तं येन पररीत्या परस्याऽपादनमिति निस्तारः ।
एवं बाधकाभावात् साधकसद्भावाच्च भेदस्य धर्मिस्वरूपत्वान्न तत्प्रतीतावन्योन्याश्रयत्वमित्युपसंहरति- अत इति ।।
(र.टि.) ननु 'यदि न स्वरूपं भेदः' इत्यनेन भेदस्य धर्मिस्वरूपत्वे किं प्रमाणमुपन्यस्तमित्यत आह- इदमुक्तं भवतीति ।। भेदो धर्मिस्वरूपं धर्मिणा सहाऽनुपपन्नभेदत्वाद्धर्मिवदिति परिशेषानुमानप्रयोगो द्रष्टव्यः । स चेति ।। प्रत्येष्यमाणो भेद इत्यर्थः । निश्चयवन्निश्चयसामग्य्‌रापि संशयादिप्रतिबन्धिकेति भावः । तथा च धर्मिप्रतीतावपि भेदाप्रतीतौ उक्तबाधकाभावेन धर्मिणा सह भेदोपपत्तेरनुपपद्यमानभेदत्वमसिद्धमिति भावः । अथाऽपातजायामिति ।। तथा च भेदस्य धर्मिणा सह भेदेऽप्येतादृशप्रतीत्यैवोक्तबाधकपरिहारसम्भवेनानुपपद्यमानभेदत्वमसिद्धमिति भावः । अनेकत्वे प्रमाणाभावादिति ।। न च, घटनिष्ठो भेदोऽनेकः पटाद्यनेकनिरूप्यत्वाद्भूतलनिष्ठघटपटाद्यभाववदिति अनुमानमत्र मानमिति वाच्यम् । अनेकविषयादिनिरूप्ये समूहालम्बनादौ व्यभिचारात् । अभावत्वेन हेतुविशेषणे चैकघटनिरूप्यप्रागभावप्रध्वंसादावनेकत्वसत्त्वेऽप्यनेकनिरूप्यत्वाभावेनाप्रयोजकत्वादिति भावः । 'घटत्वादिज्ञानम्' इत्युत्तरवाक्यानुकूल्याय 'न वा' इत्यस्यार्थमाह- घटो वेत्यर्थ इति ।। ननु सामान्यतः सर्ववैलक्षण्यसद्भाव एव किं प्रमाणं येन सामान्यतः सर्वज्ञानस्य प्राणभृन्मात्रवृत्तित्वमङ्गीकर्तव्यमित्यत आह- न सर्वात्मकमिति ।। प्रतियोगिन इति ।। न हि प्रतियोगिनो (र.टि.) भेदे विशेषणत्वं येन विशिष्टस्य धर्मिस्वरूपत्वे विशेषणस्यापि तत्स्यात् । किन्तूपलक्षणत्वेन निरूपकत्वमेव । अतो बहिरङ्गत्वान्न धर्मिस्वरूपत्वमित्यर्थः । ननूपलक्षणत्वपक्षेऽपि निरूप्यस्य धर्मिस्वरूपत्वे निरूपकस्यापि तत्स्यादित्यापाद्यत इत्यत आह- कुत्र चेदमिति ।। आपादनमप्यशक्यमिति ।। प्रतीत्यतिक्रमे आपाद्यापादकयोर्व्याप्तिप्रतीतेरपि प्रतीतित्वादविशेषादतिक्रमे मूलशैथिल्यादापादनमप्यशक्यमित्यर्थः ।
।। किन्तु विदारणमिति ।। तथा च पटो विदारणं स्यात् । न च पटस्य विदारणत्वं वृत्तिविरोधादिति भावः। धर्मिणं विदारयेदिति ।। विशेषबलाद्भेदस्य धर्मित्वमभ्युपेत्येदमुक्तम् । वस्तुतो धर्मिस्वरूपत्वेन धर्मिणो विदारणात्मकत्वेन स्वसम्बन्ध्यर्थविदारकत्वमेव स्यान्न तु स्वविदारकत्वमिति द्रष्टव्यम् । ननु विदारकमपि लवित्रादि स्वसम्बद्धं स्वसम्बन्धादेव विदारयति । धर्मिस्वरूपत्वे भेदस्य प्रतियोगिसम्बन्धाभावात्कथं ततो धर्मिणं विदारयेदित्यत आह- प्रतियोगिनिरूप्यत्वं चेति ।। पटोऽप्यनेकत्वं स्यादिति ।। अनेकस्य भावो धर्मोऽनेकत्वम् । तथा चानेकत्वसमानाधिकरणः स्यादित्यर्थः । यद्वा 'अनेकत्वैकार्थसमवायिनः' इत्येतदनेकत्वाभिन्नस्येति व्याख्येयम् । अथ वा अनेकत्वभेदयोरेककार्यकारित्वेनाभेदोपचारादेवमुक्तमिति द्रष्टव्यम् । इत्युक्तमिति ।। 'स्वस्मिन्नेकः' इत्यादिना एकत्वानेकत्वयोर्विरोधो नास्तीत्युक्तमित्यर्थः ।
(रा.टि.) स्वरूपत्वपक्षघटनायां सत्यां विपक्षे बाधकं वाच्यमित्यतो 'भेदस्तु स्वरूपदर्शन एव सिद्धः' इत्यादिना प्रागुक्तप्रत्यक्षसिद्धत्वरूपघटनां तावदनुवदति- भेदस्येति ।। हिशब्देनाविगानं सूच्यते । मूलार्थमाह- यदि चेति ।। नियामकेति ।। धर्मिस्वरूपत्वरूपनियामकस्याभावादित्यर्थः। ननु सामग्य्रभावाद्वा प्रतिबन्धकभावाद्वा न संशयादिरित्यत आह- समानेति ।। ननु प्रमाणं जिज्ञासमानं प्रति यदीत्यादिमूलेन किं प्रमाणमुक्तमित्यतः परिशेष उक्त इति भावेनाऽह- इदमुक्तमिति ।। भेदस्य धर्मितो भिन्नत्वपक्षे अनुपपत्तिर्नास्ति येन परिशेषावतार इति भावेन तैत्तिरीयभाष्योक्तमाशङ्कते- नच वाच्यमिति ।। कुतो न वाच्यमित्यत आह- पश्चाद्धीति ।। अखण्ड इति ।। भेदहीन इत्यर्थः । निर्विकल्पिकायामिति ।। धर्मिप्रतियोगिसम्बन्धितया भेदमविषयीकुर्वन्त्यामित्यर्थः । अन्यथेति ।। तदीयत्वेन भेदस्याप्रतीतावपि स्वरूपप्रतीतिमात्रेण संशयविरोधित्वे सर्वत्राऽपातप्रतीतौ भेदप्रतीतेर्भावात् संशयादिः क्वापि न स्यादित्यर्थः । तावतोक्तशङ्कानिरासस्यास्पष्टत्वादाह- अयमभिप्राय इति ।। नतु तत्रेति ।। संशयादिस्थल इत्यर्थः । ययेति ।। भेदाप्रतीत्येत्यर्थः । शङ्कते- संशयादीति ।। संशयाद्यभावोऽन्यथाऽप्युपपन्नो न भेदप्रतीत्येकाधीन इति शङ्कते- ननु घटादाविति ।। धर्मिप्रतीतावेव सर्वभेदप्रतीतौ बाधकं चाऽह- किञ्चेति ।। प्रागुक्तबाधकमनूद्य निराह- नच सर्वज्ञतापातो दोष इति ।। प्राणभृन्मात्रेति ।।
़सर्वं सामान्यतो यस्मात् सर्वैरेवानुभूयते ।
तस्माद्व्यावृत्तता सर्वैस्सर्वस्मादनुभूयते ।।'
इत्यनुव्याख्यानोक्तेरिति भावः । सामान्यतस्सर्वप्रतियोगिकत्वमिति ।। सर्वज्ञानस्य साक्षिरूपत्वेन साक्ष्युपनीतं (रा.टि.) सर्वं धर्मिस्वरूपभूतभेदविषयकचाक्षुषादिज्ञाने भासत इति न तत्प्रतियोगिकत्वम् । तथा प्रत्यक्षादिनाऽनुभूतकतिपयपदार्थानुभवजन्यस्मृत्युपनीतकतिपयपदार्थाश्च तादृशभेदज्ञाने भासन्त इति कतिपयविशेषप्रतियोगिकत्वं चानुभूयत इत्यर्थः । स्मर्यमाणेति स्मृतेरुपनायकत्वोक्तिः पररीत्यैवेति ज्ञातव्यम् । सिद्धान्ते तु विशेषगोचरानुभवजन्यसंस्काराहितशक्तिकेन चक्षुरादिनैव विशेषप्रतियोगिकत्वज्ञानमिति ध्येयम् । अत एव वक्ष्यति 'संस्कारसहकृतेन्द्रिय' इत्यादि । भेदनिरूपकस्य प्रतियोगिनो घटादेर्विशेषणत्वं मत्वा शङ्कते- ननु भेदस्येति ।। उपलक्षणतामुपेत्य परिहरति- मैवमित्यादिना ।। यादृशतादृशं वस्तु स्वनिरूपकं तदवश्यं निरूप्यसमानयोगक्षेममेवेति वदन्तं प्रत्याह- कुत्र चेदमिति ।। इतीदमिति इतिशब्दस्यान्वयः । इत्यादाविति ।। देवदत्तस्याऽनयने तद्व्यावर्तकाभूतलम्बमानकर्णयोरपि आनयनक्रियान्वयदर्शनादित्यर्थः । चित्रगुमानयेत्यादाविति ।। चित्राणां गवां देवदत्तव्यावर्तकानामानयनान्वयादर्शनादित्यर्थः । उभयथा दृष्टावपि प्रकृते भवदुक्तमेव ग्राह्यमिति कुत इत्यत आह- तत इति ।। द्वेधा दर्शनादित्यर्थः । इति विचार इत्यन्वयः । अशक्यमिति ।। लम्बकर्णमानयेत्यादौ दर्शनानुरोधेनैवाऽपादनीयत्वात्तदतिक्रमे च कथमापादनम्? व्याप्तिहीनतया तर्कस्याभासतापत्तेरिति भावः ।
़भिदिर् विदारणे' इत्यतः करणे घञ्प्रत्यये 'पुगन्त' इति गुणे भेद इति रूपमुपेत्य शङ्कते- ननु विदारणेति ।। विदारणं स्यादिति ।। द्वैधीभावः स्यादित्यर्थः । तथेति ।। भेदस्य तदवयवस्वरूपत्व इत्यापादकानुषङ्गः । विदारक इति ।। भिद्यतेऽनेनेति भेद इति करणे निष्पन्नोऽयं न भवतीत्यर्थः । किन्तु विदारणमिति ।। तथाच घटो विदारणरूप एव स्यात् कुतो द्वैधीभावापत्तिः । तथात्वे विदारणात्मनो भेदस्यापि द्वेधता स्यादिति भावः । करणे घञन्तत्वमुपेत्याप्याह- विदारकत्वेऽपीति ।। प्रतियोगिन इति पञ्चमी । स्वत एवेति ।। स्वस्मादेव स्वात्मानमित्यर्थः ।
़भेदस्य च स्वरूपत्वे ये वदन्ति च शून्यताम् ।
अद्भुतास्ते यतोऽन्यस्य प्रतियोगित्वमिष्यते ।
प्रतियोगिनो हि भेदोऽयं नतु स्वस्मात्कथञ्चन ।।'
इति वैशेषिकनयानुव्याख्यानोक्तेरिति भावः । नन्वन्यानिरूप्यघटादिस्वरूपभेदस्य प्रतियोगिनिरूप्यत्वं वा कथं येन प्रतियोगिनो धर्मिणो विदारको भेदो धर्मिस्वरूपं स्यादित्यत आह- प्रतियोगीति ।। उक्तं हि सुधायाम्- 'भेदो वस्तुस्वरूपं चेत्प्रतियोगिनिरूप्य एव न स्यात्' इत्यादि । उपपादितमिति ।। 'ऐक्यवत् स्वरूपस्यैव तथात्वात्' इत्यत्रेति भावः । अन्योन्याभाव एवेति ।। तस्य च धर्मिस्वरूपत्वमविरुद्धं सर्ववस्तूनां भावाभावस्वरूपत्वात् । उपपादितमेतद् दृश्यत्वाधिकरणसुधादाविति भावः । अनेकत्वेति ।। अनेकत्वेन सहैकार्थसमवायिन इत्यर्थः । अनेकत्वसमानाधिकरणस्येति यावत् । एवं हीति ।। अनेकत्वैकाश्रयस्य भेदस्य पटस्वरूपत्व इत्यर्थः। पुनस्तेनेति ।। एकत्वाभावेनेत्यर्थः । इत्युक्तमिति ।। अन्योन्याश्रयतया भेदस्यायुक्तिरित्यन्तवाक्यव्याख्यानावसरे 'भेदो न युगधर्मः' इत्युक्त्याऽनेकत्वसमानाश्रयो न भवति किन्त्वेकत्वैकार्थसमवाय्येवेति प्राप्तेरस्मद्रीतिरत्र (रा.टि.) त्वदुक्तानेकत्वापादने नास्तीत्युक्तप्रायमिति भावः  ।  निस्तार इति  ।।  पूर्वोत्तरविरोधस्येति योज्यम् । बाधकेति ।। 'धर्मिप्रतीतावप्रतीतत्वात्' इति मूलकृदाशङ्कितबाधकानां विदारणाद्यापत्त्या घटादेश्शून्यतापत्तिरूपटीकाकृदाशङ्कितबाधकस्य चाभावात् । 'प्रायः सर्वतो विलक्षणं हि पदार्थस्वरूपं दृश्यते' इत्युक्तप्रत्यक्षरूपसाधकस्य 'यदि न स्वरूपं भेदः' इत्यत्रोक्तपरिशेषरूपसाधकस्य च सद्भावाच्च । भेदस्य धर्मिस्वरूपत्वादित्यतश्शब्दार्थः ।
(श्री.टि.)यः तार्किकः । ननु यर्हि सर्वतो वैलक्षण्यं ज्ञायते तर्हि संशयमात्रोच्छेदप्रसङ्ग इति चेत्तत्राऽह- अत्रापीति ।। 'प्रायः सर्वतो विलक्षणं हि' इति वाक्य इवेत्यर्थः । नियामकाभावादिति ।। धर्म्यभेदपक्षे तु तत्स्वरूपत्वमेव तद्दर्शन एव प्रतिभासे नियामकमस्तीत्याशयः । ततः किमिति ।। सर्वतो वैलक्षण्यज्ञानानङ्गीकारे किं तत्साध्यमनिष्टमित्यर्थः । सर्वतो वैलक्षण्यज्ञानाभावस्य मयाऽङ्गीक्रियमाणत्वादिष्टापादनमिति भावः । आत्मविषये आत्मस्वरूपे धर्मिणि । समानधर्मेति ।। धर्मिकोट्यालिङ्गितद्रव्यत्वादिरूपसमानधर्मेत्यर्थः । समानधर्मादेस्सद्भावादिति पाठे आदिपदेन विप्रतिपत्तिग्रहणम् । भूतचतुष्टयात्मकजडदेहातिरिक्तात्माभाववादिनां चार्वाकाणां सद्भावादिति भाव इत्याहुः । ननु न समानधर्मदर्शनमात्रस्य संशयहेतुत्वम् । तथात्वे सर्वत्र संशयप्रसङ्गात् । किन्तु विशेषादर्शनसहकृतस्यैव । प्रकृते च संशयप्रतिबन्धकाभूतस्य सर्वव्यावृत्तिरूपविशेषदर्शनस्यैव सद्भावान्न संशय इत्यत आह- प्रतिबन्धकस्य चेति ।। व्यावृत्तिज्ञानाभावस्य त्वयैवोच्यमानत्वादिति भावः । ननु  'यदि न स्वरूपं भेदः' इत्यादिना भेदस्य धर्मिस्वरूपत्वे किं प्रमाणमुपन्यस्तमित्यत आह- इदमुक्तं भवतीति ।। भेदपक्षस्य धर्मिस्वरूपाद्भिन्नत्वपक्षस्य । सर्वत्र आत्मादिविषये । परिशेषादिति ।। भेदो धर्मिस्वरूपं धर्मिणा सहानुपपन्नभेदवत्त्वाद् धर्मिस्वरूपवदिति परिशेषानुमानप्रयोगो द्रष्टव्यः । ननु धर्मिप्रतीतौ भेदो न प्रतीयते न च सर्वत्र संशयापत्तिः । भेदस्तावदादौ धर्मिस्वरूपदर्शनानन्तरं पश्चात्प्रत्येष्यते । स च प्रत्येष्यमाणो भेद इदानीं प्रसक्तमपि संशयादिकं निरोत्स्यति । 'यद्धीर्यत्र प्रतिबन्धिका तत्सामग्य्रपि तत्र प्रतिबन्धिका' इति न्यायेन भेददर्शनस्य संशयप्रतिबन्धकत्वेन तत्सामग्य्रा धर्मिप्रतीतिरूपाया अपि तत्र प्रतिबन्धकत्वात् । तथा च धर्मिप्रतीतावपि भेदाप्रतीतौ सर्वत्र संशयादिप्रसङ्गरूपोक्तसाधकाभावेन धर्मिणा सह भेदस्य भेदोपपत्तेर्धर्मिणा सहानुपपद्यमानभेदत्वरूपः परिशेषहेतुरसिद्ध इत्याशङ्क्य निराकरोति- न च वाच्यमिति ।। प्राग् धर्मिप्रतीतिसमये । अखण्डे निर्भेदे । अनुवाद इति ।। पश्चाद् भेदप्रतीतिकाल इत्यर्थः । तथा च पूर्वं धर्मिप्रतीतिसमय एव भेदप्रतीतिरङ्गीकार्येति भावः । संशयादीति ।। 'आत्मनि घटः' इत्यादिनोक्तसंशयादिप्रसङ्ग इत्यर्थः । तथा च धर्मिप्रतीतावपि भेदाप्रतीतौ संशयादिप्रसङ्गरूपोक्तबाधकसद्भावेनैव धर्मिणा सह भेदस्य भेदानुपपत्तेर्धर्मिस्वरूपत्वसाधकस्य धर्मिणा सहानुपपद्यमानभेदवत्त्वरूपपरिशेषहेतोर्नासिद्धिरिति भावः ।
ननु धर्मिप्रतीतिकाले अजागलस्तनायिततया यथा कथञ्चिद्भेदोऽपि प्रतीयत एव अतो न संशयाद्यवकाश इत्याशङ्कते- अथेति ।। आपातजायामिति ।। प्रथमाक्षसन्निकर्षजायां किञ्चिदिदमित्येवंरूपायामित्यर्थः । (श्री.टि.) भेदज्ञानमात्रं न संशयविरोधि, किन्तु विशेषणविशेष्यभावापन्नतया तदीयत्वेन तज्ज्ञानम् । न हि निर्विकल्पकज्ञिाने भेदस्य तदीयत्वं भासते । अतो दुर्वारः संशयादिप्रसङ्ग इत्याह- तस्येति ।। एतद्विषयेति ।। एतद्धर्मिकेत्यर्थः । अन्यथेति ।। तदीयतयाऽनवगतस्यापि तद्धर्मिकसंशयादिप्रतिबन्धकत्व इत्यर्थः । सर्वत्रेति ।। स्थाणुर्वा पुरुषो वेत्यादिसम्प्रतिपन्नस्थलेऽपीत्यर्थः । तत्राप्यापातजायां संविदि भेदावभासस्य सत्त्वादिति भावः । असन्देहादित्युक्तां युक्तिमाशङ्कते- ननु यदीति ।। तथा सतीति ।। धर्मिप्रतीतावेव प्रतीयते चेदित्यर्थः । एक एव कुत इत्यत आह- अनेकत्व इति ।। भेदो नामान्योन्याभावः । अन्योन्याभावभेदे चाधिकरणभेदः प्रयोजकस्तस्यात्राभावादिति भावः । न च प्रतियोगिभेदेनाभावभेदादन्योन्याभावप्रतियोगिनां चानेकत्वात्तस्याप्यनेकत्वमिति वाच्यम् । तथात्व एकघटप्रतियोगिकानां प्रागभावादिचतुर्णामभावानां भेदो न स्यात् । न च, घटनिष्ठो भेदोऽनेकः अनेकनिरूप्यत्वाद् भूतलनिष्ठघटपटाद्यभाववत् इत्यनुमानमत्र मानमिति वाच्यम् । अनेकविषयनिरूप्ये समूहालम्बनज्ञानेऽनेकतन्तुपटादिसम्बन्धिनिरूप्ये समवायादौ च व्यभिचारात् । अभावत्वे सत्यनेकनिरूप्यत्वादिति हेतुविशेषणे चैकघटनिरूप्ये प्रागभावध्वंसादावनेकत्वरूपसाध्यस्य सत्त्वेऽपि अनेकनिरूप्यत्वाभावात् तस्मिन् सत्यसम्भव इति न्यायेनाप्रयोजकत्वादित्याशयः । प्रतीयत एवेति ।। अनेकत्व एव हि न प्रतीयेतेति भावः । तर्हि संशयाद्यनुपपत्तिरित्याशङ्कते- किन्त्विति ।। उत्तरमाह- तस्येति ।। अन्यथोपपत्तेरिति ।। सादृश्यादिवशात् पदार्थविशेषप्रतियोगिकत्वाप्रतिभासनिमित्तेनैवोपपत्तेरित्यर्थः । ययेति ।। धर्मिप्रतीतौ भेदाप्रतीत्येत्यर्थः । आत्मनि आत्मरूपे धर्मिणि । घटत्वादिज्ञानमित्युत्तरवाक्यानुकूल्याय न वेत्यस्यार्थमाह- घटो वेत्यर्थ इति ।। एष्टव्यमेवेति ।। धर्मिणामिति शेषः । तेन विनेति ।। धर्मिणां सर्वतो व्यावृत्तिज्ञानं विनेत्यर्थः । ननु धर्माणामसाधारण्यज्ञानार्थं धर्मिणां व्यावृत्तिज्ञानं कुत एष्टव्यमित्यत आह- न हीति ।। अविविक्तत्वे अव्यावृत्तत्वे । असाधारण्यमिति ।। तदितरावृत्तित्वे सति तद्वृत्तित्वरूपासाधारणधर्मत्वमित्यर्थः । तथा चान्यत्र तदितरत्वं ज्ञातव्यम् । तत्प्रतियोगिकभेदस्यात्राज्ञाने तदितरत्वस्यैव अन्यत्र ज्ञातुमशक्यत्वादिति भावः । सर्वज्ञानस्य साक्षिरूपस्य ।
ननु सामान्यतः सर्ववैलक्षण्यज्ञानसद्भाव एव किं प्रमाणं येन सामान्यतः सर्वज्ञानस्य प्राणभृन्मात्रवृत्तित्वमङ्गीकर्तव्यमित्यत आह- न सर्वात्मकमिति ।। स्वयमेवेति ।। सर्वासङ्कीर्णमित्यर्थः । सर्वव्यावृत्तमेवेति यावत् । भेदस्य धर्मिस्वरूपत्वे सर्वाद्वैतप्रसङ्ग इत्युक्तयुक्तिं स्वयमाशङ्क्य निराकरोति- नन्वित्यादिना ।। केवलस्येति ।। भेद इत्येवाप्रतीतेरिति भावः । सर्वाद्वैतप्रसङ्ग इति ।। सर्वप्रतियोगिकभेदस्य धर्मिस्वरूपत्वे 'विशिष्टस्य यद्भवति तद्विशेषणस्यापि भवति' इति न्यायेन प्रतियोगितया विशेषणीभूतस्य सर्वस्यापि धर्मिस्वरूपत्वापत्त्या सर्वाद्वैतप्रसङ्ग इत्यर्थः । प्रतियोगिन इति ।। न हि प्रतियोगिनो भेदे विशेषणत्वं येन विशिष्टस्य धर्मिस्वरूपत्वे विशेषणस्यापि तत्स्यात्, किन्तूपलक्षणत्वेन निरूपकत्वरूपं बहिरङ्गत्वमेव । अतो विशेषणत्वाभावान्नोक्तन्यायेन विशेषणीभूतस्य सर्वस्य धर्मिस्वरूपत्वमित्यर्थः । ननु प्रतियोगिनो निरूपकतयोपलक्षण(श्री.टि.) त्वपक्षेऽपि 'यन्निरूप्यस्य यद् भवति तत्तन्निरूपकस्यापि भवति' इति न्यायेन प्रतियोगितया सर्वनिरूप्यस्य भेदस्य धर्मिस्वरूपत्वे निरूपकस्यापि सर्वस्य धर्मिस्वरूपत्वमापाद्यत इति पुनस्सर्वाद्वैतप्रसङ्ग इत्यत आह- कुत्र चेदमिति ।। स्वदृष्टिपक्षपातमिति ।। सर्वाद्वैतापादनाय लम्बकर्णन्यायस्यैव अनुसरणरूपमित्यर्थः। लौकिकां दृष्टिं लौकिकं दृष्टान्तमिति यावत् । रीतिः प्रकारः । लम्बकर्णमानयेति न्यायेन प्रतियोगिघटितस्य धर्मिस्वरूपत्वमुत चित्रगुन्यायेन केवलस्यैवेति प्रकारद्वयमध्ये कं प्रकारमित्यर्थः । प्रतीत्यनुसरणमिति ।। लौकिकदृष्टान्तानुसरणमिति यावत् । ननु प्रतीत्यनुसरणमकृत्वा चित्रगुन्यायस्त्यज्यत इति चेत्तत्राऽह- प्रतीत्यतिक्रमे त्विति ।। 'येन निरूपितस्य यद्भवति तत्तन्निरूपकस्यापि भवति' इति व्याप्तिबलात्प्रकृते सर्वाद्वैतापादनं कर्तव्यम् । तत्रेयं व्याप्तिः कुत्रोपलब्धेति पृष्टे लम्बकर्णमानयेत्यादाविति लौकिकदृष्टान्तानुसरणं कर्तव्यमेव । तदतिक्रमे त्वापादने व्याप्तेर्ग्रहीतुमशक्यत्वेन तदसिद्ध्या तर्कस्य प्रशिथिलमूलत्वापत्तेस्सर्वाद्वैतापादनमप्यशक्यमित्यर्थः । विदारणात्मन इति ।। 'भिदिर् विदारणे' इति धातोः करणसाधनत्वमङ्गीकृत्य 'भिद्यते- विदीर्यते विभज्यतेऽनेन' इति व्युत्पत्त्या विदारकत्वरूपस्य विभागजनकत्वरूपस्येत्यर्थः । तस्यापि घटस्यापि विदारणं विभागः । तदवयवानामपीति ।। विभागजनकत्वरूपो भेदः स्वभाव इति तेष्वपि विदारणापत्त्या क्रमेण सर्वशून्यतापत्तिरित्यर्थः । भेदनं- विदारणं विभाग इति यावदिति भावसाधन एवायं भेदशब्दोऽङ्गीक्रियते न करणसाधन इत्याशयेनाऽह- किन्तु विदारणमिति ।। यथोक्तमनुव्याख्याने - 'विदारणार्थो धातुश्च विभागगुणवाचकः' इति । तथा च विभागरूपभेदस्य घटस्वरूपत्वे घटो विभागरूपं विदारणमेव स्यात् । न तु घटस्य विदारणम् । एवं च तस्यापि विदारणं स्यादित्याद्युक्तमयुक्तं स्ववृत्तिविरोधादिति भावः ।
भेदशब्दस्य करणसाधनत्वमङ्गीकृत्याप्याह- विदारकत्वेऽपीति ।। विभागजनकस्वभावत्वेऽपीत्यर्थः । प्रतियोगिनो धर्मिणं विदारयेदिति ।। भेदो हि यस्य यतस्तं ततो विदारयेन्न यं कमपि यतः कुतश्चित् । तथा च प्रतियोगिनः सकाशादेव च धर्मिणो भेदोऽङ्गीकृतो न तु स्वस्मादेवेति तमेव धर्मिणं ततः प्रतियोगिनः सकाशादेव विदारयेन्न तु स्वस्मादेवेत्यर्थः । यथोक्तमनुव्याख्याने-
़यतोऽन्यस्य प्रतियोगित्वमिष्यते ।
प्रतियोगिनो हि भेदोऽयं नतु स्वस्मात् कथञ्चन ।।' इति ।
अत्र विशेषबलाद्विभागजनकत्वस्वभावत्वरूपभेदस्य धर्मत्वमङ्गीकृत्य धर्मिणं विदारयेदित्युक्तम् । वस्तुतस्तु विभागजनकत्वस्वरूपस्य भेदस्य धर्मिस्वरूपत्वे धर्मिण एव स्वसम्बन्ध्यन्यपदार्थविदारकत्वं प्राप्तम् । न तु स्वविदारकत्वमिति द्रष्टव्यम् । ननु तथापि विदारकं लवित्रादि स्वसम्बद्धं केशादिकं स्वसम्बद्धात्प्रदेशाद्विदारयतीति दृष्टम् । विदारकस्वभावस्य भेदस्य धर्मिस्वरूपत्वे धर्मिणैव तादात्म्यरूपस्सम्बन्धः प्राप्तो न प्रतियोगिना । तथा च प्रतियोगिना सम्बन्धाभावात्कथं ततो धर्मिणं विदारयेदित्यत आह- प्रतियोगिनिरूप्यत्वं चेति ।। तथा च तन्निरूप्यत्वमेव प्रतियोगिना साकं भेदस्य सम्बन्ध इति भावः । स्वरूपस्यापीति ।। धर्मिस्वरूपस्यापीत्यर्थः। (श्री.टि.) उपपादितमिति ।। न च धर्मिप्रतियोग्यपेक्षया भेदस्यास्वरूपत्वम्, ऐक्यवत्स्वरूपस्यैव तथात्वादित्यनेनैक्यप्रतिबन्द्या सिद्धान्ते सविशेषाभेदाङ्गीकारेण चोपपादितमित्यर्थः । अङ्गीकृत्य चेति ।। विदारणशब्दो भावसाधनः करणसाधनश्चेति पक्षद्वये यत्समाधानमुक्तं तत् 'भिदिर् विदारणे' इति भिदधातोर्विदारणार्थत्वमङ्गीकृत्यैवोक्तमित्यर्थः । तर्हि वस्तुतत्त्वं किमित्यत आह- वस्तुतस्त्विति ।। विदारणात्मेति ।। अत्रास्माकं विवक्षित इति शेषः । अन्योन्याभाव एवेति ।। इदमुक्तं भवति ।
़क्रियावाचित्वमाख्यातुमेकैकोऽर्थः प्रदर्शितः ।
प्रयोगतोऽनुगन्तव्या अनेकार्था हि धातवः ।।'
इति वचनाद् भिदिर्विभागवचनोऽन्यत्ववचनश्च । भिन्नो घट इत्युक्ते स्फुटित इति गम्यते । भिन्नं गगनं घटादित्युक्ते अन्यदिति विज्ञायते । तत्र विभागो विदारणात्मा नान्यत्वम् । अन्यत्वमेवात्र प्रकृतं न विभाग इत्यन्यतालक्षणस्य भेदस्य वस्तुस्वरूपत्वेऽस्माभिः कथिते विदारणप्रसङ्गेन शून्यतापादनमसङ्गतमेव, छलत्वादिति ।
ननु विभागस्यान्यत्वस्य च को विशेषो येनैवमुच्यत इति चेन्न । 'विदारणार्थो धातुश्च विभागगुणवाचकः' इत्यनुव्याख्याने गुणग्रहणेनैव परिहृतत्वात् । विभागो हि गुणतया वैशेषिकादिभिरुपपादितोऽन्यता चान्योन्याभाव इति भावाभावरूपतया स्फुटस्तयोर्भेदः । यस्तु मायावादी गुणादिप्रक्रियां नानुमन्यते स तु 'अविदारणेऽपि ह्यास्यस्य भिन्नावोष्ठौ तु तस्य च' इत्यनुव्याख्यानोक्तरीत्या बोधनीयः । तथा हि यदा मायावादी तत्त्ववादिभिरस्माभिः पराजितः सन्निरुत्तरतया तूष्णीमास्ते तदा संयुक्तयोस्तदीययोरोष्ठयोर्विदारणलक्षणविभागाभावेऽप्योष्ठौ भिन्नौ भवत एव । तथैव प्रतीतिरप्यस्त्येव । तथा च तत्र भिन्नावित्यस्य अन्योन्याभावलक्षणभेदवन्तावित्येवार्थो वक्तव्यः । एवं च यदभावे यदस्ति तत्ततोऽन्यदिति प्रसिद्धमेव । अतो विभागादन्योन्याभावरूपो भेदोऽर्थान्तरमेवेति सुधोक्तरीत्यैवोपपादनं द्रष्टव्यम् । सर्वशून्यतापत्तिरित्युक्तं सर्वशून्यतापादनं च
़विभागेनाल्पतैव स्यात्कुत एव च शून्यता ।
न शून्यानां हि संयोगाद्भावो वस्तुन इष्यते ।।'
इत्यनुव्याख्यानोक्तरीत्या परिहर्तव्यम् । एकाभावादित्युक्तां युक्तिमाशङ्क्य निराकरोति- तथापीत्यादिना ।। अनेकत्वं स्यादिति ।। अनेकत्वाधारत्वं स्यान्न त्वेकत्वाधारतेत्यर्थः । तदवयवानामपीति ।। अनेकत्वैकार्थसमवायिनो भेदस्य तत्स्वरूपत्वात्तेषामप्यनेकत्वाधारत्वं स्यादित्यर्थः । न भवेदिति ।। तस्य तत्समाहाररूपत्वात् तत्कार्यत्वाद्वेति भावः । सङ्ख्यारहितस्येति ।। एकत्वानेकत्वसङ्ख्यारहितस्येत्यर्थः । शून्यत्वेति ।। सङ्ख्यायाः सामान्यगुणत्वादिति भावः । एवं हीति ।। अनेकत्वैकार्थसमवायिनो भेदस्य पटस्वरूपत्व इत्यर्थः । अनेकत्वं स्यादिति ।। अनेकस्य भावोऽनेकत्वं 'तस्य भावस्त्वतलौ' इति भावे त्वप्रत्ययविधानात् । तथा चानेकनिष्ठो धर्मस्स्यादित्यर्थः । न त्वनेक इति ।। अनेकत्वाधिकरणभूतो धर्मीत्यर्थः । भेदपटयोरभिन्नत्वेन यथा भेदो अनेकनिष्ठो धर्मस्तथा तदभिन्नः पटोऽप्यनेकतन्त्वादिनिष्ठधर्म एव स्यान्न त्वनेकत्वाधिकरणभूतो धर्मी । तथा (श्री.टि.) च पटस्याप्यनेकत्वं स्यादित्युक्तमनेकत्वाधारत्वापादनमसदिति भावः । अङ्गीकृत्याप्याह- अनेकत्वेऽपीति ।। पटस्यानेकत्वाधारत्वेऽपीत्यर्थः । एकत्वम् एकत्वाधिकरणत्वम् । नन्वेकस्य नानेकत्वं विरोधादिति चेत्तत्राऽह- स्वस्मिन्निति ।। तेन एकत्वाभावेन । नन्वेकत्वानेकत्वयोर्विरोधस्य भवद्भिरङ्गीकृतत्वेन पररीत्यैव परं प्रत्यापादनान्न मम पूर्वोत्तरविरोध इत्यत आह- न ह्यत्रेति ।। 'स्वस्मिन्नेकोऽन्येन सहितोऽनेक इति विरोधाभावात्' इत्यनेनैकत्वानेकत्वयोरस्मन्मते विरोध एव नास्तीत्युक्तमित्यर्थः । यदुक्तं सङ्ख्यारहितस्य द्रव्यस्य शून्यतापत्तिरिति तन्न । वैशेषिकाणां गुणादिपञ्चकवन्मायावादिनां ब्रह्मवदगुणस्यापि सत्त्वसम्भवेन सङ्ख्याराहित्यस्य शून्यतानापादकत्वादित्यवधेयम् । बाधकाभावादिति ।। सापेक्षत्वादिति कारिकोक्तबाधकपञ्चकाभावादित्यर्थः । साधकेति ।। 'यदि न स्वरूपं भेदः' इत्यादिनोक्तपरिशेषानुमानरूपसाधकसद्भावाच्चेत्यर्थः ।
(पां.टि.) नियामकेति ।। प्रतीतिनियामकस्य तदभेदस्याभावादित्यर्थः । 'संशयः स्यात्' इत्युक्तं तत्कुत इत्यतस्तदभावः किं कारणाभावप्रयुक्त उत प्रतिबन्धकसद्भावप्रयुक्त इति विकल्पद्वयं मनसि निधायाऽद्यं दूषयति- समानधर्मादेरिति ।। वस्तुत्वादिसाधारणधर्मादेरित्यर्थः । द्वितीयं दूषयति- प्रतिबन्धकस्येति ।। किमनेन धर्मिस्वरूपत्वे प्रमाणमुक्तं भवतीत्यत आह- इदमुक्तं भवतीति ।। करिष्यमाणानुमान आश्रयासिद्धिं परिहरति- अस्ति तावदिति ।। स्वरूपे प्रमाणस्योक्तत्वादिति भावः । परिशेषादिति ।। भेदो धर्मिस्वरूपं धर्मिणा सहानुपपन्नभेदत्वाद् धर्मिवदिति परिशेषादित्यर्थः । स चेति ।। प्रत्येष्यमाणो भेद इत्यर्थः । ततश्च 'यज्ज्ञानं यत्र प्रतिबन्धकं तत्सामग्य्रपि तत्प्रतिबन्धिका' इति  न्यायेन  भेदज्ञानवत्तत्सामग्य्रा अपि संशयप्रतिबन्धकत्वेन भेदज्ञानाभावेऽपि भेदज्ञानसामग्रीसद्भावेन तत एव संशयाभावोपपत्त्या भेदपक्षेऽप्यनुपपत्त्यभावात् परिशेषानुमाने हेत्वसिद्धिरिति भावः । धर्मिप्रतीत्यनन्तरं भेदप्रतीतेरेवासम्भवेन धर्मिज्ञानदशायां भेदप्रतीतिसामग्रीविरहेण तया संशयप्रतिबन्धानुपपत्त्या तदनुपपत्तेर्दुर्वारत्वेन न हेत्वसिद्धिरिति भावेन परिहरति- पश्चाद्धीति ।। अखण्डे निर्भेद इत्यर्थः । अन्यथा स्वस्मिन्नपि स्वतो भेदग्रहप्रसङ्गादित्यर्थः । भेदस्य धर्मिस्वरूपत्वाभावेन तत्प्रतीतेरेव भेदप्रतीतित्वाभावेऽपि तत्प्रतीतिकालीनभेदविषयकनिर्विकल्पकाङ्गीकारात् तादृशभेदज्ञानस्यैव संशयादिप्रतिबन्धकत्वात् तत एव तदनुत्पत्तेर्न भेदपक्षस्यानुपपत्तिरिति उक्तहेतोरसिद्धिरेवेति शङ्कते- अथेति ।। भेदविषयकनिर्विकल्पकज्ञानस्यापि संशयादिप्रतिबन्धकत्वे तस्य संशयादिस्थलेऽपि विद्यमानत्वेन तत्रापि संशयाभावापत्त्या निर्विकल्पकस्य तस्य तत्प्रतिबन्धकत्वासम्भवेन सविकल्पकरूपस्यैव तस्य तत्प्रतिबन्धकत्वस्थित्या तस्य चोक्तरीत्या धर्मिस्वरूपत्वाभावेऽसम्भवेन संशयादिप्रसङ्गस्य दुर्वारत्वान्नासिद्धिरित्याशयेन परिहरति- न तस्येत्यादिना ।। 'प्रायः सर्वतो विलक्षणं हि' इत्यादिनोक्तस्य प्रतिपादनात् 'ज्ञात्वैव' इत्युत्तरग्रन्थस्य वैयर्थ्यमाशङ्क्य 'तत्रापि विशेषं वक्ष्यामः' इत्युक्तविशेषोपदर्शकत्वान्न तदिति भावेन पुनस्तदेव शङ्कते- नन्विति ।। प्रमाणाभावादिति ।। न च निरूपकानेकत्वमेव तत्र प्रमाणमिति वाच्यम् । अनेकविषयनिरूप्यस्येश्वरज्ञानस्य, अनेकद्वैतनिरूप्यस्याद्वैतस्य चैक्यदर्शनेन तत्र व्यभिचरिततया तस्य तत्रामानत्वात् । घटादिव्यावृत्तिज्ञानस्येव (पां.टि.) घटत्वाद्यसाधारणधर्मज्ञानस्यापि संशयादिप्रतिबन्धकत्वाङ्गीकारात् तन्मात्रेणापि संशयाद्यभावोपपत्तेर्न तदर्थतया व्यावृत्तिज्ञानस्याऽवश्यकत्वमित्यभिप्रेत्य शङ्कते- नन्विति ।।
ननु सामान्यतः सर्ववैलक्षण्यज्ञाने सिद्धे सामान्यतः सर्वज्ञानस्य प्राणभृन्मात्रवृत्तित्वं कल्पनीयम् । सामान्यतः सर्ववैलक्षण्यज्ञान एव किं प्रमाणमित्यत आह- न सर्वात्मकमिति ।। प्रतियोगिघटितस्येति ।। प्रतियोगिविशिष्टस्येत्यर्थः । सर्वस्वरूपत्वापत्त्येति ।। घटत्वविशिष्टस्य घटस्य ज्ञातत्वे घटत्वस्यापि ज्ञातताया दृष्टत्वेन, यद्विशिष्टस्य यस्य यद्भवति तद्विशेषणस्यापि भवतीति व्याप्तेरिति भावः । इष्टापत्तिं परिहरति- सर्वाद्वैतेति ।। भवेदेतदेवम्, यदि प्रतियोगिनो भेदं प्रति विशेषणत्वं स्यात्  । न चैतदस्ति । किन्तूपलक्षणत्वेन निरूपकत्वमेव । ततश्च बहिरङ्गत्वान्न स्वरूपत्वमिति न सर्वाद्वैतप्रसङ्ग इत्याशयेन परिहरति- मैवमिति ।। ननु प्रतियोगिनो विशेषणत्वाभावेऽपि निरूपकत्वात् प्रतियोगिनिरूपितस्य भेदस्य धर्मिस्वरूपत्वे प्रतियोगिनोऽपि तत् स्यात् । यन्निरूपितस्य यस्य यद्भवति तन्निरूपकस्य तद्भवतीति व्याप्तेरित्यतो दृष्टान्ताभावेन व्याप्त्यसिद्धिमुपदर्शयति- कुत्र चेति ।। 'लम्बकर्णमानयेत्यादौ' इत्यादिपदेन 'नीलमानीयताम्' इत्यादेः परिग्रहः । 'चित्रगुमानयेत्यादौ' इत्यादिपदेन 'काशीवासी समागतः' इत्यादेः परिग्रहः । तदभाव इति ।। निरूपितस्य क्रियान्वयेऽपि निरूपकस्य क्रियान्वयाभाव इत्यर्थः । ननु चित्रगुरित्यादौ पारमार्थिकां दृष्टिमवलम्बमानस्य परिकरवतोऽपि क्रियान्वयासिद्धेर्व्याप्यागमनान्न तत्र व्यभिचार इत्यतः, तर्हि लम्बकर्णमानयेत्यादावपि पारमार्थिकां दृष्टिमवलम्बमानस्य परिकरवतः क्रियान्वयासिद्धेर्न तस्य व्याप्तिग्रहणस्थलत्वमिति नोक्तव्याप्तिसिद्धिः । न हि व्याप्तिग्रहणस्थले लौकिकी दृष्टिरेवानुसरणीया, व्यभिचारोदाहरणस्थले तु पारमार्थिका दृष्टिरेवानुसरणीया इत्यत्र पक्षपातं विनाऽन्यन्नियामकमस्तीत्याशयेनाऽह- स्वदृष्टिपक्षपातमपहायेति ।। अशक्यमिति ।। व्याप्त्यसिद्ध्या मूलशैथिल्यात् प्रतियोगिनो धर्मिस्वरूपत्वापादनमशक्यमित्यर्थः ।
।। विदारणात्मनो भेदस्येति ।। 'भिदिर् विदारणे' इति विदारणार्थकभिदिधातुनिष्पन्नभेदशब्दार्थत्वाद्भेदस्य विदारणात्मकत्वमित्यर्थः । अत्र भेदस्य विदारणत्वं नाम भिद्यतेऽनेनेति भेद इति करणसाधनतया विदारकत्वमेवाभिप्रेतम् । अन्यथा उत्तरदूषणासङ्गतेरित्यवधेयम् । तस्येति ।। विदारकस्य लवित्रादेः स्वसम्बन्धिवस्तुविदारकत्वदर्शनाद् विदारकस्य भेदस्य स्वसम्बन्धिधर्मिविदारकत्वमवश्यं वाच्यम् । अन्यथा विदारकत्वरूपस्वभावहानिप्रसङ्गादिति भावः । यद्यपि स्वरूपाभेदवादे भेदस्य धर्मिसम्बन्धाभावान्न तद्विदारकत्वप्रसञ्जनस्यावकाशः । तथापि भेदस्य धर्मत्वं चास्तीति भ्रान्त्या शङ्केयमिति ध्येयम् । अत एव परिहारे तथैव विभावयिष्यतीति ध्येयम् । इष्टापत्तिं परिहरति- तथेति ।। विदारकस्य भेदस्य तदवयवस्वभावत्वेन तद्विदारकत्वावश्यम्भावादिति भावः । भिद्यतेऽनेनेति भेद इति करणसाधनत्वपक्षे तस्य धर्मिविदारकत्वप्राप्तावपि, अस्माभिर्भेदनं भेद इति भावसाधनत्वाङ्गीकारान्न भेदस्य विदारकत्वप्राप्तिः, किन्तु विदारणप्राप्तिरेव । तथा च पटोऽपि विदारणं स्यान्न तु पटस्य । न हि विदारणस्य विदारणं, स्ववृत्तिविरोधादित्याशयेन समाधत्ते- मैवमित्या(पां.टि.) दिना ।। पूर्ववाद्यभिप्रेतं करणसाधनत्वं भेदशब्दस्यानङ्गीकृत्य भावसाधनत्वं चाङ्गीकृत्य भेदस्य धर्मिस्वरूपत्वे पूर्ववाद्युक्तो धर्मिविदारकत्वप्रसङ्गः परिहृतः । पूर्ववाद्युक्तं तस्य करणसाधनत्वमङ्गीकृत्याप्युक्तप्रसङ्गं परिहरति- विदारकत्वेऽपीति ।। इदमुक्तं भवति- विदारको हि भेदो यस्य यतस्तं ततो विदारयेत् । न तु यं कमपि यतः कुतश्चित् । न च पटस्वरूपस्य भेदस्य पट एव प्रतियोगी । येन तस्य तत एव विदारकत्वं स्यात् । किन्तु पटादन्य एव । ततो विदारकत्वं तु नानिष्टम् । तस्य शून्यतानापादकत्वादिति ।
ननु निष्प्रतियोगिकधर्मिस्वरूपभूतभेदस्य सप्रतियोगिकत्वासम्भवेन न प्रतियोगिनोऽपि सकाशाद्धर्मिणो विदारकत्वं तस्येत्यतः, भेदस्य धर्मिणा सह सविशेषाभिन्नत्वेन निर्विशेषाभिन्नत्वाभावाद् भेदकार्यकारिविशेषबलेन प्रतियोग्यनिरूप्यधर्मिस्वरूपस्यापि भेदस्य सप्रतियोगित्वोपपत्तेर्युक्तं धर्मिणः प्रतियोगिनः सकाशाद्विदारकत्वं तस्येत्याशयेनाऽह- प्रतियोगिनिरूप्यत्वं चेति ।। अङ्गीकृत्य चेदमुदितमिति ।। भेदशब्दस्य विभागरूपविदारणवाचित्वमङ्गीकृत्यैव 'न भेदो विदारकः किन्तु विदारणम्' इत्युक्तमित्यर्थः । न विदारणात्मेति ।। विभागरूपविदारणात्मा नेत्यर्थः, मानाभावादिति भावः । ननु भेदशब्दादेव भेदस्य विभागात्मकविदारणात्मकत्वमवगम्यते । स हि भिदिधातो रूपम् । स च विदारणार्थतया व्याख्यात इति भावेन शङ्कतेकिन्त्विति।। परिहरति- अन्योन्याभाव एवेति ।। प्रकृत इति शेषः । अयमर्थः-
़क्रियावाचित्वमाख्यातुमेकैकार्थः प्रदर्शितः ।
प्रयोगतोऽनुगन्तव्या अनेकार्था हि धातवः ।।'
इति वचनाद्भिदिर्विभागवचनोऽन्यत्ववचनश्च । 'भिन्नो घटः' इत्युक्त्या विभागरूपस्फुटितत्वस्येव 'भिन्नं गगनं घटात्' इत्युक्त्याऽन्यत्वस्याप्यवगमात् । अन्यथा संयुक्तयोरोष्ठयोर्भिन्नाविति व्यवहाराभावप्रसङ्गात् । विभागान्यत्वयोर्मध्ये विभागो विदारणात्मा, नान्यत्वम् । तदेव चात्र प्रकृतमिति न शून्यत्वप्रसङ्ग इति । तथापीति ।। इयं च शङ्का भेदस्य वस्तुधर्मत्वं, तत एव तन्निष्ठत्वं चेति भ्रान्त्येति द्रष्टव्यम् । इष्टापत्तिं परिहरति- तथेति ।। अनेकत्वैकार्थसमवायिनो भेदस्य तत्रापि सत्त्वादिति भावः । तत्रापीष्टापत्तिं परिहरति- इति तद्विरुद्धमिति ।। तत्रापि तां परिहरति- एकत्वाभावे चेति ।। न भवेदिति ।। अनेकत्वस्य तत्समाहाररूपत्वतदसमवायिकारणत्वयोरन्यतरत्वस्यावश्यम्भावादिति भावः । अस्तु तस्यैकत्वानेकत्वशून्यत्वम् । ततोऽपि किमित्यत आह- तथा चेति ।। सङ्ख्यायाः सामान्यगुणत्वादिति भावः । एवं हीति ।। भेदस्यानेकत्वैकार्थसमवायित्वेऽप्यनेकत्वैकार्थसमवायिभेदात्मकः पटो यत्रास्ति तस्यैवानेकत्वं स्यात्, तत्प्रसञ्जकपटात्मकभेदस्य तत्रैव सत्त्वात् । न त्वनेकः। न तु पटोऽनेकः । न तु पटस्यानेकत्वमापादनीयम् । तत्प्रसञ्जकस्य भेदात्मकपटस्य पटेऽसत्त्वादित्यर्थः । अङ्गीकृत्यापि पटस्यानेकत्वापादनं दूषयति- अनेकत्वेऽपीति ।। नन्वेकत्वानेकत्वयोर्विरुद्धत्वात् कथमनेकत्ववतः पटस्यैकत्वं स्यादित्यतः, नैकत्वानेकत्वे स्वरूपेण विरुद्धे । एकस्य पटस्यान्यापेक्षयाऽनेकत्वदर्शनात् । किन्तु यदपेक्षयाऽनेकत्वं तदपेक्षयैकत्वं विरुद्धम् । तत्र पटस्य परस्मात् प्रतियोगिन एव भेदेन तदपेक्षयैवानेकत्वात् (पां.टि.) तदपेक्षयैवैकत्वस्य विरुद्धत्वेऽपि स्वतो भेदाभावेन तदपेक्षयानेकत्वाभावान्न स्वापेक्षयैकत्वस्य विरुद्धत्वमित्याशयेनाऽह- स्वस्मिन्निति ।। कुतो न पूर्वोत्तरविरोध इति ।। अश्वत्वसद्भावेन गोत्वाभावं प्रसाध्य पुनर्गोत्वाभावेनाश्वत्वाभावसाधने विरोधदर्शनादिति भावः । नन्वनेकत्वबलेनैकत्वाभावस्य एकत्वाभावबलेनानेकत्वाभावस्य च पररीत्यैव परं प्रत्यापादनान्न पूर्वोत्तरविरोधो ममेत्यत आह- न हीति ।। उक्तमिति ।। 'स्वस्मिन्नेकोऽप्यन्येन सहितोऽनेकः' इत्यनेन ग्रन्थेनैकत्वानेकत्वयोरविरुद्धत्वस्योपपादनादित्यर्थः । बाधकेति ।। सापेक्षत्वशून्यत्वाद्यापत्त्यादिरूपबाधकेत्यर्थः । साधकेति ।। धर्मिप्रतीतावपि गृह्यमाणत्व(रहितत्व)रूपसाधकेत्यर्थः ।
(व्या.टि.) द्वितीये आह- अथेति ।। संशयादिस्थले इष्टापत्तिमाशङ्क्य निराहअत्रापीति ।। स्वरूपत्वे प्रत्यक्षघटनां तावदाह- भेदस्येति ।। यदीति ।। ननु दण्डिज्ञाने तदत्यन्तभिन्नोऽपि दण्डः प्रतीयत इति प्रशिथिलमूलस्तर्क इत्यत आह- नियामकेति ।। घटादिव्यावृत्तविशिष्टान्तर्गत्यादिनियामकविशेषाभावादित्यर्थः । अस्वरूपत्ववादिनोऽप्रतीतेरिष्टत्वेन स्वतोऽबाधकत्वात्ततो बाधकं शङ्कते- ततः किमिति ।। आत्मदर्शनेनेति मूले शेषोक्तिः। अज्ञातायामिति ।। अविषयीकृतायामित्यर्थः । विशिष्टवाचकानां पदानां विशेषणवाचकपदसमभिव्याहारे विशेष्यमात्रपरत्वनियमात्, 'स तपोऽतप्यत' इत्यादिवत् । आत्मनीति वैषयिकाधिकरणे सप्तमीत्याह- आत्मविषय इति ।। एककोटिकसंशयाभावादाह- अहं वेति ।। घटो वेत्यनेन मूले वाशब्दाध्याहारं सूचयति- विपर्ययो वेति ।। अनेन 'संशयादिः स्यात्' इत्यादिशब्दो भिन्नक्रम इत्यसूचयत् । सम्भृतसामग्रीकस्य प्रतिबन्धकाभावेऽवश्यम्भावादित्यनुक्रमेणाऽह- समानेत्यादिना ।। इष्टापत्तिमाशङ्कते- अस्त्विति ।। आपाद्यानिष्टत्वं स्पष्टमाचष्टे- अप्रामाणिकेति ।। ननु सर्वत्र संशयादिप्रसङ्गेन परपक्षप्रतिक्षेपेऽपि स्वपक्षे किमायातम् ? न हि परपक्षप्रतिक्षेप एव स्वपक्षसिद्धिः । पक्षान्तरस्यापि सम्भवादित्यत आह- इदमुक्तं भवतीति ।। द्वय्येवेति ।। द्वाववयवाविति विगृह्य 'सङ्ख्याया अवयवे तयप्' इति प्राप्तस्य तयपो 'द्वित्रिभ्यां तयस्यायज्वा' इत्यादिष्टस्यायचोऽपि स्थानिवत्त्वेन तयप्त्वात् 'टिड्ढाणञ्' इत्यादिना ङीपि द्वयीति रूपं न्यरूपि । एवेति तृतीयव्युदासः । स्वरूपत्वमेवेति ।। परस्परविरुद्धयोरन्यतरनिषेधस्यान्यतरविधिनान्तरीयकत्वेन पक्षान्तरस्याप्रसक्तेः स्वपक्षसिद्धिरिति भावः ।
ननु तथापि न भेदस्य धर्मिस्वरूपत्वं तत्र प्रमाणाभावात् । न च तद्दर्शन एव प्रतिभासो लिङ्गम्, असिद्धेः । न च तद्दर्शन एव भेदाप्रतिभासे प्रतिबन्धकाभावेन समानधर्मदर्शनादिना सर्वत्र संशयाद्यापातेन तन्निवृत्तये वस्तुप्रतीतावेव भेदप्रतीतिरेष्टव्येति वाच्यम् । तन्निवृत्तेरन्यथासिद्धेरित्याशयेनाऽशङ्क्य निषेधति- न च वाच्यमिति ।। पश्चादिति ।। वस्तुप्रतीत्यनन्तरं सादृश्यवदभाववच्च प्रतियोगिस्मरणे सतीत्यर्थः । प्रत्येष्यत इति ।। इणः कर्मणि लृट् । प्रसक्तमपीति ।। अयं भावः । द्विविधो बाधो मीमांसितः, प्राप्तबाधोऽप्राप्तबाधश्चेति । तत्र तार्तीयोऽप्राप्तबाधो दाशमिकः प्राप्तबाध इति । तत्र भेदप्रतीतेः संशयादिकं प्रति श्रुतिलिङ्गाधिकरणन्यायेन कार्यानुत्पादव्याप्यत्वरूपप्रतिबन्धकत्वापरपर्यायाप्रसञ्जकत्वरूपाप्राप्तबाधकत्वाभावेऽपि शरकुश(कर)न्यायेन (व्या.टि.) प्राप्तप्रतिषेधकत्वरूपप्राप्तबाधकत्वं युज्यत इति न तन्निवृत्तये वस्तुप्रतीतेर्भेदप्रतीत्यभेदः प्रत्येतव्य इति । निरोत्स्यतीति ।। निपूर्वाद्रुधेः लृटि स्ये लघूपधलक्षणगुणे च रूपं निरूप्यम् । यद्वा 'यज्ज्ञानं यत्र प्रतिबन्धकं तत्सामग्य्रपि तत्र प्रतिबन्धिका' इति न्यायेन भेदप्रतीतिसामग्री प्रतिबन्धिकेत्यभिप्रायेणायं ग्रन्थः प्रवृत्तः । दूषयितुमुपक्रमते- पश्चाद्धीति ।। सविकल्पक इत्यर्थः । हीति प्रतीतिप्रसिद्धिं द्योतयति । तथा प्रतीयतां किं बाधकमित्यत आह- न चेति ।। अनुवाद इति ।। अनु सविकल्पकज्ञानमनुसृत्य वादो व्यवहारः, तथा ज्ञानव्यवहारो न युज्यत इत्यर्थः । अयं भावः- यदि भेदो वस्तुप्रतीतौ न प्रतीयेत तदा अस्यास्माद्भेद इत्युत्तरकालं सविकल्पकं ज्ञानं तथा व्यवहारश्च न स्यात्  । अस्यास्मादिति धर्मिप्रतियोगितया वस्तुद्वयमुद्दिश्य हि भेदो ज्ञायते । न चागृहीतभेदं वस्तु तथोपदेष्टुं शक्यते । एकस्मिन्नपि तत्प्रसङ्गादिति । तदुक्तमनुव्याख्याने 'अन्यथाऽस्यामुना भेद इति वक्तुं न शक्यते' इति । निगमयति- अत इति ।।
ननु पश्चात्तन्याः सविकल्पकप्रतीतेरुत्थानासम्भवेन संशयाद्यवारकत्वेऽपि प्रथमप्रतीतेर्निर्विकल्पकरूपाया भेदविषयत्वेन संशयादिवारकत्वेन किमाद्यप्रतीतेरेव सविकल्पकत्वाभ्युपगमेनेति शङ्कते- अथेति ।। एतदीयतयेति ।। धर्मिवस्तुसम्बन्धित्वेनेत्यर्थः । विपक्षे बाधकमाह- अन्यथेति ।। दूरस्थवनस्पत्योश्चूतपनसयोः पनसचूतकोटिकसंशयविपर्ययाभावप्रसङ्ग इत्यर्थः । दोषात्तत्र तथेति चेत्, भेदस्य स्वरूपप्रतीत्यैवोपयोगे दोषस्याकिञ्चित्करत्वात् ।
निर्विकल्पके प्रमाणाभावाच्च । तथा हि- न तावत्तत्र प्रत्यक्षं मानम् । तस्यातीन्द्रियत्वाभ्युपगमात् । नापि व्यवहाररूपकार्येण तदनुमानम् । व्यवहारस्य सविकल्पकज्ञानसाध्यत्वात् । नापि, प्राथमिकं गौरिति प्रत्यक्षं, जन्यविशेषणज्ञानजन्यं जन्यविशिष्टज्ञानत्वाद् अनुमितिवदित्यनुमानं मानम् । दृष्टान्तस्य साध्यविकलत्वात् । न चानुमितौ साध्यप्रसिद्धेर्हेतुतया तत्र विशेषणज्ञानजन्यत्वं सिद्धमेवेति वाच्यम् । व्याप्त्यादिज्ञानसत्त्वे साध्यप्रतीतिविलम्बेनानुमितिविलम्बाभावेन तत्र तस्याहेतुत्वात् । न च साध्यप्रतीत्यभावे व्याप्तिग्रह एव नास्तीति वाच्यम् । तर्हि तस्य तज्जनकत्वेनान्यथासिद्धतयाऽनुमितावजनकत्वात् । किञ्च 'यद्विशेषयोः' इति न्यायेन विशिष्टज्ञाने विशेषणज्ञानस्य हेतुत्वे विशेष्यज्ञानस्यापि जनकत्वं स्यात् । अनुमितौ तस्यापि जनकत्वात् । किञ्च संयुक्ताविमौ समवेतावित्यादिज्ञाने संयोगसमवायादिरूपविशेषणस्य, अनुव्यवसाये व्यवसायगतस्य रजतत्वप्रकारकत्वस्य विशेषणस्य, अभावज्ञाने प्रतियोगित्वाभावत्वादिरूपस्य विशेषणस्य पूर्वमज्ञातस्यैव भानमित्यभ्युपगमेन तत्र व्यभिचारः । नापि, ज्ञानत्वं निर्विकल्पकत्वसमानाधिकरणं सकलज्ञानवृत्तित्वात् सत्तावदित्यनुमानं मानम् । अप्रयोजकत्वात् । इच्छात्वव्यवहारत्वानुमितित्वादिकं पक्षीकृत्यापि प्रयोगसम्भवेन निर्विकल्पकेच्छादिसिद्धिप्रसङ्गाच्च । नापि, चक्षुश्चाक्षुषसविकल्पकातिरिक्तज्ञानकरणं ज्ञानकरणत्वाद् घ्राणवदित्यनुमानं मानम् । अप्रयोजकत्वात् । अनेन निर्विकल्पकसिद्धौ तदतिरिक्तेति विशेषणदानेन सविकल्पकनिर्विकल्पकातिरिक्तज्ञानसिद्धेरेवं तदतिरिक्तज्ञानसिद्धिरित्यतिप्रसङ्गाच्च । नापि, जागरादिसविकल्पप्रत्यक्षं (व्या.टि.) जन्यविशेषणज्ञानजन्यं जन्यविशिष्टज्ञानत्वाद् दण्डीति विशिष्टप्रत्यक्षवदित्यनुमानं मानम् । दृष्टान्ते साध्यविकलत्वात् । दण्डपुरुषयोर्युगपदिन्द्रियसन्निकर्षेऽसंसर्गाग्रहे च सति विनैव दण्डज्ञानं दण्डीति ज्ञानोत्पत्तिदर्शनात् । तस्मान्नानुमानं मानम् । आगमस्तु तत्र नेष्टो दृष्टो वा । तस्मादप्रामाणिकं निर्विकल्पकम् । तदुक्तं तैत्तिरीयभाष्ये  'किञ्चिदिति प्रत्ययस्यासिद्धेः(द्धिः)' इति  ।  'न च पश्चाद्भेदो ज्ञायत इत्यत्र किञ्चिन्मानम्' इति च ।
उक्ततर्कस्य प्रतिकूलतर्कपराहतिं शङ्कते- ननु यदीत्यादिना ।। न च तत्प्रतीतावेव प्रतीत्या धर्मिस्वरूपत्वं साधयत इष्टापादनमेतत् । अन्यथा पूर्वहेतोर्वाद्यसिद्धिप्रसङ्गात् । अतो विपर्ययापर्यवसानात्तर्काभासोऽयमित्यतस्तं विपर्यये पर्यवसाययति- न चैवमिति ।। तथा सतीति ।। इष्टापत्तावित्यर्थः । संशयादीति ।। भेदप्रतीतेस्तत्संशयविपर्ययविरोधित्वादित्यर्थः । प्रसञ्जनीयस्यानिष्टत्वं दर्शयति- अस्ति चेति ।। तथा च तत्प्रतीतावेव प्रतीतेः स्वयमनिष्टत्वाभावेऽप्यनिष्टप्रसञ्जकत्वादनिष्टत्वमिति भावः । विपक्षे बाधकेन स्वोक्ततर्कस्य विपर्यये पर्यवसानमुपपाद्योपसंहरति- न धर्मिप्रतीताविति ।। तत्सिद्धमर्थमाह- तत्कथमिति ।। अत्रापि मूले प्राय इति स्मर्यमाणसदृशविशेषप्रतियोगिकभेदव्युदासाय ।
ननु प्रतीतौ संशयानुपपत्तिं प्रसञ्जयन्तं प्रति पुनः प्रतीतौ संशयप्रदर्शनमसङ्गतम्, उक्तदोषानुद्धारादित्यत आह- अयमभिप्राय इति ।। एकस्य वस्तुन इति हेतुगर्भविशेषणम् । धर्मिस्वरूपस्य तदैक्येनैक्यावश्यम्भावादिति भावः । प्रमाणाभावादिति ।। प्रतियोगिभेदस्य सादृश्यादौ व्यभिचारेणाऽनन्त्यप्रसङ्गेन च भेदाप्रमाणत्वादिति भावः । प्रतीयत एवेति ।। विषयीभवत्येवेत्यर्थः । यद्वा तत्प्रतीत्युपाधिनैवास्य ज्ञेयत्वं नान्यथेत्यर्थः । संशयानुपपत्तिं शङ्कितां स्मारयति- किन्त्विति ।। उत्तरयति- तस्येत्यादिना ।। अयं भावः । न स्वरूपेण भेदप्रतीतिः संशयप्रतिबन्धिका, किन्तु सप्रतियोगिकत्वेन । तत्र धर्मिस्वरूपेण प्रतीयमानो भेदो न सर्वात्मकमिदं, किन्तु स्वयमेवेति सामान्यतः सर्वप्रतियोगिकत्वेन स्मर्यमाणकतिपयविशेषप्रतियोगिकत्वेन चानुभूयमानो विरुणद्ध्येव सर्वत्वकोटिकं स्मर्यमाणकतिपयकोटिकं च संशयं विपर्ययं वा । परन्तु यत्प्रतियोगिकत्वेन नोपलब्धस्ततो विरोधिज्ञानाभावादेव स्यातामेव संशयविपर्ययौ । समानविषये तद्विरोधिप्रकारकत्वेन संशयादिविरोधित्वादिति । वक्ष्यत्येतदुपरिष्टात् । तदेतदभिप्रेत्याऽह- न तु तत्रापीति ।। अनेन प्राक् साधारण्येन भेदप्रतीतिरुपपादिता, अत्र विशिष्य संशयादिस्थलेऽपीति न पुनरुक्तिरिति । निगमयति- अत इति ।। अन्यथेति ।। भेदप्रतीतावपि तद्धर्मविशेषाप्रतीतिमात्रेणेत्यर्थः । ययेति ।। विपर्यये पर्यवसन्नयेति शेषः । भवेदिति ।। सिद्धमिति शेषः । उक्तमनूद्य नियामकं पृच्छति- संशयादिस्थलेऽपीति ।। उक्तमिति ।। 'कस्मिंश्चिदेव सदृशे' इति मूलेनेति शेषः । तत्र हि कस्मिंश्चिदिति बाह्यार्थ इत्यर्थः  । एवेति साक्षिभास्यव्युदासः । तत्रापि न सर्वत्रेत्याह- सदृशे इति ।। तेन विसदृशव्यवच्छेदः । यद्वा कस्मिंश्चिदिति सदृशविशेषणम् । न सदृशमात्रे किन्तु सुसदृशेत्यर्थः । तेन संशयादिस्थले सर्वस्मात्- सामान्यतो विशेषतश्च स्मर्यमाणकतिपयविसदृशादिविशेषाच्च व्यावृत्तिरनुभूयत (व्या.टि.) इत्युक्तमित्यर्थः । तदेतद्विस्पष्टमाचष्ट तैत्तिरीयभाष्ये भगवान् भाष्यकारः 'यदा संशयीत तदाऽपि कुतश्चिद्व्यावृत्तमेव ज्ञायते । न हि सर्वमिदं भवति न वेति कस्यचित्संशयः' इति । कस्मिंश्चिदेवेत्येवकारव्यावर्तितसाक्षिभास्यात्मादौ संशयाद्यनास्पदे संशयाद्यभावप्रसङ्गाभावेन निराबाधं सार्वत्रिकनैसर्गिकभेदप्रतीतिः सिद्धेत्याह- भेदस्येति ।। आत्मनीति ।। साक्षिभास्योपलक्षणमेतत् । तथा घट इति सर्वस्य । यथोक्तं तैत्तिरीयभाष्ये 'सर्वस्य स्वरूपं सर्वैरेवानुभूयते । अन्यथाऽहं दृष्टोऽन्यो वा दृष्ट इत्यपि संशयः स्यात् । न ह्यज्ञाताद्वस्तुनो व्यावृत्तिः केनचिच्छङ्क्यते' इति च । न चैवमिति ।। अनेन प्रतितर्कस्येष्टापादनं सिद्धसाधनं च सूचितम् । इत्याहेति ।। इत्युक्तं मा विस्मार्षीरित्यर्थः । संश(यस्य)ये स्मर्यमाणविसदृशकोटिकत्वलाभाय व्याचष्टे- न वेत्यस्येति ।। अयं भावः- यथाऽनभ्यासदशापन्नजलादिज्ञाने प्रमात्वसंशयेऽप्यभ्यासदशापन्नबाह्यजलादिज्ञाने, तथा साक्षिभास्यसुखादिज्ञाने प्रमात्वसंशयाद्यभावेन धर्मिप्रतीतेरेव तद्विषयकत्वमङ्गीकृत्य क्वाचित्कसंशयादिकमन्यथोपपादितम्, तथाऽत्रापि साक्षिभास्यात्मादौ बाह्ये च ज्ञातप्रतियोगिवैजात्ये संशयाद्यभावेन क्वाचित्कसंशयादिकमन्यथोपपाद्य निराबाधया धर्मिप्रतीतावेव प्रतीत्या स्वरूपत्वसिद्धिरिति ।
ननु साक्षिभास्यात्मादौ आत्मघटादिसंशयानुत्पत्त्या हि तद्व्याप्यतया व्यावृत्तिप्रतीतिरुपगता । न त्वेवं सम्भवति । तदनुत्पत्तेरन्यथासिद्धेरिति शङ्कते- नन्वित्यादिना ।। अपश्यत इति ।। उपलक्षणमेतत् । तद्विपरीतं च पश्यत इति योज्यम् । अन्यथा साधारणधर्मदर्शने तदसाधारणधर्मादर्शनस्य संशयादिहेतुत्वेन तन्निवर्तकत्वानुपपत्तेः । तदर्थम् अनुत्पत्तय इत्यर्थः । दूषणान्तरं प्रतिजानीते- किञ्चेति ।। अन्यच्चेत्यर्थः । अशक्यत्वादिति ।। वैलक्षण्यज्ञानस्य प्रतियोगिज्ञानपूर्वकत्वादिति भावः । मूले व्यापकत्वमवधारणार्थः, वि...मानेव धूमवानितिवत् । ज्ञानसामान्यस्य तन्नान्तरीयकत्वाभावाच्छेषं पूरयति- असाधारणतयेति ।। तदविनाभावमुपपादयति- तेन विनेति ।। असाधारण्यमिति ।। इतरविविक्तधर्मिवृत्तित्वमेवासाधारण्यम् । तच्चेतरव्यावृत्त्यज्ञाने दुर्ज्ञानम् । किञ्चासाधारणधर्मादर्शनं संशयमात्रसाधारणमिति संशयमात्रोच्छेदापत्तिः । न च विपरीतदर्शनसहितं संशयोच्छेदकमिति वाच्यम् । विपरीतदर्शनमात्रस्यैव तदुपपत्तेः । तद्भिन्नवृत्तिधर्मवत्तया धर्मिदर्शनरूपविपरीतदर्शनस्य तद्भेदज्ञानसापेक्षत्वाच्च । प्राणभृन्मात्रवृत्तित्वादिति ।। अन्यथा सर्वोपसंहारवती व्याप्तिर्न सिद्ध्येदिति सर्वानुमानतर्कोच्छेदः स्यात् । सर्वशब्दप्रयोगः, सर्वस्य सर्वविज्ञानं नास्तीति प्रतिषेधः, 'सर्वं खल्विदं ब्रह्म' इति वाक्यार्थधीश्च न स्यादिति भावः ।
ननु तर्हि भेदस्य विशेषतो ज्ञातत्वे पदार्थस्वरूपमपि विशेषतो न ज्ञायेत तदात्मकत्वात्तस्येति चेत्, सत्यमेतत् । यथोक्तं तैत्तिरीयभाष्ये- 'यावत्सर्वतो भेदो विशेषतो न ज्ञायते, तावत् स्वरूपमेव विशेषतो न ज्ञातम्' इति । ननु 'एक एव खल्वेकस्य वस्तुनो भेदः' इत्यनुपपन्नम् । भेदस्यान्योन्याभावरूपत्वात् । प्रतियोगिभेदेनाभावभेदस्यात्यन्ताभावे दर्शनात् । घटवति नीलघटो नास्तीति प्रतीतेः, नीलघटवति घटो नास्तीत्यप्रतीतेश्च विशेषाभावातिरिक्तः सामान्याभावः सिद्धः । तथैव भेदोऽपि, घटो नेति नीलघटो नेति च प्रतियोगितावच्छेदक(व्या.टि.) भेदाद्भेदसिद्धेः । तथैव पदार्थविदो वदन्ति । तत्कथमन्योन्याभावरूपभेदस्यैकस्यैव सामान्यतः सर्वप्रतियोगिकत्वं घटादिरूपेण विशेषप्रतियोगिकत्वं लोकविरुद्धं सिद्ध्यतीत्यतः, अनुभवशरणा भगवच्चरणा इत्याह- न च सर्वात्मकमिति ।। अनुभवेन न्यायातिक्रमो न्याय्य एवेति भावः । एवं बाधकोद्धारे साधकं सुदृढतरमित्याह- तदेवमिति ।। भेदस्य धर्मिस्वरूपत्वे बाधकान्तरमाशङ्कते- नन्विति ।। स्वरूपासिद्धिं (द्धिमाशङ्कते) ब्रूते- कदाऽपीति ।। केवलस्य प्रतियोगिविनिर्मुक्तस्य । द्वितीयं दूषयति- सर्वाद्वैतेति ।। सर्वस्यापि भेदप्रतियोगित्वादिति भावः । उद्धरति- मैवमिति ।। निरूपकत्वेन बहिरङ्गत्वादिति ।। तटस्थत्वादित्यर्थः। व्याप्तेर्निदर्शनं पृच्छति- कुत्र चेदमिति ।। तदाशङ्कते- लम्बेति ।। आदिपदेन 'यत्किञ्चित्सोमलिप्तं तेनावभृथं यन्ति' इति वैदिकमप्युदाहरणं द्रष्टव्यम् । तत्र सोमलिप्तस्यावभृथदेशनयने सोमस्यापि नयनान्वयदर्शनात् । तद्व्यभिचारस्थलमाह- चित्रेति ।। इत्यादाविति ।। अत्राप्यादिपदेन 'गोदोहनेन पशुकामस्य प्रणयेत्' 'श्वेतायै श्वेतवत्सायै दुग्धे' इत्यादिवैदिकमप्युदाहर्तव्यम् । तत्रापि निरूपकगोवत्सादेः प्रणयनदुग्धाद्यन्वयादर्शनात् । ततश्च व्यभिचारेण भूयोदर्शनान्न व्याप्तिरिति भावः । उपसंहरति- तत इति ।। व्याप्त्यभावादित्यर्थः । ननु भूयोदर्शनेन (दर्शने) संशयः स्यात् कुतो निश्चय इत्यत उक्तम्- यदि प्रतीत्यनुसरणमिति ।। अनुभवानुसरणमित्यर्थः । प्रतियोगिनामनेकेषामेकधर्म्यस्वरूपत्वानुभवादित्यर्थः । अशक्यमिति ।। आपादनस्यापि दर्शनमूलत्वादित्यर्थः ।
भेदशब्दस्यापि धात्वनुगमभ्रान्त्या बाधकमाशङ्कते- नन्वित्यादिना ।। सर्वशून्यतेति ।। अवयवशैथिल्यादित्यर्थः । घञि भावाधिकारादाह- न हीति ।। विदारकत्वेऽपीति ।। घञ्विधौ कारकग्रहणादित्यर्थः । भेदो न धर्मिस्वरूपं विदारकत्वादित्यत्र स्वतो विदारकत्वं वा प्रतियोगिनो वेति विकल्प्याऽद्येऽसिद्धिमाह- न त्विति ।। द्वितीयेऽप्रयोजकतामाह- स्वरूपस्यापीति ।। आकाशो वायुना भिन्नो, मेरुर्मन्दरेण भिन्न इत्यविदार्येऽपि तच्छब्दप्रयोगात् । न यौगिको भेदशब्दः किन्तु रूढ एव । सापेक्षयोगादपि निरपेक्षरूढेर्बलीयस्त्वात् । अत एव पूर्वतन्त्रे 'यद्योन्यां गायति तदुत्तरयोर्गायन्ति' इत्यत्र उत्तरशब्दस्य दिक्शब्दत्वेन सापेक्षत्वाद्योन्युत्तरऋग्ग्रहणे प्राप्ते 'सापेक्षनिरपेक्षयोर्निरपेक्षं बलीयः' इत्युत्तरग्रन्थस्थऋच्येव साम, वाचनिकातिदेशविषय इति निरणायि । तदेतदभिप्रेत्याऽह- अन्योन्याभाव एवेति ।। पुनर्बाधकान्तरं प्रसञ्जयति- तथापीति ।। एकत्वाभाव इति ।। आदिमसङ्ख्याभावे परिगणनानुपपत्तेरिति भावः । सुधायां तु 'तत्समाहाररूपत्वात् तत्कार्यत्वाद्वा तस्य' इत्यन्यथोपपादितम् । प्रसङ्गानौचित्यं दर्शयति- एवं हीति ।। अङ्गीकृत्यापि दोषमाह- अनेकत्वेऽपि वेति ।। स्वस्मिन्निति पूर्वान्वयि । तर्हि एको नैक इति विरोध इत्यत आह- एक इति ।। स्वयमिति शेषः । स्वस्मिन् स्वविषयमात्र इति, व्यवहार्य इति शेष इति वा । स्वव्याहतिं चाऽह- अनेकत्वबलेनेति ।। पररीत्या परस्याऽपादनमित्यत आह- न हीति ।। 'भेदो न युगधर्मः' इत्यनेन अनेकत्वैकार्थसमवायितायाः, 'स्वस्मिन्' इत्यनेन एकत्वानेकत्वविरोधस्याभावोक्त्या नास्मद्रीतिरित्युक्तप्रायमित्यर्थः ।
मूलम् - नच युगपज्ज्ञानानुत्पत्तिर्दोषः । यथा युगपदेव दीपसहस्रदर्शने सामान्यतः सर्वे ज्ञायन्त एव, तथा स्यात् । एकस्मिन्नेव वस्तुनि विशेषस्तैरप्यङ्गीकृत एव । 'नेति नेति' इत्यत्र सर्ववैलक्षण्याङ्गीकारात् । विशेषानङ्गीकारे च पुनरुक्तेः । नच घटाद् वैलक्षण्यमेव पटाद्वैलक्षण्यम्; अनुभवविरोधात् । तस्माद्भेददर्शनं युक्तमेव ।
।। इति श्रीमदानन्दतीर्थभगवत्पादाचार्यविरचिते विष्णुतत्त्वविनिर्णये भेदवादप्रकरणं समाप्तम् ।।
(त.मं.) सर्वतो वैलक्षण्यं ज्ञातुं सर्वत्र युगपद् ज्ञानोत्पत्तिसम्भव इत्यत आहन च युगपदिति ।। ननु भेदस्य स्वरूपत्वे भेदमात्रं भेदिमात्रं वा स्यात् । भेदमात्रे कस्य भेद इति वक्तव्यम् । भेदिमात्रे भेदो नास्तीत्युक्तं स्यादित्यत आह- एकस्मिन्निति ।। 'स वा एष नेति नेतीत्यात्मा' इत्यत्र इतिशब्देन प्रत्येकं पुरोवर्तिवस्तुप्रकारो हि विवक्षितः । एवं चाऽत्मा, घटवन्न, पटवन्न, पृथिवीवन्न, अब्वन्नेति पृथक् पृथक् सर्वपदार्थवैलक्षण्याङ्गीकारात् एकस्मिन्नेवाऽत्माख्ये वस्तुनि विशेषः तैरप्यङ्गीकृत एव । युक्तमेवेति निगमन एवशब्देन विपक्षबाधकतर्कान्तरं च सूचितम् । व्यक्तं चोक्तमनुव्याख्याने-
़अन्यत्वाग्रहणे प्रोक्तः कथमन्योन्यसंश्रयः  ।
अन्यत्वं यदि सिद्धं स्यात् कथमन्योन्यसंश्रयः ।।' इति ।
।। इति श्रीलिकुचसूरिसूनुश्रीनारायणपाण्डताचार्यविरचितायां तत्त्वमञ्जर्यां भेदवादप्रकरणम् ।।
टीका - पटः प्रतीयमानः सर्वव्यावृत्ततयैव प्रतीयत इत्युक्तम् । तदयुक्तम् । प्रतियोगिभूतस्य सर्वस्य, धर्मिणश्च पटस्य युगपज्ज्ञानप्रसङ्गात् । यद्यपि ज्ञानानां वध्यघातुकभावेन यौगपद्यमस्ति । तथापि युगपदुत्पत्तिस्तु नास्ति । मनसोऽणुत्वेन युगपदनेकेन्द्रियसन्निकर्षाभावात् । एकेन्द्रियविषयेऽपि सजातीयात्मगुणानां युगपदुत्पत्त्यदर्शनादित्याशङ्क्याऽह- न चेति ।। कुतो नेत्यत आह- यथेति ।। दृश्यतेऽनेनेति दर्शनं चक्षुस्सन्निकर्षः । तथा स्यात् प्रकृत इति शेषः । यद्यपि युगपदनेकज्ञानोत्पत्तिर्नास्ति । तथापि समुदायालम्बनस्यैकस्य ज्ञानस्योत्पत्तौ न काचिदनुपपत्तिरिति भावः ।
ननु सर्वमिति सामान्यतो यत्सर्वविषयकं ज्ञानं तत्साक्षिरूपम् । तस्मिन् सर्वदा सत्येव पटादिज्ञानानि मनोवृत्तिरूपाणि जायन्ते । तत्कथमेतावाक्षेपपरिहारौ । सत्यम् । तथापि विशेषतो व्यावृत्तिप्रतीतौ घटपटज्ञानोत्पत्तियौगपद्यं प्रसज्यत एव । तत्र धर्मिणः प्रतियोगिनां च पुरोऽवस्थितत्वे युगपदिन्द्रियसन्निकर्षे च सति समुदायावलम्बनैकज्ञानोत्पत्तिरुक्ता । धर्मिप्रतियोगिनोरन्यतरस्यैव सन्निधाने तु संस्कारसहकृतेन्द्रियसन्निकर्षेणैकज्ञानोत्पत्तिरित्यादि बोद्धव्यम् । ननु भेदस्य पटस्वरूपत्वे पट एवास्ति न भेद इति वा भेद एवास्ति न पट इति वा पटभेदशब्दौ पर्यायाविति वाऽऽपद्येत । मैवम् । विद्यमानयोरेव पटभेदयोः सविशेषाभेदस्वीकारात् । तत्राभेदेनान्योन्याश्रयादिपरिहारो भविष्यति । विशेषेण चान्यतरमात्रावशेषादिकं न भविष्यति । विशेषस्य भेदप्रतिनिधित्वात् ।
अभिन्ने वस्तुनि पुनर्विशेषोऽस्तीत्येतदप्रसिद्धं कथमङ्गीक्रियत इत्यत आह- एकस्मिन्नेवेति ।। तैः सर्वाभेदवादिभिरपि । किमुत पदार्थान् व्यवस्थापयद्भिरन्यैः । अङ्गीकृतोऽङ्गीकृतप्रायः । तदविनाभूतस्यार्थस्याङ्गीकृतत्वात् । तत्कथमित्यत आह- नेतीति ।। 'स एष नेति नेत्यात्मा' इत्यत्र वाक्ये प्रतिपाद्यतया ब्रह्मणः सर्ववैलक्षण्याङ्गीकारात् । तावता च किं प्रकृत इत्यत आह- विशेषेति ।। इदमुक्तं भवति । इदं तावद्वाक्यं पदसमन्वयबलेन ब्रह्मणः सर्वपदार्थव्यावृत्तिप्रतिपादकमिति परेणाप्यङ्गीकृतम् । तत्राऽत्मशब्दार्थस्य वाक्यद्वयप्रतिपादितयोर्व्यावृत्त्योश्च न तावद्भेदो भेदाभेदो वाऽङ्गीकर्तुं शक्यौ । अखण्डवाक्यार्थाङ्गीकारविरोधात् । तत्रात्यन्ताभेदे विशेषस्य चानङ्गीकारे पदानां पुनरुक्तिप्रसङ्गेनानाम्नानं प्रसज्येत । अतो 'नेह नानाऽस्ति किञ्चन' इत्यादिवाक्यविरोधपरिहाराय अत्यन्ताभेद इव पौनरुक्त्यादिप्रसङ्गपरिहाराय विशेषोऽप्यङ्गीकार्य एव । ननु, एवमादिपदजातं न वचनवृत्त्या आत्मनि प्रवर्तते, किन्तु लक्षणया । तत्र वचनवृत्त्या प्रतिपाद्ययोर्व्यावृत्त्योर्भेदसद्भावान्न पौनरुक्त्यम्  ।  लक्ष्यार्थभेदाभावान्नाखण्डार्थताहानिरिति । मैवम् । लक्ष्यार्थे विशेषाभावे पुनर्वैयर्थ्यापरिहारात् । नानाविधारोपपरिहारस्य प्रयोजनत्वान्न वैयर्थ्यमिति चेन्न । प्रतिपाद्यविशेषाभावे तत्परिहारस्याप्यनुपपत्तेरिति ।
न केवलं व्यावृत्तिद्वयस्य निर्विशेषाभेदे पौनरुक्त्यादिदोषः । किं तर्हीत्यतो दोषान्तरं प्रतिजानीते- नचेति ।। इतश्च न व्यावृत्तिद्वयस्य निर्विशेषाभेद इत्यर्थः । कुतो नेत्यत आह- अनुभवेति ।। विरोधप्रकटनार्थमनुभवेन ह्येकार्थविशेषणत्वेन प्रतीयमानं व्यावृत्तिद्वयमभिन्नमपि सातिशयं प्रतीयते नतु तन्मात्रमिति । यद्यपि सत्यज्ञानादिवाक्यमप्यत्रोदाहर्तुं शक्यं तथापि भेदस्य सविशेषाभेदप्रतिपादनं प्रस्तुतमिति तथाविधमेव वाक्यमुदाहृतम् । क्वापि भेदानभ्युपगतावेतद्वाक्यविरोधश्चानेन सूचितो भवति ।
किञ्चात्र कथमापादनम् । यदि भेदो दृश्येत तदाऽन्योन्याश्रयत्वं स्यादिति चेन्न । भेददर्शनस्य सम्मतत्वेन विपर्ययापर्यवसानात् । दर्शनमात्रसद्भावेऽपि तस्य प्रमात्वं निराक्रियत इति चेन्न । अन्योन्याश्रयत्वस्य प्रमात्वाप्रतिबन्धकत्वात् । एतेन दर्शनस्य वास्तवत्वं निराक्रियत इत्यपि परास्तम् । किञ्चान्योन्याश्रयदुष्टस्य व्यावहारिकसत्त्वमपि कुतः? नहि मृदवास्तवीत्येतावता यस्य घटस्य कारणं तत एवोत्पन्नेत्येतत्परस्यापि मनोगतं भविष्यति । अथ यदि धर्म्यादिप्रतीतिमपेक्ष्य भेदः प्रतीयेत तदाऽन्योन्याश्रयत्वं स्यादित्यापाद्यते, तदा धर्म्यादिप्रतीत्यपेक्षैव निवर्तते भेददर्शनस्य किमायातम् । प्रकारान्तराभावात्तन्निवृत्तिरिति चेन्न । दर्शनमात्रस्याङ्गीकृतत्वेन निवर्तयितुमशक्यत्वात् । प्रमात्वादिनिवर्तनेऽन्योन्याश्रयत्वादेः सामर्थ्याभावस्योक्तत्वात् ।
किञ्च  स्पष्टदृष्टं भेददर्शनं प्रकारान्तरं कल्पयिष्यति  ।  अस्मिन्नेव वा प्रकारे कमप्यवान्तरविशेषम्  ।  स्वयं तु न निवर्तते  ।  नहि स्पष्टदृष्टोऽङ्कुरः परिचितचरबीजासम्भवमात्रेण स्वयं निवर्तते । किन्तु बीजान्तरं वा परिचितेष्वेव जात्यादिविशेषं वा कल्पयतीति लोके दृष्टमित्याशयवानुपसंहरति- तस्मादिति ।। प्रत्यक्षेणेति शेषः । एवमनुमानादिनाऽपि स्वविषये भेदप्रतीतिर्वक्ष्यमाणन्यायेन द्रष्टव्या । ननु व्याप्यव्यापकादिभेदप्रतीत्यपेक्षमनुमानादिकं कथं भेदे प्रमाणं भविष्यतीति चेत्, तत्किं भेदप्रतीतिमात्रं परो नाङ्गीकरोति । तथा सति तस्याप्यनुमानादिव्यवहारो न स्यात् । प्रमात्वनिवृत्तिकारणस्य च बाधकप्रत्ययस्य निरासोऽनुपदमेव करिष्यते ।
।। इति भेदवादप्रकरणम् ।।
(र.टि.) इत्युक्तमिति ।। 'स्वस्मिन्नेकः' इत्यादिना एकत्वानेकत्वयोर्विरोधो नास्तीत्युक्तमित्यर्थः । मूले युगपज्ज्ञानाभाव इत्येवोक्ते इष्टापादनं स्यात् । तत्परिहारार्थं युगपज्ज्ञानानुत्पत्तीत्युक्तमित्याह- यद्यपि ज्ञानानामिति ।। सजातीयेति ।। प्रत्यक्षार्थविशेषणगुणानामित्यर्थः । मूलगतस्य सामान्यत इति पदस्य व्यावर्त्यमाह- यद्यपि युगपदिति ।। साक्षिरूपमिति ।। 'सर्वं सामान्यतो यस्मात् सर्वैरप्यनुभूयते' इत्यनुव्याख्यानादिबलादिति भावः । इत्यादीति ।। धर्मिप्रतियोगिनोरुभयोरप्यसन्निधाने संस्कारव्यापारकेण मनसा समुदायविषयकैक(र.टि.) ज्ञानोत्पत्तिरादिपदेन गृहीता बोद्धव्या । सर्वाभेदवादिभिरपीति ।। अनेनापिशब्दो विरोधद्योतनार्थ इत्युक्तं भवति । अत एवाऽह- पदार्थान् व्यवस्थापयद्भिरिति ।। तैर्विशेषस्य स्वारस्येनाङ्गीकृतत्वान्नास्मत्समुच्चयार्थत्वमपिशब्दस्येति भावः । अत एवोक्तम्- अङ्गीकृतप्राय इति ।। ननु 'स एष' इति वाक्यगतात्मशब्दस्यैव ब्रह्मप्रतिपादकत्वम्, 'नेति नेति' इत्यनयोर्भिन्नभिन्नप्रतियोगिघटितवैलक्षण्यप्रतिपादकत्वमिति कथं पुनरुक्तिरित्यत आह- इदमुक्तं भवतीति ।। पौनरुक्त्यादीति ।। आदिपदेन व्यावृत्तिद्वयब्रह्मणोर्विशेषणविशेष्यभावानुपपत्तिरूपार्थदोषादिकं ग्राह्यं द्रष्टव्यम् । अत्रेति ।। परेण विशेषोऽङ्गीकारयितव्य इत्यर्थः । तथाविधमिति ।। व्यावृत्तेर्भेदरूपत्वादिति भावः । एतद्वाक्यविरोध इति ।। तथा च भेदखण्डनं स्वव्याहतमिति भावः। सम्मतत्वेनेति ।। अन्यथा भेदनिराकरणादिकं न स्यादिति भावः । तस्य प्रमात्वमिति ।। यदि भेददर्शनं प्रमाणं स्यात् तदाऽन्योन्याश्रयः स्यादित्यापादनेनेत्यर्थः । प्रमात्वाप्रतिबन्धकत्वादिति ।। परेण घटात्पटस्य भेदसिद्धौ पटाद्घटस्य भेदसिद्धिरिति सिद्धिपदोक्तज्ञप्तावेवोक्तस्यान्योन्याश्रयत्वस्य तत्तद्गतप्रमात्वानिषेधकत्वादित्यर्थः ।
(रा.टि.) गमनिकायामेव व्याख्यातत्वादत1 इत्यादिवाक्यमव्याख्यायोत्तरवाक्यमवतारयितुं शङ्कते- पटः प्रतीयमान इति ।। उक्तमिति ।। 'प्रायस्सर्वतः' इत्यादिवाक्य इति भावः । मूल अनुपपन्नतामाशङ्क्य तात्पर्योक्त्या तां निराह- यद्यपीति ।। यौगपद्यमस्तीति ।। 'नाजात एको अन्यं हन्ति नाप्यन्याधारः' इति न्यायेन मूषिकमार्जारयोरिव मनोवृत्तीनामुत्तरात्मविशेषगुणानां पूर्वपूर्वनिवर्तकत्वमिति मतान्तरेऽपि सिद्धतया वध्यघातुकभावसत्त्वेन यौगपद्यम् एकाधिकरण्यमस्तीत्यर्थः । आत्मगुणानाम् आत्मस्वामिकानां मनोनिष्ठानामित्यर्थः । पररीत्यैवमुक्तिः । धर्माधर्मादिविजातीयव्यावृत्त्यर्थं सजातीयेत्युक्तिरित्याहुः । दर्शनेन ज्ञायत इत्ययुक्तमित्यत आह- दृश्यत इति ।। 'करणाधिकरणयोश्च' इति करणे ल्युट् अनभाव इति भावः । तस्मिन् सर्वदा सत्येवेति ।। घटादिधर्मिस्वरूपभेदगोचरचाक्षुषादिज्ञानोदयदशायां भेदप्रतियोगिभूतसर्वपदार्थोपनायकसाक्षिरूपज्ञाने सति धर्मिप्रतियोग्युभयविषयकैकज्ञानोदयसम्भवेनानुपपत्त्यभावात् कथमेतौ तदयुक्तमित्यादिना कृताक्षेपपरिहारावित्यर्थः । एकज्ञानेति ।। धर्मिप्रतियोग्युभयविषयकैकज्ञानेत्यर्थः । एवं धर्मिणः सन्निकृष्टत्वे प्रतियोग्यनुभवजन्यसंस्कारसहकृतेन्द्रियसन्निकर्षेण, प्रतियोगिनस्सन्निकृष्टत्वेन तु धर्म्यनुभवजन्यसंस्काराहितशक्तिकेन्द्रियेणेत्यर्थः । शक्त्यनङ्गीकारमतेनोक्तम्- सहकृतेति ।। ननु भेदकार्यं विशेषेण कथं भवेदित्यत आह- विशेषस्य भेदप्रतिनिधित्वादिति ।। 'व्रीहिभिर्यजेत' इति यागसाधनत्वेन श्रुतव्रीहीणामलाभे व्रीहिकार्यं तत्प्रतिनिधिनीवारैः क्रियते तद्वदिति भावः । एकस्मिन्नित्यस्यार्थः- अभिन्ने वस्तुनीति ।। अपिशब्दसूचितकैमुत्यं व्यनक्ति- सर्वाभेदेति ।। न केवलमस्माभिरिति तु न व्याख्यातम् । परेण मुखतो विशेषानभ्युपगमादाह- अङ्गीकृतः अङ्गीकृतप्राय इति ।।  अत्र ज्ञापकमाह- तदविनाभूतेति ।। व्यवहारादिभेदकार्यरूपार्थस्ये(रा.टि.) त्यर्थः । अस्फुटत्वात् पौनरुक्त्यं व्यनक्ति- इदमुक्तमिति ।। पदेति ।। (आत्मेत्यनूद्य नेति) मूर्तवन्नेति अमूर्तवन्नेति मूर्तामूर्तब्राह्मणादौ वाजसनेये नेति पदसमन्वयबलेन पृथिव्यप्तेजोऽभिधमूर्तवाय्वन्तरिक्षाख्यामूर्तादिसर्वपदार्थव्यावृत्तिप्रतिपादकमित्यर्थः । ततः किमित्यत आह- तत्रेति ।। वाक्यद्वयेत्यादिनाऽन्वयः । मूर्तामूर्तसर्वपदार्थव्यावृत्तिमत्त्वे 'नेति नेति' इति वाक्यद्वयप्रतिपादितयोरित्यर्थः। अखण्डेति ।। निर्भेदेत्यर्थः । यद्वा अखण्डः पदार्थान्तरेणानन्वितो वा प्रातिपदिकार्थमात्ररूपो वा यो वाक्यार्थः तदङ्गीकारविरोधादित्यर्थः ।
़संसर्गासङ्गिसम्यग्धीहेतुता या गिरामियम् ।
उक्ताखण्डार्थता यद्वा तत्प्रातिपदिकार्थता ।।'
इत्युक्तेः । अत्यन्ताभेद इति ।। ब्रह्मणो व्यावृत्त्योश्चेत्यनुषङ्गः । पर्यवसानमाह- अत इति ।। इत्यादिभेदनिषेधकवाक्येत्यर्थः । पौनरुक्त्यादीति ।। अन्यतरपरिशेषादिरादिपदार्थः ।
अपौनरुक्त्यमन्यथोपपन्नं सन्न विशेषमाक्षिपतीति शङ्कते- नन्वेवमादिपदजातमिति ।। नेतिनेतीत्यादिपदजातमित्यर्थः । वचनवृत्त्याऽमूर्तव्यावृत्तिं मूर्तव्यावृत्तिं चान्योन्यभिन्नां बोधयित्वा पश्चादात्मपदलक्षितं शुद्धचैतन्यं लक्षणया बोधयति- गङ्गापदं प्रवाहबोधद्वारा तीरमिवेत्यर्थः । लक्ष्यार्थ इति ।। नेतिनेतीत्युभाभ्यामपि शब्दाभ्यामेकचैतन्यस्यैव बोधनादेकेनैव पूर्त्या पदान्तराणां वैयर्थ्यमेवेत्यर्थः  ।  
़लक्ष्यार्थभेदाभावेऽपि व्यवच्छेद्यविभेदतः ।
विज्ञानानन्तपदयोः पर्यायव्यर्थते कुतः ।।'
इति परोक्तमाशङ्कते- नानाविधेति ।। जडत्वानानन्दत्वादिनानाविधारोपेत्यर्थः । चशब्दोऽनुभवविरोधरूपदोषान्तरसमुच्चयार्थ इति व्याचष्टे - इतश्चेति ।। वक्ष्यमाणानुभवविरोधाच्चेत्यर्थः । निर्विशेषाभेदो ब्रह्मणेति योज्यम् । अनुभवाकारं व्यनक्ति- विरोधप्रकटनार्थमनुभवेन हीति ।। स्तम्भकुड्यादिरूपैकार्थस्य घटविलक्षणोऽयं पटविलक्षणोऽयमिति विशेषणत्वेनेत्यर्थः । अभिन्नमिति ।। विशेष्येणेति भावः । नेतिनेतीति वाक्योक्तेरनौचित्यमाशङ्क्य निराह- यद्यपीति ।। अत्रेति ।। अभिन्ने वस्तुनि भेदकार्यनिर्वाहः परसम्मत इत्यत्रेत्यर्थः । शक्यमिति ।। सत्यत्वज्ञानत्वादिधर्मस्य ब्रह्मणा भेदस्य वा भेदाभेदस्य वा अखण्डार्थताविरोधेनाङ्गीकर्तुमशक्यतयाऽत्यन्ताभेदे स्वीकार्ये विशेषस्य चानङ्गीकारे पदानां पुनरुक्ततापत्तेर्विशेषोऽभ्युपेय इत्यादेस्तत्रापि वक्तुं शक्यत्वादिति भावः । एतदुदाहरणस्य अन्यदप्यस्ति प्रयोजनमित्याह- क्वापीति ।। एवमियता प्रबन्धेन प्रत्यक्षपरिशेषाभ्यां भेदस्य धर्मिस्वरूपतया प्रतीतिद्वयाभावात् 'नच विशेषणविशेष्यतया भेदसिद्धिः' इत्यादिनोक्तान्योन्याश्रयरूपतर्कस्यानवतार इत्युक्तम् । अधुना व्याप्त्याद्यङ्गहीनत्वात्तर्काभासोऽयमिति भावेनाऽह- किञ्चात्रेति ।। भेददर्शनविषय इत्यर्थः । सम्मतत्वेनेति ।। भेदनिरासान्यथानुपपत्त्या दूषणभूषणादिव्यवस्थित- सर्वव्यवहारान्यथानुपपत्त्या च सम्मतत्वेनेत्यर्थः । विपर्ययेति ।। 'न चान्योन्याश्रयोऽङ्गीकर्तुमुचितोऽतो न (रा.टि.)दृश्येत' इति विपर्यये पर्यवसानरूपाङ्गमनुपपन्नं, व्याघातप्रसङ्गादिति भावः । तस्य प्रमात्वमिति ।। यदि भेददर्शनं प्रमा स्यात् तर्ह्यन्योन्याश्रयः स्यादित्यापादनं कार्यम् । भेददर्शनस्य विशेषणविशेष्यभावादिप्रतीतिसापेक्षत्वेन तत्रैवान्योन्याश्रयतया  भेददर्शनप्रतिबन्धकत्वेऽपि व्याप्त्यभावेन प्रमात्वाप्रतिषेधकत्वादित्यर्थः । एतेनेति ।। वास्तवत्वाप्रतिबन्धकत्वेनेत्यर्थः । यदि भेददर्शनं वास्तवं- तात्त्विकं स्यात् तर्ह्यन्योन्याश्रयः स्यादित्यत्र व्याप्त्यभावेन वास्तवत्वाभावप्रतिबन्धकतया परास्तमित्यर्थः ।
वास्तवत्वनिरासश्च व्यर्थ एव । तावता त्वदभिमतव्यावहारिकत्वस्यासिद्धेरिति भावेनाऽह- किञ्चेति ।। वास्तवत्वपक्ष एव अन्योन्याश्रयदोषो न त्ववास्तवत्व इति शङ्कामर्थान्तरन्यासेन निराह- नहीति ।। कारणमिति ।। मृदित्यनुकर्षः । प्रकारान्तरेति ।। धर्म्यादिप्रतीतिसापेक्षतां विना भेदप्रतीतेः प्रकारान्तराभावात्, भेदप्रतीतेर्निवृत्तिरिति चेदित्यर्थः । उक्तत्वादिति ।। 'प्रमात्वाप्रतिबन्धकत्वात्' इत्यत्रेति भावः । अन्योन्याश्रयता धर्म्यादिधीसापेक्षतापगमे प्रकारान्तरस्य  चाभावे कथं भेदप्रत्यक्षं भवेदित्यत आह- किञ्चेति ।। स्पष्टदृष्टमिति ।। अनुभवसिद्धमित्यर्थः । अस्मिन्नेवेति ।। धर्म्यादिधीसापेक्षत्वप्रकार एवास्मदुक्तरीत्याऽवान्तरविशेषं कल्पयिष्यतीत्यर्थः । अनुभवसिद्धं कार्यमेव स्वनिर्वाहकं कल्पयिष्यतीत्येतदर्थान्तरन्यासेन व्यनक्ति- नहीति ।। एवमिति ।। यथा प्रत्यक्षेण स्वविषये घटपटादौ भेदप्रतीतिः तथाऽनुमानागमाभ्यां स्वविषये साध्यादौ भेदप्रतीतिः । साध्यादिवस्तुप्रतीतेः सर्वविविक्ततया तद्विषयकत्वात् तत्प्रतीतिरेव भेदप्रतीतिर्द्रष्टव्येत्यर्थः । वक्ष्यमाणेति ।। नवकृत्वोऽभ्यासप्रकरणे दृष्टान्तनवकेनोच्यमानजीवेश्वरविषयभेददर्शनन्यायेन 'तथा यतः स्वरूपतश्चान्यो जातितः' इति वक्ष्यमाणविरुद्धधर्मवत्त्वन्यायेनेत्यर्थः । 'नहि प्रमाणदृष्टस्य' इत्यादिना वक्ष्यमाणन्यायेन वेत्यर्थः । अनुमानादिना भेदधीरयुक्तेति शङ्कते- नन्विति ।। आदिपदेन क्रियाकारकादिपदभेदग्रहः । अन्तिमादिपदेनाऽगमपरिग्रहः । कथमिति ।। भेदे प्रतीतेऽनुमानादिप्रवृत्तिः, तत्प्रवृत्त्यनन्तरं भेदप्रतीतिरिति प्राप्तेरित्यर्थः । तत्किमिति काकुः । तथा सतीति ।। अनङ्गीकार इत्यर्थः । अनुमानादिव्यवहारस्य व्याप्यव्यापकादिभेदधीसापेक्षत्वादिति भावः । नन्वस्ति भेदधीः प्रमा तु न इत्युच्यत इत्यत आह- प्रमात्वेति ।। बाधकेति ।। भेदभेदिनोर्मिथ्यात्वप्रत्ययस्येत्यर्थः । अनुपदमिति ।। उत्तरवाक्यादावेवेत्यर्थः । इति भेदप्रकरणम् ।।
(श्री.टि.) शङ्कते- पट इत्यादिना ।। प्रतियोगिभूतस्येत्यतः पूर्वं तथात्व इति पूरणीयम् । युगपज्ज्ञानेति ।। युगपज्ज्ञानोत्पत्तीत्यर्थः । ननु मूले ज्ञानयौगपद्याभावो दोष इत्यनुक्त्वा युगपज्ज्ञानानुत्पत्तिरित्यनुत्पत्तिपर्यन्तं कस्माद्धावनं कृतमित्यतस्तत्कृत्यमाह- यद्यपीत्यादिना ।। वध्यघातुकभावेनेति ।। प्रथमक्षणे संशयो द्वितीयक्षणे च तन्निवर्तकं विशेषदर्शनं भवति । एवं च संशयविशेषदर्शनयोर्मूषकमार्जारवद्वध्यघातुकभावेन युगपदवस्थानरूपयौगपद्यमस्त्येव । अन्यथा वध्यघातुकभावस्यैवायोगात् । तथा च ज्ञानानां युगपदवस्थानरूपयौगपद्याभावस्य लोकेऽदृष्टत्वात् प्रकृते सर्वव्यावृत्ततया पटः प्रतीयत इत्यङ्गीकारे धर्मिप्रतियोगिज्ञानयोर्युगपदवस्थानरूपयौगपद्यप्रसङ्ग इत्यापादने इष्टापादनं स्यादिति भावः । कुतो नास्तीत्यत आह- मनस इति ।। ननु मनसोऽणुत्वेन (श्री.टि.) युगपदिन्द्रियद्वयसन्निकर्षासम्भवेऽप्येकेन्द्रियसन्निकर्षस्तावदस्त्येव । तथा चैकस्मादिन्द्रियाद्युगपज्ज्ञानद्वयं जायतामित्यत आह- एकेन्द्रियविषयेऽपीति ।। एकेन्द्रियरूपाधिष्ठाने मनस्सन्निकर्षस्य सत्त्वेऽपीति व्याख्येयम् । नन्वात्मगुणानां युगपदुत्पत्त्यदर्शनादित्ययुक्तम् । लिङ्गपरामर्शानन्तरमनुमितिजननकाले लिङ्गसंस्कारस्याप्यात्मनि जायमानत्वेन व...्यनुमितिलिङ्गसंस्कारलक्षणविजातीयात्मगुणयोर्युगपदुत्पत्तिदर्शनादत उक्तम्सजातीयेति ।। केचित्तु लिङ्गपरामर्शानन्तरं तदनुव्यवसायोत्पत्तिकाले लिङ्गसंस्कारस्यापि जननाद्विजातीयसंस्कारानुव्यवसायोत्पत्तिव्यावृत्त्यर्थं सजातीयपदमित्याहुः । अन्ये तु अनुमितिजननकाले धर्मादेरप्यात्मनि जननाद्विजातीयानुमितिधर्माद्युत्पत्तिव्यावृत्त्यर्थं सजातीयपदमित्याहुः । न चेतीति ।। तथा च 'न च युगपज्ज्ञानानुत्पत्तिर्दोषः' इति मूलस्य एकेनैवेन्द्रियेण युगपत्सजातीययोर्ज्ञानयोरनुत्पत्तिदृर्ष्टेति हेतोः प्रकृते पटः प्रतीयमानः सर्वव्यावृत्ततयैव प्रतीयत इत्यङ्गीकारे एकेनैवेन्द्रियेण सजातीययोः प्रतियोगिभूतसर्वधर्मिभूतपटविषयकयोर्ज्ञानयोर्युगपदुत्पत्तिप्रसङ्गरूपो दोषः स्यादित्यर्थो द्रष्टव्यः । मूले दर्शनशब्देन ज्ञानग्रहणे दीपसहस्रदर्शने ते सर्वे सहस्रदीपा ज्ञायन्त इति पुनरुक्तिः । अनुव्यवसीयन्त इत्यर्थाङ्गीकारे च प्रकृतासङ्गतिरतो व्याचष्टे- दृश्यतेऽनेनेति ।। सामान्यत इति पदाभिप्रायमाहयद्यपीत्यादिना ।। युगपदिति ।। एकेनैवेन्द्रियेण युगपत् सजातीयानेकज्ञानोत्पत्तीत्यर्थः । सामान्यशब्दार्थमाहसमुदायेति ।। प्रतियोगिभूतसर्वधर्मिभूतपटविषयकसमूहालम्बनस्येत्यर्थः।
शिष्यः शङ्कते- नन्विति ।। साक्षिरूपमिति ।। 'सर्वं सामान्यतो यस्मात्सर्वैरेवानुभूयते' इत्यनुव्याख्यानाद्युक्तिबलादित्यर्थः । सर्वदा सत्येवेति ।। साक्षिरूपज्ञानस्य नित्यत्वादिति भावः । आक्षेपपरिहाराविति ।। युगपज्ज्ञानोत्पत्त्यापादनरूपाशङ्का समूहालम्बनज्ञानाङ्गीकारेण परिहारश्चेत्यर्थः । सत्यमित्यादि ।। सामान्यतः सर्ववैलक्षण्यप्रतीतावेव त्वदुक्तोपपादनं सङ्गच्छते । तत्र प्रतियोगिभूतसर्वज्ञानस्य साक्षिरूपत्वात् । यदा विशेषतो घटात्पटो भिन्न इति घटप्रतियोगिकव्यावृत्तिः पटे प्रतीयते तत्र घटपटज्ञानोत्पत्तियौगपद्यं प्रसज्यत एव । न हि प्रतियोगिभूतघटज्ञानं साक्षिरूपं येन त्वदुक्तरीतिस्तत्र सङ्गच्छत इति भावः । मूलोक्तं समाधानं स्थलविशेषाभिप्रायमित्याह- तत्रेति ।। संस्कारेति ।। यदसन्निहितं धर्मिप्रतियोगिनोरन्यतरत्तत्तद्विषयकपूर्वानुभवजन्यसंस्कारेत्यर्थः । एकज्ञानेति ।। यत्सन्निहितं धर्मिप्रतियोगिनोरन्यतरत् तद्विषयकमेव ज्ञानमुत्पद्यत इत्यर्थः । इत्यादीति ।। इत्यादीत्यादिपदेन धर्मिप्रतियोगिनोरुभयोरप्यसन्निधाने संस्कारव्यापारकेण मनसा समुदायविषयकैकज्ञानोत्पत्तिरिति द्रष्टव्यम् । इति वेति ।। अन्यतरमात्रावशेषः स्यादिति भावः । विद्यमानयोरेवेति ।। उभयोरपि सत्त्वाङ्गीकारेण नान्यतरमात्रावशेष इति भावः । अभेदविशेषयोरुभयोः प्रयोजनमाह- तत्राभेदेनेति ।। अन्योन्याश्रयादिपरिहार इत्यत्राऽदिपदेन भेदप्रतीतिपरम्परया अनवस्थाप्रसङ्गस्य, तथा 'प्रत्यक्षं किं भेदमेव गोचरयेदुत वस्त्वपि' इत्यादिनोक्तदूषणस्य च ग्रहणम् । अन्यतरमात्रावशेषादिकमित्यत्राऽदिपदेन  शब्दपर्यायत्वग्रहणम् । नन्वन्यतरमात्रावशेषाभावादेर्भेदनिर्वाह्यत्वेन कथं विशेषान्निर्वाह इत्यत आह- विशेषस्येति ।। अभिन्ने वस्तुनि भेदकार्यकारित्वस्यैव विशेषलक्षणत्वादिति भावः । सर्वाभेदवादिभिरपीत्यनेनापिशब्दो (श्री.टि.)विरोधद्योतनार्थ इत्युक्तं भवति । अत एवाऽह- किमुतेत्यादि ।। सर्वाभेदादिवादिभिरपीति पाठे आदिपदेन भेदाभेदवादिग्रहणम् । पदार्थान् द्रव्यगुणादीन् । अन्यैः तार्किकादिभिः । ननु सर्वाभेदवादिभिर्विशेषस्य कण्ठतोऽनङ्गीकृतत्वात्कथमङ्गीकृत एवेत्युच्यत इत्यत आह- अङ्गीकृतप्राय इति ।। अत एव मूलगतापिशब्दस्य नास्मत्समुच्चयार्थत्वम् । अस्माभिः कण्ठत एव विशेषस्याङ्गीकृतत्वादिति भावः । कथमङ्गीकृतप्राय इत्यत आह- तदविनाभूतस्येति ।। विशेषाविनाभूतस्य ज्ञानानन्दादेरन्यतरपरिशेषाभावापर्यायत्वादेरर्थस्येत्यर्थः ।
।। पदसमन्वयबलेनेति ।। समन्वयो हि द्विविधः, पदसमन्वयो वाक्यसमन्वयश्चेति । तत्र वैदिकानामपर्यायानन्तशब्दानां ब्रह्मण्युपक्रमादिप्रमाणकः शक्तितात्पर्यलक्षणस्सम्बन्धः पदसमन्वयः, तन्न्यायेनेत्यर्थः । पृथक्पृथगर्थेषु वाचकतयाऽवस्थितपदसमुदायरूपवाक्यानामन्वयो भगवत्परत्वं वाक्यसमन्वयः । तत्पक्षे एतद्वाक्यस्य  पृथिव्यादिव्यावृत्तिमात्रप्रतिपादकत्वेन  वाक्यद्वयप्रतिपाद्यव्यावृत्त्योर्ब्रह्मसम्बन्धित्वासिद्धिरिति भावः । आत्मशब्दार्थस्य ब्रह्मणः । वाक्यद्वयेति ।। नेति नेतीति द्विराम्नातत्वादिति भावः । भेद इति ।। ब्रह्मणा परस्परं चेत्यर्थः । अखण्डेति ।। निर्भेदार्थनिष्ठत्वरूपेत्यर्थः । मूलं योजयति- तत्रेति ।। अत्यन्ताभेद इति मूले शेषपरिपूरणम् । ब्रह्मणा अत्यन्ताभेदे यद् यदभिन्नाभिन्नं तत्तेनाभिन्नमिति व्याप्तिबलात्परस्परं चात्यन्ताभेद इत्यर्थः । मूले विशेषपदं बुद्ध्या विविच्य षष्ठ्यन्तं कृत्वा तेन चशब्दस्य सम्बन्ध इत्यभिप्रेत्योक्तम्- विशेषस्य चानङ्गीकार इति ।। पुनरुक्तीति ।। ब्रह्मरूपैकार्थप्रतिपादकत्वादित्यर्थः । पुनरुक्तिः पर्यायता । एवमुत्तरत्रापि ज्ञातव्यम् । अत्यन्ताभेदाङ्गीकारे निमित्तकथनायोक्तम्- नेह नानाऽस्तीति ।। इह ब्रह्मणि किञ्चन किमपि व्यावृत्त्यादिकं नाना भिन्नं नास्तीत्यर्थः । तथा च व्यावृत्त्योर्ब्रह्मणश्चात्यन्ताभेदानङ्गीकारे एतद्वाक्यविरोधः स्यादिति भावः । पौनरुक्त्यादीत्यादिपदेन व्यावृत्तिद्वयस्य ब्रह्मणश्च विशेषणविशेष्यभावानुपपत्तेरन्यतरमात्रावशेषस्य च सङ्ग्रहः । एवमादीति ।। नेति नेतीत्यादिवाक्यगतेत्यर्थः । व्यावृत्त्योः पृथिवीव्यावृत्तिजलादिव्यावृत्त्योः । लक्ष्यार्थो ब्रह्म । अखण्डार्थतेति ।। निर्भेदार्थनिष्ठत्वरूपेत्यर्थः । वैयर्थ्येति ।। एकेनैव पदेन ब्रह्मणो लक्षितत्वात्पदान्तरवैयर्थ्यं स्यादित्यर्थः । नानाविधारोपेति ।। पृथिवीजलाद्यभेदरूपेत्यर्थः । तथा च, स एष आत्मा पृथिवीवन्न जलादिवन्नेति प्रतिपादनेन तत्तदभेदारोपपरिहारो भवतीति भावः । प्रतिपाद्येति ।। लक्षणया प्रतिपाद्ये ब्रह्मणि पृथिव्यादिव्यावृत्तिरूपविशेषणानामनर्पणे तत्तदभेदारोपपरिहारस्याप्यनुपपत्तेरित्यर्थः  ।  विशेषणार्पणे  च निर्विशेषार्थनिष्ठत्वनिर्भेदार्थनिष्ठत्वरूपाखण्डार्थताहानिरिति भावः । यथोक्तमनुव्याख्याने 'न व्यावृत्त्या प्रयोजनम् । व्यावृत्तस्याविशेषत्वे' इति । निर्विशेषाभेदे ब्रह्मणा परस्परं चेति शेषः । पौनरुक्त्यादीत्यादिपदेन पदान्तरवैयर्थ्यं ग्राह्यम् । चशब्दस्यार्थमाह- इतश्चेति ।। किञ्चेत्यर्थः । निर्विशेषाभेदः परस्परमिति शेषः । अभिन्नमपि परस्परमभिन्नमपीत्यर्थः । सातिशयं सविशेषात्यन्ताभिन्नमित्यर्थः । तन्मात्रं निर्विशेषात्यन्ताभिन्नम् । अत्रेति ।। 'सर्वाभेदवादिना मायिना विशेषोऽङ्गीकार्यः' (श्री.टि.) इत्यत्रेत्यर्थः । तथाविधमेवेति ।। व्यावृत्त्यपरपर्यायभेदप्रतिपादकमेव नेति नेतीति वाक्यमुदाहृतमित्यर्थः । न केवलं प्रस्तुतः भेदप्रतिपादकत्वादेवास्य वाक्यस्य उदाहरणं किन्तु प्रयोजनान्तरानुरोधेनापीत्याह- क्वापीति ।। कुत्रापि जगति वा ब्रह्मणि वेत्यर्थः । भेदानभ्युपगताविति ।। भेदरूपपदार्थस्यैवानभ्युपगम इत्यर्थः । एतद्वाक्येति ।। भेदप्रतिपादकनेतिनेतीतिवाक्येत्यर्थः । अनेनेति ।। 'नेति नेतीत्यत्र सर्ववैलक्षण्याङ्गीकारात्' इति मूले नेति नेतीति वाक्योदाहरणेनेत्यर्थः । तथा चैतद्वाक्यविरोधपरिहाराय भेदस्याङ्गीकर्तव्यत्वे भेदखण्डनं क्रियमाणं स्वव्याहतमित्याशयः ।
़तस्माद्भेददर्शनं युक्तमेव' इत्युपसंहारवाक्याशयमाह- किञ्चात्रेत्यादिना ।। अत्र धर्मिप्रतियोग्यपेक्षया भेदसिद्धिर्भेदापेक्षं च धर्मिप्रतियोगित्वमित्यन्योन्याश्रयतया भेदस्यायुक्तिरिति वाक्ये भेदविषये कथमापादनं त्वया क्रियत इत्यर्थः । आपादनप्रकारं शङ्कते- यदि भेद इति ।। विपर्ययेति ।। 'न चान्योन्याश्रयाणि कार्याणि भवन्ति तस्माद्भेदो न दृश्यते' इति विपर्ययपर्यवसानं न सम्भवतीत्यर्थः । तत्र हेतुः- भेददर्शनस्य सम्मतत्वेनेति ।। अनुमानतर्कागमादिव्यवहारं कुर्वतस्तव भेददर्शनस्य सम्मतत्वात् । अनुमानतर्कयोर्लिङ्गसाध्यापादकभेदसापेक्षत्वात् । अन्यथा साध्यावैशिष्ट्यादिप्रसङ्गादेरनुमानादेरेवानुत्थानात् । आगमस्यापि पदपदार्थसंसर्गादिभेदसापेक्षत्वात् । अन्यथा गामानयेत्यादेरागमस्याबोधकत्वापत्तेः । अतो भेददर्शनं तवापि सम्मतमेवेति प्रतितर्कपराहतिरिति भावः । यथोक्तं वादावल्याम् 'यदि भेददर्शनं न स्यार्त्तह्यनुमानादिसकलव्यवहारविधुरः परः प्रसज्येतेति प्रतितर्कपराहतत्वात्' इति । किञ्च भेददर्शनस्यासम्मतत्वे भेदनिराकरणमेवायुक्तं स्यात् । तस्य प्रतियोगिज्ञानपूर्वकत्वादित्यपि द्रष्टव्यम् । तस्य भेददर्शनस्य । प्रमात्वाप्रतिबन्धकत्वादिति ।। 'यदि भेदो धर्म्यादिप्रतीतिमपेक्ष्य प्रमीयेत तदाऽन्योन्याश्रयः स्यात् । न चान्योन्याश्रयाणि कार्याणि भवन्ति । तस्माद्भेददर्शनं न प्रमा' इति वक्तव्यम् । स्यादिदं यदि धर्म्यादिप्रतीतेर्भेदप्रमात्वावच्छेदेन कारणत्वं स्यान्न चैवम्, तथात्वे धर्मिप्रतियोगिप्रतीतिमतो भेदभ्रमः क्वापि न स्यात् । न चेष्टापत्तिः । अङ्गुल्यवष्टम्भादिना द्वितीयचन्द्रदर्शनाऽनन्तरमयं चन्द्रोऽस्माच्चन्द्राद्भिन्न इति चन्द्रभेदभ्रमस्यानुभवसिद्धस्याप...ोतुमशक्यत्वात् । तस्माद्भेदप्रतीतित्वावच्छेदेनैव धर्म्यादिप्रतीतेः कारणताया अवश्यं वाच्यत्वेन प्रकृते धर्म्यादिप्रतीत्यपेक्षया प्राप्तान्योन्याश्रयस्य भेदप्रतीतिप्रतिबन्धकत्वमेव वाच्यम् । न तु प्रमात्वप्रतिबन्धकत्वमित्यर्थः । वास्तवत्वं पारमार्थिकत्वम् । परास्तमिति ।। अन्योन्याश्रयेण भेददर्शनस्य वास्तवत्वं निराक्रियत इत्युक्त्या प्रमात्वमेव निराक्रियत इत्युक्तं स्यात् । तन्न सम्भवति । अन्योन्याश्रयत्वस्योक्तरीत्या प्रमात्वाप्रतिबन्धकत्वादित्यर्थः । दुष्टस्य, भेदस्य । व्यावहारिकसत्त्वमपीति ।। अन्योन्याश्रयेण भेददर्शनस्य प्रमात्वनिराकरणे भेदस्य पारमार्थिकसत्त्वम् एव निषिद्धं न तु व्यावहारिकं सत्त्वम् । तत्तु त्वयाऽङ्गीकृतमस्तीत्यर्थः । ननु व्यावहारिकसत्त्वोपेते वस्तुन्यन्योन्याश्रयो न दूषणमिति चेत्तत्राऽह- न हीति ।। अवास्तवी पारमार्थिकसत्या न भवति, किन्तु व्यावहारिकसत्येत्यर्थः ।
पुनः प्रकारान्तरेणाऽपादनं शङ्कते- अथेति ।। धर्म्यादिप्रतीत्यपेक्षैवेति ।। न चान्योन्याश्रयाणि कार्याणि भवन्ति । तस्मार्द्धम्यादिप्रतीत्यपेक्षया भेदो न प्रतीयत इति विपर्ययपर्यवसाने 'सविशेषणे हि' इति न्यायेन (श्री.टि.) भेदप्रतीतेर्धर्म्याद्यपेक्षैव निवर्तत इत्यर्थः । विशिष्टनिषेधाभिप्रायेण शङ्कते- प्रकारान्तराभावादिति ।। धर्म्यादिप्रतीत्यपेक्षया प्रतीयमानत्वरूपप्रकारभिन्नप्रकारस्य भेददर्शनेऽभावार्द्धम्यादिप्रतीत्यपेक्षया प्रतीयमानत्वरूपप्रकारस्यान्योन्याश्रयेण निवृत्तौ भेददर्शनस्यैव निवृत्तिः प्राप्तेत्यर्थः । दर्शनमात्रस्येति ।। भेददर्शनमात्रस्येत्यर्थः । अन्यथा तन्निराकरणानुपपत्तिरित्यर्थः । एवं च विशेष्यभूतभेददर्शननिराकरणस्य बाधितत्वेन विशिष्टनिषेधायोगाद् विशेषणीभूतं धर्म्यादिप्रतीतिसापेक्षत्वमेव निवर्तते । 'सविशेषणे हि विधिनिषेधौ विशेषणमुपसङ्क्रामतस्सति विशेष्यबाधे' इति न्यायादिति भावः । ननु दर्शनमात्रस्य अङ्गीकृतत्वेऽपि प्रमात्वं वास्तवत्वं वा तस्य निराक्रियत इति चेत्तत्राऽह- प्रमात्वादीति ।। उक्तत्वादिति ।। 'अन्योन्याश्रयत्वस्य प्रमात्वाप्रतिबन्धकत्वात्' इत्यनेनेत्यर्थः । प्रकारान्तरं धर्म्यादिप्रतीत्यपेक्षया प्रतीयमानत्वरूपप्रकारभिन्नं प्रकारमित्यर्थः । आस्मन्नेवेति ।। धर्म्यादिप्रतीत्यपेक्षया प्रतीयमानत्वरूपप्रकार एवेत्यर्थः । स्वयं स्पष्टदृष्टं भेददर्शनमित्यर्थः । अत्रोदाहरणमाह- नहीति ।। परिचितचरेति ।। 'भूतपूर्वे चरट्' इति स्मरणात् पूर्वं परिचितं परिचितचरमित्यर्थः । बीजासम्भवेति ।। बीजादुत्पत्त्यसम्भवेत्यर्थः । परिचितेषु, बीजेषु । अनुमानादिनेति ।। अनुमानेन पक्षसाध्यलिङ्गरूपे स्वविषये । आगमेन पदपदार्थसंसर्गरूपे स्वविषय इत्यर्थः । अनुमाने व्याप्यव्यापकादिभेदाप्रतीतौ साध्याविशिष्टत्वापत्त्या तदुच्छेद एव स्यात् । एवमागमेऽपि पदपदार्थभेदाप्रतीतौ संसर्गबोधायोगादागमोच्छेदापत्तिरिति भावः । एवं च भेदे प्रत्यक्षादिप्रमाणत्रयमुक्तं भवति । वक्ष्यमाणन्यायेनेति ।। 'न हि प्रमाणदृष्टस्य तर्कबाध्यत्वम्' इत्यादिना वक्ष्यमाणन्यायेनेत्यर्थः । कथमिति ।। तथा चानुमानेन भेदप्रतीतिर्न सम्भवति । तत्र व्याप्यव्यापकादिभेदोऽनुमानेन बोद्धव्यः तस्मिन्नप्यनुमाने व्याप्यादिभेदः पुनरनुमानान्तरेणेति अनवस्था स्यादिति भावः । नाङ्गीकरोतीति ।। प्रत्यक्षेणेति शेषः । तथा चानुमानापेक्षितव्याप्यव्यापकादिभेदः प्रत्यक्षेणैव ज्ञातो भविष्यतीति नानवस्थेति भावः । तथा सतीति ।। यदि परो भेदप्रतीतिमात्रं नाङ्गीकुर्यादित्यर्थः । व्यवहार इति ।। अनुमानव्यवहारस्य साध्यलिङ्गव्याप्त्यादिभेदसापेक्षत्वादागमव्यवहारस्य च पदपदार्थसंसर्गादिभेदसापेक्षत्वेन भेदप्रतीत्यनङ्गीकारे स न स्यादित्यर्थः । ननु भेदप्रतीतिमात्राङ्गीकारेऽपि तस्याः प्रतीतेः प्रमात्वं निराक्रियते । भेदो मिथ्या भेदत्वाच्चन्द्रभेदवदित्यनुमानेन भेदप्रतीतेर्बाधितत्वात् । न हि बाधकबाधिता प्रतीतिः प्रमा भविष्यतीत्यत आह- प्रमात्वनिवृत्तिकारणस्येति ।। अनुपदमेवेति ।। 'यच्च प्रमाणदृष्टानामपि' इत्यादिनाऽनुपदमेवेत्यर्थः । इति भेदप्रकरणम् ।।
(पां.टि.) ज्ञानोत्पत्तियौगपद्यस्येव ज्ञानयौगपद्यस्याप्यापादयितुं शक्यत्वात् कुतो मूले ज्ञानयौगपद्यमनापाद्य तदुत्पत्तियौगपद्यमेवाऽपादितमित्यतो ज्ञानयौगपद्यस्यानिष्टत्वाभावात्तदनापादनम् अनिष्टत्वाच्च तदुत्पत्तियौगपद्यस्यैव चाऽपादनं युक्तमित्यतो ज्ञानयौगपद्यस्य वस्तुतः सत्त्वादिष्टत्वं युगपत्तदुत्पत्तेरसत्त्वात्तदुत्पत्तियौगपद्यस्यानिष्टत्वमिति वक्तुं ज्ञानयौगपद्यप्रसङ्गशङ्कां तावदुत्थापयति- पटः प्रतीयमान इत्यादि ।। एवं ज्ञानयौगपद्यप्रसङ्गमुत्थाप्य शङ्कामुखेन तस्येष्टापादनत्वं दर्शयति- यद्यपीति ।। कुतो ज्ञानयौगपद्यसिद्धिरित्यतोऽयौगपद्येऽसमान(पां.टि.) कालतया वध्यघातुकभावायोगात्तदन्यथानुपपत्त्यैव तत्सिद्धिरिति भावेनोक्तम्- वध्यघातुकभावेनेति ।। एवमिष्टापादनत्वप्रसङ्गेन ज्ञानयौगपद्यप्रसङ्गस्यानवकाशमुपपाद्य मूलोक्तं ज्ञानोत्पत्तियौगपद्यप्रसङ्गमुत्थापयति- तथापीति ।। कुत इत्यतः, सा किमनेकेन्द्रियकरणकानेकज्ञानोत्पत्तिः? किं वा एकोन्द्रयकरणकानेकज्ञानोत्पत्तिः? इति विकल्पद्वयं मनसि निधायाऽद्यं दूषयति- मनस इति ।। तथा च सामग्रीवैकल्यान्नानेकोन्द्रयकरणकानेकज्ञानोत्पत्तिः सम्भवतीति भावः । अस्तु तर्हि मनःसंयुक्तैकेन्द्रियसन्निकृष्टानेकविषयकानेकज्ञानोत्पत्तिरिति द्वितीयः । तत्र सामग्रीसद्भावेनोक्तदोषाप्रसरादित्यतः, एकं ज्ञानक्रियाकरणमेकदैकामेव ज्ञानक्रियां जनयति न त्वनेकामिति ज्ञानक्रियाकरणस्वाभाव्यान्नायमपि पक्षः सम्भवतीत्याशयेनाऽह- एकेन्द्रियविषयेऽपीति ।। सजातीयेति ।। सजातीयप्रत्यक्षरूपात्मविशेषगुणानामित्यर्थः । अनेकज्ञानसामग्य्रनुक्त्या अनेकज्ञानानुपपादनप्रसङ्गेन दर्शने ज्ञायन्त इत्यस्यायुक्तत्वप्रसङ्गेन च दर्शनशब्दस्य भावसाधनताया अयुक्तत्वात्करणसाधनतामाश्रित्य चक्षुस्सन्निकर्षपरतया तं व्याचष्टे - दृश्यतेऽनेनेत्यादि ।। साकाङ्क्ष्त्वप्रयुक्तवाक्याभासत्वपरिहारायापेक्षितं पूरयति- प्रकृत इति शेष इति ।।
ननु प्रकृतानुपयुक्तत्वान्मूले 'सामान्यतः सर्वे ज्ञायन्ते' इति सामान्याकारेण सर्वज्ञानोपपादनमनर्थकमित्यतो नेदं सामान्याकारेण सर्वज्ञानोपपादनपरं किन्त्वेकज्ञानत्वकथनेनैकेन्द्रियकरणकानेकविषयकानेकज्ञानोत्पत्त्यनुपपत्तिरूपप्रागुक्तदोषपरिहाराय एकेन्द्रियकरणकानेकविषयकज्ञानस्य समूहालम्बनरूपैकज्ञानत्वकथनपरमेवेत्यतो नानर्थकमित्यभिप्रेत्य तद्व्यावर्त्यशङ्काप्रदर्शनपूर्वकं तत्तात्पर्यमाह- यद्यपीत्यादिना ।। साक्षिरूपमिति ।। 'सर्वं सामान्यतो यस्मात्सर्वैरेवानुभूयते' इत्यनुव्याख्यानोक्तेरिति भावः । तत्कथमेतावाक्षेपपरिहाराविति ।। धर्मिणः पटादेर्मनोवृत्तिरूपज्ञानस्येदानीमुत्पन्नत्वेऽपि सर्वमिति प्रतियोगिभूतसर्वविषयकज्ञानस्य साक्षिरूपतया पूर्वं सत्त्वेनेदानीमनुत्पन्नतया ज्ञानोत्पत्तियौगपद्यप्रसङ्गस्य धर्मिभूतस्य पटस्येव प्रतियोगिभूतसर्वस्येदानीं मनोवृत्तिरूपज्ञानानुत्पत्त्या तत्समूहालम्बनत्वकल्पनया परिहारस्य च निर्बीजत्वादिति भावः। तथापीति ।।  पटो न सर्वमिति व्यावृत्तिप्रतीतावुक्तरीत्योक्ताक्षेपपरिहारयोरनवतारेऽपीत्यर्थः । विशेषत इति ।। पटो न घट इति घटव्यावृत्ततया पटप्रतीतावित्यर्थः । प्रसज्यत एवेति ।। तत्र धर्मिप्रतियोगिनोर्घटपटयोः साक्ष्यविषयतया, तज्ज्ञानयोर्मनोवृत्तिरूपत्वेन, अन्यतरस्य साक्षिरूपत्वेन पटो न सर्वमित्यत्रेव प्रतियोगिज्ञानस्य साक्षिरूपतया, ज्ञानोत्पत्तियौगपद्यस्य परिहर्तुमशक्यत्वादिति युक्त एव तदाक्षेप इति भावः । तथापि कथमुक्तरीत्या परिहारः? समूहालम्बनज्ञानोत्पत्तेरसमर्थितत्वादित्यतः, तदनुत्पत्तिः किं धर्मिप्रतियोगिनोरुभयोः सन्निधानदशायामभिमता? किं वाऽन्यतरस्य यस्य कस्यचित्सन्निधानदशायाम्? उभयोरसन्निधानदशायां वा? इति विकल्पान् मनसि निधायाऽद्यं दूषयति- तत्रेति ।। सामग्य्राः कार्याव्यभिचारित्वेनोभयसन्निधानस्थले योग्योभयसन्निकर्षरूपसमूहालम्बनसामग्य्राः सत्त्वेन इदमनेन सदृशमितिवद् इदमस्माद्व्यावृत्तमिति समुदायालम्बनैकज्ञानोत्पत्तेरावश्यकत्वादिति भावः । न द्वितीयः । धर्मिप्रतियागिनोरन्यतरस्य धर्मिण एव सन्निधाने प्रतियोग्यनुभव(पां.टि.) जनितसंस्कारसहकृतेन्द्रियधर्मिसन्निकर्षेण इदं तेन सदृशमितिवत्, इदं तस्माद्व्यावृत्तमिति, अन्यतरस्य प्रतियोगिन एव सन्निधाने तु धर्म्यनुभवजनितसंस्कारसहकृतेन्द्रियप्रतियोगिसन्निकर्षेण तदनेन सदृशमितिवत् तदस्माद्व्यावृत्तमिति समुदायालम्बनैकज्ञानोत्पत्तेरनिरुद्धत्वादित्याऽह- धर्मिप्रतियोगिनोरन्यतरस्यैवेति ।। नान्त्यः । तत्रापि धर्मिप्रतियोगिभूतघटपटानुभवद्वयजनितसंस्कारव्यापारकेण मनसैव तत्तेन सदृशमितिवत् तत्तस्माद् व्यावृत्तमिति समुदायालम्बनैकज्ञानोत्पत्तेरविकलत्वादित्याशयेनाऽह- इत्यादीति ।। ननु भेदकार्यस्यान्यतरमात्रावशेषा(भावा)देः कथं विशेषेण निर्वाह इत्यत आह- विशेषस्येति ।। किमुतेति ।। अनेन मूलेऽपिशब्दः कैमुत्यार्थ इत्युक्तं भवति । मायावादिभिर्विशेषस्यानङ्गीकृतत्वात्कथं तदङ्गीकृतत्वोक्तिरित्यत आह- अङ्गीकृत इति ।। तदुपपादयति- तदविनाभूतस्येति ।। विशेषाविनाभूतस्यान्यतरमात्रावशेषाभावादिरूपस्यार्थस्येत्यर्थः।
ननु 'स एष नेति नेति' इति वाक्यस्य ब्रह्मपरत्वस्यैवासिद्धेः, सिद्धौ वा आत्मशब्दप्रतिपाद्यस्य ब्रह्मणो नेति नेतीति वाक्यद्वयप्रतिपाद्ययोर्व्यावृत्त्योश्च भेदस्य वा भेदाभेदस्य वा सम्भवादत्यन्ताभेदस्यैवासिद्धेर्न तदैकार्थ्यनिबन्धनं पौनरुक्त्यमिति किं विशेषेणेत्यतोऽभिप्रायमाह- इदमुक्तं भवतीति ।। परेणापीति ।। क्रियादिविषयाणां वाक्यानामतत्त्वावेदकत्वमङ्गीकुर्वताऽपीत्यर्थः । विरोधादिति ।। वाक्यार्थस्याखण्डताया निर्भेदत्वरूपत्वादिति भावः । अनाम्नानमिति ।। सहप्रयोगानुपपत्तिरित्यर्थः । पूर्वेण पदेन लक्षितस्यैवोत्तरेण लक्षणायां वैयर्थ्यम्, अधिकलक्षणायां नाखण्डार्थत्वमित्याशयेनाऽह- लक्ष्यार्थे विशेषाभाव इति ।। लक्ष्यार्थभेदाभावेऽपि नानाविधारोपनिवृत्त्यर्थत्वेन सप्रयोजनत्वान्न वैयर्थ्यमिति शङ्कते- नानेति ।। तीरे नदीत्वमनभिदधतो नदीपदस्य तत्रानदीत्वव्यावृत्तिप्रयोजनकत्वादर्शनेन तत्र विरोध्याकारसमर्पकस्यैव तत्राऽरोपितविरोध्याकारान्तरनिवृत्त्यर्थकत्वस्थित्या, लक्ष्ये ब्रह्मणि विरोध्याकारासमर्पकस्य पदजातस्य तत्रारोपितविरोध्याकारान्तरनिवृत्त्यर्थकत्वानुपपत्त्या वैयर्थ्यं तदवस्थमेवेत्याशयेनाऽहप्रतिपाद्येति ।। इतीत्यस्य इतीदमुक्तं भवतीति पूर्वेण सम्बन्धः। अत्रेति ।। निर्भेदेऽपि विशेषः परेणाङ्गीकर्तव्य इत्यत्रेत्यर्थः । उदाहर्तुं शक्यमित्युपलक्षणम् । 'सत्यज्ञानादिकेऽप्येवम्' इत्यन्यत्र तदुदाहृतं चेत्यपि द्रष्टव्यम् । तथाविधमेवेति ।। सत्यज्ञानादिवाक्यस्य सविशेषाभेदप्रतिपादनानुकूलत्वेऽपि प्रस्तुतं भेदस्य सविशेषाभेदप्रतिपादनं प्रत्यननुकूलत्वात् तदनुदाहृत्य, तदनुकूलत्वात् 'नेति नेति' इति वाक्यमेवोदाहृतमित्यर्थः । प्रयोजनान्तरवत्त्वाच्च तदनुदाहृत्यैव तदेवोदाहृतमित्याह- क्वापीति ।। कथमापादनमिति ।। यदि भेदो दृश्येतेति भेददर्शनमात्रमापादकमित्यभिमतं किं वा यदि भेदः प्रतीयेतेति धर्मिप्रतियोगिप्रतीतिसापेक्षप्रतीतिकत्वमित्यर्थः । आद्यमुत्थाप्य दूषयति- यदीत्यादिना ।। सम्मतत्वेनेति ।। असम्मतत्वे भेदादर्शनेन तन्निरासाद्ययोगादिति भावः । उक्तदूषणपरिहारेण द्वितीयमुत्थापयति - दर्शनमात्रसद्भावेऽपीति ।। अन्योन्याश्रयत्वस्येति ।। त्वया स्तम्भात् कुम्भस्य भेदप्रतीतौ कुम्भात्स्तम्भस्य भेदप्रतीतिरिति प्रतीतावेवान्योन्याश्रयत्वस्योक्तत्वेन प्रतीतिगतान्योन्याश्रयत्वेन तत्प्रमात्वनिषेधस्य चोरापराधान्माण्डव्यस्य शूलारोपणप्राप्तिवदयुक्तत्वादिति भावः । तृतीयमतिदेशेन दूषयति- एतेनेति ।। प्रतीतिगतान्योन्याश्रयत्वस्य (पां.टि.) तद्वास्तवत्वनिरासकतायाश्चोरापराधान्माण्डव्यस्य शूलप्राप्तिवदयुक्तत्वेनेत्यर्थः । यदि भेददर्शनं व्यावहारिकं स्यार्त्तह्यन्योन्याश्रयत्वं स्यान्न च तद्युक्तं तस्मान्न व्यावहारिकमिति प्रतितर्कपराहतत्वात्तर्काभासोऽयमित्याह- किञ्चेति ।। विपक्षे बाधकसूचनेनाप्रयोजकत्वं परिहरति- न हीति ।।
चतुर्थप्रकारमाशङ्कतेअथेति ।। किमत्र यदि भेददर्शनं धर्मिप्रतियोगिग्रहणापेक्षं स्यार्त्तह्यन्योन्याश्रयत्वं स्यादित्यापादनमभिप्रेतम्, किं वा यदि तत्सापेक्षा भेदप्रतीतिः स्यात्तदाऽन्योन्याश्रयत्वं स्यादिति, यदि वा तत्सापेक्षं भेदग्रहणं स्यार्त्तह्यन्योन्याश्रयत्वं स्यादिति विकल्पान् मनसि निधायाऽद्यं दूषयति- तदेति ।। आपाद्यनिवृत्तेरापादकमात्रनिवर्तकत्वेन धर्मिप्रतियोगिग्रहणापेक्षत्वस्यैव चाऽपादकत्वात्तस्यैव निवृत्तिः स्यादित्यर्थः । भेददर्शनस्य किमायातमिति ।। भेददर्शनस्यानापादकत्वेनाऽपाद्यनिवृत्त्या न तन्निवृत्तिः सम्भवतीति भावः । नन्वत्र पक्षे आपाद्यनिवृत्त्या भेददर्शननिवृत्त्यप्राप्तावपि धर्म्यादिप्रतीत्यनपेक्षत्वरूपप्रकारान्तरेण भेददर्शनासम्भवे सति धर्म्यादिप्रतीत्यपेक्षानिवृत्त्या तन्निवृत्तिः स्यादेवेत्याशङ्कते- प्रकारान्तरेति ।। अङ्गीकृतत्वेनेति ।। भेदादर्शने तन्निरासाद्यनुपपत्त्याऽङ्गीकरणीयत्वेनेत्यर्थः । न द्वितीयतृतीयौ । त्वया स्तम्भात्कुम्भस्य भेदप्रतीतौ कुम्भात्स्तम्भस्य भेदप्रतीतिरिति धर्मिप्रतियोगिग्रहणापेक्षभेदप्रतीतावेवान्योन्याश्रयत्वादेरुक्तत्वेन तादृशप्रतीतिगतान्योन्याश्रयत्वादेस्तत्प्रतीतिगतप्रमात्वतद्वास्तवत्वप्रतिबन्धकतायाः चोरापराधान्माण्डव्यस्य शूलारोपणप्राप्तिवदयुक्तत्वादित्याशयेनाऽह- प्रमात्वादिनिवर्तन इति ।। अङ्गीकृत्यैव च भेददर्शनस्य प्रकारान्तरेणासम्भवं भेददर्शनस्याङ्गीकृतत्वेन निवर्तयितुमशक्यत्वमुक्तम् । वस्तुतस्तु न तस्य प्रकारान्तरेणासम्भव इति न धर्मिप्रतियोगिप्रतीतिसापेक्षत्वनिवृत्त्या तन्निवृत्तिरित्याशयेनाऽह- किञ्चेति ।। भेददर्शनस्य प्रकारान्तरकल्पकत्वे निर्णायकमाह- स्पष्टदृष्टमिति ।। अवश्यं चैतदेवम् । अन्यथाऽतिप्रसङ्गादिति भावेनाऽह- न हीति ।। वक्ष्यमाणन्यायेनेति ।।
(व्या.टि.) हेतोर्बाधकमाशङ्कते- पटः प्रतीयमान इति ।। ज्ञानप्रसङ्गादिति ।। ज्ञानजननस्य प्रसङ्गादित्यर्थः । ननु यौगपद्यापादने इष्टापादनमित्याशङ्क्य न यौगपद्यं युगपदुपस्थितिः, किन्तु युगपदुत्पत्तिः । अनुत्पत्तेः सिद्धत्वेन युगपदुत्पत्तेरेवानिष्टत्वादित्याशयेनाऽह- यद्यपीति ।। वध्यघातुकभावेनेति ।। 'नाजात एकोऽन्यं हन्ति नाप्यन्याधारः' इति न्यायेन तद्भावस्य सहभावनियमादित्यर्थः । नास्तीति ।। अनेनानुत्पत्तिः सिद्धेति तदुत्पत्तिर्दोषोऽनिष्टमिति मूलयोजना सूचिता । ननु कुतो नास्ति? कारणयौगपद्येन कार्ययौगपद्यसम्भवादित्याशङ्क्य युगपज्ज्ञानोत्पत्तिर्भवन्त्यप्यनेकेन्द्रियविषये वा एकेन्द्रियविषये वा । नाऽद्यः । कारणाभावादित्याह- मनसोऽणुत्वेनेति ।। द्वितीये प्रमाणाभावेनाभाव इत्याह- एकेन्द्रियविषयेऽपीति ।। रूपादीनां सहोत्पत्तेरात्मेति । धर्माधर्मादिविजातीयव्यावृत्त्यर्थं सजातीयेति । दर्शनशब्दस्य भावसाधनत्वे दर्शनेन ज्ञायन्त इत्यनेनानन्वयादाह- दृश्यत इति ।। नन्वनिष्टप्रसङ्गे चोदिते पुनस्तदेवाङ्गीकृतमिति किं केन सङ्गतमित्यतो भावमाह- यद्यपीति ।। सामान्यतः सर्वव्यावृत्तिज्ञानेनैतावाक्षेपपरिहारौ सङ्गतौ । धर्मिज्ञानस्य मनोवृत्तिरूपत्वेऽपि प्रतियोगिज्ञानस्य मनोवृत्तिरूपत्वाभावादिति शङ्कते- नन्विति ।। साक्षिरूपमिति ।। 'सर्वं सामान्यतो यस्मात् सर्वैरप्यनु(व्या.टि.) भूयते' इत्यनुभाष्योक्तेरित्यर्थः । अनुमन्यते- सत्यमिति ।। प्रसज्यत एवेति ।। उभयोर्मनोवृत्तिरूपत्वादित्यर्थः । तथापि 'तथा स्यात्प्रकृते' इत्यनुमतिरयुक्ता दीपसहस्रस्येव सर्वत्र धर्मिप्रतियोगिनां सन्निधाननियमाभावादित्याशङ्क्य व्यवस्थामाह- तत्रेत्यादिना ।। एकज्ञानेति तत्पुरुषः । संस्कारेति ।। प्रतियोग्यनुभवजन्यसंस्कारेत्यर्थः । संस्कारपदं सविषयकमात्रस्य सहकारित्वमुपेत्य स्मरणोपलक्षणमिति न पूर्वग्रन्थविरोधः। धर्मिणोऽसन्निधाने उपनीतस्य मुख्यविशेष्यत्वाभावनियमाभावादेतस्माद्भिन्नः स इति,  नियमे  वा  तद्भेदप्रतियोग्ययमिति प्रतीतिरित्यवधेयम् । पुनर्बाधकद्वयं प्रसञ्जयति- नन्विति ।। इति वेति ।। भेदमात्रावशेषो वा पटमात्रावशेषो वाऽन्यतरावशेष एक एवाऽपाद्यः । विशेषाङ्गीकारेण समाधिं विधत्ते- विद्यमानयोरेवेति ।। सविशेषाभेदाङ्गीकारे व्यवस्थयोक्तानुमानाशेषदोषनिरासो भवतीत्याह- तत्रेति ।। प्रतिनिधित्वादिति ।। प्रतिनिधेः स्थानिकार्यकरत्वस्य पूतिकादौ दर्शनादिति भावः । अप्रसिद्धमिति ।। मतान्तर इति शेषः । किमुतेति ।। सर्वथा भेदानङ्गीकारिभिरपि तत्प्रतिनिधिविशेषस्तत्कार्यकारित्वेन तत्स्थानापन्नतयेष्टः, किमुत तद्वादिभिस्तदभावे तत्स्थानापन्नतयेष्ट इति कैमुत्यम् । कथमन्येषां भेदाङ्गीकारोऽवगत इत्यत उक्तम्- व्यवस्थापयद्भिरिति ।। हेतुगर्भविशेषणम् । भिन्नविषयत्वाद्व्यवस्थापनाया इति भावः । असदारोपोऽसावित्यत आह- तदविनाभूतस्येति ।। तदन्यथानुपपन्नस्येत्यर्थः । तत्कथमिति ।। अविनाभूतार्थाङ्गीकरणं कथमित्यर्थः । प्रतिपाद्यतयेति ।। अनेन नञोर्वीप्सा श्रुतौ पूर्वोपसंहारार्था, इति करणद्वयं वाक्यद्वयसमाप्तौ, इतीत्यतः परं प्रतीतेरिति शेषः, आत्मेत्यतो विलक्षणेति चेति सूचितम् । सर्वेति ।। सर्ववैलक्षण्यं तदविनाभूतोऽर्थ इत्यर्थः ।
ननु मुख्यभेदाङ्गीकारेणैव सर्ववैलक्षण्यप्रतिपादनसम्भवेन कुतस्तत्प्रतिनिधिविशेषाङ्गीकारः । न हि सोमाभावे पूतिकाग्रहणमिति तद्भावे स इत्यत आह- इदमुक्तं भवतीति ।। पदसमन्वयः पदशक्तिः । नञोऽन्योन्याभाववति शक्तेरित्यर्थः । ब्रह्मण आत्मपदार्थस्य । सर्वेति विशेषणतयाऽत्मपदार्थे नञर्थान्वयादित्यर्थः । अपिना वाद्यन्तराविगानं सूचयति । आत्मशब्दार्थस्येति ।। व्यावृत्तिभ्यामिति शेषः । व्यावृत्त्योश्चेति ।। मिथ इति शेषः । अखण्डवाक्यार्थेति भावप्रधानः । अखण्डस्य संसर्गशून्यस्य प्रातिपदिकार्थमात्रस्य । वाक्यार्थत्वं वाक्यबोध्यत्वम् । पुनरुक्तीति ।। उक्तमात्रोक्तीत्यर्थः । अनाम्नानमिति ।। पर्यायत्वेन सहपाठाभाव इत्यर्थः । मुख्यप्रतिनिध्युभयाभावे तत्कार्यासम्भव इति भावः । अङ्गीकार्य एवेति ।। अर्हे कृत्यः । नञोऽन्योन्याभाव एव शक्तेस्तद्वति लक्षणेति मतमाश्रित्य शङ्कतेनन्वेवमिति ।। भेदेति ।। मिथो विशेषणत्वे चेत्यर्थः । घटप्रतियोगिकत्वादिभेदकसद्भावादित्यर्थः । उक्तमात्रोक्तावपि प्रयोजनवत्त्वान्न वैयर्थ्यमिति शङ्कते- नानाविधेति ।। प्रतिपाद्येति ।। नञ्द्वयेन विशेष्यपदेन चाऽत्मत्वतत्तत्प्रतियोगिकव्यावृत्त्यादिरूपविशेषासमर्पणेनाऽत्मत्वघटत्वाद्यारोपपरिहारोऽपि न फलिष्यतीति भावः । इतश्चेति ।। अवधिभेदादित्यर्थः । व्यावृत्तिद्वयमिति ।। ननु 'एक एव खल्वेकस्य वस्तुनो भेदः' इति पूर्वोक्तविरुद्धं व्यावृत्तिद्वयमिति वचनमित्यत आह- अभिन्नमपीति ।। सातिशयम् अवधिभेदनिरूप्यताविशेषोपेतम् । ननु सत्यज्ञानादिवाक्यमेवात्र किं नोदाह्वियते । तत्राप्येकतरा(व्या.टि.) परिशेषापर्यायत्वाभ्यां विशेषस्याङ्गीकारयितुं शक्यत्वात् । 'ज्ञानानन्दादिवदेव' इति तैत्तिरीयभाष्ये तथैवोदाहृत्वाच्चेत्याशङ्क्य प्रकृतसङ्गतिविशेषावगत्या परिहरति- यद्यपीत्यादिना ।। परमप्रक्रमानुगुण्याच्चैवमित्याह- क्वाऽपीति ।। 'भेदस्तु न कश्चिदपि प्रामाणिकः' इति परमोपक्रमे वाद्युक्तेरित्यर्थः । तदेवं सापेक्षत्वं, तत्प्रतीतावप्रतीतिः, सम्बन्धितया प्रतीतिः, विशेषणतया प्रतीतिः, संशयानुपपत्तिः, प्रतियोगिनोऽपि स्वरूपत्वापत्तिः, विदारणापत्तिः,अनेकत्वापत्तिः, अन्यतरमात्रावशेषः, पर्यायत्वम् इति स्वरूपत्वे बाधकदशकोद्धारः ।
एवं भेदस्य धर्मिस्वरूपत्वे बाधकदशकमुद्धृत्यान्योन्याश्रयतर्कं प्रतीतिद्वयाभावेन निराश्रयतया निराकृत्य जात्या आभासीकरिष्यन् प्रतिजानीते- किञ्चेति ।। अन्यच्चेत्यर्थः । कथमिति ।। 'किमश्च' इति थन्प्रत्ययः । किमश्च कादेशः । केन प्रकारेणेत्यर्थः । किं, यदि भेदो दृश्येत तदाऽन्योन्याश्रयः स्यादिति दर्शनमापादकाकृत्याऽपादनम्, उत यदि प्रमा स्यात्तदैवमिति, किं वा यदि वास्तवी स्यात्तदैवमिति, यदि धर्म्यादिप्रतीतिमपेक्ष्य भेदः प्रतीयेत तदाऽन्योन्याश्रयत्वं स्यादिति, विशिष्टदर्शनमापादकाकृत्य इति विकल्पः प्रश्नार्थः । आद्यमाशङ्कते- यदीति ।। इतीत्यावृत्त्या योज्यम् । सम्मतत्वेनेति ।। अन्यथा निराश्रयापादनानुपपत्तेरिति भावः । द्वितीयमाशङ्कते- दर्शनमात्रसद्भावेऽपीति ।। अयं भावः - किमन्योन्याश्रयत्वं प्रतीत्योरेव परस्परोत्पत्तिं प्रतिबध्नातीति मतं किं वा तद्धर्मम् । आद्ये कथमप्रमाऽपि भेदप्रतीतिरुत्पद्यते । न द्वितीयः । अन्ययोरन्योन्याश्रयत्वम् अन्यल्लुप्यत इत्यस्यान्याय्यत्वादित्याह- अन्योन्याश्रयत्वस्येति ।। प्रतीतिगतस्येति शेषः । एतन्न्यायं तृतीयेऽप्यतिदिशति- एतेनेति ।। किञ्च भेदस्य व्यवहारिकसत्त्वाङ्गीकरणमपि विरुध्येत । अन्योन्याश्रयेण वास्तवत्वप्रतिबन्ध इव व्यावहारिकत्वस्यापि प्रतिबन्धादित्याह- किञ्चेति ।। ननु व्यावहारिकमन्योन्याश्रयदुष्टमप्युत्पद्यत इत्यत आह- न हीति ।। परस्यापीति ।। सोल्लुण्ठनवचनं, लोकोत्तरप्रज्ञस्य तवापीत्यर्थः । तुरीयं निराचष्टे- अथ यदीति ।। किमायातमिति ।। भेददर्शनस्यानुत्पत्तिं प्रतिज्ञाय तद्धर्मसापेक्षतानिराकरणे कथं न पूर्वोत्तरविरोध इति भावः। परिशेषादभिमतसिद्धिमभिलषति- प्रकारान्तरेति ।।  प्रसक्तप्रतिषेधेऽन्यस्याप्रसङ्गात्तन्निवृत्तिरेव सेत्स्यतीति भावः । मोक्तं विस्मार्षीरित्याह- दर्शनमात्रस्येति ।। किञ्चाऽनुभाविकस्य भेददर्शनस्यापलापोऽयुक्त इत्याह- किञ्चेति ।। लोकविरुद्धं चेत्यर्थः । तन्निदर्शयति- स्पष्टदृष्टाङ्कुरमिति ।। परिचितचरेति ।। भूतपूर्वचरमित्यर्थः । एतेन तर्कस्य व्याहतिरुक्ता वेदितव्या । ननु कतमेयं जातिरिति चेन्न । सामान्यलक्षणसद्भावे विशेषनिर्बन्धस्य व्यर्थत्वात् । अहेतुप्रसङ्गनित्यसमास्वन्तर्भावाच्चेति दिक् । अनुमानेन भेदप्रतीत्यनुपपत्तिं शङ्कते- (व्या.टि.) नन्विति ।। कथमिति ।। अन्योन्याश्रयानवस्थानाद्यापत्तेरिति भावः । किं प्रतीतिमात्रं नाङ्गीकरोति उत तत्प्रमात्वमिति विकल्पं मनसि निधाय गूढाभिसन्धिरुत्तरयति- तत्किमिति ।। ओमिति चेत्तत्राऽह- तथा सतीति ।। व्यवहार इति ।। तथा च तस्य स्वक्रियाविरोध इति भावः । द्वितीयं निराह- प्रमात्वेति ।।
।। इति श्रीमद्विष्णुतत्त्वविनिर्णये भेदवादः समाप्तः ।।

 
