मूलम् - न च केवलसिद्धेऽर्थे व्युत्पत्त्यभावादप्रामाण्यम् । सिद्धान्वित एव व्युत्पत्तिगृहीतेः ।
(त.मं.)अत्राऽहुः- वेदानां प्रामाण्यं नित्यत्वं च समञ्जसमेव । न तु नारायणे तात्पर्यं सम्भवति । न हि केवलसिद्धेऽर्थे तात्पर्यम्; किन्तु कार्य एव । केवलं सिद्धद्वारेण बालस्य व्युत्पत्तिग्रहणासम्भवात् । यद्द्वारेण व्युत्पत्तिग्रहणं शब्दानां तत्र हि तात्पर्यमित्यत आह- न च केवलेति ।।
टीका - अत्र प्राभाकरास्त्वाहुः । स्यादेवोक्तं वेदप्रामाण्यादिकं समस्तम् । किं तर्हि? यदुक्तं 'सदागमैकविज्ञेयम्' इति वेदानां विष्णुप्रतिपादकत्वं तन्नोपपद्यते । तथाहि । वाच्यवाचकभावसम्बन्धज्ञानलक्षणव्युत्पत्त्यपेक्षो हि शब्दोऽर्थं बोधयति नान्यथा । अन्वयव्यतिरेकाभ्यां तथाऽवगमात् । व्युत्पत्तिश्च वृद्धव्यवहारदर्शनादेव भवति । वृद्धव्यवहारश्च कार्यप्रतिपत्तिनिबन्धन इति कार्यप्रतिपादकतैव शब्दस्य युक्ता । तथाहि । 'चैत्र जलमाहर' इति प्रयोजकवृद्धवाक्यश्रवणानन्तरं प्रयोज्यवृद्धस्य जलाहरणविषयां प्रवृत्तिं दृष्द्वा पार्श्वस्थो बाल एवमाकलयति । अस्येयं प्रवृत्तिर्बुद्धिपूर्वा स्वतन्त्रप्रवृत्तित्वात् मदीयस्तनपानादिप्रवृत्तिवदिति । पुनश्चास्य प्रवृत्तिहेतुभूता बुद्धिः किंविषयेति जिज्ञासायामेवं निश्चिनोति । वृद्धस्य प्रवृत्तिहेतुभूता बुद्धिः मम प्रवृत्तिहेतुभूता बुद्धिर्यद्विषयिणी तद्विषयैव भवितुमर्हति प्रवृत्तिहेतुभूतबुद्धित्वात् मदीयप्रवृत्तिहेतुभूतबुद्धिवदिति । पुनरेवमवधारयति । यद्विषया सा बुद्धिः प्रवृत्तिहेतुभूता तद्वस्तु अस्यानेन शब्देन बोधितं तद्भावभावित्वात् । मम तु प्रमाणान्तरेणेत्यावयोर्विशेषः । तेन यद्बोधान्मम प्रवृत्तिस्तदनेन शब्देन बोध्यत इति शब्दस्य प्रवृत्तिहेतुभूतार्थबोधकतेति । पुनश्च कोऽसौ प्रवृत्तिहेतुभूतः शब्दबोध्योऽर्थ इत्यवधारयितुं स्वात्मनि प्रतिपन्नं प्रवृत्तिहेतुभूतार्थमनुसन्धत्ते । तत्र न तावदहं क्रियामात्रं फलमात्रं क्रियाफलसम्बन्धमात्रं वा बुद्ध्वा प्रवृत्तः, किन्तु कार्यमेव । ममेदं कार्यमिति प्रतीत्य हि स्तनपानादावहं प्रवृत्त इति स्वप्रवृत्तेः कार्यबोधपूर्वकतां निश्चित्यायमपि कार्यबोधादेव प्रवृत्त इत्यनुमाय वाक्यस्य तावत्सामान्यतः कार्यपरतामवधारयति । ततो लिङाद्यावापे कार्यावगमदर्शनात् तदुद्धारे चादर्शनात् त एव कार्यावगतिं कुर्वन्ति । शब्दान्तराणि च तदन्वितांस्तांस्तानर्थानवगमयन्तीति आवापोद्वापाभ्यामधिगच्छति । एवं लोके कार्य एव गृहीतशब्दसङ्गतिर्वेदेऽपि तदेव शब्दात्प्रत्येतुमर्हति । तत्र लिङादिप्रत्ययः कार्यशरीरमेवाभिदधाति प्रकृतिस्तद्विषयम् । पदान्तराणि च प्रकृत्यर्थविशेषणं कारकं तद्विशेषणं नामधेयं नियोज्यं चाभिदधति कार्यप्रतिपत्तौ व्याप्रियन्ते । सन्निपत्योपकारकाङ्गवाक्यानि यद्यपि कार्यान्तरशून्यानि तथाऽपि प्रधानकार्यान्वितस्वार्थाभिधायकतया कार्यप्रतिपत्तावेव व्याप्रियन्ते । मन्त्रा अपि कार्याङ्गभूतार्थस्मारकतया तत्रैव नियुक्ताः कार्य एव व्यापारवन्तः  । अर्थवादा अपि तत्रैव रुचिमुत्पादयन्त उपयुज्यन्त इति कृत्स्न एव वेदः कार्ये प्रमाणम् ।
कार्यं च कृतिसाध्यत्वे सति कृत्युद्देश्यम् । कृतिश्च प्रयत्नाः । तच्च लोके भावार्थो वेदे त्वपूर्वम् । अत एव वेदान्तानामपि कतृर्स्वरूपप्रतिपादकत्वेन देवताप्रतिपादकत्वेन वा कार्यपरतैव । प्रकरणभेदात्तदनङ्गीकारेऽपि 'आत्मा ज्ञातव्यः' इत्यपुनरावृत्तये समाम्नातेन विधिनैकवाक्यतामाश्रित्य कार्यपरत्वमेव वर्णनीयम् । तदेवं कार्यान्वित एवार्थे सर्वशब्दानां व्युत्पत्तिदर्शनात् केवलसिद्धार्थे तदभावान्न सिद्धस्वरूपे विष्णौ वेदस्य प्रतिपादकत्वं सम्भवतीति । तदेतत्प्रतिषेधति- नच केवलेति ।। केवले कार्यान्वयरहिते, स्वप्रधाने सिद्धे कार्यातिरिक्तेऽर्थे शब्दानां व्युत्पत्त्यभावात्तथाविधे विष्णौ वेदस्य अप्रामाण्यम् अप्रतिपादकत्वमिति च नेत्यर्थः । नच कार्यान्विततयैव तत्र प्रामाण्यं भविष्यति तत्किमनेनेति वाच्यम् । स्वप्रधाने विष्णौ सर्ववेदप्रामाण्यस्याभिलषितत्वात् । अत एव सदागमैरेक एव प्रधानविज्ञेय इत्यपि व्याख्यायते । कुतो नेत्यत आह- सिद्धेति ।। अन्वितग्रहणेन यत्प्राभाकरैः कार्यान्वितार्थताव्युत्पादनाय शब्दानामन्विताभिधानसामर्थ्यं समर्थितं तदभ्युपगम्यत एवास्माभिरिति सूचयति । एवेति कार्यान्वयनियमनिराकरणम् । गृहीतेर्दर्शनात् । कार्यान्वयनियमं विना योग्येतरान्वितस्वार्थे व्युत्पत्तिदर्शनादित्यर्थः ।
(र.टि.) व्युत्पत्तिश्चेति ।। प्राथमिका व्युत्पत्तिरित्यर्थः । तेनानन्तरभाविव्युत्पत्तेर्व्याकरणादिमूलकत्वेऽपि 'न व्यवहारदर्शनादेव' इत्यवधारणानुपपत्तिरिति ज्ञातव्यम् । अस्येति ।। अंशतो बाधादिवारणाय इयमिति पक्षविशेषणम् । स्वतन्त्रेति ।। विष्टिगृहीतादिप्रवृत्तौ व्यभिचारवारणायेदम् । प्रवृत्तिहेत्विति ।। उपेक्षाज्ञानादौ व्यभिचारवारणायैतदिति ज्ञातव्यम् । तद्वस्त्विति ।। तद्वस्तुबोध एतच्छब्दजन्य इत्यर्थः । तद्भावभाविबोधत्वादिति हेत्वर्थो वा । न तावदहमिति ।। कृत्यसाध्यादावप्रवृत्त्या क्रियादिज्ञानस्य प्रवृत्तिव्यभिचारादिति भावः । इत्यनुमायेति ।। चैत्रस्य प्रवृत्तिः कार्यबोधपूर्विका बुद्धिपूर्वप्रवृत्तित्वात् मदीयप्रवृत्तिवदित्यनुमायेत्यर्थः । वाक्यस्येति ।। प्रवृत्तिहेतुभूतार्थबोधकत्वेनावधारितवाक्यस्येत्यर्थः । पदान्तराणि चेति ।। 'ज्योतिष्टोमेन' इत्यादितृतीयाकारकं तत्प्रातिपदिकं नामधेयम्, 'स्वर्गकामः' इत्यादि च नियोज्यमिति विवेचनीयम् । सिद्धेऽपि (र.टि.) कार्यान्विते गवादिशब्दानां परेणापि व्युत्पत्तिरङ्गीक्रियत इत्यतः केवल इत्युक्तमिति ज्ञापयन् व्याचष्टे- कार्यान्वयरहित इति ।। कार्यान्वयरहितेऽपि कार्ये लिङादीनां परेण व्युत्पत्त्यङ्गीकारात् 'सिद्धे' इत्युक्तमिति सूचयन् व्याचष्टे- कार्यातिरिक्तेऽर्थ इति ।। ननु परेण वेदस्य विष्णुप्रतिपादकत्वाभावाङ्गीकारात् कथं तदप्रमाजनकत्वलक्षणमप्रामाण्यं वेदस्य । किञ्च व्युत्पत्त्यभावलक्षणो हेतुरप्रतिपादकत्वसाधको न त्वप्रामाण्यसाधको विरुद्धत्वादित्यतोऽप्रामाण्यपदं व्याचष्टे- अप्रतिपादकत्वमिति ।। ननु 'विशेषणानि यानीह' इत्याद्यपद्योक्तविशेषणतदुपयुक्तप्रतिपादनमेव प्रतिज्ञातम् । अतथाभूतमिदं किमर्थमुच्यत इत्याशङ्क्य निराकरोति- न च कार्यान्विततयैवेत्यादिना ।। एक एव प्रधानविज्ञेय इति ।। अनेनैकशब्दस्य विष्णुगतैकत्वसङ्ख्या मुख्यत्वं चार्थ इत्युक्तं भवति । तावता विना सकलवेदार्थत्वस्य प्राधान्यस्य चालाभात् ।
(रा.टि.) अत्रेति ।। विष्णोरागमज्ञेयत्वविषये अनुपपत्तिमाहुरित्यर्थः । प्रामाण्यादिकमिति ।। वेदापौरुषेयत्ववर्णनित्यत्वादिरादिपदार्थः । तन्नोपपद्यत इत्यत्र युक्तिं 'तदेवं कार्यान्वित एव' इत्यादिनोपसंहारे व्यक्तं विवक्षुस्तत्सिद्ध्यर्थमुपोद्धातमाह - वाच्यवाचकेत्यादिना ।। प्राथमिकव्युत्पत्त्यभिप्रायेणोक्तम् । वृद्धव्यवहारदर्शनादेवेति ।। कार्ये व्युत्पत्तिप्रकारं दर्शयति- तथाहीत्यादिना ।। वायुप्रेरिततृणादिप्रवृत्तावव्यभिचारायोक्तम्- स्वतन्त्रेति ।। निश्चिनोतीति ।। पार्श्वस्थो बाल इत्यनुकर्षः । एवमग्रेऽपि । बुद्धित्वादित्यस्योदासीनतृणादिबुद्धावव्यभिचाराय प्रवृत्तिहेतुभूतबुद्धित्वादित्युक्तम् । प्रमाणान्तरेणेति ।। जन्मान्तरानुभवजन्यसंस्कारादिनेत्यर्थः । आवयोरिति ।। प्रयोज्यवृद्धस्य मम चेत्यर्थः । बोधकतेतीतिपदस्य एवमवधारयतीति पूर्वेणान्वयः । क्रियामात्रं स्तनपानादिरूपम् । फलमात्रं तृप्तिरूपम् । सम्बन्धेति ।। साध्यसाधनभावरूपेत्यर्थः । इति प्रतीत्य हीति ।। क्रियायां कार्यत्वं प्रतीत्य हीत्यर्थः  ।  एवमग्रेऽपि  कार्यपदस्य  कार्यत्वमर्थो ध्येयः । सामान्यत इति ।। एतादृशः शब्दार्थः कार्यं कृतिसाध्यं वस्त्विति निर्धारणं विना तादृशवस्तुतात्पर्यकं वाक्यमित्यवधारयतीत्यर्थः । तत इति ।। सामान्यतः कार्यपरतानिश्चयानन्तरम् । इत्यावापोद्धाराभ्यामधिगच्छतीत्यन्वयः । लिङाद्यावाप इति ।। लिङ्लोट्तव्यप्रत्ययादेरन्यतमयोगे सतीत्यर्थः । त एव लिङादय एवेत्यर्थः । तांस्तानिति ।। चैत्र जलमाहस्स्वेत्यादौ चैत्रादिपदार्थानित्यर्थः । तदेवेति ।। यद्यपि लोके मयाऽऽनयनं कार्यमिति बोधदर्शनात् क्रियाकार्यत्व एव लिङादेः शक्तिग्रहः । तत्राऽनयनादिक्रियाजन्यापूर्वशब्दितस्यान्यस्य कार्यस्याभावात् । तथाऽपि वेदे क्रियाजन्यापूर्वस्य कार्यशब्दितस्य सत्त्वात्तत्र शक्तिग्रहः । कुत एवमिति चेत् । 'स्वर्गकामो यजेत' इत्यादौ स्वर्गादिकामं नियोज्यं प्रति यजनादिक्रिया लिङादिशब्देन कार्यतया बोधयितुमशक्या । कुतः ? कामी हि काम्यादन्यत् काम्याव्यवहितसाधनमेव कार्यतयाऽवगच्छतीति व्याप्तेः । नतु व्यवहितसाधनम् । क्रिया चास्थायित्वेन काम्यव्यवहितत्वान्न कार्यताबोधयोग्येति फलपर्यन्तस्थाय्यपूर्वमेव लिङादिना कार्यत्वेन बोध्यमित्यपूर्वमेव कार्यशब्दितं लिङादिवाच्यमिति । तदेवेत्युक्तिस्त्वविवक्षितविवेकेन कार्यसामान्याभिप्रायेणेति ज्ञेयम् । अत एव तत्र वेदे यजेतेत्यत्र ईतेत्यादिलिङादिप्रत्ययोऽपूर्वशब्दितकार्यशरीर(रा.टि.) मेवाभिदधातीत्ययमेवार्थः स्फुटमुत्तरवाक्येऽवगम्यते । प्रकृतिरिति ।। यजेत्ययमंशोऽपूर्वशब्दितकार्यविषयम् अभिदधातीत्यन्वयः । यागविषयकं कार्यमिति हि किल तन्मतेऽन्वयबोधः । प्रकृत्यर्थविशेषणं कारकमिति ।। 'सोमेन यजेत' 'पशुना यजेत' इत्यादौ करणकारकम्, 'राजा राजसूयेन' इत्यादौ तद्विशेषणं प्रकृत्यर्थविशेषणं राजसूयादिनामधेयम्, राजेत्यादिकतृर्रूपनियोज्यमित्यर्थः । अभिदधतीति शत्रन्तम् । अभिदधानानि भूत्वा व्याप्रियन्त इत्यन्वयः । सन्निपत्योपकारकाङ्गवाक्यानीति ।। यागोत्पत्त्यपूर्वजनकप्रोक्षणाद्यङ्गप्रतिपादकानि 'व्रीहीन् प्रोक्षति व्रीहीनवहन्ति' इत्येवमादीनि वाक्यानि स्वर्गादिजनकप्रधानापूर्वशब्दितकार्यादन्यप्रधानकार्यपराणि न भवन्ति । 'यजेत स्वर्गकामः' इत्यादौ यागविषयकं कार्यमितिवत् प्रोक्षणविषयकं कार्यमित्यन्वयबोधानभ्युपगमादित्यर्थः । तस्य गुणकर्मतयाऽर्थकर्मत्वाभावादिति भावः । प्रधानेति ।। 'व्रीहीन् प्रोक्षति' इत्यादौ न व्रीहित्वादिकमुद्देश्यतावच्छेदकम् । किन्तु स्वर्गादिफलाव्यवहितसाधनतया प्रधानभूतयागकार्यान्वयित्वमेवेति प्रधानकार्यान्वितव्रीह्यादिस्वार्थाभिधायकतया कार्यप्रतिपत्तावित्यर्थः । मन्त्रा इति ।। 'व्रीहीणां मेघः सुमनस्यमानः' इति 'अग्निर्मूर्धा' इत्यादयो मन्त्राः कार्याङ्गपुरोडाशादिद्रव्यदेवतास्मारकतया तत्रैव कार्य एव विनियुक्ता इत्यर्थः । अर्थवादा इति ।। 'वायुर्वै क्षेपिष्ठा' इत्येवमादयः श्वेतपश्वालम्भविषयकं कार्यं प्रशस्तमित्येवंरूपेणेत्यर्थः । कृत्युद्देश्यमिति ।। कृत्या साधयिष्यामीति इच्छाविषय इत्यर्थः । कृतिसाध्यतामात्रस्य निषिद्धेऽपि सत्त्वात्तद्व्यावृत्त्यर्थमेतत् । कृत्यसाध्यव्यावृत्त्यर्थमाद्यं विशेषणम् । तच्चेति ।। कार्यमित्यर्थः । भावार्थ इति ।। आनयनादिधात्वर्थ एवेत्यर्थः । अत एवेति ।। प्रागुक्तदिशा कृत्स्नवेदस्य कार्यपरत्वादेवेत्यर्थः । तदनङ्गीकार इति ।। कर्मकाण्डब्रह्मकाण्डरूपप्रकरणभेदात्कर्मकाण्डगतकर्मसमवेतकतृर्देवताप्रतिपादकत्वानङ्गीकारे ब्रह्मकाण्डगतलिङाद्यर्थकार्यपरतैवास्त्वित्यर्थः । स्वप्रधान इति ।। अनन्यशेष इत्यर्थः । वेदाप्रामाण्यस्य परासम्मतेः कथमप्रामाण्यमित्यनुवाद इत्यत आह - अप्रतिपादकत्वमिति ।। तत्रेति ।। 'आत्मा ज्ञातव्यः' इत्युक्तदिशा कार्यान्विततयैव विष्णौ वेदस्य प्रामाण्यं भविष्यति, सिद्धे व्युत्पत्तिकथनेन किमित्यर्थः । अभिलषितत्वादिति ।। इष्टत्वादित्यर्थः । इत्यपि व्याख्यायत इति ।। न केवलं प्रागुक्तदिशा एकशब्दः केवलार्थः, प्राधान्यार्थोऽपि व्याक्रियत इत्यर्थः । समर्थितमिति ।। स्वग्रन्थ इति भावः । नियमेति ।। अप्रथमव्युत्पत्तेः कार्यान्वितेऽपि स्वीकारादिति भावः । गृहीतेरित्यनुवादेन शेषमाह- दर्शनादिति ।। वाक्यस्य फलितार्थमाह- कार्येति ।।
(श्री.टि.) अन्वयव्यतिरेकाभ्यामिति ।। व्युत्पत्तिसद्भावे शब्दादर्थबोधस्तदभावे तदभाव इत्यन्वयव्यतिरेकाभ्यामित्यर्थः । व्युत्पत्तिश्च वृद्धव्यवहारदर्शनादेवेति ।। ननु कथमेतदवधारणम् । 'शक्तिग्रहं व्याकरणोपमानकोशाऽप्तवाक्याद्व्यवहारतश्च । वाक्यस्य शेषाद्विवृतेर्वदन्ति सान्निध्यतस्सिद्धपदस्य वृद्धाः' इति वचनेन व्युत्पत्तिप्रकाराणां बहूनां सत्त्वादिति चेन्न । व्युत्पत्तिश्चेत्यस्य प्राथमिका व्युत्पत्तिरित्यर्थकरणात् । कार्यव्युत्पत्त्यनन्तरभाविव्युत्पत्तिप्रकारास्ते । अतो न दोष इति भावः । अस्येयं प्रवृत्तिरिति ।। प्रवृत्तिसामान्यस्य पक्षत्वे (श्री.टि.)विष्टिगृहीतप्रवृत्तेरपि पक्षत्वापत्त्या तत्र बुद्धिपूर्वकत्वसाधने अंशे बाधः स्यादत इयमित्युक्तम् । प्रत्यक्षसिद्धा जलाहरणविषयेत्यर्थः । विष्टिगृहीतप्रवृत्तौ व्यभिचारवारणाय स्वतन्त्रेत्युक्तम् । स्वेच्छाधीनेत्यर्थः । वृद्धस्य प्रयोज्यवृद्धस्य । प्रवृत्तिहेतु(भूत)बुद्धित्वादिति ।। उपेक्षाज्ञाने बुद्धित्वसद्भावेऽपि कार्यविषयकत्वाभावाद् व्यभिचारः स्यादतः प्रवृत्तिहेत्वित्युक्तम् । तद्वस्त्विति ।। तद्वस्तुबोध एतच्छब्दजन्य इत्यर्थः । तद्भावभावित्वादिति ।। तच्छब्दप्रयोगानन्तरभावित्वादित्यर्थः । प्रमाणान्तरेणेति ।। स्तनपानादिप्रवृत्तिहेतुभूतवस्तुबोधो मम शब्दातिरिक्तानुमानरूपप्रमाणान्तरेण जात इत्यर्थः । मम प्रवृत्तिः स्तनपानादौ । प्रवृत्तिहेतुभूत इति ।। प्रयोज्यवृद्धस्येति शेषः । प्रवृत्तिहेतुभूतं स्तनपानादिप्रवृत्तिहेतुभूतम् । न तावदहमित्यादि ।। कृत्यसाध्ये चन्द्रमण्डले तक्षकचूडामण्याहरणादौ क्रियादिज्ञानमात्रस्य सत्त्वेऽपि प्रवृत्त्यभावेन व्यभिचारान्न क्रियादिज्ञानमात्रस्य प्रवर्तकत्वमिति भावः । प्रतीत्य हीति ।। इदं मया कर्तव्यं स्तनपानत्वादिति स्तनपानादेः कार्यत्वमनुमानेन ज्ञात्वेत्यर्थः । इत्यनुमायेति ।। चैत्रस्य प्रवृत्तिः कार्यबोधपूर्विका बुद्धिपूर्वप्रवृत्तित्वान्मदीयस्तनपानादिप्रवृत्तिवदित्यनुमायेत्यर्थः  । वाक्यस्येति ।। प्रवृत्तिहेतुभूतार्थबोधकत्वेनावधारितवाक्यस्येत्यर्थः । लिङाद्यावाप इति ।। लिङ्लोट्तव्यप्रत्ययपञ्चमलकाराणां स्थापने कृत इत्यर्थः । तदुद्धार इति ।। तेषां लिङादीनां निष्कासन इत्यर्थः । त एव लिङादय एव । तदेव कार्यमेव । प्रत्येतुमर्हतीति ।। य एव लौकिकास्त एव वैदिका इति लौकिकवैदिकपदयोरभेदात् 'लोकावगतसामर्थ्यश्शब्दो वेदेऽपि बोधकः' इति न्यायादिति भावः । तत्रेति ।। 'ज्योतिष्टोमेन स्वर्गकामो यजेत' इत्यादिवेदवाक्ये, लिङादिप्रत्ययः ईतप्रत्ययः, कार्यशरीरं प्रयत्नारूपशाब्दभावनारूपमभिदधाति । 'भावनैव प्रयत्नाात्मा सर्वत्राऽख्यातगोचरः । लिङोऽभिधा सैव च शाब्दभावना' इत्यादितदीयवचनात् । प्रकृतिः यज् इत्येवंरूपो धातुः । तद्विषयं लिङ्वाच्यप्रयत्नाविषयं यागम् । पदान्तराणि ज्योतिष्टोमेन स्वर्गकाम इत्यादिपदानि । तत्रायं विवेकः । इनेति तृतीयाविभक्तिः । प्रकृत्यर्थभूतयागविशेषणं करणकारकं यागस्य करणत्वमिति यावत्, ज्योतिष्टोमेत्येतत्प्रकृत्यर्थयागविशेषणीभूतं नामधेयम्, स्वर्गकाम इत्येतत् नियोज्यमधिकारिणम् अभिदधति सन्ति कार्यप्रतीतावेव व्याप्रियन्ते व्यापारवन्ति भवन्तीत्यर्थः ।
ननु द्विविधान्यङ्गवाक्यानि । सन्निपत्योपकारकाणि आरादुपकारकाणि चेति । दृष्टद्वारा साक्षादुपकारकाणि सन्निपत्त्योपकारकाणि । तान्येव क्वचित्स्वरूपोपकारकाणीत्युच्यन्ते । यथा व्रीहीनवहन्तीत्यादीनि । तत्रावहननादेर्वितुषीभावरूपदृष्टफलद्वारैव यागस्वरूपोपकारकत्वात् । अदृष्टद्वारोपकारकाण्यारादुपकारकाणि । तान्येव क्वचित्फलोपकारकाणीत्युच्यन्ते । यथा 'इडो यजति समिधो यजति बर्हिर्यजति तनूनपातं यजति स्वाहाकारं यजति' इति पञ्चप्रयाजादिवाक्यानि, अदृष्टद्वारा यागफले उपकारकत्वात् । तत्र सन्निपत्योपकारकवाक्यानि 'व्रीहीनवहन्ति' इत्यादीनि कार्यवाचकलिङादिप्रत्ययशून्यानि । तानि कथं प्रमाणानि । आरादुपकारकेष्वपि लिङाद्युपेतान्येव वाक्यानि प्रायस्सन्ति । कानिचिदेव प्रयाजादिवाक्यानि तदनुपेतानि सन्ति । तानि च कथं प्रमाणानीत्यत आह- सन्निपत्योपकारकाङ्गवाक्यानीति ।। इदमुपलक्षणम् । आरादुपकारकाणि कानिचित् (श्री.टि.) प्रयाजादिवाक्यान्यप्यत्र ग्राह्याणि । अत एव कण्ठतोऽनुक्तिरिति ज्ञेयम् । मन्त्राणामपि कार्ये प्रामाण्यमुपपादयति- मन्त्रा अपीति ।। अर्थेति ।। देवतादिरूपार्थेत्यर्थः । तत्रैवेति ।। कार्याङ्गभूतार्थस्मारण एवेत्यर्थः । नन्वर्थवादानां स्तुतिपरत्वेन कथं कार्ये प्रामाण्यमित्यत आह- अर्थवादा अपीति ।। तत्रैवेति ।। विधिबोध्ये कार्य एवेत्यर्थः । रुचिमिति ।। प्राशस्त्यबोधनेन शीघ्रं मनःप्रवृत्तिमित्यर्थः । यत्र कार्ये कृत्स्नवेदप्रामाण्यं तत्कार्यं नाम किमित्यत आह- कार्यं चेति ।। चन्द्रमण्डलादावतिव्याप्तिवारणाय सत्यन्तम् । विषपानादावतिव्याप्तिवारणाय विशेष्यमिति द्रष्टव्यम्  ।  तच्च कार्यम्  ।  लोके भावार्थो वेदे त्वपूर्वमिति ।। भावार्थो धात्वर्थः। अयं भावः । गामानयेत्यादिलौकिकवाक्ये आनयनरूपधात्वर्थ एव कृतिसाध्यः कुत्युद्देश्यश्च । वेदे तु यजेतेत्यादौ अपूर्वमदृष्टमेव कृतिसाध्यं कृत्युद्देश्यम् । 'कामी हि काम्याव्यवहितपूर्वक्षणवर्त्येव साधनत्वेनावैति' इति न्यायेन यागादेः क्रियात्मकत्वेन चिरविनष्टस्य काम्यभूतस्वर्गाव्यवहितपूर्वक्षणवर्तित्वाभावादपूर्वस्य च तथात्वात्तदेव लिङर्थभूतं स्थायि कार्यम् । तथा च यजेतेत्यस्य यागेन अपूर्वं भावयेदित्यर्थ इति तत्सम्प्रदाय इति । ननु वेदान्तभागानां कथं कार्यपरत्वमित्यत आह- अत एवेति ।। कृत्स्नस्यापि वेदस्य कार्यपरत्वादेवेत्यर्थः । वेदान्तानामपीति ।। तदन्तर्गतानामित्यर्थः । 'विज्ञानघन एवैभ्यो भूतेभ्यः समुत्थाय' इत्यादीनां कार्याङ्गभूतकतृर्स्वरूपप्रतिपादकत्वम् । 'वाग्वाव नाम्नो भूयसी' इत्यादीनां कार्याङ्गभूतदेवतास्वरूपप्रतिपादकत्वं मन्तव्यम् ।
ननु कर्मकाण्ड एव कार्यवाचिलिङादीनां सत्त्वेन ब्रह्मकाण्डानां वेदान्तानां कथं कर्मकाण्डस्थकार्याङ्गभूतकर्त्रादिस्वरूपप्रतिपादकत्वेन कार्यपरत्वं ? प्रकरणभेदादित्याशङ्क्य निराकरोति- प्रकरणभेदादिति ।। ब्रह्मप्रकरणकर्मप्रकरणयोर्भेदादित्यर्थः । तदनङ्गीकार इति ।। वेदान्तवाक्यानां कर्मकाण्डस्थकार्याङ्गभूतकर्त्रादिप्रतिपादकतानङ्गीकार इत्यर्थः । वेदान्त एव कार्यवाचकलिङादेस्सद्भावात्तदङ्गभूतकर्त्रादिस्वरूपप्रतिपादकत्वं वेदान्तवाक्यानामुपपद्यत एवेत्याह- आत्मा ज्ञातव्य इतीति ।। एकवाक्यतामित्यत्र वेदान्तानामिति वर्तते । कार्याङ्गभूतकर्त्रादिस्वरूपप्रतिपादकत्वेनेत्यर्थः । सर्वशब्दानां कार्यपरत्वोपपादनस्य प्रयोजनं दर्शयन्नुपसंहरति- तदेवमिति ।। कार्यान्विते सिद्धेऽपि गवादिशब्दानां परेणापि व्युत्पत्तिरङ्गीक्रियत इत्यतः केवल इत्युक्तमित्यभिप्रेत्य तद्व्याचष्टे - कार्यान्वयरहित इति ।। अत एव स्वप्रधाने स्वयमेव प्रधाने न केनाप्यन्वित इत्यर्थः । कार्यान्वयरहितेऽपि कार्ये लिङादीनां परेण व्युत्पत्तिरङ्गीक्रियत एवेत्यतस्सिद्ध इत्युक्तमिति सूचयन् व्याचष्टे - कार्यातिरिक्तार्थ इति ।। अप्रामाण्यमित्यत्र केवलसिद्धेऽर्थ इत्यनुवर्तत इत्यभिप्रेत्य आह- तथाविध इति ।। कार्यान्वयरहितत्वेन कार्यातिरिक्तत्वेन च केवलसिद्धार्थभूत इत्यर्थः । तथा च कार्यानन्वितः कार्यातिरिक्तोऽर्थस्सिद्धार्थ इति सिद्धार्थलक्षणं सूचितं भवति । अत्र कार्यानन्वितस्सिद्धार्थ इत्युक्ते कार्येऽतिव्याप्तिः स्यात् । कार्यस्य कार्यान्वयाभावात् । अतः कार्यातिरिक्त इत्युक्तम् । तावत्युक्ते घटमानयेति वाक्यगते आनयनान्विते घटेऽतिव्याप्तिः स्यादत उक्तं कार्यानन्वित इति । इति पदकृत्यं द्रष्टव्यम् । ननु परेण वेदस्य व्युत्पत्त्यभावेन विष्णुप्रतिपादकत्वाभाव एवाङ्गीकृतो न तु तदप्रमाजनकत्वलक्षणमप्रामाण्यम् । तथात्वे 'स्यादेवोक्तं वेद(श्री.टि.) प्रामाण्यादिकं समस्तम्' इत्युक्तविरोधापत्तेः । अतोऽसदनुवादोऽयम् । किञ्च व्युत्पत्त्यभावलक्षणो हेतुः पदानामप्रतिपादकत्वसाधक एव । न त्वप्रामाण्यसाधकः । पदानां व्युत्पत्त्यभावे ज्ञानमात्राजनकत्वप्राप्त्या अप्रमारूपज्ञानजनकत्वरूपाप्रामाण्यसाधकत्वाङ्गीकारे हेतोर्विरुद्धत्वापातादित्यतोऽप्रामाण्यपदं व्याचष्टे- अप्रतिपादकत्वमिति ।। ननु भवन्मतेऽपि कार्यान्वित एवेश्वरे सदागमानां प्रामाण्यं भविष्यति । अतः कार्यान्वयरहिते केवलसिद्धेऽर्थे वेदानामप्रतिपादकत्वस्य भवतामपीष्टत्वात्कथं तन्निराकरणमित्याशङ्क्य निराकरोति- न च कार्यान्विततयैवेति ।। तत्र ईश्वरे । अनेन अप्रामाण्यं न चेति निराकरणेन । स्वप्रधाने कार्यान्वयरहिते । किमत्र ज्ञापकमिति चेत् सदागमैकविज्ञेयमित्यत्रैकशब्द एवेति ब्रूमः । ननु तत्रैकशब्दस्य दुरागमादिव्यावृत्त्यर्थं केवलार्थतया व्याख्यातत्वात्कथं तस्य स्वप्रधाने विष्णौ सर्ववेदप्रामाण्यस्याभिलषितत्वज्ञापकत्वमित्यत आह- अत एवेति ।। स्वप्रधाने विष्णौ सर्ववेदप्रामाण्यं यतोऽभिलषितमत एवेत्यर्थः । अभिलषितैतत्प्रमेयलाभार्थमिति यावत् । एक एवेति ।। एको भगवानेव कार्यानन्विततया एकविज्ञेयो मुख्यविज्ञेयः, प्रधानविज्ञेयः । 'एके मुख्यान्यकेवलाः' इति वचनेन एकशब्दस्य प्राधान्यरूपमुख्यार्थत्वादित्यर्थः । समर्थितं स्वग्रन्थे । तदभ्युपगम्यत एवेति ।। अस्माभिरपि योग्येतरान्विते स्वार्थे शब्दानां व्युत्पत्तिरङ्गीकृतैवेत्यर्थः । यथोक्तमनुव्याख्याने 'शक्तिश्चैवान्विते स्वार्थे शब्दानामनुभूयते । अतोऽन्विताभिधायित्वम्' इति । ननु कार्यान्विते आनन्तरिका अस्माभिरप्यङ्गीक्रियत एवातः कथमवधारणमित्यत आह- एवेति कार्यान्वयनियमेति ।। कार्यान्वित एव व्युत्पत्तिरिति परोक्तकार्यान्वयनियमनिराकरणार्थक एवैवशब्दो न तु कार्यान्विते व्युत्पत्तिनिराकरणार्थ इत्यर्थः । कार्यान्वित एवार्थे सर्वशब्दानां व्युत्पत्तिदर्शनात्केवलसिद्धेऽर्थे तदभाव इति परेणोक्ते तत्प्रतिपक्षतया सिद्धान्वित एव व्युत्पत्तिदर्शनादित्येव वक्तव्यम् । न तु गृहीतेरुपादानादिति असङ्गतत्वात्, अतो गृहीतेरिति पदं व्याचष्टे - दर्शनादिति ।। वाक्यार्थमाह- कार्यान्वयेति ।।
(पां.टि.) ननु यदि वेदप्रामाण्यादिकं समस्तमभ्युपगतं तदा पर्यवसितं विवादेनेति पृच्छति- किं तर्हीति ।। वेदप्रामाण्यादेरविप्रतिपन्नत्वेऽपि विवादविषयीभूतस्यार्थान्तरस्य सत्त्वान्न तत्पर्यवसानमिति भावेन विवादविषयं दर्शयति- यदुक्तमिति ।। वृद्धो व्युत्पन्नः । तद्व्यवहारो- वाक्योच्चारणप्रवृत्त्यादिरूपतच्चेष्टा । वक्ष्यमाणानुमाने पक्षहेतुसिद्ध्यर्थमाह- चैत्रेति ।। बालोऽव्युत्पन्नः । इयं प्रवृत्तिरिति ।। स्वतन्त्रप्रवृत्तिरित्यर्थः । उन्मत्तप्रवृत्त्यंशे बाधवारणाय स्वतन्त्रेति पक्षविशेषणम् । हेतौ च तत्रैव व्यभिचारवारणाय तदिति द्रष्टव्यम् । ममेति ।। प्रवृत्तिहेतुभूतमद्बुद्धिसमानविषयेत्यर्थः । स्वबुद्धौ शब्दजन्यत्वाभावेन तद्दृष्टान्तेन शब्दजन्यत्वानुमानासम्भवात् प्रकारान्तरेण तत्प्रकारं दर्शयति- पुनरिति ।। दृष्टान्ते वक्ष्यमाणसाध्यसिद्ध्यर्थमनुसन्धानप्रकारं दर्शयति- पुनश्चेति ।। तत्र न तावदिति ।। क्रियाफलबोधयोर्वर्तमानापदेशादौ, क्रियाफलसाध्यसाधनभावरूपसम्बन्धज्ञानस्य च भूतादौ प्रवृत्तिव्यभिचारादिति भावः । नन्वस्तु लौकिकशब्दानां कार्यपरत्वम् । वैदिकशब्दानां तु तत्कुत इत्याशङ्क्य लोकवेदयोः पदपदार्थानामैक्यस्य 'प्रयोगचोदनाभावादर्थैकत्वमविभागात्' इत्यधिकरणसिद्धत्वाल्लोके कार्यपरत्वे (पां.टि.)सिद्धे वेदेऽपि तत्परत्वमवर्जनीयमित्याशयेनाऽह- एवमिति ।। ननु वैदिकसर्वशब्दानां कार्यप्रतिपादकत्वे पर्यायत्वप्रसङ्ग इत्यत आह- तत्रेति ।। कार्यशरीरमिति ।। नियोगापरपर्यायमपूर्वमित्यर्थः । प्रकृतिस्तद्विषयमिति ।। नियोगविषयं धात्वर्थमित्यर्थः । लिङ्गाद्यर्थनियोगस्य विषयमन्तरेणानुपपद्यमानतया कुत्र नियोग इति विषयाकाङ्क्षयां धात्वर्थस्यैव नियोगप्रतीत्यनुबन्धित्वरूपविषयत्वेन सम्बन्धादिति भावः । उपलक्षणं चैतत् । तत्करणं चेत्यपि द्रष्टव्यम् । यागविषयकनियोगस्य साध्यतया प्रतीयमानस्यापि साक्षात्कृत्यसाध्यत्वेन स्वस्य कृतिसाध्यतानिर्वाहस्य विषयतयाऽन्वितस्य यागादेर्धात्वर्थस्यैव नियोगनिष्पत्त्यनुबन्धित्वरूपकरणत्वेनापि सम्बन्धादिति भावः । नन्वस्त्वेवं प्रधानविधेः कार्यपरत्वं तथापि समग्रस्य कर्मकाण्डस्य कथं तत्परत्वमित्यतस्तावत्सन्निपत्योपकारकाङ्गवाक्यानां तत्परतां दर्शयति- सन्निपत्येति ।। सन्निपत्य आहत्य शेषिणि द्रव्ये अतिशयमादधदुपकारकं सन्निपत्योपकारकं तच्च तदङ्गं चेति तत्तथोक्तम् । एवमाराद्दूरेणापूर्वव्यवधानेन शेषिणि उपकारकमारादुपकारकमिति विवेकः । सन्निपत्योपकारकाङ्गवाक्यान्यपि प्रधानकार्यान्वितस्वार्थप्रतिपादकतया कार्यप्रतिपत्तावेव व्याप्रियन्त इति सम्बन्धः ।
ननु च 'समिधो यजति' इत्यारादुपकारकाङ्गवाक्यानामिव 'व्रीहीनवहान्त' इत्यादिसन्निपत्योपकारकाङ्गवाक्यानामप्यङ्गकार्याान्वततस्वार्थप्रतिपादकतया कार्यपरत्वमस्तु, तत् किमिति प्रधानकार्याान्वतस्वार्थप्रतिपादकतया कार्यपरत्वाश्रयणमित्याशङ्क्य, आरादुपकारकाङ्गवाक्यस्थलिङादीनां प्रधानकार्यानुवादकत्वानुपपत्त्या तत्प्रकृत्यर्थविषयकतत्प्रकृत्यर्थकरणकनियोगान्तरप्रतिपादकतया आरादुपकारकाङ्गवाक्यानामङ्गकार्याान्वतस्वार्थप्रतिपादकत्वेन कार्यपरत्वसम्भवेऽपि सन्निपत्योपकारकाङ्गवाक्यस्थलिङादीनां प्रधाननियोगानुवादकत्वस्यैव सम्भवेन तत्परित्यागेनाङ्गकार्यप्रतिपादकतया तदान्वतस्वार्थप्रतिपादकाया सन्निपत्योपकारकाङ्गवाक्यानां कार्यपरत्वानिर्वाहात् । प्रधानकार्याान्वतस्वार्थप्रतिपादकतया कार्यपरत्वाश्रयणमुचितमित्याशयेनोक्तम्- कार्यान्तरशून्यानीति ।। ततश्च यद्यपि सन्निपत्योपकारकाङ्गवाक्यानि कार्यान्तरशून्यानि अङ्गकार्यशून्यानीति यावत् । तद्वाक्यस्थलिङादेस्तत्प्रकृत्यर्थविषयकतत्प्रकृत्यर्थकरणकनियोगान्तराप्रतिपादकत्वात् । ततश्च न तदन्वितस्वार्थप्रतिपादकतया कार्यपराणीति शेषः । तथाऽपि प्रधानकार्यान्वितस्वार्थपराण्येव । तद्वाक्यस्थलिङादेः प्रधाननियोगानुवादकत्वात् । ततश्च प्रधानकार्यान्वितस्वार्थाभिधायकतया कार्यपरत्वाश्रयणमुचितमित्यपेक्षितपूरणेन वाक्ययोजना द्रष्टव्या । भवेदेतदेवं यद्यारादुपकारकाङ्गवाक्यस्थलिङादीनां प्रधाननियोगानुवादकत्वाभावः सन्निपत्योपकारकाङ्गवाक्यस्थलिङादेश्च न तदनुवादकत्वमिति स्यात् । तदेव कुत इति चेत्, शृणु तर्हि प्राभाकरसिद्धान्तरहस्यम् । सन्निपातिवाक्येषु आरादुपकारकवाक्येषु च श्रूयमाणा ये लिङादिप्रत्ययास्तैः प्रथममधिकृतदर्शादिप्रधाननियोगप्रत्यभिज्ञानेन तदनुवादशङ्कया न नियोगान्तरमुच्यते, किन्तु तैर्वाक्यैः प्रकृत्यर्थ एव योग्यविशेषणविशिष्ट उपस्थाप्यते । ततश्च तद्वाक्यस्थो लिङादिशब्दः प्रकृत्यर्थावहननाद्यन्वितमेव प्रधाननियोगं बोधयति अवघातान्वितः प्रधाननियोग इति  ।  इदमेव च तन्मते ग्राहकग्रहणमि(पां.टि.) त्युच्यते । ततश्च ग्राहकेण सन्निपातिनामवघातादीनामारादुपकारकाणां प्रयाजादीनां च ग्रहणाविशेषेऽप्यस्ति कश्चिद्विशेषः । आरादुपकारकाणां ग्राहकग्रहणाख्यप्रमाणप्रमितं ग्राहकैदमर्थ्यं प्रधाननियोगस्य स्ववाक्यप्रतिपन्नेन यजिरूपेण विषयेण करणेन चावरुद्धत्वेन विषयाद्यन्तरानाकाङ्क्ष्तया न विषयादित्वेन सम्भवतीति करणोपकरणद्वारा निर्वाह्यमित्यनुपपत्त्यात्मकेन चातुर्थिकेनोपादानप्रमाणेन विषयैदमर्थ्यं तेषां बोध्यते । न च तेषां विषयानुप्रवेशो दृष्टद्वाराऽदृष्टद्वारा वा सम्भवतीत्यतः प्राक्प्रतिपन्नस्य प्रधाननियोगानुवादकत्वस्य परित्यागेन तत्प्रकृत्यर्थविषयकतत्प्रकृत्यर्थकरणकनियोगान्तराभिधायकत्वमेव तद्वाक्यस्थलिङादीनां, सन्निपातिनां त्ववघातादीनां ग्राहकग्रहणेन करणैदमर्थ्यसिद्धावपि प्रकृतप्रधाननियोगस्य यजिरूपेण विषयेण करणेन चावरुद्धतयाऽवहननादेर्विषयादित्वेन प्रधाननियोगान्वयबाधादन्विताभिधानान्यथानुपपत्तिप्रसूतार्थापत्तिरूपचातुर्थिकप्रमाणेनोपपादनेन विषयैदमर्थ्यसिद्ध्या तस्य च क्रत्वर्थव्रीह्यादिद्रव्यवैतुष्यसम्पादकतया प्रधानापूर्वविषयनिर्वर्तकतया विषयानुप्रवेशसिद्धेर्न प्राक्प्रतिपन्नप्रधाननियोगानुवादकत्वपरित्याग इति तद्वाक्यस्थलिङादिभिः प्रधाननियोगानुवादेन तदन्वितप्रकृत्यर्थविधानात्प्रधानकार्यान्वितस्वार्थपरत्वमेवेति दिक् ।
नन्वेवमपि न मन्त्राणामर्थवादानां च कार्यपरत्वसिद्धिरिति कथं समस्तस्य वेदस्य कार्यपरत्वमित्यत आह- मन्त्रा अपीत्यादिना ।। कार्यं चेति ।। कृतिसाध्यत्वमात्रं भावार्थसाधारणमित्यतः कृत्युद्देश्यमित्युक्तम् । तावन्मात्रं च फलसाधारणमित्यतः कृतिसाध्यमित्युक्तम् । भावार्थ इति ।। धात्वर्थ इत्यर्थः । अपूर्वमिति ।। 'स्वर्गकामो यजेत' इत्यादौ स्वर्गकामं नियोज्यं प्रति लिङ्शब्देन क्रियायाः कार्यत्वेन बोधयितुमशक्यत्वात्फलपर्यन्तावस्थाय्यपूर्वमेव कार्यतया बोध्यत इत्यपूर्वमेव कार्यमित्यर्थः । नन्वेतावता कर्मकाण्डस्य कृत्स्नस्य कार्यपरत्वप्राप्तावपि वेदान्तानां कार्यपरत्वासिद्धेर्न कृत्स्नस्य वेदस्य कार्यपरत्वमित्यत आह- अत एवेति ।। लोके कार्य एव गृहीतशब्दसङ्गतिकतया सिद्धार्थबोधकत्वानुपपत्तेरेवेत्यर्थः । कर्तृस्वरूपप्रतिपादकत्वेनेत्यत्र च कर्माङ्गभूतेत्युपस्कर्तव्यम् । ततश्च मन्त्रार्थवादादिन्यायेन कर्माङ्गभूतकतृर्स्वरूपप्रतिपादकतया तद्देवताप्रतिपादकतया च वेदान्तानामपि कार्यपरत्वाद्युक्तमेव समस्तस्य वेदस्य कार्यपरत्वमिति भावः । कार्यान्विते व्युत्पत्तेः सिद्धान्तेऽप्यङ्गीकारात् तन्निवृत्त्यर्थकैवकारानुपपत्तिमाशङ्क्य नात्रैवकारः कार्यान्विते व्युत्पत्तिनिवृत्त्यर्थो येनोक्तदोषः स्यात् । किन्तु तन्नियमनिवृत्त्यर्थक एवेति न तद्विरोध इति तदर्थमाह- एवेतीति ।।
(व्या.टि.) एवं सदागमैकविज्ञेयत्वे प्रमाणतयोक्तसदागमानां प्रामाण्यादिकं प्रसाध्याधुना सदागमैकविज्ञेयत्वं विष्णोः साधयितुमुत्तरो ग्रन्थः । तत्र प्राभाकरमतं दूषयितुमनुवदति- अत्रेति ।। नोपपद्यत इत्यतः परं व्युत्पत्त्यभावादिति शेषः । तमेवोपपादयति- तथा हीति ।। बोधयति पदार्थं स्मारयतीत्यर्थः । व्युत्पत्तेः शाब्दबोधोपयोगं साधयति- अन्वयेति ।। कारणाभावेन व्युत्पत्त्यभावं वक्तुं व्यवहारं कारणतयाऽवधारयति- व्यवहारदर्शनादेवेति ।। व्यवहाराभावश्च तन्निबन्धनाभावनिबन्धन इत्याशयानो व्यवहारस्य कार्यप्रतिपत्तिनिबन्धनत्वमुपपादयति- तथा हीति ।। अत्र प्रयोजकप्रयोज्यशब्दौ प्रवर्तकप्रवर्तनीयपरौ । आकलयतीति ।। (व्या.टि.) 'कल कामधेनुः' सर्वार्थ इत्यर्थः । आलोचयतीत्यर्थः । स्वतन्त्रेति ।। कतृर्प्रवृत्तित्वादित्यर्थः । 'स्वतन्त्रः कर्ता' इति सूत्रात् । अबलात्कारितप्रवृत्तित्वादिति यावत् । प्रमाणान्तरेण अनुमानेन । आवयोरिति ।। अयं चाहं च आवां तयोरित्यर्थः । 'त्यदादीनि सर्वैर्नित्यम्' इति अस्मद एकशेषः, 'त्यदादीनां मिथः सहोक्तौ यत्परं तच्छिष्यते' इति वचनात् । अनुसन्धत्ते परामृशति । वाक्यस्य पदसमूहस्य । आवापे प्रक्षेपे । त एव लिङादय एव । कार्यशरीरमेवेति ।। कार्यस्वरूपमित्यर्थः, अधिकरणशरीरमितिवत् । तैरपूर्वे लिङादीनां शक्तिस्वीकारादिति भावः । प्रकृतिर्धातुः । तद्विषयं तज्जनकक्रियाम् । नामधेयं ज्योतिष्टोमादिनामधेयम् । 'भागरूपनामभ्यो धेयः' इति धेयप्रत्ययः । अभिदधतीति शत्रन्तं बहुवचनम् । व्याप्रियन्त इति ।। 'पृङ् व्यायामे' प्रायेण व्याङ्पूर्वः, तौदादिको रिङ् इयिङति भावः । सन्निपत्योपकारकेति ।। 'यैस्तु द्रव्यं चिकार्ष्यते' इति जैमिनिसूत्रोक्तदिशा द्रव्यचिकार्षाद्वारोपकारकाण्यवघातादीनि सन्निपत्योपकारकाङ्गानि । 'यैस्तु द्रव्यं न चिकार्ष्यते' इति तत्रैवोक्त्या साक्षादुपकारकाणि प्रयाजादीन्यारादुपकारकाणि । न तु दृष्टार्थत्वादृष्टार्थत्वाभ्यां तद्भेदः । सन्निपत्योपकारकाणामपि प्रोक्षणादीनामदृष्टार्थत्वात् । यद्यपि नियमादृष्टमवघातादावप्यस्ति । वैतुष्यमात्रस्य नखनिर्लुण्ठनेनापि सम्भवेन तत्र विध्यानर्थक्यात् । तथाऽपि नियमादृष्टं नियमफलमपि न तत्क्रियोद्देश्यमिति तत्त्यागः । एवमुत्तरत्रापि 'मन्त्रैरेव स्मर्तव्यम्' इति नियमादृष्टस्य तत्रापि सत्त्वादिति रहस्यम् । अत्र केचित्पञ्चप्रयाजेषु स्वधाकारं यजतीत्यपि पठन्ति । तत्स्वाध्यायानध्ययननिबन्धनम् ।
अर्थस्मारकतयेति ।। प्रयोगसमवेतद्रव्यदेवतारूपार्थस्मारकतयेत्यर्थः । यद्यपि शब्दोऽनुभावकस्तथापि इषेत्वेत्यादिमन्त्राः पूर्वानुभूतान् स्वार्थाननुष्ठानकाले ज्ञापयन्तीति तथोच्यन्त इत्यदोषः । अर्थवादा अपीति ।। 'वायुर्वै क्षेपिष्ठा देवता' इत्यादिस्तुतिरूपा बोध्याः । अत्र क्षेपिष्ठा क्षिप्रतरा । 'स्थूलदूरयुवह्वस्वक्षिप्रक्षुद्राणां यणादि परं पूर्वस्य च गुणः' एषां यणादि परं लुप्यते पूर्वस्य च गुण इष्ठादिषु, इति वचनात् क्षिप्रशब्दादिष्ठनि रूपं बोध्यम् । रुचिमिति ।। 'प्ररोचना चाङ्गतयोपयुज्यते' इत्युक्तेरिति भावः । निन्दार्थवादानामपि न हि निन्दान्यायेनान्यस्तुतिपरत्वात्कृत्स्न एवेत्युक्तम् । कार्यं लक्षयति- कृतीति ।। लोकवेदयोस्तत्स्वरूपं निरूपयति- भावार्थ इति ।। अपूर्वमिति च ।। 'भावार्थाः कर्मशब्दास्तेभ्यः क्रिया प्रतीयेत' इति जैमिनिसूत्रात् । तर्हि वेदान्तानामप्रामाण्यं प्रसज्येत । न चेष्टमिदम् । तेषां वेदवादित्वाभिमानादित्यत आह- अत एवेति ।। कार्यपरतैवेति ।। देवतामुद्दिश्य हविस्त्यागरूपक्रियायां कतृर्देवतयोरपेक्षणात्तद्द्वारा कार्यपरतेत्यर्थः । प्रकरणभेदात् कर्मब्रह्मकाण्डरूपत्वेन प्रकरणभेदादित्यर्थः । विधिनैकवाक्यतामिति ।। 'विधिना त्वेकवाक्यत्वात्' इति न्यायादिति भावः । केवलसिद्धार्थ इति ।। केवलेति कार्यान्वयाभावप्रदर्शनम् । सिद्धेति कार्यत्वाभावप्रदर्शनम् । निगमयति- नेति ।। कैवल्यं दर्शयति- कार्येति ।। फलितमाह- स्वप्रधान इति ।। सिद्धपदस्वरसायातमाह- कार्येति ।। किमनेनेति ।। सिद्धव्युत्पत्तिसमर्थनेनेत्यर्थः । अभिलाषं शब्दव्युत्पत्त्या दर्शयति- प्रधानेति ।। 'एके मुख्यान्यकेवलाः' इत्यमरोक्तेरिति भावः । अन्वितपदलब्धं दर्शयति- अन्वितेति ।। एवकारव्यावर्त्यं दर्शयति- एवेतीति ।। अन्वयप्रतियोगिविशेषनियमश्च निवारितो नान्विताभिधानवाद इति भावः ।
मूलम् - 'इयं माता' 'अयं पिता' इत्यादावङ्गुलिप्रसारणादिपूर्वकनिर्देशेनैव हि तज्जानाति । कार्यान्वित एव व्युत्पत्तिरिति वदतः कार्यस्य कार्यान्वयाभावात् कल्पनागौरवम् ।
(त.मं.) सिद्धान्विते व्युत्पत्तिमुपपादयति- इयमिति ।। बालस्य मात्रादावेवाऽकाङ्क्ष सन्निधिश्चाङ्गुलिप्रसारणादिविषय एव योग्यता च । तस्मादत्राऽकाङ्क्षदिसद्भावादन्यत्राऽकाङ्क्षद्यभावादत्रैव हि बालस्तद्विवक्षितं जानाति । कार्यस्येत्यादेरयमर्थः- गामानयेत्यादौ कार्यान्विते व्युत्पत्तिरिति वदतस्तत्राऽनयपदार्थे कार्ये 'आनय़पदस्य व्युत्पत्त्याकाङ्क्षयां कार्यान्वयाभावात् का गतिरिति वक्तव्यम् । केवलकार्य इति चेत् कल्पनागौरवम् । कार्यान्विते व्युत्पत्तिरित्युक्त्वा पुनः केवलकार्ये चेत्यङ्गीकारादनन्वितवादित्वप्रसङ्गश्च ।
टीका- अथवा इष्टसाधनतातिरिक्तायाः कृत्युद्देश्यताया निरूपयितुमशक्यत्वेनेष्टसाधनतैव लिङाद्यर्थ इत्यन्यत्रोपपादितत्वात् पराभिमतस्य कार्यस्यैवाभावं सूचयितुं सिद्धान्वित एवेत्युक्तम् । तत्प्रपञ्चयति- इयमिति ।। इत्यादौ वाक्ये व्युत्पादकेन प्रयुक्ते सति । अङ्गुलिप्रसारणमादिर्यस्य भ्रूविक्षे(पणा)पादेर्व्यापारस्य  स  तथोक्तः  ।  अङ्गुलिप्रसारणादिः  पूर्वो यस्य  निर्देशस्य  स तथोक्तः । एवशब्देन वृद्धव्यवहारदर्शनं व्यावर्तयति । तत् मात्रादिकं मात्रादिशब्दवाच्यतया जानाति हि बालः ।
मातुः पितुर्वाऽङ्के स्थितं बालमन्यमनस्कं सन्तमङ्गुलिप्रसारणादिना स्ववचनश्रवणाभिमुखं मात्राद्यभिमुखं च विधाय यदा व्युत्पादयिता वाक्यं प्रयुङ्क्ते 'बाल तवेयं माता' 'तवायं पिता' 'अयं ते भ्राता कदलीफलमभ्यवहरति' इत्यादि, तदा वृद्धव्यवहारदर्शनं विना तेन निर्देशेनैव तस्य शब्दसमुदायस्य कार्यान्वयरहित एव तस्मिन्नर्थसमुदाये विषयविषयिभावं तावदवगच्छति बाल इदमनेनायं बोधयतीति । पुनरियं ते स्वसा, अयं ते सखाऽपूपं खाद(य)ति इत्यादिवाक्यान्तरेषु शब्दार्थयोरावापोद्धाराभ्यां शब्दविभागादिकमवगत्य मात्रादिपदानां योग्येतरान्विते जनन्यादौ वाचकत्वमाकलयतीति किमनुपपन्नम् । लघीयांश्चायमुपायो व्युत्पत्तौ व्यवहारदर्शनात् । शश्वद्विस्मरणशीलो बालकः शब्दमनुसन्धाय वृद्धस्याऽगामिप्रत्यागमनं स्वानपेक्षितमेव प्रतीक्षत इति गुरुतरेयं कल्पना । पुरोवस्थितेष्विष्टसाधनतयाऽपेक्षितेषु मात्रादिषु श्रूयमाणस्यैव शब्दस्य वाचकत्वं कल्पयतीति (आकलयतीति) लघुतरमेतत् कल्पनम् । वर्तमानापदेशेषु व्युत्पन्नो जातजिज्ञासः पश्चाद्व्यवहारदर्शनेनान्यत्रापि व्युत्पद्यत एव । एतेनैतदपि निरस्तम् । यावती सिद्धार्थपरादपि वाक्याद्व्युत्पत्तिः सा सर्वा प्रथमभाविकार्यव्युत्पत्त्यनन्तरभावित्वात्कार्यव्युत्पत्तिरेवेति । प्रथमव्युत्पत्तेरेव सिद्धार्थे समर्थितत्वात् ।
एवं कार्यान्वयं विनाऽपि व्युत्पत्तिदर्शनाद्योग्येतरान्विते व्युत्पत्तिरिति सामान्यमेवाङ्गीकार्यम् । कार्यान्वित एवेति विशेषनिर्बन्धस्त्याज्य इत्युक्तम् । इतश्चैवमेवेत्याह- कार्यान्वित इति ।। कार्यान्विते स्वार्थे शब्दस्य व्युत्पत्तिरिति वदतः प्राभाकरस्य कल्पनागौरवं स्यात् । कथम् । सर्वेषामपि शब्दानां कार्यान्विते स्वार्थे व्युत्पत्तिरित्येकमेव प्रयोजकं तावदङ्गीकर्तुं न शक्यते, लिङादीनां हि कार्यमेव स्वार्थः । नच तस्य कार्यस्य कार्यान्तरेणान्वयोऽस्ति । गुणप्रधानभावेन खलु पदार्थानामन्वयो भवति । कार्यं च प्रधानतया शब्देनैव बोध्यते । तथाच कथं कार्यद्वयस्य युगपद्गुणप्रधानभावः सम्भवति । अतः कार्यस्य कार्यान्वयाभावात् लिङादीनां कार्यमात्रे सिद्धान्विते वा कार्ये व्युत्पत्तिरित्यङ्गीकार्यम् । गवादिपदानां तु कार्यान्विते स्वार्थ इति । तथा च प्रयोजकद्वैविध्याङ्गीकारे कथं न कल्पनागौरवम् । योग्येतरान्विते स्वार्थे व्युत्पत्तिरित्यङ्गीकारे त्वेकप्रयोजकलाभात् लाघवमित्ययमेव पक्षः समाश्रयणीयः ।
ननु कार्यान्वयिनि स्वार्थे व्युत्पत्तिरित्यङ्गीकारान्न कल्पनागौरवम् । कार्येण सह योऽन्वयस्तद्वत्त्वं कार्यस्य सिद्धस्य चास्तीत्येकप्रयोजकलाभादिति चेन्मैवम् । कार्येण सह सिद्धस्य योऽन्वयः स गुणभाव एव । नच कार्यं प्रति गुणभावः कार्यस्यास्ति । नच गुणे प्रधाने चानुगतमन्वयमात्रं शब्देन बोध्यते । अतः शब्दमात्रमत्रैकं नार्थ इति यत्किञ्चिदेतत् ।
एतेन कार्यान्वयान्वयिनि व्युत्पत्तिरित्येकप्रयोजकवर्णनमपि परास्तम् । कार्यपरपदार्थान्विते स्वार्थे व्युत्पत्तिरिति चेन्न । अत्राप्येकप्रयोजकासिद्धेः । कार्यपरं यत्पदं तस्य योऽर्थस्तेनान्वित इति ह्यस्यार्थः । तत्र लिङादीनां कार्यपरत्वं नाम कार्यवाचित्वं गवादिपदानां तु तदुद्देशित्वमात्रमिति द्वैविध्यमेवेति ।
(र.टि.) प्राभाकरस्यान्विताभिधानवादित्वात् कथं कार्यमात्रे लिङादीनां व्युत्पत्तिरित्यत आह- सिद्धान्विते वेति ।। न च गुण इति ।। विशेषान्वयाभिधानवादिना प्राभाकरेण तथाऽनङ्गीकारादिति भावः ।
(रा.टि.) पूर्वं पराभिमतकार्यमभ्युपेत्यार्थ उक्तोऽधुना तदभावसूचकतया व्याचष्टे- अथ वेति ।। अन्यत्रेति ।। 'कार्यता च न काचित्स्यादिष्टसाधनतां विना' इत्यनुव्याख्यान इत्यर्थः । बहुव्रीहिगर्भबहुव्रीहिरित्युपेत्याऽह- अङ्गुलीति ।। तदित्यनुवादो मात्रादिकमिति व्याख्या । परोक्तस्वोक्तरीत्योः को विशेष इत्यतो मात्रादिपदप्रयोगसूचितयुक्तिमाह- लघीयांश्चेति ।। अयमिति ।। मूलकृदुक्त इत्यर्थः । परोक्तेर्गौरवं स्वोक्तेर्लाघवं च व्यनक्ति- शश्वदिति ।। व्यवहाराधीनव्युत्पत्तिदृष्टेर्गतिमाह- वर्तमानेति ।। अन्यत्रेति ।। कार्यपरेऽपीत्यर्थः । एतेनेत्युक्तं व्यनक्ति- प्रथमेति ।। इत्युक्तमिति ।। 'सिद्धान्वित एव व्युत्पत्तिगृहीतेः' इत्यादिनेति भावः । इतश्चेति ।। कल्पनागौरवरूपदोषादपीत्यर्थः । प्रयोजकमिति ।। वाच्यवाचकसम्बन्धग्रहणरूपव्युत्पत्ताविति योज्यम् । कार्यमेवेति ।। यजेतेत्यादावपूर्वशब्दितं कार्यमेवेत्यर्थः । कुतो नास्तीत्यतस्तत्र स्वयं युक्तिमाह- गुणेति ।। कार्यान्विते गुणत्वस्यान्वयप्रतियोगिनश्च प्राधान्यस्य स्वीकार्यत्वात् । कार्यमात्रं प्राधान्येन शब्दबोध्यमिति वदतो गुणादिभावो न सम्भवतीत्यर्थः । उपलक्षणमेतत् । एकेन लिङ्प्रत्ययेन कार्यद्वयाबोधनादन्यस्य च तत्प्रत्यायकस्याभावादेकस्मिन् वाक्ये कार्यद्वयमसम्भवि चेत्यपि ध्येयम् । अन्वितत्वमावश्यकं चेत्तत्राऽह- सिद्धान्वित इति ।। गामानयेत्यादिवाक्ये गवादिरूपसिद्धार्थान्वितानयनादिरूपकार्य इत्यर्थः । कार्यस्य सिद्धस्य चेति ।। अन्वयस्य द्विष्ठत्वादिति भावः । अन्वयो हि शब्दार्थयोर्न संयोगो नापि समवायः किन्तु गुणादिभावरूपः । स च भिन्न एव तत्तत्स्वभाव इति भावेनाऽह- कार्येणेति ।। गुणत्वप्रधानत्वत्यागेनान्वयमात्रं बोध्यतामित्यतः शब्दस्थले तथा बोधोऽनुभवविरुद्ध इति भावेनाऽह- नचेति ।। बोध्यते इत्यन्वयः । अत्रैकमिति ।। कार्यान्वयिनीत्यत्रेत्यर्थः । एतेनेति ।। गुणप्रधानभावासम्भवेनेत्यर्थः । कार्येण सहान्वयो येषामिति बहुव्रीहिः । कार्यान्वयिनः सिद्धार्था गवादयस्तदन्वयि च कार्यं तत्र व्युत्पत्तिरित्यर्थः । परास्तमिति ।। अन्यान्वयप्रतियोगित्वेन प्राधान्यस्य तदन्वितत्वेन गुणत्वस्य प्राप्तेरेकस्य तदयोगाद्गुणभावस्य त्वयाऽनङ्गीकाराच्चेति भावः ।
(श्री.टि.) परोक्तकार्यान्विते व्युत्पत्तिमङ्गीकृत्य नियमनिराकरणमेवकाराभिप्राय इत्युक्तम् । इदानीं प्रकारान्तरेण तदभिप्रायमाह- अथ वेति ।। अन्यत्रेति ।। 'लिङाद्यर्थस्त्विष्टसाधनत्वमेव' इत्यादिना कर्मनिर्णये, 'कार्यता च न काचित्स्यादिष्टसाधनतां विना' इत्यनुव्याख्याने चेत्यर्थः । पराभिमतस्येति । कृतिसाध्यत्वे सति कृत्युद्देश्यत्वरूपस्येत्यर्थः । एवेत्युक्तमिति ।। तथा च सिद्धान्वित एव व्युत्पत्तिदृर्ष्टा न परोक्तकार्यान्विते, तस्यैवाभावात् । न हि शशशृङ्गान्विते व्युत्पत्तिदृर्ष्टा, इत्येवं परोक्तकार्यान्विते व्युत्पत्तिनिराकरणमेवैवकाराभिप्राय इत्यर्थः । तत् सिद्धान्वित एव व्युत्पत्तिदर्शनम् । आदिपूर्वकशब्दयोरेकार्थत्वादन्यतरवैयर्थ्यमित्याशङ्क्य व्याख्याति- अङ्गुलीति ।। भ्रूविक्षेपादेरित्यत्राऽदिपदेन छोटिकावादनं ग्राह्यम् । तथोक्तः अङ्गुलिप्रसारणादिरित्युक्तः । पूर्वः कारणभूतः । निर्देशस्य इयं मातेत्यादिनिर्देशस्य । नन्वियं मातेत्यादिना भगवत्पादैः पिकः कोकिल इतिवदुपदेशतो जायमान एव व्युत्पत्तिप्रकारो दर्शितः । अवधारणेन च प्रकारान्तरं व्यावर्तितम् । तन्न सम्भवति । सास्नादिमान् गौरित्युपदेशानन्तरं सास्नादिमत्त्वेन गोशब्दवाच्यत्वज्ञानमनुमानेनापि भवति । तथा (श्री.टि.) प्रभिन्नकमलोदरे मधूनि मधुकरः पिबतीति वाक्यश्रवणानन्तरं प्रभिन्नकमलोदरे यं मधुपानकर्तारं पश्यति तं मधुकरशब्दवाच्यं प्रत्यक्षेणैव प्रत्येति । एवं
़शक्तिग्रहं व्याकरणोपमानकोशाप्तवाक्यैर्व्यवहारतश्च ।
वाक्यस्य शेषाद्विवृतेर्वदन्ति सान्निध्यतः सिद्धपदस्य वृद्धाः ।।'
इत्युक्तप्रकारेण व्युत्पत्तिप्रकाराणां बहूनां सत्त्वान्निर्देशेनैव तज्जानातीत्यवधारणं कथमित्यत आह- एवशब्देनेति ।। वृद्धव्यवहारेति ।। 'तथाहि । चैत्र जलमाहर' इत्यादिनोपपादितप्रकारेण वृद्धव्यवहारदर्शनेन जायमानं कार्यान्विते प्राथमिकव्युत्पत्तिप्रकारं व्यावर्तयतीत्यर्थः । विषयविषयिभावं प्रतिपाद्यप्रतिपादकभावम् । आवापोद्धाराभ्यामिति ।। आवापः स्थापनम् । उद्धारः परित्यागः । यदर्थावापे यच्छब्दावापो यदर्थोद्धारे यच्छब्दोद्धार इत्यावापोद्धाराभ्यामित्यर्थः । खादयतीति स्वार्थे णिच् । सखिकतृर्कापूपखादनरूपार्थावापेऽयं ते सखाऽपूपं खादतीति शब्दावापः । भ्रातृकतृर्ककदलीफलाभ्यवहाररूपार्थोद्धारे सत्ययं ते भ्राता कदलीफलमभ्यवहतीति शब्दोद्धार इति द्रष्टव्यम् ।
ननूपायद्वयस्याप्यविशेषान्मदीय एवोपायः किं नाङ्गीक्रियत इत्यत आह- लघीयांश्चेति ।। वृद्धव्यवहारदर्शनापेक्षया व्युत्पत्तौ कथमस्योपायस्य लघीयस्त्वमित्यतः परकायस्योपायस्य गुरुत्वं
़.................नानयेत्यादिवाक्यतः ।
आनीयमानदृष्ट्यैव व्युत्पत्तेः सम्भवे सति । एष्यदानयनायायं कुत एव प्रतीक्षते'
इत्यनुव्याख्यानं मनसि निधायोपपादयति- शश्वद्विस्मरणेति ।।
़अत्त्यपूपांस्तव भ्रातेत्यादावावापतोऽपि च ।
उद्वापाद्वर्तमानत्वादाकाङ्क्षदिबलादपि । बालो व्युत्पत्तिमप्येति'
इत्यनुव्याख्यानं मनसि निधाय स्वोपायस्य लघीयस्त्वमुपपादयति- पुरोऽवस्थितेष्विति ।। नन्वनागतादौ पदार्थे कथं व्युत्पत्तिः । तस्यावर्तमानत्वेन पुरोऽवस्थितत्वाभावादनपेक्षितत्वाच्चेत्यतो
़दृष्ट्या ज्ञातपदार्थस्य स्यादाकाङ्क्ष भविष्यति ।
व्युत्पत्तिः प्रथमा यस्माद्वर्तमानेऽगते ततः ।।'
इत्यनुव्याख्यानं हृदि निधायानागतादौ व्युत्पत्तिमुपपादयति- वर्तमानापदेशेष्विति ।। वर्तमान इत्यपदेशो व्यवहारो येषां ते तथा तेषु वर्तमानपदार्थेष्वित्यर्थः । जातजिज्ञास इति ।। वर्तमानादन्यत्र अनागतादौ जातजिज्ञास इत्यर्थः । एतेनेत्युक्तं विशदयति- प्रथमव्युत्पत्तेरेवेति ।।  तथा च प्रथमभाविकार्यव्युत्पत्तीत्युक्तमसदिति भावः । एवमेवेति ।। योग्येतरान्विते स्वार्थे व्युत्पत्तिरिति सामान्यमेवाङ्गीकार्यमित्याहेत्यर्थः । कुतो नास्तीत्यतस्तदुपपादयति- गुणप्रधानभावेन खल्विति ।। तर्ह्यत्राप्यस्तु कार्यस्य कार्यान्तरेण गुणप्रधानभावेनान्वय (श्री.टि.) इत्यत आह- कार्यं चेति ।। तथा चेति ।। कार्यस्य येन कार्यान्तरेणान्वयो बोधनीयस्तस्यापि कार्यस्य प्राधान्येनैव लिङादिशब्दबोध्यत्वादित्यर्थः । कार्यद्वयस्येति ।। प्रधानतया लिङादिशब्दबोधितस्येत्यर्थः । ननु प्रयाजाद्यङ्गसाध्यावान्तरकार्यस्य दर्शपौर्णमासादिसाध्यप्रधानकार्यस्य च गुणप्रधानभावेन अन्वयोऽस्त्येव । तथा च कथं कार्यद्वयस्य गुणप्रधानभावेनान्वयो न सम्भवतीत्युक्तमित्यत उक्तम्- युगपदिति ।। एकस्मिन्नेव वाक्य इत्यर्थः । तत्र तु भिन्नवाक्यस्थकार्ययोरेव गुणप्रधानभावेनान्वय इति भावः । ननु प्राभाकरस्य अन्विताभिधानवादित्वात्कथं कार्यमात्रे लिङादीनां व्युत्पत्तिस्तेन अङ्गीकर्तुं शक्यत इत्यत उक्तम्- सिद्धान्विते वा कार्य इति ।। गवादिपदानामिति ।। सिद्धपदानामित्यर्थः । एकप्रयोजकमाशङ्कते- ननु कार्यान्वयिनीति ।। अन्वयस्सम्बन्धः । तद्वत्त्वं कार्यस्य सिद्धस्य चास्तीति ।। अन्वयस्य सम्बन्धरूपत्वेन द्विष्ठत्वादिति भावः । न च कार्यं प्रतीति ।। गुणप्रधानभावस्य भेदव्याप्तत्वेनैकस्मिन् कार्ये तस्य विरुद्धत्वादिति भावः । ननु कार्यान्वयशब्देन गुणप्रधानानुगतमन्वयसामान्यमेव बोध्यत इति नोक्तदोष इत्यत आह- न च गुण इति ।। विशिष्यान्विताभिधानवादिना प्राभाकरेण कार्यान्वयशब्दस्य गुणप्रधानानुगतान्वयसामान्यबोधकत्वानङ्गीकारादिति भावः । कार्यान्वयान्वयिनीति ।। कार्येण उक्तं योऽन्वयस्सम्बन्धस्तदन्वयवत्त्वं कार्ये सिद्धे चास्ति सम्बन्धस्य द्विष्ठत्वादिति भावः । एतदप्येतेनैव परास्तम् । उक्तरीत्या शब्दैक्येऽप्यर्थैक्याभावादिति भावः । पुनरेकप्रयोजकमाशङ्कते- कार्यपरेति ।। कार्यपरं यत्पदं तस्य योऽर्थस्तदन्वित इत्यर्थः । तथा च 'स्वर्गकामो यजेत' इत्यादौ लिङादेः कार्यवाचकत्वेन कार्ये तात्पर्योपेतत्वात्सिद्धपदस्यापि कार्योपयुक्तकर्त्रादिकारकप्रतिपादकत्वेन कार्ये तात्पर्योपेतत्वात्कार्यपरत्वं कार्यसिद्धोभयसाधारणमित्येकप्रयोजकलाभ इति भावः । तदुद्देशित्वमात्रमिति ।। कार्योद्देशित्वमात्रं, तदुपयुक्तार्थप्रतिपादकत्वमात्रं न वाचकत्वमित्यर्थः ।
(पां.टि.) कार्यान्विते व्युत्पत्तिनिवृत्त्यर्थतया स्पष्टप्रतिभास्यमानैवकारस्य तन्नियमनिवर्तकत्वाश्रयणं क्ल्ष्टिमिति पूर्वत्रारुच्या पक्षान्तरमाह- अथ वेति ।। निरूपयितुमशक्यत्वेनेति ।। कृत्युद्देश्यत्वस्य मुख्यत्वे इष्टत्वप्रसक्त्या अमुख्यत्वविवक्षायामिष्टसाधनत्वप्रसक्त्या चेति शेषः । अन्यत्रेति ।। अनुव्याख्यानादावित्यर्थः । इयं माताऽयं पितेत्यादिवाक्यस्य व्युत्पत्त्यनधिकरणत्वाद् इत्यादौ इति सप्तम्यनुपपत्तिमाशङ्क्य तत्प्रयोगस्य व्युत्पत्तिहेतुत्वान्न तदनुपपत्तिरित्याशयेन प्रयुक्तपदाध्याहारं सतिसप्तमीत्वं चाऽश्रित्य योजयति- इत्यादावित्यादिना ।। एवं सिद्धार्थे व्युत्पत्तिसम्भवमभिधायेदानीं परव्युत्पादितव्युत्पत्तिप्रकारं निराचिकार्षुः, किं सिद्धे व्युत्पत्त्यनुपपत्त्या वृद्धव्यवहारदर्शनं तदुपायतया कल्प्यते किं वा सम्भवन्त्यामपि सिद्धार्थव्युत्पत्तौ तदनादरेण व्युत्पित्सुरेव वैतां शक्तिप्रक्रियामाश्रयतीति कृत्वा । नाऽद्यः । सिद्धार्थे प्राथमिकव्युत्पत्तिसम्भवस्योक्तत्वात् । नान्त्यः । प्रयोजनार्थिनो हि प्रयोजन एव निर्बन्धो न तूपायविशेषे । तत्र उपायानेकत्वे च गुरुभूतमुपायं परित्यज्य लघुभूतं तमाश्रयते, न तु लघुं परित्यज्य गुरुमिति स्वात्मन्येवानुभवसिद्धमतो व्युत्पित्समानेऽपि एवमेव कल्पयितंू युक्तम् । न तु लघीयांसमुपायमनादृत्य गरीयांसमुपायं व्युत्पित्सुरनुतिष्ठतीति कल्पना युक्ता निर्मूलत्वादित्यभिप्रेत्य, (पां.टि.)भवेदेतदेवं यदि परोदीरितप्रकारस्य गुरुतरत्वं स्वाभिमतप्रकारस्य लघुतरत्वं स्यात् । न चैतदस्ति । तत्कथमेतदित्यभिप्रेत्य  प्रतिज्ञापूर्वकं पक्षद्वयस्य गुरुतरत्वं लघुतरत्वं चोपपादयति- लघीयांश्चायमित्यादिना ।। तत्किं प्रयत्नागौरवाद्भविष्यत्क्रियायां तदन्वितेषु च व्युत्पत्तिरेव नास्ति । तथा सति तच्छब्दव्यवहारोऽपि कथमित्यतो न ब्रूमो वयं भविष्यत्क्रियायां तदन्वितेषु च सर्वथा व्युत्पत्तिरेव नास्तीति येनोक्तदोषः स्यात् । किन्तु वर्तमानक्रियायां तदन्वितेषु चार्थेषु गामानयतीत्यादिपदानां सम्बन्धं प्रथमतोऽधिगच्छति । भविष्यत्क्रियायां तदन्वितेषु च गामानयेत्यादिपदानां सम्बन्धं तदुक्तप्रकारेणैव पश्चाज्जानातीत्येव । अतो न काऽप्यनुपपत्तिरित्याशयेनाऽह- वर्तमानापदेशेष्विति ।। ननु भविष्यदर्थक्रियायां शब्दव्युत्पत्तिसम्भवोऽभिमतस्तर्हि तस्याः प्राथमिकत्वमेवास्तु । वर्तमानार्थक्रियाशब्दव्युत्पत्त्यनन्तरभावित्वे तस्या नियामकाभावादित्याशङ्क्य प्रथमत एवानागतार्थजिज्ञासाप्रतीक्षयोरसम्भवादेव हि तत्र व्युत्पत्त्यसम्भवोऽभिहितः । वर्तमानार्थस्य तु दृष्टिसम्भवेन जिज्ञासोपपत्तौ प्रतीक्षाया अभावाच्च वर्तमानक्रियायां तदन्वितेषु चार्थेषु देवदत्तो गामानयतीत्यादिपदानां प्रथमं व्युत्पत्तौ जातायां देवदत्त गामानयेत्युक्ते गवादिपदानामानयतेश्च ज्ञातार्थत्वेनोर्वरितप्रत्ययार्थमात्रे जिज्ञासाप्रतीक्षयोः सम्भवेन वर्तमानार्थव्युत्पत्तेराकाङ्क्षदिजननद्वारेण कारणत्वाद्भविष्यदाद्यर्थकव्युत्पत्तेश्च कार्यत्वात् कार्यकारणभावस्यैव पौर्वापर्यनियामकतया पौर्वापर्योपपत्तिरित्याशयेनाऽह- जातजिज्ञास इति ।।
ननु धात्वर्थस्यापि कार्यत्वात् तदन्वितनियोगरूपकार्याभिधायकत्वाल्लिङादीनां कार्यान्वितस्वार्थाभिधायकत्वमस्त्येवेति सम्भवत्येवैकं प्रयोजकं मन्मतेऽपीत्याशङ्क्य 'कृतिसाध्यं प्रधानं यत्तत्कार्यमित्यभिधीयते' इति वदद्भिः प्राभाकरैः कृत्युद्देश्यलक्षणस्यैव कार्यस्याभ्युपगतत्वात् तथाविधकार्यद्वयस्य चैकस्मिन् वाक्येऽसम्भवेन कृत्युद्देश्यलक्षणकार्यान्वितस्वार्थाभिधायकत्वं लिङादिशब्दानां न सम्भवति । कृतिसाध्यमात्रस्य च धात्वर्थादेः शब्दशक्तिप्रतियोगिकार्यत्वेन तैरभ्युपगमात् न तदन्वितस्वार्थाभिधायकत्वेनैकप्रयोजकसमर्थनं सम्भवतीत्याशयेनाऽह- गुणप्रधानभावेन हीत्यादिना ।। युगपदिति ।। एकस्मिन्नेव वाक्य इत्यर्थः । उक्तदूषणातिदेशेन प्रयोजकान्तरमपि निराकरोति- एतेनेति ।। कार्यनिरूप्योऽन्वयः कार्यान्वयः । तदन्वयी तदाधारः । स च कार्यमितरच्च भवति । सम्बन्धस्य द्वयाधारत्वात् । तत्र सामर्थ्यं सर्वपदानामस्ति कार्यपदस्य चेत्यर्थः । नयविवेककारोक्तं प्रयोजकमाशङ्कते- कार्यपरेति ।। अस्यार्थ इति ।। न तु कार्यपरो यः पदार्थस्तेनान्विते व्युत्पत्तिरित्यर्थः । पदार्थानां कार्यपरत्वं हि न तद्वाचकत्वं युक्तम् । पदार्थानां कार्यवाचकत्वाभावात् । वाचकत्वस्य शब्दधर्मत्वात् । धूमादिवल्लिङ्गतया बोधकत्वाश्रयणे च कार्यस्यानुमेयत्वापत्त्याऽशाब्दत्वप्रसङ्गात् । नापि कार्यसाधनत्वरूपं कार्यशेषत्वं तत् । तथा सति कार्यशेषत्वं गवादिपदार्थस्यास्तीति तदन्विताभिधायिकार्यपदस्य कार्यपरपदार्थान्विताभिधायित्वप्राप्तावपि, भेदाभावेन कार्यपदार्थस्य कार्यशेषत्वाभावेन तदन्विताभिधायिकारकपदानां कार्यपरपदार्थान्विताभिधायित्वाभावप्रसङ्गादिति भावः । अस्तु तर्हि कार्यपरत्वस्य पदधर्मत्वाश्रयणेनोक्त एवार्थ इत्यत आह- तत्रेति ।। तदुद्देशित्वमात्रमिति ।। लिङादिपदवत्सर्वपदानामपि कार्यपरत्वाश्रयणे च तेषां लिङादिपर्यायत्वप्रसक्त्या सहप्रयोगानुपपत्तिप्रसङ्गादिति भावः ।
(व्या.टि.) एवं पराभिमतं कार्यमुपेत्य तदन्वयनियमनिवारणपरतयाऽवधारणं व्याख्यायाधुना पराभिमतकार्यव्यावृत्तिपरतया व्याचष्टे- अथवेति ।। आदिपूर्वपदयोरैकार्थ्याद्बहुव्रीहावन्यतरवैयर्थ्यमाशङ्क्य बहुव्रीहिगर्भबहुव्रीहिं दर्शयति- भ्रूविक्षेपणादेरिति ।। आदिपदेन छोटिकावादनं गृह्यते । तदिति द्वितीयान्तं मत्वाऽह- मात्रादिकमिति ।। कतृर्पदमध्याहरति- बाल इति ।। निर्देशेन बालस्य व्युत्पत्तिप्रकारं दर्शयति- मातुरित्यादिना किमनुपपन्नमित्यन्तेन ।। शब्दविभागादिकमिति ।। यदर्थप्रक्षेपे यच्छब्दप्रक्षेपो यदर्थोद्धारे यच्छब्दोद्धारः स तस्य वाचक इति शब्दविभागादिकमित्यर्थः । ननु 'उपेयप्रतिपत्त्यर्था उपाया अव्यवस्थिताः' इत्युक्तेरुपायान्तरव्यवच्छेदः किन्निबन्धन इत्यत आह- लघीयांश्चेति ।। लघुशब्दाद् गुणवचनात् 'द्विवचनविभज्योपपदे तरबीयसुनौ' इतीयसुनि 'टेः' इति टिलोपे रूपम् । कल्पनागौरवप्रदर्शनाय शश्वद्विस्मरणशील इत्यादिविरुद्धहेतूक्तिः । एवं स्वोपाये लाघवप्रदर्शनाय पुरोवस्थितेष्वित्यादि बोध्यम् । तर्हि किं व्यवहारो नोपाय इत्यत आह- वर्तमानेति ।। एतेनेति ।। सिद्धान्विते व्युत्पत्तिगृहीतेः प्राथमिकत्वकथनेनेत्यर्थः । विना प्रमाणेन बहुतरकल्पनया कल्पनागौरवमभिधाय प्रयोजनद्वयकल्पनयाऽपि तदभिधित्सुराह- इतश्चेति ।। कार्यस्य कृत्युद्देश्यस्य  ।  कार्यान्तरेण अन्येन कार्येण । तस्य मुख्यविशेष्यतया अन्येन तादृशेनान्वयासम्भवादिति भावः । तदेवोपपादयति- कार्यं चेति ।। 'क्रियाप्रधानमाख्यातम्' इत्युक्तेरिति भावः । नन्वङ्गभूतदीक्षणीयाद्यपूर्वस्य प्रधानज्योतिष्टोमार्थत्वेन कार्ययोरपि परस्परमङ्गाङ्गिभावेनान्वयो मीमांसकसम्मत इत्यतो युगपदित्युक्तम् । एकस्मिन् वाक्य इत्यर्थः । स्वमतेऽप्येकप्रयोजकलाभं शङ्कते- नन्विति ।। अस्तीति ।। सम्बन्धस्य द्विष्ठत्वादित्याशयः  । गुणभाव एवेति ।।  प्रकारभावेनान्वयादित्यर्थः  । न चेति ।।  व्याघातादिति भावः । बोध्यत इति ।। आकाङ्क्षविरहादिति बोध्यम् । तथा च अर्थैक्याभावान्नानुगम इत्यर्थः । उक्तदोषमन्यत्राप्यतिदिशति- एतेनेति ।। विरुद्धगुणप्रधानभावापातेनेत्यर्थः । उपलक्षणमेतत् । अन्वयस्यैव शब्दबोध्यत्वेन तदन्वयस्य शब्दाबोध्यत्वेन चेति, अन्वयस्य अन्वयप्रतियोगितया भाने पदार्थत्वापाताच्चेत्यपि बोध्यम् । पुनः प्रयोजकैक्यं शङ्कते- कार्येति ।। दूषयितुमर्थं विवेचयति- कार्यपरमिति ।। एवेति प्रयोजकैक्यदौर्लभ्यमाह ।
मूलम् - 'इयं माता़, 'अयं पिता़, 'सुरूपोऽसि' इत्यादौ सिद्धमात्रज्ञापनेन पर्यवसितत्वाद् वाक्यस्य ।
(त.मं.) ननु सिद्धार्थत्वे वाक्यानां न वाक्यपर्यवसितिः । तस्मात् तत्रापीयं मातेति विद्धीति स्यादित्यत आह- इयमिति ।।
टीका - ननु तथाऽपि न केवले सिद्धार्थे वाक्यप्रामाण्यं युज्यते । कार्यबोधमन्तरेण नैराकाङ्क्ष्यलक्षणस्य पर्यवसानस्याभावात् । नहि गौरश्वः पुरुषो हस्तीति वा देवदत्तः पचतीति वा पदजातं पर्यवसितमनुभूयते, किन्तु तृप्तिकामौदनं पचेति । पर्यवसानहीनस्य च न्यूनतया वाक्याभासत्वं स्यात्  । अतः कार्यपरत्वं सर्वथाऽङ्गीकार्यमित्यत आह- इयमिति ।। इत्यादौ प्रयोगे । केवले सिद्धेऽर्थे नाप्रामाण्यमिति वर्तते ।
यो बाल्य एव कुतश्चित्कारणान्मातापितृभ्यां वियुक्तो मातापितृमतोऽन्यानवलोक्य स्वात्मनोऽपि तथाभावमनुमाय 'का मे माता, को मे पिता, कादृशौ, कुत्र वर्तेते' इत्युत्कण्ठते । अथ तं प्रति कश्चिद्ब्रवीति 'अयं ते पिता यः पाटलीपुत्रे राजाऽस्ति भद्रसेनः, इयं ते माता या भद्रसेनस्य महिषी लीलावती' इति । तदा कार्योपदेशमन्तरेण सिद्धस्यैव ज्ञापनेन तद्वाक्यं पर्यवसितं भवति श्रोतुर्निराकाङ्क्ष्त्वात् । तदनन्तरं च स यदि कथं तौ पश्येयमिति जिज्ञासते तदा 'तद्दर्शनकामस्त्वमेवमनेन पथा पाटलीपुत्रं याहि' इति कार्यं बोधयति । तथा, यः स्वमुखमपश्यन् अन्यान् सुरूपान् विरूपांश्च विलोक्य स्वात्मनि सन्दिग्धे 'किमहं सुरूपो विरूपो वा' इति' । तदा तं कश्चिदाचष्टे 'सुरूपोऽसि' इति  । तदपि वाक्यं सिद्धमात्रज्ञापनेन पर्यवस्यति । ततः परम् आकाङ्क्षविच्छेदात् । तस्मादिष्टसाधनज्ञापनमेव वाक्यपर्यवसाने हेतुर्न कार्यबोधनमेवेति नियमः । कार्यबोधने पर्यवसानस्यापीदमेव निमित्तं यदिष्टसाधनबोधनमिति ।
अनेनैतां वेदवाक्यानां योजनां सूचयति । यो हि सात्त्विकप्रकृतिर्लोकप्रवादात् कार्यत्वादिलिङ्गानुसन्धानाद्वा स्वतनुभवनादेः कर्तारं सामान्यतो जानन् स्नेहमाहात्म्यज्ञानाभ्यां तद्विशेषज्ञानार्थमुत्कण्ठितमानसस्तत्संस्कारवशाच्चान्यदगणयन् वर्तते तं प्रत्याप्तो बन्धुरिवायं वेदस्तत्स्वरूपं स्वप्रधानमेव प्रतिपादयति 'विज्ञानमानन्दं ब्रह्म' इत्यादि । ततो वाक्यार्थज्ञानादवाप्तपरमानन्दस्तत्साक्षात्कारं कामयते । तं प्रति तदुपासना विधीयते । सा च प्रक्षीणान्तःकरणमलस्यैव सम्भवति । तदर्थं कर्मविधयः प्रवर्तन्त इत्येवं समस्तोऽपि वेदः परमेश्वरस्वरूपज्ञापन एव पर्यवसितः । अथवा शरीरेन्द्रियान्तःकरणादिसन्निधानेन स्वात्मनो विविधदुःखं पश्यन् निष्कण्टकं च सुखमलभमानोऽयं संशेते, किं ममेदं दुःखादिकं शरीरादिसम्बन्धनिमित्तमेव उत स्वाभाविकमिति । तं प्रति वेदः प्रवर्तते 'तत्त्वमसि' इत्यादिः; परमात्मेव निर्दुःखपरमानन्दस्वभाव एव त्वमसि, किन्तु ईश्वराधीनाविद्याद्युपस्थापितशरीरादिनिमित्तेनान्यथारूपेणोपेत इति । ततः पुनरसौ जिज्ञासते 'केनोपायेनाहमिदमस्वाभाविकं रूपं हित्वा स्वरूपेणावस्थितः स्याम्' इति । तं प्रति परमेश्वर एव प्रसन्नस्तदुपाय इति तत्स्वरूपं निरूप्यते । ततः कथमसौ प्रसीदतीत्यपेक्षायां तत्साक्षात्कारस्तदर्थं श्रवणादिकं तदङ्गतया कर्माणि च विधीयन्त इत्येवं समस्तस्यापि वेदस्य परमेश्वरस्वरूप एव पर्यवसानमिति । एतच्च 'अन्यार्थं तु जैमिनिः' इत्यादिना सूत्रकृतैवोक्तम् ।
(र.टि.) न हि गौरश्व इति ।। इदं तु वाक्यं दृष्टान्तत्वेनोपात्तम् । अत एव पूर्वो वाशब्द उपमार्थः, द्वितीयस्त्वप्यर्थ इत्यवधेयम् । ननूक्तरीत्या वाक्यानां सिद्धेऽर्थे प्रामाण्यसिद्धावपि विष्णोः स्वप्रधानतया सकलवेदवेद्यत्वं प्रतिज्ञातं कथमनेन सिद्धमित्यत आह- अनेनैतामिति ।। यो हि सात्त्विकप्रकृतिरिति ।। इयं च योजना एकान्तभक्ताभिप्रायेण 'इयं माताऽयं पिता' इत्येतावता भागेन सूचितेति ज्ञातव्यम् । मध्यमभक्ताभिप्रायेण 'सुरूपोऽसि' इत्यनेन सूचितां योजनामाह- अथ वेति ।। 'तत्त्वमसि' इत्यस्य 'सिंहो देवदत्तः' इतिवत्सादृश्यमादायोपचारेणाभेदप्रतिपादकत्वमभिप्रेत्याऽह- परमात्मेवेति ।। यदर्थज्ञापनमुपचारप्रयोगे प्रयोजनं तमर्थमाह- किन्त्वीश्वराधीनेति ।। ननु 'विज्ञानमानन्दं ब्रह्म' इत्यस्य 'तत्त्वमसि' इत्यस्य 'इयं माता' इति 'सुरूपोऽसि' इत्यनेन च योजनाप्रकारस्य सूचितत्वेऽपि नोपासनाकर्मविध्यादिपराणां वाक्यानां योजनाप्रकारः सूचितः । तथा च तत्प्रदर्शनं किम्मूलकमित्यत आह- एतच्चेति ।।
(रा.टि.) तथाऽपीति ।। कार्यान्विते व्युत्पत्तिपक्षस्य गौरवदुष्टत्वेनायोगेऽपीत्यर्थः । तत्र क्रियापदाभावादपर्यवसानमित्यत आह- देवदत्त इति ।। पचेतीति ।। कार्यताबोधकलिङाद्यन्तपदप्रयोगे सत्येवेत्यर्थः । अस्त्वपर्यवसानं  तावताऽप्रामाण्यं  कुत  इत्यत  आह- पर्यवसानहीनस्य चेति ।। प्रयोग इति ।। उच्चार्यमाण इत्यर्थः । पर्यवसितत्वादिति हेतोः  साध्यमाह- नाप्रामाण्यमितीति ।। वाक्यार्थमाह- यो बाल्य इत्यादिना ।। वाक्यमात्रे पर्यवसानहेतुभूतमेकं धर्मं निष्कृष्याऽह- तस्मादिति ।। परोक्तस्य कार्यपरत्वस्य इयं मातेत्यादिवाक्येऽनैकान्त्यादिति वा सिद्धपरेऽपि वाक्ये पर्यवसानदर्शनादिति वाऽर्थः । तर्ह्येकं नानुगतं लब्धमित्यत आह- कार्यबोधन इति ।। अस्त्वेवं लोके । वेदे तु कथं योजना । परेण तस्यान्यथैवोक्तत्वादित्यत आह- अनेनैतामिति ।। कार्यत्वादीति ।। आदिपदेन 'कार्यायोजनधृत्यादेः पदात्प्रत्ययतः श्रुतेः' इत्याद्युदयनोक्तजगद्धारकत्वादिलिङ्गपरिग्रहः । उत्कण्ठितेति ।। त्वरायुक्तमानस इत्यर्थः । तत्संस्कारेति ।। भगवज्जिज्ञासासंस्कारवशादिति वा माहात्म्यज्ञानजन्यसंस्कारवशादिति वाऽर्थः । स्वप्रधानमिति ।। अनन्यशेषमित्यर्थः । इत्यादीति ।। आदिपदेन 'सत्यं ज्ञानमनन्तं ब्रह्म़, 'सत्यकामः सत्यसङ्कल्पः़, 'निरनिष्टो निरवद्यः' इत्यादिलक्षणवाक्यग्रहः । तदुपासनेति ।। 'श्रोतव्यो मन्तव्यो निदिध्यासितव्यः़, 'सोऽन्वेष्टव्यः' इत्यादावित्यर्थः । प्रक्षीणेति ।। कामादिषड्वर्गहीनस्येत्यर्थः । कर्मेति ।। 'सन्ध्यामुपासीत' 'अर्चत प्रार्चत' 'ज्योतिष्टोमेन स्वर्गकामो यजेत' इत्यादय इत्यर्थः । सुरूपोऽसीत्युक्तिसूचितयोजनामाह- अथवेति ।। संशेते संशयवान् वर्तते । 'अतस्मिंस्तच्छब्दप्रयोगः सारूप्यगमकः' इति न्यायात्तद्वदित्यर्थमुपेत्याऽह- परमात्मेवेति ।। तदाह (रा.टि.) सूत्रे 'तद्गुणसारात्वात्तद्व्यपदेशः' इति  । अविद्याद्युपस्थापितेति ।। अविद्याकामकर्माद्यागतेत्यर्थः । एतच्चेति ।। परमेश्वरस्वरूपे सर्वस्य पर्यवसानमित्येतदित्यर्थः । अन्यार्थमिति ।। 'जगद्वाचित्वात्' 'जीवमुख्यप्राणलिङ्गात्' इति च पूर्वसूत्रद्वयाज्जगद्वाचित्वपदं जीवमुख्यप्राणपदं चानुवर्तते । अन्यशब्दश्चान्यज्ञानपरः । कर्मकाण्डदेवताकाण्डयोः कर्मदेवतादिरूपजगद्वाचित्वं, तत्प्रतिपादनमिति यावत्, जीवमुख्यप्राणाभ्यामन्यब्रह्मज्ञानार्थमेवेत्यर्थः । कर्मानुष्ठानेन मनोमलनिवृत्तौ तदुपासनाद्वारा तज्ज्ञानोत्पत्तेरिति भावः । आदिपदेन 'प्रतिज्ञासिद्धेर्लिङ्गमाश्मरथ्यः़, 'उत्क्रमिष्यत एवम्भावादित्यौडुलोमिः़, 'अवस्थितेरिति काशकृत्स्नः' इति सूत्रत्रयग्रहः ।
(श्री.टि.) नैराकाङ्क्ष्यलक्षणस्येति ।। यत्प्रतिपादनानन्तरं पुनराकाङ्क्ष न भवति तन्निराकाङ्क्ष्ं सम्पूर्णाकाङ्क्ष्मित्यर्थः, तस्य भावो नैराकाङ्क्ष्यं तद्रूपस्येत्यर्थः । गौरश्वः पुरुषो हस्तीति वेति ।। 'वा विकल्पोपमानयोः' इत्यभिधानाद्वाशब्द उपमानार्थः । तथा च गौरश्वः पुरुषो हस्तीति निराकाङ्क्ष्वाक्यवदित्यर्थः । देवदत्तः पचतीति वेति ।। अत्र वाशब्दोऽप्यर्थः । देवदत्तः पचतीत्यपि पदजातमित्यर्थः । पचतीति लट एव सत्त्वेन नैराकाङ्क्ष्यहेतोः कार्यबोधकलिङादेरभावादिति भावः । पचेतीति ।। अत्र कार्यताबोधकस्य लोटस्सत्त्वादिति भावः । सिद्धमात्रज्ञापनेन कथं वाक्यस्य नैराकाङ्क्ष्यलक्षणपर्यवसितत्वमित्यत आह- यो बाल्य एवेति ।। बाल्यावस्थायामेवेत्यर्थः । यो बाल एवेत्यपि क्वचित्पाठः । कुतश्चित्कारणात् राजकार्यादिरूपात् । तथाभावं मातापितृमत्त्वम् । पाटलीपुत्रे तन्नामकनगरे । महिषी पत्नाी । सिद्धमात्रज्ञापनेनेत्यत्रावधारणार्थकमात्रशब्दव्यावर्त्यमाह-  कार्योपदेशमन्तरेणेति  ।।  निराकाङ्क्ष्त्वात्  आकाङ्क्षपूर्तिहेतुत्वात्  ।  स्वात्मनि सन्दिग्ध इति ।। स्वस्मिन्नपि सन्देहवान् भवतीत्यर्थः । सिद्धमात्रज्ञापनेनेति ।। कार्योपदेशमन्तरेण सिद्धस्यैव ज्ञापनेनेत्यर्थः । 'तद्धेतोरेवास्तु तद्धेतुत्वं किं तेन' इति न्यायं हृदि निधायाऽह- कार्यबोधन इति ।। यदिष्टसाधनेति ।। तदेव सिद्धार्थबोधनेऽप्यस्ति चेन्नैराकाङ्क्ष्यलक्षणं पर्यवसानं भविष्यत्येवेत्यर्थः । 'कार्यता च न काचित् स्यादिष्टसाधनतां विना' इत्युक्तेरिति ध्येयम् ।
ननूक्तरीत्या वाक्यानां सिद्धेऽर्थे प्रामाण्यसिद्धावपि विष्णोस्स्वप्रधानतया सकलवेदवेद्यत्वं प्रतिज्ञातं कथमनेन सिद्धमित्यत आह- अनेनेति ।। सिद्धे व्युत्पत्तिप्रदर्शनेनेत्यर्थः । यद्वा सिद्धमात्रज्ञापनेन वाक्यस्य पर्यवसितत्वोपपादनेनेत्यर्थः । स्वप्रधानम् अनन्यशेषम् । तदनन्तरं स यदि कथं तौ पश्येयमिति जिज्ञासत इत्यादिनोक्तप्रकारं वेदवाक्येऽपि दर्शयति- ततो वाक्यार्थज्ञानादिति ।। इयं च योजनैकान्तभक्ताभिप्रायेण मुमुक्षुत्वस्यानुक्तत्वाद् इयं माता अयं पितेत्येतावता भागेन सूचितेति ज्ञातव्यम् । मध्यमभक्ताभिप्रायेण सुरूपोऽसीत्यनेन सूचितां योजनामाह- अथ वेति ।। 'तत्त्वमसि' इत्यस्य सिंहो देवदत्त इतिवत्सादृश्यमादायोपचारेणाभेदप्रतिपादकत्वमन्यत्रोक्तमभिप्रेत्याऽह- परमात्मवदिति ।। यदर्थज्ञापनमुपचारप्रयोगे प्रयोजनं तमर्थमाह- किन्त्वीश्वराधीनेति ।। अवस्थितस्स्यामिति ।। 'मुक्तिर्हित्वाऽन्यथारूपं स्वरूपेण व्यवस्थितिः' इति वचनादत्र (श्री.टि.) मुमुक्षुत्वोक्त्या एकान्तभक्तातिरिक्ताभिप्रायेणेयं योजनेति ज्ञायत इति द्रष्टव्यम् । ननु 'विज्ञानमानन्दं ब्रह्म' इत्यादिवेदवाक्यस्य 'इयं माता' इत्यनेन योजनाप्रकारस्य सूचितत्वेऽपि 'ततो वाक्यार्थज्ञानादवाप्तपरमानन्दः'  इत्यादिनोक्तोपासनाविधिपराणां  वाक्यानां  योजनाप्रकारो  मूले  न  सूचितोऽतस्तत्प्रदर्शनं किम्मूलम् । तथा तत्त्वमसीत्यादिवेदवाक्यस्य सुरूपोऽसीत्यनेन योजनाप्रकारस्य सूचितत्वेऽपि 'ततः पुनरसौ जिज्ञासते' इत्यादिना प्रबन्धेनोक्तः कर्मविध्यादिपराणां वेदवाक्यानां योजनाप्रकारो मूले न सूचितोऽतस्तत्प्रदर्शनं च किम्मूलकमित्यत आह- एतच्चेति ।। अन्यार्थं त्विति ।। 'अन्यार्थं तु जैमिनिः प्रश्नव्याख्यानाभ्यामपि चैवमेके' इति सूत्रस्य '़परमात्मज्ञानार्थं कर्मादिकमपि वदतीति जैमिनिः । 'कस्मिन्नु भगवो विज्ञाते सर्वमिदं विज्ञातं भवतीति? तस्मै स होवाच द्वे विद्ये वेदितव्ये, कथं नु भगवः स आदेशो भवति? यथा सोम्यैकेन मृत्पिण्डेन' इत्यादिप्रश्नव्याख्यानाभ्याम् । एवमपि चैके पठन्ति 'यस्तं न वेद किमृचा करिष्यतॢ' इति भाष्योक्तप्रकारेणार्थो द्रष्टव्यः ।
(पां.टि.) मूले उदाहरणद्वयोपदर्शनानर्थक्यमाशङ्क्याधिकारिभेदेन द्वेधा वेदवाक्यानां स्वप्रधानभगवत्परत्वयोजनाप्रदर्शनार्थत्वान्न तदित्यभिप्रेत्य तत्प्रयोजनमाह- अनेनेत्यादिना ।।
(व्या.टि.) एवं व्युत्पत्त्यभावेन सिद्धाप्रामाण्यं पराकृत्य वाक्यपर्यवसानाभावेनाप्यप्रामाण्यं पराकर्तुमुपक्षिपति- नन्वित्यादिना ।। तथाऽपि व्युत्पत्त्यभावस्य स्वरूपासिद्धावपि । ननु सिद्धविषयत्वेऽपि वाक्यपर्यवसानं किन्न स्यादित्यत आह- नहीति ।। पर्यवसानाभावेऽपि प्रामाण्यं किं न स्यादित्यत आह- पर्यवसानहीनस्येति ।। अत इति ।। कार्यपरत्वे वाक्यपर्यवसानादित्यर्थः । वर्तते अनुवर्तते । वाक्यस्य पर्यवसानप्रकारं दर्शयति- यो बाल्य एवेत्यादिना ।। कुतश्चिदिति ।। अपराधादितः । मातापितृभ्यामिति ।। 'मात्रा सहोक्तः पिता वा शिष्यते' इति विकल्पादेकशेषाभावः । अनुमायेति ।। पुत्रत्वेनेति शेषः । कादृशाविति ।। 'पुमान्स्त्रिया' इत्येकशेषः । पाटलीपुत्र इति ।। तत्कालीनो ग्राम इति सम्प्रदायः । प्राथमिकां सिद्धे पर्यवसितिं प्रदर्श्य पश्चात्तनीं कार्ये पर्यवसितिं दर्शयति- तदनन्तरमिति ।। पथा मार्गेण । सन्दिग्ध इति ।। दिह उपचये, अतो लडात्मनेपदम् । इष्टसाधनताबोधनमिति ।। यदाह परोऽपि
़किन्तु स्वयं क्लेशरूपं कर्म यत्कार्यतां व्रजेत् ।
फलसाधनता तत्र कारणं तेन कार्यता ।।' इति ।
ननु सिद्धे प्राथमिकव्युत्पत्तेः पर्यवसानस्य च समर्थनेन कः प्रकृतोपयोग इत्यत आह- अनेनेत्यादिना ।। अनेनेत्यस्य उदाहरणद्वयप्रदर्शनेनेति वाऽर्थः । स्नेहवशेन जिज्ञासितमात्रादिबोधकताया इव तादृशभगवद्बोधकताया एकान्तिनं प्रति, सौरूप्यादिसंशयनिरासकताया इव मध्यमाधिकारिणं प्रति दुःखादिस्वाभाविकत्वसंशयनिरासकताया वेदे सत्त्वात् । 'देहकतृर्त्वमीशस्य ज्ञात्वा तत्पितृतास्मृतेः । विशेषस्नेहमापाद्य' इत्यनुव्याख्यानं (व्या.टि.) मनसि निधायाऽह- स्वतनुभवनादेरित्यादिना ।। ग्रन्थान्तरोक्तयोजनाप्रकारं दर्शयति- अथ वेति ।। संशेत इति ।। सम्पूर्वकस्य शीङो लडात्मनेपदम् । सिंहो माणवक इतीव सादृश्यनिबन्धनोऽभेदव्यपदेश इत्याह- परमात्मेवेति ।। अविद्यादीति ।। 'अदृष्टाश्रुतवस्तुत्वात्स जीवो यः पुनर्भवः' इति भागवतोक्तेरित्यर्थः। जिज्ञासते मुमुक्षति । तत्प्रकारं दर्शयति- केनेति ।। स्वरूपेणेति ।। 'मुक्तिर्हित्वाऽन्यथारूपं स्वरूपेण व्यवस्थितिः' इत्युक्तेः । परमेश्वर एवेति ।। 'बन्धको भवपाशेन भवपाशाच्च मोचकः' इत्युक्तेः । पर्यवसानमिति ।। ततः परम् आकाङ्क्षभावादिति भावः । न चैतदुन्मूलमित्याह- एतच्चेति ।।
मूलम् - तस्य तत्र प्रामाण्यानुभवाच्च । नच कुत्रचित्सिद्धज्ञापनादन्यद्वाक्यस्य प्रयोजनं दृष्टम् । ज्ञात्वैव हीष्टसाधनतां प्रवर्तते ; निवर्तते च विपर्ययेण । अतः सिद्ध एव सर्ववाक्यानां प्रामाण्यं सिद्धम् । प्रसिद्धं च व्याकरणनिरुक्तादीनां सिद्धमात्रे प्रामाण्यं सर्ववादिनाम् । तदनङ्गीकारे च सर्वशाब्दव्यवहारासिद्धिः ।
(त.मं.) कथं वाक्यपर्यवसितिर्निश्चीयत इत्यत आह- तस्येति ।। तस्य वाक्यस्य । तत्र अर्थे । ननु यज्ञादिकर्तव्यताज्ञापनं हि वाक्यप्रयोजनम् । अतः कथं कर्तव्यतायामतात्पर्यमित्यत आह- न च कुत्रचिदिति ।। 'स्वर्गकामो यजेत' इत्यादिविधिवाक्येऽपि यजनक्रियायाः स्वर्गसुखाख्येष्टसाधनतां ज्ञात्वैव हि प्रवर्तते; न विधिमात्रात् । 'विषं भु(ॐ)' इत्यादिविधौ सत्यपि विपर्ययेणानिष्टसाधनताज्ञानेन निवर्तते च । अत इष्टसाधनाख्ये सिद्धे सर्ववाक्यानां प्रामाण्यम् । इष्टसाधनं च भगवानेव । 'साधनमिष्टस्य भगवानिष्टदेवता' इति ह्यनुव्याख्यायाम् । सिद्धमात्रे शब्दस्वरूपादावेव, न तु कार्ये । व्याकरणाद्यनङ्गीकारे सुशब्दापशब्दविभागे प्रमाणाभावाद् व्यवहारासिद्धिः ।
टीका- ननु तथाऽपि केवलसिद्धपरत्वे वाक्यस्यानुवादकत्वेनाप्रामाण्यं स्यात् । ततः सर्वथा कार्यपरता स्वीकार्या । कार्यस्य च प्रमाणान्तरागोचरत्वेन नानुवादकत्वप्रसङ्ग इत्यत आह- तस्येति ।। पू(र्वैवा)र्वत्रेवात्राप्यनुवृत्तिः । तस्य इयं मातेत्यादिवाक्यस्य । तत्र केवलसिद्धार्थे । प्रामाण्यं नाम यथावस्थितार्थबोधकत्वं नान्यत् । तच्च केवलसिद्धेऽप्यर्थे प्रत्यक्षादेरिव वाक्यस्याप्यनुभूयते । अस्ति चासावर्थो यः सिद्धोऽपि प्रमाणान्तरेणाविदितपूर्वः । ततः सिद्धार्थ एव इयं मातेत्यादिवाक्यस्याननुवादकत्वमप्यनुभूयत एव । अतः केवलसिद्धार्थे वाक्यस्य नाप्रामाण्यमिति किं कार्यपरत्वाऽग्रहेण । स्यादेतत् । यद्यपि बोधकत्वेनैव प्रमाणानां प्रामाण्यम् । तथाऽपि वाक्यप्रयोगस्य परार्थत्वात्  परप्रयोजनाङ्गमेव  वाक्यं  प्रामाण्यमश्नुते  । यथा 'अग्निहोत्रं जुहुयात् स्वर्गकामः' इत्यादि । नान्यत् यथाऽष्टौ काकस्य दन्ता इति । परप्रयोजनाङ्गं च तदेव यत्कार्यपरम् । ततः कथं केवलसिद्धेऽर्थे वाक्यप्रामाण्यमित्यत आह- नचेति ।। सिद्धेति प्रकृतत्वादेवोक्तम् । ततश्चैवं व्याख्येयम् । वाक्यं हि प्रमाणम् । तच्च प्रमासाधनम् । प्रमा च यथार्थज्ञानम् । अतस्तस्य परज्ञापनमेव प्रयोजनं छिदासाधनस्य परशोः छिदेव । नहि तत्साधनस्य ततोऽन्यत्प्रयोजनं दृष्टम् । तच्च प्रयोजनं सिद्धविषयस्याप्यस्तीति कथं प्रामाण्यानुपपत्तिरिति ।
अथवा कार्यमपि सिद्धविशेष एवेष्टसाधनलक्षण इति भावेन सिद्धेत्युक्तम् । यथावस्थितपर्यायो वा सिद्धशब्दः । सत्यमेतज्ज्ञापनमेव साक्षाद्वाक्यस्य प्रयोजनम् । तथाऽपि स एवार्थो वाक्येन ज्ञापनीयो यज्ज्ञानं परस्य क्वचित्प्रवृत्तिं कुतश्चिन्निवृत्तिं वा कुर्यात्, परप्रवृत्तिनिवृत्त्यभिप्रायेण वाक्यप्रयोगात् । प्रवृत्त्यादिकारणं च कार्यज्ञानमेव न केवलसिद्धज्ञानम् । नच वाच्यं शब्दस्तद्व्यपारो वा प्रवर्तक इति । तथासति तच्छ्र2ाविणां सर्वेषामपि प्रवृत्तिनिवृत्तिप्रसङ्गात् । बालस्य स्तनपानादिप्रवृत्त्यादौ शब्दाद्यभावाच्च । याऽपीयं शङ्खादिशब्दश्रवणानन्तरं प्रवृत्तिर्निवृत्तिर्वा, साऽपि पुरुषाभिप्रायानुमानादेव,न साक्षात् । रागद्वेषयोर्यद्यपि प्रवर्तकत्वमस्ति तथाऽपि तत्सत्तयैव नतु ज्ञाततया । ज्ञानं त्वबुभुत्सितग्राह्यतयाऽवर्जनीयसन्निधि । अतो वाक्यबोध्यं प्रवृत्त्यादिकारणं कार्यमेवेति तदेव सर्वत्र वाक्यार्थतयाऽङ्गीकार्यम् । अत एव लिङादिरहिते वाक्ये कार्याध्याहारो लक्षणा वाऽऽश्रयणीया । तत्कथं सिद्धमात्रपरत्वं वाक्यस्येति । उच्यते । नायमस्ति नियमो यत्प्रवृत्त्याद्यर्थ एव वाक्यप्रयोग इति । यत्र वाक्यार्थज्ञानमात्रेण सुखदुःखावाप्तिहानी भवतस्तत्र प्रवृत्त्याद्यभावात्, यत्रापि प्रवृत्तिनिवृत्त्यभिप्रायेण वाक्यप्रयोगस्तत्रापि सिद्धपरत्वं युक्तमेवेति वक्तुमाह- ज्ञात्वैवेति ।। एव(कारो)शब्दो भिन्नक्रमः, इष्टसाधनतामेवेति । ततः किमित्यत आह- अत इति ।।
यद्यपि सिद्धमात्रज्ञानं न प्रवृत्त्यादिहेतुस्तथाऽपि सिद्धविशेषेष्टानिष्टसाधनत्वज्ञानं तु भवत्येव । यतो बालोऽपि स्तनपानादेरिष्टसाधनतामेव ज्ञात्वा प्रवर्तते । तथा दंशमशकदशनादेरनिष्टसाधनतामेव ज्ञात्वा निवर्तते । तस्यापि कार्यताज्ञानादेव प्रवृत्तिः, इष्टसाधनताज्ञानं तु कार्यताज्ञानस्य कारणमिति चेन्न । इष्टसाधनतातिरिक्तायां कार्यतायां प्रमाणाभावात् । चन्द्रमण्डलादावस्तीष्टसाधनताबुद्धिर्न कार्यताबुद्धिरिति चेत् । सत्यम् । कृतिसाध्येष्टसाधनतायाः कार्यतापर्यायतयाऽङ्गीकारात् । अत एव न भूतादौ प्रवृत्तिप्रसङ्गः ।
एतेन वृद्धव्यवहारदर्शनेन या व्युत्पत्तिः साऽपि सिद्धविषयैवेति सिद्धम् । बालेन हि स्वप्रवृत्तौ यत्प्रवर्तकत्वेनावगतं तदेव वृद्धप्रवृत्तावपि कल्पयितुमुचितम् । स्वप्रवृत्तौ च इष्टसाधनताज्ञानमेव प्रवर्तकतयाऽवधारितमित्युक्तम् । यत एवं सिद्धज्ञानस्यैव सर्वत्र प्रवर्तकत्वं व्युत्पत्तिश्च सिद्धविषयैव, अतो न केवलम् इयं मातेत्यादीनां किन्तु सर्ववाक्यानां लिङादियुक्तानामपि सिद्ध एव प्रामाण्यं सिद्धम् ।
अत्र सर्ववादिसिद्धदृष्टान्तमाह- प्रसिद्धं चेति ।। आदिपदेन निघण्टुप्रभृतीनां ग्रहणम् । सिद्धमात्रे शब्दादिस्वरूपे । तत्रापि 'एकः शब्दः सम्यग् ज्ञातः सुप्रयुक्तः शास्त्रान्वितः स्वर्गे लोके कामधुग् भवति' इत्यर्थवादबलाद् विधिः कल्प्यत इति चेन्न । इष्टसाधनताज्ञानादेव प्रवृत्त्युपपत्तौ तत्कल्पकाभावात् ।
अपर आह- व्याकरणादेः प्रामाण्यमेव नास्ति निर्मूलत्वात् प्रयोजनाभावाच्च, शब्दज्ञानस्य लोकप्रयोगादेव सिद्धेः, वेदरक्षादेश्च शुद्धसम्प्रदायेनैवोपपत्तेः । तत्कथं तदुदाह्वियत इति, तत्राऽह- तदनङ्गीकारे चेति ।। व्याकरणादि प्रामाण्यानङ्गीकारे । अपशब्दासङ्कीर्णैः शब्दैर्यो निर्वर्त्यो व्यवहारः स शाब्दव्यवहारः । लोके हि गोशब्दवद्गा(य्या)व्यादयोऽपि सास्नादिमति पिण्डे प्रयुज्यन्ते । ततस्तेषामपि तद्वत् प्रयोगप्रसङ्गे 'दुष्यति चापशब्दैः' इति वचनात् प्रत्यवायः स्यात् । अत एव शब्दापशब्दविभागो नास्तीत्यपि निरस्तम् । तदभावे फलभेदकथनानुपपत्तेः । नच शब्दापशब्दयोर्विभागो विना व्याकरणाच्छक्यते ज्ञातुम् । अतस्तत्प्रामाण्यानङ्गीकारे शाब्दव्यवहार एवोच्छिद्येत । अत एवाष्टकादिस्मृतिवन्मूलमपि तस्य कल्पनीयम् । प्रमादपरिहारार्थत्वेन वेदरक्षादिकमपि सिद्धमिति ।
(र.टि.) पूर्वैवात्राप्यनुवृत्तिरिति ।। पर्यवसितत्वाद्वाक्यस्येत्यत्र यत्साध्यमप्रामाण्याभावरूपं तदेवात्रापि साध्यमित्यर्थः । अत एव च मूले चशब्द इति भावः । पूर्वं, सिद्धत्वं नाम ज्ञातत्वमित्यभ्युपेत्य तत्प्रतिपादकवेदस्यानुवादकत्वेऽपि यथावस्थितार्थबोधकत्वलक्षणप्रामाण्यं प्रत्यक्षादिवत्सम्भवतीति व्याख्यातम् । अधुना, सिद्धत्वं नाम निष्पन्नस्वरूपत्वमित्यभ्युपेत्यानुवादकत्वमेव नास्तीत्यभिप्रेत्य वाक्यं प्रकारान्तरेण  व्याचष्टे- अस्ति चासावित्यादिना ।। ननु कार्यज्ञापनस्यापि ज्ञापनत्वेन प्रयोजनत्वात्सिद्धपदं व्यर्थमित्यत आह- सिद्धेतीति ।। प्रकृतत्वादेवोक्तं न तु व्यावर्तकत्वेनेत्यर्थः । अथवेति ।। अस्मिन् पक्षे सिद्धसाधनातिरिक्तपराभिमतकार्यतानिरासार्थे सिद्धपदप्रयोग इत्युक्तं भवति  ।  तद्व्यापार इति  ।।  अभिधारूपः शब्दव्यापार इत्यर्थः  । न तु ज्ञाततयेति ।।  तथा च न तयोः प्रवर्तकज्ञानविषयत्वं येन ताभ्यामन्यथासिद्धिः स्यादिति (र.टि.) भावः । कार्याध्याहार इति ।। अर्थाध्याहारवादित्वात्तस्येति भावः । एवकारो भिन्नक्रम इति ।। परेण प्रवर्तकज्ञानविषयत्वेन कार्यं नियमितम् । न तु ज्ञानस्याप्रवर्तकत्वमुक्तं येनैवकारो यथाश्रुतः सङ्गच्छेतेति भावः । सिद्धमात्रज्ञानमिति ।।  अस्मिन् व्याख्याने सिद्धत्वसामान्यव्यावर्तकत्वम्, इष्टसाधनतामेवेत्येवकारस्येति ज्ञातव्यम् । उक्तार्थे हेतुप्रदर्शकत्वेनापि ज्ञात्वैवेति वाक्यं व्याचष्टे- यतो बालोऽपीति ।। अनेन हिशब्दो हेत्वर्थ इत्युक्तं भवति । कृतिसाध्येष्टसाधनताया इति ।। प्रवृत्ताविष्टसाधनतालक्षणलिङादिवाच्यकार्यताज्ञानमात्रं न कारणम् । किन्तु प्रमाणान्तरजन्यकृतिसाध्यत्वज्ञानसहितेष्टसाधनताज्ञानं कारणमित्यभिप्रेत्यैतदुक्तम् । न तु लिङादिवाच्यकार्यतानिर्वचनार्थम् । तथात्वे 'लिङाद्यर्थस्त्विष्टसाधनत्वमेव' इत्यादिकर्मनिर्णयेन, 'किन्त्विष्टसाधनत्वं सिद्धविशेषः, कार्यत्वं तदेव धात्वर्थनिष्ठं लिङाद्यर्थः' इत्यादित(क्त्श्)ीकया, अतिरिक्तकार्यताया लिङादिवाच्यत्वनिराकरणपरेण 'कार्यता च न काचित्स्यादिष्टसाधनतां विना' इत्यनुव्याख्यानेन, 'कृतिसाध्यताविशेषणस्य व्यर्थत्वात्' इति सुधया च विरोधः स्यात् । अत एव कर्मनिर्णयटीकायाम् 'इष्टसाधनत्वमेव लिङादिवाच्यम्' इत्यतिस्पष्टमुक्त्वा न केवलं लिङादिवाच्येष्टसाधनतालक्षणकार्यताज्ञानं प्रवृत्तिकारणं, किन्तु प्रमाणान्तरजनितकृतिसाध्यत्वज्ञानसहितम् इत्यभिप्रेत्य 'कृतिसाध्यतैकार्थसमवेतेष्टसाधनताज्ञानादेव प्रवृत्त्युपपत्तेः' इत्यादिनाऽतिरिक्तकार्ये परोपन्यस्तप्रवृत्त्यन्यथानुपपत्तिलक्षणार्थापत्तिर्दूषितेति ज्ञातव्यम् । न चैवं कृतिसाध्यत्वज्ञानस्य प्रवर्तकत्वे तदपि लिङादिवाच्यं स्यादिति वाच्यम् । न हि यावान् प्रवर्तकज्ञानविषयस्तावान् लिङाद्यर्थः। इदानीं ममेदमिष्टसाधनमिति प्रवर्तकज्ञानविषययोरपि कालस्वांशयोर्लिङाद्यर्थत्वाभावादिति बोध्यम् ।
अत एव न भूतादाविति ।। 'अतीतादौ प्रवृत्तिरिति चेन्न । तस्येदानीमिष्टसाधनत्वाभावात् । अन्यथाऽतीतकार्येऽप्ययं प्रसङ्गस्तुल्यः' इत्यादिसुधाऽनुसारेण अत एवेत्यस्येष्टसाधनत्वाभावादेवेत्यर्थो न कृतिसाध्यत्वाभावादिति । आदिपदेनागम्यागमनादिनिषिद्धमपि ग्राह्यम् । तथा च निषिद्धे बलवदनिष्टानुबन्धित्वज्ञानेन तज्जन्यदुःखे उत्कटद्वेषदशायां तज्जन्यसुखं नेच्छतीति इच्छाविषयरूपेष्टसाधनत्वाभावादेव नागम्यागमनादौ प्रवृत्तिप्रसङ्गः । इष्टसाधनतापदस्येच्छाविषयसाधनतार्थकत्वात् । अत एव कर्मनिर्णयटीकायां 'कृतिसाध्यत्वस्येष्टसाधनत्वातिरिक्तत्वेऽपि तदुद्देश्यत्वमन्यत्किमपि नास्ति किन्तु इच्छाप्रयत्नारूपोपाधी भिद्येते' इत्युक्तम् । सुधायामपि 'तस्य च समीहितसाधनताज्ञानम्' इत्यादौ इष्टपदपर्यायत्वेन समीहितपदप्रयोगः ।
नन्वगम्यागमनादिनिषिद्धजन्ये सुखे सुखत्वेनेच्छा स्यादेव । न हि दुःखासम्भिन्नसुखत्वेन तत्रेच्छा । तथात्वे तस्य स्वतः पुरुषार्थत्वं न स्यादिति चेन्न । स्वतः पुरुषार्थत्वं नाम पुरुषार्थान्तरासाधनत्वे सतीष्यमाणत्वम् । तस्य च तत्र दुःखासम्भिन्नसुखत्वेनेष्यमाणत्वेऽप्यविरोधात् । न चैवं सतीच्छाज्ञानस्यापि प्रवर्तकत्वापत्तिरिति वाच्यम् । न ह्यत्रेच्छाविषयसाधनमेतदिति ज्ञानं प्रवर्तकमुक्तं येनोक्तदोषः स्यात् । किन्तु वस्तुगत्या यत्रेच्छा तत्साधनत्वज्ञानं प्रवर्तकमिति तत्रागम्यागमनादौ तज्जन्यसुखेच्छाभावादेव नास्तीति भावः । अगम्यागमनादेर्निषिद्धस्येष्टसाधनत्वाभाव आचार्याणामप्यभिप्रेत एव । कथमन्यथा 'कार्यं न हि क्रियाव्याप्यं निषिद्धस्य (र.टि.) समत्वतः' इत्यादिना क्रियाव्याप्यत्वादेर्निषिद्धसाम्येन कार्यतारूपत्वं निराकृत्य स्वयं 'तदिष्टं साधनं तथा । कार्यम्' इतीष्टेष्टसाधनत्वयोः कार्यतारूपत्वमुक्तमिति दिक् ।
।। अर्थवादबलादिति ।। कर्तव्यत्वेन विधिवाक्यबोधितकर्मणि रुच्युत्पादकप्रशस्तत्वज्ञानाभावे प्रवृत्तिर्न स्यादिति विधिवाक्यफलीभूतप्रवृत्तिविषये कर्मणि प्रशस्तत्वप्रतिपादकत्वेनार्थवादस्योपयोगः स्वीक्रियते । तथा च विधिवाक्याभावे प्रवृत्तेरेवाप्रसक्तौ किंविषये प्रशस्तत्वप्रतिपादकत्वेनार्थवादस्योपयोगः स्वीक्रियते । तथा च 'एकः शब्दः सम्यग् ज्ञातः' इत्याद्यर्थवादबलाच्छब्दः सम्यग् ज्ञातव्यः इत्यादिविधिः कल्प्यत इत्यर्थः । तथा च तेन विधिवाक्येन व्याकरणादीनामेकवाक्यतया कार्यपरत्वान्न सिद्धमात्रे शब्दादिस्वरूपे प्रामाण्यमिति भावः। इष्टसाधनताज्ञानादेवेति ।। स्वार्थे प्रमाणभूतार्थवादजनितात् (स्वाधीन) साधितप्रवृत्तिहेतुभावे(हेतुना चे)- ष्टसाधनताज्ञानादेवेत्यर्थः ।
(रा.टि.) पूर्वत्रेवेति ।। इयं मातेत्यादिवाक्य इव 'तस्य' इति वाक्येऽपि 'केवलसिद्धेऽर्थे नाप्रामाण्यम् इत्यस्यानुवृत्तिरित्यर्थः  ।  पूर्वैवेति पाठे याऽनुवृत्तिः पूर्वत्र सैवेत्यर्थः, पूर्वतनीति यावत्  ।  तस्येत्यनुवादः इयमित्यादिव्याख्या । तत्रेत्यप्यनुवादः केवलेत्यादिव्याख्या । ननूक्तमनुवादकत्वेनाप्रामाण्यमिति तत्राऽह- अस्ति चेति ।। सिद्धोऽपीति ।। कृत्यसाध्ययथावस्थितरूपार्थोऽपीत्यर्थः । सिद्धार्थेऽप्यननुवादकत्वोक्तिर्वाक्यस्य । बोधकत्वेनैवेति ।। प्रमाजनकत्वेनैव करणप्रमाणानामित्यर्थः । नान्यदित्येतदुदाहृत्य दर्शयति- यथेति ।। प्रकृतत्वादेवेति ।। इष्टसाधनरूपार्थपरोऽत्र सिद्धशब्द इति, सिद्धकार्योभयपर इति वा अभिप्रायः । तदिति तच्छब्देन बुद्धिस्थछिदासाध्यग्रहः । 'कार्यता च न काचित्स्यादिष्टसाधनतां विना' इत्युक्तेराह- अथवेति ।। प्रकृताभिप्रायेण यथाश्रुतेऽपि न दोष इति भावेनाऽह- यथावस्थितेति ।। एतदित्युक्तं व्यनक्ति- ज्ञापनमेवेति ।। प्रयोजनमितीतिशब्दो योज्यः । कार्येति ।। कृतिसाध्यवस्तुज्ञानमेवेत्यर्थः । कार्यान्वितसिद्धज्ञानमपि तथा भवतीति 'नतु केवलसिद्धे' इति केवलपदप्रयोगः । परमुखेनैव भा(क्त्श्)मतं निवारयति- नच वाच्यमिति ।। शब्द इति ।। लिङादिरूप इत्यर्थः । तद्व्यापार इति ।। लिङादिविधिप्रत्ययनिष्ठो लिङादिवाच्यो भावना प्रवर्तनापरपर्यायो व्यापारो भा(क्त्श्)ाभिमत इत्यर्थः । पुरुषाभिप्रायेति ।। प्रवृत्त्यादिविषयध्यातृपुरुषाभिप्रायम् । ध्यानरूपलिङ्गेनानुमानादित्यर्थः । कार्यज्ञानमेवेत्युक्तस्यानैकान्त्यमाशङ्क्य निराह- रागेति ।। ननु रागद्वेषयोरपि सुखादिवज्ज्ञातैकसत्त्वेन साक्षिणा स्वप्रकाशवृत्तिज्ञानेन वा ज्ञातत्वमप्यस्तीत्यत आह- ज्ञानं त्विति ।। घटं प्रति दण्डरूपमिवेति भावः । कार्यमेवेतीतिशब्दो हेत्वर्थः । लक्षणेति ।। इयं मातेत्यादिवाक्येऽपि मात्रादिदर्शनादिविधिलक्षणा वाऽऽश्रयणीयेत्यर्थः । वाक्यार्थज्ञानेति ।। पुत्रस्ते जात इत्यादिवाक्यार्थज्ञानमात्रेत्यर्थः । वक्तुमिति ।। अनुपदमेवेति ज्ञेयम् । इष्टानिष्टसाधनत्वज्ञानं त्विति ।। कुत एषा कल्पनेत्यत आह- यतो बालोऽपीति ।। 'कार्यता च न काचित् स्यादिष्टसाधनतां विना' इत्यनुव्याख्यानोक्तेराह- इष्टसाधनतारिक्तायामिति ।। विस्तरस्तु तर्कताण्डवे । कृतिसाध्येष्टसाधनताया इति ।। तर्कताण्डवे कृतिसाध्यत्वादिविशिष्टेष्ट(रा.टि.) साधनत्वस्य विधित्वभङ्गे 'कृतिसाध्यत्वविशेषणस्य व्यर्थत्वात्' इति सुधावाक्येनास्य वाक्यस्य विरोधमाशङ्क्य 'कृतिसाध्यत्वस्य लिङर्थत्वमात्रनिषेधान्मानान्तरजन्यकृतिसाध्यत्वज्ञानस्य प्रवर्तकत्वमनुमतमेव, लिङादिना तज्ज्ञानं त्वसम्मतमित्यविरोधः' इत्युक्तम् । अधिकं तत्रैव ज्ञेयम् । अत एवेति ।। कृतिसाध्यत्वविशिष्टेष्टसाधनत्वज्ञानस्य प्रवृत्तिहेतुत्वाङ्गीकारादेवेत्यर्थः । एतच्चाभ्युपेत्योक्तम् । वस्तुतस्तु इष्टोपायताज्ञानमेव प्रवृत्तिहेतुः । अतीतादौ प्रसङ्गस्तु कृतिसाध्यत्वविशेषणदानेऽपि स्यादेव तस्यापि कृतिसाध्यत्वात् । अन्यथा तत्कथं तत्कृतितो जातम्  । इदानीं कृतिसाध्यं नेति चेदिदानीमिष्टसाधनमपि नेति तुल्यमिति ज्ञेयम् । एतेनेति ।। इष्टोपायताज्ञानस्यैव प्रवृत्तिहेतुत्वकथनेनेत्यर्थः । तद्व्यनक्ति- बालेनेति ।। इत्युक्तमिति ।। 'यतो बालोऽपि' इत्यत्रेति भावः । अतस्सिद्ध एवेत्यादिवाक्यार्थमाह- यत इति ।। अत्रेति ।। 'सिद्धेऽर्थे वाक्यानां प्रामाण्यम्' इत्यत्रेत्यर्थः । निघण्टुप्रभृतीनामिति ।। छन्दःशास्त्रज्योतिश्शास्त्रेतिहासादिभूतार्थबोधकपरिग्रहः प्रभृतिशब्देन । तत्रापि व्याकरणादावपीत्यस्य विधिः कल्प्यत इत्यन्वयः । साधुशब्दानेव प्रयुञ्जीत इति विधिरित्यर्थः । विध्यर्थवादयोरविनाभावस्य पूर्वतन्त्रार्थवादाधिकरणे सिद्धत्वादित्यर्थवादबलादित्युक्तम् । ननु 'रक्षोहाऽऽगमलघ्वसन्देहाः प्रयोजनम्' इति व्याकरणभाष्यकृतैव वेदरक्षा तथा 'अग्नये जुष्टं निर्वपामि' इति मन्त्रे 'सूर्याय जुष्टं निर्वपामि' इत्यग्निपदस्थाने सूर्यायेत्यूहः, लघूपायेन साधुशब्दज्ञानम् इत्यादिप्रयोजनं व्याकरणस्योक्तमित्यत आह- शब्दज्ञानस्येति ।। निर्वर्त्य इति ।। निष्पाद्य इत्यर्थः । फलभेदेति ।। 'कामधुग् भवति' इति 'दुष्यति चापशब्दैः' इति च फलभेदकथनेनेत्यर्थः । प्रमादेति ।। ब्राह्मणासः, सोम्यासः, रुद्रेभिः, अगृभ्णन् इत्यादिस्थाने लौकिकशब्दस्थापनस्वरादिव्यत्यासरूपप्रमादपरिहारार्थत्वेनेत्यर्थः ।
(श्री.टि.) अनुवादकत्वेनेति ।। प्रमाणान्तरेण तस्य ज्ञातत्वादेवेत्यर्थः । अप्रामाण्यं स्यादिति ।। व्यवहारे भ(क्त्श्)नय इत्यङ्गीकारेण अनधिगतार्थगन्तृत्वरूपप्रमाणलक्षणाभावादिति भावः । ननु कार्यस्यापि प्रमाणान्तरेण सिद्धत्वे  कार्यताबोधकस्यापि  वाक्यस्यानुवादकत्वेनाप्रामाण्यं  त्वन्मतेऽपि  स्यादेवेत्यत आह- कार्यस्य चेति ।। कार्यस्य त्वित्यर्थः । पूर्वैवात्राप्यनुवृत्तिरिति ।। इयं माता, अयं पिता, सुरूपोऽसीत्यादौ वाक्ये नाप्रामाण्यमित्यस्य अनुवृत्तिवत् 'तस्य तत्र' इति वाक्येऽपि नाप्रामाण्यमित्यस्यानुवृत्तिः कार्येत्यर्थः । तथा च 'तस्य तत्र प्रामाण्यानुभवात्तस्य च तत्र नाप्रामाण्यम्' इति योज्यम् । नान्यदिति ।। स्मृत्यादावव्याप्तिप्रसङ्गेन अनधिगतार्थबोधकत्वं न प्रमाणलक्षणमित्यर्थः । पूर्वं, सिद्धत्वं नाम ज्ञातत्वमित्यभ्युपेत्य तत्प्रतिपादकस्य वेदस्यानुवादकत्वेऽपि यथावस्थितार्थबोधकत्वलक्षणं प्रामाण्यं प्रत्यक्षादिवत्सम्भवतीति व्याख्यातम् । अधुना, सिद्धत्वं नाम निष्पन्नस्वरूपत्वमित्यभ्युपेत्यानुवादकत्वमेव नास्तीत्याशयेन 'तस्य च तत्र' इति वाक्यं प्रकारान्तरेण व्याचष्टे- अस्ति चासावित्यादिना ।।  सिद्धोऽपि निष्पन्नस्वरूपोऽपि  ।  अस्मिन् पक्षे वाक्यं योजयति- तत इत्यादिना ।। तत्रेत्यस्यार्थस्सिद्धार्थ एवेति । तस्येत्यस्य अर्थः 'इयं मातेत्यादिवाक्यस्य' इति । प्रामाण्यानुभवादित्यत्र प्रामाण्यपदमननुवादकत्वपरमित्यभिप्रायेणोक्तम्- अननुवादकत्वमिति ।। अस्यामपि योजना(श्री.टि.) यामनुवृत्तेर्नाप्रामाण्यमित्यत्रापि तत्र तस्येत्यनुवर्तत इत्याशयेनोक्तम्- केवलसिद्धेऽर्थे वाक्यस्येति ।। योजनाद्वयेऽपि नाप्रामाण्यमित्यनन्तरं शेषं पूरयतिकिं कार्यपरत्वाऽग्रहेणेति ।। बोधकत्वेनेति ।। यथावस्थितार्थबोधकत्वेनेत्यर्थः । परार्थत्वादिति ।। परप्रयोजनार्थत्वादित्यर्थः । यत्कार्यपरमिति ।। न तु काकस्याष्टौ दन्ताः इत्यादिसिद्धार्थपरं वाक्यमित्यर्थः । ननु कार्यज्ञापनस्यापि ज्ञापनत्वेन क्वचित्प्रयोजनत्वात् सिद्ध इति व्यर्थमित्यत आह- सिद्धेति ।। प्रकृतत्वादेवोक्तमिति ।। न तु कार्यज्ञापनव्यावर्तकत्वेनेत्यर्थः । सिद्धज्ञापनादित्यस्य यथार्थज्ञानजननादित्यर्थ इत्याशयेनाऽह- अतस्तस्य परज्ञापनमेवेति ।। यथार्थज्ञानसाधनस्य वाक्यस्य परं प्रति यथार्थज्ञानजननमेव प्रयोजनमित्यर्थः । तच्च प्रयोजनमिति ।। परं प्रति यथार्थज्ञानजननरूपं प्रयोजनमित्यर्थः । सिद्धविषयस्य सिद्धार्थप्रतिपादकस्य  । सिद्धार्थप्रतिपादकादपि वाक्याद् यथार्थज्ञानोत्पत्तेरनुभवसिद्धत्वादिति भावः ।
अथ वेति ।। अस्मिन् पक्ष इष्टसाधनातिरिक्तपराभिप्रेतकार्यनिरासार्थं सिद्धपदप्रयोग इति भावः । यथावस्थितपर्यायो वेति ।। तथा च सिद्धज्ञापनादित्यस्य यथावस्थितार्थज्ञापनादित्येवार्थो द्रष्टव्यः । पूर्व एवाभिप्रायः । शङ्कते- सत्यमेतदिति ।। ज्ञापनं यथावस्थितार्थज्ञापनम् । कार्यज्ञानमेव प्रवर्तकमिति निर्धारयितुं पूर्वपक्षी स्वयमेव प्रवर्तकान्तराण्याशङ्क्य निराकरोतिन च वाच्यमित्यादिना ।। तद्व्यापार इति ।। अभिधारूपः शब्दव्यापारः इत्यर्थः । केचित्तु पदार्थस्मृतिरूपः शब्दव्यापार इत्यर्थ इत्याहुः । शब्दस्य प्रवर्तकत्वे दूषणमाह- तथा सतीति ।। तच्छ्र2ाविणां शब्दश्राविणाम् । शब्दतद्व्यापारयोरुभयोर्न प्रवृत्तिकारणत्वं व्यतिरेकव्यभिचारादित्याह- बालस्येति ।। आदिपदेन शब्दव्यापारग्रहणम् । ननु युद्धादौ शङ्खभेर्यादिशब्दश्रवणमात्रस्यैव प्रवर्तकत्वं दृष्टमिति चेत्तत्राऽह- याऽपीति ।। पुरुषाभिप्रायानुमानादेवेति ।। अयं युद्धकर्तव्यत्वाभिप्रायवान् तत्सूचकशङ्खादिध्वनिकतृर्त्वादित्येवं कार्यतामनुमायैव प्रवर्तते । तथा च कार्यतानुमापकत्वेनैव शङ्खादिशब्दश्रवणस्य प्रवर्तकत्वं न साक्षात् । साक्षात्प्रवर्तकमेव चास्माभिर्विचार्यते तादृशं च कार्यमेवेति भावः । नन्वथापि न कार्यज्ञानस्य प्रवर्तकत्वं किन्तु रागद्वेषयोरेव । 'प्रवर्तनालक्षणाः स्युर्दोषा रागादयश्च ते' इति वचनादित्याशङ्क्य निराकरोति- रागद्वेषयोरिति ।। यद्यप्युक्तकारिकायां रागद्वेषमोहानां त्रयाणामपि प्रवर्तकत्वस्योक्तत्वाद्रागद्वेषयोर्द्वयोरेव ग्रहणमयुक्तम् । तथाऽपि रागद्वेषयोरेव साक्षात्प्रवर्तकत्वं मोहस्य तु रागद्वेषोत्पादनद्वारैवेति तार्किकेण अङ्गीकृतत्वात्साक्षात्प्रवर्तकत्वाभिप्रायेण द्वयोरेव ग्रहणमित्यवगन्तव्यम् । न तु ज्ञाततयेति ।। अत्र हि यज्ज्ञानं प्रवृत्त्यादिकारणं तद्विषयो विचार्यते । न हि रागादिज्ञानं प्रवृत्त्यादिकारणं येन प्रवर्तकज्ञानविषयतया ताभ्यामन्यथासिद्धिः स्यादिति भावः । ननु रागद्वेषाभ्यां यदा प्रवर्तते तदानीं तज्ज्ञानमप्यस्त्येवेति ज्ञाततयैव प्रवर्तकत्वं प्राप्तमिति चेत्तत्राऽह- ज्ञानं त्विति ।। रागद्वेषविषयकं ज्ञानं त्वित्यर्थः । अबुभुत्सितग्राह्यतयेति ।। तयोस्सुखादिवद् ज्ञातैकसत्त्वादिति भावः । एवं प्रवर्तकान्तराणि निराकृत्य उपसंहरति- अत इति ।।
नन्वथापि कार्यताज्ञानमेव प्रवर्तकमित्ययुक्तम् । पुत्रस्ते जातः, सुरसमाम्रफलं, द्वारं द्वारमित्यादिवाक्यात् (श्री.टि.) प्रवृत्तिस्तावदनुभवसिद्धा । न ह्यत्र कार्यताबोधकं किञ्चित्पदमस्ति लिङाद्यन्यतमस्याभावादित्यत आह- अत एवेति ।। यतो वाक्यबोध्यं प्रवृत्त्यादिकारणं कार्यमेवेति निर्धारितमत एवेत्यर्थः । कार्याध्याहार इति ।। तस्यार्थाध्याहारवादित्वादेवमुक्तम् । यद्वा कार्यवाचकगच्छपिधेहीत्यादिपदाध्याहार इत्यर्थः । लक्षणा वेति ।। पुत्रस्ते जात इत्यादिवाक्यगतस्यैव कस्यचित्पदस्य गमनादौ लक्षणेत्यर्थः । सामीपिकाधिकरणे सप्तमीत्यङ्गीकुर्वद्भिर्वैयाकरणैर्लक्षणाऽनङ्गीकारात्तन्मतानुसारेणाध्याहार इत्युक्तम् । तार्किकमतानुसारेण लक्षणा वेत्युक्तमित्याहुः । 'वाक्यार्थज्ञानमात्रेण क्वचिदिष्टं भवेदपि' इत्यनुव्याख्यानं मनसि निधायाऽह- यत्रेति ।। पुत्रस्ते जातः, पिता ते राजा वर्तत इत्यादौ । सिद्धपरत्वम् इष्टसाधनत्वरूपसिद्धपरत्वम् । वक्तुमिति ।। अतस्सिद्ध एवेत्युत्तरग्रन्थेनेत्यर्थः । परेण कार्यताज्ञानमेव प्रवर्तकमिति नियमितं न त्विष्टसाधनताज्ञानस्याप्रवर्तकत्वम्, येनैवकारो यथाश्रुतस्सङ्गच्छेतातो व्याचष्टे- एवशब्दो भिन्नक्रम इति ।।  तमेव  दर्शयति- इष्टसाधनतामेवेति ।। न तु कार्यतामित्यर्थः । सिद्धमात्रज्ञानं न प्रवृत्त्यादिहेतुरिति ।। तृणादिज्ञानस्य तथात्वाभावादिति भावः । अयमिहाभिसन्धिः । लोके सिद्धमपि द्विविधमस्ति । एकमिष्टसाधनं कदलीफलादि । अपरमनिष्टसाधनम् उदासीनं च यथा कण्टकतृणादि । तत्र सिद्धविशेषे इष्टसाधनतामेव ज्ञात्वा प्रवर्तते, अनिष्टसाधनतां च ज्ञात्वा निवर्तते । न तु सिद्धभूततृणादिज्ञानात्प्रवृत्त्यादिकमित्येवं सिद्धसामान्यव्यावर्तकत्वमेव 'इष्टसाधनतामेव ज्ञात्वा' इत्युक्तैवकारस्यार्थ इति द्रष्टव्यम् । अथ वा पराभिमतकृतिसाध्येष्टसाधनत्वरूपलिङ्वाच्यकार्यताज्ञानस्य प्रवर्तकत्वव्यावृत्तिरेवेष्टसाधनतामेवेत्युक्तैवकारस्य अर्थः ।  इष्टसाधनताज्ञानमेव प्रवर्तकं न तु कृतिसाध्यत्वं प्रवर्तककार्यतायां निवेश्यमित्येवमिष्टसाधनतामेव ज्ञात्वेत्युक्तैवकारार्थो भवतीत्यभिप्राय इति द्रष्टव्यम् । उक्तार्थे हेतुप्रदर्शकत्वेनापि ज्ञात्वैवेति वाक्यं व्याचष्टे- यतो बालोऽपीति ।। अनेन हिशब्दो हेत्वर्थ इत्युक्तं भवति । दंशमशकेति ।।
़अरण्यमक्षिका दंशो मशको गृहमक्षिका' इत्यभिधानम् ।
़स्थूलास्तु मक्षिका दंशा मशकाः सूक्ष्ममक्षिका' इति च रत्नामाला ।
शङ्कते- तस्यापीति ।। बालस्यापीत्यर्थः । कार्यताज्ञानादेवेति ।। कृतिसाध्यत्वरूपकार्यताज्ञानादेवेत्यर्थः। कारणमिति ।।
़किन्तु स्वयं क्लेशरूपं कर्म यत्कार्यतां व्रजेत् ।
फलसाधनता तत्र कारणं तेन कार्यता ।ऽ
इति तद्वचनादिति भावः । प्रमाणाभावादिति ।। ननु कथं प्रमाणाभावः । लिङादिशब्द एव तत्र प्रमाणमिति चेदुच्यते । अनन्यलभ्यो हि शब्दार्थः । तत्र कृतिसाध्यत्वं नाम प्रयत्नाजन्यत्वम् । इदं च यागादेरन्वयव्यतिरेकसध्रीचीनप्रत्यक्षेणैव गम्यमित्यनन्यलभ्यत्वाभावान्न तल्लिङादिशब्दबोध्यम् । तथात्वे लिङादेरनुवादकत्वप्रसङ्गात् । यथोक्तं कर्मनिर्णये 'शब्दस्तु न तद्वक्तीत्युक्तम्' इति । इष्टसाधनत्वं तु लिङादिशब्दबोध्यम् । न हि यजेतेत्यत्र यागादीनां स्वर्गसाधनत्वमन्वयव्यतिरेकसध्रीचीनप्रत्यक्षगम्यमित्यनन्यलभ्यत्वात्तदेव लिङादिशब्द(श्री.टि.) बोध्यमङ्गीकार्यमिति । इष्टसाधनतातिरिक्तकार्यतायां प्रवृत्त्यन्यथाऽनुपपत्तिरेव प्रमाणमिति शङ्कते- चन्द्रमण्डलादाविति ।। आदिपदेन तक्षकचूडामण्याहरणादिकं ग्राह्यम् । अयमर्थः- यदीष्टसाधनत्वमेव कार्यता स्यात्तर्हि चन्द्रमण्डलादाविष्टसाधनताबुद्धिस्तावद्भवति । तथा च ममेदं कृतिसाध्यमिति कृतिसाध्यतारूपकार्यताबुद्धिरपि स्यात् । न चेष्टापत्तिः । तथात्वे तत्र प्रवृत्तिप्रसङ्गात् । न भवति च प्रवृत्तिः । तेन ज्ञायते तत्रेष्टसाधनताबुद्धिरेव भवति न कार्यताबुद्धिरिति । तस्मादिष्टसाधनतातिरिक्ता कार्यताऽङ्गीकार्येति । अर्धाङ्गीकारेण परिहरति- सत्यमिति ।। चन्द्रमण्डलादाविष्टसाधनताबुद्धिर्भवतीत्यङ्गीकृतम् । न कार्यताबुद्धिरित्येतन्नाङ्गीक्रियते । इष्टसाधनतैव कार्यतेति यदाऽङ्गीकृतं तदा कार्यताबुद्धिरपि तत्र भवत्येवेति भावः । तथात्वे तत्र प्रवृत्तिः स्यादिति चेन्न, प्रवर्तकाभावादित्याह- कृतिसाध्येष्टसाधनतायाः कार्यतापर्यायतयाऽङ्गीकारादिति ।। कार्यपदवाच्यत्वेनाङ्गीकारादित्यर्थः ।
ननु कथमेतत् । कृतिसाध्येष्टसाधनताया लिङ्वाच्यकार्यत्वाङ्गीकारे परोक्तमेवाङ्गीकृतं स्यात् । परेणापि कृतिसाध्यत्वे सति कृत्युद्देश्यत्वरूपकार्यताया एव लिङ्वाच्यत्वेनोपपादितत्वात् । तथा चात्र 'लिङाद्यर्थस्त्विष्टसाधनत्वमेव' इति कर्मनिर्णयेन, 'इष्टसाधनत्वं सिद्धविशेषः कार्यत्वं तदेव धात्वर्थनिष्ठं लिङाद्यर्थः' इति त(क्त्श्)ीकया, इष्टसाधनत्वातिरिक्तकार्यताया लिङ्वाच्यत्वनिराकरणपरेण 'कार्यता च न काचित् स्यादिष्टसाधनतां विना' इत्यनुव्याख्यानेन, 'कृतिसाध्यताविशेषणस्य व्यर्थत्वात्' इति सुधया च विरोधस्स्यादिति चेत्, उच्यते । अस्त्यत्र सम्प्रदायविशेषः । सिद्धान्ते कार्यं द्विविधमङ्गीकृतम् । एकं लिङ्वाच्यम् अपरं च प्रवर्तकमिति । तत्रेष्टसाधनत्वरूपं कार्यं लिङ्वाच्यम् । कृतिसाध्येष्टसाधनत्वरूपं यत्कार्यं तत्प्रवर्तकं कार्यम् । तच्च न लिङ्वाच्यम् । तथा च 'कृतिसाध्येष्टसाधनतायाः कार्यतापर्यायतयाऽङ्गीकारात्' इत्यस्य लिङ्वाच्यकार्यतापर्यायतयाऽङ्गीकारादिति नार्थो येनोक्तग्रन्थविरोधस्स्यात् । किं नाम प्रवर्तककार्यतापर्यायतयाऽङ्गीकारादित्यर्थः । तथा च प्रवृत्ताविष्टसाधनतालक्षणलिङ्वाच्यकार्यताज्ञानमात्रं न कारणं येन चन्द्रमण्डलादौ प्रवृत्तिप्रसङ्गः, किन्तु प्रमाणान्तरजन्यकृतिसाध्यत्वज्ञानसहितेष्टसाधनताज्ञानम् । चन्द्रमण्डलादौ च कृत्यसाध्यताज्ञानस्यैव प्रतिबन्धकस्य सत्त्वेन नोक्तं प्रवर्तकमस्तीति न प्रवृत्तिप्रसङ्गः । अत एव कर्मनिर्णयटीकायाम् 'इष्टसाधनत्वमेव लिङादिवाच्यम्' इत्यतिस्पष्टमुक्त्वा, न केवलं लिङादिवाच्येष्टसाधनतालक्षणकार्यताज्ञानं प्रवृत्तिकारणं किन्तु प्रमाणान्तरजनितकृतिसाध्यत्वज्ञानसहितम् इत्यभिप्रेत्य 'कृतिसाध्यतैकार्थसमेवेतेष्टसाधनताज्ञानादेव प्रवृत्त्युपपत्तेः' इत्यादिना ग्रन्थेनातिरिक्तकार्ये परोपन्यस्तचन्द्रमण्डलादौ प्रवृत्त्यन्यथानुपपत्तिलक्षणार्थापत्तिरन्यथैवोपपत्त्या दूषितेति ज्ञातव्यमित्यालोचनीयम् ।
नन्विष्टसाधनत्वस्यैव कार्यत्वेऽतीतभोजनादावपि इष्टसाधनत्वस्य सत्त्वेन कार्यताबुद्ध्यापत्त्या प्रवृत्तिप्रसङ्ग इत्येतदप्यत एवापास्तमित्याह- अत एवेति ।। भूतादौ इष्टसाधनेऽतीतभोजनादौ । अतीतभोजनादेः कृत्यसाध्यत्वेन कृतिसाध्येष्टसाधनत्वरूपप्रवर्तकाभावादेवेत्यर्थः । भावबोधे तु 'अतीतभोजनादौ प्रवृत्तिप्रसङ्ग इति चेन्न । (श्री.टि.) तस्येदानीमिष्टसाधनत्वाभावात् । अन्यथा अतीतकार्येऽप्ययं प्रसङ्गस्तुल्यः' इत्यादिसुधानुसारेणात एवेत्यस्येदानीमिष्टसाधनत्वाभावादेवेत्यर्थः, इति व्याख्यातम् । या व्युत्पत्तिरिति ।। 'तथा हि चैत्र जलमाहर' इत्यादिना व्युत्पादितेत्यर्थः । सिद्धविषया इष्टसाधनविषया । एतेनेत्युक्तं विशदयति- बालेन हीत्यादिना ।। स्वप्रवृत्तौ स्तनपानादिप्रवृत्तौ । इत्युक्तमिति ।। तथा च तदेव वृद्धप्रवृत्तावपि कल्पयतीत्यर्थः । सिद्धज्ञानस्य इष्टसाधनज्ञानस्य । इयं मातेत्यादीनां लिङादिरहितानां सिद्ध एव प्रामाण्यं सिद्धमित्यन्वयः । अत्र वाक्यस्य सिद्धेऽर्थे प्रामाण्यमित्यत्र । अर्थवादबलादित्यादि ।। अर्थवादानां हि कर्तव्यत्वेन विधिबोधितेऽर्थे रुच्युत्पादनाय प्राशस्त्यज्ञापकत्वेनोपयोगो 'वायव्यं श्वेतमालभेत भूतिकामः । वायुर्वै क्षेपिष्ठा देवता' इत्यादौ दृष्टः । तदिहापि 'शब्दः सम्यग्ज्ञातव्यः' इति विधेरेवाभावे 'एकः शब्दः' इत्याद्यर्थवादः कस्मिन् विषये रुच्युत्पादनाय प्रशस्तत्वं प्रतिपादयेदिति व्यर्थ एव स्यादतः 'एकः शब्दः' इत्याद्यर्थवादबलात् 'प्रवृत्तिः' इति पूरणीयम् । तद्बलाच्च 'एकः शब्दः सम्यग्ज्ञातव्यः' इति विधिः कल्प्यत इत्यर्थो द्रष्टव्यः । एवमव्याख्याने इष्टसाधनताज्ञानादेव प्रवृत्त्युपपत्ताविति वाक्यास्वारस्यापत्तेरिति ज्ञातव्यम् । तथा च तेन विधिवाक्येन व्याकरणादीनामेकवाक्यतया कार्यपरत्वान्न सिद्धमात्रे शब्दादिस्वरूपे प्रामाण्यमिति भावः । इष्टसाधनताज्ञानादेवेति ।। प्रमाणविरुद्धार्थवादानां स्वार्थेऽप्रामाण्यात् प्रमाणभूतार्थवादबोधितार्थ एव यदिष्टसाधनताज्ञानं तस्मादेव व्याकरणादौ प्रवृत्त्युपपत्तेर्विधिकल्पकाभावादित्यर्थः । शब्दापशब्दविभागज्ञानमेव प्रयोजनमिति चेत्तत्राऽह- शब्दज्ञानस्येति ।। शब्दापशब्दविभागज्ञानस्येत्यर्थः । नन्वस्ति व्याकरणशास्त्रस्य प्रयोजनं सन्देहपरिहारेण वेदपाठसंरक्षणस्यैव प्रयोजनत्वात् । तथा हि 'चक्षोस्सूर्योऽजायत' 'उपप्रयन्तोऽध्वरम्' 'सुजातेऽश्वसूनृते' इत्येवं कस्मान्नोच्चार्यत इति शङ्कायां 'प्रकृत्यान्तः पादमव्यपरे' ऋक्पादमध्यस्थ एङ् प्रकृत्या स्यात्, न सन्धिं यातीति यावदिति व्याकरणोक्तनियामकेन चक्षोस्सूर्यो अजायत, उपप्रयन्तो अध्वरं, सुजाते अश्वसूनृते इत्येवमेवोच्चारणं कर्तव्यमित्येवं वेदपाठरक्षणमेव प्रयोजनमस्ति । 'रक्षोहागमलघ्वसन्देहाः प्रयोजनं शब्दशास्त्रस्य' इति वचनाद् इत्याशङ्क्याऽह- वेदरक्षादेरिति ।। शुद्धसम्प्रदायेनेति ।। अध्यापकसम्प्रदायेनेत्यर्थः । अध्यापकैः सम्प्रदायेन यथा प्रयुज्यते तथैव प्रयोगः कर्तव्यः । तैश्च 'चक्षोस्सूर्यो अजायत' इत्येवमादिरूपेणैव प्रयुज्यत इति तथैव प्रयोगः कार्योऽतस्तदर्थं न व्याकरणमपेक्षितमिति भावः । तदुदाह्वियत इति ।। वाक्यानां सिद्धे प्रामाण्यमित्यत्राप्रमाणभूतं व्याकरणं दृष्टान्तत्वेन कथमुच्यत इत्यर्थः । निर्वर्त्यो जायमानः । प्रयुज्यन्त इति । गाविति गुर्जरैः, गायिति महाराष्ट्र2ैरित्यर्थः । तद्वत् गोशब्दवत् । इष्टापत्तिरिति चेत्तत्राऽह- दुष्यतीति ।।
़यस्तु प्रयुङ्क्ते कुशलो विशेषे शब्दान् यथावद्व्यवहारकाले ।
सोऽनन्तमाप्नोति जयं परत्र वाग्योगयुग् दुष्यति चापशब्दैः ।।'
इति महाभाष्यकारवचनादित्यर्थः । यः- पुमान्, विशेषे- शब्दविशेषप्रयोगे, कुशलो- व्यवहारकाले यथावद् अपशब्दासङ्कीर्णान् शब्दान् प्रयुङ्क्ते, स पुमानिह जन्मनि लोके, अनन्तं- नियमेनेति यावत्, प्रतिवादी  जय(श्री.टि.) माप्नोति, परत्र- जन्मान्तरे, वाग्योगयुग्अपशब्दासङ्कीर्णसमीचीनवाक्प्रयोगयुक्तो भवति । यथावत्प्रयुङ्क्त इति किमर्थमुक्तमित्यत आह- दुष्यति चेति । अपशब्दैः प्रयुक्तैरपशब्दं प्रयुञ्जान इति यावत् । दुष्यति दोषवान् भवति । इह जन्मनि जयं न प्राप्नोतीति यावत् । परत्र वाग्योगयुङ् न भवतीति चशब्दार्थः । इत्येवं त(क्त्श्)ीकानुसारेण श्लोकार्थो द्रष्टव्यः । अत एवेत्युक्तं विशदयति- तदभाव इति ।। शब्दापशब्दविभागाभाव इत्यर्थः । फलभेदकथनेति ।। समीचीनशब्दप्रयोगस्यैकः शब्द इत्यादिना स्वर्गलोके कामदोहकत्वम् अपशब्दप्रयोगस्य 'दुष्यति चापशब्दैः' इति दोषापादकत्वमित्येवं वाक्यद्वयेन फलभेदकथनानुपपत्तेरित्यर्थः । अस्तु शब्दापशब्दविभागः प्रकृते व्याकरणप्रामाण्ये किमायातमित्यत आह- न चेति ।। तथा च शब्दापशब्दविभागज्ञानस्य प्रयोजनत्वात्प्रयोजनाभावोऽसिद्ध इति भावः । निर्मूलकत्वादप्रामाण्यमित्युक्तं निराकरोति- अत एवेति ।। शब्दव्यवहारार्थं व्याकरणप्रामाण्यस्याङ्गीकार्यत्वादेवेत्यर्थः । अष्टकादीति ।। मार्गशीर्षपौषमाघफाल्गुन(भाद्रपद)मासानां कृष्णपक्षीयसप्तम्यष्टमीनवमीषु तिस्राऽष्टकश्राद्धं कार्यमिति प्रतिपादिकानामष्टकादिस्मृतीनां किञ्चिन्मूलमप्रसिद्धमपि यथा कल्प्यते तथा अत्रापि कल्पनीयमिति निर्मूलत्वमसिद्धमिति भावः । वैदिकपाठसंरक्षणादेः प्रयोजनत्वे कथिते तस्य शुद्धसम्प्रदायेनान्यथासिद्धिरुक्ता  । तां परिहरति- प्रमादेति ।। अध्यापकानामपि कदाचित्प्राप्तप्रमादपरिहारार्थत्वेनेत्यर्थः । सिद्धमिति ।। व्याकरणप्रयोजनत्वेन सिद्धमित्यर्थः ।
(पां.टि.) भा(क्त्श्)ोक्तं प्रवर्तकमाशङ्क्य निषेधति- न चेति ।। शब्दो लिङादिः । तद्व्यापारः पदार्थस्मृतिहेतुभूतपदपदार्थसम्बन्धरूपशक्तिभिन्नोऽभिधाख्य इत्यर्थः । शब्दशक्तिरूपाया अभिधाया अप्रवर्तकत्वात् तद्भिन्नत्वकार्तनम् । न च शक्त्यतिरिक्ताभिधारूपतद्व्यापारे मानाभावः । व्यापारभिन्नस्य परनिष्ठव्यापारजनकतायाः स्वनिष्ठव्यापारपूर्वकत्वनियमादेव तत्सिद्धेः । न च दृष्टान्ताभावादुक्तनियमासिद्धिः । स्वनिष्ठस्पन्दनादिद्वारा चक्रादिस्पन्दनजनकस्य दण्डादेरेव तत्र दृष्टान्तत्वसम्भवात् । अत्र दण्डनिष्ठस्पन्दनव्यापारस्य चक्रनिष्ठस्पन्दनरूपव्यापारजनकताया न स्वनिष्ठव्यापारपूर्वकत्वम् । तथा सति तस्यापि व्यापारस्य स्वनिष्ठव्यापारद्वारा परनिष्ठव्यापारजनकत्वप्रसक्त्या अनवस्थाप्रसङ्गात् । अतो व्यभिचारपरिहारार्थं व्यापारभिन्नस्येत्युक्तम् । व्यापारिणो दण्डादेर्न स्वनिष्ठस्पन्दनादिव्यापारजनने स्वनिष्ठव्यापारान्तरापेक्षा । तथा सति पूर्ववदनवस्थापत्तेरित्यत उक्तं परनिष्ठेति । व्यापारभिन्नस्य परनिष्ठव्यापारजनकताया व्यापारपूर्वकत्वमात्राभिधाने लिङादिशब्दस्य परनिष्ठज्ञानरूपव्यापारद्वारा परनिष्ठप्रवृत्तिरूपव्यापारजनकत्वमात्रेणाप्युक्तव्याप्तिनिर्वाहात् शब्दाश्रिताया अभिधाया असिद्धेः अर्थान्तरवारणाय स्वनिष्ठेति । तथा च शब्दनिष्ठ एवाभिधानामा शब्दव्यापार आयाति । स एव च शब्दाश्रितत्वाच्छब्दभावनेत्युच्यत इति शब्दनिष्ठपदार्थसम्बन्धातिरिक्ताभिधानामकलिङादिव्यापारसिद्धेरिति । बालस्येति ।। सर्वत्र दृष्टान्तानुसारिण्येव कल्पना प्रभवति न त्वन्यथा अतिप्रसङ्गात् । तथा च मानान्तरनिबन्धने व्यवहारे स्वात्मनि समधिगतप्रवर्तकभावमेव शाब्दव्यवहारे चेतनप्रवृत्तिहेतुतया बालः कल्पयितुमलम् । न च बालेन मानान्तरनिबन्धने स्वव्यवहारे शब्दस्य तद्व्यापारस्य वा हेतुभावः समधिगतोऽस्ति । (पां.टि.) तत्कथमन्यप्रवृत्तावपि लिङादिशब्दं तद्व्यापारं वा प्रवर्तकतया कल्पयेदिति भावः । ननु ध्वन्यात्मकस्य शब्दस्यापि प्रवर्तकत्वं दृष्टम् । किमु तदा वर्णात्मकस्य शब्दस्य तदित्यत आह- याऽपीति ।। अन्यथा पुरुषाभिप्रायानभिज्ञानामपि तच्छब्दश्रवणानन्तरं प्रवृत्त्यापत्तेरिति भावः । रागद्वेषयोरिति ।। 'प्रवर्तनालक्षणाः स्युर्दोषा रागादयश्च ते' इत्यभियुक्तवचनादिति भावः । ननु ज्ञानान्वयव्यतिरेकात् सत्तयैवेति कथमवधारणमित्यतः सति रागादौ तज्ज्ञानव्यतिरेकेण व्यतिरेकादर्शनादित्याह- ज्ञानं त्विति ।।
कृतिसाध्येष्टसाधनताया इति ।। कृतिसाध्यत्वविशिष्टेष्टसाधनताया इत्यर्थः । ननु चैवं सति सुधाविरोधः स्यात् । तत्र चन्द्रमण्डलादौ कार्यताबुद्धिप्रसङ्गं च अतिरिक्तकार्यताया अनिरूपणेनेष्टसाधनताबुद्धेश्चेष्टतयेष्टापादनतया निरस्य, अतीतादौ प्रवृत्तिप्रसङ्गं च इदानीमिति विशेषणेन निरस्य कृतिसाध्यत्वविशेषणस्य वैयर्थ्यव्युत्पादनात् । अत्र च टीकायां कृतिसाध्यत्वविशिष्टेष्टसाधनतायाः कार्यतारूपत्वाश्रयणेन तदतिप्रसङ्गद्वयपरिहारादिति चेत्, अत्र ब्रूमः । सुधायाम्- 'कार्यता च न काचित्स्यात्' इत्यनुव्याख्यानानुसारेण कृतिसाध्यत्वविशेषणवैयर्थ्यं प्रतिज्ञाय तदुपपादनाय वस्तुस्थितिमनुरुध्य प्रकारान्तरेणातिप्रसङ्गद्वयपरिहारोऽभिहितः । इह तु टीकायां कृतिसाध्येष्टसाधनतायाः कार्यपदार्थत्वप्रवर्तकत्वाभ्युपगमेऽप्यस्माकं न काचित्क्षतिः । इष्टसाधनतातिरिक्तकृत्युद्देश्यतारूपायाः कालत्रयानवमृष्टविधिरूपाया वा पराभिमतकार्यतायाः कार्यपदार्थत्वप्रवर्तकत्वयोरनभ्युपगमाद् इत्यभ्युपगमवादेनातिप्रसङ्गद्वयपरिहार इत्यविरोधः । विस्तरस्तु वाक्यार्थचन्द्रिकायां द्रष्टव्यः । एतेनेति ।। इष्टसाधनत्वातिरिक्तकार्यत्वाभावकथनेनेत्यर्थः । अर्थवादबलाद्विधिः कल्प्यत इति चेदिति ।। 'प्रतितिष्ठन्ति ह वा य एता रात्रीरुपयन्ति' इत्यर्थवादबलेन 'प्रतिष्ठाकामो रात्रिसत्रं कुर्यात्' इति विधिकल्पनदर्शनादिति भावः । ततश्च व्याकरणादेरपि कार्यपरत्वमेवेति हृदयम् । निर्मूलत्वादिति ।। पौरुषेयवाक्यस्य मूलभूतप्रमाणमपेक्ष्यैव प्रामाण्यस्थितेरिति भावः । प्रयोजनं भवत् किं शब्दज्ञानमभिमतं वेदरक्षादिकं वेति विकल्प्याऽद्यं दूषयति- शब्दज्ञानस्येति ।। शब्दसाधुत्वज्ञानस्येत्यर्थः । यस्मिन् सत्येव यद्भवति नासति तदेव हि तस्य प्रयोजनम् । साधुत्वज्ञानं च व्याकरणं विनाऽपि लोकप्रयोगादेव जायत इति कथं तत्तस्य प्रयोजनमिति भावः । द्वितीयं दूषयति- वेदरक्षादेरिति ।। आदिपदेनोहादिपरिग्रहः । अत एवेत्युक्तस्यैव प्रपञ्चनम्- तदभाव इति ।। प्रमादपरिहारार्थत्वेनेति ।। प्रमादजत्वसम्भावनापरिहारार्थत्वेनेत्यर्थः । वर्णलोपादेरिति शेषः । अयमर्थः । वेदानां रक्षार्थमप्यध्येयं व्याकरणम् । वर्णलोपागमवर्णविकारज्ञ एव हि वेदान् परिपालयिष्यति । इतरथा ये हि भाषायामदृष्टलोपागमवर्णविकारादयः, केवलं छन्दस्येव दृश्यन्ते, ते केवलं प्रयोगशरणानां प्रमादजाः सम्भाव्येरन् । वैयाकरणस्तु 'लोपस्त आत्मनेपदेषु' इति लक्षणदर्शी तदेव रूपं स्थापयति इति भवति वेदपरिपालनं व्याकरणप्रयोजनम् । विस्तरस्तु पदमञ्जर्यादौ द्रष्टव्यः ।
(व्या.टि.) सिद्धबोधकत्वेऽनिष्टं प्रसञ्जयति- नन्विति ।। स्वपक्षेऽनिष्टप्रसङ्गाभावं दर्शयति- कार्यस्य चेति ।। अनुवादकत्वस्य न प्रामाण्यविघातित्वम् । तस्यान्यादृशत्वेन तदविरोधादित्याह- प्रामाण्यं नामेति ।। अनुभूयते (व्या.टि.) साक्षिणेति शेषः । प्रसञ्जकप्रसञ्जनीययोर्व्याप्त्यभावं दर्शयति- अस्ति चासाविति ।। अत इति ।। अनुवादकताविरहादित्यर्थः । पुनः प्रत्यवतिष्ठते- स्यादेतदिति ।। कार्यपरत्वं न साक्षात्प्रमापकत्वरूपप्रामाण्यव्यापकं किन्तु व्यापकव्यापकम् । अतस्तदभावाद् व्यापकाभावेन व्याप्याभाव इति वक्तुं निरुक्तप्रामाण्यमनुवदति- यद्यपीति ।। परप्रयोजनाङ्गमेवेति ।। व्यापकतायामवधारणम् । तथा च सिद्धविषयस्य परप्रयोजनाङ्गत्वाभावात् प्रामाण्याभाव इति भावः । प्रामाण्यस्य तद्व्याप्तिमुदाहरति- यथेति ।। व्यतिरेकमाह- नान्यदिति ।। तच्चोदाहरति- यथेति ।। तदेव कुतो नेत्यतस्तद्व्यापकाभावादित्याशयेन तद्व्यापकं दर्शयति- तदेवेति ।। साध्यं निर्दिशति- तत इत्यादिना ।। ननु कार्यपरवाक्यस्य कार्यज्ञापनमपि प्रयोजनं भवत्येव । सिद्धज्ञापनस्य सार्वत्रिकत्वादतः किमर्थं व्यर्थं सिद्धपदं प्रायोजीत्यत ओमित्याह- सिद्धेतीति ।। एवेति प्रयोजनं व्यावर्तयति । सिद्धविषयवाक्यस्य प्रकृतत्वादेवेत्यर्थः । ननु कथमनेनोक्तशङ्कापरिहारः प्रयोजनानुपन्यासादित्यतोऽभिसन्धिमुद्घाटयति- ततश्चैवमिति ।। प्रयोजनमिति ।। साक्षादिति शेषः । निदर्शयति- छिदेति ।। अन्यत् किं नोच्यत इत्यत आह- न हीति ।। न साध्यमात्रं तत्प्रयोजनम् 'पुरोडाशकपालेन तुषानुपवपति' इति श्रुततुषोपवापस्यापि कपालसाध्यस्य तत्प्रयोजनत्वापत्तेः । न चेष्टापत्तिरिति वाच्यम् । तस्यानुनिष्पादितत्वेनाप्रयोजकत्वमिति चातुर्थिकाधिकरणसिद्धान्तात् । किन्तूद्देश्यत्वे सति साध्यम् । अतः कथमेवमुक्तमित्यतः, तत्साधनस्य तदेव प्रयोजनमिति वक्तव्ये ततोऽन्यन्नेत्युक्तम् । तेन साध्यमात्रस्य प्रयोजनत्वाभावेऽपि प्रयोजनस्य साध्यत्वमस्त्येवेत्युक्तं भवति  ।
अथ वा सिद्धज्ञापनमेव सर्ववाक्यसाधारणं प्रयोजनम् । कार्यस्यापि सिद्धविशेषत्वादित्याह- अथ वेति ।। ननु सिद्धं न साधनार्हमिति कार्यत्वसिद्धत्वयोः परस्परपरिहारेणैव वृत्तेः कथं कार्यं सिद्धविशेष इत्यत आह- इष्टसाधनलक्षण इति ।। तथा हि । 'कृतिसाध्यं प्रधानं यत्तत्कार्यमभिधीयते' इति हि परोदितं कार्यलक्षणम् । तत्र हि  कृतिसाध्यत्वे सति कृत्युद्देश्यत्वमिति विशिष्टमेकं लक्षणं प्रत्येकमतिव्याप्तेः । तत्रोद्देश्यं मुख्यममुख्यं वा । आद्यं त्विष्टमेव । द्वितीयं तु नेष्टसाधनाद्भिद्यत इति सिद्धं कार्यस्यापि सिद्धविशेषत्वमिति भावः । रीत्यन्तरेणापि सिद्धपदं व्याचष्टे- यथावस्थितेति ।। यथावस्थितज्ञापनं साक्षाद्वाक्यप्रयोजनं भवदपि न स्वयमेव प्रयोजनमित्यर्धाङ्गीकारेण शङ्कते- सत्यमेतदिति ।। तच्छब्दपरामृष्टं दर्शयति- यज्ज्ञानमिति ।। यस्येति विग्रहः । (पर)प्रवृत्तिनिवृत्त्यजननेऽपि कुतो न ज्ञापनीय इत्यत आह- परप्रवृत्तिनिवृत्तीति ।। एवकारव्यवच्छेद्यमाह- न केवलेति ।। भा(क्त्श्)मतमनूद्यावद्यति- न चेति ।। शब्दो लिङादिः । तद्व्यापारो भावना । सर्वेषामपीति ।।  व्युत्पत्तिविधुराणामपीत्यर्थः । तथा चान्वयव्यभिचारः  सिद्धः  ।  व्यतिरेकव्यभिचारं  चाऽहबालस्येति ।। ननु कथं शब्दस्य न प्रवर्तकत्वम्, शङ्खादिशब्दश्राविणां प्रवृत्तिदर्शनादित्यत आह-  याऽपीति । अभिप्रायेति ।। प्रवृत्तिनिवृत्त्यभिप्रायेत्यर्थः । ननु रागद्वेषयोरपि प्रवर्तकत्वात्तावपि वाक्यबोध्यौ स्यातामिति किं वाक्यस्य कार्यपरताग्रहेणेत्यत आह- रागद्वेषयोरिति ।। अस्तीति ।। 'प्रवर्तनालक्षणा दोषाः' इति सूत्रादिति भावः । (व्या.टि.) आत्मविशेषगुणानां ज्ञातैकसत्त्वाज्ज्ञाता एव प्रवर्तका भवेयुरित्यत आह- ज्ञानं त्विति ।। अवर्जनीयेति ।। अन्यथासिद्धेर्न तत्त्वेन कारणत्वमित्यर्थः । प्रसक्तप्रतिषेधं विधायान्यस्याप्रसङ्गात्परिशेषं विधत्ते- अत इति ।। उपसंहरति- अत एवेति ।। लिङादिरहित इति ।। 'तस्मादपि वध्यं प्रपन्नं न प्रतिप्रयच्छन्ति' इत्यादौ मीमांसकैस्तथा व्याकरणादिति भावः । लक्षणा वेति ।। समिधादिवाक्येषु वर्तमानापदेशेषु लिङर्थे लक्षणाऽश्रयणादिति भावः । उत्तरं प्रतिजानीते- उच्यत इति ।। आक्षेपं प्रतिक्षिपति- नायमिति ।। यत्रेति ।। 'पुत्रस्ते जातः' 'पिता ते राजा वर्तते' इत्यादौ । सुखदुःखावाप्तिहानी इति ।। क्रमेणान्वयः । पुरुषापेक्षितं हि प्रयोजनं भवति । अन्यस्यानिरूपणात् । पुरुषश्चेष्टावाप्तिमनिष्टनिवृत्तिं चापेक्षते न प्रवृत्तिनिवृत्ती, तयोः क्लेशरूपत्वात् । अतो न तयोर्मुख्यप्रयोजनतेति भावः । तथाऽपि न सार्वत्रिकप्रयोजनं सिद्धज्ञापनमित्यत आह- यत्रापीति ।। 'क्षुधित ओदनं पचेत्' इत्यादौ । निवर्तते, तत इति शेषः ।
़किन्तु स्वयं क्लेशरूपं कर्म यत्कार्यतां व्रजेत् ।
फलसाधनता तत्र कारणं तेन कार्यता ।।'
इति प्राभाकरोक्तं मनसि निधाय शङ्कते- तस्यापीति ।। 'कार्यता च न काचित्स्यादिष्टसाधनतां विना' इत्यनुव्याख्यानोक्तयुक्तिं वक्ति- इष्टसाधनतातिरिक्तायामिति ।।
़फलसाधनता नाम या सा नैव हि कार्यता ।
कार्यता कृतिसाध्यत्वं फलसाधनता पुनः ।
कारणत्वं फलोत्पादे ते भिद्येते परस्परम् ।।'
इति तच्छ्लोकं मत्वा वादी वक्ति- चन्द्रमण्डलादाविति ।। समाधत्ते- सत्यमिति ।। कृतिसाध्येष्टसाधनताया इति ।।
नन्वेतदयुक्तम् । 'लिङाद्यर्थस्त्विष्टसाधनत्वमेव' इति कर्मनिर्णयमूले इष्टसाधनतामात्रस्य लिङर्थत्वोक्त्या 'न वयं सिद्धमात्रं कार्यं ब्रूमः किन्त्विष्टसाधनत्वं सिद्धविशेषः कार्यत्वम् । तदेव धात्वर्थनिष्ठं लिङाद्यर्थः' इति तत्र त(क्त्श्)ीकायाम् इष्टसाधनताया एव लिङर्थत्वोपपादनेन तद्विरोधात् । इष्टसाधनतातिरिक्तकार्यतानिषेधपरेण 'कार्यता च न काचित्स्यादिष्टसाधनतां विना' इत्यनुव्याख्यानेन 'कृतिसाध्यताविशेषणस्य व्यर्थत्वात्' इति सुधया च विरोधात् । कृतिसाध्येष्टसाधनतायाः लिङर्थत्वे इष्टसाधनतायाः कृत्युद्देश्यतानतिरिक्तत्वेन पराभ्युपगताङ्गीकारापाताच्चेति चेत्, न  । एतद्वचनस्य प्रवर्तककार्यतापरत्वात् । कर्मनिर्णयादेश्च लिङर्थकार्यतापरत्वात् । नापि परमताङ्गीकारापत्तिः । परैरस्या एव लिङर्थत्वोपगमात् । प्रवर्तकत्वं तु कृतिसाध्येष्टसाधनतायाः सम्मतमेव । 'कृतिसाध्यतैकार्थसमवेतेष्टसाधनताज्ञानादेव प्रवृत्त्युपपत्तेः' इति कर्मनिर्णयटीकोक्तेः । अन्यथाऽनुपपत्तेश्च । अधिकं तु तर्कताण्डवेऽनुसन्धेयम् । एतच्चाभ्युपेत्योक्तम् । वस्तुतस्तु इष्टसाधनताज्ञानमेव प्रवर्त(व्या.टि.) कम् । अतीतादावतिप्रसङ्गस्तु कृतिसाध्यत्वविशेषणेऽपि तुल्य एव । इदानीं कृतिसाध्यं नेति तु इदानीम् इष्टसाधनमपि नेति तुल्यम् । चन्द्रमण्डलादौ प्रवृत्तिप्रसङ्गस्तु बलवदनिष्टानुबन्धित्वज्ञानस्येव कृत्यसाध्यताज्ञानस्य प्रतिबन्धकत्वादेवायुक्तः । एतेन वैयाकरणभूषणे कृतिसाध्यताविशेषणवैयर्थ्यपरसुधावाक्यानि यथान्यासमनूद्य चन्द्रमण्डलादौ प्रवृत्तिप्रसङ्गाभिधानम्, इष्टसाधनत्व इदानीमिति विशेषणस्य तन्निरासकत्वमनभिमतमाशङ्क्य विकल्प्य दूषणाभिधानं च निरस्तम् । कृत्यसाध्यताज्ञानस्य प्रतिबन्धकत्वात् । अतीतादावतिप्रसङ्गस्यैवेदानीमिति विशेषणेन निरासात् ।
तस्य च साधनत्वविशेषणत्वसम्भवात् । अत एवेति ।। कृतिसाध्यत्वविशेषणादेवेत्यर्थः । सिद्धिप्रकारं दर्शयति- बालेन हीति ।। निगमयति- अत इति ।। प्राभाकरः शङ्कते- तत्रापीति ।। कल्पकाभावादिति ।। सर्वस्य कार्यपरत्वं तत्कल्पकतयेष्टम् । तस्यैवाभावादित्यर्थः । निर्मूलत्वादिति ।। पौरुषेयप्रमाणस्य हि मूलप्रमाणेन भवितव्यम् । न चास्य मूलं दृश्यत इत्याशयः । प्रयोजनं भवच्छब्दज्ञानं वा 'रक्षोहागमलघ्वसन्देहाः प्रयोजनम्' इति महाभाष्यदिशा वेदरक्षादिकं वेति विकल्प्याऽद्यं निराह- शब्दज्ञानस्येति ।। प्रयोगादेवेति ।। तस्य सिद्धान्वाख्यानरूपत्वादित्यर्थः । द्वितीयं पराचष्टे- वेदरक्षादेश्चेति ।। सम्प्रदायेनैवेति ।। सम्प्रदाय उपदेशपरम्परा । शाब्दव्यवहारपदस्य स्वारस्यमाह- अपशब्देति ।। 'मुख्यामुख्ययोर्मुख्ये सम्प्रत्ययः' इति न्यायेन शब्दशब्देन सुशब्दा एवोच्यन्ते । 'असाधारण्येन व्यपदेशा भवन्ति' इति न्यायेन सुशब्दैरेव क्रियमाणो व्यवहारः शाब्दव्यवहार इति निरुक्तिमभिप्रेत्यावधारणतात्पर्यमाह- अपशब्दासङ्कीर्णशब्दैर्निर्वर्त्य इति ।। फलभेदेति ।। कामधुगिति दुष्यति चेति स्वर्गप्रत्यवायरूपेत्यर्थः । विना व्याकरणादिति ।। 'पृथग्विनानानाभिस्तृतीयाऽन्यतरस्याम्' इत्यन्यतरस्यां ग्रहणस्यानुवृत्तसमुच्चयार्थत्वात्पञ्चमी । अत एवेति ।। फलवत्त्वेनोपादेयत्वसिद्धेरित्यर्थः । अष्टकादिस्मृतिवदिति ।। अष्टकाः पितृदैवत्याः इष्टयः 'अष्टका पितृदैवत्ये' इति निपातनात्, तद्वाचकत्वात्स्मृतेरपि ताच्छब्द्यम् 'अयं वै लोकः प्रथमा महानाम्नी' इतिवदिति बोध्यम् । वेदरक्षादिकमिति ।। व्याकरणप्रयोजनत्वेनेति शेषः । वेदरक्षायै व्याकरणम् इति वेदेनैवोक्तम् । तथा हि यजुर्वेदे 6कां.4प्र.सप्तमानुवाके 'वाग्वै पराच्यव्याकृताऽवदत्' इत्यारभ्य 'तामिन्द्रो मध्यतोऽवक्रम्य व्याकरोत्' इत्यन्तेन स्पष्टं प्रतीयते ।
मूलम् - उक्तं च नारदीये - 'सर्वज्ञं सर्वकर्तारं नारायणमनामयम् ।
सर्वोत्तमं ज्ञापयन्ति महातात्पर्यमत्र हि ।।
सर्वेषामपि वेदानाम् इतिहासपुराणयोः ।
प्रमाणानां च सर्वेषां तदर्थं चान्यदुच्यते ।।' इति ।।
टीका - अस्तु वाक्यस्य सिद्धार्थे प्रामाण्यम् । तथाऽपि समतीतक्षराक्षरत्वादिलक्षणे नारायणे सकलसदागमानां प्रामाण्यमित्येतत्कुतः सिद्ध्येत् । नहि निश्चायकप्रमाणेन विना सम्भावनामात्रेणार्थसिद्धिर्भवति । सम्भावनाकारणमेव प्रागुक्तं समस्तम् । 'ज्ञेय एतैः' इति वाक्यमपि न विशिष्टभगवत्स्वरूपप्रतिपादकत्वं सर्वेषां सदागमानामाचष्टे । वक्ष्यमाण(णामा)शङ्कां च न परिहरतीत्यत आह- उक्तं चेति ।। न केवलं सम्भावितमिति चार्थः । अत्राऽद्येन विशेषणद्वयेनाशेषसद्गुणत्वं लक्ष्यते । तृतीयेन निर्दोषत्वं, चतुर्थेन समतीतक्षराक्षरत्वम् । सर्वस्मादुत्तम इति विगृह्य 'पञ्चमी' इति योगविभागात् समासः । ज्ञापयन्तीत्यत्र सर्वेषामपि वेदानामित्यादिकं सिंहावलो(कित)कनन्यायेनानुवर्तते । अर्थवशाद्विभक्तिविपरिणामः  ।  ननु धर्मादिकमपि वेदादिप्रतिपाद्यम् । अन्यथा तदसिद्धिप्रसङ्गात् । अतः कथमेवमुच्यत इत्यत उक्तम्- महातात्पर्यमिति ।। अत्र उक्तलक्षणे नारायणे । प्रमाणानां च सर्वेषां पञ्चरात्रादीनाम् । अन्यत्तु धर्मादिकं, तदर्थं भगवत्प्रतिपत्त्यर्थमेवोच्यते वेदादिभिः । तत्प्रकारश्च प्रागेव सङ्क्ष्ेपेणोक्त इति ।
।। इति कार्यतावादः ।।
(र.टि.) वक्ष्यमाणशङ्कामिति ।। 'ननु धर्मादिकमपि वेदप्रतिपाद्यम्' इत्यादिना वक्ष्यमाणामित्यर्थः । वेदादिभिरिति ।। ज्ञापयन्तीत्यत्रेवात्राप्यनुवृत्त्यादिकमभिप्रेत्यैवमुक्तमिति ज्ञातव्यम् ।
(रा.टि.) सम्भावना वा कथं सिद्धेत्यत आह- सम्भावनाकारणमेवेति ।। 'न चैतेषां वचनानामेवाप्रामाण्यम्' इत्यादिनोक्तं वेदादेः प्रामाण्यम्, वेदापौरुषेयत्वम्, सिद्धार्थे व्युत्पत्तिः, तत्र वाक्यानां पर्यवसानेन प्रामाण्यमित्येतत्समस्तमित्यर्थः । वेदादिसर्वसदागमानां प्रामाण्ये सिद्धार्थप्रमापकत्वे च सिद्धे सति भगवानुक्तविशेषणविशिष्टः सिद्धार्थः सन्नपि सिद्धार्थप्रमापकवेदादिसदागमबोध्यो भवितुमर्हतीति सम्भावना सिद्ध्यतीति भावः । 'ज्ञेयः एतैः सदा युक्तैर्भक्तिमद्भिः' इति प्रागुदाहृतवाक्येन तन्निश्चयोऽस्त्वित्यत आह- ज्ञेय एतैरिति ।। तत्र जनार्दन इत्येव श्रवणेन विशेषणविशिष्टत्वेनाश्रवणादिति भावः । वक्ष्यमाणेति ।। सर्वेषां भगवत्परत्वे कर्माद्यसिद्धिरिति शङ्कामित्यर्थः । न परिहरतीति ।। इत्यादिवाक्यमित्यनुषङ्गः । षष्ठीसमासपक्षे समतीतेत्यादिविशेषणेनैकार्थता न लभ्यत इत्यत आह- इति विगृह्येति ।। नन्वेवं 'पञ्चमी भयेन' इति सूत्रे भयशब्देनैव पञ्चम्यन्तस्य 'चोराद् भयं चोरभयम्' इत्यादावेव समासोक्तेरिह कथं समास इत्यत आह- पञ्चमीति योगविभागादिति ।। पञ्चमीति एको योगः, भयेनेत्यपरः । योगः सूत्रम् । तत्राऽद्यस्यायमर्थः पञ्चम्यन्तपदं येन केनचित्समस्यत इति । भयेनेति सूत्रे च पञ्चमीत्यनुवर्तने । पञ्चम्यन्तं भयशब्देन समस्यत इति । आद्यसूत्रं क्वाचित्कप्रौढप्रयोगविषयम् । द्वितीयं सार्वत्रिकम् । ज्ञापयन्तीत्यत्र कर्त्राकाङ्क्षयामाह- ज्ञापयन्तीत्यत्रेति ।। सिंहावलोकनेति ।। सिंहो हि गच्छन् पश्चाद्देशं पश्यतीति न्यायेनेत्यर्थः । अर्थेति ।। आकाङ्क्ष्तिकर्त्रर्थवशादि(रा.टि.) त्यर्थः । विभक्तीति ।। प्रथमाविभक्तीत्यर्थः । अत्रेत्यनुवादः । चस्त्वर्थ इत्युपेत्याऽह- अन्यत्त्विति ।। प्रागेवेति ।। इयं मातेत्यादिवाक्यतात्पर्योक्तिप्रस्ताव इति भावः ।
(श्री.टि.) समतीतक्षराक्षरत्वादिलक्षण इति ।। 'सदागमैकविज्ञेयम्' इत्यत्र वीत्युपसर्गस्य विलक्षणतया ज्ञेयमित्यर्थस्योक्तत्वादिति भावः । ननु समतीतक्षराक्षरत्वेनेतरविलक्षणत्वात्तत्रैव नारायणे सकलसदागमानां प्रामाण्यं सिद्ध्यतीति चेत्तत्राऽह- न हीति ।। ननु वेदस्यापौरुषेयत्वेऽप्रामाण्यापत्तेः सर्वस्यापि कार्यपरत्वाच्च नेश्वरप्रतिपादकत्वमिति शङ्काया अपौरुषेयत्वसमर्थनेन कार्यतापरत्वनिराकरणेन निराकृतत्वादुक्तलक्षणे नारायणे सकलसदागमानां प्रामाण्यं निश्चितं भविष्यतीत्यत आह- सम्भावनाकारणमेवेति ।। प्रागुक्तमिति ।। कार्यतापरत्वनिराकरणादिकं 'सकलसदागमानामुक्तलक्षणे नारायणे प्रामाण्यम्' इत्यस्य सम्भावकमेव न निश्चायकमिति भावः । ननु ज्ञेय एतैरिति वाक्ये सर्वेषां सदागमानां सदागमैकविज्ञेयत्वादिविशिष्टभगवत्स्वरूपप्रतिपादकत्वस्योक्तत्वान्निश्चायकं प्रमाणमुक्तमस्तीति चेत्तत्राऽह- ज्ञेय एतैरिति वाक्यमपीति ।। जनार्दन एतैरेव ज्ञेय इत्येवोक्तत्वादुक्तविशेषणविशिष्टभगवत्प्रतिपादकत्वं सकलसदागमानां नोक्तमित्यर्थः । केचित्तु, यद्यपि तत्र विशेषणार्थकतुशब्दस्य जनार्दन इत्यनेन सम्बन्धं कृत्वा 'सदागमैकविज्ञेयत्वादिविशेषणविशिष्टो जनार्दन एतैरेव ज्ञेयः' इति यदा व्याख्यातं तदा नाचष्ट इत्ययुक्तम् । तथाऽपि स्पष्टं नाचष्ट इति व्याख्यानाददोष इत्याहुः । तुष्यत्विति न्यायेनाऽह- वक्ष्यमाणामिति ।। ज्ञेय एतैरिति वाक्यमिति वर्तते । 'ननु धर्मादिकमपि वेदादिप्रतिपाद्यम् अन्यथा तदसिद्धिप्रसङ्गात् । अतः सर्वस्यापि वेदादेः कथं नारायणज्ञापकत्वमुच्यते' इत्यनुपदमेव वक्ष्यमाणामाशङ्कामित्यर्थः । निर्दोषत्वमिति ।। रोगवाचिआमयशब्दस्य सर्वदोषोपलक्षकत्वेन रोगाभाववाचि- अनामयपदेन निर्दोषत्वं लक्ष्यत इत्यर्थः । ननु सर्वोत्तममित्यत्र कः समासः । न च सर्वस्मादुत्तम इति विग्रहं कृत्वा पश्चात्पञ्चम्या उत्तमपदेन समास इति वाच्यम् । 'पञ्चमी भयेन' भयशब्दयोगे पञ्चमी समस्यते, चोराद्भयं चोरभयमिति भयशब्दयोगे एव पञ्चम्याः समासविधानात्, प्रकृते च भयशब्दयोगाभावात् । अतस्सर्वस्मादुत्तम इत्येव वक्तव्यमित्यत आहपञ्चमीति योगविभागादिति ।। योगो वाक्यं तद्विभागादित्यर्थः । तथा च पञ्चमीत्येकं वाक्यम् । पञ्चमी येन केनापि पदेन समस्यत इति तदर्थः । भयेनेत्यपरं वाक्यम् । भयशब्देन च समस्यत इति तदर्थः । तथा च सर्वस्मादुत्तम इति विगृह्य विग्रहं कृत्वा अनन्तरं पञ्चम्या उत्तमपदेन समासे सति सर्वोत्तममिति युक्तमिति भावः । ननु तर्हि सर्वेषां वेदानां ज्ञापयन्तीत्यसङ्गतिरिति चेत्तत्राऽह- अर्थवशादिति ।। अर्थसङ्गतिवशात् षष्ठीविभक्तेः प्रथमात्वेन विपरिणामः कर्तव्यः । तथा च सर्वे वेदाद्या ज्ञापयन्तीत्यर्थो द्रष्टव्यः । तदसिद्धीति ।। धर्मादिविषये प्रत्यक्षस्याप्रवृत्तेः । केवलनानुमानस्य चाप्रामाण्यादिति भावः । एवमुच्यत इति ।। सर्वस्यापि वेदादेः कथं नारायणज्ञापकत्वमुच्यत इत्यर्थः । उक्तलक्षणे सर्वज्ञमित्यादिनोक्तलक्षणविशिष्टे । धर्मादौ त्ववान्तरं तात्पर्यमिति भावः । धर्मादिकं निवृत्तकर्मादिकम् । ननु कथं धर्मादीनां भगवत्प्रतिपत्त्यङ्गत्वमित्यत आह- तत्प्रकारश्चेति ।। भगवत्प्रतिपत्त्यङ्गत्वप्रकार इत्यर्थः । प्रागेव सङ्क्ष्ेपेणोक्त इति ।। 'अनेनैतां वेदवाक्यानां (श्री.टि.) योजनां सूचयति' इत्यादिना प्रकारद्वयेन वेदवाक्यानां योजनाकरणसमय इत्यर्थः । एकान्तभक्ताभिप्रायेण योजनाकरणसमये 'ततो वाक्यार्थज्ञानादवाप्तपरमानन्दः तत्साक्षात्कारं कामयते । तं प्रति तदुपासना विधीयते । सा च प्रक्षीणान्तःकरणमलस्यैव सम्भवतीति तदर्थं कर्मविधयः प्रवर्तन्ते' इति । तथा तदितरभक्ताभिप्रायेण अथ वेत्यादियोजनाकरणसमये 'ततः पुनरसौ जिज्ञासते केनोपायेनाहमिदमस्वाभाविकं रूपं हित्वा स्वरूपेणावस्थितः स्यामिति । तं प्रति परमेश्वर एव प्रसन्नस्तदुपाय इति तत्स्वरूपं निरूप्यते । ततः कथमसौ प्रसीदतीत्यपेक्षायां तत्साक्षात्कारस्तदर्थं श्रवणादिकं तदङ्गतया कर्माणि विधीयन्ते ।' इति सङ्क्ष्ेपेणास्माभिरुक्त इत्यर्थः ।
(पां.टि.) नन्वेतद्वाक्यशेषे 'केवलागमविज्ञेयः' इति विशिष्टत्वेन विलक्षणत्वेन चाऽगमविज्ञेयत्वोक्तेः समतीतक्षराक्षरत्वादिविशिष्टे नारायणे सदागमानां प्रामाण्यसिद्धिर्भविष्यतीत्यरुचेराह- वक्ष्यमाणशङ्कां चेति ।। नारायणस्यैव सदागमवेद्यत्वे धर्मादिसाधकप्रमाणाभावेन धर्मादिसिद्धिर्न स्यादित्येवंरूपामित्यर्थः । ननु सर्वोत्तम इत्यत्र न समानाधिकरणसमासोऽङ्गीकर्तुं शक्यः । तथा सति 'सन्महत्परमोत्तमोत्कृष्टाः पूज्यमानैः' इति सूत्रेण प्रथमानिर्दिष्टस्योत्तमशब्दस्य पूर्वनिपातप्रसङ्गात् । नापि सर्वस्मादुत्तम इति पञ्चमीसमासः । भयभीतभीतिभीभिरेव पञ्चम्याः समासस्य 'पञ्चमी भयेन' इत्यनेन नियमितत्वादुत्तमशब्दस्य भयादित्वाभावेन तदयोगात् । नापि षष्ठीसमासः । 'न निर्धारणे' इति षष्ठ्याः समासप्रतिषेधादित्यतो 'नृणां द्विजः श्रेष्ठः' इत्यादाविव जात्यादिभिरेकदेशस्य समुदायादपृथ??रणान्निर्धारणाभावात् शेषषष्ठ्या अयं समासः । 'यस्मान्निर्धार्यते यश्चैकदेशो निर्धार्यते यश्च निर्धारणहेतुरेतत्त्रितयसन्निधाने सत्येव निर्धारणं भवतीति तत्रैव षष्ठीसमासप्रतिषेधः' इति 'द्विवचनविभज्योपपद' इति सूत्रे कैयटोक्तेः । अथ वा 'यतश्च निर्धारणम्' इति निर्धारणे सप्तम्या अपि विधानात्तस्याश्च समासाप्रतिषेधात् सर्वेषूत्तम इति निर्धारणसप्तम्याः 'सञ्ज्ञायाम्' इति समासो भविष्यति । न चैवं 'न निर्धारणे' इत्यनर्थकं प्राप्नोति तद्विषयेऽपि तत्प्रसङ्गादिति वाच्यम् । षष्ठीसमासेऽन्तोदात्तत्वस्य सप्तमीसमासे च 'तत्पुरुषे तुल्यार्थ' इति पूर्वपदप्रकृतिस्वरत्वस्य प्रसक्त्या स्वरभेदेनाऽनर्थक्यासम्भवात् । यद्वा पञ्चमीसमासः । न चोक्तदोषः । 'कतृर्करणे कृता बहुलम्' इति बहुलग्रहणस्य सर्वोपाधिव्यभिचारार्थत्वाद् 'ग्रामान्निर्गतो यो ग्रामनिर्गतः' इत्यादाविव 'सर्वस्मादुत्तमः सर्वोत्तमः' इति पञ्चमीसमासस्याविकलत्वादिति सत्येव समाधाने उपायस्योपायान्तरादूषकत्वात्स्वयं योगविभागाश्रयणेन समाधत्ते- योगविभागेनेति ।। प्रागेवेति ।। 'अनेनैतां वेदवाक्यानां योजनां सूचयति' इत्यादिनेत्यर्थः ।
(व्या.टि.) तथाऽपि न पूर्वशङ्का समूलघातं हतेत्याशङ्कते- अस्त्विति ।। प्रागुक्तमिति ।। सिद्धव्युत्पत्त्यादिकमित्यर्थः । विशिष्टेति ।। निर्दोषाशेषसद्गुणत्वादिविशिष्टेत्यर्थः । मूले नारदीय इति ।। 'वा नामधेयस्य वृद्धसञ्ज्ञा' इति नारदशब्दस्य वृद्धसञ्ज्ञायां 'वृद्धाच्छः' इति छप्रत्यय इति भावः । निर्दोषत्वमिति ।। आमयशब्दस्य (व्या.टि.) दोषान्तरोपलक्षणत्वादिति भावः । योगविभागादिति ।। सूत्रभेदादित्यर्थः । कर्त्रश्रवणादभिलषितालाभ इत्यत आह- ज्ञापयन्तीत्यत्रेति ।। वृत्तस्यानुवृत्तिर्युक्ता न वर्तिष्यमाणस्येत्यत उक्तम्- सिंहावलोकितन्यायेनेति ।। 'या ते अग्ने याशया रजाशया हराशया तनूर्वर्षिष्ठा'  इत्यादौ  शेषाकाङ्क्ष्णिोः  पूर्वमन्त्रयोरुत्तरशेषानुवृत्तिदर्शनात् । न च नैवं मीमांसितमिति वाच्यम् । यतस्तदधिकरणं शाखान्तरोदाहरणेन नेयम् । ननु षष्ठ्यन्ततया श्रुतं कथमत्रानुवर्तेत अयोग्यत्वादित्यत उक्तम्- अर्थवशादिति ।। अङ्गस्येत्यादौ दर्शनादिति भावः । कर्त्रपेक्षायामाह- वेदादिभिरिति ।।
।। इति कार्यतावादः समाप्तः ।।
मूलम् - न च जीवेश्वराभेद एव तात्पर्यमागमस्य ; तत्र प्रमाणाभावात् । नच जीवेश्वरभेदः सिद्ध इत्यनुवादकत्वं भेदवाक्यानाम् ; आगमं विनेश्वरस्यैवासिद्धेः । नचानुमानात्तत्सिद्धिः । विपर्ययेणाप्यनुमातुं शक्यत्वात् ।
(त.मं.) अत्र नारायणस्य, सदागमैः सर्वजगतः प्रधानतया विज्ञेयत्वं साधयितुं सर्वज्ञमित्यादिप्रमाणमुपन्यस्यमानमाकर्ण्य तदसहमानैः मायिभिराक्षिप्यते- कथं सर्वागमानां सर्वोत्तमत्वे तात्पर्यम् । तत्त्वतः सर्वस्यैवाभावात् । तत्त्वमस्यादिवाक्यानां प्रामाण्यान्यथाऽनुपपत्त्या जीवेश्वराभेद एव हि सदागमानां तात्पर्यमिति । तत्परिहारायाऽह- न च जीवेति ।। भेदे प्रत्यक्षादिप्रमाणमङ्गीकृत्य अभेदे तदभावो दोष उच्यते । एवञ्च भेदस्य सिद्धत्वात् तद्वादिवाक्यानामनुवादकत्वादप्रामाण्यमित्यत आह- न च जीवेश्वरभेद इति ।। ईश्वरे केवलानुमानस्यैव दूषितत्वान्नापसिद्धान्तोऽत्र ।
टीका - अत्राद्वैतवादिनो वदन्ति । मन्त्रब्राह्मणलक्षणस्तावद्वेदो विधिनिषेधरूपत्वात् कर्मपरोऽविद्यावद्विषयोऽतत्त्वावेदक एव । वेदान्तानां तु तत्वावेदकत्वेऽपि जीवेश्वराभेद एव तात्पर्यम् । तत्रोद्गीथाद्युपासनानां कर्मसमृद्ध्यर्थानामपि चित्तवृत्तित्वसाम्येन बुद्धिशुद्ध्यर्थत्वाच्चाऽम्नानमविरुद्धम् । प्राणाद्युपासनानामपि प्राणादीनां ब्रह्मप्रतीकत्वेनाद्वैतज्ञानोपयोगित्वात् क्रममुक्तिफलत्वाच्च पाठो न विरुद्धः । एतेन सगुणब्रह्मविद्या अपि व्याख्याताः । यद्वा क्रियाकारकफलरूपभेदप्रपञ्चप्रतिपादकः सर्वोऽपि वेदो जीवब्रह्मणोर्निष्प्रपञ्चताप्रतिपादनपूर्वकमभेदप्रतिपादनायानुवादपर  एवेति सर्वस्याप्यागमस्य  जीवेश्वराभेद एव तात्पर्यात्कथं सर्वोत्तमत्वादिलक्षणे विष्णौ तात्पर्यमुच्यते  ।  सर्वोत्तमत्वादेर्भेदसापेक्षत्वेनाभेदविरोधादिति । तदेतत्प्रतिषेधति- न चेति ।। अत्रेश्वरशब्देन ब्रह्मोच्यते, तस्यैव स्वाधीनमायाशबलस्येश्वरत्वेन परैरङ्गीकृतत्वात् । ऐश्वर्यविशिष्टेन जीवस्याभेदानुपपत्तेः । कुतो नेत्यत आह- तत्रेति ।। सति हि जीवेश्वराभेदप्रतिपादके प्रधानवाक्ये तदितरेषां वाक्यानां कथञ्चित्तदेकवाक्यतां व्युत्पाद्य सर्वस्याप्यागमस्य तत्र तात्पर्यं व्याख्यातुं शक्यते । नच जीवेश्वराभेदे प्रमाणं प्रधानवाक्यमस्ति । तत्कथं तत्राऽगमस्य तात्पर्यकल्पनम् ।
ननु कथं नास्ति । 'तत्त्वमसि' इत्यादीनां जीवेश्वराभेदप्रतिपादकानां वाक्यानां विद्यमानत्वादिति चेन्न । तेषाम् 'द्वे ब्रह्मणी वेदितव्ये' 'द्वा सुपर्णा' इत्यादिजीवेश्वरभेदवाक्यविरुद्धत्वेनाभेदे प्रामाण्याभावादिति भावः । ननु प्रबलं विरोधि बाधकं भवति । समबलं च प्रतिरोधकम् । उभयथाऽपि कालातीतसत्प्रतिपक्षहेत्वोरिव विरुद्धस्याप्रामाण्यमुचितम् । नचाभेदवाक्यापेक्षया भेदवाक्यानां प्राबल्यं समबलत्वं वाऽस्ति । जीवेश्वरभेदस्य प्रत्यक्षानुमानसिद्धत्वेन तदनुवादकानां तेषां दुर्बलत्वात् । नचाभेदः प्रमाणान्तरसिद्धो येन तद्वाक्यानामनुवादकत्वं स्यात् । अतो भेदवाक्यविरोधेनाभेदवाक्यानामप्रामाण्यकथनमयुक्तं प्रत्युत विपर्यय एवोचित इत्यत आह-  नचेति ।।  सिद्धः प्रत्यक्षानुमानाभ्याम् । इतिशब्दो हेतौ  ।  तथाच दौर्बल्यमिति शेषः । कुतो नेत्यत आह- आगमं विनेति ।। भेदस्तावद्धर्मिप्रतियोगिप्रतीतिसापेक्षप्रतीतिकः । तत्रेश्वरधर्मिको जीवप्रतियोगिको भेदः प्रमाणान्तरसिद्ध इति वा वक्तव्यम्, ईश्वरप्रतियोगिको जीवधर्मिक इति वा । पक्षद्वयेऽपि जीवेश्वरप्रतीत्याऽवश्यं भवितव्यम् । तत्र यद्यपि जीवः साक्षिप्रत्यक्षसिद्धस्तथाऽपीश्वरसिद्धिः किमागमेनोत प्रमाणान्तरेणेति वाच्यम् । आद्ये वक्ष्यामः । द्वितीये त्विदमुपतिष्ठते । तथाच धर्मिप्रतियोगिप्रतीत्यभावात्कथं तदधीना प्रत्यक्षादिना जीवेश्वरभेदसिद्धिः स्यात् । कथं च तद्वाक्यानामनुवादकत्वं दुर्बलत्वं वा भवेदित्येवार्थः ।
नन्वीश्वरस्य स्वभावविप्रकृष्टत्वात्प्रत्यक्षतोऽसिद्धावप्यनुमानात्तत्सिद्धिर्भविष्यति । तथाच प्रमाणान्तरेण भेदसिद्ध्युपपत्तेस्तद्वाक्यानामनुवादकत्वमेवेति चेत्, किं प्रत्यक्षागमसहायवताऽनुमानेनेश्वरसिद्धिरुच्यते उत तद्रहितेन । आद्ये वक्ष्यामः । द्वितीयं प्रतिषेधति- नचेति ।। तत्र हेतुमाह- विपर्ययेणापीति ।। इत्थम्भूतलक्षणे तृतीया । प्रत्यक्षागमसहायरहितस्यानुमानस्य सर्वथा विपरीतानुमानेन प्रतिरुद्धत्वात् । तथा चोक्तम् । 'उपाधिप्रतिरोधौ तु क्व नामातीव दुर्वचौ' इति । प्रत्यक्षादिसाहाय्ये  तु  प्रतिपक्षस्य  तद्बाधेनोपाधेश्च  पक्ष  एव  साध्यव्यापकताभङ्गेन  निराकरणं शक्यते । तदभावे तु प्रतिपक्षादिकं दुष्परिहरमेव ।
(र.टि.) कर्मसमृद्ध्यर्थानामिति ।। 'ओमित्येतदक्षरमुद्गीथमुपासीत' इत्युद्गीथोपासनाविधिप्रकरणे 'एषा उ एव समृद्धिर्यदनुज्ञा समर्धयिता ह वै कामानां भवति ऽ़यदेव विद्यया करोति श्रद्धयोपनिषदा वा तदेव वीर्यवत्तरं भवति' इति श्रवणादिति भावः । अपिशब्दो विरोधसूचनार्थः । चित्तवृत्तित्वसाम्येनेति ।। बुद्धिशुद्धिप्रयोजनकसगुणोपासनाप्रतीकाद्युपासनोद्गीथाद्युपासनानां च प्रत्यगर्थविषयकमनोवृत्तित्वसाम्येनेत्यर्थः । बुद्धिशुद्ध्यर्थत्वाच्चेति ।। अन्तःकरणस्य पराग्वृत्तिनिरोधकत्वादित्यर्थः । तथा च तद्द्वाराऽद्वैतज्ञान एवोपयोगादुद्गीथाद्युपासनाविधायकवाक्यानाम् 'ओमित्येतदक्षरमुद्गीथमुपासीत' इत्यादीनामाम्नानं न विरुद्धमित्यर्थः । नन्वेवमपि वेदान्ते सृष्ट्यादिकथनस्य कथमुपयोगः । यदि च तस्य ब्रह्मणो निष्प्रपञ्चताप्रतिपादनपूर्वकमभेदप्रतिपादनायानुवादकतयोपयोगस्तर्हि मन्त्रब्राह्मणलक्षणवेदस्यापि तथैवोपयोगसम्भवात्किमित्येवं विभज्य कथनमित्यस्वरसादाह- यद्वेति ।। अस्मिन्पक्षे मूलस्थमागमस्येति पदमप्यसङ्कुचितार्थं भवतीति भावः । विशिष्टवाचकेनेश्वरशब्देन शुद्धं ब्रह्म कथमुच्यत इत्यत आह- तस्यैवेति ।। विशिष्टवाचकस्यापि विशेष्यवाचकत्वादिति भावः । अभेदे प्रामाण्याभावादिति भाव इति ।। अभेदे वेदस्य तात्पर्याभावे तत्प्रतिपादकप्रधानप्रमाणाभावस्यैव हेतुत्वात् तत्र प्रधानवाक्याभावादित्येव वक्तव्ये प्रमाणपदं प्रयुञ्जानस्य भाव इत्यर्थः । 'प्रत्यक्षानुमानसिद्धत्वे च भेदस्य' इत्युत्तरवाक्यानुसारेणाऽह- प्रत्यक्षानुमानाभ्यामिति ।।
(रा.टि.) अत्रेति ।। समतीतक्षराक्षरत्वादिविशेषणविशिष्टे महातात्पर्यं वेदादेरित्यत्रेत्यर्थः । मन्त्रेति ।। 'अग्निमीळे' इत्यादयः । ब्राह्मणेति ।। 'उरु प्रथस्वेति पुरोडाशं प्रथयति' 'आग्नेय्या आग्नीध्रमुपतिष्ठते' इत्यादयः । 'यजेत स्वर्गकामः' 'नानृतं वदेत्' इत्यादिविधिनिषेधकवाक्यानि । कर्मपर इति ।। मन्त्राणां कर्मपरत्वं कर्मगतद्रव्यदेवताप्रकाशकत्वेनेति ज्ञेयम्  ।  'उद्गीथमुपासीत' इत्यादीनां तत्रोपनिषदि आम्नानमविरुद्धमिति योजना । प्राणादीति ।। 'यो ह वै प्राणं वेद, नाम ब्रह्मेत्युपासीत' इत्यादीनामित्यर्थः । क्रमेति ।। अर्चिरादिक्रममुक्तीत्यर्थः । सगुणेति ।। 'सत्यकामः सत्यसङ्कल्पः सर्वस्य वशी सर्वस्येशानः' इत्याद्या अपि क्रममुक्तिपरत्वेन व्याख्याता इत्यर्थः । क्रियेति ।। सन्ध्यावन्दनज्योतिष्टोमभोजनादिवैदिकलौकिकक्रिया, सोमरसान्नाज्यादिकारकाणि, स्वर्गतृप्त्यादिफलेत्यर्थः । अनुवादेति ।। प्रत्यक्षादिप्राप्तस्येति भावः । ईश्वरशब्देन ब्रह्मग्रहणं कुत इत्यत आह-  तस्यैवेति ।। मायाशबलस्येति ।।  मायया शबलस्य सविशेषभावं प्राप्तस्येत्यर्थः । वक्ष्याम इति । 'असर्वकतृर्त्वेनानुभवात्' इति वाक्यव्याख्यानावसरे वक्ष्याम इत्यर्थः । इदमिति ।। 'आगमं विना' इत्येतद्वाक्यमित्यर्थः । धर्मिप्रतियोगीति ।। जीवप्रतियोगित्वपक्षे ब्रह्मणो धर्मित्वस्य जीवधर्मिकत्वपक्षे प्रतियोगित्वस्य प्राप्तेरीश्वरासिद्धौ धर्मिप्रतियोगिप्रतीत्यभावादित्युक्तम् । आद्ये वक्ष्याम इति ।। (रा.टि.) 'प्रत्यक्षादिसाहाय्ये तु' इत्यादिनेति योज्यम् । यद्वा 'प्रत्यक्षानुमानसिद्धत्वे च' इत्यादिग्रन्थव्याख्यानावसर इति वा 'कथं चानुवादकत्वं भेदस्य प्रमाणेनासिद्धौ' इत्यादाविति वाऽर्थः । इत्थम्भूत इति ।। कञ्चित्प्रकारं प्राप्त इत्थम्भूतः । तल्लक्षणे तज्ज्ञापने तृतीयेत्यर्थः । प्राक्तनप्रकाराद्विपरीतप्रकारम्- अकर्तृकत्वप्रकारं प्राप्तमपि साध्यमनुमातुं शक्यत्वादित्यर्थ इति भावः । कर्तृकरणाद्यर्थस्यात्रासम्भवादेवमुक्तम्- उपाधीति ।। एवं तर्ह्यनुमानमात्रभङ्ग इत्यतो वा को वा विशेषः प्रत्यक्षसाहाय्यवत्तद्रहितानुमानयोरित्यतो वाऽह- प्रत्यक्षादिसाहाय्ये त्विति ।। पक्ष एवेति ।। हेतोर्व्याप्त्यादिमत्त्वेन पक्षे साध्यसिद्धौ तत्रोपाध्यभावादिति भावः ।
(श्री.टि.) अत्रेति ।। सर्वोत्तमत्वादिलक्षणे विष्णौ सकलवेदानां महातात्पर्यमित्यत्रेत्यर्थः । मन्त्रः 'अग्निमीळे' इत्यादिः । 'उरु प्रथस्वेति पुरोडाशं प्रथयति' इति ब्राह्मणम् । अतत्त्वावेदकत्वे हेतुमाह- अविद्यावद्विषयक इति ।। अत्र विषयपदेनाधिकारी विवक्षणीयः । तथा चाविद्यावान् विषयो- अधिकारी यस्येति विग्रहः । तथा चाविद्वदधिकारिकत्वादतत्त्वावेदक इत्यर्थः । केचित्तु अविद्यावच्छब्देन प्रपञ्च उच्यते । प्रपञ्चस्याविद्यावत्त्वं नाम तदुपादानकत्वं तत्कल्पितत्वमिति यावत् । तथा चाज्ञानकल्पितकर्मादिप्रपञ्चप्रतिपादकत्वादतत्त्वावेदक इत्यर्थ इत्याहुः । ननु मन्त्रब्राह्मणलक्षणस्य वेदस्यातत्त्वावेदकत्वेन तत्र तात्पर्याभावेऽपि वेदान्तानां तत्र तात्पर्यमस्त्वित्यत आह- वेदान्तानां त्विति ।। अभेद एवेति ।। न सर्वोत्तमत्वादिलक्षणे विष्णावित्येवकारार्थः । ननु कथं वेदान्तानामभेदपरत्वं, तत्र 'ओमित्येतक्षरमुद्गीथमुपासीत' इत्याद्युद्गीथोपासनावाक्यानामपि सत्त्वात् । उद्गीथाद्युपासनावाक्यानां च 'एषा उ एव समृद्धिर्यदनुज्ञा समर्धयिता ह वै कामानां भवति । य एतदेवं विद्वानक्षरमुद्गीथमुपास्ते' इति कर्मसमृद्धिफलकत्वश्रवणादित्यत आह- तत्रोद्गीथाद्युपासनानामिति ।। कर्मसमृद्ध्यर्थानामिति ।। कर्मणा जायमाना या स्वर्गादिरूपा समृद्धिस्तत्फलिकानामित्यर्थः । चित्तवृत्तित्वसाम्येनेति ।। यथा वेदान्तेषु प्राणाद्युपासनाः सगुणोपासनाश्च कथ्यन्त एवमुद्गीथाद्युपासनाश्च कथ्यन्ते । प्राणाद्युपासनावद् उद्गीथोपासनायाश्च चित्तवृत्तित्वसाम्येन प्रत्यगर्थविषयकमनोवृत्तित्वसाम्येन, उपासनात्वसाम्येनेति यावत्, आम्नानं कथनम् अविरुद्धम् इत्यर्थः । हेत्वन्तरमाह- बुद्धिशुद्ध्यर्थत्वाच्चेति ।। प्राणाद्युपासनावदुद्गीथाद्युपासनानामप्यन्तःकरणस्य पराग्वृत्तिनिरोधकत्वादित्यर्थः । ननु तथाऽपि वेदान्तस्थानां 'प्राणं ब्रह्मेत्युपासीत' इत्यादीनां प्राणादिप्रतीकोपासनावाक्यानां का गतिरित्यतो गतिमाह- प्राणाद्युपासनानामिति ।। अद्वैतज्ञानोपयोगित्वे हेतुकथनम्- प्राणादीनां ब्रह्मप्रतीकत्वेनेति ।। ब्रह्मप्रतिबिम्बत्वेनेत्यर्थः । विम्बप्रतिबिम्बयोरभेदेन ब्रह्मप्रतिबिम्बत्वेन प्राणाद्युपासनाया अद्वैतज्ञानोपयोगित्वादिति भावः । हेत्वन्तरमाह- क्रममुक्तिफलत्वाच्चेति ।। क्रमेण जायमाना या मुक्तिस्तत्फलकत्वादित्यर्थः । तथा च प्राणाद्युपासनायां कृतायामादौ प्राणादिप्राप्तिर्भवति । पश्चाद्ब्रह्मभावरूपा मुक्तिभर्वतीत्यर्थः ।
ननु तथाऽपि वेदान्तस्थानां 'यस्सर्वज्ञस्सर्ववित्' इत्यादीनां सार्वज्ञादिगुणविशिष्टब्रह्मप्रतिपादकवाक्यानां का गतिरित्यत आह- एतेनेति ।। सगुणब्रह्मविद्याया अप्यद्वैतज्ञानोपयोगित्वेन क्रममुक्तिफलकत्वेन चेत्यर्थः। (श्री.टि.) आदौ सगुणोपासनं विना निर्गुणब्रह्मोपासने बुद्ध्यनारोहात्सगुणोपासनस्य निर्गुणोपासनोपयोगित्वम् । यथोक्तम्-
़निर्विशेषं परं ब्रह्म साक्षात्कर्तुमनीश्वराः ।
ये मन्दास्तेऽनुकम्प्यन्ते सविशेषनिरूपणैः ।।' इति ।
तथा सगुणब्रह्मप्राप्तिद्वारा निर्गुणब्रह्मैक्यप्राप्तेः क्रममुक्तिफलकत्वमिति भावः । नन्वेवमपि वेदान्ते 'सदेव सोम्येदमग्र आसीत्तत्तेजोऽसृजत' इत्यादिसृष्ट्यादिकथनस्य कथमुपयोगः । यदि च 'एकमेवाद्वितीयम्' इति ब्रह्मणो निष्प्रपञ्चताप्रतिपादनपूर्वकमभेदप्रतिपादनायानुवादकतया सृष्ट्यादिकथनस्योपयोगस्तर्हि मन्त्रब्राह्मणलक्षणवेदस्यापि ब्रह्मणो निष्प्रपञ्चताप्रतिपादनपूर्वकमभेदप्रतिपादनाय कर्माद्यनुवादकत्वेनोपयोगसम्भवात् 'मन्त्रब्राह्मणलक्षणस्तावद्वेदः' इत्यादिना विभज्य कथनमयुक्तमित्यस्वरसादाह- यद्वेति ।। पूर्वस्मिन् पक्षे मूलस्थमागमस्येति वेदान्तमात्रपरत्वेन सङ्कुचितार्थम् । अस्मिन् पक्षे त्वसङ्कुचितार्थं भवतीति द्रष्टव्यम् । क्रिया यागादिरूपा । कारकं कर्त्रादि । फलं स्वर्गादि । ननु जीवेश्वराभेदे सर्वोत्तमत्वे चेत्युभयत्रापि तात्पर्यमस्त्वित्यत आह- सर्वोत्तमत्वादेरिति ।। नन्वीश्वरस्यापि विशिष्टत्वात्परेण विशिष्टयोरभेदानङ्गीकाराज्जीवेश्वराभेद एवेत्यसदनुवाद इत्यत आह- अत्रेश्वरशब्देनेति ।। उच्यत इति ।। लक्षणया प्रतिपाद्यत इत्यर्थः । विशिष्टवाचकेनेश्वरपदेन शुद्धं ब्रह्म कथं लक्ष्यत इत्यतो लक्षणाबीजं शक्यसम्बन्धमुपपादयति- तस्यैवेति ।। शुद्धब्रह्मण एवेत्यर्थः । मायाशबलस्य मायावच्छिन्नस्य । लक्षणाबीजभूतमुख्यार्थानुपपत्तिं दर्शयति- ऐश्वर्येति ।। प्रधानवाक्ये महावाक्ये । तदेकवाक्यतामिति ।। त्वदुक्तरीत्या तेन महावाक्येनैकवाक्यतामित्यर्थः । उचितं लोक इति शेषः । न ह्येवं प्रकृतेऽस्तीत्याह- न चेति ।। अस्तीति ।। येन तद्विरुद्धस्याभेदागमस्य कालातीतसत्प्रतिपक्षहेत्वोरिवाप्रामाण्यं स्यादिति भावः । दुर्बलत्वादिति ।। भेदवाक्यानां प्रमाणान्तरसिद्धभेदप्रतिपादकत्वेनापूर्वतालक्षणतात्पर्यलिङ्गाभावेन दुर्बलत्वादित्यर्थः । नन्वभेदस्यापि प्रमाणान्तरसिद्धत्वेन तद्वाक्यानामप्यनुवादकत्वेन दुर्बलत्वमेवेत्यत आह- न चाभेद इति ।। विपर्यय एवेति ।। अभेदवाक्यविरोधेन भेदवाक्यानामेवाप्रामाण्यकथनमुचितमित्यर्थः ।
भेदस्तावदिति ।। भेदस्य ससम्बन्धिकपदार्थत्वेन सम्बन्धितावच्छेदकप्रकारकसम्बन्धिज्ञानसाध्यत्वादिति भावः  ।  अथवा भेदस्य अन्योन्याभावरूपत्वेन तस्य प्रतियोग्यधिकरणज्ञानसाध्यत्वादिति भावः  । आद्ये वक्ष्याम इति ।। आगमेनेश्वरसिद्धावुच्यमानायां येनाऽगमेन 'यः सर्वज्ञः' इत्यादिनेश्वरसिद्धिस्तेन भिन्नत्वेनैव सिद्ध इति तद्विरोधेनाभेदागमस्याप्रामाण्यप्रसङ्ग इति 'कथं चानुवादकत्वम्' इत्यत्र वक्ष्याम इत्यर्थः । द्वितीये त्विति ।। प्रमाणान्तरेणेश्वरसिद्धिरिति द्वितीयपक्षोत्तरत्वेन इदम् 'आगमं विना' इति मूलवाक्यम् उपतिष्ठते प्राप्नोतीत्यर्थः । तथा चाऽगमं विनेत्यस्य प्रमाणान्तरेणेत्यर्थो द्रष्टव्यः । धर्मिप्रतियोगिप्रतीत्यभावादिति ।। ईश्वरस्य कदाचिद्धर्मित्वात् कदाचित्प्रतियोगित्वादित्यर्थः । किमनेन दूषणमुक्तं भवतीत्यत आह- तथा चेति (श्री.टि.) ।। आद्ये वक्ष्याम इति ।। प्रत्यक्षागमसाहाय्यवताऽनुमानेनेश्वरसिद्धौ तेन भिन्नत्वेनैव सिद्धिरिति तद्विरोध एवाभेदागमस्य स्यादित्यादिकं 'कथं चानुवादकत्वम्' इत्यत्रैव वक्ष्याम इत्यर्थः । (़न चानुमानात् तत्सिद्धिः' इति मूलवाक्यस्य प्रत्यक्षागमसाहाय्यरहितादनुमानादीश्वरसिद्धिर्न चेत्यर्थो द्रष्टव्यः ।) ननु विपर्ययस्यानुमातुं शक्यत्वे कतृर्करणत्वयोरभावेन  'कतृर्करणयोस्तृतीया' इत्यनेन तृतीयाया अयोगादाह- इत्थम्भूतलक्षण इति ।। कञ्चन प्रकारं प्राप्त इत्थम्भूतः तल्लक्षणे तत्प्रकारज्ञापके तृतीया स्यादिति सूत्रार्थः । छात्रेणोपाध्यायमद्राक्षीदित्युदाहरणम् । प्रकृते चानुमातुं शक्यत्वरूपं प्रकारं प्राप्त ईश्वर इत्थम्भूतः । तत्र प्रकारस्यातिप्रसक्तौ सत्यां विपर्ययस्य तज्ज्ञापकत्वात्तत्र तृतीयेत्यर्थः । वाक्यार्थमाह- प्रत्यक्षेति ।। क्व नामातीवदुर्वचाविति ।। सर्वत्रातीव सुवचावेवेत्यर्थः । नन्वेवं सत्यनुमानमात्रोच्छेदः । न च प्रत्यक्षादिसाहाय्यवत्यनुमाने नोपाधिप्रतिपक्षाविति नानुमानमात्रोच्छेद इति वाच्यम् । तत्साहाय्यवत्त्वमात्रेणाप्युपाधिप्रतिपक्षयोः परिहारसम्भवादित्यत आह- प्रत्यक्षादिसाहाय्ये त्विति ।।
़अनुकूलेन तर्केण सनाथे सति साधने ।
साध्यव्यापकताभङ्गात्पक्षे नोपाधिसम्भवः ।।'
इति वचनादिति भावः । अत्र तर्केणेति प्रमाणोपलक्षणम् ।
(पां.टि.) अविद्यावद्विषयक इति ।। अविद्वदधिकारिक इत्यर्थः । नन्वेवमतत्त्वावेदकवाक्यविहितत्वात् कर्मफलसमृद्ध्यर्थतया कर्माश्रितत्वाच्च उद्गीथाद्युपासनानाम् 'समुद्रं मनसा ध्यायीत' इत्यादिवाक्यविहितसमुद्रध्यानादिवत्कर्मकाण्ड एवोक्तोपासनानामाम्नानं स्यान्न तत्त्वावेदकेषु वेदान्तेषु इत्याशङ्क्य चित्तवृत्तित्वेन रूपेण विद्यासाम्याद्युक्तं तासां वेदान्तेष्वाम्नानमित्याह- तत्रेति ।। नन्वेवं वेदान्ते 'ओमित्येतदक्षरमुद्गीथमुपासीत' इत्युद्गीथोपासनानां वाक्यानां सत्त्वात् समुद्रध्यानादेरपि मानसत्वेनोद्गीथाद्युपासनावद्विद्यासाम्याद्वेदान्तेष्वेव पाठप्रसङ्ग इत्यरुच्या हेत्वन्तरमाह- बुद्धिशुद्ध्यर्थत्वाच्चेति ।। बुद्धिशुद्धिद्वारा निर्विशेषज्ञानार्थत्वादित्यर्थः । ननु प्राणादेरिव सर्वस्य ब्रह्मप्रतीकतया तत्प्रतिपादनस्याप्यद्वैतज्ञानोपयोगसम्भवात्सर्वस्यापि वेदान्तेष्वेव पाठः स्यादित्यतो विशेषहेतुमाह- क्रममुक्तीति ।। एतेनेति ।। क्रममुक्तिफलकत्वेनेत्यर्थः । ननु च यागादिनित्यकर्मणामपि बुद्धिशुद्धिद्वारा निर्विशेषज्ञानार्थत्वान्मानससङ्कल्परूपतयोपासनावद्विद्यासाम्याच्चेहैव पाठप्रसङ्गः । एकवाक्यत्वसम्भवे कर्मब्रह्मकाण्डभेदेन द्वैराश्यकल्पनानुपपत्तिश्चेति पूर्वत्रारुच्या पक्षान्तरमाह- यद्वेति ।। ब्रह्मोच्यत इति ।। ब्रह्म लक्ष्यत इत्यर्थः । लक्षणाबीजशक्यसम्बन्धमुपदर्शयति- तस्यैवेति ।। मुख्यार्थानुपपत्तिमप्युपदर्शयति- ऐश्वर्येति ।। प्रमाणमित्यस्य व्याख्यानं प्रधानवाक्यमिति । द्वा सुपर्णेतीति ।। न च 'द्वा सुपर्णा' इति मन्त्रोक्ते स्थित्यदने बुद्धिजीवगते एव 'तावेतौ सत्त्वक्षेत्रज्ञौ' इति पैङ्गिरहस्यब्राह्मणेनास्य मन्त्रस्य 'आहारशुद्धौ सत्त्वशुद्धिः सत्त्वशुद्धौ ध्रुवा स्मृतिः' 'एतद्यो वेत्ति तं प्राहुः क्षेत्रज्ञ इति तद्विदः' इत्यादिश्रुतिस्मृतिषु (पां.टि.) सत्त्वक्षेत्रज्ञशब्दार्थत्वेन प्रसिद्धबुद्धिजीवविषयत्वेन व्याख्यातत्वात् । तथा च बुद्धिजीवभेदाभिधायकत्वमेवास्य युक्तम् । न तु जीवेशभेदाभिधायकत्वम् । मन्त्रोक्तस्थित्यदनयोर्जीवेशगतत्वाभावात् । तत्कथं द्वा सुपर्णेत्यादिश्रुतिविरुद्धत्वं तत्त्वमसीत्यादिवाक्यानामिति वाच्यम् । ब्राह्मणे, सत्त्वशब्दस्य तु 'ऊनं न सत्त्वेष्वधिको बबाधे' इति प्रयोगात् 'सत्त्वमस्त्री तु जन्तुषु' इति नामानुशासनात् 'सत्त्वं जीव इति प्रोक्तः़इति स्मृतेश्च जीवपरत्वेन, क्षेत्रज्ञशब्दस्य च
़प्रकृतेश्च विकाराणां द्रष्टारमगुणान्वितम् ।
क्षेत्रज्ञमाहुर्जीवं तु कर्तारं गुणसंयुतम् ।।'
इति मोक्षधर्मादिवचनानुरोधेन ब्रह्मपरत्वेन बुद्धिजीवपरत्वाभावेन स्थित्यदनयोर्बुद्धिजीवगतत्वालाभात् । अन्यथा द्वा सुपर्णेत्यस्मादुत्तरं 'समाने वृक्षे पुरुषो निमग्नोऽनीशया शोचति मुह्यमानः' इत्यादिकमयुक्तं स्यात् । बुद्धौ पुरुषशब्दस्य मुह्यमानत्ववीतशोकत्वादेश्चायुक्तत्वादिति भावः । प्रामाण्येति ।। अनेन मूले प्रमाणेति भावप्रधानो निर्देश इत्युक्तं भवति । भेदस्तावदिति ।। ससम्बन्धिकपदार्थत्वादिति भावः । आद्ये वक्ष्याम इति ।। 'कथं चानुवादकत्वं प्रमाणेनासिद्धौ । सिद्धौ च कथमभेदवाक्यस्याबाधः' इत्यादिनेति शेषः । आद्ये वक्ष्याम इति ।। कथं चेत्यादिनैवेति शेषः । विपर्ययस्य कतृर्त्वकरणत्वहेतुत्वानामभावेन कतृर्करणयोर्हेतौ वा तृतीयाया अनुपपत्तेराह- इत्थम्भूतलक्षणे तृतीयेति ।।
(व्या.टि.) एवं प्राभाकरमतं निरस्याद्वैतिमतं निरसितुमनुवदति- अत्रेत्यादिना ।। मन्त्रब्राह्मणोपनिषद्रूपस्य त्रिविधस्य वेदभागस्य तत्त्वावेदकत्वातत्त्वावेदकत्वाभ्यां प्रामाण्यद्वैविध्यमभिप्रेत्य विषयविभागमाह- मन्त्रब्राह्मणलक्षण इत्यादिना ।। अत्र मन्त्रप्रसिद्धिमत्त्वं मन्त्रसामान्यलक्षणम् । 'शेषं ब्राह्मणम्' इत्युक्तदिशा मन्त्रभिन्नवेदत्वं ब्राह्मणत्वम्  । उपनिषदां ब्राह्मणपरिव्राजकन्यायेन तत्त्वावेदकत्वविशेषविवक्षया पृथग्ग्रहणम् । मन्त्रोपनिषद्भिन्नमेव वा ब्राह्मणम् । अधिकं तु गुरुप्रभायां विचारितम् । तावदिति क्रमार्थम् । विषयं निर्दिशति- कर्मपर इति ।। तत्र हेतुः । विधिनिषेधरूपत्वादिति ।। अधिकारिणमनुकरोति- अविद्यावद्विषय इति ।। अविद्वद्विषय इत्यर्थः । 'अज्ञानां कर्मसङ्गिनाम्' इत्युक्तेः । अतत्त्वावेदकत्वे हेतुं वाऽऽह- अविद्यावद्विषय इति ।। अविद्याकार्यविषय इत्यर्थः । शिष्टं वेदभागं निर्दिशति- वेदान्तानां त्विति ।। तत्त्वावेदकत्वेऽपीति तदभिमतप्रामाण्यनिर्देशः । तद्विषयमाह- जीवेश्वरेति ।। जीवब्रह्माभेद एवेत्यर्थः । ननूद्गीथाद्युपासनानां कर्मसमृद्ध्यर्थानां जपादिविधिवत्कर्मपरवाक्यैकवाक्यताप्रतीतेः कथमद्वैतपरतेत्याशङ्क्य तदेकवाक्यतां प्रकारान्तरेणोपपादयति- तत्रेति ।। चित्तवृत्तिसाम्येनेति प्रकारान्तप्रदर्शनम् । साम्येन ऐकाग्य्‌रोण अन्तःकरणस्य पराग्वृत्तिनिरोधद्वारेणेत्यर्थः । चित्तवृत्तित्वेति पाठे ब्रह्मविद्यया मानसत्वेन साम्येनेत्यर्थः । बुद्धीति ।। अन्तःकरणशुद्धिद्वारा निर्विशेषज्ञानार्थत्वादित्यर्थः । पूर्वप्रकारमन्यत्रापि समुच्चिनोति । प्राणादीति ।। एवमिति शेषः । सुधानुरोधात् वाक्यान्तरसाधारणप्रकारद्वयमुक्त्वा असाधारणप्रकारद्वयं दर्शयति- प्राणादीनामिति ।। अद्वैतज्ञानेति ।। (व्या.टि.) प्रतीकस्यैव ब्रह्मत्वेन प्रतिपत्तव्यत्वादित्यर्थः । क्रममुक्तीति ।। सगुणनिर्गुणमुक्त्योः क्रमिकत्वादित्यर्थः । यथोक्तं परेण
़निर्विशेषं परं ब्रह्म साक्षात्कर्तुमनीश्वराः ।
ये मन्दास्तेऽनुकम्प्यन्ते सविशेषनिरूपणैः ।।' इति ।
पूर्वोक्तमन्यत्राप्यतिदिशति- एतेनेति ।। एवं पृथक्पृथगद्वैतपरैकवाक्यतामभिधाय सर्वसाधारणैकप्रकारेणापि तां दर्शयति- यद्वेति ।। भेदप्रपञ्चेति ।। भिद्यत इति भेदः । 'अकर्तरि च कारके सञ्ज्ञायाम्' इति घञ् । भिन्नप्रपञ्चेत्यर्थः । सिद्धान्त्यभिमततात्पर्यमाक्षिपति- कथमिति ।। नन्वस्तूभयत्र तात्पर्यम् । दीक्षणीयवाङ्नियमन्यायेनेत्यत आह- सर्वोत्तमत्वादेरिति ।। उभयतात्पर्यसम्भवेऽपि न विरोध्युभयतात्पर्यम् । वस्तुनो द्वैरूप्यापत्तेरिति भावः । नन्वन्यथानुवादोऽयम् । तन्मते ईश्वरस्यापि विशिष्टत्वेन तेन तदभेदानभ्युपगमादित्यतो गौणीयं वृत्तिरित्याह- अत्रेति ।। लक्षणाबीजमाह- तस्यैवेति ।। मायाशबलस्येति ।। अज्ञानचित्रितस्येत्यर्थः । परैरिति ।। यथोक्तं सङ्क्ष्ेपशारीरके - 'अज्ञानकल्पितजगत्परमेश्वरत्वजीवत्वभेदकलुषीकृतभूरिभावः' इति । मुख्यार्थेऽनुपपत्तिं दर्शयति- ऐश्वर्येति ।। मूलाशयं विकासयति- सति हीति ।। अयं भावः । 'अर्थैकत्वादेकं वाक्यं साकाङ्क्ष्ं चेद्विभागे स्यात्' इति जैमिनिना अर्थैक्यनिबन्धनमेकवाक्यत्वमित्युक्तम् । प्रधानवाक्यस्यैवाभावे केनेतरेषामर्थैक्यं स्यादिति भावः । द्वा सुपर्णेत्यादीत्यादिपदेन 'भिन्नोऽचिन्त्यः' इत्यादिपरिग्रहः । अत्र द्वा सुपर्णेतिवाक्यस्य 'तावेतौ सत्त्वक्षेत्रज्ञौ' इति पैङ्गिरहस्यब्राह्मणे सत्त्वक्षेत्रज्ञपरत्वोक्तावपि 'सत्त्वं जीव इति प्रोक्तः' 'प्रकृतेश्च विकाराणां द्रष्टारमगुणान्वितम् । क्षेत्रज्ञमाहुर्जीवं तु कर्तारं गुणसंयुतम्' इत्यादिप्रमाणैः सत्त्वक्षेत्रज्ञशब्दयोर्जीवब्रह्मपरतया चन्द्रिकाश्रुत्यर्थसारादौ निपुणतरमुपपादितत्वान्न बुद्धिजीवपरत्वं भ्रमितव्यम् । विरुद्धत्वेनेति ।। बाधितत्वेन, प्रतिरुद्धत्वेनेत्यर्थः । प्रामाण्येति ।। प्रमापकत्वेत्यर्थः । प्रतिबन्दीं मोचयति- न चाभेद इति ।। इतिशब्द इति ।। 'इति हेतुप्रकरणप्रकारादिसमाप्तिषु' इत्यभिधानात् । इति वा वक्तव्यमिति ।। इति विकल्पे अन्यतरकल्पाश्रयेणोत्तरं वक्तव्यमिति शेषपूरणेन योजनीयम् । वक्ष्याम इति ।। 'सिद्धौ च कथमभेदवाक्यस्याबाधः' इत्यत्रेति भावः । तदधीनेति ।। 'अध्युत्तरपदात्' इति खप्रत्ययः । तस्मिन्नधि इति विगृह्य 'सप्तमी शौण्डैः' इति सप्तमीतत्पुरुषो बोध्यः । शौण्डादिष्वधिशब्दपाठात् । एवार्थ इति ।। एवस्यार्थ इति विगृह्य षष्ठीतत्पुरुषो बोध्यः । न च 'चतुर्थी तदर्थार्थ' इति चतुर्थीसमासं विधाय 'अर्थेन नित्यसमासो विशेष्यलिङ्गता च' इति वार्तिकोक्तेः कथं षष्ठीसमास इति वाच्यम् । तत्रोद्देश्यपर्यायस्यार्थशब्दस्य ग्रहणेऽपि अभिधेयपर्यायस्यानभिधानात् । स्वभाव इति ।। 'तदव्यक्तमाह हि' इत्यव्यक्तस्वभावोक्तेरित्यर्थः । वक्ष्याम इति ।। प्रत्यक्षानुमानसिद्धत्वे चेति मूल इत्यर्थः । इत्थम्भूतलक्षणे तृतीयेति ।। अनुमानस्य प्रत्यक्षागमसहायराहित्यं प्रतिरुद्धत्वं वा कश्चित्प्रकारः । तज्ज्ञापके विपरीतानुमाने तृतीयेत्यर्थः । यद्वा इत्थम्भूतो विशिष्टस्तल्लक्षणे विशेषणे तृतीया, वैशिष्ट्यं तृतीयार्थः । तथा च विपर्ययेण विरोधेन विशिष्टस्य साध्यस्यानुमातुं शक्यत्वाद्, विरुद्धसाध्यकत्वरूपविपर्ययविशिष्टस्यानुमानस्य वा कर्तुं शक्यत्वादित्यर्थः । ससहायासहायाभ्यां सिद्ध्यसिद्धी (व्या.टि.) दर्शयति- प्रत्यक्षागमेति ।। तद्बाधेनेति ।। प्रत्यक्षादिबाधेनेत्यर्थः । पक्ष एवेति ।। प्रत्यक्षादिना पक्ष एव साध्यनिश्चयादित्यर्थः । दुष्परिहरमिति खलन्तम् ।
मूलम् - विमतं सकतृर्कं कार्यत्वाद् घटवदित्युक्ते विमतं विकतृर्कमस्मत्सम्मतकतृर्रहितत्वादात्मवदित्यनुमानविरोधात् ।
टीका - इतः परं 'प्रत्यक्षानुमानसिद्धत्वे च' इत्यतः पूर्वं वाक्यद्वयं मूलकोशेष्वदर्शनात्प्रक्षिप्तमित्याहुः । तथाऽपि गङ्गाजलानुप्रविष्टक्षुद्रनदीजलस्येव तस्याप्युपादेयत्वाद्व्याख्यानं क्रियते ।
केवलानुमानस्य प्रतिपक्षानुमानविरोधादित्युक्तं प्रपञ्चयति- विमतमिति ।। सर्वं सकतृर्कमित्युक्ते गगनादौ बाधो घटादौ सिद्धसाधनं च स्यात् । तन्निवृत्त्यर्थं विमतमित्युक्तम् । तेन विकतृर्कत्वेन सकतृर्कत्वेन वा यत्र वादिप्रतिवादिनोः सम्मतिर्गगनादौ घटादौ च ततोऽन्यदङ्कुरादीत्यर्थः । सकतृर्कम् उपादानादिविषयकबुद्धिमत्पूर्वकम् । तथाच जीवानामेवादृष्टद्वाराऽङ्कुरादिकतृर्त्वोपपत्तेः सिद्धसाधनत्वमर्थान्तरता वेति निरस्तम् । कार्यत्वाद् अभूत्वाभावित्वात् । 'तत्र तस्येव' इति लक्षणस्य प्रायिकत्वेनाभियुक्तैर्व्याख्यातत्वाद्घटवदिति युज्यते । इत्युक्ते अनुमिते सति । ईश्वर इति शेषः । नहीश्वरादृतेऽङ्कुरादीनां कर्तोपपद्यते । एवमेव विमतं विकतृर्कमित्येतदपि व्याख्येयम् ।
ननु 'अस्मत्सम्मतकतृर्रहितत्वात्' इत्यत्रास्मत्सम्मतत्वं कतृर्रहितत्वस्य वा विशेषणं कर्तुर्वा । नाऽद्यः। व्यर्थत्वात् । तत्त्यागे साध्याविशिष्टत्वात् । तत्परिहारार्थमेव विशेषणमिति चेन्न । सर्वत्र साध्याविशिष्टत्वे तत्सम्भवात् । द्वितीये किं कुलालादिः कतृर्विशेषोऽनेनोच्यते शरीरादिमान् वा । आद्येऽनैकान्त्यम् । कुलालादिकतृर्रहितस्यापि पटादेः कुविन्दादिकतृर्मत्त्वात् । द्वितीयेऽपि किं शरीरादिरहितः कर्ताऽङ्गीक्रियते न वा । आद्ये तत्कृते व्यभिचारः । द्वितीये पुनर्वैयर्थ्यं साध्याविशिष्टता च । नच सामान्यविशेषभावेन भेदः । शरीरादिरहितस्य कर्तुरनङ्गीकारे सामान्यस्यानुपपत्तेः । सामान्याभावस्य विशेषाभावेन साधनायोगाच्च । उच्यते- कतृर्मत्त्वेनास्माकमसम्मतत्वादित्ययमर्थोऽत्राभिमतः । नचैवं वैयर्थ्यादिदोषोऽस्ति । धूमानुमानादावप्येवं सत्प्रतिपक्षताप्रसङ्ग इति चेन्न । अनुकूलप्रमाणविरोधेन बाधितत्वात् ।
अथवा, कतृर्रहितत्वादित्यनेनाजन्यत्वादित्युच्यते । अस्मत्सम्मतेत्यनेन च शरीर्यादिकम् । शरीरस्वप्रयोजनाज्ञानसंशयविपर्ययानित्यज्ञानानित्येच्छाऽनित्यप्रयत्नास्मृतिसंस्कारद्वेषसुखदुःखधर्माधर्मवदजन्यत्वाद् इत्यनेकप्रतिपक्षसङ्ग्रहायास्मत्सम्मतेत्युक्तम् । एवमपि विशेषणवैयर्थ्यमिति चेन्न । पक्षधर्मतासिद्ध्यर्थत्वात् । परैरपि, चक्षुः तैजसं रूपादिषु पञ्चसु मध्ये रूपस्यैव ग्राहकत्वात्, प्रामाण्यं परतो ज्ञायतेऽनभ्यासदशायां सांशयिकत्वादित्यादौ पक्षधर्मतासिद्ध्यर्थत्वेन विशेषणस्य प्रयुक्तत्वात् । नन्वेवं व्याप्तावनपेक्षितविशेषणप्रक्षेपेण पक्षधर्मतां प्रसाध्य साध्यसाधने प्रयोजनाधीनं प्रमाणं न प्रमाणाधीनं प्रयोजनमित्यापन्नम् । तथाचातिप्रसङ्ग इति चेत्, सत्यम् । वक्ष्यामोऽत्र समाधानम् ।
अनुमानविरोधादित्यस्य न चानुमानात्तत्सिद्धिरित्यनेन सम्बन्धः ।
(र.टि.) सिद्धसाधनत्वमर्थान्तरता वेति ।। अदृष्टद्वारा जीवानां कतृर्त्वं यदि सिद्धं तदा सकतृर्कत्वसाध्यसिद्ध्या सिद्धसाधनम् । यदि तदप्यसिद्धं तदा प्रतिबन्धकसिद्धेरभावेन कार्यत्वलिङ्गकानुमित्युत्पत्तावपि तस्या अदृष्टद्वारा जीवकतृर्कत्वविषयत्वसम्भवेनार्थान्तरता वेत्यर्थः । साध्ये आदिपदप्रयोगेण, उपादानपदस्य प्रवृत्तिविषयपरत्वेन वा साध्यस्य ध्वंससाधारण्याद् अस्य पक्षत्वेऽपि न बाध इति भावः । अभूत्वा भावित्वादिति ।। तथा च कर्तुं योग्यं कार्यमिति कृतिसाध्यत्वं यदि कार्यत्वं तदा सन्दिग्धासिद्धिरिति शङ्कानवकाश इति भावः । 'आगमं विनेश्वरस्यैव' इति प्रकरणबलादीश्वर इति शेषं पूरयित्वा तदुपपादयति- न हीति ।। व्याख्येयमिति ।। सर्वं विकतृर्कमित्युक्तौ गगनादौ सिद्धसाधनत्वं घटादौ बाधश्च । तन्निवृत्त्यर्थं विमतमित्युक्तमिति । विकतृर्कमितीदं नोपादानादिविषयकबुद्धिमत्पूर्वकम् । तथा च जीवानामेवादृष्टादिद्वारा अङ्कुरादिकतृर्त्वसम्भवाद्बाध इति निरस्तमिति व्याख्येयमित्यर्थः । तत्सम्भवादिति ।। अस्मत्सम्मतत्वविशेषणं प्रक्षिप्य सर्वत्र साध्याविशेषस्य परिहर्तुं शक्यत्वेन तद्दोषत्वं न स्यादिति भावः । रूपादिषु पञ्चसु मध्य इत्यस्याप्रसिद्धिवारकत्वेन व्याप्तिग्रहौपयिकत्वं परैरङ्गीकृतमित्यतोऽसङ्कीर्णोदाहरणमाह- प्रामाण्यमिति ।।
(रा.टि.) सकतृर्कमित्यनूद्यार्थमाह- सकतृर्कमुपादानेत्यादिना ।। एवमर्थोक्तेः कृत्यमाह- तथाचेति ।। न्यायमते हि सर्वं यथायोगं तत्तज्जीवोपभोग्यमित्यङ्गीकारेण यद्वस्तु यज्जीवभोग्यं तत्तददृष्टजन्यमिति 'जीवानामेवादृष्टद्वारा' इत्युक्तम् । अर्थान्तरतेति ।। अभिमतेश्वररूपार्थासिद्धिरूपेत्यर्थः । तदैक्षतेत्यादावीश्वरज्ञानस्येव भूत्वा भावित्वे विवक्षितार्थासिद्धेराह- अभूत्वेति ।। ननु, यथा घट इत्यर्थे घटवदित्युक्तिरयुक्ता 'तत्र तस्येव' इति सूत्रे सप्तम्यन्तात् षष्ठ्यन्ताच्चेवार्थे वतिरित्युक्त्या प्रथमासमर्थादिवार्थे वतिप्रत्ययानुक्तेरित्यत आह- तत्र तस्येवेति ।। लक्षणशब्दः सूत्रवचनः । अभियुक्तैः वैयाकरणत्वेनाभिमतैः । कथमनेनेश्वरानुमितिरित्यतः परिशेषेणेति भावेनाऽहनहीति ।। एवमेवेति ।। पूर्ववदेव विमतपदकृत्यम् उपादानविषयकबुद्धिमत्पूर्वकं नेति (रा.टि.) साध्यस्यार्थ इत्येवमित्यर्थः । तथाचादृष्टद्वारा जीवकतृर्कत्वस्य सत्त्वान्न बाधशङ्केति भावः । व्यर्थत्वादिति ।। व्यावर्त्याभावादिति भावः । तत्सम्भवादिति ।। शब्दोऽनित्यो ध्वंसप्रतियोगित्वादित्यादावप्यस्मदिति विशेषणसम्भवात् क्वापि साध्याविशिष्टत्वं दोषो न स्यादिति भावः । पुनर्वैयर्थ्यमिति ।। शरीरादिमत्कतृर्रहितत्वादित्यत्र कतृर्रहितत्वादित्यस्य । शरीरादिहीनकतृर्के कार्येऽव्यभिचाराय हि शरीरादिमदिति कतृर्विशेषणं देयम् । तादृशकर्तुरेवाभावे तत्कतृर्ककार्यस्यैवाभावेन कुत्राव्यभिचाराय तद्विशेषणमर्थवत्स्यादिति भावः । सामान्यविशेषेति ।। साध्यहेत्वोरिति योज्यम् । शरीराशरीरकतृर्साधारणकतृर्सामान्याभावः साध्यः । हेतुस्तु शरीरिकतृर्राहित्यमात्रमतो न दोष इति भावः । सामान्यस्यानुपपत्तेरिति ।। विकतृर्कमित्यस्य शरीराशरीरादिमत्कतृर्रहितमित्यस्येत्यर्थः । हेतुरप्ययमेवेति प्राप्तत्वादिति भावः । अभ्युपेत्यापि भेदमाह- सामान्याभावस्येति ।। पीतघटवति देशे नात्र घटो नीलघटाभावादित्यादौ व्यभिचारादिति भावः । एवं सत्प्रतिपक्षतेति ।। पर्वतोऽग्निमान्न भवति वि...मत्त्वेनास्मदसम्मतत्वादित्यपि वक्तुं शक्यत्वादिति भावः । अनुकूलेति ।। धूमवत्त्वहेतोर्विपक्षे कार्यकारणभावविरोधादिरूपानुकूलतर्कादिरूपप्रमाणविरोधे प्रतिपक्षहेतोर्बाधितविषयत्वादित्यर्थः।
प्रतिपक्षप्रसक्तिरेव सदनुमाने यथा न भवति  तथा  योजनान्तरमाह- अथवेति ।। शरीरेति ।। द्वन्द्वान्मतुप् । स च शरीरवदजन्यत्वात्, स्वप्रयोजनवदजन्यत्वात्, संशयवदजन्यत्वादित्यादिरूपेण प्रत्येकमन्वेतीति भावेनाऽह- अनेकप्रतिपक्षेति ।। शरीरवदजन्यत्वादित्यादेः शरीरवज्जन्यत्वाभावादित्यर्थः । नन्वेकामसिद्धिं परिहरतो द्वितीयासिद्धिरायातीति परोक्तां स्वरूपासिद्धिं परिहरतो व्याप्यत्वासिद्धिरायाति । अजन्यत्वमात्रस्य गगनादौ व्याप्तिमत्त्वेन विशेषणयुक्ते विशिष्टे व्याप्त्यभावादित्यतः परैरपि क्वचित्तथाङ्गीकारादित्याह- परैरपीति ।। रूपत्वस्यापि ग्राहकत्वेन रूपस्यैव ग्राहकत्वादित्येतदसिद्धमित्यतस्तद्वारणाय रूपादिष्वित्यादिविशेषणमुक्तम् । तथाऽभ्यासदशापन्नज्ञाने, सांशयिकत्वात्- संशयविषयत्वादिति हेतोरसिद्धिनिरासाय अनभ्यासेत्यादिविशेषणमुक्तं तद्वदित्यर्थः । नन्वाद्येऽप्रसिद्धिवारकं विशेषणं न पक्षधर्मतासिद्ध्यर्थं रूपमात्रग्राहकत्वस्य क्वाप्यप्रसिद्धेः । द्वितीयेऽनभ्यासेति विशेषणं पक्ष एव क्रियते नतु हेताविति चेन्न । अनुमितिकारणीभूतपरामर्शविघटकत्वस्यासिद्धिव्याप्त्यभावयोस्तुल्यत्वेन व्यभिचारवारकवत्पक्षधर्मताघटकस्याप्यावश्यकत्वाद् विशेष्यस्येव विशिष्टस्यापि व्याप्तिमत्त्वात् । अजन्यत्ववच्छरीराजन्यत्वस्यापि विशिष्टस्य हेत्वन्तरत्वेन व्याप्तेरभ्युपेयत्वाच्चेति तात्पर्यात् । अधिकं तर्कताण्डवे । अतिप्रसङ्ग इति ।। प्रयोजनाभावात्तृणाद्युदासीनज्ञानानुदयप्रसङ्ग इत्यर्थः । वक्ष्यामोऽत्र समाधानमिति ।। व्याप्त्यर्थमेव विशेषणोपादानमिति समाधानं 'विशिष्टस्य व्याप्तिरस्त्येव' इत्यादिना वा 'ननु किं व्यभिचारः' इत्यादिना वाऽनुपदमेवेति भावः ।
(श्री.टि.) तेनेति ।। विमतग्रहणेनेत्यर्थः । ननु सकतृर्कत्वं नाम यदि कर्त्रा सह वर्तमानत्वं तदा जीवानां विभुत्वेनाङ्कुरादेस्तैः सह वर्तमानत्वात्सिद्धसाधनतापत्तिः । यदि च कतृर्जन्यत्वं तथाऽपि सिद्धसाधनतैव । जीवानामप्यदृष्टद्वाराऽङ्कुरादिकतृर्त्वोपपत्तेः । ईश्वरासिद्ध्याऽर्थान्तरता च स्यादित्यत आह- सकतृर्कमिति ।। (श्री.टि.) बुद्धिमत्पूर्वकमित्युपलक्षणम् । चिकार्षाकृतिमत्पूर्वकत्वमपि ज्ञातव्यम् । ननु कार्यत्वं नाम कृतिविषयत्वं वा तज्जन्यत्वं वा । नाऽद्यः । परमाणौ परमाण्वन्तरसंयोगार्थम् ईश्वरीयकृतिविषयत्वसद्भावेन सकतृर्कत्वाभावाद् व्यभिचारस्स्यात् । न द्वितीयः । पक्षे जीवकृतिजन्यत्वासम्भवेनेश्वरीयकृतिजन्यत्वमेव वाच्यम् । तस्य चेदानीमप्यसिद्ध्या हेतोस्सन्दिग्धासिद्ध्यापत्तेरत आह- अभूत्वा भावित्वादिति ।। प्रागभावप्रतियोगित्वादित्यर्थः । अन्योन्याभावप्रतियोगिनि गगनादौ व्यभिचारपरिहाराय प्रागभावेत्युक्तम् । ध्वंसेऽनैकान्त्यपरिहाराय समवेतत्वे सतीति भावत्वे सतीति वा विशेषणं देयम् । गोत्वादौ व्यभिचारपरिहाराय विशेष्यभाग इति ज्ञातव्यम् । ननु घटवदिति न युक्तम् । 'तत्र तस्येव' इति सूत्रेण सप्तमीसमर्थात् षष्ठीसमर्थाद्वा इवार्थे वतेर्विधानाद् घटे इव, घटस्येवेति वा वक्तव्यम् । तथा च घटे इव, घटस्येव विमतं सकतृर्कमित्यसङ्गतम् । दृष्टान्तदार्ष्टान्तिकयोः समानविभक्तिकत्वे हि सङ्गतिः । न च वाच्यं घटवदिति प्रथमासमर्थादेव वतिः । तथा च समानविभक्तिकत्वात् सङ्गतिरिति । प्रथमान्तादिवार्थे वतेर्विधानाभावादित्यत आह- तत्र तस्येवेति ।। लक्षणस्य सूत्रस्य, अभियुक्तैः प्रामाणिकैः । व्याख्यातत्वादिति ।। 'पूर्ववत्सनः' इति सूत्रे पूर्वस्मादिव पूर्ववदिति पञ्चम्यन्तादपि वतेर्विधानेन 'तत्र तस्येव' इति सूत्रोक्तस्य प्रायिकत्वावगमात्प्रथमान्तादपि वतेर्युक्तत्वाद्घटवदिति युक्तमित्यर्थः । अनुमिते सतीति ।। परार्थानुमानस्य च वचनरूपत्वादिति भावः । 'यः परार्थानुमानस्य प्रयोगो वाक्यलक्षणः' इत्युक्तेरिति ज्ञातव्यम् । विशेष्यानुक्तेराह- ईश्वर इति ।। तदुपपादयति- न हीति ।। व्याख्येयमिति ।। सर्वं विकतृर्कमित्युक्ते गगनादौ सिद्धसाधनत्वं घटादौ बाधश्च स्यात् । तन्निवृत्त्यर्थं विमतमित्युक्तम् । तेन विकतृर्कत्वेन सकतृर्कत्वेन च यत्र वादिप्रतिवादिनोस्सम्मतिर्गगनादौ घटादौ च ततोऽन्यद् अङ्कुरादीत्युक्तं भवति । विकतृर्कम् उपादानादिविषयबुद्धिमत्पूर्वकं न भवति । तथा च जीवानामेवादृष्टद्वाराऽङ्कुरादिकतृर्त्वसम्भवाद्बाध इति निरस्तमिति व्याख्येयमित्यर्थः ।
कतृर्रहितत्वस्येति ।। अस्मत्सम्मतं यत्कतृर्रहितत्वं तस्मादित्यर्थः । कर्तुर्वेति ।। अस्मत्सम्मतो यः कर्ता तद्रहितत्वादित्यर्थः  ।  तत्परिहारार्थमेवेति ।।  साध्याविशिष्टतापरिहारार्थमेवास्मत्सम्मतेति विशेषणमित्यर्थः । सर्वत्रेति ।। अनुपयुक्तैतद्विशेषणप्रक्षेपेण साध्याविशिष्टत्वपरिहारे पर्वतोऽग्निमान्न भवति अग्निमत्त्वशून्यत्वादित्यादावपि साध्याविशिष्टत्वे प्राप्ते सति अस्मत्सम्मताग्निमत्त्वशून्यत्वादिति विशेषणं प्रक्षिप्य साध्याविशिष्टत्वपरिहारसम्भवात्तस्य दोषत्वं न स्यादित्यर्थः । अनेनेति ।। अस्मत्सम्मतपदेनेत्यर्थः । शरीरादिमान् वेत्यत्राऽदिपदेन वक्ष्यमाणरीत्या स्वप्रयोजनाज्ञानसंशयविपर्ययानित्यज्ञानादिग्रहणम् । साध्याभावोपपादानायाऽह- कुविन्दादीति ।। वैयर्थ्यमेवेति ।। शरीरादिरहितः कर्ता चेत्स्यार्त्तह्येव तद्व्यावृत्त्यर्थं शरीरादिमत्त्वार्थकास्मत्सम्मतविशेषणं देयम् । शरीरादिरहितस्य कर्तुरेवानङ्गीकारे शरीरादिमत्त्वार्थकास्मत्सम्मतविशेषणव्यावर्त्याभावेन तस्य वैयर्थ्यमेव स्यादित्यर्थः । दूषणान्तरं चाऽह- साध्याविशिष्टता चेति ।। शरीरादिरहितस्य कर्तुरनङ्गीकारे विकतृर्कत्वशरीरादिमत्कतृर्रहितत्वयोरेकत्वापत्त्या शरीरादिमत्कतृर्रहितत्वमेव विकतृर्कत्वापरपर्यायं (श्री.टि.) जातमिति साध्याविशिष्टत्वादित्यर्थः । ननु विकतृर्कत्वं शरीरादिमत्कतृर्रहितत्वमिति शब्दत एव सामान्यविशेषभावेन भेदप्रतीतेर्विशेषाभावेन सामान्याभावसाधनान्न साध्यावैशिष्ट्यमित्याशङ्क्य परिहरति- न चेति ।। सामान्यस्यापीति ।। यदि शरीरादिमान् कर्ता तद्रहितश्च कर्ता कश्चित्स्यार्त्तह्येव कतृर्त्वं सामान्यं, विकतृर्कत्वं च तदभावः स्यात् न चैवमित्यर्थः । सामान्यविशेषभावमभ्युपेत्यापि दूषणमाह- सामान्याभावस्येति ।। विशेषाभावेनेति ।। यत्किञ्चिद्विशेषाभावेनेत्यर्थः । न हि नीलघटाभावेन घटसामान्याभावो वक्तुं शक्यत इति भावः । न चैवमिति ।। अस्मत्सम्मतेत्यस्य कतृर्विशेषणत्व एव वैयर्थ्यादिदोषशङ्का स्यान्न चैवमित्यर्थः । अखण्डाभावे न वैयर्थ्यमिति भाव इत्याहुः । एवं सत्प्रतिपक्षतेति ।। पर्वतोऽग्निमान्न भवति अग्निमत्त्वेन अस्माकमसम्मतत्वादित्येवं सत्प्रतिपक्षताप्रसङ्ग इत्यर्थः । अनुकूलप्रमाणं तर्कादिकम् । बाधितत्वात् सत्प्रतिपक्षानुमानस्येति शेषः । न च प्रकृतेऽप्यनुकूलतर्कविरोधेन सत्प्रतिपक्षनिरास इति वाच्यम् । 'तदभावात्' इत्यादिना ग्रन्थेन तस्याग्रे दूष्यमाणत्वादिति भावः ।
आदिपदग्राह्यं स्वयमेव दर्शयति- स्वप्रयोजनेत्यादिना ।। एवमपीति ।। अस्मत्सम्मतकतृर्रहितत्वादित्यस्य शरीर्यजन्यत्वादिति व्याख्यानेऽपि शरीरीति विशेषणं व्यर्थमित्यर्थः । पक्षधर्मतेति ।। अजन्यत्वमात्रस्य स्वरूपासिद्धत्वादिति भावः । ननु हेतौ व्यभिचारवारकमेव विशेषणं देयं व्याप्तिग्रहोपयुक्तत्वात् न त्वसिद्धिवारकं विशेषणं व्यर्थत्वादित्यत आह- परैरपीति ।। नन्वत्र रूपस्यैव ग्राहकत्वादित्यस्याप्रसिद्धत्वेन व्याप्तिग्रहायोगादप्रसिद्धिपरिहाराय लोके प्रसिद्धिं सम्पाद्य व्याप्तिमुपपादयितुमेव रूपादिषु पञ्चसु मध्य इत्युक्तमित्येवं व्याप्तिग्रहोपयुक्तमेव तद्विशेषणं देयं न तु पक्षधर्मतासिद्ध्यर्थमित्यत उदाहरणान्तरमाह- प्रामाण्यमिति ।। अभ्यासदशापन्नज्ञानप्रामाण्ये संशयविषयत्वाभावेनासिद्धिपरिहारायानभ्यासदशायामिति विशेषणमिति भावः । नन्वत्राप्यसिद्धिपरिहारेण पक्षधर्मतासिद्ध्यर्थमनभ्यासदशायामिति हेतौ विशेषणं नाभिप्रेतम् । किं नाम पक्ष एवेदं विशेषणं देयम् । तथा चानभ्यासदशायां प्रामाण्यम्- अनभ्यासदशापन्नज्ञानप्रामाण्यमिति यावत्, परतो ज्ञायते सांशयिकत्वादिति । अतो नेदमप्युदाहरणं युक्तमित्याशयेनेत्यादावित्युक्तमिति ज्ञातव्यम् । एवमित्यस्यैव विवरणम्- व्याप्तावनपेक्षितेति ।। असिद्धिपरिहारेण पक्षधर्मतासिद्ध्यर्थमपेक्षितत्वेऽपि व्यभिचारावारकतया व्याप्तावनपेक्षितमिदं  विशेषणमित्यर्थः  ।  प्रयोजनेति ।। पक्षधर्मतासिद्धिरूपप्रयोजनेत्यर्थः । अतिप्रसङ्ग इति ।। देवदत्तः पिपासित इत्येतावता मरावपि वारिसाधकं प्रमाणं प्रवर्तेतेति भावः । वक्ष्यामोऽत्र समाधानमिति ।। पक्षधर्मतासिद्धिरूपप्रयोजनार्थं व्याप्तावनपेक्षितमपि विशेषणं न दीयते येनोक्तातिप्रसङ्गः स्यात्, किन्त्वखण्डस्योपाधेस्साध्यव्यापकत्वेन तदभावस्य प्रतिपक्षानुमाने हेतुत्वेनाखण्डाभावरूपतयाऽखण्डाभावे च न वैयर्थ्यं शङ्क्यं तद्बीजाभावादित्येवम् 'उपाध्यनुन्नीत एवानुमाने' इत्यादिना ग्रन्थेन वक्ष्याम इत्यर्थः । अनुमानविरोधादिति पञ्चम्या अन्वयो न प्रतीयतेऽतस्तं दर्शयति- अनुमानविरोधादित्यस्येति ।।
(पां.टि.) सिद्धसाधनमिति ।। नन्वत्र घटादौ साध्यसिद्धावपि न सिद्धसाधनम् । पक्षतावच्छेदकावच्छेदेन (पां.टि.) साध्यसिद्धेरिहोद्देश्यत्वेन तदवच्छिन्ने साध्यासिद्ध्या तदनवकाशात् । न च तत्सामानाधिकरण्येन साध्यसिद्धेरुद्देश्यत्वात्तत्सिद्ध्या सिद्धसाधनमिति वाच्यम् । तथा सति तत्सामानाधिकरण्येन साध्यसिद्धिरूपोद्देश्यसिद्धेरविकलत्वेनोद्देश्यसिद्ध्यविरोधित्वेन गगनाद्यंशे प्रमाणबाधस्यादोषत्वापातात् । ततश्च यद्यत्र पक्षतावच्छेदकसामानाधिकरण्येन साध्यसिद्धिरुद्देश्या तदा घटादौ सिद्धसाधनत्वप्रसक्तावपि न गगनादौ बाधः । यदि च तदवच्छेदेन साध्यसिद्धिरुद्देश्या तदा गगनादौ बाधप्रसक्तावपि न सिद्धसाधनत्वमिति कथं दोषद्वयसमावेशोऽत्रेति चेत् । उच्यते- किमत्र पक्षतावच्छेदकावच्छेदेन साध्यसिद्धिरुद्देश्यतया विवक्ष्यते किं वा तत्सामानाधिकरण्येन । आद्ये गगनादौ प्रमाणबाधः । द्वितीये घटादौ सिद्धसाधनमिति पक्षभेदेन दूषणद्वयसमावेशोऽत्राभिमतः । यद्यपि च समानप्रकारकविरहज्ञानस्यैव प्रतिबन्धकतया गगनत्वाद्यवच्छेदेन साध्याभावनिश्चयेऽपि सर्वत्वावच्छेदेन तदसिद्ध्या नांशबाधस्य दूषणत्वम् । तथाऽपि पक्षतावच्छेदकावच्छेदेन जायमानायाः अनुमितेस्तदंशे प्रमात्वप्रतिबन्धकतया तस्य दोषत्वमित्यत्र तात्पर्याददोष इत्यवधेयम् । ननु कतृर्जन्यत्वमेव सकतृर्कत्वमस्तु । किमुक्तविवक्षयेत्यत आह- तथा चेति ।। जीवानामदृष्टद्वाराऽङ्कुरादिकतृर्त्वस्य सिद्धत्वविवक्षायां सिद्धसाधनम् । तदौदासीन्यविवक्षायां तु सकतृर्कत्वरूपसाध्यस्य सामान्यरूपतयेश्वरकतृर्कत्वरूपेणेव जीवकतृर्कत्वरूपेणापि पर्यवसानसम्भवेनेश्वरासिद्ध्याऽर्थान्तरत्वमिति भावः । न चोपादानादिविषयकबुद्धिमत्पूर्वकत्वाश्रयणेऽपि सिद्धसाधनमेव । अङ्कुरादेरपि स्वजनकादृष्टजनकयत्किञ्चिदुपादानभूतहविरादिगोचरबुद्धिमदस्मदादिजन्यत्वादिति वाच्यम् । अदृष्टप्रागभावव्याप्यप्रागभावप्रतियोगिभिन्नत्वेनाप्युपादानादिविषयकबुद्धेर्विशेषणस्य अत्राभिमतत्वात्  । तथा चादृष्टप्रागभावव्याप्यप्रागभावप्रतियोगिभिन्नोपादानादिविषयकबुद्धिमत्पूर्वकत्वमिति पर्यवस्यति । ततश्च न सिद्धसाधनम् । कारणप्रागभावस्य कार्यप्रागभावं प्रति व्याप्यत्वेनास्मदादिनिष्ठादृष्टजनकज्ञानादिप्रागभावस्य स्वजन्यादृष्टप्रागभावं प्रति व्याप्यत्वेन तद्भिन्नत्वाभावात् । न चैवमपि कपालादिरूपोपादानगोचरादृष्टप्रागभावव्याप्यप्रागभावप्रतियोगिभिन्नं च यज्ज्ञानादि तद्वद्भिरस्मदादिभिरर्थान्तरत्वमिति वाच्यम् । उपादानादिविषयकबुद्धेः स्वविषयसमवेतकार्यं प्रत्येव जनकत्वेन कपालादिगोचरज्ञानादेः क्षित्याद्यजनकत्वेन बाधात् । अत्र यद्यप्यदृष्टजनकभिन्नेत्युक्तेऽप्यस्मदादिभिर्न सिद्धसाधनम् । तथापीश्वरज्ञानस्याप्यदृष्टजनकतया तद्भिन्नत्वाभावाद्बाधः स्यात् । स मा भूदिति वक्रोक्तिरेवाऽश्रयणीया । एवं च न बाधः । ईश्वरज्ञानस्यानादित्वेन प्रागभावप्रतियोगित्वस्यैवाभावेन तत्प्रतियोगिभिन्नत्वात् । नन्वेवमपि दृष्टान्तस्य साध्यवैकल्यम् । कुलालनिष्ठस्य घटजनकज्ञानप्रागभावस्य तन्निष्ठविहितादिक्रियान्तरादिनोत्पत्स्यमानादृष्टप्रागभावं प्रति व्याप्यत्वेन तद्भिन्नत्वाभावादिति चेन्न । स्वजन्यत्वेनाप्यदृष्टविशेषणस्यात्राभिमतत्वात् । उत्पत्स्यमानादृष्टस्य घटोपादानविषयकज्ञानजन्यत्वाभावादिति द्रष्टव्यम् ।
ननु कार्यत्वं न कृतिसाध्यत्वं सन्दिग्धासिद्धिप्रसङ्गात् । किन्तु तत्कार्यत्वमेव । तच्च द्विविधम् । उद्देश्यफलसम्बन्धित्वेन, साक्षात्कतृर्व्यापारविषयत्वेन चेति । तथा च द्व्यणुकादेरुद्देश्यसम्बन्धिफलतया कर्मत्ववत्तदुपादानीभूतस्य परमाण्वादेरपि साक्षात्कतृर्व्यापारविषयतया कर्मत्वात् कार्यत्वहेतोरुक्तसाध्याभाववति परमाण्वादौ (पां.टि.) व्यभिचार इत्यत आह- अभूत्वेति ।। प्रागभावप्रतियोगित्वादित्यर्थः । समवेतत्वं वा भावत्वं वा विशेषणं देयम् । अतो न ध्वंसे व्यभिचार इति द्रष्टव्यम् । ननु घटवदिति न षष्ठीसप्तमीसमर्थाद्वतिः । यत्कार्यं तत्सकतृर्कं यथा घटस्य यथा घटे इत्यनन्वयप्रसङ्गात् । नापि घट इवेति घटवदिति प्रथमासमर्थाद्वतिः । 'तत्र तस्येव' इति षष्ठीसप्तमीसमर्थादेव वतेर्विधानेन प्रथमासमर्थात्तस्यालाक्षणिकत्वेनायोगादित्याशङ्क्य, 'तत्र तस्येव' इति लक्षणस्य प्रायिकत्वात् 'शरीरवदिति प्रथमासमर्थाद्वतिः' इति कुसुमाञ्जलिवर्धमानकृता लक्षणस्य प्रायिकत्वेन व्याख्यातत्वाद्युक्त एव प्रथमासमर्थाद्वतिरत्रेत्याह- तत्र तस्येवेति ।। लक्षणस्येति ।। ननु लक्षणस्य प्रायिकत्वेन व्याख्यानं न युक्तम् । तस्य प्रायिकत्वज्ञापकाभावात् । न च 'पूर्ववत्सनः' इति पञ्चम्यन्ताद्वतिप्रत्यय एव सूत्रकारीयोऽत्र ज्ञापक इति वाच्यम् । तत्र पूर्वेण तुल्यं पूर्ववदिति तृतीयान्तादेव 'तेन तुल्यम्' इति लक्षणेन वत्याश्रयणेन पञ्चम्यन्तात्तदसिद्धेः । न च न तत्र तृतीयान्ताद्वतिराश्रयितुं युक्तः, तथा सति पूर्वस्मादिव सन्नन्तादप्यात्मनेपदमिति पञ्चम्यर्थावगमानुपपत्तिप्रसङ्गादिति वाच्यम् । यथा हि 'ब्राह्मणेन तुल्यं वैश्यादधीत' इत्युक्ते ब्राह्मणादिव वैश्याद् अधीत इति पञ्चम्यर्थोऽर्थादवगम्यते, तथेहापि पूर्वेण तुल्यं सन्नन्तादात्मनेपदं भवतीत्युक्ते पूर्वस्मादिव सन्नन्तादात्मनेपदं भवतीति पञ्चम्यर्थावगमोपपत्तेः । 'तुल्यार्थैः' इति तृतीयायाः सर्वविभक्त्यर्थान्तर्भावकत्वात् । न चैवं 'तुल्यार्थैः' इति या तृतीया तयेवशब्दयोगे सर्वविभक्त्यर्थप्राप्तेः सर्वत्रापि तृतीयान्तादेव वतिः अर्थात्तदवगम इति वक्तुं शक्यत्वात्, 'तत्र तस्येव' इत्येतद्विषयेऽपि पूर्वेणैव वतिप्रत्ययसिद्धेस्तत्सूत्रवैयर्थ्यमेव । तथा हि । ब्राह्मण इवाधीते ब्राह्मणेन तुल्यमधीते, ब्राह्मणमिव पश्यति ब्राह्मणेन तुल्यं पश्यति, ब्राह्मणस्येव क्षत्रस्य स्वं ब्राह्मणेन तुल्यं क्षत्रस्य स्वं, ब्राह्मण इव क्षत्रिये वर्तते ब्राह्मणेन तुल्यं क्षत्रिये वर्तत इत्यादौ यथा एक एवार्थोऽवगम्यते । तथा मथुरायामिव पाटलीपुत्रे प्राकार इति, देवदत्तस्येव यज्ञदत्तस्य शुक्ल दन्ता इति य एवार्थः स एव मथुरया तुल्यः पाटलीपुत्रे प्राकार इति, देवदत्तेन तुल्यं यज्ञदत्तस्य शुक्ल दन्ता इत्यत्राप्यवगम्यते । ततश्चात्रापि 'तेन तुल्यम्' इत्यनेनैव तृतीयान्ताद्वतिप्रत्ययोपपत्तेः । तस्मान्न तुल्यार्थकतृतीयायाः सर्वविभक्त्यन्तर्भावकत्वमिति पूर्ववदिति तृतीयान्ताद्वत्याश्रयणे पञ्चम्यर्थावगमानुपपत्तिर्दुष्परिहरैवेति वाच्यम् । भवेदेतदेवं यदि तुल्यार्थतृतीयायाः सर्वविभक्त्यर्थान्तर्भावकत्वे 'तत्र तस्येव' इति योगवैयर्थ्यमापद्येत । न चैतदस्ति । पूर्वसूत्रेण हि तुल्यस्य प्रतियोगिन्येव प्रत्ययविधानम् । इह तु 'मथुरया तुल्यः पाटलीपुत्रे प्राकारः' इत्यत्र न मथुरा प्रतियोगिनी किन्तु तद्गतः प्राकार एव । एवं 'देवदत्तेन तुल्या यज्ञदत्तस्य दन्ता' इत्यत्र न देवदत्तः प्रतियोगी किन्तु तदीया दन्ता एवेति न पूर्वेण प्रत्ययप्राप्तिः सम्भवतीति नोत्तरसूत्रवैयर्थ्यम् । न चात्रापि मथुरादेवदत्तशब्दाभ्यां प्राकारो दन्ताश्च लक्षिष्यन्त इति युक्ता पूर्वेणैव प्राप्तिरिति वाच्यम् । पूर्वसूत्रे हि क्रियाग्रहणेऽसति 'गवा तुल्यो गवयः' इत्यादौ प्रत्ययप्रसक्त्या तन्निवृत्त्यर्थं तस्याऽवश्यकतया क्रियया तुल्यत्वे तेन तत्सिद्धावपि गुणद्रव्ययोस्तुल्यत्वे तेन प्रत्ययाप्राप्त्या तदर्थतया 'तत्र तस्येव' इति योगस्य सार्थक्यसम्भवाद् उक्तबाधकाभावेन तुल्यार्थतृतीयायाः सर्वसङ्ग्राहकत्वं युक्तम् । ततश्च पूर्ववदिति तृतीयान्ताद्वतिपक्षेऽपि पञ्चम्यर्थावगमोपपत्तेः पूर्ववदिति न पञ्चम्यन्ताद्वतिरिति ज्ञापकाभावाद्योगस्य प्रायिकत्वेन व्याख्यानं न युक्तमिति चेत्, न भवेदियमनुपपत्तिर्यदि ह्यत्र योगस्य प्रायिकत्वं वा प्रायिकत्वेन (पां.टि.) व्याख्यातव्यत्वं वोक्तं स्यात् । न चैतदस्ति । तथा सति हि योगस्य प्रायिकत्वादित्येव तत्त्वेन व्याख्येय इत्येव वाऽवक्ष्यत् । किं तर्ह्यभियुक्तैस्तथा व्याख्यानं कृतम् । तावताऽपि प्रकृते वतिनिर्वाह इत्येव । तत्साधुत्वासाधुत्वचिन्तायां तु औदासीन्यमेव । अत एवोक्तरीत्या प्रायिकत्वव्याख्यानेऽरुचिं मनसि निधाय 'छन्दसो द्वितीयान्ताद्वतिः' इति द्वितीयान्ताद्वतेः छान्दसत्वमेव सुधायामुक्तम् । अन्यथा तत्रापि प्रायिकत्वाश्रयणेनैव द्वितीयान्ताद्वतिनिर्वाहसम्भवात्तच्छान्दसत्वोक्तिरयुक्ता स्यादिति सङ्क्ष्ेपः । विस्तरस्तु सुधावाक्यार्थचन्द्रिकाशेषे द्रष्टव्यः ।
नन्वीश्वरकतृर्कमित्यसाधनान्नेश्वरसाधकत्वमित्यतः, तथाऽसाधनेऽपि हेतोः पक्षधर्मताबलेन पक्षे सिध्य(द्ध्य)तः साध्यस्येश्वरकतृर्कत्वमनादायापर्यवसानेन पर्यवसानगत्या तस्यैव सिद्धत्वादुपपत्तिरित्यभिप्रेत्याऽह- न हीति ।। एवमेवेति ।। सर्वं विकतृर्कमित्युक्ते गगनादौ सिद्धसाधनं घटादौ बाधश्च स्यात् । तन्निवृत्त्यर्थं विमतमित्युक्तम् । विकतृर्कं नोपादानादिविषयबुद्धिमत्पूर्वकम् । ततश्च जीवानामेवादृष्टद्वाराऽङ्कुरादिकतृर्त्वाद्बाध इति निरस्त इति व्याख्येयमित्यर्थः । सर्वत्रेति ।। अस्मत्सम्मतत्वविशेषणदानेन साध्यावैशिष्ट्यस्य परिहर्तुं शक्यतयाऽग्निमत्त्वेनाग्निमत्त्वसाधनेऽपि तस्यादोषत्वं स्यादित्यर्थः । साध्याविशिष्टता चेति ।। तत्त्याग इति शेषः । ननु हेत्वप्रसिद्धिपरिहारकतया व्याप्तिग्रहौपयिकत्वान्न रूपादिष्वित्यादिविशेषणस्य पक्षधर्मतासिद्ध्यर्थत्वमित्यरुचेराह- प्रामाण्यमिति ।। नन्वनभ्यासदशायामित्यस्यापि पक्षविशेषणत्वस्याभिमततया हेतुविशेषणत्वस्यानभिमततया न पक्षधर्मतासिद्ध्यर्थत्वमित्यरुचेराह- इत्यादाविति ।। पर्वतः सुरभिधूमरहितश्चन्दनखण्डप्रभववि...रहितत्वादित्यादावित्यर्थः । तथा चेति ।। प्रतिपक्षानुमानान्तरेऽपि व्यभिचारावारकविशेषणवैयर्थ्यस्यादोषत्वं स्यादित्यतिप्रसङ्ग इत्यर्थः । वक्ष्याम इति ।। 'उपाध्यनुन्नीत एवानुमाने व्यभिचारावारकविशेषणवत्त्वं दोषः' इत्यादिनेति शेषः ।
(व्या.टि.) बाधः सिद्धसाधनमिति ।। ननु पक्षतावच्छेदकैक्ये कथमंशे बाधसिद्धसाधनाभिधानम् । पक्षतावच्छेदकनानात्व एव तयोर्दोषत्वात् । अन्यथा द्रव्यं रूपवत्, पृथिवी इतरेभ्यो भिद्यत इत्यादौ तयोः प्रसङ्गादिति चेन्न । सर्वनाम्नां बुद्धिस्थप्रकारावच्छिन्ने शक्तिः । तदादिपदैः घटत्वादिप्रकारकबोधानुभवात् । बुद्धिस्थत्वं तु शक्यतावच्छेदकानुगमकमिति शक्यतावच्छेदकतावच्छेदकमिति नये शक्यतावच्छेदकनानात्वात् । बुद्धिस्थत्वं तु शक्यतावच्छेदकमिति मते तु पक्षतावच्छेदकसामानाधिकरण्येन साध्यसिद्धेरुद्देश्यत्वे अंशेऽपि सिद्धसाधनम् । पक्षतावच्छेदकावच्छेदेन तदुद्देशेंऽशेऽपि बाधो दोष इत्यवधेयम् । सकतृर्कपदनिर्वचनेन दोषद्वयं परिहरति- उपादानादीति ।। हेतोर्विवक्षितमर्थं दर्शयति- अभूत्वेति ।। भावित्वाद् भवनशीलत्वादित्यर्थः । विशेष्यदलं नित्ये व्यभिचरतीति क्त्वान्तम् । असति तन्निरासाय विशेष्यम् । ननु 'तत्र तस्येव' इति सप्तम्यन्तात् षष्ठ्यन्ताद्वेवार्थे वतेर्विधानात् कथं प्रथमान्ताद्वतिरित्यत आह- प्रायिकत्वेनेति ।। 'तृतीयादिषु भाषितपुंस्कं पुंवद्गालवस्य' 'स्त्रीपुंवच्च' 'पूर्ववत्सनः' 'स्थानिवदादेशोऽनल्विधौ' इति पाणिनिना, 'पानव्यापच्च तद्वत्' इति जैमिनिना च प्रथमान्तादितो वतेः प्रयुक्तत्वाद् अनुशासनं प्रायिकत्वाभिप्रायमिति व्याख्यातप्रायमिति भावः । ईश्वरादृत (व्या.टि.) इति ।। 'अन्यारादितरर्ते' इति सूत्रात् ऋतेयोगे पञ्चमी । अङ्कुरादीनामिति ।। विचित्रानेककारिणामित्यर्थः । ईश्वरस्य तु सर्वशक्त्या तदुपपत्तिः । व्यर्थत्वादिति ।। व्यभिचाराद्यवारकत्वेन विफलत्वादित्यर्थः । साध्याविशिष्टत्वादिति ।। साध्येऽपि विप्रिय इतिवद् वेरभावार्थत्वादित्यर्थः । तत्सम्भवादिति ।। ईदृशव्यर्थविशेषणसम्भवेन साध्यावैशिष्ट्योच्छेद एव भवेत् इत्यर्थः । कतृर्विशेष इति ।। शरीरादिमदपेक्षया कुलालादेर्विशेषत्वादित्यर्थः । वैयर्थ्यमिति ।। विशेषणव्यावर्त्याभावादिति भावः । यद्यपि प्रतियोगिविशेषणमभावान्तरसम्पादकमिति तत्त्यागेऽभावान्तरमेवेति न विशेषणवैयर्थ्यम् । तथापि तीव्रप्रतीतिके लघुधर्मावच्छिन्नाभावे हेतौ सम्भवति तद्घटितगुरुधर्मावच्छिन्नप्रतियोगिको विलम्बितप्रतीतिको न हेतूकरणीयः, आयासवैयर्थ्यादिति तात्पर्यम् । साध्याविशिष्टतेति ।। अभावयोः समनैयत्येनैक्याद् धूमाभाववान् प्रमेयः धूमाभावादित्यत्रेव साध्यावैशिष्ट्यमिति ध्येयम् । विशेषणत्यागे साध्यावैशिष्ट्यमिति व्याख्यानं चिन्त्यम् । 'न च सामान्य' इत्युत्तरग्रन्थासङ्गतेः । सामान्येति ।। साध्यहेतूकृताभावयोः सामान्यविशेषप्रतियोगिकतया सामान्यविशेषभावेनेत्यर्थः । अनुपपत्तेरिति ।। निर्विशेषस्य सामान्यस्यानुपपत्तेरित्यर्थः। साधनायोगादिति ।। तस्य तेन व्याप्त्यभावादित्यर्थः । न चैवमिति ।। हेतोरविशेषणादित्यर्थः । प्रसङ्ग इति ।। प्रत्यक्षानुमानस्यैवं सुकरत्वादित्यर्थः । बाधितत्वादिति ।। प्रतिपक्षस्येति शेषः । तथा चातिप्रसङ्गभङ्ग इत्यर्थः । अलौकिकरीतिरियं न परीक्षकसम्मतेत्यस्वरसादाह- अथ वेति ।। उक्तमिति ।। सामान्यत इत्यर्थः । तथा चातिप्रसङ्गशङ्कैव नास्तीति भावः । पक्षधर्मतासिद्ध्यर्थत्वादिति ।। विशेषणप्रहाणे स्वरूपासिद्धेरित्यर्थः । यद्यप्यभावप्रतियोगिविशेषणे न वैयर्थ्यम् । त्यागेऽभावान्तरापत्तेः । तथाप्युक्तरीत्याऽयासवैयर्थ्यमालोच्योपेत्य वा प्रयोजनमुक्तमित्यवधेयम् । वक्ष्याम इति ।। 'उपाध्यनुन्नीत एवानुमाने वैयर्थ्यं दोषो नोपाध्युन्नीते तस्य विशिष्टाभावरूपत्वात्' इति वक्ष्याम इत्यर्थः । साध्यनिर्देशाभावे पञ्चमीनिर्देशानुपपत्तिमाशङ्क्य पूर्वेणान्वयं दर्शयति- इत्यस्येति ।।
मूलम् - अकार्यत्वमुपाधिरित्युक्ते शरीरिजन्यत्वमितरत्राप्युपाधिरित्युत्तरम् ।
टीका - प्रतिपक्षानुमानस्य सोपाधिकत्वमाशङ्क्येश्वरानुमानस्यापि तत्समानमित्याह- अकार्यत्वमिति ।। यद्विकतृर्कं तदकार्यमिति साध्यव्यापकत्वात् साधनवतः पक्षाद्व्यावृत्तत्वेन साधनाव्यापकत्वाच्चोपाधिः, प्रतिपक्षानुमान इति शेषः । इत्युक्ते केवलानुमानेनेश्वरं साधयता । यत्र सकतृर्कत्वं तत्र शरीरिजन्यत्वमिति साध्यव्यापकत्वात्, कार्यत्ववतोऽप्यङ्कुराद्व्यावृत्तत्वेन साधनाव्यापकत्वाच्च भवति शरीरिजन्यत्वमुपाधिः । इतरत्र ईश्वरानुमाने, इत्युत्तरमनीश्वरवादिना वक्तुं शक्यत इति शेषः । शरीरिविशेषणं व्यर्थमिति चेत्, अकार्यत्वमपि कार्यादन्यत्वं कार्यत्वरहितत्वं वा वक्तव्यम् । तत्राप्यन्यत्वादेरेव साध्यव्यापकत्वसम्भवात्समव्याप्तेश्चानपेक्षितत्वाद्विशेषणवैयर्थ्यमेव । तत्र पक्षव्यावृत्त्यर्थं विशेषणमिति चेत्, तुल्यमितरत्रापि ।
ननु किं व्यभिचारनिवारणलक्षणप्रयोजनाभावो वैयर्थ्यं, प्रयोजनमात्राभावो वा । नाद्यः । व्याप्यगतविशेषणस्यैव तथात्वेन व्यापकगतविशेषणस्य तथात्वनियमाभावात् । न द्वितीयः । असिद्धेरिति चेत्, एतदपि समानम् । अत एव प्रतिपक्षानुमानेऽपि विशेषणवैयर्थ्यं परिहृतम् । विशिष्टस्योपाधेर्हि साध्यव्यापकत्वमस्त्येव । व्यापकनिवृत्तिश्च व्याप्यं निवर्तयत्येव । उपाध्यभावश्चात्र प्रतिपक्षत्वेनोक्तः । उपाध्यनुन्नीत एवानुमाने व्यभिचारावारकविशेषणवत्त्वं दोषो नोपाध्युन्नीत इति व्यवस्थाश्रयणे दोषाभावात् । अनुकूलतर्केणोपाधिप्रतिपक्षनिरास इति चेन्न । तदभावात् । कर्त्रभावे कार्यं न स्यादिति चेन्न । कारणाभावप्रयुक्तत्वात् कार्याभावस्य । कार्यसामान्यं हि कारणसामान्यायत्तम् । अन्यथा कर्मादिकारकविशेषाभावेनाऽसनशयनादिकार्याभावप्रसङ्गः । कर्मादिकं न सार्वत्रिकं कर्ता तु सार्वत्रिक इति चेन्न । तत्सिद्ध्यर्थत्वादेवास्य परकायप्रयासस्य । यद्यपि प्रतिपक्षे नोपाध्युद्भावनमुचितम् । उपाधेः प्रतिपक्षोन्नायकत्वेन वैयर्थ्यात् । तथाप्यभ्युपगमवादोऽयमित्यदोषः ।
ननु शरीरप्रेरणायाः सकतृर्कत्वेऽपि शरीरिजन्यत्वं नास्ति । कर्मभूतस्य शरीरस्य कर्तरि प्रवेशानुपपत्तेः । ततः साध्याव्यापकत्वमिति । उच्यते । शरीरप्रेरणं हि शरीरक्रियानुगुणप्रयत्नावत्त्वम् । नचाशरीरस्य प्रयत्नाोत्पत्तिरस्तीति । किञ्चाऽगमानपेक्षानुमानपक्षेऽनुपलब्धप्रा??ोटिषु पर्वतादिषु कार्यत्वं कुतः सिद्धम् । सावयवत्वादिति चेत्, किमिदं सावयवत्वम् । अवयवसम्बन्धित्वमिति चेन्न । पटावयवतन्तुसंयुक्ताऽकाशे व्यभिचारात् । अवयवसमवेतत्वं चेज्जात्या(दौ)म् (अनैकान्त्यम्) । स्वावयवसमवेतत्वं चेत्स्वसमवायिकारणसमवेतत्वमिति ह्युक्तं स्यात् । तथाच कार्यत्वमनभ्युपगच्छतस्तदप्यसिद्धम् । द्रव्याश्रितद्रव्यत्वमिति चेन्न । वारिनिहिते पार्थिवपरमाणौ व्यभिचारात् । द्रव्यसमवेतद्रव्यत्वमिति चेत्, तथापि द्व्यणुकसमवेते परमाणौ व्यभिचार एव । द्व्यणुकं परमाणुसमवेतं न परमाणुद्र्व्यणुकसमवेत इति चेन्न । समवायत्वातिरिक्तस्य समवेतत्वस्याभावात् । तस्य चोभयत्र साम्यात् । समवायवृत्त्या द्रव्याश्रितद्रव्यत्वमिति चेन्न । ऊर्ध्वाधरीभावादेरसम्भवेन समवायातिरिक्ताश्रयाश्रयिभावानिरूपणात् । व्यवहारमात्रं तु न व्यवस्थितं पटे तन्तव इत्यादेरपि दर्शनात् । मध्यमपरिमाणवत्त्वं सावयवत्वमिति चेन्न । तस्याकार्यत्वेऽप्यनुपपत्त्यभावेनाप्रयोजकत्वादिति ।
(र.टि.) पक्षाद्व्यावृत्तत्वेनेति ।। अभूत्वाभावित्वाभावरूपाकार्यत्वस्य अभूत्वाभाविक्षित्यादेर्व्यावृत्तत्वेने(र.टि.) त्यर्थः । उपाध्युन्नीत इति ।। शरीर्याद्यजन्यत्वार्थकास्मत्सम्मतकतृर्रहितत्वरूपप्रतिपक्षोद्भावनात् पूर्वं शरीरिजन्यत्वोपाधेरनुद्भावनेऽपि तस्योपाध्यभावरूपत्वेन वस्तुगत्योपाध्युन्नीतत्वमस्त्येवेति भावः । अत एवोक्तम् - 'उपाध्यभावश्चात्र प्रतिपक्षत्वेनोक्तः' इति । दोषाभावादिति ।। प्रागुक्तप्रसङ्गलक्षणदोषाभावादित्यर्थः । न चाशरीरस्येति ।। न च प्रागुक्तदोषः । प्रयत्नास्याकर्मकत्वेन शरीराकर्मकत्वात् । तज्जन्यक्रियायास्तत्कर्मकत्वेऽपि शरीरावच्छिन्नस्याऽत्मनः कतृर्त्वं विशेषणभूतशरीरमात्रस्य कर्मत्वम् । अतस्तस्यापि शरीरिजन्यत्वान्न साध्याव्यापकत्वमिति भावः । आगमानपेक्षेति ।। आगमापेक्षत्वे तत एव कार्यत्वसिद्धिरिति भावः । अनुपलब्धप्रा??ोटिष्विति ।। प्रा??ोटिः प्रागभावो वा उत्पत्तिर्वा ।
(रा.टि.) ईश्वरवादिनोऽपसिद्धान्तदोषनिरासायोक्तम्- इत्युत्तरमित्यादि ।। ननु यदकार्यं तद्विकतृर्कमित्यपि गगनादौ व्याप्तिप्रदर्शनार्थं विशेषणमित्यत आह- समव्याप्तेश्चेति ।। साध्यव्यापकत्वमात्रेण प्रतिपक्षाद्युन्नायकत्वेनोपाधित्वसम्भवादिति भावः । पक्षेति ।। यत्किञ्चिदन्यत्वरहितत्वयोः पक्षेऽपि सत्त्वात्ततो व्यावृत्त्यर्थमित्यर्थः । तथात्वेन व्यभिचारवारकत्वेनेत्यर्थः । असिद्धेरितीति ।। पक्षव्यावृत्तिरूपप्रयोजनसत्त्वादिति भावः । अत एवेति ।।  व्यापकविशेषणे तथात्वनियमाभावादेवोपाध्यभावरूपप्रतिपक्षे विशेषणवैयर्थ्यं परिहृतमित्यर्थः । नन्वस्तु व्यापकविशेषणे तथात्वाभावः प्रकृते किमित्यत आह- विशिष्टस्येति ।। यद्वा व्यापकविशेषणस्य तन्नियमाभावेऽपि प्रतिपक्षे कुतो न विशेषणवैयर्थ्यं, तथात्वे शब्दोऽनित्यः कार्यत्वात्, नित्यः शब्दः चैत्रश्रवणयोग्यत्वादित्यादावपि विशेषणवैयर्थ्यं न स्यादित्यतः प्रकृतापेक्षयेयमुक्तिरित्याह- विशिष्टस्येति ।। शरीरविशिष्टजन्यत्वस्येत्यर्थः । 'यत्र सकतृर्कत्वम्' इति प्रागेव प्रदर्शनादिति भावः । उपाधिप्रतिपक्षभावमुपेत्य शङ्कते- अनुकूलेति ।। तर्कमाशङ्कते- कर्तुरिति ।। कारणाभावप्रयुक्तत्वं व्यनक्ति- कार्येति ।। आयत्तमित्यनन्तरं नतु कारकविशेषकर्त्रायत्तमिति योज्यम् । अन्यथेति ।। कार्यस्य कारकविशेषायत्तत्व इत्यर्थः । आसनेति ।। आस्ते, शेते, प्रकाशते इत्याद्यकर्मकक्रियारूपकार्याभावप्रसङ्ग इत्यर्थः । शङ्कते- कर्मेति ।। कर्मकरणादिकारकमित्यर्थः । तत्सिद्ध्यर्थत्वादिति ।। कार्यमात्रं सकतृर्कमित्येतत्सिद्ध्यर्थत्वात्, अस्य कार्यत्वानुमानप्रयोगरूपस्य प्रयासस्य । स एव सार्वत्रिकत्वनियमोऽनीश्वरवादिनोऽद्याप्यसिद्ध एवेति न त्वदभिमततर्कावतारावसर इति भावः । उपाध्युक्तेरनौचित्यमाशङ्क्य निराह- यद्यपीति ।। वैयर्थ्यादिति ।। प्राचीनहेतुनैव प्रतिपक्षस्य प्रतिरुद्धत्वेन कार्याक्षमत्वप्राप्त्या प्रतिपक्षान्तरस्य कृत्याभावादिति भावः । अनेकत्वकृतप्राबल्याय तदुक्तिरिति केचित् । तन्न । उभयत्रापि हेतुद्वयप्राप्त्या एकत्राऽधिक्याभावात् । 'शतमप्यन्धानां न पश्यति' इति न्यायेन प्राबल्यासिद्धेश्चेति । शरीरस्य कर्मकारकरूपस्यापि कतृर्कोटौ प्रवेशोऽस्तीति भावेनाऽह- शरीरप्रेरणं हीति ।। नचैकस्य कतृर्कर्मभावविरोधः । 'स्वाध्यायोऽध्येतव्यः' इत्यत्रेवान्येन सह कर्मत्वस्य केवले कतृर्त्वस्य चोपपत्तेः । अनुपलब्धेति ।। अनुपलब्धपूर्वावधिष्वित्यर्थः । जात्यामिति ।। व्यभिचारादित्यनुषङ्गः । ऊर्ध्वाधरीति ।। अवयवावयविनोः भूतलघटयोरिवोर्ध्वाधरीभावस्यादर्शनेनासम्भवादित्यर्थः । इह तन्तुषु पट इति व्यवहारबलादाश्रयाश्रयिभावः कल्प्यत इत्यत आह - व्यवहारेति ।।
(श्री.टि.) तत्राप्यन्यत्वादेरेवेति ।। तत्राऽदिपदेन रहितत्वसङ्ग्रहः । विकतृर्कत्ववति गगनादौ पटाद्यन्यत्वघटादिरहितत्वयोः सत्त्वेन साध्यव्यापकत्वादित्यर्थः । ननु 'साधनाव्यापकाः साध्यसमव्याप्ता उपाधयः' इत्युक्तत्वात् समव्याप्तस्योपाधित्वपक्षे यत्रान्यत्वं तत्र विकतृर्कत्वमित्यस्य घटादौ व्यभिचारेण समव्याप्त्यभावात् तदर्थं कार्येति विशेषणमिति चेत्तत्राऽह- समव्याप्तेश्चेति ।। अनपेक्षितत्वादिति ।। अयं भावः । विषमव्याप्तस्यैवोपाधित्वे पक्षेतरत्वस्याप्युपाधित्वप्राप्त्याऽनुमानमात्रोच्छेदप्रसङ्गेन तत्परिहाराय हि समव्याप्तत्वं वक्तव्यम् । तत्र विषमव्याप्तस्यैवोपाधित्वेऽपि पक्षेतरत्वस्योपाधित्वपरिहारस्तु प्रकारान्तरेण भविष्यति । तथा हि । अनुकूलतर्कसद्भावदशायां तस्योपाधित्वमुच्यते तदभावदशायां वा । नाऽद्यः । पक्ष एव साध्यव्यापकत्वभङ्गात् ।
़अनुकूलेन तर्केण सनाथे सति साधने ।
साध्यव्यापकताभङ्गात्पक्षे नोपाधिसम्भवः ।।'
इति वचनात् । न द्वितीयः । तदभावे तस्येष्टत्वादिति । पक्षव्यावृत्त्यर्थमिति ।। पक्षे उपाधिव्यावृत्त्यर्थमित्यर्थः। साधनाव्यापकत्वार्थमिति यावत् । अन्यथा अन्यत्वमात्रस्य पक्षेऽपि विद्यमानत्वेन साधनव्यापकत्वादिति भावः। इतरत्रापीति ।। शरीरिजन्यत्वोपाधावपि पक्षव्यावृत्त्यर्थमेव शरीरीति विशेषणमित्यर्थः । वैयर्थ्यं नाम विगतप्रयोजनवत्त्वम् । 'अर्थोऽभिधेयरैवस्तु प्रयोजननिवृत्तिषु' इत्यभिधानेनार्थशब्दस्य प्रयोजनवाचित्वावगमात् । तथा चात्र किं प्रयोजनविशेषाभावो विवक्षितः प्रयोजनसामान्याभावो वेति विकल्पयति- नन्विति ।। (अकार्यत्वोपाधौ विशेषणवैयर्थ्यमुक्तम्) तत्राऽशङ्कते- नन्विति ।।) व्यापकगतस्येति ।। उपाधेः साध्यव्यापकत्वादिति भावः । तथात्वनियमाभावादिति ।। व्यभिचारवारकत्वनियमाभावादित्यर्थः । ननु व्यापकगतविशेषणस्यापि व्यभिचारवारकत्वं दृष्टम् । तथा हि । शब्दो न स्पर्शवद्विशेषगुणः प्रत्यक्षत्वे सत्यकारणगुणपूर्वकत्वात् । अत्र परमाणुरूपादिव्यावृत्त्यर्थं प्रत्यक्षत्वे सतीत्युक्तम् । पटरूपादिव्यावृत्तये विशेष्यभागः । तथा चात्रान्यतरकर्मजे स्थाणुश्येनसंयोगादौ व्यभिचारपरिहाराय साध्ये विशेषपदस्य अभियुक्तैर्दत्तत्वादिति चेत्सत्यम् । अत एव नियमाभावादित्युक्तमिति द्रष्टव्यम् । असिद्धेरिति ।। साधनाव्यापकत्वसिद्धिरूपप्रयोजनसद्भावेन प्रयोजनसामान्याभावस्यासिद्धेरित्यर्थः । एतदपि समानमिति ।। शरीरिजन्यत्वोपाधावपि शरीरिविशेषणस्य वैयर्थ्यं नाम न तावद्व्यभिचारनिवारणलक्षणप्रयोजनाभावः । व्याप्यगतविशेषणस्यैव तथात्वेन व्यापकगतस्य तथात्वनियमाभावात् । उपाधेश्च साध्यव्यापकत्वात् । नापि प्रयोजनसामान्याभावः । साधनाव्यापकत्वसिद्धिरूपप्रयोजनसद्भावेन प्रयोजनसामान्याभावस्यासिद्धेरिति समानमित्यर्थः । साध्यव्यापकाभूतोपाधौ विशेषणवैयर्थ्यपरिहारेण प्रतिपक्षानुमानेऽपि तद्वैयर्थ्यं परिहृतमित्याह- अत एवेति ।। व्यापकगतविशेषणस्य तथात्वनियमाभावादेवेत्यर्थः ।
ननूपाधेस्साध्यव्यापकत्वेन तत्रत्यविशेषणस्य व्यभिचारवारकत्वनियमाभावेऽपि तदभावस्य यदा हेतुत्वं तदा तस्य व्याप्यगतविशेषणत्वप्राप्त्या व्यभिचारवारकत्वं वक्तव्यमेवेत्याशङ्क्यात एवेत्युक्तमेव स्पष्टमाह- (श्री.टि.) विशिष्टस्येति ।। अखण्डस्येत्यर्थः । सामान्यवत्त्वे सतीत्यादाविव सत्यन्तविशेषणाभावादखण्डत्वमिति साम्प्रदायिकोऽर्थः । तथा चाखण्डोपाधौ न वैयर्थ्यमिति भावः । नन्वस्तूपाधेस्साध्यव्यापकत्वं, तथापि तदभावेन कथं प्रतिपक्ष इत्यत आह- व्यापकनिवृत्तिश्चेति ।। साध्यव्यापकाभूतोपाधिनिवृत्तिरित्यर्थः । स्वव्याप्यम् उपाधिव्याप्यभूतं साध्यम् । निवर्तयत्येवेति ।। व्यापकनिवृत्त्या व्याप्यनिवृत्तेरावश्यकत्वादिति भावः । उपाध्यभावश्चेति ।। साध्यव्यापकाभूताखण्डोपाध्यभाव इत्यर्थः । तथा चोपाध्यभावस्य व्याप्यत्वेऽप्यखण्डाभावरूपत्वादखण्डाभावे च न वैयर्थ्यमिति भावः । तथा हि । लोके विशेषणवैयर्थ्यशङ्कायां हीदं बीजम् । एकस्मिन् धर्मिणि लघुगुरुधर्मद्वयसमावेशे लघुना व्याप्त्यवच्छेदे गुरोरनावश्यकत्वम् । यथा धूमे धूमत्वनीलधूमत्वरूपधर्मद्वयसमावेशे लघुना धूमत्वेनैव व्याप्त्यवच्छेदे गुरोर्नीलधूमत्वस्यानावश्यकत्वमिति तद्विशेषणं व्यर्थम् । न चेदं बीजमत्रास्ति । शरीरिजन्यत्वरूपाखण्डधर्मप्रतियोगिकाभावस्यैकत्वेन तन्मध्ये जन्यत्वाभावः शरीरिजन्यत्वाभाव इति विभागासम्भवेन वैयर्थ्यबीजाभावान्न विशेषणवैयर्थ्यशङ्केति ज्ञातव्यम् । व्याप्तावनपेक्षितविशेषणदानेन पक्षधर्मतां प्रसाध्य साध्यसाधने 'प्रयोजनाधीनं प्रमाणं न प्रमाणाधीनं प्रयोजनम्' इत्यायातम् । तथा च देवदत्तः पिपासित इत्येतावता मरावपि वारिसाधकप्रमाणप्रवृत्तिस्स्यादित्यतिप्रसङ्ग इत्युक्तदोषः परिहृत इत्याह- उपाध्यनुन्नीत एवेति ।। उपाध्यभावमेव हेतुं कृत्वा क्रियमाणं यदनुमानं तद्भिन्ने पर्वतोऽग्निमान् प्रमेयधूमवत्त्वादित्याद्यनुमान इत्यर्थः । उपाध्युन्नीत इति ।। अखण्डोपाध्यभावमेव हेतुं कृत्वा क्रियमाणे सत्प्रतिपक्षानुमान इत्यर्थः । प्रकृतं च तादृशमिति भावः । दोषाभावादिति ।। प्रागुक्तातिप्रसङ्गलक्षणदोषाभावादित्यर्थः । तथा च पक्षधर्मतां साधयितुं व्याप्तावनपेक्षितमपि विशेषणं न प्रक्षिप्यतेऽस्माभिर्येनातिप्रसङ्गः । किं नामाखण्डोपाध्यभाव एव अत्र सत्प्रतिपक्षत्वेनोक्तः । तथा चोपाधेरखण्डत्वेन तत्र विशेषणविशेष्यविभागाभावेन तदभावरूपाखण्डाभावेऽपि न विशेषणविशेष्यविभागोऽस्ति । एवं चानपेक्षितविशेषणप्रक्षेपो न क्रियत इति नोक्तदोष इत्याशयः । 'तदनेन वक्ष्यामोऽत्र समाधानम्' इत्युक्तं दर्शितं भवतीति ज्ञातव्यम् । विमतं सकतृर्कं कार्यत्वादित्यत्र शरीरिजन्यत्वोपाधेस्तदभावेन सत्प्रतिपक्षस्य च निरासोऽनुकूलेन तर्केण क्रियते । अनुकूलतर्कसद्भावे उपाधेः पक्ष एव साध्यव्यापकताभङ्गात्, प्रतिपक्षस्य च बाधितत्वादित्याशङ्कते- अनुकूलतर्केणेति ।। कारणाभावेति ।। तथा च न कर्तुरभावेन कार्यत्वाभावापादनं युक्तमिति भावः । तदुपपादयति- कार्येति ।। अन्यथेति ।। कार्यसामान्यस्य कारणसामान्यायत्तत्वमनङ्गीकृत्य कारणविशेषायत्तत्वं चाङ्गीकृत्य कार्यसामान्याभावस्य कारणविशेषाभावप्रयुक्तत्वाङ्गीकार इत्यर्थः । आसनशयनादीति ।। आस्ते शेते इत्यादेरकर्मकत्वादिति भावः । सार्वत्रिक इति ।। तथा च तदभावेन कार्यत्वाभावापादनं युक्तमिति भावः । तत्सिद्ध्यर्थत्वादेवेति ।। कर्तुस्सार्वत्रिकत्वसिद्ध्यर्थत्वादेवेत्यर्थः । तथा च कर्तुः सार्वत्रिकत्वे सिद्धेऽनुकूलतर्कसिद्धिः । तत्सिद्धौ चोपाधिप्रतिपक्षनिरासेनानुमानसम्यक्त्वसिद्ध्या तेन कर्तुः सार्वत्रिकत्वसिद्धिरित्यन्योन्याश्रयः स्यादिति भावः ।
(श्री.टि.)  ननु क्षित्यादिकं सकतृर्कमित्यस्य क्षित्यादिकं विकतृर्कमिति प्रतिपक्षोऽभिहितः । तत्राकार्यत्वमुपाधिरित्युक्ते शरीरिजन्यत्वमितरत्राप्युपाधिरिति प्रतिबन्द्युत्तरं कस्माद् दत्तम् । किन्तु सत्प्रतिपक्षानुमान उपाध्युद्भावनमेव नोचितमित्युत्तरं देयमित्याशङ्कते- यद्यपीति ।। वैयर्थ्यादिति ।। 'शतमप्यन्धानां न पश्यति' इति न्यायादेकेनापि बहूनां प्रतिबन्धादिति भावः । अभ्युपगमेति ।। प्रतिपक्ष उपाध्युद्भावनस्योचितत्वमभ्युपगम्य शरीरिजन्यत्वमितरत्राप्युपाधिरित्युक्तमित्यर्थः । ननु शरीरिजन्यत्वं नोपाधिः साध्याव्यापकत्वादित्याशङ्कते- नन्विति ।। कुतो नास्तीत्यत आह- कर्मभूतस्येति ।। देवदत्तः शरीरं प्रेरयतीति प्रतीत्या शरीरप्रेरणायाः शरीरकर्मत्वं तावत् सिद्धम् । तस्याश्च पुनः शरीरिजन्यत्वे कर्मभूतस्य शरीरस्य कर्तरि प्रवेशापत्तिः । तथाच शरीरावच्छिन्नस्य देवदत्तस्य कतृर्त्वेन विशिष्टस्य यद्भवति तद्विशेषणस्यापि भवतीत्येवं लम्बकर्णमानयेत्यादौ दर्शनात्तन्न्यायेन शरीरस्यापि कतृर्त्वप्राप्तौ कतृर्त्वकर्मत्वयोरेकत्र विरोधेनाङ्गीकर्तुमशक्यत्वेन शरीरिजन्यत्वं नास्तीति वक्तव्यम् । तथा च शरीरप्रेरणायां सकतृर्कत्वे सत्यपि शरीरिजन्यत्वाभावात्साध्याव्यापकतेत्यर्थः । शरीरप्रेरणायां न साध्याव्यापकता । शरीरिजन्यत्वस्यापि सत्त्वात्तदनङ्गीकारे केवलात्मजन्यत्वप्राप्तेः । अस्त्विति चेत्तत्राऽह- शरीरप्रेरणं हीत्यादिना ।। न चाशरीरस्येति  ।।  तथात्वे घटावच्छिन्नात्मनोऽपि प्रयत्नाोत्पत्तिस्स्यादिति भावः । न च कर्मभूतस्य शरीरस्य कर्तरि प्रवेशानुपपत्तिर्दोष इति वाच्यम् । शरीरावच्छिन्नस्याऽत्मनः कतृर्त्वाद्विशेषणीभूतशरीरमात्रस्यैव कर्मत्वादुक्तन्यायस्य चित्रगुमानयेत्यादौ व्यभिचारित्वादिति द्रष्टव्यम् । यद्वा शरीरं प्रेरयतीत्यस्य शरीरपरिस्पन्दानुगुणप्रयत्नां करोतीत्यर्थः । तथा च प्रयत्नास्यैव कर्मत्वं न शरीरस्यातो न कर्मभूतशरीरस्य कर्तरि प्रवेशानुपपत्तिरित्युक्तदोषः । न च शरीरपरिस्पन्द एव साध्याव्यापकत्वं शङ्क्यम् । तत्राप्युक्तरीत्या  शरीरमात्रस्यैव  परिस्पन्दं  प्रति  कर्मत्वं, शरीरावच्छिन्नस्यैवाऽत्मनः कतृर्त्वमित्यभिप्रायो द्रष्टव्यः । एवमुपाधिनाऽनुमानं दूषयित्वा हेत्वसिद्ध्याऽपि दूषयति- किञ्चेत्यादिना ।। आगमानपेक्षेति ।। आगमापेक्षत्वे तत एव कार्यत्वसिद्धिस्स्यादिति भावः । प्रत्यक्षेण कार्यत्वसिद्धिपरिहारायाऽह- अनुपलब्धप्रा??ोटिष्विति ।। प्रा??ोटिः प्रागभाव उत्पत्तिर्वा । तथा चानुपलब्धप्रागभावेषु, अनुपलब्धोत्पत्तिकेषु वा पर्वतादिष्वित्यर्थः । कार्यत्वं प्रागभावप्रतियोगित्वम् । व्यभिचारादिति ।। कार्यत्वरूपसाध्याभावादिति भावः। जात्यादाविति ।। तन्तुत्वादेः पटावयवे तन्तौ समवेतत्वादिति भावः । आदिपदेन परमाणुगतविशेषग्रहणम् । इति ह्युक्तं स्यादिति । 'द्रव्यसमवायिकारणम् अवयवः' इति वचनादिति भावः ।
अनभ्युपगच्छत इति ।। तथा च समवायिकारणस्यैवानभ्युपगमात्स्वसमवायिकारणसमवेतत्वमप्यसिद्धमिति भावः । सावयवत्वं प्रकारान्तरेण निर्वक्ति- द्रव्याश्रितेति ।। आकाशे व्यभिचारपरिहाराय द्रव्याश्रितेत्युक्तम् । जलपरमाणुगतरूपादिगुणादौ तत्परिहाराय द्रव्यत्वमित्युक्तम् । तस्य चेति ।। समवायस्य चेत्यर्थः । उभयत्रापीति ।। समवायस्य सम्बन्धत्वेन द्विष्ठत्वादिति भावः  । तथा च परमाणुरपि द्व्यणुकसमवेत इति तत्र व्यभिचार इति द्रष्टव्यम् । समवायवृत्त्येति ।। समवायसम्बन्धेनेत्यर्थः । तथा च समवायसम्बन्धेन च द्व्यणुकमेव (श्री.टि.) परमाणावस्ति न परमाणुद्र्व्यणुक इति न तत्र व्यभिचार इति भावः । ऊर्ध्वाधरीभावादेरिति ।। समवायसम्बन्धेनापि द्रव्याश्रितत्वं नाम न कुण्डबदरादिवदूर्ध्वाधरीभावेन वक्तुं युक्तम् । तन्तुपटाद्यवयवावयविस्थल एतादृशोर्ध्वाधरीभावादर्शनेन परमाणुद्व्यणुकयोरप्यभावात् । आश्रयाश्रयिभावो नाम समवाय एव वक्तव्यः । स च द्विष्ठ इति पुनः परमाणौ व्यभिचारस्तदवस्थ एवेत्यर्थः । ननु समवायवृत्त्या द्रव्याश्रितत्वं नाम समवायसम्बन्धेन द्रव्याश्रिततया व्यवह्वियमाणत्वं विवक्षितम् । नचेदं परमाणावस्ति । परमाणुद्र्व्यणुकसमवेत इति व्यवहाराभावात् । किन्तु द्व्यणुक एव परमाणुसमवेत इत्येव व्यवहारः । अतो न व्यभिचार इत्यत आह- व्यवहारमात्रं त्विति ।। कुतो न व्यवस्थितमित्यत आह- पटे तन्तव इत्यादेरिति ।। तथा च तद्वद् द्व्यणुके परमाणुरित्यपि कदाचित् कस्यचित् व्यवहारसम्भवात् परमाणौ व्यभिचारस्स्यादेवेति भावः । केचित्तु पटे तन्तव इत्यपि व्यवहारदर्शनेन सावयवत्वेन प्रसिद्धे पटे निरुक्तसावयवत्वलक्षणस्याभावादव्याप्तिरिति भावमाहुः । तस्याकार्यत्वेऽपीति ।। ननु मध्यमपरिमाणवत्त्वमस्तु, कार्यत्वं मास्त्वित्यप्रयोजकताशङ्कायां कथमनुपपत्त्यभावः । कार्यत्वाभावे मध्यमपरिमाणवत्त्वमेव न स्यादिति हेतूच्छित्तेरेव बाधकतर्कस्य विद्यमानत्वादिति चेन्न । अस्मन्मते लिङ्गशरीरस्यानादित्वेनाकार्यत्वेऽपि मध्यमपरिमाणवत्त्वस्यैव सत्त्वेन तर्कस्य व्यभिचारित्वादिति । यद्यपि लिङ्गशरीरमप्यण्वेव तथाऽपि तत्तच्छरीरव्यापित्वं विशेषबलादस्ति ततस्तत्र व्यभिचारस्सुस्थ इति भावः । अप्रयोजकत्वादिति ।। अस्त्वेतादृशं सावयवत्वं कार्यत्वं मास्त्वित्यप्रयोजकता अनुकूलतर्काभावादित्यर्थः ।
(पां.टि.) नन्वन्यत्वादेः साध्यव्यापकत्वेऽप्यन्यत्वादिमति घटादौ विकतृर्कत्वाभावेन साध्यव्याप्यत्वाभावेन समव्याप्त्यर्थत्वान्न वैयर्थ्यमित्याशङ्क्य साध्यव्यापकतामात्रेणैव स्वव्यावृत्त्या साध्यव्यावृत्तिसाधकत्वसम्भवेन दूषणत्वनिर्वाहान्न समव्याप्त्या प्रयोजनमित्याशयेनाऽह- समव्याप्तेश्चेति ।। अन्यथा विषमव्याप्तस्याऽर्द्रेन्धनसंयोगादेरनुपाधित्वप्रसङ्ग इति भावः । व्यापकगतविशेषणस्य तथात्वनियमाभावादिति ।। शब्दो न स्पर्शवद्विशेषगुणः प्रत्यक्षत्वे सत्यकारणगुणपूर्वकत्वादित्यत्र, श्येनक्रियया जन्ये स्थाणुश्येनसंयोगे सत्यपि प्रत्यक्षत्वे सत्यकारणगुणपूर्वकत्वे स्पर्शवद्गुणताया एव सत्त्वेन तदभावरूपोक्तसाध्याभावेन तत्राव्यभिचाराय विशेषपदोपादानेन व्यापकगतविशेषणस्यापि व्यभिचारवारकत्वस्थित्या तन्निषेधानुपपत्तेर्नियमाभावपर्यन्तानुधावनं कृतमिति द्रष्टव्यम् । अत एवेत्युक्तमेव विशदयति- विशिष्टस्योपाधेरित्यादिना ।। तर्ह्यन्यत्रापि प्रतिपक्षानुमाने व्यभिचारवारकविशेषणवैयर्थ्यं दोषो न स्यादिति प्रागुक्तदोषं परिहरति- उपाध्यनुन्नीत एवेत्यादिना ।। प्रतिपक्षस्योपाध्यनुन्नीतत्वम् उपाध्यभावरूपत्वाभावः, तदुन्नीतत्वं च तदभावरूपत्वमिति द्रष्टव्यम् । अनुकूलतर्केणेति ।। अनुकूलतर्केण हेतोः साध्यव्याप्यत्वनिश्चयेन साध्यव्याप्यहेत्वव्यापकतयोपाधेः साध्याव्यापकत्वादनुकूलतर्कसनाथतया   ईश्वरानुमानस्य  प्रबलत्वेन  तेनेतरस्य  बाधितत्वादुपाधिप्रतिपक्षनिरास इत्यर्थः । अनुकूलतर्कमाशङ्कते- कर्त्रभाव इति ।। कारणाभावेति ।। कारणसामान्याभावप्रयुक्तत्वात्कार्याभावस्य (पां.टि.) तदभावेनैव कार्याभावस्याऽपादनीयत्वेन, कारणविशेषाभावप्रयुक्तत्वाभावेन तद्विशेषकर्त्रभावेन कार्याभावापादनमप्रयोजकत्वादयुक्तमिति भावः । कार्याभावस्य कारणसामान्याभावायत्तत्वं कुत इत्यतस्तदुपपादयति- कार्यसामान्यं हीति ।। कार्याभावस्य कारणविशेषाभावायत्तत्वे बाधकं चाऽह- अन्यथेति ।। प्रसङ्ग इति ।। अविशेषादिति भावः । सार्वत्रिकत्वासार्वत्रिकत्वाभ्यां विशेषाद् अविशेषासिद्धेः प्रशिथिलमूलोऽयं तर्क इत्याशङ्कते- कर्मादिकमिति ।। अन्योन्याश्रयेण दूषयति- तत्सिद्ध्यर्थत्वादिति ।। यद्यपीति ।।
़प्रतिसाधनरूपस्य नानुमानस्य दूषणम् ।
उपाधिः प्रतिरूपं हि साधनं तन्न चापरम् ।।'
इत्यनुव्याख्यानोक्तेरिति भावः ।
ननु प्रतिपक्षेऽप्युपाध्युद्भावनं सिद्धान्ते स्वीक्रियत एव । तत्कथमेतत् ? न च प्रतिपक्षस्य पूर्वमेव सिद्धत्वेन वैयर्थ्यान्न तथेति वाच्यम् । उपाध्युद्भावने सति प्रतिपक्षान्तरसहकारेणैकस्य प्राबल्यसिद्ध्या तेन तदसहकृतानुमानबाधसम्भवेन वैयर्थ्याभावात् । न चाकार्यत्वरूपोपाध्यभावस्य कार्यत्वरूपत्वेन विमतं सकतृर्कं कार्यत्वादिति प्रतिपक्षपर्यवसानेन न प्रतिपक्षान्तरसहकार इति वाच्यम् । अभावाभावस्य भावव्याप्तत्वं न भावत्वमिति मतेन प्रतिपक्षान्तरलाभोपपत्तेः । न चोपाध्युद्भावनलब्धानुमानान्तरस्य पूर्वानुमानसमबलत्वाभावे प्रतिपक्षत्वानुपपत्त्या तत्समानबलत्वावश्यम्भावात्कथं बाधकत्वम्, असमानबलत्वेऽपि बाधकत्वे एकेनाप्यनुमानेन प्रतिपक्षद्वयबाधः किं न स्यादिति वाच्यम् । एकैकस्य प्रतिपक्षानुमानेन समबलत्वेऽपि बहुत्वप्रयुक्तप्राबल्येनानेकेषामेकबाधकत्वोपपत्तेः । सहकारिकृतसामर्थ्यातिशयस्यानुभवसिद्धत्वात् । अन्यथा बहुत्वप्रयुक्तप्राबल्यस्य दत्तजलाञ्जलित्वापातात् । तस्यैतादृशविषयातिरिक्तविषयान्तराभावात् । न चेष्टापत्तिः । 'द्विविधं बलवत्त्वं च बहुत्वाच्च स्वभावतः' इति सिद्धान्ते तदभ्युपगमात् । न चैवम् 'प्रतिसाधनरूपस्य नानुमानस्य दूषणम् । उपाधिः' इत्यनुव्याख्यानविरोधः । तस्य परमतानुवादत्वेन स्वमतानुवादत्वाभावात् । तस्मादभ्युपगमवादत्वोक्तिरयुक्तेति चेत्, अत्र ब्रूमः । प्रतिपक्षेऽप्युपाध्युद्भावनस्याङ्गीकारान्न तत्पक्षोक्तदोषावकाशः । न च प्रकृतग्रन्थासङ्गतिः । तस्यार्थान्तरपरत्वेन आपातप्रतीतार्थपरत्वाभावेन तदनवकाशात् । तथा हि । अनुमानेनेश्वरं साधयता नैयायिकेन प्रतिपक्षानुमाने उपाधेरुद्भावनीयत्वेन तेन च 'शतमप्यन्धानां न पश्यति' इति न्यायेन बहुत्वप्रयुक्तप्राबल्यानङ्गीकारेण प्रतिपक्षे उपाधेर्वैयर्थ्यस्याङ्गीकृतत्वादिति यद्यपीति ग्रन्थार्थः । प्रतिपक्षे उपाधेर्वस्तुगत्या दूषणत्वाभ्युपगमेन नैयायिकस्य प्रतिपक्षे उपाध्युद्भावनवाद इत्यदोष इति परिहारार्थः । ततश्च न प्रकृतग्रन्थासङ्गतिः ।
।। अनुपपत्तेरिति ।। एकस्यैव कतृर्त्वकर्मत्वयोर्विरुद्धत्वादिति भावः । न चाशरीरस्येति ।। न च प्रागुक्तदोषः । प्रयत्नास्य शरीरकर्मकत्वाभावात् । तज्जन्यक्रियायास्तत्कर्मकत्वेऽपि शरीरावच्छिन्नस्याऽत्मनः कतृर्त्वं, विशेषणभूतशरीरमात्रस्य कर्मत्वम् । अतस्तस्या अपि शरीरिजन्यत्वान्न साध्याव्यापकत्वमिति भावः । मूलकारीयं प्रतिपक्षोपाधिभ्यामीश्वरानुमानदूषणमसिद्धेरप्युपलक्षणमिति भावेनासिद्ध्याऽपि तद्दूषयति- किञ्चेति ।। पक्षे (पां.टि.) कार्यत्वरूपहेतुसिद्धिः किमागमादभिमता उत प्रत्यक्षात् किं वाऽनुमानात् । नाऽद्यः । आगमापेक्षानुमानेनेश्वरसिद्धिपक्षे आगमेन कार्यत्वसिद्धिसम्भवेऽपि तदनपेक्षानुमानेन तत्सिद्धिपक्षे आगमेन कार्यत्वसिद्धेर्वक्तुमशक्यत्वात् । न द्वितीयः । *उपलब्धप्रागभावकोटिकेषु घटादिषु प्रत्यक्षेण प्रागभावप्रतियोगित्वरूपकार्यत्वसिद्धिसम्भवेऽपि भूभूधरादेरनुपलब्धप्रा??ोटिकतया प्रत्यक्षेण तत्रोक्तकार्यत्वसिद्धेरयोगात् । नान्त्यः। लिङ्गाभावादित्याशयेनाऽह- आगमानपेक्षेत्यादि ।। ननु सावयवत्वस्यैव कार्यत्वसाधने लिङ्गत्वान्न तदभाव इत्याशङ्कते- सावयवत्वादिति चेदिति ।। तस्यैवानिरुक्तेर्न तेन कार्यत्वसिद्धिरित्यभिप्रेत्य सम्भावितान् पक्षान्निराचिकार्षुः, तत्किं यत्किञ्चिदवयवसम्बन्धित्वं, किं वाऽवयवसमवेतत्वं, यदि वा स्वावयवसमवेतत्वम्, अथ वा द्रव्याश्रितद्रव्यत्वं, यद्वा द्रव्यसमवेतद्रव्यत्वम्, आहोस्वित्समवायवृत्त्या द्रव्याश्रितद्रव्यत्वम् उत मध्यमपरिमाणवत्त्वमिति विकल्पान् मनसि निधायाऽद्यमुत्थापयति- किमिदमित्यादिना ।। उत्थापितपक्षमाकाशे व्यभिचारेण दूषयति- पटावयवेति ।। आकाशे सत्यपि पटावयवतन्तुसम्बन्धित्वे कार्यत्वविरहादिति भावः । द्वितीयं शङ्कते- अवयवेति ।। ततश्चाऽकाशे सत्यपि तन्तुसम्बन्धित्वे तत्समवेतत्वाभावेन हेत्वगमनान्न व्यभिचार इति भावः । मास्तु तर्ह्याकाशे व्यभिचारस्तथाप्युदाहरणस्यानादरणीयत्वात्तन्तुसमवेततन्तुत्वादौ व्यभिचारान्नावयवसमवेतत्वेनापि तत्सिद्धिरित्यभिप्रेत्याऽह- जात्यादाविति ।। आदिपदेन यत्किञ्चिदवयवभूतपरमाण्वादिसमवेतविशेषपरिग्रहः । जात्यादेः सत्यप्यवयवसमवेतत्वेऽकार्यत्वेन कार्यत्वरूपसाध्यविरहादिति भावः ।
तृतीयं शङ्कते- सावयवेति ।। ततश्च जात्यादेः सत्यप्यवयवसमवेतत्वे स्वावयवसमवेतत्वाभावान्न व्यभिचार इति भावः । असिद्ध्या एतं पक्षं दूषयितुमिमं पक्षं निष्कर्षयति- स्वसमवायीति ।। चतुर्थमाशङ्कते- द्रव्याश्रितेति ।। द्रव्यपदं स्पष्टार्थम्, आकाशादेः सत्यपि द्रव्यत्वे आश्रितत्वाभावेन जात्यादेश्च सत्यप्याश्रितत्वे द्रव्यत्वाभावेन व्यभिचारपरिहारेण आश्रितद्रव्यत्वमात्रस्यैव कार्यत्वसाधने पुष्कलत्वादिति द्रष्टव्यम् । व्यभिचारादिति ।। तत्र सत्यपि द्रव्याश्रितद्रव्यत्वे कार्यत्वविरहादिति भावः । वारिनिहितपार्थिवपरमाणौ सत्यपि द्रव्याश्रितद्रव्यत्वे द्रव्यसमवेतद्रव्यत्वाभावान्न तत्र व्यभिचारप्रसङ्ग इति पञ्चममाशङ्कते- द्रव्यसमवेतेति ।। अत्राप्याद्यं द्रव्यपदं स्पष्टार्थम्, आकाशादेर्वारिनिहितपरमाणोश्च सत्यपि द्रव्यत्वे समवेतत्वाभावेन जात्यादेः सत्यपि समवेतत्वे द्रव्यत्वाभावेनैव तत्रोक्तव्यभिचारपरिहारसिद्ध्या समवेतद्रव्यत्वमात्रस्यैव कार्यत्वसाधने पुष्कलत्वादिति द्रष्टव्यम् । परमाणौ व्यभिचार एवेति ।। तत्र सत्यपि द्व्यणुकरूपद्रव्यसमवेतद्रव्यत्वे कार्यत्वविरहादिति भावः । परमाणौ समवेतत्वाभावेनोक्तहेत्वगमनान्न व्यभिचार इत्याशङ्कते- द्व्यणुकमिति ।। साम्यादिति ।। तथाच परमाणौ व्यभिचार एवेति भावः । परमाणोरुक्तरीत्या द्रव्यसमवेतद्रव्यत्वेऽपि समवायवृत्त्या द्रव्याश्रितद्रव्यत्वाभावान्न व्यभिचार इति षष्ठं पक्षमाशङ्कते- समवायवृत्त्येति ।। अत्रापि समवायवृत्त्याऽऽश्रितद्रव्यत्वे तात्पर्यम् । द्रव्यपदं तु स्पष्टार्थम् । आकाशादेराश्रितत्वेन, जात्यादेर्द्रव्यत्वेन, परमाणोश्च (पां.टि.) समवायवृत्त्येत्यनेनैव व्यावृत्तिसिद्ध्या समवायवृत्त्याऽऽश्रितद्रव्यत्वमात्रस्यैव कार्यत्वसाधने पुष्कलत्वादिति द्रष्टव्यम् । अनिरूपणादिति ।। तथा च व्यभिचार एवेति भावः । ननु समवायवृत्त्या द्रव्याश्रितत्वेन व्यवह्वियमाणत्वं सावयवत्वमतो नोक्तव्यभिचार इत्याशङ्क्याऽह- व्यवहारमात्रं त्विति ।। दर्शनादिति ।। तथा च तन्तुषु पट इत्यादिदृष्टव्यवहारानुसारेण परमाणुषु द्व्यणुकं समवेतमित्यादिव्यवहारवत् पटे तन्तव इति दृष्टव्यवहारानुरोधेन द्व्यणुके परमाणुरिति व्यवहारस्यापि सिद्धत्वेन परमाणोरुक्तव्यवहारविषयत्वस्यावर्जनीयत्वात्तत्र व्यभिचार एवेति भावः  ।  सप्तममाशङ्कते- मध्यमपरिमाणेति ।। अकार्यत्वेऽप्यनुपपत्त्यभावेनेति ।। अकार्यत्वेऽपि गगनप्रदेशस्येव सांशत्वेनैव मध्यमपरिमाणत्वोपपत्तेरिति भावः ।
(व्या.टि.) उपाधिलक्षणमकार्यत्वे दर्शयति- यद्विकतृर्कमित्यादिना ।। उक्त इत्युक्तिकर्तारमाह- साधयतेति ।। शरीरिजन्यत्वेऽप्युपाधिलक्षणं प्रदर्शयति- यत्र सकतृर्कत्वमित्यादिना ।। शरीरिजन्यत्वमिति ।। अदृष्टद्वारकेति पूरणीयम् । अन्यथाऽदृष्टद्वारा जीवजन्यत्वेन साधनव्याप्तेः । इतरत्रेति ।। 'किंसर्वनामबहुभ्यः' इत्यनुवर्त्य 'सप्तम्यास्त्रल्' इति त्रल्प्रत्यये रूपमिति भावः । तद्विशेष्यमाह- ईश्वरानुमान इति ।। ईश्वरानुमापके हेतावित्यर्थः । कार्यत्वरहितत्वं वेति ।। प्रतियोग्यन्योन्याभावप्रतियोगितावच्छेदकात्यन्ताभावयोः परस्परव्याप्यव्यापकभावेनाभेदाभावात् पृथग्विकल्पः  । सम्भवादिति ।। क्वाप्यव्यभिचारादित्यर्थः । समव्याप्तेश्चेति ।। उपाधेः साध्येनेति शेषः । प्रतिबन्दीं गृह्णाति- तुल्यमिति ।। इतरत्रापीति ।। शरीरिजन्यत्वोपाधावपीत्यर्थः । प्रतिपक्षानुमान उपाधिवादी शङ्कते- नन्विति ।। किं प्रयोजनविशेषाभावो वा प्रयोजनसामान्याभावो वेति विकल्पयितव्ये प्रयोजनविशेषं स्वरूपेणाऽह- व्यभिचारनिवारणेति ।। मणिकारेण 'वर्णा न परस्परव्यभिचारिव्यङ्ग्या एककालावच्छेदेन समानदेशत्वे सति समानेन्द्रियग्राह्यत्वात्' इत्यत्र व्याप्यस्य व्यभिचारवारणाय साध्ये परस्परव्यभिचारीति व्यञ्जकविशेषणप्रक्षेपादस्ति व्यापकगतस्यापि विशेषणस्य व्याप्यगतव्यभिचारवारकत्वमित्यतस्तथात्वनियमाभावादित्युक्तम् । कुत्रचित्प्रयोगेऽपि बहुप्रयोगाभावान्न नियम इति भावः । असिद्धेरिति ।। तेन पक्षव्यावृत्तिसिद्ध्या प्रयोजनसामान्याभावासिद्धेरित्यर्थः । प्रतिवाद्युत्तरयति- एतदपीति ।। समानमिति ।। शरीरिविशेषणेऽपीत्यर्थः  ।  उपाधिगतविशेषणसार्थक्यप्रकारमेतच्छब्देनान्यत्राप्यतिदिशति- अत एवेति ।। पक्षधर्मतासिद्धिरूपप्रयोजनवत्त्वादित्यर्थः । 'साध्यव्यापकवैलोम्यमव्याप्तिः साधनस्य च' इत्यनुव्याख्यानदिशोपाधेः प्रतिपक्षोन्नायकत्वाद् विशिष्टस्योपाधित्वे तस्य साध्यव्यापकत्वे व्यापकाभावस्य व्याप्याभावव्याप्यत्वात् तेन तत्साधने तस्य विशिष्टाभावत्वेन विशेषणाभावाद्व्यतिरिक्तत्वात् न वैयर्थ्यमिति वक्तुं विशिष्टस्य साध्यव्यापकतां प्रतिजानीते- विशिष्टस्येति ।। अस्त्येवेति ।। ततश्च किं प्रकृत इति तत्राऽह- उपाध्यनुन्नीत इति ।। तदनाहित इत्यर्थः । नोपाध्युन्नीत इति ।। तस्य व्यभिचारवारकत्वेऽपि विशिष्टोपाध्यभावस्य हेतुत्वात् दज्ञाने निर्धर्मिकव्याप्तेरग्रहात्तज्ज्ञानस्य प्रतियोगितावच्छेदकप्रकारकप्रतियोगिज्ञानसाध्यत्वाद्धर्मिज्ञानद्वारा व्याप्तिग्रहौपयिकत्वं वरीवर्त्येवेति दरीदृश्यत इति भावः । अत्र विस्तरस्तर्कताण्डवे बोध्यः ।
(व्या.टि.)   ईश्वरानुमानिकत्ववादी शङ्कते- अनुकूलेति ।। तदिति ।। तर्केत्यर्थः । हेतूच्छित्तिबाधकमाशङ्कते- कर्त्रभावेति ।। कार्यसामान्याभावे न कर्त्रभावः प्रयोजकः, तस्य कारकविशेषाभावत्वात् । किन्तु कारणसामान्याभावः, अतो न तेन तदापादनं युक्तमित्याह- कारणाभावेति ।। तदपि कुत इत्यतः कार्यसामान्ये कारणसामान्यस्य प्रयोजकत्वादित्याह- कार्यसामान्यं हीति ।। अनेन कर्त्रभावेऽपि सकारणत्वमात्रेण कार्यत्वस्योपपत्त्याऽप्रयोजकतोक्ता वेदितव्या । विपक्षेऽतिप्रसङ्गमाह- अन्यथेति ।। आसनशयनादीति ।। तेषामकर्मकत्वप्रसिद्धेर्नासिद्धिः । वैषम्यमाशङ्कते- कर्मादिकमिति ।। तदिति ।। कतृर्सार्वत्रिकत्वस्येत्यर्थः । परकीयेति ।। 'कुग्जनस्य परस्य च' इति कुगागमः । प्रयासस्येति ।। गिरिदरीविवरवृत्त्यङ्कुरादेः कतृर्साधनप्रयासस्येत्यर्थः । एवेति ।। अनुमानप्रयासात्प्रागेव कतृर्सार्वत्रिकत्वसिद्धावनुमानवैयर्थ्यम्, असिद्धौ च न तेनोपाधिप्रतिपक्षनिरास इत्युभयतःपाशा रज्जुरिति सूचयति । ननु नेदं प्रतिपक्षानुमानोपाध्युद्भवनं युज्यते । सिद्धान्तविरुद्धत्वात् । उपाधेर्हि प्रतिपक्षोन्नायकतया दूषकत्वमिति हि सिद्धान्तः । प्रतिपक्षेऽप्युपाध्युद्भावने तस्यापि प्रतिपक्षोन्नायकतया तस्य वैयर्थ्यात् । पूर्वेणैव प्रतिपक्षितत्वात् । यथोक्तमनुव्याख्याने फलाध्याये
़प्रतिसाधनरूपस्य नानुमानस्य दूषणम् ।
उपाधिः प्रतिरूपं हि साधनं तन्न चापरम् ।।' इति ।
अतो नेदममूलमाशङ्कनीयमित्याशङ्क्य परिहरति- यद्यपीत्यादिना ।। अभ्युपगमवादोऽयमिति ।। ननु नायं वादोऽभ्युपगमनीयः । विप्रतिपन्नत्वात् । अन्यथा संवादेन निगृह्येतेति चेन्न । रक्षानुवाके मीमांसकैः 'कृत्वा चिन्तया' बहूनामधिकरणानां प्रवर्तितत्वात् । न चैवमपि संवादस्यानुद्धारः, न हि पराङ्गं दग्धमिति स्वाङ्गदाहोपशम इति वाच्यम् । उक्त्यनौचित्योक्तेरुक्तदूषणस्य ज्यायस्त्वादिति रहस्यम् । केचित्तु बहुत्वसङ्ख्यायाः प्राबल्यप्राप्तेः प्रतिपक्षेऽप्युपाध्युद्भावनं सिद्धान्तः । प्रतिसाधनरूपस्येत्यनुव्याख्यानं पररीत्या । तथा चाभ्युपगमवादोऽयं पूर्वपक्षिण इति व्याचख्युः । साध्यस्योपाधिव्यभिचारं शङ्कते- नन्विति ।। कुत इत्यत आह- कर्मभूतस्येति ।। क्रियाजन्यफलशालित्वरूपकर्मलक्षणे संयोगविभागादेर्द्विष्ठत्वेन द्वयोः कर्मत्वापत्त्या चैत्रश्चैत्रं गच्छतीत्याद्यापातेन कर्तुरन्यत्वे सतीति विशेषणावश्यकतया, कर्तरि शरीरकर्मकप्रेरणाकर्तरि शरीरस्य प्रवेशोऽनुपपन्नः, लक्षणविरोधादिति भावः ।
समाधत्ते- उच्यत इति ।। शरीरस्योपयोगप्रदर्शनाय प्रेरणां निर्वक्ति- शरीरक्रियेति ।। धात्वर्थतावच्छेदकफलीभूतक्रियायां शरीरनिष्ठत्वद्योतनाय शरीरेत्युक्तिः । न त्वर्थे निवेशः । धात्वर्थेनोपसङ्ग्रहेणाकर्मकत्वापत्तेः। अन्यस्य प्रेरणाकर्मत्वानापत्तेश्चेति ध्येयम् । कर्मणः कतृर्त्वाभावेऽपि तद्विशेषणत्वं समर्थः सामर्थ्यं प्रकटयतीत्यादाविवोपपन्नम् । वस्तुतो लक्षणे कर्तुरन्यत्वे सतीति विशेषणं न देयम् । विषयत्वरूपकर्मत्वस्य ग्राम इव क्रियाश्रयेऽभावादेवानतिप्रसङ्गात् । 'तदात्मानमेवावेत्' इत्यादावभेददर्शनाच्च । किन्तु कर्मकर्त्रोरुत्सर्गतो भिदेत्येतदेव सुधोपदर्शितरीत्या मन्तव्यम् । अशरीरस्य शरीरानवच्छिन्नस्य प्रयत्नाोत्पत्तिरस्तीति व्यतिरेकप्रदर्शनमुखेन (व्या.टि.) कतृर्प्रवेशव्युत्पादनम् । यद्यप्यशरीरस्यापि प्रयत्नाोऽस्ति । ईश्वरकृतेरङ्गीकृतेः । तथाऽपि जन्यकृत्याशयेनेयमुक्तिः । अत एव प्रयत्नाोत्पत्तिरित्युक्तम् । केवलानुमानेनेश्वरसाधने पक्षे हेतुसाधकाभावेन तदसिद्धिमाह- किञ्चेति ।। अनुपलब्धेति ।। अदृष्टपूर्वावस्थेष्वित्यर्थः । साधकमाशङ्कते- सावयवत्वादिति ।। विकल्प्य दूषयितुं पृच्छति- किमिदमिति ।। अवयवसम्बन्धित्वं वाऽवयवसमवेतत्वं वा स्वावयवसमवेतत्वं वा द्रव्याश्रितद्रव्यत्वं वा द्रव्यसमवेतद्रव्यत्वं वा समवायवृत्त्या द्रव्याश्रितद्रव्यत्वं वा मध्यमपरिमाणवत्त्वं वेति सप्तधा विकल्प्याऽद्यं निराह- पटावयवेति ।। द्वितीयं पराह- जात्यादाविति ।। तन्तुत्वादावित्यर्थः । तृतीयं पराचष्टे- स्वसमवायिकारणेति ।। तदपीति ।। स्वसमवायिकारणमित्यर्थः । चतुर्थं निराह- वारिनिहित इति ।। दधातेर्हिः । निक्षिप्त इत्यर्थः । पञ्चमं पराकरोति- तथाऽपीति ।। उद्धरति- द्व्यणुकमिति ।। तस्येति ।। समवायस्येत्यर्थः। षष्ठं निष्ठीवति- ऊर्ध्वेति ।। व्यवहारेणातिरिक्तः कल्प्यत इत्यत आह- व्यवहारमात्रमिति ।। सप्तमं निरस्यति- तस्येति ।। अनुपपत्त्यभावेनेति ।। गगनपदस्येवेत्यर्थः । इति समाप्तम्, केवलानुमानदूषणं समाप्तमित्यर्थः ।
मूलम् - प्रत्यक्षानुमानसिद्धत्वे च भेदस्य तद्विरोधादेवाप्रामाण्यमभेदागमस्य । तेनाभेदागमस्याप्रामाण्याभावे (तेनाभेदवाक्यस्याप्रामाण्याभावे च) नानुवादकत्वं भेदवाक्यानाम् । न हि बलवतोऽनुवादकत्वम् ; दार्ढ्यहेतुत्वात् ।
(त.मं.) प्रत्यक्षानुमानयोरागमापेक्षया दुर्बलत्वात् कथं तद्विरोधादभेदागमस्याप्रामाण्यमित्यत आह- तेनेति ।। न हि प्रत्यक्षादेर्बलवत आगमस्य तद्विषयवादेऽप्यनुवादकत्वं स्यात् ।
टीका - तदेवमीश्वरस्यैवासिद्धेस्तद्भेदस्य प्रत्यक्षानुमानाभ्यां सुतरामसिद्धिरिति न भेदवाक्यानामनुवादकत्वमित्युक्तम् । अधुना व्यर्थश्चायं भेदवाक्यानामनुवादकत्वव्युत्पादनप्रयासः परस्येत्याशयेनाऽह- प्रत्यक्षेति ।। येन भेदवाक्यानामनुवादकत्वमुच्यते तेनावश्यं भेदस्य प्रत्यक्षानुमानसिद्धत्वं वाच्यम् । असिद्धस्यानुवदितुमशक्यत्वात् । तथा च तिष्ठन्तु तावद्भेदवाक्यानि । भेदग्राहकप्रत्यक्षादिविरोधादेवाप्रामाण्यमभेदागमस्यापरिहार्यम् । तथा चाभेदागमप्रामाण्यपरिरक्षणार्थं भेदागमानामनुवादकत्वव्युत्पादनं क्रियमाणं तदप्रामाण्यमेव द्रढयतीति व्यर्थमेव । नन्वपौरुषेयत्वेनानाशङ्कितदोषत्वादागमः प्रबलः । प्रत्यक्षानुमाने तु दोषशङ्काकलङ्कितत्वाद्दुर्बले । तत्कथं   दुर्बलभेदग्राहकप्रत्यक्षादिविरोधेन  प्रबलस्याभेदागमस्याप्रामाण्यप्राप्तिरित्यत  आह - तेनेति ।। तेन प्रत्यक्षादिविरोधेन । नानुवादकत्वमित्यत्रापि तेनेति वर्तते । भेदस्य प्रत्यक्षादिना सिद्धत्वेनेति । कुतो नेति चेत्, परोक्तयुक्त्यैवेत्याह- नहीति ।। यद्यागमस्य प्रबलत्वाद्दुर्बलप्रत्यक्षादिविरोधेनापि नाप्रामाण्यमित्युच्यते तर्हि भेदवाक्यानाम् अपि वेदत्वेन प्रबलत्वाद्दुर्बलप्रत्यक्षादिप्रतिपन्नभेदप्रतिपादकत्वेऽपि नानुवादकत्वम् । बलवतोऽपि कुतो नानुवादकत्वमित्यत आह- दार्ढ्येति ।।
अयमाशयः । न तावत्पूर्वप्रवृत्तप्रमाणावच्छिन्नविषयत्वमनुवादकत्वं भेदवाक्यानामस्ति, तथाऽनुपलम्भात् । तथात्वे ह्यर्थासंस्पर्शितया दौर्बल्यं स्यात् । ततः प्रतिपन्नार्थप्रतिपादकत्वमात्रमनुवादकत्वमिति वक्तव्यम् । तस्यापि परानपेक्षस्वकारणायत्तस्य वैयर्थ्यमेवानुवादकत्वे बीजमङ्गीकर्तव्यम् । नच तत्प्रकृतेऽस्ति । दुर्बलाभ्यां प्रत्यक्षानुमानाभ्यां प्रतिपन्नेऽपि भेदे साशङ्के सति तत्रैव प्रवृत्तानां प्रबलानां भेदवाक्यानां निःशङ्कभेदप्रतिपत्तिहेतुत्वेन सार्थकत्वात् । तथा चाननुवादकतद्विरोधेनाभेदागमस्याप्रामाण्यं तदवस्थमिति ।
(र.टि.) 'तद्विरोधादेव' इत्येवकाराभिप्रायमाह- तिष्ठन्तु तावदिति ।। भेदवाक्यानामनुवादकत्वे प्रत्यक्षादिविरोधस्य निमित्तत्वेन परैरनुक्तत्वात्कथं तेनेत्यस्यानुवृत्तिरित्यतस्तेनेत्यस्यार्थमाह- भेदस्येति ।। बलवत्त्वलक्षणहेतोरप्रयोजकत्वशङ्कायां किमनेन बाधकमुपन्यस्तमित्यत आह- अयमाशय इति ।। प्रमाणावच्छिन्नेति ।। प्रमाणविषयत्वावच्छिन्नेत्यर्थः । अर्थासंस्पर्शितयेति ।। भेदे प्रत्यक्षादिविषयत्वप्रतिपादकत्वापत्त्या भेदरूपार्थसत्त्वे उदासीनतया दौर्बल्यं स्यादित्यर्थः । तथा च हेतूच्छित्तिरेव विपक्षे बाधिकेति भावः । निःशङ्केति ।। अन्यथा प्रत्यक्षाद्यपेक्षया प्राबल्यं न स्यादिति भावः ।
(रा.टि.) उत्तरवाक्यस्य सङ्गतिसौलभ्याय उपसंहारव्याजेन प्रकृतप्रमेयमनुवदति- तदेवमिति ।। तत् तस्मादित्यर्थः । भेदवाक्यानीति ।। अभेदवाक्यविरोधितयोक्तानि 'द्वे ब्रह्मणी' इत्यादीनीति योज्यम् । तेनेत्यनुवर्तत इत्युक्तं तस्यात्रोपयुक्तमर्थमाह- भेदस्य प्रत्यक्षादिना सिद्धत्वेनेति ।। ननु प्रत्यक्षादिप्राप्तार्थाप्रतिपादनेन भेदवाक्यानामननुवादित्वे सत्येकार्थे प्रमाणद्वयाप्रवृत्तेर्दार्ढ्यहेतुत्वादित्युक्तिर्न लगतीत्यतोऽस्त्यनुवादकत्वम्, अथापि सप्रयोजनानुवादत्वान्न दौर्बल्यमिति भावेनाऽह- अयमाशय इति ।। पूर्वप्रवृत्तेरिति ।। धारावाहिकज्ञानेषु द्वितीयादिज्ञानस्येवेति भावः । अर्थेति ।। मानान्तरानवगतस्वमात्रप्रमाणको योऽर्थः तदसंस्पर्शितयेत्यर्थः । प्रतिपन्नार्थेति ।। ज्ञातार्थेत्यर्थः । परानपेक्षेति ।। धारावाहिकज्ञानेषु द्वितीयादिज्ञानस्येव परानपेक्षं स्वकारणायत्तं यत् तस्येत्यर्थः । तथाचाननुवादकेति ।। यस्य पुंसः प्रत्यक्षादिना भेदनिश्चयः तं प्रत्यनुवादकत्वेऽपि अनिश्चयवन्तं प्रत्यननुवादकताऽस्तीत्येवमुक्तम् । अनिर्णीतार्थप्रतिपादकेत्यर्थः ।
(श्री.टि.) पूर्वग्रन्थफलितमर्थमनुवदन्नुत्तरग्रन्थमवतारयति- तदेवमिति ।। तद्विरोधादेवेत्येवकाराभिप्राय(श्री.टि.) माह- तिष्ठन्तु तावदिति ।। तथा चेति ।। भेदग्राहकप्रत्यक्षादिविरोधे सतीत्यर्थः । तदिति ।। तस्याभेदागमस्येत्यर्थः । तेनेति ।। वर्तत इति ।। अनुवर्तत इत्यर्थः । अनुवृत्तस्य तेनेत्यस्य प्रत्यक्षादिविरोधेनेत्यस्यार्थस्यासम्भवादाह- भेदस्येति ।। आगमस्य अभेदागमस्य । वेदत्वेनेति ।। अपौरुषेयवाक्यत्वेनेत्यर्थः । ननु कथमनेनानुवादकत्वपरिहार इत्यत आह- अयमाशय इति ।। पूर्वप्रवृत्तप्रमाणावच्छिन्नेति ।। पूर्वप्रवृत्तप्रमाणप्रतिपाद्यत्वावच्छिन्नार्थप्रतिपादकत्वमित्यर्थः । यथा लोके, प्रत्यक्षादिकं प्रमाणमेवं प्रतिपादयतीत्यनुवादकवाक्यस्य पूर्वप्रवृत्तप्रत्यक्षादिप्रमाणप्रतिपाद्यत्वविशिष्टार्थप्रतिपादकत्वमस्ति । एवं तादृशानुवादकत्वं द्वा सुपर्णेत्यादिभेदवाक्यानां नास्ति तथाऽनुपलम्भादित्यर्थः । तथात्वे हीति ।। यद्येतादृशानुवादकत्वमुच्येत तदैव ह्यर्थासंस्पर्शितया अयमेवमाहेत्यादिवद् भेदरूपार्थसत्त्व  उदासीनत्वेनार्थसत्त्वनिश्चायकत्वाभावप्राप्त्या भेदवाक्यानां दौर्बल्येनाप्रामाण्यशङ्का स्यात् । न ह्येवमस्ति । अनुपलम्भादित्यर्थः । तस्यापीति ।। प्रतिपन्नार्थप्रतिपादकस्याप्यागमस्येत्यर्थः । परानपेक्षेति ।। पूर्वप्रवृत्तप्रत्यक्षादिप्रमाणरूपपरापेक्षां विना स्वकारणायत्तस्य स्वस्यार्थबोधने यत्कारणं शक्तियोग्यतादिसहकारितन्मात्राधीनस्य तन्मात्रमपेक्ष्य प्रवृत्तस्येत्यर्थः । अयं भावः। यद्यागमः प्रत्यक्षादिरूपपूर्वप्रमाणापेक्षया तदुपजीवनेनेति यावत्, स्वार्थप्रतिपादने प्रवर्तेत तर्ह्येवानुवादितया दौर्बल्यशङ्का स्यात् । न चैवमस्ति । आगमः प्रत्यक्षाद्यनुपजीवनेन शक्त्यादिसहकारिवशात् स्वार्थं प्रतिपादयति । सोऽर्थो वस्तुगत्या प्रमाणान्तरप्रतिपादित इत्येव । तथा चैतादृशस्यापि वाक्यस्यानुवादित्वे प्रमाणान्तरेणापि तस्यार्थस्य प्रतिपादितत्वाद्वैयर्थ्यमिति वैयर्थ्यमेव बीजतया वाच्यम् । न च तत्प्रकृतेऽस्तीति । तद्वैयर्थ्यरूपं बीजं प्रकृते नास्तीत्यर्थः । कुतो नास्तीत्यत आह- दुर्बलाभ्यामित्यादिना ।। तथा च निश्शङ्कतया भेदप्रतीतेर्द्वा सुपर्णेत्यादिभेदागमेनैव जायमानत्वेन प्रत्यक्षादिना तदजननात् । अनुवादकत्वे बीजभूतं वैयर्थ्यं नास्तीति भावः । तद्विरोधेनेति ।। भेदवाक्यविरोधेनेत्यर्थः । भेदवाक्यैः प्रतिरुद्धत्वादित्यन्वयः ।
(पां.टि.) व्यर्थश्चेति ।। ऐक्यागमस्य भेदागमविरोधाभावोपपादनद्वाराऽप्रामाण्याभावोपपादनार्थस्य भेदागमानुवादकत्वप्रतिपादनप्रयासस्य प्रत्यक्षादिविरोधेनैक्यागमाप्रामाण्यसम्पादकत्वेन वैयर्थ्यमित्यर्थः । नन्वैक्यागमस्य भेदवाक्यविरोधेनाप्रामाण्यस्य समर्थितत्वेन तद्व्यावृत्त्यनुपपत्त्या तदर्थकैवकारानुपपत्तिरित्यतोऽर्थान्तरपरत्वादत्रैवकारस्य भेदागमविरोधव्यावृत्तिपरत्वाभावान्न तदनुपपत्तिरिति भावेन तदभिप्रायमाह- तिष्ठन्तु तावदिति ।। कथमनेनोक्तशङ्कानिरास इत्यत आह- अयमाशय इति ।। बलवतां भेदवाक्यानामनुवादकत्वं वदन् प्रष्टव्यः, किं तेषां पूर्वप्रवृत्तप्रमाणावच्छिन्नविषयत्वरूपमेवानुवादकत्वमभिमतम् उत प्रतिपन्नार्थप्रतिपादकत्वमिति । नाऽद्यः । पूर्वप्रवृत्तप्रमाणावच्छिन्नविषयत्वस्यैव भेदवाक्येष्वसत्त्वेन तस्यानुवादकत्वरूपताया असम्भवादित्याह- न तावत्पूर्वप्रवृत्तेति ।। श्रुतसाक्षिवाक्यवत् 'प्रत्यक्षादिकं भेदं विषयीकरोति' इत्येवं पूर्वप्रवृत्तप्रमाणविषयत्वावच्छिन्नविषयकत्वमित्यर्थः । कुत उक्तरूपस्यानुवादकत्वस्य भेदवाक्येष्वसत्त्वमित्यतस्तत्किं भेदवाक्येभ्यस्तथा प्रतिभासात्सिद्धम् उत तदङ्गीकारे बाधकाभावात् । नाऽद्यः । 'द्वा सुपर्णा' इत्यादिवाक्यात् (पां.टि.) प्रत्यक्षादिप्रमाणविषयो भेद इत्यप्रतिभासादित्याह- तथाऽनुपलम्भादिति ।। न द्वितीय इत्याह- तथात्वे हीति ।। अर्थासंस्पर्शितयेति ।। भेदे प्रत्यक्षादिप्रमाणविषयत्वप्रतिपादकत्वेन स्वातन्त्र्येण भेदरूपार्थाप्रतिपादकत्वादित्यर्थः । दौर्बल्यं स्यादिति ।। ततश्चोक्तरूपानुवादकत्वाङ्गीकारे * त्वदङ्गीकृततद्बलवत्त्वहानिरेव बाधिकेति भावः । अस्तु तर्हि प्रतिपन्नार्थप्रतिपादकत्वमेव तेषामनुवादकत्वमित्यतस्तस्यानुवादत्वरूपत्वं किं पूर्वप्रवृत्तप्रमाणसापेक्षप्रयुक्तम् आहोस्विद्वैयर्थ्यप्रयुक्तमिति विकल्पद्वयं मनसि निधाय भेदवाक्यानां भेदप्रतिपादकतायाः शाब्दसामग्रीरूपस्वकारणायत्तत्वेन पूर्वप्रवृत्तप्रत्यक्षादिप्रमाणानपेक्षत्वेनाऽद्यपक्षानुपपत्तेर्द्वितीय एवाङ्गीकर्तव्य इत्याह- तस्यापीति ।। अस्तु तर्हि स एव पक्षो निरवद्यत्वादित्यतो भवेदेव यद्यत्र वैयर्थ्यं स्यात् । न चैतदस्तीत्याह- न चेति ।। तत्कथमित्यतस्तत्सार्थक्यमुपपादयति- दुर्बलाभ्यामिति ।। अस्त्वननुवादकत्वं भेदवाक्यानां किं तावताऽपीत्यतस्तत्सिद्धमर्थं दर्शयति- तथा चेति ।।
(व्या.टि.) शिष्यमनःसमाधानाय पूर्वोक्तमनूद्योत्तरग्रन्थसन्दर्भगर्भितमाह- तदेवमिति ।। तद्भेदस्य तद्धर्मिकस्य तत्प्रतियोगिकस्य वा भेदस्येत्यर्थः । व्यर्थ इति ।। विगतप्रयोजनो विरुद्धप्रयोजनश्चेत्यर्थः । आपादकासिद्धिमाशङ्क्य तत्साधयति- येनेति ।। वादिनेति शेषः । कुतोऽयं निर्बन्ध इत्यत आह- असिद्धस्येति ।। तिष्ठन्त्विति ।। विरोधितया वक्तव्यानीत्यर्थः । तद्विरोधमपि पश्चाद्वक्ष्याम इति भावः । अपरिहार्यमिति प्रसङ्गस्य व्याप्त्यादिमत्तया बलवत्तामाह । अप्रामाण्यमेवेत्यनेन प्रामाण्यसिद्धिं व्यावर्तयति । द्रढयतीति 'तत्करोति' इति णिच् । निगमयति- व्यर्थमेवेति ।। अभिमतासिद्धेरनभिमतसिद्धेश्चोभयविधं वैयर्थ्यं सिद्धमेवेत्यर्थः । प्रत्यक्षादेरागमविरोधकत्वेऽपि दौर्बल्यान्न तद्विषयापहारकत्वलक्षणं बाधकत्वम् । अतो निर्बाधमागमप्रामाण्यं सेत्स्यतीत्याशङ्कते- नन्वित्यादिना ।। वर्तते अनुवर्तते । तदर्थमाह- भेदस्येति ।। वेदत्वेन अपौरुषेयत्वेन । तदेतत्सङ्गृहीतं न्यायामृते
़यथा नापहरेद् द्वैताभावश्रुत्यर्थमक्षधीः ।
तथा नोपहरेद् द्वैतश्रुत्यर्थमपि दुर्बला' इति ।
अनुवादकत्वं द्वेधा निरुच्य तद्दूषकताबीजाभावात् न दोषत्वमित्याह- अयमाशय इति ।। पूर्वप्रवृत्तेति ।। प्रमाणविषयतयाऽर्थविषयत्वं प्रमाणावच्छिन्नविषयत्वं, यथा रजतं देवदत्तेन ज्ञातमितिवत् 'इदं तत्प्रत्यक्षसिद्धम्, एतदनुमानसाध्यं, तद्वाक्योक्तम्' इत्यादि । तथेति ।। प्रमाणपरिग्रहेणेत्यर्थः । आद्यानुवादकत्वस्य दुष्टिबीजमाह- तथात्वे हीति ।। द्वितीयं परिशेषयति- तत इति ।। तस्यापीति ।। प्रतिपन्नार्थप्रतिपादनस्यापि । स्वकारणाऽयातस्येति ।। स्वेत्यावर्तनीयम् । स्वस्वकारणायातस्येति । सामग्रीद्वयार्थिकसमाजायातस्येत्यर्थः । वैयर्थ्यमेवेति ।। नैष्फल्यमेवेत्यर्थः । अनुवादकत्वे दौर्बल्यहेतावनुवादकत्वे बीजम् ईदृशानुवादकत्वस्य दूषकताबीजमित्यर्थः । तदभावमाह- न चेति ।। चकारादाद्यानुवादकत्वबीजनिषेधसमुच्चयः । सार्थकत्वादिति ।। शङ्कानिवृत्तेः फलस्य स्फुटत्वादित्यर्थः । परमप्रकृतमुपसंहरति- तथा चेति ।।
मूलम् - प्रत्यक्षादेरागमस्य प्राबल्येऽपि नोपजीव्यप्रमाणविरोधे प्रामाण्यम् । विषयाभावे स्वस्यैवाप्रामाण्यप्राप्तेः । तेनैव ह्यनुमानादिनाऽऽगमस्य विषयः सिद्ध्यति तत्पक्षेऽपि । अनुमानेन ह्यनुवादित्वपक्ष ईश्वरो बोद्धव्यः, प्रत्यक्षेण चाऽगमः । अतस्तयोर्विरोधे प्रामाण्यं न स्यात् । अनुमानसिद्धेश्वराच्च भेदोऽनुभवत एव सिद्धो जीवस्य ; असर्वकतृर्त्वेनानुभवात् ।
(त.मं.) तर्हि प्राबल्यादभेदागमस्यापि प्रामाण्यं स्थितमित्यत आह- प्रत्यक्षादेरिति ।। येन यस्य विषयः स्वरूपं वाऽवगम्यते तत् तस्योपजीव्यम् । तद्विरोधाद् विषयाभावे स्वस्यैव उपजीवकस्याप्रामाण्यप्राप्तेः । सामान्यत उक्तमर्थं विशिनष्टि - तेनैव हीति ।। अभेदादेः कस्यचिद् धर्मस्य ज्ञानं धर्मिज्ञानानन्तरीयकम् । तस्मात् किञ्चिद् धर्मिग्राहकप्रमाणमेष्टव्यम् । तत्र जीवेश्वरयोर्धर्मिणोस्तु ग्राहकौ प्रत्यक्षागमाविति प्राप्तम् । ते तु वेदं भेदेनैव धर्मिणं ग्राहयन्तमनुवादीत्यनादृत्यानुमानेन बोद्धव्यो धर्मीत्यभ्युपगच्छान्त । एवं चेत् विषयद्वारेणाभेदागमस्यानुमानमुपजीव्यं स्यात् । श्रोत्रप्रत्यक्षेण चाऽगमस्वरूपं बोद्धव्यम् । तस्मात् तदपि स्वरूपद्वारेणोपजीव्यमभेदागमस्य । इतश्चाभेदागमः उपजीव्यप्रमाणविरुद्ध इत्याह- अनुमानेति ।। साक्षिज्ञानापरपर्यायोऽनुभवो हि जीवस्वरूप उपजीव्यप्रमाणम् ।
टीका - एवं भेदवाक्यैस्तेषामनुवादकत्वसिद्धये परेणाङ्गीकृताभ्यां भेदप्रतिपादकाभ्यां प्रत्यक्षानुमानाभ्यां वा प्रतिरुद्धत्वान्नाभेदवाक्यानां प्रामाण्यमित्युक्तम् । इदानीं न केवलं समबलप्रमाणप्रतिरुद्धत्वादप्रामाण्यं किन्तु प्रबलप्रमाणबाधितत्वाच्चेति वक्तुं सामान्यन्यायं तावद् व्युत्पादयति- प्रत्यक्षादेरिति ।। यद्यपि प्रत्यक्षानुमानाभ्यामागमस्य प्राबल्यमित्युत्सर्गः, तथापि यत्र प्रत्यक्षानुमानयोरागमं प्रत्युपजीव्यत्वं तत्र तयोरेव ततो बलवत्त्वम् । तत एव तद्विरोधे तस्य न प्रामाण्यमिति तावदङ्गीकार्यम् । कुत इति चेत्, उच्यते । उपजीव्योपजीवकयोर्हि विरोधे न तावदुभयं प्रमाणं वस्तुनो द्वैरूप्यापातात् । नाप्युभयमप्रमाणं वस्तुनो निःस्वभावत्वापत्तेः । ततोऽन्यतरस्यैवाप्रामाण्येऽवश्यमङ्गीकार्ये, न तावदुपजीवकविरोधेनोपजीव्यस्याप्रामाण्यमङ्गीकर्तुमुचितम् । कुत इत्यत आह- विषयेति ।। येन हि यस्य विषयः सिद्ध्यति तत्तस्योपजीव्यम् । यथा पर्वतग्राहकं धूमानुमानस्य  ।  तथाचोपजीवकविरोधेनोपजीव्यस्याप्रामाण्ये  सत्युपजीवकस्य  विषयो  न सिद्ध्येत् । विषयाभावे स्वोदयाभावेनाबोधकत्वलक्षणमप्रामाण्यं प्राप्नोति । यत्स्वयं नोदेतुमलं नापि बोधयितुं कथं तदुपजीव्यमप्रमाणीकुर्यात् । अतः परिशेषादनपेक्षतया प्रबलस्योपजीव्यस्य विरोधेन सापेक्षतया दुर्बलमुपजीवकमेवाप्रमाणं भवतीति सिद्ध्यति । यद्यपि येन यस्योत्थानं भवति तत्तस्योपजीव्यं न धर्मिग्राहकमात्रम्, तथाऽपि प्रकृतापेक्षयैतदुक्तमिति मन्तव्यम् ।
अस्त्वेवमुपजीव्यविरुद्धस्योपजीवकस्याप्रामाण्यं  प्रकृते  तु  किमायातमित्यत आह- तेनैव हीति ।। भेदवाक्यानामनुवादकत्वसिद्ध्यर्थं परोपन्यस्तेनैव । अनेन नास्माभिर्बलादिदमुच्यते किन्तु परेणापीदमङ्गीकृतमिति सूचयति । न केवलं भेदागमस्य किन्तु तत्पक्षेऽप्यागमस्य भेदागमवदभेदागमस्यापीति यावत् । जीवं विषयीकृत्य तस्येश्वरेणाभेदो वा बोधनीयः 'तत्त्वमसि' इति । ईश्वरं विषयीकृत्य वा तस्य जीवाभेदः 'क्षेत्रज्ञं चापि मां विद्धि' इति । उभावपि विषयीकृत्याभेदमात्रं वा 'नेह नानाऽस्ति' इति । सर्वथा जीवेश्वरसिद्ध्या भवितव्यम् । तत्रेश्वरः कार्यत्वाद्यनुमानसिद्धो जीवश्च प्रत्यक्षसिद्ध इति प्रत्यक्षानुमाने तत्त्वमस्याद्यागमस्योपजीव्ये । एतदेव विवृणोति- अनुमानेन हीति ।। कुत इत्यत उक्तम्- अनुवादित्वपक्ष इति ।। भेदवाक्यानामनुवादित्वसिद्ध्यर्थं परेणानुमानस्येश्वरसाधनायोपन्यस्तत्वात् । आगच्छत्यवगच्छतीत्यागमो जीवः । यद्वा जीवस्य प्रत्यक्षसिद्धत्वं प्रसिद्धमिति तदनुक्त्वा स्वरूपग्राहकस्याप्युपजीव्यत्वं भवतीति ज्ञापयितुं 'प्रत्यक्षेण चाऽगमः' इत्युक्तम् । अथवा चशब्देन जीवं समुच्चिनोति । ततोऽपि किं प्रकृत इत्यत आह- अत इति ।। यत उपजीव्यमुपजीवकात्प्रबलम्, उपजीव्ये चाभेदागमस्य प्रत्यक्षानुमाने, अतः तयोः प्रत्यक्षानुमानयोर्विरोधे सत्यभेदागमस्य प्रामाण्यं न स्यात् । भवतु प्रत्यक्षादिकमभेदागमस्योपजीव्यं किन्तु तद्विरोधस्तु नास्ति  ।  नहि  प्रत्यक्षं  जीवमीश्वराद्भिन्नत्वेन गृह्णाति, नाप्यनुमानमीश्वरं जीवात् । येन तद्विरोधः स्यात् । किं नाम तत्स्वरूपमात्रम् । तथाभूते एवात्रोपजीव्ये । तत्कथमभेदागमस्य प्रामाण्यं न स्यादित्यत आह- अनुमानेति ।। तत्कथमित्यत आह- असर्वेति ।। यद्यप्यन्योन्यानपेक्षे प्रत्यक्षानुमाने न जीवेश्वरभेदं गोचरयतः तथापि कार्यत्वाद्यनुमानेन सर्वकतृर्त्वादिलक्षणमीश्वरं ज्ञातवतः साक्षिणा च तद्विरुद्धस्वभावमात्मानमनुभवतः ततो भेदज्ञानमवर्जनीयमेवेति । आगम एवेश्वरं गृह्णन्नुपजीव्यो नानुमानमिति चेन्न । तस्यापि 'यः सर्वज्ञः' इत्यादेरनुमानतुल्यत्वात् ।
आगमग्राहकप्रत्यक्षस्योपजीव्यत्वोक्तेरयमुपयोगः । 'नेह नानाऽस्ति' इत्यैक्यागमेन हि स्वप्रभृतेर्भेदप्रपञ्चस्य मिथ्यात्वमुच्यते । तत्र चाऽगमादिग्राहकं प्रत्यक्षादिकमुपजीव्यमिति तद्विरोधेन तस्याप्रामाण्यमिति ।
(र.टि.) ननु प्रत्यक्षादेरागमस्य प्राबल्यमित्युत्सर्गस्य उपजीव्यतद्विरोधे नागमस्य प्राबल्यमिति, तयोरेव प्राबल्यमिति वा अपवादो वक्तव्यः । 'नोपजीव्यप्रमाणविरोधे प्रामाण्यम्' इति कथमुक्तमित्यतोऽपवादवाक्यप्रदर्शनपूर्वकं यदर्थमुत्सर्गापवादन्याय उक्तस्तत्प्रतिपादकं तदित्यभिप्रेत्य वाक्यं योजयति- यद्यपीत्यादिना ।। स्वोदयाभावेनेति ।। स्वस्य लिङ्गपरामर्शादेरुत्पत्त्यभावेनेत्यर्थः । अबोधकत्वलक्षणेति ।। अनुत्पन्नस्य विपरीतबोधकत्वलक्षणाप्रामाण्यासम्भवेऽपि बोधकत्वाभावरूपाबोधकत्वं सम्भवत्येवेति भावः । स्वस्यैवेत्येवकाराभिप्रायमाह- यत्स्वयमिति ।। नन्वेवमुपजीव्याप्रामाण्यस्यानङ्गीकार्यत्वेऽपि 'नोपजीव्यप्रमाणविरोधे प्रामाण्यम्' इत्युक्तोपजीवकाप्रामाण्याङ्गीकारे किमायातमित्यत आह- अतः परिशेषादिति ।। विरुद्धयोरेकाङ्गीकारबाधकस्यैवेतराङ्गीकारसाधकत्वादिति भावः । न धर्मिग्राहकमात्रमिति ।। विषयाभाव इत्यनेन धर्मिग्राहकत्वेन यद्यस्योपजीव्यं तत्रैव विरो(धे)ध उपजीवकाप्रामाण्याङ्गीकारसाधकत्वेनोक्त एवोपजीव्याप्रामाण्यानङ्गीकारे बाधकत्वेनोक्तः न सर्वत्रोपजीव्योपजीवकविरोधे । तथा च व्याप्ति(वाक्या)शक्त्यादिमात्रग्राहकत्वेन यद्यस्योपजीव्यं तयोर्विरोधे नियमनं न सिध्येदिति भावः । प्रकृतापेक्षयैवेति ।। जीवेश्वरग्राहकत्वेनोपजीव्यभूतप्रत्यक्षानुमानविरोधेनैवाऽगमस्याप्रामाण्यमङ्गीकार्यमिति यत्प्रकृतं तदपेक्षयैव विषयाभाव इत्यनेन नियामकमुक्तम् । न सर्वत्रोपजीव्योपजीवकयोर्विरोधे । प्रकृतप्रत्यक्षानुमानयोस्तु पक्षभेदेनाभेदबोधकतत्त्वमसीत्याद्यागमविषयग्राहकत्वमप्यस्त्येवेति भावः । इति सूचयतीति ।। तथा चोपजीव्यप्रत्यक्षादिविरोधस्य नाऽपाद्यदूषणत्वमिति भावः । न केवलमस्मत्पक्ष इत्यन्यथाप्रतीतिनिरासायापिशब्दाभिप्रायमाह- न केवलमिति ।। उभावपीति ।। 'नेह नाना' इत्यत्र इहेत्यस्य जीवब्रह्मानुस्यूतचैतन्यमात्रपरत्वादिति भावः । चशब्देनेति ।। तथाचाऽगमश्चेति चशब्दान्वय इति भावः । 'अनुमानसिद्ध' इत्यनेनोक्तमर्थमाह- यद्यप्यन्योन्यानपेक्ष इति ।। प्रतियोगिज्ञानाभावादिति भावः । अनुमानतुल्यत्वादिति ।। स(कतृर्कत्व)र्वकतृर्त्वादिवैशिष्ट्यविषयकानुमितिजनकत्ववत् सार्वज्ञादिवैशिष्ट्यविषयकज्ञानजनकत्वादिति भावः ।
(रा.टि.) भेदवाक्यैरिति ।। अग्रेतनवाशब्दोऽत्रापि योज्यः । उत्सर्ग इति ।। अपवादभिन्नस्थल इत्यर्थः । पर्वतग्राहकमिति ।। विशेष्यतया पर्वतस्याप्यनुमानविषयत्वादिति भावः । न धर्मिग्राहकमात्रमिति ।। एतेन विषयशब्दो धर्मिपर इत्युक्तं भवति । प्रकृते प्रत्यक्षादिग्राह्ययोर्जीवेशयोर्भेदधर्मित्वादिति भावः । तत्पक्षेऽपीत्यत्राऽगमपदमनुवृत्त्याऽर्थमाह- तत्पक्षेऽप्यागमस्येति ।। जीवाभेद इति ।। बोधनीय इत्यनुषङ्गः । क्षेत्रज्ञं जीवं मामिति कृष्णवाक्यम् । पररीत्यैतदुक्तिः । नेह नानेति ।। इह जीवेश्वररूपचेतने नाना भेद इत्यर्थः । (रा.टि.) आगमग्राहकेति ।। 'प्रत्यक्षेण चाऽगमः' इत्यनेनेति योज्यम् । 'अयमुपयोगः' इत्युक्तमाह- नेह नानाऽस्तीति ।।
(श्री.टि.) किन्तु प्रबलप्रमाणबाधितत्वाच्चेति वक्तुमिति ।। 'अतस्तयोर्विरोधे प्रामाण्यं न स्यात्' इत्यत्रेत्यर्थः । यद्यपीति ।। तथा च न प्रत्यक्षानुमानविरोधेनाभेदागमस्याप्रामाण्यं वक्तुमुचितमिति भावः । तत एव बलवत्त्वादेव । द्वैरूप्यापातादिति ।। विरुद्धधर्मद्वयालिङ्गितत्वापातादित्यर्थः । विषयो धर्मी । पर्वतग्राहकं प्रत्यक्षम् । स्वोदयाभावेनेति ।। स्वस्योपजीवकस्योदयाभावेनेत्यर्थः । अबोधकत्वलक्षणमप्रामाण्यमिति ।। अनुत्पन्नस्य विपरीतबोधकत्वलक्षणाप्रामाण्यासम्भवेऽपि बोधकत्वाभावरूपाबोधकत्वरूपाप्रामाण्यं सम्भवत्येव । धर्म्यभावे तत्र धर्मसंसर्गोऽनुमानेन वाऽगमेन वा बोधयितुं न शक्यते । 'सिद्धं धर्मिणमुद्दिश्य साध्यधर्मो विधीयते' इति वचनात् । अतो बोधकत्वाभावरूपाप्रामाण्यं प्राप्नोतीत्यर्थः । स्वस्यैवेत्येवकाराभिप्रायमाह- यत्स्वयमिति ।। येन यस्येति ।। तथा च लिङ्गादिग्राहकस्याप्युपजीव्यत्वेन येन यस्य विषयो धर्मी सिद्ध्यति । तत्तस्योपजीव्यमित्युपजीव्यलक्षणमयुक्तमिति भावः । प्रकृतापेक्षयेति ।। जीवेश्वररूपधर्मिग्राहकतयैव प्रत्यक्षादेरुपजीव्यत्वस्य प्रकृतत्वादित्यर्थः । एतदुक्तमिति ।। विषयाभाव इत्यनेन धर्मिग्राहकस्यैवोपजीव्यत्वमुक्तमित्यर्थः । वस्तुतस्तु येन विना यस्योत्थानं न भवति तत्तस्योपजीव्यमित्येतदेवोपजीव्यलक्षणमिति भावः । तेनैवेति वचनेन सूचितमर्थमाह- अनेनेति ।। इदमिति ।। भेदग्राहकयोः प्रत्यक्षानुमानयोरभेदागमं प्रत्युपजीव्यत्वमस्माभिर्बलात्कारेण नोच्यत इत्यर्थः । न केवलमस्मत्पक्षे किन्तु तत्पक्षेऽपीत्यन्यथाप्रतीतिनिरासायापिशब्दाभिप्रायमाह- न केवलमिति ।। तत्पक्षेऽप्यागमस्येति पदद्वयमनूद्य तदभिप्रायमाह (न केवलमित्यादेरभिप्रायमाह)- भेदागमवदित्यादिना ।। भेदग्राहकयोः प्रत्यक्षानुमानयोरभेदागमं प्रति कथं धर्मिग्राहकत्वेनोपजीव्यत्वमित्यतस्तदुपपादयति- जीवं विषयीकृत्येत्यादिना ।। विषयीकृत्य धर्मीकृत्य । तत्त्वमसीति ।। त्वं तदसीति तदर्थः । क्षेत्रज्ञं चापीति ।। मां क्षेत्रज्ञं जीवं विद्धीत्यर्थः । नेह नानेति ।। इह जीवब्रह्मणोः, तदुभयानुस्यूतचिन्मात्रस्येति यावत्, नाना भेदो नास्तीत्यर्थः । एतदेवेति ।। प्रत्यक्षानुमानयोरभेदागमं प्रति धर्मिग्राहकतयोपजीव्यत्वमेव विवृणोतीत्यर्थः । स्वरूपग्राहकस्यापीति ।। नेह नानाऽस्तीत्याद्यभेदागमस्वरूपग्राहकश्रोत्रप्रत्यक्षस्यापीत्यर्थः । चशब्देनेति ।। तथा च नात्र जीवस्य प्रत्यक्षसिद्धत्वानुक्तिरिति भावः । प्रत्यक्षानुमानयोर्विरोध इति ।। प्रत्यक्षानुमानयोस्सकाशाद्विरोधे सतीत्यर्थः । भवत्वित्यादि ।। यद्यप्यनुवादित्वपक्ष इत्यनेन भेदागमानामनुवादकत्वसिद्ध्यर्थं प्रत्यक्षादेर्भेदग्राहकत्वं वाच्यमेव । अन्यथा भेदागमानामनुवादकत्वमेव न स्यादिति प्रतिपादितत्वेन शङ्कैवैषा नोपपन्ना । तथाऽप्यनुवादित्वपक्ष इत्यस्याभिप्रायमजानतः शङ्केयमिति ज्ञातव्यमित्याहुः । तथाभूते एवेति ।। स्वरूपमात्रग्राहके एव प्रत्यक्षानुमाने अभेदागमं प्रत्युपजीव्ये इत्यर्थः । अनुमानसिद्धेत्यनेनाभिप्रेतमर्थमाह- यद्यपीत्यादिना ।। अन्योन्यानपेक्षे इति ।। प्रतियोगिज्ञानाभावादित्याशयः । प्रत्यक्षानुमाने जीवेश्वरस्वरूपमात्रग्राहके । तद्विरुद्धस्वभावम् असार्वज्ञादि(श्री.टि.) विशिष्टम् । ततः ईश्वरात् । प्रतियोगिभूतेश्वरस्य ज्ञातत्वादिति भावः । अवर्जनीयमेवेति ।। प्रत्यक्षे धर्मिणि भेदकधर्मसाक्षात्कारस्य भेदसाक्षात्कारव्याप्तत्वादिति भावः । शङ्कते- नानुमानमिति ।। येन सर्वकतृर्त्वादिविशिष्टतयेश्वरज्ञानापत्तिरिति भावः । तस्यापि आगमस्यापि । अनुमानतुल्यत्वादिति ।। यथाऽनुमानस्य सर्वकतृर्त्वादिवैशिष्ट्यविषयकानुमितिजनकत्वम् एवं 'यस्सर्वज्ञः' इत्यादेरागमस्यापि सार्वज्ञादिवैशिष्ट्यविषयकज्ञानजनकत्वादिति भावः । 'प्रत्यक्षेण चाऽगमः' इति प्रत्यक्षस्याऽगमस्वरूपग्राहकत्वमुक्तम् । तदनुपयुक्तं कस्मादुक्तमित्यत आह- आगमग्राहकेति ।। स्वप्रभृतेरिति ।। अन्यथा स्वस्मिन्नेव प्रामाण्यं प्रतिहतमिति कथमन्यस्यापि मिथ्यात्वं प्रतिपादयेदिति भावः । तत्रेति ।। 'नेह नाना' इत्यत्रेत्यर्थः । तद्विरोधेनेति ।। आगमस्वरूपसत्ताग्राहिश्रोत्रप्रत्यक्षविरोधेन स्वस्य मिथ्यात्वबोधनायोगेन स्वस्मिन् प्रामाण्यं प्रतिहतमिति कथं स्वव्यतिरिक्तस्य भेदप्रपञ्चस्य मिथ्यात्वं बोधयेदित्यर्थः । तथा च स्वप्रभृतेरित्याद्युक्तमयुक्तमिति भावः ।
(पां.टि.) भेदागमविरोधादभेदागमस्याप्रामाण्यव्युत्पादनावसरे 'प्रत्यक्षादेरागमस्य' इत्यागमप्राबल्यस्यौत्सर्गिकत्ववर्णनमसङ्गतमित्याशङ्क्य वृत्तानुवादपूर्वकं तत्सङ्गमयति- एवमिति ।। द्वयोरपि प्रामाण्यस्यैव वा अप्रामाण्यस्यैव वोपजीवकविरोधेनोपजीव्यस्याप्रामाण्यस्यैव वा सम्भवादुपजीव्यविरोधेनोपजीवकाप्रामाण्यमित्येतत्कुत इत्याशङ्कते- कुत एतदिति चेदिति ।। द्वैरूप्येति ।। विषयाबाधघटितत्वात्प्रामाण्यस्य वस्तुनो द्वैरूप्यं विना द्वयोः प्रामाण्यानुपपत्तेरिति भावः । निःस्वभावत्वापत्तेरिति ।। तेन विना द्वयोरप्रामाण्यायोगादिति भावः । येन हि यस्य विषय इति ।। न चैवम् 'यथा पर्वतग्राहकमनुमानस्य' इत्युत्तरवाक्यविरोधः, व...ेरेव धूमानुमानविषयत्वेन पर्वतस्य धूमानुमानाविषयत्वादिति वाच्यम् । विषयशब्दस्य धर्मिपरत्वेन तदुपपत्तेः । तत्परत्वं च सामान्यशब्दस्य विशेषलक्षणयेत्येके । धर्मिपर्याय एव विषयशब्द इत्यप्याहुः । न धर्मिग्राहकमात्रमिति ।। उक्तनियमे धर्मिग्राहकस्यैवोपजीव्यत्वापत्त्या साध्यहेतुव्याप्त्यादिग्राहकस्यानुपजीव्यत्वप्रसङ्गेन बहुविप्लवापातादिति भावः । ननु 'प्रत्यक्षेण च जीवः' इति वक्तव्यं, तत्कथम् 'प्रत्यक्षेण चाऽगमः' इत्युक्तिरित्यतोऽत्राऽगमशब्दस्य योगेन जीवपरतया न वक्तव्यानुक्तिरित्याशयेन योगेन जीवपरतामाह- आगच्छतीति ।। 'ग्रहवृदृनिश्चिगमश्च' इत्याङ्पूर्वाद्गमेरकर्तरि कारके, भावे च अपो विधानात्तदन्तागमशब्दस्य कतृर्भूतजीवपरत्वं क्ल्ष्टिमित्यरुच्या तस्य जीवपरत्वं परित्यज्य प्रसिद्धागमपरतामेवाऽश्रित्य तदुक्तेः प्रयोजनमाह- यद्वेति ।। अत्र पक्षे जीवस्य प्रत्यक्षसिद्धत्वस्य प्रसिद्धतयाऽनुक्तिराश्रयणीया भवतीत्यपरितोषात्पक्षान्तरमाह- अथ वेति ।। अनेन प्रत्यक्षेणाऽगमः, चशब्दाज्जीवश्चेति मूलयोजना सूचिता भवति । तथाभूते एवेति ।। जीवेश्वरस्वरूपमात्रग्राहकप्रत्यक्षानुमाने एवेत्यर्थः ।
(व्या.टि.) अत्र प्रकरणशुद्ध्यै उक्तवक्ष्यमाणार्थभेदं दर्शयति- एवमित्यादिना ।। भेदवाक्यैरिति ।। प्रतिरुद्धत्वादिति वक्ष्यमाणेनान्वयः । प्रत्यक्षानुमानाभ्यामव्यवस्थितविकल्पार्थो वाशब्दः । सामान्यन्यायमिति ।। उपजीव्यविरोधेनोपजीवकस्याप्रामाण्यमिति सामान्यन्यायमित्यर्थः । सामान्यन्याये सिद्धे प्रत्यक्षादेरुपजीव्यत्वं (व्या.टि.) साधयिष्याम इति तावच्छब्दः । अपि इति तथापीति व्याचिख्यासुर्यद्यपितथाप्योर्नित्यसम्बन्धाद् यद्यपीत्याध्याहृत्य व्याचष्टे- यद्यपीत्यादिना ।। प्रत्यक्षानुमानाभ्यामिति ।। अनेनेति मूले प्रत्यक्षादेरिति पञ्चमी तद्गुणसंविज्ञानबहुव्रीहिर्भाषितपुंस्कत्वात् पुंवद्भावश्चेति सूचयति- उत्सर्ग इति ।। 'प्राबल्यमागमस्यैव जात्या तेषु त्रिषु स्मृतम्' इत्युदाहरिष्यमाणत्वाद् ब्रह्मतर्के जात्येत्युक्तेरिति भावः । द्वैरूप्येति ।। विरुद्धोभयप्रकारेत्यर्थः । निःस्वभावत्वेति ।। विरुद्धोभयान्यतरप्रकाराभावे स्वरूपहान्यापत्तेरित्यर्थः । उपजीव्यलक्षणमाह- येन हीति ।। तदुदाहृत्य दर्शयति- यथेति ।। अनिष्टं प्रसञ्जयति- विषय इति ।। तेनापि प्रसञ्जयति- विषयाभावेनेति ।। तत्रेष्टापत्तिमापादकाङ्गीकारव्याघातेन विहन्ति- यत्स्वयमिति ।। कथमित्याक्षेपे । न कथमपीत्यर्थः । विरोध्यप्रमाणीकरणोपायस्वरूपलाभाद्यभावादिति भावः । व्युत्पादितसामान्यन्यायं सप्रमाणं दर्शयति- अत इति ।। प्रसक्तप्रतिक्षेपादित्यर्थः । अनपेक्षतयेति ।। उपजीव्यप्राबल्ये हेतुः । एवं सापेक्षतयेति दौर्बल्ये लक्षणान्तरमाशङ्कते- यद्यपीति ।। नेति ।। लक्ष्यमात्राव्यापनादिति शेषः । तदङ्गीकरोति- तथाऽपीति ।। प्रकृतेति ।। प्रकृतोपजीव्यप्रकारप्रदर्शनमेतत् न सामान्यलक्षणमिति भावः । व्युत्पादितसामान्यन्यायमत्रापि सञ्चारयितुमुपक्षिपति- अस्त्वेवमिति ।। तत्पदपरामृष्टं दर्शयति- भेदवाक्यानामिति ।।  अस्य वैयर्थ्यमाशङ्क्य कृत्यमाह- अनेनेति ।। तर्हि तत्पक्षेऽपीति व्यर्थं परसिद्धेस्तेनैवेत्यनेन सिद्धेरित्यतो नेदं सिद्ध्यतिनाऽन्वेति आगमपदेनान्वेष्यतीत्यभिप्रेत्य तदन्वयं दिदर्शयिषुरादावपिपदसमुच्चेयं दर्शयति- न केवलमिति ।। तल्लब्धमाह- अभेदागमस्यापीति ।। नन्वभेदागमविषयाभेदस्यापूर्वतयाऽनुमानादिनाऽसिद्धेरयुक्तेयं प्रतिज्ञेत्यतो धर्मिपरोऽयं विषयशब्द इत्यभिप्रेत्याभेदागमत्रैविध्येन तत्सिद्धिप्रकारं दर्शयति- जीवमित्यादिना ।। विषयीकृत्य उद्दिश्येत्यर्थः । तदुदाहरति- तत्त्वमिति ।। ननु 'यच्छब्दयोगः प्राथम्यं स्यादुद्देश्यस्य लक्षणम्' इत्युक्त्याऽत्र तच्छब्दस्य प्राथम्याद् ब्रह्मण एवोद्देश्यत्वं युक्तमिति चेन्न । 'ये यजमानास्ते ऋत्विजः' इत्यार्त्विज्योद्देशेन याजमानविद्यानभ्युपगमे तन्नियमाभावात् । द्वितीयमुदाहरति- क्षेत्रज्ञं चापीति ।। मां क्षेत्रज्ञं विद्धि इत्युद्देश्यविधेयभावः पूर्ववत् समाधेयः । तृतीयागममुदाहरति- नेहेति ।। कुत इति हेतुप्रश्नस्य अनुवादित्वपक्षे इति सप्तम्यन्तं नोत्तरं, हेत्वनुपन्यासादित्यतस्तदभिप्रेतं हेतुं दर्शयति- भेदवाक्यानामिति ।।
ननु तेनैव हीति पूर्ववाक्ये प्रत्यक्षादिनाऽभेदागमविषयसिद्धिं प्रतिज्ञाय प्रत्यक्षेणाऽगमसिद्धिर्विधीयते, अतः किं केन सङ्गतमभेदबोधन आगमस्याधर्मित्वात्, इत्यतो नात्र रूढार्थपरिग्रहः किन्तु योगेन जीव इत्याह- आगच्छतीति ।। अवगच्छतीति ।। गत्यर्थानां ज्ञानार्थत्वादिति भावः । तर्हि स्वायत्तन्यायविरोध इत्यस्वरसादाह- यद्वेति ।। ननु तेनैव हीति पूर्ववाक्यप्रतिज्ञातं विषयसाधकत्वरूपं प्रत्यक्षस्योपजीव्यत्वमनुपपाद्य उपजीव्यत्वान्तरोपपादने प्रकरणासङ्गतिरित्यत आह- अथ वेति ।। मूले निरूपकत्वं षष्ठ्यर्थ इत्यागमस्येति पदस्य मण्डूकप्लुत्याऽनुवृत्तिं मत्वा व्याचष्टे- तयोरित्यादिना ।। ननु नोपजीव्यतामात्रं बाधकत्वप्रयोजकम् अनुमानमात्रोच्छेदापत्तेः । किन्तु विरोध्युपजीव्यत्वम् । न चात्र विरोधोऽस्ति । ग्राह्याभावानवगाहनात् । (व्या.टि.) अन्यथा विशेष्यमात्रग्राहिप्रमाणेन विशिष्टविषयप्रमाणबाधापत्तेः । अतोऽत्र विशिष्टाभावेनाबाधकत्वाद् युक्तमभेदागमप्रामाण्यमित्याशङ्कते- भवत्वित्यादिना ।। न जीवेश्वरेति ।। नन्विदं वक्ष्यमाणविरुद्धम् । यद्वक्ष्यति 'भेदस्तु स्वरूपदर्शन एव सिद्धः' इति । मैवम् । सामान्यतो भेदस्य स्वरूपदर्शनसिद्धत्वेऽपि तद्विशेषस्य सादृश्यादिदोषप्रतिबन्धेनाग्रहोपपत्तेः । अत एव तत्र प्राय इति, अत्र जीवेश्वरेति प्रतियोगिविशेषोपादानम् । अवर्जनीयमेवेति ।। प्रतियोगितावच्छेदकप्रकारकप्रतियोगिज्ञानस्य तद्वैलक्षण्येन धर्मिज्ञानस्य च भेदज्ञानसामग्रीत्वात् । सामग्य्‌रााश्च कार्यावश्यम्भावनियमादिति भावः । तुल्यत्वादिति ।। अभेदविरोधिसार्वज्ञादिप्रतिपादकत्वादित्यर्थः । विषयग्राहकत्वेनोपजीव्यत्वोक्तेरप्रामाण्योपयोगित्वेऽपि स्वरूपग्राहकतयोपजीव्यत्वोक्तेः क्वोपयोग इत्यत आह- आगमेति ।। स्वं आगमः । प्रत्यक्षादिकमिति ।। श्रोत्रादिकमित्यर्थः । तद्विरोधेनेति ।। श्रोत्रस्य शब्दसत्त्वगोचरत्वादित्यर्थः ।
मूलम् - नचानुभवविरोधे आगमस्य प्रामाण्यम् ; आगमप्रामाण्यानुभवस्याप्यप्रामाण्यप्राप्तेः । बहुप्रमाणसंवादश्च दार्ढ्यहेतुरेव ; बहूनां वचने तस्यैव दर्शने च दार्ढ्यस्यैव दृष्टेः ।
(त.मं.)  अनुभवविरोधेऽतिप्रसङ्गमाह-  नचानुभवेति  ।।  साक्षिणा हि प्रमाणानां प्रामाण्यं गृह्यते । इतश्च नानुवादित्वं दूषणं भेदागमस्येत्याह- बह्विति ।। तस्यैव च दर्शने उच्यमानस्यैव दर्शने वा ।
टीका - इतश्चाभेदागमस्याप्रामाण्यमित्याह- नचेति ।। पूर्वमुपजीव्यत्वेन प्राबल्यमाश्रित्यैक्यागमस्य साक्ष्यनुभवविरोधेनाप्रामाण्यमुक्तम् । इदानीं तूपजीव्यत्वानपेक्षप्राबल्यमाश्रित्योच्यते । विरोधप्रकारस्तु प्राग् व्युत्पादित एव । साक्ष्यनुभवविरोधेनैक्यागमस्याप्रामाण्यं कुत इति चेत्, न तावद्विरुद्धयोरुभयोः प्रामाण्यमप्रामाण्यं वोपपद्यत इत्युक्तम् । ततोऽन्यतरस्यैवाप्रामाण्येऽवश्यमङ्गीकरणीये न तावदैक्यागमविरोधेन साक्ष्यनुभवस्याप्रामाण्यमङ्गीकर्तुमुचितम् । कुत इत्यत आह- आगमेति ।। साक्ष्यनुभवः खलु सर्वप्रमाणप्रामाण्यनिश्चायकः । तथाच तस्य जीवेश्वरभेदविषयेऽप्रामाण्ये सत्यभेदागमप्रामाण्यविषयेऽपि प्रामाण्यमविश्वसनीयं स्यात् । ततश्चैक्यागमप्रामाण्यं न सिद्ध्येत् । न चासिद्धप्रामाण्यमन्यदप्रमाणीकर्तुं प्रभवतीत्यतः परिशेषात् साक्ष्यनुभवविरोधिनोऽभेदागमस्यैवाप्रामाण्यं वाच्यमिति । आगमप्रामाण्यानुभवस्यापीति विषयभेदेनैव भेदोपचारः । आगमप्रामाण्यविषयेऽपीति यावत् । अनेनाव्यभिचरितत्वनियमः साक्ष्यनुभवस्य प्राबल्यहेतुरित्युक्तं भवति ।
एवमुपजीव्यत्वनिरवकाशत्वलक्षणस्वभावबलवत्प्रमाणबाधितत्वादैक्यागमस्याप्रामाण्यमित्युक्तम् । न केवलमेतावत् किन्तु बहुत्वलक्षणबलवद्भिरेतैरेव प्रमाणैर्बाधितत्वाच्च । ननु बहूनि प्रमाणान्येकविषयाणि वा भिन्नविषयाणि वा । आद्येऽधिगतमेवार्थमभिगमयतां द्वितीयादीनां वैयर्थ्यलक्षणेनानुवादकत्वेनाप्रामाण्यम् । द्वितीये स्वे स्वे विषये तेषामेकैकत्वान्न बहुत्वम् । तत् कथं बहुप्रमाणबाधितत्वं ? बहुत्वे प्रामाण्याभावात् प्रामाण्ये बहुत्वाभावादित्यत आह- बहुप्रमाणेति ।। अत्र संवादग्रहणेनैकविषयतापक्षमङ्गीकरोति । दार्ढ्यहेतुरेवेति प्रयोजनवत्त्वाभिधानेनानुवादकत्वं निराकरोति ।
यद्यपि भेदविषयाणि प्रमाणानि सर्वाण्यप्येकाकारनियतानि तथाऽपि प्रथमप्रमाणेन भेदे परिच्छिन्ने विप्रतिपत्त्यादिना कारणान्तरेण पुनः शङ्कायां तत्रैव प्रवृत्तेन प्रमाणान्तरेण निःशङ्का प्रतीतिर्भवतीति । ननु द्वितीयादिप्रमाणान्यपि प्रथमप्रमाणतुल्यानि । तत् कथं प्रथमप्रवृत्तावपि शङ्का द्वितीयादिप्रवृत्तौ तु निःशङ्कतेति चेन्न, सहकारिकृतसामर्थ्यातिशयस्यानुभवसिद्धत्वादित्याह- बहूनामिति ।। पर्वतोऽग्निमानित्येकस्य वचने श्रुते तस्मिन्नज्ञानादिशङ्कयाऽर्थविश्वासाभावे द्वितीयस्यापि वचनं शृणोति, तत्रापि कारणान्तरोपनिपातेन शङ्कानुवृत्तौ तृतीयस्यापि, एवं बहूनां वचने श्रुते पर्वतं प्रत्यासीदतस्तस्यैवाग्नेः प्रत्यक्षेण दर्शने सति विश्वास एव दृश्यते, नतु द्वितीयादिष्वप्रामाण्यबुद्धिरिति । अनेनापरोक्षत्वरूपं विशेषमभिदधताऽपौरुषेयत्वादिरूपोऽपि विशेषः सूचितः। अत एव वचनमादावुक्त्वा दर्शनं पश्चादुक्तम् ।
(र.टि.) इदानीं त्विति ।। तथा चास्य 'प्रत्यक्षादेरागमस्य' इत्यनेन न पौनरुक्त्यमिति भावः । 'आगमप्रामाण्य' इति वाक्योक्तमागमप्रामाण्यानुभवाप्रामाण्यं प्रत्यनुभवविरोधेऽप्यागमप्रामाण्यस्याऽपादकत्वायोगात्तद्बललब्धमनुभवाप्रामाण्यमापादकमित्याह- न तावदित्यादिना ।। एकत्राप्रामाण्ये अपरत्राप्यप्रामाण्यमेव स्यादिति नियमाभावात् कथमनयोरप्यापाद्यापादकभाव इत्यत आह- प्रामाण्यमविश्वसनीयं स्यादिति ।। भेदोपचार इति ।। समुच्चयार्थकापिशब्दलब्धभेदोपचार इत्यर्थः । अत एवेति ।। परोक्षत्वापरोक्षत्वरूपविशेषप्रदर्शनेन पर्वताग्निसंसर्गबोधकवाक्यजपरोक्षज्ञानापेक्षया तद्ग्राहकप्रत्यक्षस्य तदनिवर्तनीयशङ्कानिवर्तकत्वोपयोग्यपरोक्षत्ववत् जीवेश्वरभेदग्राहकदोषशङ्काकलङ्कितप्रत्यक्षानुमानापेक्षया 'द्वा सुपर्णा' इत्यादिवाक्यस्य (र.टि.) तदनिवर्तनीयशङ्कानिवर्तनोपयोग्यपौरुषेयत्वविशेषस्य सूचनीयत्वादेवेत्यर्थः । अन्यथा जीवेश्वरभेदे प्रत्यक्षसिद्धे अनन्तरं प्रवर्तमानस्याऽगमस्यानुवादकत्वं वदन्तं प्रति तदभावव्युत्पादनार्थं दर्शनमादावुक्त्वा पश्चाद्वचनं वक्तव्यमिति भावः ।
(रा.टि.) 'तयोर्विरोधे प्रामाण्यं न स्यात्' इत्यादिग्रन्थेनापौनरुक्त्यायाऽह- पूर्वमिति ।। प्रागिति ।। 'यद्यप्यन्योन्यानपेक्षा' इत्यादिग्रन्थेनेति भावः । अभेदागमप्रामाण्येति ।। अभेदागमजन्यज्ञानप्रामाण्येत्यर्थः। करणप्रामाण्यस्यानुमेयत्वादिति ज्ञेयम् । भेदविषये प्रामाण्यविषये च साक्ष्यनुभवस्यैकत्वात् प्रामाण्यानुभवस्यापीत्युक्तिः कथमित्यत आह- विषयभेदेनेति ।। 'तयोः स्वभावो बलवानुपजीव्यादिकश्च सः' इति वक्ष्यमाणदिशा त्वाह- उपजीव्यत्वनिरवकाशत्वलक्षणस्वभावबलवत्प्रमाणेति ।। एतैरिति ।। प्रत्यक्षानुमानभेदागमैरित्यर्थः । दार्ढ्यहेतुरेवेत्युक्तं प्रयोजनं व्यनक्ति- यद्यपीत्यादिना ।। विप्रतिपत्त्यादिनेति ।। अभेदवाक्यादिरादिपदार्थः । प्रमाणान्तरेणेति ।। भेदे परिच्छिन्नेऽपीति योज्यम् । तस्मिन्निति ।। अग्निमानिति वक्तरि पुरुष इत्यर्थः । अपौरुषेयत्वादिरूप इति ।। भेदवाक्यानामिति योज्यम् । यद्वा साक्षिणोऽपरोक्षत्वरूपविशेषापेक्षया अपौरुषेयशब्दितनित्यत्वरूपः । निर्दोषत्वरूप आदिपदार्थः । अत एवेति ।। प्रत्यक्षेऽतिशयसूचनेन सर्वशङ्कानिवर्तकप्राबल्यसूचनार्थत्वादेवेत्यर्थः ।
(श्री.टि.) ननु पूर्वं 'प्रत्यक्षादेरागमस्य प्राबल्येऽपि नोपजीव्यप्रमाणविरोधे प्रामाण्यम्' इति साक्ष्यनुभवविरोधेनैक्यागमाप्रामाण्यस्योक्तत्वादस्य ग्रन्थस्य पुनरुक्तिरित्यत आह- पूर्वमिति ।। उपजीव्यत्वानपेक्षेति ।।
़द्विविधं बलवत्त्वं च बहुत्वाच्च स्वभावतः  ।  
तयोः स्वभावो बलवानुपजीव्यादिकश्च सः ।।'  
इत्युक्तत्वेन साक्षिण उपजीव्यत्वरूपं यत्स्वभावप्रयुक्तं प्राबल्यं तदाश्रित्य पूर्वं तद्विरोध उक्तः । इदानीं तु साक्षिण उपजीव्यत्वानपेक्षं यन्निरवकाशत्वरूपं तत्स्वभावप्राबल्यं तदाश्रित्य तद्विरोध उच्यत इति भेद इत्यर्थः । अस्मिन् पक्षे विरोधप्रकारः कथमित्यत आह- विरोधप्रकारस्त्विति ।। प्रागिति ।। 'असर्वकतृर्त्वेनानुभवात्' इत्यत्रेत्यर्थः । श्रुत्यादिना सार्वज्ञादिलक्षणमीश्वरं ज्ञातवतः साक्षिणा च तद्विरुद्धमसार्वज्ञादिविशिष्टमात्मानमनुभवतः ततो भेदज्ञानमवर्जनीयमेवेति तद्विरोधादभेदागमस्याप्रामाण्यमिति भावः । इत्युक्तमिति ।। वस्तुनो विरुद्धधर्मद्वयालिङ्गितत्वरूपद्वैरूप्यापत्तेः । अप्रामाण्ये च वस्तुनो निस्स्वभावत्वापत्तेरित्युक्तमित्यर्थः । अङ्गीकरणीये सति । साक्ष्यनुभवस्य भेदग्राहकस्य  । तस्य साक्षिणः । अभेदागमेति ।।  साक्षिण एवाभेदागमप्रामाण्यग्राहकत्वादिति भावः । ततश्चेति ।। साक्षिणोऽविश्वस्तप्रामाण्यकत्वादित्यर्थः । असिद्धप्रामाण्यम् असिद्धप्रामाण्यकमिति प्रथमान्तम् । अन्यत् साक्ष्यनुभवमिति द्वितीयान्तम् । ननु साक्ष्यनुभवस्याप्रामाण्ये आगमप्रामाण्यानुभवस्याप्यप्रामाण्यप्रसङ्ग इत्यापादनमयुक्तम् । आगमप्रामाण्यानुभवस्यापि साक्षिरूपत्वात् । तथा च साक्ष्यनुभवस्याप्रामाण्ये साक्ष्यनुभवस्याप्रामाण्यमित्युक्तं स्यात् । तच्च व्याहतमित्याशङ्क्याऽह- आगम(श्री.टि.) प्रामाण्येति ।। विषयभेदेनेति ।। जीवेश्वरभेदविषयकत्वागमप्रामाण्यविषयकत्वरूपविषयभेदेनेत्यर्थः । विषयभेदमेवाऽह- आगमप्रामाण्यविषयेऽपीति ।। 'ननु साक्ष्यनुभवविरोधेनैक्यागमस्याप्रामाण्यं कुत इति चेत्' इति पृष्टे साक्षिणः प्राबल्ये को हेतुरनेनोक्त इत्यत आह- अनेनेति ।। साक्ष्यनुभवविरोधादैक्यागमस्याप्रामाण्यापत्तिकथनेनेत्यर्थः । अव्यभिचरितत्वनियम इति ।। विषयाव्यभिचरितत्वनियम इत्यर्थः । अनेन निरवकाशत्वं विवृतं भवतीति ज्ञातव्यम् ।
एतैरेवेति ।। भेदग्राहकप्रत्यक्षादिभिरेवेत्यर्थः । अधिगतमेवेति ।। प्रथमप्रमाणेनेत्यर्थः । द्वितीयादीनां प्रमाणानाम् । बहुत्व इत्यनन्तरम् एकविषयत्वे चेति शेषः । प्रामाण्याभावादिति ।। अनधिगतार्थगन्तृत्वरूपप्रामाण्याभावादित्यर्थः । प्रामाण्ये अनधिगतार्थगन्तृत्वे । बहुत्वाभावादिति ।। स्वस्वविषये तेषामेकैकत्वादित्यर्थः । संवादग्रहणेनेति ।। समानविषयकज्ञानान्तरस्यैव संवादत्वादिति भावः । अनुवादकत्वम् अधिगतार्थाधिगमकत्वेन वैयर्थ्यलक्षणानुवादकत्वमित्यर्थः  ।  प्रयोजनवत्त्वेति  ।।  निःशङ्कप्रतीतिहेतुत्वरूपप्रयोजनवत्त्वाभिधानेनेत्यर्थः । उक्तं प्रयोजनवत्त्वमाक्षिप्य समाधत्ते- यद्यपीत्यादिना ।। एकाकारेति ।। तथा च प्रथमप्रमाणवद् द्वितीयादिप्रमाणानामपि निःशङ्कप्रतीतिहेतुत्वं प्रथमप्रमाणानवगतस्य निःशङ्कप्रतीत्युपयोगिनोऽधिकस्याभाना(वा)दित्यर्थः। परिच्छिन्ने ज्ञाते सति । तत्रैव भेदविषय एव । तस्यैवेति ।। पुरुषत्रयेण प्रतिपादितस्यैवाग्नेरित्यर्थः । अनेन 'बहूनां वचने' इति मूलेन । अभिदधतेति ।। दृष्टान्त इति शेषः । अपौरुषेयत्वादीत्यादिपदेन पौरुषेयत्वं ग्राह्यम् । तत्र भेदग्राहिप्रत्यक्षानुमानागमेषु प्रत्यक्षानुमानयोः पौरुषेयत्वम् आगमस्य त्वपौरुषेयत्वमिति द्रष्टव्यम् । अपरोऽपीति ।। सहकारिकृतसामर्थ्यातिशयोऽनुभवसिद्ध इत्येव विशेषो नेत्यर्थः। अत्र ज्ञापकमाह- अत एवेति ।। अपौरुषेयत्वपौरुषेयत्वरूपो विशेषस्सूचनीयो यतोऽत एवेत्यर्थः । तथा हि । प्रत्यक्षानुमानसिद्धे जीवेश्वरभेदे प्रवर्तमानस्याऽगमस्याऽनुवादकत्वं वदन्तं प्रति तदभावव्युत्पादनार्थं दार्ष्टान्तिकानुसारेण दृष्टान्ते दर्शनमादावुक्त्वा पश्चाद्वचनं वक्तव्यम् । तथा च 'दर्शने तस्यैव बहूनां वचने' इति वाक्यवृत्तिः स्यात् । न चैवमवादीत् । किन्तु 'बहूनां वचने तस्यैव दर्शने' इति वचनमादावुक्त्वा दर्शनमेव पश्चादुक्तम् । तेन ज्ञायते पर्वतोऽग्निमानिति पर्वताग्निसंसर्गबोधकवाक्यजन्यपरोक्षज्ञानानिवर्त्यशङ्कानिरासोपयोगोऽपरोक्षत्वरूपो विशेषो दर्शनेऽस्तीति  ।  तद्वदेव दोषशङ्काकलङ्कितप्रत्यक्षानुमानापेक्षया 'द्वा सुपर्णा' इत्यादिभेदवाक्यस्य तदनिवर्तनीयशङ्कानिरासोपयोग्यपौरुषेयत्वरूपो विशेषोऽस्तीति ज्ञायत इति भावः ।
(पां.टि.) ननु 'प्रत्यक्षादेरागमस्य प्राबल्येऽपि' इत्यादिनोपजीव्यभूतसाक्षिप्रत्यक्षविरोधस्य कथितत्वात् 'न चानुभवविरोधे' इत्यादिनाऽपि तदभिधाने पौनरुक्त्यमित्यत आह- पूर्वमिति ।। तथा च निरवकाशत्वप्रयुक्तप्राबल्यमाश्रित्य साक्षिविरोधस्योच्यमानत्वान्न पौनरुक्त्यमिति भावः । नन्वस्तु साक्ष्यनुभवस्याऽगमापेक्षया प्राबल्यं तथाऽपि तस्य स्वरूपमात्रग्राहकत्वेन तद्विरोधाभावान्नैक्यागमस्याप्रामाण्यमित्यतः 'यद्यप्यन्योन्यानपेक्षे प्रत्यक्षानुमाने न जीवेश्वरभेदं गोचरयतस्तथापि' इत्यादिना विरोधस्य प्राग् व्युत्पादितत्वात् भवेदेवैक्यागमस्या(पां.टि.) प्रामाण्यमित्याह- विरोधेति ।। न तावदिति ।। आद्ये वस्तुनो द्वैरूप्यं स्याद् द्वितीये निःस्वभावत्वापातादिति भावः । विषयभेदेनेति ।। जीवेश्वरभेदागमप्रामाण्यरूपविषयभेदेनेत्यर्थः । अनेनेति ।। 'परोक्षत्वापरोक्षत्वरूपं विशेषमभिदधता' इत्यत्र दृष्टान्ते इति शेषः । 'अपरोऽपि विशेषः सूचितः' इत्यत्र दार्ष्टान्तिके इति शेषः । ननु दृष्टान्तापेक्षया दार्ष्टान्तिकेऽपरो विशेषः कुतः सूचनीय इत्यत आह- अत एवेति ।। दृष्टान्तापेक्षया दार्ष्टान्तिकेऽपौरुषेयत्वादिरूपविशेषान्तरस्य सूचनीयत्वादेवेत्यर्थः । अयं भावः । दृष्टान्तापेक्षया दार्ष्टान्तिके विशेषान्तरसूचनार्थमेव वचनमादावुक्त्वा पश्चाद्दर्शनोक्तिर्युज्यते । अन्यथा दार्ष्टान्तिके प्रत्यक्षेणानिवृत्ताया अपि शङ्काया वाक्येन निवृत्त्या तत्र दृष्टान्तत्वेन दर्शनमादावुक्त्वा वचनं पश्चाद्वक्तव्यम् । वचनानिवृत्तशङ्कायाः प्रत्यक्षेण निवृत्तेदृर्ष्टान्ततयाऽभिधाने दृष्टान्तदार्ष्टान्तिकयोर्वैषम्यापातादिति । यद्वा ननु दार्ष्टान्तिकेऽपौरुषेयत्वादिविशेषः सूचित इत्यत्र किं नियामकमित्यतो दृष्टान्ते परोक्षत्वापरोक्षत्वरूपविशेषोक्तिरेव तत्र नियामिकेति भावेनाभिदधतेत्यन्तमुक्तम् । ननु बहूनामिति वाक्यस्य दृष्टान्ते परोक्षत्वापरोक्षत्वरूपविशेषकथने तात्पर्ये सिद्धे तदनुसारेण दार्ष्टान्तिके विशेषान्तरसूचनेऽपि तात्पर्यं स्यात् । तदेव कुतः? बहुप्रमाणसंवादेन शङ्कानिवृत्तिमात्रेऽपि तस्य तात्पर्यसम्भवादित्यत आह- अत एवेति ।। दृष्टान्ते परोक्षत्वापरोक्षत्वरूपविशेषकथने तात्पर्यस्य विद्यमानत्वादेवेत्यर्थः । अयं भावः । यद्यत्र बहुप्रमाणसंवादेन शङ्कानिवृत्तिमात्रमभिप्रेतं स्यात्तर्हि 'बहुप्रमाणसंवादे दार्ढ्यस्यैव दृष्टेः' इत्येव वक्तव्यं स्यात् । तथाऽनुक्त्वा वचनमादावुक्त्वा पश्चाद्दर्शनोक्तिदृर्ष्टान्ते परोक्षत्वापरोक्षत्वरूपविशेषकथने तात्पर्यमाक्षिपति । तस्य च तत्र तात्पर्ये सिद्धे दार्ष्टान्तिके तस्य विशेषस्यासम्भवादपौरुषेयत्वादिरूपविशेषसूचनसिद्धिरिति ।
(व्या.टि.) पुनरुक्तिं परिहरति- पूर्वमिति ।। अनपेक्षेति ।। निरवकाशत्वलक्षणेनेत्यर्थः । प्रागिति ।। असर्वकतृर्त्वेनेति मूल इत्यर्थः । आगमस्य आगमस्यैव । कुतः प्रमाणादित्यर्थः । परिशेषादित्याशयेन प्रसक्तप्रतिषेधं तावत्करोति- न तावदिति ।। उक्तमिति ।। वस्तुनो द्वैरूप्यनिस्स्वरूपत्वयोरन्यतरप्रसङ्गेनेति शेषः । ततः किमित्यत आह- न चेति ।। 'परस्परविरुद्धयोः' इति न्यायेनान्यतरप्रामाण्यनिश्चयस्यैव विरोध्यन्यतराप्रामाण्यनिश्चायकत्वादित्यर्थः । अपिपदप्राप्तभेदभ्रमं वारयति- आगमेति ।। अव्यभिचरितत्वेति ।। स्वार्थेनेति शेषः। शिष्यशेमुषीमनुकूलयिष्यन् पूर्वोत्तरप्रकरणभेदज्ञापनायोक्तवक्ष्यमाणार्थभेदं दर्शयति- एवमित्यादिना ।। स्वभावेति ।। प्रत्येकमेकैकनिष्ठत्वात्स्वभावत्वम् । बहुत्वप्रमाणत्वयोः विरोधेन परस्परविशेषणविशेष्यभावासम्भवमाशङ्कते- नन्विति ।। वैयर्थ्यलक्षणेनेति ।। तन्निबन्धनेनेत्यर्थः । स्वेस्व इति ।। 'पूर्वादिभ्यो नवभ्यो वा' इति विकल्पात् ङेः स्मिन्नभावः । एकैकत्वादिति ।। प्रत्येकमेकत्वादित्यर्थः । निराकरोति बीजोत्पाटनादित्यर्थः ।
ननु संवादो दार्ढ्यहेतुरित्ययुक्तम् । पूर्वप्रवृत्तप्रमाणस्याप्येकाकारनियतत्वेन संशयाजनकत्वात् । न हीतोऽन्यद्द्वितीयादिप्रमाणानां दार्ढ्यहेतुत्वे शृङ्गमस्तीत्याशङ्क्य निराकरोति- यद्यपीत्यादिना ।। कारणान्तरेणेति ।। (व्या.टि.) स्वयं संशयाजनकत्वसाम्येऽपि कारणान्तरायातसंशयनिवर्तकत्वेन द्वितीयादीनां दार्ढ्यहेतुत्वं युज्यत इत्यर्थः । ननु तथाऽपि विप्रतिपत्त्यादिना शङ्काऽनुपपन्ना, शङ्कायाः साक्षात्कारप्रभेदत्वेन विप्रतिपत्तिवाक्याजन्यत्वादिति चेत्, साक्षात्तदजनकत्वेन शाब्दसंशयाभावेऽपि तज्जन्यकोटिस्मरणद्वारा मानसशङ्कायां बाधकाभावात् । ननु संशयनिवर्तकत्वं संशयविरोध्याकारावगाहित्वेनैव दृष्टम् । अन्यथा साधारणधर्मगोचरधारावाहिकज्ञानेनापि संशयो निवर्तेत । न चात्र द्वितीयादिप्रमाणानां पूर्वावगताधिकविरोध्याकारावगाहित्वं दरीदृश्यते । पूर्वप्रवृत्तप्रमाणसमानविषयत्वानुभवादित्याशङ्कते- नन्विति ।। सहकारिकृतेति ।। अन्याहितशक्तेरित्यर्थः । केशानामेकैकशो दूराददृश्यत्वेऽपि तद्राशेर्दूरे दर्शनादिति भावः । प्रमाणसम्प्लवे सामर्थ्यातिशयं दर्शयति- पर्वत इत्यादिना ।। तस्मिन् वक्तरि । कारणान्तरेति ।। विप्रलम्भादीत्यर्थः । तृतीयस्यापीति ।। वचनं शृणोतीति पूर्वेणान्वयः । आसीदतः 'पाघ्राध्मा' इति सदेः शतरि सीदादेशः आगच्छत इत्यर्थः । तस्यैवाग्नेरिति व्यधिकरणषष्ठी । तस्यैव वचनश्रोतुरित्यर्थः । अग्नेरित्युत्तरान्वयम् । श्रौतश्चार्थोऽयम् । बह्वृचब्राह्मणे 'तस्माद्दीक्षितेन सत्यमेव वदितव्यम्' इत्यारभ्य 'विचक्षणवतीं वाचं वदेत्' इति विधाय 'तस्मादाचक्षाणमाहुरद्रागिति । स यद्यदर्शमित्याह अथास्य श्रद्दधाति । यद्युवै स्वयं पश्यन् बहूनां च नान्येषां श्रद्दधाति' इति वचने श्रद्धामभिधाय दर्शने श्रद्धाभिधानात् । ननु कथमनेनोक्तशङ्कापरिहार इत्यत आह- अनेनेति ।। विशेषाभिधानं कुतो ज्ञायते तद्वाचकपदाभावादित्यत आह- अत एवेति ।। विशेषाभिधाने तात्पर्यादेवेत्यर्थः । अन्यथा दार्ष्टान्तिकानुसारेण दर्शनमुक्त्वा वचनमनन्तरं वक्तव्यम् । इत्थं निर्देशेन तु वचनजन्यपरोक्षज्ञानानिवृत्तशङ्कानिवर्तकत्वप्रयोजको दर्शनेऽपरोक्षत्वरूपो विशेषोऽभिहितः । तेन दार्ष्टान्तिकेऽपि भेदप्रतिपादकेऽपौरुषेयवाक्ये प्रत्यक्षानुमानानिवृत्तशङ्कानिवर्तकत्वप्रयोजकोऽपौरुषेयत्वरूपो विशेषः सूच्यत इत्यर्थः ।
मूलम् - सर्वाविवादस्थल एव कथञ्चिदनुवादकत्वम् । नचात्र सर्वाविवादः, एकत्ववादिनामेव विवाददर्शनात् । बहुप्रमाणविरोधे चैकस्याप्रामाण्यं दृष्टं शुक्तिरजतादौ । नच दोषजन्यत्वादेव दुर्बलत्वमिति विरोधः । बहुप्रमाणविरुद्धानां दोषजन्यत्वनियमात् । दोषजन्यत्वं च बलवत्प्रमाणविरोधादेव ज्ञायते ।
(त.मं.) एवं तर्ह्यनुवादित्वं नाम किञ्चिन्नास्ति युष्मत्पक्ष इत्यत आह- सर्वेति ।। अविवादस्थले 'अग्निर्हिमस्य भेषजम्' इत्यादौ । तत्पक्षे त्वप्रामाण्यप्राप्तं ह्यनुवादकत्वम्; तद्व्यवच्छेदाय कथञ्चिदित्याह । न तादृशमनुवादकमित्यर्थः । यथार्थमात्रस्यैव प्रामाण्याभ्युपगमात् । अत्र जीवेश्वरभेदप्रत्यक्षादिविरोधादभेदागमस्य दौर्बल्यं दृष्टान्तत आह- बह्विति ।। शुक्तिरजतप्रत्यक्षस्य तु दोषजन्यत्वाद् दुर्बलत्वं न बहुप्रमाणविरोधादित्यत आह- न च दोषेति ।। दोषजन्यत्वं चेत्यादेरयमर्थः । न केवलं बहुप्रमाणविरुद्धत्वमात्रेण दोषजन्यत्वमागमार्थत्वेनाभिमतजीवेश्वराभेदज्ञानस्य । किन्तु प्रत्यक्षादीनां जीवेश्वरभेदप्रमाणानामुक्तभङ्ग्योपजीव्यत्वेन बलवतां विरोधाच्च ज्ञायत एव । अथवा कथमिदं प्रमाणानां दोषजन्यत्वं ज्ञायत इत्याकाङ्क्षयामुपजीव्यत्वेन बलाबलप्रमाणानां विरोधादेव ज्ञायत इति ।
टीका - यद्येवं द्वितीयादिप्रमाणस्य दार्ढ्यहेतुत्वात् प्रयोजनवत्त्वेन नानुवादकत्वं तर्हि कुत्रापि तन्न स्यात् । सर्वत्र दार्ढ्यस्य वक्तुं शक्यत्वात् । तथाच सिद्धसाधनादेरदूषणत्वं स्यात् । तस्यानुवादकत्वे प्रकृतेऽपि किं न भवेदित्यत आह- सर्वेति ।। अविवादपदेन शङ्काकारणाभावं लक्षयति । कथञ्चिदित्यनेनेदमाचष्टे - निःशङ्कं प्रमितेऽर्थे पुनः प्रयुज्यमानस्य परार्थानुमानस्य वाक्यस्य वा वैयर्थ्यदोषो न स्वार्थानुमानस्य प्रत्यक्षस्य वा तयोः पुरुषानधीनत्वादिति । अत एव पूर्वं बहूनामिति दर्शन इति चोक्तम् । ततः किं प्रकृत इत्यत आह- नचात्रेति ।। अत्र जीवेश्वरभेदे । येन द्वितीयादिप्रमाणानां वैयर्थ्यं स्यादिति शेषः । कुतो नेत्यत आह- एकत्वेति ।। एवशब्देन विवादस्य सुप्रसिद्धतां द्योतयति, एकत्वादिवादानामनादित्वात् । तदनेन बहुत्वप्रमाणत्वयोः समावेशः समर्थितः । तथापि बहुप्रमाणविरोधेनैक्यागमस्याप्रामाण्यं कुतः? प्राबल्यानिश्चयेन वैपरीत्यस्यापि सम्भवादित्यत आह- बहुप्रमाणेति ।। शुक्तिकां रजतत्वेन दूरात् प्रतीत्य 'नेदं रजतं किन्तु शुक्तिकैव' इत्याप्तवाक्यं शृणोति । ततः समीपं गतः प्रत्यक्षेणापि शुक्तिरेवेति पश्यति । पाटनदहनादिलिङ्गेन तथैवानुमिनोति । ततो बहुप्रमाणविरोधेनैकस्य रजतज्ञानस्याप्रामाण्यमेव निश्चिनोतीति प्रसिद्धमेव । तेनैकस्यानेकस्माद्दुर्बलत्वमिति ।
एतदुक्तं भवति । ऐक्यवाक्यमप्रमाणं बहुप्रमाणविरुद्धत्वाच्छुक्तिरजतज्ञानवदिति । ननु शुक्तिकारजतज्ञानस्य दुर्बलत्वमप्रामाण्यं च दोषजन्यत्वप्रयुक्तमेव न बहुतरप्रमाणविरुद्धत्वप्रयुक्तम् । यदप्रमाणं तद्दोषजन्यमिति साध्यव्यापकत्वात्, साधनवत्यपि पक्षेऽपौरुषेयतया दोषशङ्काभावेन साधनाव्यापकत्वाच्चेत्यत आह- नच दोषेति ।। विरोधः सोपाधिकत्वरूपोऽनुमानस्य कुतो नेत्यतः साधनव्यापकत्वादित्याह- बहुप्रमाणेति ।। बहुवचनेन नियममेव प्रकटयति । अत्रैक्यवाक्यजनितं ज्ञानं हि पक्षः । तस्य पूर्वोत्तरपरामर्शशून्यतादिदोषजन्यत्वं सम्भवत्येव । अवश्यं चैतत्साधनव्यापकत्वं परेणाप्यङ्गीकार्यमित्याशयवानाह- दोषजन्यत्वमिति ।। शुक्तिरजतज्ञानानां हि दोषजन्यत्वमुपाधेः साध्यव्यापकत्वसिद्ध्यर्थमवश्यं परेणाप्यङ्गीकार्यम् । तत् कुतो ज्ञायत इति वक्तव्यम् । न तावत्प्रत्यक्षेण, जन्यजनकभावस्य सर्वत्रातीन्द्रियत्वात् । नाप्यन्वयव्यतिरेकानुमेयम्, इन्द्रियाणामतीन्द्रियत्वेन तद्दोषाणामप्यतीन्द्रियत्वात् । नाप्यप्रमाणत्वेन, तज्ज्ञानेऽप्युपायाभावात् । नचात्राऽगमोऽस्ति  । अतो बलवत्प्रमाणविरुद्धत्वादेव दोषजन्यत्वं तत्रानुमेयम् । ततो यद्बलवत्प्रमाणविरुद्धं तद्दोषजन्यमिति व्याप्तिरङ्गीकार्या । बलवत्त्वं च बाधकप्रमाणस्योपजीव्यत्वनिरवकाशत्वाभ्यामिव बहुत्वेनाप्यङ्गीकरणीयं सर्वत्रोपजीव्यत्वादेरभावात् । तथाच बहुप्रमाणविरुद्धत्वस्य दोषजन्यत्वेन व्याप्तिः सर्वथा स्वीकार्येति साधनव्यापकत्वान्ना(न्न त) स्योपाधित्वमिति ।
(र.टि.) ननु न विवादपदोक्तविप्रतिपत्तिरेव शङ्काकारणम् । समानधर्मादेरन्यस्यापि सम्भवादित्यत आह- अविवादपदेनेति ।। अत एव पूर्वमिति ।। सत्यां शङ्कायां परार्थानुमानवाक्ययोः, शङ्कायां निवृत्तायामपि प्रत्यक्षस्वार्थानुमानयोरव्यर्थत्वादेवेत्यर्थः । यदि शङ्कायामपि परार्थानुमानवाक्ययोरनपेक्षितत्वेन वैयर्थ्यं तर्हि बहूनां वचनं नाऽद्रियेतेति पूर्वं बहूनामिति नोच्येत । यदि वा प्रत्यक्षं शङ्काभावदशायां व्यर्थं तदा बहुभिर्वचनैर्निःशङ्कं प्रमितेऽर्थे विश्वासहेतुत्वेन दर्शनं नोच्येत । अतः सर्वाविवादस्थल एवेत्यस्योपपादनार्थं बहूनामिति, कथञ्चिदित्यस्योपपादनार्थं दर्शन इति चोक्तमित्युक्तं भवति । इदानीन्तनैक्यवादिविप्रतिपत्तिजशङ्कापनोदनायानादिवेदप्रवृत्तिः कथमित्याशङ्कानिवर्तकत्वेनावधारणं योजयति- एवशब्देनेति ।। नन्वत्रानुमानस्यानुक्तत्वात् 'नच दोषजन्यत्वात्' इत्यनेनोपाधिशङ्कापरिहारोऽसङ्गत इत्यत आह- एतदुक्तं भवतीति ।। 'बहुप्रमाणविरोधे च' इति व्याप्तिकथनेनैतदनुमानमुक्तं भवतीत्यर्थः । ननु 'बहुप्रमाणविरुद्धानाम्' इत्यनेन बहुप्रमाणविरुद्धत्वेन दोषजन्यत्वं पक्षे प्रसाध्य यत्साधनव्यापकत्वमुक्तं तदयुक्तम् । दोषजन्यत्वसाधनेऽप्रामाण्यस्योपाधित्वसम्भवेन तयोर्व्याप्त्यसम्मतेरित्याशङ्कापरिहारकत्वेन 'दोषजन्यत्वं च' इति वाक्यमवतार्य व्याचष्टे- अवश्यं चैतदिति ।। तज्ज्ञान इति ।। यदि प्रमाणविरुद्धत्वमेवाप्रामाण्यज्ञानोपायस्तदा पक्षेऽपि पररीत्यैव साध्योपाध्योः स्वत एव सत्त्वं स्यादिति भावः ।
(रा.टि.) तन्न स्यादिति ।। अनुवादकत्वं न स्यादित्यर्थः । सर्वेषामविवादस्थलेऽपि स्वस्य कारणान्तरवशेन शङ्का भवत्येवेति अत्रानुवादकत्वोक्तिः प्रागुक्तविरुद्धेत्यत आह- अविवादपदेनेति ।। अत एवेति ।। प्रमितार्थज्ञापकत्वस्यान्यत्र दोषत्वेऽपि प्रत्यक्षे दोषत्वं नास्तीत्यस्यार्थस्य सूचनार्थत्वादेवेत्यर्थः । नन्वाधुनिकैकत्ववादिविवादप्राप्तशङ्काव्युदासाय अनादिसाक्षिभेदागमयोः कथं प्रवृत्तिरित्यत आह- एकत्वादिवादानामिति ।। व्यक्तमेतत्समयपादीयानुव्याख्याने । तदनेनेति ।। 'बहूनां वचने' इत्यादिग्रन्थेनेत्यर्थः । एतेन 'बहुत्वे प्रामाण्याभावात्' इत्यादि प्रागुक्तं निरस्तम् । दृष्टान्तोक्त्या लब्धं प्रयोगमाह- एतदुक्तमिति ।। उक्तप्रयोगे (रा.टि.) सोपाधिकत्वमाशङ्क्य तन्निरासकतया मूलमवतारयति- नन्वित्यादिना ।। पक्ष इति ।। ऐक्यवाक्य इत्यर्थः । नियममेवेति ।। यद्बहुप्रमाणविरुद्धं तद्दोषजन्यमिति व्याप्तिमेवेत्यर्थः । ननूक्तम् 'अपौरुषेयतया दोषशङ्काभावेन' इति तत्राऽह- अत्रैक्यवाक्येत्यादि ।। जन्यत्वोपपादनायोक्तम्- ज्ञानं हि पक्ष इति ।। प्रत्यक्षेणेति ।। ज्ञानगतदोषजन्यत्वं ज्ञानत्वमिव न प्रत्यक्षेण ज्ञातव्यमित्यर्थः । नाप्यन्वयेति ।। दोषे सति शुक्तौ रजतज्ञानमन्यथा नेत्येवमित्यर्थः । नाप्यप्रमाणत्वेनेति ।। दोषजन्यत्वमनुमेयमित्यनुषङ्गः । दोषजन्यत्वेन व्याप्तिरिति ।। एतेन 'नियममेव प्रकटीकरोति' इत्युक्तं विवृतं ज्ञेयम् ।
(श्री.टि.) दार्ढ्यहेतुत्वेन प्रयोजनवत्त्वेन दार्ढ्यहेतुत्वरूपप्रयोजनवत्त्वेन । तस्यानुवादकत्व इति ।। सिद्धसाधनस्यानुवादकत्वेन दूषणत्वे प्रकृते भेदागमस्याप्यनुवादकत्वेन दूषणत्वं स्यादित्यर्थः । ननु विवादपदोक्तविप्रतिपत्तिरेव न शङ्काकारणम् । समानधर्मादेरन्यस्यापि सम्भवादित्यत आह- अविवादपदेनेति ।। सर्वाविवादस्थल एवेत्यस्य प्रथमप्रमाणेनैव यत्रार्थो निश्शङ्कं प्रमितस्तादृशस्थल एवेत्यर्थो द्रष्टव्यः । वैयर्थ्यदोष इति ।। वैयर्थ्यरूपोक्तदोष इत्यर्थः । स्वार्थेति ।। परार्थानुमानवाक्ययोः परज्ञापनार्थत्वेन परेण तस्यार्थस्य निःशङ्कं प्रमितत्वेन वैयर्थ्यदोषः । 'सन्दिग्धविपर्यस्तान्यतरं प्रत्येव वाक्यपरार्थानुमानयोरर्थवत्त्वात्' इति वचनात् । स्वार्थानुमानस्य प्रत्यक्षस्य वा निःशङ्कं प्रमितेऽप्यर्थे पुनः प्रवर्तमानस्य वैयर्थ्यं न दोष इत्यर्थः । कुत इत्यत आह- तयोरिति ।। स्वार्थानुमानप्रत्यक्षयोरित्यर्थः । न हि सामग्री बुद्धिमती, येन यन्मया कर्तव्यं तदन्येन कृतमित्यवेक्ष्योदासीतेति भावः । तथाच परार्थानुमान एव सिद्धेः प्रतिबन्धकत्वं न स्वार्थानुमान इत्यवधेयम् । नच स्वार्थानुमाने सन्देहघटितपक्षलक्षणाभावः शङ्क्यः । अनुमितिविषयः पक्ष इति पक्षलक्षणस्य तत्रापि सत्त्वात् । नच साध्येऽतिव्याप्तिः, विषयशब्दस्य विशेष्यपरत्वात् । तथाचानुमितिविशेष्यः पक्ष इति पक्षलक्षणं द्रष्टव्यम् । यथोक्तं सुधायां भक्तिपादे 'परमार्थतस्तु अनुमितिविषयः पक्षः' इति । अत एवेति ।। सत्यां शङ्कायां परार्थानुमानवाक्ययोर्निःशङ्कं प्रमितेऽप्यर्थे प्रत्यक्षस्वार्थानुमानयोरव्यर्थत्वादेवेत्यर्थः । तथाहि - यदि सत्यामपि शङ्कायां परार्थानुमानवाक्ययोरनपेक्षितत्वेन वैयर्थ्यं स्यात्तर्हि बहूनां वचनं शङ्कानिवर्तकत्वेन नाद्रियेतेति पूर्वं बहूनामिति नोच्येत । तेन ज्ञायते सत्यां शङ्कायां तयोर्न वैयर्थ्यमिति ।। यदि च प्रत्यक्षं निःशङ्कं प्रमितेऽप्यर्थे व्यर्थं स्यात्तदा बहूनां वचनैर्निःशङ्कं प्रमितेऽप्यर्थे विश्वासहेतुत्वेन दर्शनं नोच्येत । तेन ज्ञायते शङ्काभावदशायां न प्रत्यक्षस्य वैयर्थ्यमिति । नन्विदानीन्तनैक्यवादिविवादजनितशङ्कापनोदायानादिवेदप्रवृत्तिः कथमित्यत आह- एकत्वादिवादानामिति ।। अनादित्वात् प्रवाहतोऽनादित्वात् । 'शौद्धोदनिप्रभृतयः सम्प्रदायप्रवर्तकाः' इति वचनादिति भावः । यथोक्तमनुव्याख्याने-
़अनादिकालतो वृत्ताः समया हि प्रवाहतः ।
न चोच्छेदोऽस्ति कस्यापि समयस्य' इति ।
।। तदनेनेति ।। बहुप्रमाणानामेकविषयत्वमङ्गीकृत्य दार्ढ्यहेतुतया वैयर्थ्याभावसमर्थनेनेत्यर्थः । वैपरीत्य(श्री.टि.) स्यापीति ।। ऐक्यागमविरोधेन बहूनां प्रत्यक्षादीनामेवाप्रामाण्यसम्भवादिति भावः । पाटनं छेदः। अनुमिनोतीति ।। इयं शुक्तिः दाहच्छेदादिमत्त्वादित्यनुमिनोतीत्यर्थः । ननूक्तरीत्या शुक्तिरजतज्ञानस्याप्रामाण्येऽपि ऐक्यागमप्रामाण्ये किमायातमित्यतः तद्दृष्टान्तेन तदप्यनुमेयमित्याह- एतदुक्तं भवतीति ।। ऐक्यवाक्यमिति ।। तज्जनितं विज्ञानमित्यर्थः  ।  अनुमाने दोषजन्यत्वरूपमुपाधिमाशङ्कते- नन्विति ।। प्रकटयतीति ।। 'बहुप्रमाणविरुद्धानाम्' इति बहुवचनस्य भूयोदर्शनप्रदर्शनपरत्वादिति भावः । पूर्वोत्तरेति ।। उपक्रमोपसंहारेत्यर्थः । साधनव्यापकत्वमिति ।। यत्र बहुप्रमाणविरुद्धत्वं तत्र दोषजन्यत्वमिति साधनव्यापकत्वमित्यर्थः । अतीन्द्रियत्वादिति ।। तस्य कालादिघटितत्वादिति भावः । तद्दोषाणामप्यतीन्द्रियत्वादिति ।। शुक्तिरजतादिज्ञानं दोषे सति जायते, दोषाभावे न जायते इत्यन्वयव्यतिरेकाभ्यां शुक्तिरजतादिज्ञानस्य दोषजन्यत्वं ज्ञातव्यम् । तन्न सम्भवति । इन्द्रियाणामतीन्द्रियत्वेन तदाश्रितानामन्वयव्यतिरेकप्रतियोगिनां दोषाणामप्यतीन्द्रियत्वेन ज्ञातुमशक्यतयाऽन्वयव्यतिरेकयोर्दुर्ज्ञानत्वादिति भावः । नापीति ।। शुक्तिरजतादिज्ञानं दोषजन्यम् अप्रमाणत्वादित्यनुमानेनेत्यर्थः । तज्ज्ञानेऽपीति ।। शुक्तिरजतादिज्ञानस्याप्रामाण्यज्ञानेऽपीत्यर्थः । नच दोषजन्यत्वमेव तज्ज्ञानोपाय इति वाच्यम् । अन्योन्याश्रयादिति भावः । न चात्रेति ।। शुक्तिरजतादिज्ञानस्य दोषजन्यत्व इत्यर्थः । ननु बलवत्प्रमाणविरुद्धत्वस्यैव दोषजन्यत्वव्याप्तिः प्राप्ता, न तु बहुप्रमाणविरुद्धत्वस्येत्यत आह- बलवत्त्वं चेति ।। नास्योपाधित्वमिति ।। ऐक्यवाक्यजनितं विज्ञानमप्रमाणं बहुप्रमाणविरुद्धत्वाच्छुक्तिरजतज्ञानवदित्यनुमाने दोषजन्यत्वस्योपाधित्वं नास्तीत्यर्थः ।
(पां.टि.) ननु विवादपदोक्तविप्रतिपत्तिरेव न शङ्काकारणम् । समानधर्मादेरन्यस्यापि तत्कारणस्य सत्त्वात् । ततश्च संशयकारणाभावस्थल अनुवादकत्वमित्येव वक्तव्यत्वात्तथाऽनुक्त्वा तत्कारणविशेषविवादाभावस्थल इत्युक्तिरनुपपन्नेत्यतोऽत्राविवादपदस्य लक्षणया संशयकारणाभावपरत्वान्नानुपपत्तिरित्याह- अविवादपदेनेति ।। अत एवेति ।। निःशङ्कं प्रमितेऽर्थ एव पुनः प्रयुज्यमानवाक्यवैयर्थ्यस्य दोषत्वेन, साशङ्कं प्रमितेऽर्थे पुनः प्रयुज्यमानस्य वाक्यस्य व्यर्थताया अदोषत्वादेव 'बहूनां वचने' इति साशङ्कं प्रतिपन्नेऽप्यर्थे प्रवृत्तद्वितीयस्यापि दार्ढ्यहेतुत्वेन सार्थकत्वमुक्तम् । अन्यथा तन्न स्यादिति भावः । एवमत एव निःशङ्कं प्रमितेऽप्यर्थे प्रवर्तमानस्य प्रत्यक्षस्याव्यर्थत्वादेव 'बहूनां वचने' इत्यनेन निःशङ्कत्वस्य सिद्धत्वेऽपि 'दर्शने दार्ढ्यस्यैव दृष्टेः' इति सार्थकत्वमुक्तम् । निःशङ्कं प्रमितेऽर्थे प्रत्यक्षस्य व्यर्थत्वे तु तन्न स्यादिति भावः । यद्वा परार्थानुमानवाक्ययोः पुरुषाधीनत्वं प्रत्यक्षस्वार्थानुमानयोस्तु तदनधीनत्वमित्येतत् कुत इत्यत आह- अत एवेति ।। वाक्यस्य पुरुषाधीनत्वादेव बहूनामित्यनेन वचनकतृर्विशेषः कथितः । प्रत्यक्षस्य तदनधीनत्वादेव च 'दर्शने' इत्यत्र कतृर्विशेषानुक्तिः । अन्यथा  वचन  इव  दर्शनेऽपि कतृर्विशेषसमर्पकं पदं वक्तव्यं स्यात्  ।  दर्शन इव वचनेऽपि वा कतृर्विशेषो नोच्येत । दर्शने कतृर्विशेषानभिधानं वचने तदभिधानं च प्रत्यक्षस्य पुरुषाधीनत्वं वाक्यस्य तदधीनत्वं बोधयतीति भावः । नन्विदानीन्तनैक्यवादिविप्रतिपत्तिजन्यशङ्कानिरासाय कथमनादिवेदप्रवृत्तिरित्यत आह- एकत्वादि(पां.टि.) वादानामिति ।। तथाच प्रवाहतोऽनादिभूतैकत्वादिवादविप्रतिपत्तिजन्यसंशयस्य सार्वकालिकत्वात् तन्निरासाय प्रवृत्तिर्युक्तेति भावः । हेतुदृष्टान्तोक्त्या, उत्तरत्र चोपाधिमाशङ्क्य परिहारेण च सूचितमनुमानप्रयोगं दर्शयति- एतदुक्तं भवतीति ।। नन्वपौरुषेयत्वात् पक्षीकृतैक्यवाक्यस्य दोषजन्यत्वाभावान्न साधनव्यापकत्वमुपाधेरित्यत आह- अत्रेति ।। तथात्वाद् अतीन्द्रियत्वात् । तज्ज्ञानेऽप्युपायाभावादिति ।। दोषजन्यत्वस्यैव तज्ज्ञानोपायत्वे च स्फुटमन्योन्याश्रयत्वमिति भावः । न चाऽगमोऽस्तीति ।। अनुपलम्भादिति भावः ।
(व्या.टि.) एकार्थानामपि द्वितीयादिप्रमाणानां दार्ढ्यहेतुत्वेनावैयर्थ्येऽतिप्रसङ्गमाशङ्कते- यद्येवमिति ।। नानुवादकत्वमिति ।। अत्र मूले टीकायां चानुवादकत्वबीजवैयर्थ्यं तच्छब्देनोपचर्यते 'आयुर्वै घृतम्' इतिवत् । प्रतिपन्नार्थप्रतिपादकवाक्यवाचकमप्यनुवादकपदं सामान्यपरं वा 'गोतो णित्' इतिवत् । सिद्धसाधना(त्वा)देरिति ।। आदिपदेनाधिकं नाम निग्रहस्थानं गृह्यते । अनुवादकत्व इति ।। पूर्ववद् द्वेधा व्याख्येयम् । सार्वत्रिकानुवादकत्वबीजलाभाय व्याचष्टे- अविवादपदेनेति ।। लक्षयति उपलक्षयति । सामान्यविशेषभावादिति भावः । कथञ्चित् केनापि प्रकारेण न सर्वेणेति प्रकारविशेषेण वैयर्थ्यमुक्तमित्यभिप्रेत्य तं प्रकारं दर्शयति- निःशङ्कमिति ।। परार्थानुमानस्येति ।। परार्थानुमानवाक्यत्वे एव निःशङ्के प्रवर्तमानवैयर्थ्यावच्छेदकप्रकारौ, नान्यः प्रकार इत्यमुमर्थमाहेत्यर्थः । कुतोऽयं विभागो विज्ञेय इत्यत आह- तयोरिति ।। परार्थानुमानवाक्ययोरित्यर्थः । परबुबोधयिषया प्रवृत्त्याः पुरुषाधीनत्वादित्यर्थः । अन्ययोः स्वसामग्य्‌राधीनत्वेन पुरुषानधीनत्वादित्यपि योज्यम् । तज्ज्ञापकमाह- अत एवेति ।। एकवचने विश्वासे परस्य वैयर्थ्यमेवेति प्रकाशयितुं बहूनामित्युक्तम् । अनेन साशङ्कस्थल एव वचनान्तरस्य सार्थक्यमुक्तं भवति । बहुवचनेन, निःशङ्केऽपि दर्शनेऽस्य दार्ढ्यहेतुत्वोक्त्या निःशङ्कं प्रमितेऽपि प्रत्यक्षस्य सार्थक्यमुक्तमित्यर्थः । यद्वा अत एव वचनस्य पुरुषाधीनत्वादेव, वचने बहूनामिति कर्त्रुक्तिः । प्रत्यक्षस्यानधीनत्वादेव दर्शनकर्तुरनुक्तिरिति भावः । 'सामान्यापेक्षं ज्ञापकम्' इति न्यायेन दर्शनस्वार्थानुमानयोर्निःशङ्केऽप्यर्थे प्रवृत्तमानयोर्न वैयर्थ्यमिति ज्ञायत इति भावः । अत्र मूलेऽविवादेत्यर्थाभावे नञ्समासोऽव्ययीभावो वा । 'रक्षोहागमलघ्वसन्देहाः प्रयोजनम्' 'अद्रुतायामसंहितम्' इति च भाष्यवार्तिके प्रयोगेणास्य विकल्पज्ञापनात् । अत्रेत्येतच्छब्दपरामृष्टं दर्शयति- जीवेश्वरेति ।। न विवादिनो यत्नातो गवेषणीया इत्यनभिमतं व्यवच्छिन्दतैवकारेण प्रसिद्धिरर्थाद् द्योतितेत्याह- एवशब्देनेति ।। ननु सादेर्विवादस्य कथमनादिप्रवृत्तागमवैयर्थ्यहेतुत्वमित्यत आह- एकत्वेति ।। अनादित्वादिति ।। प्रवाहत इति शेषः । 'अनादिकालतो वृत्ताः समया हि प्रवाहतः' इत्युक्तेरिति भावः । ननु द्वितीयादिप्रमाणावैयर्थ्यसमर्थनेन किं लब्धमित्यत आह- तदनेनेति ।। प्राबल्यनिश्चायकाभावेन बहुत्वस्य प्राबल्यहेतुत्वानिश्चयात् बहुनैकस्य कुतो बाधः, एकेन बहुबाधः किं न स्यादित्याशङ्कते- तथाऽपीति ।। प्राबल्येति ।। बहुप्रमाणस्येति शेषः । लिङ्गेन स्वार्थानुमानेन । प्रसिद्धमेवेति ।। सर्वानुभवसिद्धमित्यर्थः । तेनेति ।। प्रसिद्धकार्यलिङ्गेनेत्यर्थः । सिद्धमिति ।। अनुमतमित्यर्थः । फलबलकल्प्यं बहुप्रमाणप्राबल्यमिति भावः । किमनेन बहुप्रमाणविरोधाप्रामाण्ययोर्व्याप्ति(व्या.टि.) प्रदर्शनेनेत्यतोऽनुमानप्रयोगः सूचित इत्याह- एतदुक्तं भवतीति ।। ऐक्यवाक्यमिति ।। दुर्बलं ततश्चाप्रमाणमिति साध्यद्वयं प्रतिज्ञातव्यम् । साध्यद्वयेऽपि उपाध्युद्भावनेन प्रत्यवतिष्ठते- नन्विति ।। प्रयोजकत्वप्रयोजकसाध्यव्यापकत्वादि दर्शयति- यदप्रमाणमित्यादिना ।। वाक्यस्य पक्षीकरणभ्रान्तिं वारयति- अत्रेति ।। अनेनैक्यवाक्यं प्रमाणमिति पूर्वप्रतिज्ञायामणा(दि)निर्देश इत्यसूचि । एवेति साधनव्यापकतां द्रढयति ।
एवं प्रत्यक्षेणोपाधेः साधनव्यापकत्वं प्रसाध्याधुनोपाधिः साधनव्यापकः, तद्व्यापकव्यापकत्वात्, यो यद्व्यापकव्यापकः स तद्व्यापकः, यथा घटत्वव्यापकपृथिवीत्वव्यापकद्रव्यत्वं घटत्वस्य इत्यभिसन्धित्सयाऽह- अवश्यमिति ।। इति वक्तव्यमिति ।। इति प्रष्टव्यमित्यर्थः । इति प्रश्ने त्वयोत्तरं वक्तव्यमिति वा । किं प्रत्यक्षेण अन्वयव्यतिरेकाभ्यां वा अप्रमाणत्वेन वा आगमेन वेति विकल्प्य क्रमेण निराचष्टे- न तावदिति ।। अतीन्द्रियत्वादिति ।। कार्यानुकूलशक्तेस्तादृशत्वादित्यर्थः । द्वितीयं निराह- नापीति ।। तथात्वादिति ।। अतीन्द्रियधर्मस्य धर्मिप्रत्यक्षमन्तराऽप्रत्यक्षत्वेन तदीयान्वयव्यतिरेकयोः सत्त्वासत्त्वरूपयोरप्यप्रत्यक्षत्वेन तत्प्रमित्यसिद्धिरित्यर्थः । तृतीयं पराह- नापीति ।। लिङ्गासिद्धिमाह- तज्ज्ञानेऽपीति ।। उपलक्षणमेतत् । तत्प्रयोजकत्वेनोक्तस्य तत्प्रयोज्यत्वे(ना)न्योन्याश्रयत्वाच्चेत्यपि द्रष्टव्यम् । तुरीयं तु निरस्यति- न चेति ।। पौरुषेयापौरुषेयान्यतरादर्शनादिति भावः । अत इति ।। लिङ्गत्वादित्यर्थः । ननु बलवत्प्रमाणविरुद्धत्वदोषजन्यत्वयोर्व्याप्तिसिद्धावपि किमायातं बहुप्रमाणविरुद्धत्वस्य । न हि यत्प्रमाणविरुद्धं तद्दोषजन्यमप्रमाणं चेति व्याप्तिरस्ति । सावकाशबहुविरुद्धस्यापि निरवकाशैकस्य तददर्शनात् । तदेव चात्र हेतूकृतम् । अतः कथं तस्य साध्योपाधिव्याप्तिसिद्धिरित्यत आह- बलवत्त्वं चेति ।। बहुत्वेनापीति ।। अनेनेदमुदितं भवति । न हि प्रागस्माभिर्बहुप्रमाणविरुद्धत्वं साक्षादप्रामाण्यसाधकतयोपन्यस्तम् । किन्तु बलवत्प्रमाणोन्नायकतया । बहुत्वस्य बलवत्त्वहेतुत्वात् । तच्च साध्योपाधिव्याप्तमेवेति ।। कुतोऽधिकाङ्गीकार इत्यत आह- सर्वत्रेति ।। ननु तर्ह्युक्तं विरुद्ध्येतेत्यत आह- तथा चेति ।। स्वीकार्येति ।। व्याप्यव्याप्यस्य सुतरां व्याप्यत्वादिति भावः । साधनव्यापकत्वादिति ।। व्याप्यव्याप्यस्य सुतरां व्याप्यत्वे सिद्धे समानसंवित्संवेद्यतया व्यापकव्यापकस्य सुतरां साधनव्यापकत्वसिद्धेरित्यर्थः । न तस्येति ।। तथा च निरुपाधित्वादनुमानं मानमेवेति सर्वमनवद्यम् ।
मूलम् - 	अदुष्टमिन्द्रियं त्वक्षं तर्कोऽदुष्टस्तथाऽनुमा ।
आगमोऽदुष्टवाक्यं च स्वदृक् चानुभवः स्मृतः ।।
बलवत्प्रमाणतश्चैव ज्ञेया दोषा न चान्यथा ।
द्विविधं बलवत्त्वं च बहुत्वाच्च स्वभावतः ।
तयोः स्वभावो बलवानुपजीव्यादिकश्च सः ।।
(त.मं.) एवं प्रसङ्गप्राप्तं प्रमाणानां बलाबलविवेकं ब्रह्मतर्कवाक्येन तल्लक्षणप्रकटनपूर्वकं प्रकटयति- अदुष्टमिति ।। प्रत्यक्षादीनां लक्षणमुक्त्वा साक्षिप्रमाणलक्षणमाह- स्वदृक् चेति ।। स्वदृक् स्वस्य साक्षिणो ज्ञानमनुभवरूपमित्यर्थः । इदमदुष्टमिति निश्चेतुं कथं दोषज्ञानं स्यादित्यत आह- बलवदिति ।। द्वयोर्बलवत्त्वनिमित्तयोर्मध्ये कस्य बलीयस्त्वमित्यत आह- तयोरिति ।। स च स्वभाव उपजीव्यत्वं साक्षित्वं च ।
टीका - एवमतीतेन प्रबन्धेनोक्तप्रमेयजातमुपपत्तिसिद्धमपि न्यायशास्त्रसम्मत्या दृढीकर्तुं तद्वाक्यानि पठति- अदुष्टमित्यादि ।। एतेषां वाक्यानामुक्तोपयोगं तत्र तत्रैव दर्शयिष्यामः । प्रमाणनिरूपणार्थमेतानि वाक्यानि प्रवृत्तानि । स्वरूपे ज्ञात एव तदन्यधर्मज्ञानम् । स्वरूपज्ञानं च लक्षणाधीनम् । तत्र यद्यपि सामान्यलक्षणपूर्वकं विशेषलक्षणाभिधानं प्राप्तं प्रतिपत्तिसौकर्यात्, तथाऽपि सामान्यस्य व्यवहारेष्वनुपयोगाद् विशेषाणामेव तदुपयोगाद् विशेषलक्षणान्येवाऽदावुदितानि ।
येनोपहतमिन्द्रियादिकं ज्ञानमेव न जनयति, विपरीतज्ञानं चोत्पादयति तद्रहितमदुष्टम् । इन्द्रियमिति ज्ञानेन्द्रियमेव विवक्षितं, प्रमाणप्रकरणात् । तुशब्दो विशेषार्थः । सेतिकर्तव्यताकं करणं करणविशेषश्चात्र प्रत्यक्षादिकमधिकृतम् । तत्र करणधर्मिणः प्राधान्यात् प्रत्यक्षधर्म्यक्षमेवात्र निरूपितं नत्वनुमानमिव सेतिकर्तव्यताकं प्रत्यक्षम् । तत्तूत्तरत्र वक्ष्याम इति । इन्द्रियस्यादुष्टत्वं काचादिराहित्यम् ।
व्याप्याङ्गीकारेऽनिष्टव्यापकप्रसञ्जनं तर्कः । तथाशब्देनाप्रसङ्गात्मकं समुच्चिनोति । तथाच वक्ष्यमाणविरोधादिदोषरहितमुपपत्तियुक्त्यादिशब्दवाच्यं लिङ्गमनुमा, सा च तर्कसाधनभेदात् द्विविधेत्युक्तं भवति । तर्कः प्रमाणमेव न भवतीति नैयायिकादयः, पृथक्प्रमाणमिति जैनाः, तन्निरासायैवमुक्तम् । अथवा तर्क्यतेऽनुमीयतेऽनेनेति तर्कशब्देन समस्तोपपत्तिरुच्यते । तथाशब्द उपमायाम् इन्द्रियमिवायमप्यदुष्ट इति ।
वाक्यदोषनिरूपणं प्रागेव कृतम् । चशब्दोऽवधारणे, वाक्यमेव नतु चेष्टाऽपीति । तेन चेष्टासङ्ग्रहार्थं 'समयबलेन सम्यक्परोक्षानुभवसाधनमागमः' इति भासर्वज्ञोक्तं निरस्तं भवति । आगमशब्दस्य वाक्य एव रूढत्वात् । लोकरूढस्यैव परीक्षकैरन्वाख्येयत्वात् । अन्यथाऽतिप्रसङ्गात् । चेष्टायाश्चानुमानेऽन्तर्भावात् ।
आत्मस्वरूपभूतं ज्ञानं स्वदृक् । तदिदानीमनुभव इति विवक्षितम् । चशब्दोऽवधारणे स्वदृगेव नतु निर्दोषत्वमनुवर्तनीयं, सज्जीवानां स्वरूपज्ञानस्य निर्दोषत्वनियमादिति । अत्र स्वरूपनिरूपणमेव क्रियते प्रक्रिया तु प्रमाणलक्षणादिग्रन्थान्तरानुसारेण द्रष्टव्या । ज्ञानमात्मस्वरूपं न भवतीत्येके । तन्निरासार्थं स्मृत इत्युक्तम् । 'विज्ञानघन एव' इत्यादिश्रुतिस्मृतिसिद्धः ।  प्रत्यक्षानुमानागमानुभवविरुद्धमैक्यवाक्यमित्युक्तम् । तत्प्रत्यक्षाद्यज्ञाने दुर्ज्ञानम् । अतस्तत्स्वरूपनिरूपणेन सुज्ञानं कृतम्  ।  
नन्विन्द्रियादीनामदुष्टत्वं दोषज्ञानाधीनज्ञानम् । दोषास्तु केन ज्ञातव्या इत्यत आह- बलवदिति ।। चशब्दस्तुशब्दार्थः । यद्यपि केचित् स्वरूपासिद्ध्यादयोऽनुमानादिदोषाः प्रत्यक्षादिसिद्धाः, तथाऽपीन्द्रियदोषास्तु बलवत्प्रमाणविरोधेनैव ज्ञेया नैवान्यथा । यथाऽन्यथा नैव ज्ञेयास्तथोक्तं पुरस्तात् ।
एतेन 'दोषजन्यत्वं च' इत्युक्तं दृढीकृतं भवति । 'न वा एकेनाक्षरेण छन्दांसि वियन्ति न द्वाभ्याम्' इति वचनान्नात्र छन्दोभङ्गः शङ्कनीयः ।
ननु प्रामाण्यातिरिक्तं किं बलवत्त्वमित्यतस्तद्विभज्य दर्शयति- द्विविधमिति ।। तर्हि बहूनां स्वभावबलवतश्च विरोधे कथं निर्णय इत्यत आह- तयोरिति ।। तत्रोपपत्तिं सूचयितुं स्वभावं निरूपयति- उपजीव्येति ।। आदिपदेन निरवकाशत्वादिग्रहणम् । अत एवोपजीव्यनिरवकाशप्रमाणविरोधं प्रथममुक्त्वा बहुप्रमाणविरोधः पश्चादुक्तः ।
(र.टि.) ननु प्रमाणलक्षणादेः प्रागनुक्तत्वात्तत्प्रतिपादकेनानेन वाक्यसन्दर्भेण कथमुक्तार्थदृढीकरणमित्यत आह- एतेषामिति ।। प्रागुक्तार्थप्रतिपादकत्वेनैव दार्ढ्यहेतुत्वाभावेऽपि क्वचिदुक्तप्रतिपादकत्वेन, क्वचिदुक्तसमर्थनादिना दार्ढ्यहेतुत्वमस्तीति भावः । अत एव सर्वसङ्ग्रहायोपयोगपदप्रयोगः । तदन्यधर्मेति ।। 'बलवत्प्रमाणतश्च' इत्यादिना वक्ष्यमाणबलवत्त्वादिधर्मज्ञानमित्यर्थः । व्यवहारेष्विति ।। प्रत्यक्षादेरागमस्येत्यादिव्यवहारेष्वित्यर्थः । ननु दोषत्वस्यानुगतस्यैकस्याभावाददुष्टत्वं चक्षुरादिषु प्रत्येकमननुगतमिति तद्घटितं कथमक्षादीनां लक्षणमित्यत आह- येनोपहतमिति ।। अनेन प्रमाप्रतिबन्धकत्वं दोषत्वम्, प्रमाप्रतिबन्धकत्वं ज्ञानप्रतिबन्धकत्वेन वा संशयविपर्ययजनकत्वेन वेत्युक्तं भवति । 'विशेषार्थः' इत्युक्तमेवोपपादयति- सेतिकर्तव्यताकमित्यादिना ।। करणधर्मिण इति ।। करणभूतसमुदाये यद्धर्मिभूतमिन्द्रियं तस्येत्यर्थः । प्रत्यक्षधर्मीत्येतदप्येवमेव व्याख्येयम् । उत्तरत्र इति ।। 'विषयान् प्रति' इत्यत्रेत्यर्थः । तत्र हि, अत्र लक्षितस्याक्षस्य (र.टि.) विषयान् प्रति स्थितत्वेन प्रत्यक्षत्वं विधीयते । अत्र विशिष्टाभिप्राये तत्र पुनर्विशिष्टस्यार्थसन्निकृष्टत्वेन प्रत्यक्षत्वविधानायोगादिति भावः । करणधर्मिण एवात्र लक्ष्यत्वान्नार्थदोषरहितत्वं विवक्षितमित्यभिप्रेत्याऽह- इन्द्रियस्यादुष्टत्वमिति ।। नन्वेवं सति तर्कसाधनानुगतैकलक्षणलाभः कथमित्यत आह- तथा चेति ।। अनेन 'निर्दोषोपपत्तिरनुमा', 'अनुमा युक्तिरेवोक्ता', 'लिङ्गं हेतुः' इति प्रमाणलक्षणानुव्याख्यानमिथ्यात्वानुमाखण्डनानुसारेण विशेष्यपदाध्याहारेण अदुष्टपदेनैवोक्तलिङ्गं हेतुरित्युभयानुगतं प्रमाणलक्षणम्, तर्कतथाशब्दाभ्यां विभागश्चोच्यत इत्युक्तं भवति । एवमुक्तमिति ।। स्वशब्देन तर्कं तथाशब्देन साधनमुपादाय विभागकथनपूर्वकं लक्षणमुक्तमित्यर्थः । तथा च तर्कस्यानुमानान्तर्भावोक्त्या मतद्वयमपि निराकृतं भवतीति भावः । आत्मस्वरूपभूतमिति ।। अनेन स्वा च सा दृक् चेति विग्रहः प्रदर्शितो भवति । ननु स्वरूपभूतज्ञानत्वं वृत्तिरूपानुभवेऽव्याप्तमित्यत आह- तदिदानीमिति ।। ननु निर्दोषत्वाननुवृत्तावयथार्थसाक्षिणि स्वदृक्त्वमतिव्याप्तमित्यत आह- सज्जीवानामिति ।। तथा चोत्तमसम्बन्धिस्वरूपज्ञानत्वं साक्षिप्रमाणस्य लक्षणमित्युक्तं भवति । नन्वनुभवादेर्नित्यत्वविषयनियमादिकं कुतो नोक्तमित्यत आह- अत्रेति ।। चशब्दस्तुशब्दार्थ इत्यस्य फलितमाह- यद्यपीति ।। कथं दोषज्ञानस्य बलवत्प्रमाणजन्यत्वमित्यतो बलवत्प्रमाणत इत्यनन्तरं विरोधेनेति पदाध्याहारमभिप्रेत्याऽह- बलवत्प्रमाणविरोधेनैवेति ।। नैवान्यथेति ।। अनेन 'न च' इति चशब्द एवकारार्थ इत्युक्तं भवति । निरवकाशत्वादीति ।। अनेन मूले उपजीव्येति भावप्रधानो निर्देश इति सूचितं भवति । आदिपदेन श्रुतित्वोपपत्तित्वादिग्रहणम् । अत एवेति ।। तथा च 'द्विविधं बलवत्त्वम्' इति श्लोकस्यैक्यागमस्य क्रमेणोपजीव्यादिप्रमाणविरोधवचने उपपादकत्वेनोपयोग इति भावः ।
(रा.टि.) उक्तप्रमेयजातमिति ।। तच्चाग्रे तत्रतत्र व्यक्तीकरिष्यति । स्मृत इत्यन्तस्योपयोगमाह- प्रमाणेति ।। तन्निरूपणमपि किमर्थमित्यत आह- स्वरूपेति ।। प्राबल्यदौर्बल्यविरोधादि अन्यधर्मज्ञानम् इत्यर्थः। आदावुदितानीति ।। सामान्यलक्षणमपि 'याथार्थ्यमेव प्रामाण्यम्' इति पश्चाद्वक्ष्यत इत्यादावित्युक्तम् । दोषस्वरूपं वदन्नेवादुष्टपदं व्याचष्टे- येनेति ।। विशेषार्थ इत्युक्तं व्यनक्ति- सेतिकर्तव्यताकमिति ।। स्वस्वविषयसन्निकृष्टमित्यर्थः । कुत एवम्? करणमात्रमेवात्र विवक्षितमस्त्वित्यत आह- करणविशेषश्चेति ।। अधिकृतमाश्रितमित्यर्थः । तर्ह्यक्षशब्देन सेतिकर्तव्यताकेन्द्रियलाभात् 'त्वक्षम्' इति तुशब्देन सेतिकर्तव्यताकत्वोक्तौ पुनरुक्तिरित्यत आह- तत्रेति ।। करणविशेषस्याधिकृतत्वे सतीति वा तुशब्देन सेतिकर्तव्यताकत्वे उक्ते सतीति वाऽर्थः । सेतिकर्तव्यताकं चेदक्षं कथं निर्देश्यमित्यत आह- प्रत्यक्षमिति ।। अदुष्टमिन्द्रियं प्रत्यक्षमिति निर्देष्टव्यं न तदत्र निर्दिष्टमित्यर्थः । अतस्तादृशार्थलाभाय त्वक्षमिति तुशब्दोऽक्षपदान्वितत्वेनोक्त इत्यर्थः । अनुमानमिवेत्युक्त्या तत्र तथा विवक्षितमिति भावः । तथाचादुष्टमिन्द्रियं त्वक्षं सेतिकर्तव्यताकं सत् प्रत्यक्षप्रमाणमुच्यत इति योजना । तर्हि स्वस्वविषयसन्निकृष्टमक्षं प्रत्यक्षमिति कुतो नोक्तमित्यत आह- तत्तूत्तरत्रेति ।। 'विषयान् प्रति स्थितं ह्यक्षं प्रत्यक्षम्' इत्यत्रेति भावः । अप्रसङ्गात्मकं समुच्चिनोतीति ।। तथात्वे (रा.टि.) कथमर्थ इत्यतः अदुष्टस्तर्कः, अदुष्टं व्याप्त्याद्युपेतं लिङ्गञ्चानुमेति योजनेति भावेनार्थमाह- वक्ष्यमाणेति ।। 'विरोधश्च तथाऽधिक्यम्' इत्यादिना वक्ष्यमाणप्रमाणविरोधादिदोषेत्यर्थः । 'निर्दोषोपपत्तिरनुमा़, 'अनुमा युक्तिरेवोक्ता़, 'लिङ्गं हेतुः' इत्यादिग्रन्थान्तरोक्त्यविरोधायोक्तम्- उपपत्तीत्यादि । समस्तोपपत्तिरिति ।। साधनदूषणात्मिका समस्तेति वा व्याप्त्यादिसपरिकरा वेत्यर्थः । तर्कस्यापि विपर्यये पर्यवसानमुखेन क्वचित्स्वतोऽनुमितिजनकत्वादनुमीयतेऽनेनेति युज्यत इति भावः । प्रागेव कृतमिति ।। 'अज्ञानविप्रलम्भयोः प्राप्तेः' इत्येतद्व्याख्यानावसर इति भावः । समयबलेनेति ।। सङ्केतग्रहबलेनेत्यर्थः । अनुमानव्यावृत्त्यर्थमेतद्विशेषणम् । स्वयं हेतुमाह- आगमशब्दस्येति ।। अन्वाख्येयत्वात् लक्षणादिना व्युत्पाद्यत्वादित्यर्थः । अतिप्रसङ्गादिति ।। प्रमाणतुल्यादावपि प्रयोगात्तत्सङ्ग्रहार्थमपि लक्षणोक्तिप्रसङ्गादित्यर्थः । चेष्टाऽपि प्रमापिकाऽस्तीत्यत आह- चेष्टायाश्चेति ।। प्रक्रिया त्विति ।। तदवान्तरभेदतल्लक्षणतद्व्यावर्त्यान्तर्भावादिरूपा प्रक्रियेत्यर्थः । इत्यादिश्रुतिस्मृतीति ।। 'पुंस्त्वादिवत्त्वस्य' इति सूत्रभाष्योक्तश्रुत्यादिरादिपदार्थः । इत्युक्तमिति ।। 'अनुमानसिद्धत्वे च' इत्यादिना 'शुक्तिरजतादौ' इत्यन्तेन ग्रन्थेनेति योज्यम् । विशेषार्थ इत्युक्तं व्यनक्ति- यद्यपीत्यादिना ।। पुरस्तादिति ।। न 'तावत्प्रत्यक्षेण' इत्यादिनोक्तमिति भावः । नात्रेति ।। 'बलवत्प्रमाणतश्चैव' इत्यत्र नवाक्षरत्वेऽपि अष्टाक्षरत्वरूपछन्दोभङ्गो नेत्यर्थः । निरवकाशत्वादीत्यादिपदेन जात्या प्राबल्यवतो ग्रहः । अत एवेति ।। स्वभावस्य बलवत्त्वादेव । बहुप्रमाणसंवादश्चेत्यनेन पश्चादुक्त इत्यर्थः ।
(श्री.टि.) न्यायशास्त्रसम्मत्येति ।। ब्रह्मतर्कसम्मत्येत्यर्थः । 'ब्रह्मतर्कस्तर्कशास्त्रं विष्णुना यत्समीरितम्' इति वचनात्सिद्धान्ते ब्रह्मतर्कस्यैव न्यायशास्त्रत्वप्रसिद्धिरिति भावः । ननु प्रमाणलक्षणादेः प्रागनुक्तत्वात्तत्प्रतिपादकेनानेन वाक्यसन्दर्भेण कथमुक्तार्थदृढीकरणमित्यत आह- एतेषामिति ।। प्रागुक्तार्थप्रतिपादकेनैव दार्ढ्यहेतुत्वाभावेऽपि क्वचिदुक्तप्रतिपादकत्वेन क्वचिदुक्तसमर्थनादिना दार्ढ्यहेतुत्वमस्तीति भावः । अत एव सर्वसङ्ग्रहायोपयोगपदप्रयोग इति ज्ञातव्यम् । प्रवृत्तानि ब्रह्मतर्कग्रन्थ इति शेषः । स्वरूपे प्रमाणस्वरूपे । तदन्यधर्मेति ।। 'बलवत्प्रमाणतश्चैव' इत्यादिना वक्ष्यमाणबलवत्त्वादिधर्मज्ञानमित्यर्थः । स्वरूपज्ञानं चेति ।। इतरव्यावृत्तत्वेन स्वरूपज्ञानमित्यर्थः । व्यवहारेष्विति ।। प्रत्यक्षादेरागमस्येत्यादिविशेषव्यवहारेष्वित्यर्थः । अनुपयोगादिति ।। तस्यातिप्रसक्तत्वात् । न हि पशुत्वं गौरिति व्यवहारे निमित्तमिति भावः । तेन प्रमाणमिति प्रमाणसामान्यव्यवहारे सामान्यलक्षणस्याप्युपयुक्तत्वात् कथमेतदिति शङ्काऽनवकाश इति ध्येयम् । विशेषाणां विशेषलक्षणानाम् । तदुपयोगात् विशेषव्यवहारेषूपयोगात् । अदुष्टत्वस्य दोषज्ञानाधीनत्वात्तं लक्षयति- येनेति ।। उत्पादयतीत्यनन्तरं स दोष इति शेषः  ।  अनेन प्रमाप्रतिबन्धकत्वं दोषत्वम्  ।  प्रमाप्रतिबन्धकत्वं च द्वेधा । सर्वथा ज्ञानाजनकत्वेन तज्जनकत्वेऽपि संशयविपर्ययजनकत्वेन चेत्युक्तं भवति । ज्ञानेन्द्रियमेवेति ।। न कर्मेन्द्रियमित्यर्थः । कुत इत्यत आह- प्रमाणप्रकरणादिति ।। कर्मेन्द्रियस्य कर्मकरणत्वेन प्रमाकरणत्वाभावादिति भावः । तमेव विशेषं दर्शयितुं तदुपयुक्तां काञ्चन वस्तुस्थितिमाह- सेतिकर्तव्यताकमिति ।। (श्री.टि.) कारकमिति शेषः । सन्निकर्षादिरूपावान्तरव्यापाराख्येतिकर्तव्यतासहितं यत्कारकं  तत्करणमित्युच्यत इत्यर्थः । यद्यपि क्रियाऽयोगव्यवच्छिन्नमेव कारकं करणं नियमेन क्रियाजनकमिति यावत् । 'क्रियां कुर्वद्धि कारकम्' इति वचनात् । न तु सेतिकर्तव्यताकम् । तथापीतिकर्तव्यतारहितस्य क्रियाऽयोगव्यवच्छिन्नत्वाभावादेवमुक्तमिति ज्ञातव्यम् । अत्र ब्रह्मतर्कवाक्ये । अधिकृतं लक्ष्यतयेति शेषः । एवं वस्तुस्थितिमुक्त्वा ननु तर्हि प्रत्यक्षनिरूपणमकृत्वाऽक्षमेवात्र  कस्मान्निरूपितमित्याशङ्कापरिहाराय  तुशब्दार्थभूतं विशेषं  दर्शयति- तत्रेति ।। करणधर्मिण इत्यत्र करणे धर्मिण इति योज्यम् । इतिकर्तव्यतासहितकारकरूपकरणशब्दार्थे यद्धर्मिभूतं कारकं तस्येतिकर्तव्यतापेक्षया प्राधान्यादित्यर्थः । प्रत्यक्षधर्म्यक्षमेवेति ।। करणविशेषभूतविषयसन्निकृष्टाक्षरूपप्रत्यक्षशब्दार्थेऽपि यद्धर्मिभूतं प्रधानम् अक्षं तदेव सन्निकर्षरूपेतिकर्तव्यतापरित्यागेन निरूपितमित्यर्थः । प्रत्यक्षधर्म्यक्षमेवेत्यत्र स्ववाक्येऽवधारणव्यावर्त्यमाह- न त्विति ।। प्रत्यक्षं निरूपितमिति वर्तते । यथा हि 'तर्कोऽदुष्टस्तथाऽनुमा' इत्यत्र सेतिकर्तव्यताककरणवाचिनाऽनुमापदेन सेतिकर्तव्यताकमेवानुमानं निरूपितम्; एवं सेतिकर्तव्यताकं प्रत्यक्षं न निरूपितमित्यर्थः । तर्हि यदधिकृतं प्रत्यक्षं तन्न निरूपितमेवेति न्यूनतेत्यत आह- तत्त्विति ।। यदधिकृतं सन्निकर्षरूपेतिकर्तव्यतासहितं प्रत्यक्षं तत्त्वित्यर्थः । उत्तरत्रेति ।। 'विषयान् प्रति स्थितं ह्यक्षं प्रत्यक्षमिति कार्तितम्' इत्युत्तरत्रेत्यर्थः । व्याप्याङ्गीकार इति ।। व्यतिरेकव्याप्तौ साध्याभावस्य व्याप्यत्वादग्निर्मास्तु इत्यग्न्यभावरूपव्याप्याङ्गीकार इत्यर्थः । व्यापकप्रसञ्जनं धूमाभावापादनम् । अप्रसङ्गात्मकं साधनानुमानम् । नन्वेवं सति दूषणानुमानरूपतर्कसाधनानुमानोभयानुगतानुमानलक्षणालाभ इत्यत आह- तथा चेति ।। अत्रादुष्ट इत्यनन्तरं लिङ्गमिति विशेष्याध्याहारः । अदुष्ट इति पुल्लिङ्गस्य व्यत्ययः । एवं सत्यदुष्टं लिङ्गमनुमेत्येवमुभयानुगतलक्षणलाभ इत्यभिप्रेत्योक्तम् । वक्ष्यमाणविरोधादिदोषरहितं लिङ्गमनुमेति ।। 'निर्दोषोपपत्तिरनुमा', 'अनुमा युक्तिरेवोक्ता', 'लिङ्गं हेतुः' इति प्रमाणलक्षणानुव्याख्यानमिथ्यात्वानुमानखण्डानानुसारेणोपपत्तियुक्त्यादिशब्दवाच्यं लिङ्गमित्युक्तम् । तर्कतथाशब्दाभ्यां विभाग उक्त इत्यभिप्रेत्याऽह- सा चेति ।। एवमुक्तमिति ।। स्वशब्देन कण्ठरवेण तर्को गृहीत इत्यर्थः । प्रमाणत्वमङ्गीकृत्य तस्यानुमानेऽन्तर्भावकथनेन मतद्वयस्यापि निरासादिति भावः । समस्तोपपत्तिरिति ।। साधनानुमानदूषणानुमानरूपेत्यर्थः । तथा चात्रानुमेत्यनेनैव सामान्यलक्षणं तर्क इत्यनेनैव विभागश्चोक्त इति ज्ञातव्यम् । अयमपीति ।। साधनानुमानदूषणानुमानरूपस्तर्क इत्यर्थः ।
वाक्यदोषेति ।। अबोधकत्वविपरीतबोधकत्वादिरूपेत्यर्थः । तेनेति ।। चेष्टाया आगमत्वव्यावर्तनेनेत्यर्थः । समयबलेनेति ।। सङ्केतबलेनेत्यर्थः । चेष्टाया अप्येतादृशत्वेन तन्मते आगमान्तर्भावो द्रष्टव्यः । कथं निरस्तमित्यतस्तदुपपादयति- आगमशब्दस्येति ।। वाक्य एवेति ।। न तु चेष्टायामित्यर्थः । ननु वाक्ये आगमशब्दस्य रूढत्वेऽपि चेष्टायां प्रयोगः कुतो न कर्तव्य इत्यत आह- लोकरूढस्यैवेति ।। अन्वाख्येयत्वात् प्रयोक्तव्यत्वात् व्यवहर्तव्यत्वादिति यावत् । लोकरूढस्यैव परीक्षकैरन्वाख्येयत्वाभावेऽतिप्रसङ्गमाह- अन्य(श्री.टि.) थेति ।। प्रत्यक्षशब्दस्याप्यागमे प्रयोगः स्यादित्यतिप्रसङ्गः स्यादित्यर्थः । ननु चेष्टाया आगमानन्तर्भावे प्रमाणान्तरत्वं स्यादित्यत आह- चेष्टायाश्चेति ।। नन्वत्र सुधाविरोधः शङ्क्यः । तत्र लिप्यक्षरचेष्टयोर्वर्णस्मरणहेतुत्वेन मानसप्रत्यक्षेऽन्तर्भावकथनात् । यथोक्तं सुधायां नविलक्षणत्वाधिकरणे 'पुरुषलिपिरपि पदमिव पदार्थस्य वर्णानां स्मरणहेतुरेष्टव्या' इति । न चात्र पुरुषलिपिरेवोक्ता नाक्षरचेष्टेति वाच्यम् । भक्तिपादीयसुधायाम् 'शाकुनलिप्यक्षरचेष्टानामन्तर्भावस्य नविलक्षणत्वाधिकरणे सूचितत्वात्' इत्युक्तत्वात् । न हि नविलक्षणत्वाधिकरणस्थमुक्तवाक्यं विनाऽक्षरचेष्टान्तर्भावसूचकं तत्रत्यवाक्यान्तरमस्तीति चेत् । उच्यते । भक्तिपादीयसुधायामक्षरचेष्टाशब्देन अक्षरत्वेन सङ्केतितचेष्टायाः करपल्लवसञ्ज्ञाया विवक्षितत्वात् । अत्र चेष्टाशब्देनार्थविशेषबोधकभ्रूविक्षेपादिरूपाया एव चेष्टाया अभिप्रेतत्वेनाक्षरचेष्टान्तर्भावानुक्त्या सुधाविरोधाभावात् । अत एवात्र चेष्ठेत्येव सामान्येनोक्तं नाक्षरचेष्टेति । अत्रत्यचेष्टाशब्दस्याक्षरचेष्टाभिप्रायकत्वे तु चेष्टकबुद्धिस्थशब्दानुमापकत्वेन वा तदवबुद्धार्थानुमापकत्वेन वाऽनुमानेऽन्तर्भावादिति पररीत्या व्याख्येयमिति सम्प्रदायविदः । आत्मस्वरूपभूतमिति ।। अनेन स्वा च सा दृक् चेति स्वदृगिति विग्रहः प्रदर्शितो भवति । ननु वृत्तिरूपज्ञानस्याप्यनुभवत्वेनानुभवलक्षणभूतात्मस्वरूपज्ञानत्वरूपस्वदृक्त्वलक्षणस्य तत्राव्याप्तिरित्यत आह- तदिदानीमिति ।। आत्मस्वरूपभूतं यत्साक्षिरूपं ज्ञानं तदेवेदानीमनुभव इति विवक्षितं न वृत्तिरूपं ज्ञानम् । तथा च साक्षिरूपानुभवस्यैव लक्ष्यत्वेन अत्राभिप्रेतत्वान्न वृत्तिरूपज्ञाने लक्षणाभावो दोषायेति भावः । ननु निर्दोषत्वाननुवृत्तावयथार्थभूते  साक्षिण्यात्मस्वरूपभूतज्ञानत्वरूपस्वदृक्त्वस्यातिव्याप्तिरित्यत  आह - सज्जीवानामिति ।। तथा चोत्तमजीवसम्बन्धिस्वरूपज्ञानत्वं साक्षिप्रत्यक्षस्य लक्षणमित्युक्तं भवति । ननु साक्ष्यनुभवस्य नित्यत्वं विषयनियमादिकं च कुतो नोक्तमित्यत आह- अत्रेति ।। प्रक्रिया त्विति ।। नित्यत्वविषयनियमादिप्रक्रिया त्वित्यर्थः । आदिपदेन 'इच्छाद्वेषस्सुखं दुःखं भयाभयकृपादयः । साक्षिसिद्धाः' इत्यनुव्याख्यानादिग्रहणम् ।
ननु प्रत्यक्षादिस्वरूपनिरूपणस्य कः प्रकृतोपयोग इत्यतस्तं दर्शयति- प्रत्यक्षेति ।। 'एतेषां वाक्यानामुक्तोपयोगं तत्र तत्रैव दर्शयिष्यामः' इत्युक्तं प्रदर्शितं भवतीति द्रष्टव्यम् । दोषज्ञानाधीनज्ञानमिति ।। अभावज्ञानस्य प्रतियोगिज्ञानाधीनत्वादिति भावः । प्रत्यक्षादिसिद्धा इति ।। शब्दे चाक्षुषत्वाभावस्य प्रत्यक्षसिद्धत्वादिति भावः । इन्द्रियदोषास्त्विति ।। इन्द्रियाणामतीन्द्रियत्वेन तद्दोषाणामप्यतीन्द्रियत्वादिति भावः । बलवत्प्रमाणत इत्यनन्तरं विरोधपदमध्याहार्यमित्याशयेनोक्तम् । बलवत्प्रमाणविरोधेनैवेति ।। पुरस्तादिति ।। 'दोषजन्यत्वं च बलवत्प्रमाणविरोधादेव ज्ञायते' इति वाक्यव्याख्यानावसरे 'न तावत्प्रत्यक्षेण' इत्यादिना ग्रन्थेनास्माभिरुक्तमित्यर्थः । अस्य प्रकृतोपयोगं दर्शयति- एतेनेति ।। बलवत्प्रमाणविरोधस्य दोषज्ञाने कारणत्वकथनेनेत्यर्थः  ।  नन्वनुष्टुप्छन्दःपादस्याष्टाक्षरत्वात् कथं नवाक्षरत्वमित्यत आह- न वा एकेनेति ।।  एकेनाक्षरेण न्यूनेनाधिक्येन वेत्यर्थः । वियन्ति नश्यन्ति । द्वाभ्यामक्षराभ्यां न्यूनाभ्यामधिकाभ्यां वा न वियन्तीत्यर्थः । (श्री.टि.) अस्यापि ब्रह्मतर्कस्य छन्दस्तुल्यत्वादिति भावः । तत्रेति ।। स्वभावस्य बलवत्त्व इत्यर्थः । सूचयितुमिति ।। 'उपजीव्यादिकश्च सः' इत्युक्त्या उपजीव्यविरोधेनैवोपजीवकस्याप्रामाण्यं वाच्यं नान्यथा । 'विषयाभावे स्वस्यैवाप्रामाण्यप्राप्तेः' इत्युक्तोपपत्तिस्सूचितेति ज्ञातव्यम् । निरवकाशत्वादीत्युक्त्योपजीव्येति भावप्रधानो निर्देश इति सूचयति । निरवकाशत्वादीत्यत्र आदिपदेन साक्षिनिष्ठविषयाव्यभिचरितत्वनियमस्य ग्रहणम् । अत एवाऽगमप्रामाण्यानुभवस्याप्यप्रामाण्यप्राप्तेरित्यत्र उक्तम्- 'अनेनाव्यभिचरितत्वनियमः साक्ष्यनुभवस्य प्राबल्ये हेतुरित्युक्तं भवति' इति । भावबोधे तु श्रुतित्वोपपत्त्यादिग्रहणमिति व्याख्यातम् । अत एवेति ।। स्वभावस्य बलवत्त्वादेवेत्यर्थः ।
(पां.टि.) ननु प्रमाणलक्षणादेः प्रागनुक्तत्वात् कथं तत्प्रतिपादकेनानेनोक्तार्थदृढीकरणमित्यतः, प्रागुक्तार्थप्रतिपादकत्वेनैव दार्ढ्यहेतुत्वाभावेऽपि तदुपपत्तेर्नानुपपत्तिरिति भावेनाऽह- एतेषामिति ।। तत्रतत्रैवेति ।। तत्तद्वाक्यव्याख्यानावसर एव 'इति पूर्वोक्तमनेनोपपादितं भवति' इत्युपयोगं वक्ष्याम इत्यर्थः । प्रतिपत्तिसौकर्यादिति ।। सामान्यलक्षणेनैक्यमापन्नस्यैव वस्तुनो विभज्योद्देष्टव्यत्वेन सामान्यलक्षणाभिधानस्य विशेषोद्देशद्वारा विशेषलक्षणाभिधानार्थत्वेन तेन विना तस्यानवसरग्रस्तत्वादिति भावः । व्यवहारेष्वनुपयोगादिति ।। किमत्र प्रमाणमिति प्रश्ने प्रत्यक्षादिविशेषाणामिव प्रमाणसामान्यस्य 'प्रमाणं प्रमाणम्' इत्येवमनुपयोगादिति भावः । येनोपहतमिति ।। नन्वेवं सति ज्ञातज्ञापकत्वादीनां दोषत्वं न स्यात् । तेषां ज्ञानप्रतिबन्धकतायास्तद्युक्तकरणस्य विपरीतज्ञानजनकतायाश्चासत्त्वात् । न चेन्द्रियदोषमात्रस्यैवैतल्लक्षणमिति न शब्ददोषेऽव्याप्तिरिति वाच्यम् । तथा सत्युत्तरत्रानुमानादिदोषस्याप्यनिरुक्तिप्रसङ्गात् । इन्द्रियादिकमित्यादिपदानर्थक्यप्रसङ्गाच्च । न चेन्द्रियविषयसङ्ग्राहकत्वान्न तदिति वाच्यम् । विषयस्य ज्ञानाजनकत्वेनाऽदिपदसङ्ग्राह्यत्वायोगादिति चेन्न । 'ज्ञानं न जनयति' इत्यत्र ज्ञानपदस्य सप्रयोजनज्ञानपरत्वेन ज्ञातज्ञापकत्वादीनां च सप्रयोजनज्ञानप्रतिबन्धकत्वेन तत्राव्याप्तेरनवकाशात् । ज्ञातज्ञापकत्वादिभिन्नदोषाणामेवेदं लक्षणमित्यप्याहुः । न चैतल्लक्षणद्वयं परस्पराव्याप्तत्वादयुक्तमिति वाच्यम्  ।  प्रमाप्रतिबन्धकत्वस्यैकस्यैव तल्लक्षणत्वेनात्राभिप्रेततया तदनवकाशात् । तस्य च क्वचिज्ज्ञानप्रतिबन्धकत्वेन क्वचिच्च संशयविपर्ययजनकत्वेनाविशिष्टत्वात् । कुतोऽत्रेन्द्रियशब्दस्य ज्ञानेन्द्रियपरत्वमित्यत उक्तम्- प्रकरणादिति ।। प्रमाणप्रकरणादित्यर्थः । विशेषमेवाऽह- सेतिकर्तव्यताकमिति ।। अनुमानमिवेति व्यतिरेकदृष्टान्तः । वक्ष्यामः, 'विषयान् प्रति स्थितम्' इत्यादिनेति शेषः । 'वक्ष्याम इति' इत्यत्रत्यस्येतिशब्दस्य 'इति विशेषार्थः' इति पूर्वेण सम्बन्धः ।
तर्कलक्षणमाह- व्याप्याङ्गीकार इति ।। अत्र धूलीपटले धूमभ्रमानन्तरं व...्यनुमितिस्थले यद्यग्निर्न स्यात्तर्हि धूमोऽपि  न  स्यादिति  तर्केऽव्याप्तिप्रसङ्गाद्व्याप्यारोप इत्यारोपगर्भत्वं  परित्यज्याऽरोपपदस्थानेऽङ्गीकारपदं प्रयुक्तम् । जलह्वदे निर्धूमत्वापादनव्यावृत्त्यर्थमनिष्टेति । शब्दो यद्यनित्यः स्यात्तर्हि सावयवः स्यादित्याद्यनिष्टप्रसञ्जनव्युदासाय व्यापकेति । न चात्र प्रसञ्जनं न तर्कः, तस्यैव निरुच्यमानतयाऽऽत्माश्रयप्रसङ्गाद् व्यर्थ(पां.टि.)विशेषणत्वापाताच्च । नाप्यारोपमात्रं भ्रमानुमितावतिव्याप्त्यापातादिति वाच्यम् । प्रसञ्जनपदस्याऽपादनपरत्वात् । अत एवोक्तं सुधायाम् 'प्रसङ्ग आपादनम्' इति । न चैवमप्युक्तदोषः । तत्रैव 'आपादनमङ्गीकर्तव्यतया ज्ञापनम्' इत्युक्तत्वेन तदप्रसङ्गात् । ननु चात्र व्याप्त्यादिपदव्यावर्त्यमस्ति न वा । अस्ति चेत् 'कस्यचिदर्थस्याङ्गीकारेऽर्थान्तरस्याऽपादनम्' इति पद्धत्युक्तलक्षणेऽपि तत्कर्तव्यं स्यात् । यदि च नास्ति तर्ह्यत्रापि तन्न कर्तव्यमिति चेन्मैवम् । भावानवबोधात् । सेतिकर्तव्यताकं हि करणम् । तत्र तर्कः करणधर्मी, तस्य वक्ष्यमाणानि व्याप्त्यादीन्यङ्गानि । तत्र करणधर्मिणः प्राधान्यविवक्षयाऽङ्गेभ्यः पृथ??ृत्य पद्धतौ तर्कतयोक्तिः । अत्र तु सेतिकर्तव्यताकस्यैवेति न कश्चिद्दोषः । न चैवमत्रोक्तलक्षणाभावेऽपि पद्धत्युक्तलक्षणसत्त्वेनाव्यापकानिष्टप्रसङ्गानामपि तर्कत्वं स्यादिति वाच्यम् । इष्टापत्तेः । तर्हि ततोऽप्यनुमितिः स्यादिति चेन्न । अङ्गाद्विनाकृतस्य करणस्य क्रियां प्रत्यजननकतयाऽङ्गसाचिव्याभावेन तदप्रसङ्गादित्यवधेयम् । तर्क इत्यादि ।। अयमाशयः । सोऽयं लिङ्गज्ञानादिवन्न प्रमारूपं प्रमाणम् । तस्याऽहार्यरूपत्वात् । न तत्करणतयाऽपि प्रमाणम् । प्रमाफलत्वाभावात् । नापीन्द्रियादिवदप्रमारूपम् । आरोपितविषयत्वात् । विपर्यये प्रामाण्योपगतौ तु तेनास्य नियामकः सम्बन्धो नास्ति । असम्बद्धस्य जनकत्वे चातिप्रसङ्गः । शास्त्रे तन्निरूपणं च प्रमाणानुग्राहकत्वादिति ।
ननु प्रत्यक्षागमयोरिवानुमानलक्षणमात्रस्यैव वक्तव्यत्वात्तत्रानुक्तविभागस्यात्रोक्तिर्न श्लिष्टेत्यत आह- अथ वेति ।। प्रागेवेति ।। 'अपौरुषेयत्वाद्वेदस्य' इत्येतद्वाक्यव्याख्यानावसर इत्यर्थः । किमवधारणस्य प्रयोजनमित्यतश्चेष्टाया आगमत्वव्यावृत्तिरेवेत्यभिप्रेत्य तां दर्शयति- न त्विति ।। किं चेष्टाया आगमत्वाभावोक्तेरपि प्रयोजनमित्यतः, परोक्तागमलक्षणनिरासद्वाराऽस्योक्तलक्षणदृढीकरणमेवेत्यभिप्रेत्य तदनुवादपूर्वकं तन्निरासं दर्शयति- तेनेति ।। समयबलेनेति । इदं चानुमानं व्यावर्तयितुमुक्तम् । शब्दाभासं व्यावर्तयति- सम्यगिति ।। नामविशिष्टदेवदत्तादिप्रत्यक्षम्, उपदेशसहकृतचक्षुषा जायमानं रत्नातत्त्वप्रत्यक्षं व्यावर्तयितुम्- परोक्षेति ।। पदार्थस्मरणं व्यावर्तयति- अनुभवेति ।। कतृर्कर्मणी व्यावर्तयति- साधनमिति ।। अर्थविशेषे चेष्टाविशेषस्य सङ्केते गृहीत एव चेष्टाविशेषादर्थविशेषप्रतिपत्त्या चेष्टायाः सङ्केतज्ञानपुरःसरं प्रवृत्तप्रमाणत्वनिश्चयात् तादृशप्रमाणस्यैव च शब्दत्वाद्युक्तं चेष्टायाः शब्दत्वमिति भावः । सङ्ग्राह्यस्यैव सङ्ग्रहो युक्तो न त्वसङ्ग्राह्यस्यापि । नचेह चेष्टाया आगमतया सङ्ग्राह्यत्वमास्त, तन्नियामकाभावादिति भावेन दूषयति- आगमशब्दस्येति ।। ननूर्ध्वं तर्जनीन्यासाद्दशसङ्ख्यामात्रप्रतिपत्त्या चेष्टायाः प्रामाण्यनिश्चयात्प्रत्यक्षादित्वस्य च बाधितत्वादागमत्वस्याप्यनङ्गीकारे तस्याः प्रमाणान्तरत्वापत्त्याऽनुप्रमाणत्रित्वभङ्ग इत्यतः,  सर्वेषामप्रतीत्या ऊर्ध्वतर्जनीमात्रन्यासस्यार्थविशेषेण गृहीताविनाभावस्यैव पुरुषस्य ततोऽर्थविशेषप्रतिपत्त्याऽविनाभावबलेन चेष्टाया अर्थगमकतयाऽनुमान एवान्तर्भावसम्भवान्नानुप्रमाणत्रित्वभङ्ग इत्याशयेनाऽह- चेष्टायाश्चेति ।। स्वस्य दृग् इति विग्रहे स्वसम्बन्धिवृत्तिरूपज्ञानस्याप्यनुभवत्वप्राप्तेस्तत्परिहाराय स्वा स्वरूपभूता चासौ दृक् चेति विग्रहमभिप्रेत्य स्वदृक्पदं व्याख्याति- आत्मस्वरूपभूतमिति ।। विवक्षितमिति ।। वृत्तिरूपज्ञानस्योत्तरत्र वक्ष्यमाणानुभव(पां.टि.) प्रकारत्वस्य बाधितत्वादिति भावः । स्वदृगप्यनुभव इति समुच्चयस्यानुपपत्त्या चशब्दस्य समुच्चयार्थत्वासम्भवात्तदर्थमाह- चशब्द इति ।। व्यावर्त्याभावेन तद्वैयर्थ्यमित्यतस्तद्व्यावर्त्यं दर्शयति- न त्विति ।। निर्दोषत्वस्याननुवृत्तौ कारणमाह- सज्जीवानामिति ।। (अ)सम्भवव्यभिचारयोरेव विशेषणस्यार्थवत्त्वादिति भावः । इयमेव प्रमाणप्रक्रियेति भ्रान्तिनिरासायाह- अत्रेति ।। नेयं प्रमाणप्रक्रियेत्यर्थः । तर्हि केत्यत आह- प्रमाणेति ।। मूले स्मृतिग्रहणं तन्मूलश्रुत्युपलक्षणमिति भावेनाह- श्रुतिस्मृतिसिद्ध इति ।। दोषज्ञानाधीनज्ञानमिति ।। अभावस्य ससम्बन्धिकपदार्थत्वेन प्रतियोगिनिरूप्यत्वादिति भावः । मूले चशब्दस्तुशब्दार्थ इति भावेनाह- इन्द्रियदोषास्त्विति ।। मूले प्रमाणपदं तद्विरोधोपलक्षणम्, आद्यादित्वात्तृतीयान्तात्तसिरिति भावेनाह- प्रमाणविरोधेनैवेति ।। पुरस्तादिति ।। 'दोषजन्यत्वं च बलवत्प्रमाणविरोधादेव ज्ञायते' इत्येतद्वाक्यव्याख्यानावसर इत्यर्थः । ननु नवाक्षरत्वादाद्यपादस्याष्टाक्षरत्वाभावाच्छन्दोभङ्ग इत्यत आह- न वेति ।। एकेनाक्षरेण न्यूनेनाधिकेन वा द्वाभ्यामक्षराभ्यां न्यूनाभ्यामधिकाभ्यां वा गायत्र्यादिछन्दांसि न वियन्ति न नश्यन्तीति वेदेन वेदे न्यूनत्वाधिक्यप्रयुक्तछन्दोविनाशाभावस्योक्तत्वाद्ब्रह्मतर्कस्यापि वेदतुल्यत्वान्नात्र छन्दोभङ्गः शङ्कनीय इत्यर्थः । आदिपदेन निरवकाशत्वादिग्रहणमिति ।। अत्रोपजीव्यत्वप्रयुक्तप्राबल्यस्येव निरवकाशत्वप्रयुक्तप्राबल्यस्यापि बहुत्वप्रयुक्तप्राबल्यबाधकत्वेन तस्याप्यवश्यवक्तव्यत्वात्पृथगभिधाने च 'द्विविधं बलवत्त्वं च' इत्युक्तद्वैविध्यानुपपत्तेर्यावता प्राबल्येन बहुत्वप्रयुक्तप्राबल्यस्य बाधस्तस्य सर्वस्यापि बहुत्वप्रयुक्तप्राबल्यपरिपन्थित्वेन स्वभावप्राबल्यरूपत्वविवक्षया निरवकाशत्वस्यादिपदेन ग्रहणमिति निरवकाशत्वस्य तत्त्वकथनम्, न तु वस्तुतः । अन्यथोपजीवकत्वादिना स्वभावदुर्बलस्यापि निरवकाशत्वस्यान्यत्राभिधानेन तद्विरोधापत्तेः । वस्तुतस्तु उपजीव्यत्वमेव स्वभावप्राबल्यं न तु निरवकाशत्वमिति ध्येयम् । एवमेव 'एवमुपजीव्यत्वनिरवकाशत्वलक्षणस्वभावबलवत्प्रमाणबाधितत्वात्' इति पूर्वग्रन्थस्य 'स्वभावश्चोपजीव्यत्वनिरवकाशत्वादिरूपः' इत्यादिपद्धतेश्च तात्पर्यं वर्णनीयम्  ।  आदिपदेन श्रुतित्वादेः परामर्श इति  । अत एवेति ।। बहुप्रमाणविरोधापेक्षयोपजीव्यादिप्रमाणविरोधस्य बलवत्त्वादेवेत्यर्थः ।
(व्या.टि.) श्रोतृशेमुषीमनुकूलयिष्यन् वृत्तवर्तिष्यमाणप्रबन्धसम्बन्धं दर्शयति- एवमित्यादिना ।। ननु तेषामुक्तोपयोगाभावे कथं तत्सम्मत्या दृढीकरणमित्यत आह- एतेषामिति ।। ननु कथमेतेषां लक्षणवाक्यानामुक्तोपयोगः, लक्षणस्य पूर्वमनुक्तेः । प्राबल्यनिदानत्वेनोक्तोपजीव्यत्वादेरत्रानुपन्यासादित्यत आह- प्रमाणेति ।। तन्निरूपणस्य क्वोपयोग इत्यत आह- स्वरूप इति ।। तदन्येति ।। उपजीव्यत्वादीत्यर्थः । अज्ञातस्वरूपे उपजीव्यत्वादेर्निरूपयितुमशक्यत्वादित्यर्थः । तर्हि स्वरूपमेवाभिधानीयं किं लक्षणेनेत्यत आह- स्वरूपज्ञानमिति ।। अतीन्द्रियेन्द्रियादिरूपे प्रमाणे प्रत्यक्षाद्यप्रसरादित्यर्थः । तथा चोपोद्घातसङ्गत्या लक्षणाभिधानादुक्तोपयोग इति भावः । ननु तथाऽपि विदितसामान्यस्यैव पुंसो विशेषजिज्ञासा न त्वविदितसामान्यस्येति प्रथमोपस्थितत्वात् सामान्यस्यैवादौ लक्षणं वाच्यमिति शङ्कामु(क्त्श्)ङ्कयति- तत्र यद्यपीति ।। प्राप्तम् अवसर(व्या.टि.) प्राप्तम् । तत्र हेतुमाह- प्रतिपत्तीति ।। समाधत्ते- तथाऽपीति ।। व्यवहारेषु आनयनादिप्रवृत्तिषु, कथारूपवाक्यव्यवहारेषु । अनुपयोगाद् अयोग्यत्वादित्यर्थः । विशेषाणामेवेति ।। 'पृष्टेनागम एवादौ वक्तव्यः साध्यसिद्धये' इति कथालक्षणोक्तेः । दोषाभावस्य प्रतियोगिज्ञानाधीनज्ञानत्वाद्दोषं लक्षयति- येनेति ।। विपरीतेति संशयस्यापि ग्रहणम् । तस्यापि वस्तुतत्त्वज्ञानाद्विपरीतज्ञानत्वात् । सदोष इति शेषः । इन्द्रियादिकमित्यादिपदेन विषयग्रहणे तस्य ज्ञानजनकत्वस्यैवाभावात् । अनुमानादेर्ग्राह्यत्वात् तद्दोषस्य पृथग् वक्ष्यमाणत्वाच्च । प्रमाकरणदोषसामान्यलक्षणमिदम् । प्रमाजननशक्तिप्रतिबन्धकत्वेन ज्ञानजननशक्तिप्रतिबन्धकत्वविपरीतज्ञानजननशक्त्याधायकत्वान्यतरत्वेन वाऽनुगमान्नान्योन्यमव्याप्तिः । ज्ञानपदस्य सप्रयोजनज्ञानपरत्वात् न ज्ञातज्ञापके(त्वे)ऽव्याप्तिः । तद्भिन्नस्य वा लक्ष्यत्वमित्यवधेयम् ।
ननु कर्मेन्द्रियेऽतिव्याप्तिरित्यत आह- ज्ञानेन्द्रियमेवेति ।। प्रमाणप्रकरणादिति ।। प्रक्रंस्यमानत्वादित्यर्थः । विशेषार्थ इति ।। 'तुशब्दस्तु विशेषे स्यात् स्वसिद्धान्तेऽवधारणे' इति नाममहोदधावुक्तेः । तं वक्ष्यति- सेतिकर्तव्यताकमित्यादिना ।। अधिकृतं प्रतिपाद्यम् । करणधर्मिण इति ।। करणे व्यापारविशिष्टे विशेष्यस्येत्यर्थः । प्रत्यक्षैकदेशो धर्मी प्रत्यक्षधर्मीति शाकपार्थिवादिषु बोध्यः । अनुमानमिवेति ।। वैधर्म्यदृष्टान्तः । तर्कानुमानादिशब्दानां व्याप्यादिपर्यायत्वेन सेतिकर्तव्यताकवाचित्वादिति भावः । उत्तरत्रेति ।। 'विषयान् प्रति' इत्यत्रेत्यर्थः । तथा च सेतिकर्तव्यताकस्य लक्ष्यत्वे धर्मिमात्रेऽतिव्याप्तिर्नाऽशङ्कनीया, तन्मात्रलक्ष्यत्वद्योतकतुशब्दादिति भावः । तथा चादुष्टमिन्द्रियं त्वक्षं सेतिकर्तव्यताकेन्द्रियं सत्प्रत्यक्षं प्रमाणमित्युच्यते इति योजनेति स्वामिनः । इन्द्रियदोषमुद्घाट्य व्याचष्टे- काचादीति ।। 'काचाः शिक्यमृद्भेददृग्रुजः' इत्यमरोक्तेश्चक्षूरोगः काचः । तर्कं लक्षयति- व्याप्याङ्गीकार इति ।। निष्कर्षयति- तथा चेति ।। तर्कसाधनभेदादिति ।। दुष्टिप्रमितिसाधनस्यापि साधनेऽन्तर्भावाभिप्रायेणेत्थमकथीति न पद्धतिविरोधः । तर्कः प्रमाणमेव नेति ।। तत्प्रकारस्तु, तर्कः प्रमाणमेव न भवति । कुतोऽनुमानम् । तथा हि । सः प्रमारूपं वा प्रमाणं स्यात् लिङ्गदर्शनवत् । अप्रमारूपं वेन्द्रियादिवत् । न तावदाद्यः । तस्याहार्यरूपत्वात् । न तत्करणमपि प्रमाणम् । प्रमाफलत्वाभावात् । न द्वितीयः । आरोपितविषयत्वात् । विपर्यये प्रामाण्योपगतौ तेनास्य नियामकसम्बन्धो नास्ति । असम्बद्धस्य गमकत्वे चातिप्रसङ्गात्  ।  अनुमानत्वे चास्याऽपादकं लिङ्गम् आपाद्यं साध्यमिति वाच्यम् । न च तद्युक्तम् । आपादकस्याहार्यत्वेनान्यतरासिद्धत्वात् । आपाद्यस्य चानिष्टत्वेन बाधितत्वात् । न ह्यसिद्धं लिङ्गं भवति । नापि बाधितं साध्यम् । सति चाश्रयेऽनुमानं भवति । न (हि) भूतले घटोऽस्ति यः साध्यसाधनयोराश्रयः स्यात् । व्यधिकरणता चापाद्यापादकयोर्बहुलमुपलभ्यते । यद्यूर्ध्वदेशो वृष्टिमान्न स्यात् तर्ह्यधोदेशो नदीपूरवान्न स्यादित्यादौ । आपाद्यस्य साध्यत्वेऽपसिद्धान्तश्च स्यात् । धूमसद्भावस्य स्वयमभ्युपगतत्वात् । तस्माद्विपर्ययपरतन्त्रत्वादप्रमाणमेव प्रमाणानामनुग्राहकस्तर्क इति कुतोऽस्यानुमानेऽन्तर्भाव इति । तन्निरासायेति ।। तत्प्रकारस्तु, निर्वि...त्वाङ्गीकारस्याप्रमारूपत्वेऽप्यापाद्याङ्गीकर्तव्यताप्रमाजनकत्वेन प्रामाण्यसम्भवात् । अनिष्टोप(व्या.टि.) दर्शनरूपदूषणस्य परसिद्धैरेव न्यायैः कार्यतया नाश्रयासिद्ध्यन्यतरासिद्धी दूषणे, किन्तु भूषणे एव । 'व्यधिकरणत्वं न क्वापि दूषणम्' इत्यन्यत्रोक्तम् । शक्यसम्पादं च तर्के समानाधिकरणत्वम् । वस्तुतस्तु सामानाधिकरण्याभावेऽपि व्याप्त्यपेक्षया गमकत्वसद्भावादनुमानं भवत्येव । विशेषलक्षणाभावेनानुमानत्वाभावे केवलान्वयिलक्षणानाक्रान्तस्य केवलव्यतिरेकिणोऽनुमानता न स्यात् ।
यदुक्तं बाधापसिद्धान्ताविति । तन्न । किमापाद्यतोपेतस्य निर्धूमत्वादेर्बाध्यत्वं तत्प्रोक्तौ वाऽपसिद्धान्त उच्यते । उत केवलस्य । नाऽद्यः । यत आपादनं नाम, अङ्गीकर्तव्यताज्ञापनं न पुनः सद्भावप्रतिपादनम् । न च तत्प्रमाणादिविरुद्धम् । यदि विषं भक्षयिष्यसि तर्हि मरिष्यसीति यथा । द्वितीये तु स्यादेव बाधादि । न च तदत्रोच्यते । तथा सति 'यदि' 'स्यात्' इति न स्यादिति । असिद्धिरप्येवमेव परिहर्तव्या । तथा हि । यद्यलङ्कृतस्य निरग्निकत्वादेरसिद्धिरुच्यते । किं वा केवलस्य । नाऽद्यः । पर्वतो यदि निरग्निकः स्यादित्यस्य हि यदि निरग्निकत्वेनाङ्गीक्रियत इत्यर्थः । न चायमसिद्धः । तथा सति तर्कस्याप्यनुत्थानात् । न द्वितीयः । तस्यात्रानुपादानात् । तथात्वे हि यदीति न स्यादिति । विस्तरस्तु सुधायामनुसन्धेयः । अत एव भगवान् सूत्रकारोऽपि साधनवद्दूषणानुमानभूततर्कस्य स्वतन्त्रप्रमाणत्वसूचनाय यथा 'आनन्दमयोऽभ्यासात्' इति साधनेन स्वपक्षमसाधयत्, तथा 'स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गात्', 'इतरव्यपदेशाद्धिताकरणादिदोषप्रसक्तिः़, 'कृत्स्नप्रसक्तिः' इत्यादिभिः केवलतर्केण परपक्षं प्रत्यक्षिपत् । भाष्यकारोऽपि 'जीवकतृर्त्वपक्षे हिताकरणमहितकरणं च न स्यात्' इत्येव व्याचष्टे न तु तेन किञ्चिदनुमानमिति रहस्यम् । पृथगिति ।। अनुमानादिति शेषः । एवमिति ।। 'तर्कोऽनुमा' इति मुखत इत्यर्थः । तर्कशब्दे करणव्युत्पत्तिमाश्रित्य सामान्योद्देशपरतया व्याचष्टे- अथवेति ।। समस्तेति ।। साधनदूषणोभयरूपेत्यर्थः । उपमां दर्शयति- इन्द्रियमिवेति ।।
ननु वाक्यदोषानाविष्करणे कथं तदभावो विज्ञेय इत्यत आह- वाक्येति ।। प्रागेवेति ।। अपौरुषेयत्ववाद इत्यर्थः । चशब्दस्य समुच्चयार्थत्वेऽवाक्यस्याप्यागमत्वप्राप्तेराह- चशब्द इति ।। अन्वयं प्रदर्श्य व्यावर्त्यं दर्शयति- वाक्यमेव न त्विति ।। चेष्टाव्यावृत्त्या तत्साधारण्येन परोक्तं लक्षणं निरस्तमित्याह- तेनेति ।। निरासप्रकारमाह- आगमेति ।। परीक्षकैरिति ।। मीमांसकैरित्यर्थः । लोकवेदयोः पदपदार्थानन्यत्वस्य लोकवेदाधिकरणसिद्धत्वादित्यर्थः । अन्यथेति ।। रूढिपरित्याग इत्यर्थः । अतिप्रसङ्गादिति ।। योगमात्रस्येति शेषः । तर्हि ततोऽर्थानुभवविरोध इत्यत आह- चेष्टाया इति ।। हस्ताग्रस्य स्वाभिमुखचलनादिरूपचेष्टाया आह्वानादितात्पर्येण गृहीताविनाभावं पुरुषं प्रत्यवबोधकत्वेन अनुमानलक्षणाक्रान्तत्वादित्याशयः। स्वशब्दस्यात्मार्थकत्वं कर्मधारयश्च विवक्षित इत्याह- आत्मेति ।। समुच्चेयाभावाच्चशब्दो व्यर्थ इत्यत आह- अवधारण इति ।। अनभिमतं व्यावर्तयति- न त्विति ।। व्यावर्त्यान्तराभावादित्यर्थः । ननु कथं व्यावर्त्यान्तराभावः । अधममध्यमानां स्वरूपस्यायाथार्थ्यनियममिश्रीभावाङ्गीकारादित्यत आह- सज्जीवानामिति ।। यथोक्तमनुभाष्ये 'निर्दोषत्वातिनियमात् तद्बलिष्ठतमं मतम्' इति । अत्रानुभवपदवाच्यत्वं लक्ष्यतावच्छेदकम् । उत्तमस्वरूपभूतज्ञानत्वं (व्या.टि.) लक्षणम् । ज्ञानपदं करणव्युत्पत्त्येन्द्रियपरम् । अनुप्रमाणप्रस्तावात् । भावव्युत्पत्तौ तावद्व्यञ्जकत्वमनुप्रमाणलक्षणं सूचितम् । पूर्वत्रापि साक्षात्कारादिप्रमायाः प्रत्यक्षादिजन्यत्वलक्षणं सूच्यम् । पूर्वमक्षपदस्य स्वरूपबाह्यसाधारणत्वमिति सामान्यलक्षणत्वम् । बाह्यमात्रपरत्वेऽनुभवेऽतिव्याप्तेः । इन्द्रियपदस्य प्राकृतपरत्वे वा सामान्यलक्षणानुक्त्यापाताच्च । विशिष्यानुभवलक्षणोक्तिस्तु बलवत्त्वादिज्ञापनायेत्यवधेयम् । ननु स्वरूपनिरूपणमात्रं कृतं न तु विशेषो विचारित इत्यत आह- अत्रेति ।। प्रक्रियेति ।। विस्तर इत्यर्थः । न भवतीति ।। तस्य ज्ञानित्वेन तत्त्वासम्भवः, गुणगुणिनोः समवायादित्याकूतम् । अत्र स्मृत इत्युपलक्षणमभिप्रेत्य व्याचष्टे- श्रुतिस्मृतीति ।। दुर्ज्ञानं सुज्ञानमिति च कर्मणि ल्युट् । दुःशकं ज्ञानं यस्येति बहुव्रीहिर्वा । ननु खलु । दोषज्ञानेति ।। प्रतियोगिज्ञानाधीनत्वादभावस्येत्यर्थः । चशब्दस्य समुच्चयादर्थान्तरमाह- तुशब्दार्थ इति ।। दोषशब्देन करणमात्रदोषं मन्वान आह- यद्यपीति ।। असिद्ध्यादय इति ।।  प्रत्यक्षयोग्यार्थप्रतियोगिका इत्यर्थः । दोषपदमिन्द्रियदोषमात्रपरमित्युपेत्य समाधत्ते- तथाऽपीति ।। बलवदित्युपलक्षणम् । विरोधीत्यपि चोह्यमित्युपेत्याह- बलवत्प्रमाणविरोधेनैवेति ।। इन्द्रियदोषाणामतीन्द्रियधर्मत्वादिति भावः । अस्योपयोगं दर्शयति- एतेनेति ।। नन्वस्य श्लोकस्यानुष्टुप्छन्दस्त्वादनुष्टुभश्च 'अष्टाक्षरानुष्टुप्' इति श्रुत्यैवाष्टाक्षरत्वोक्तेरक्षराधिक्ये छन्दोभङ्ग इत्यत आह- न वा इति ।। वियन्ति गच्छन्ति । वचनात् बह्वृचब्राह्मणवचनादित्यर्थः । कथमिति ।। बलसाम्यादित्याक्षेपः । उपजीव्येति मूलं भावप्रधानं मत्वा व्याचष्टे- आदिपदेनेति ।। बहुत्वबलात् स्वभावबलस्य बलवत्त्वे ज्ञापकमाह- अत एवेति ।।
मूलम् - 	याथार्थ्यमेव प्रामाण्यं तन्मुख्यं ज्ञानशब्दयोः ।
ज्ञानं च द्विविधं बाह्यं तथाऽनुभवरूपकम् ।।
बल्येवानुभवस्तत्र निर्दोषं त्वक्षजादिकम् ।
अनुप्रमाणतां याति तथाऽक्षादित्रयं ततः ।।
प्राबल्यमागमस्यैव जात्या तेषु त्रिषु स्मृतम् ।
उपजीव्यविरोधे तु न प्रामाण्यममुष्य च ।।
(त.मं.) अथ प्रमाणानां सामान्यलक्षणमाह- याथार्थ्यमिति ।। यथार्थं प्रमाणमित्युक्ते यथाज्ञेयमित्यर्थः । तच्च यथाज्ञेयत्वं ज्ञानशब्दयोर्मुख्यम् । तथा हि ज्ञानस्य ज्ञेयाव्यवहितत्वात् तत्र मुख्यं यथार्थत्वम् । शब्दस्य तु वेदाख्यस्य नित्यत्वात् । अव्यभिचारित्वनियमाच्च । अन्यस्य तदानुकूल्यात् । अक्षानुमयोस्तु ततोऽवमं स्यात् । ज्ञानाख्यप्रमाणं द्विविधम् । तत्र बाह्यं प्रत्यक्षादित्रयजन्यं ज्ञानं बाह्यार्थविषयम् । अनुभवरूपकं साक्षिज्ञानमात्मस्वरूपसुखादिविषयम् ।
तत्र सर्वप्रमाणजाते अनुभव एव बली । तथा प्रत्यक्षादित्रयं तत्साधनत्वेनानुप्रमाणतां याति । सर्वथाऽप्यप्रामाण्याभावात् त्रिष्वागमस्य प्राबल्यम् । अमुष्य चोपजीव्यविरोधे सति विरुद्धार्थे न प्रामाण्यम् । किन्त्वर्थान्तरमवगन्तव्यम् । अनेन प्रमाणानां लक्षणकथनेनैव इतरेऽन्यथावादिनो वादिनो निराकृताः । ये प्रमासाधनं प्रमाणमिति वदन्ति ये वाऽनुभूतिमिति उभयेषामपि लक्षणवाक्यस्याव्याप्तत्वात् ।
टीका - ननु एतेष्वेवं परस्परविलक्षणेषु प्रत्यक्षादिष्वेकस्य प्रमाणशब्दस्य प्रवृत्तिः कथमित्यतः सामान्यलक्षणयोगादिति भावेन तदाह- याथार्थ्यमेवेति ।। यथाऽवस्थितज्ञेयविषय(यीकारि)त्वं याथार्थ्यम्, तत्प्रामाण्यं प्रमाणशब्दप्रवृत्तिनिमित्तम् । एवशब्देन अनधिगतार्थगन्तृत्वादिकं परेषां प्रमाणलक्षणं पराचष्टे  । एतेन 'बहुप्रमाणसंवादश्च' इत्युक्तः प्रमाणसम्प्लवो दृढीकृतो भवति ।
ननु ज्ञेयविषयीकारित्वं ज्ञानधर्मः, तत् कथमिन्द्रियादीनां प्रामाण्यमुक्तमिति चेत्, सत्यम् । द्विविधं प्रमाणं ज्ञानं तत्करणं च । तत्र ज्ञाने मुख्यमिदं लक्षणं तस्य साक्षाज्ज्ञेयविषयीकारित्वात् । इन्द्रियलिङ्गशब्देषु तु ज्ञानद्वारा ज्ञेयविषयीकारित्वादमुख्यमित्यतो न कश्चिद्दोष इति भावेनाऽह- तदिति ।। करणेष्वपीन्द्रियलिङ्गापेक्षया शब्दविशेषस्य वेदस्य याथार्थ्यं मुख्यम् । इन्द्रियलिङ्गयोरिव तस्य सर्वथाऽयाथार्थ्याभावादिति प्रसङ्गात् सूचयितुं शब्दग्रहणं कृतं नतु ज्ञानसमकक्षतयेति ज्ञातव्यम् । ज्ञाने याथार्थ्यं मुख्यमित्युक्तम् । तदपि न सर्वत्रैकप्रकारमिति वक्तुं तद्द्वैविध्यमाह- ज्ञानं चेति ।। तत्कथमित्यत आह- बाह्यमिति ।। आत्मस्वरूपातिरिक्तम् । यदर्थं तद्द्वैविध्यमुक्तं तदाह- बल्येवेति ।। अनुभव एवेत्यन्वयः । कुत इत्यत आह- निर्दोषमिति ।। बाह्यमिति प्रकृतेऽक्षजादिकमिति वचनं तत्स्वरूपनिरूपणार्थम् । इन्द्रियलिङ्गशब्दजन्यं यन्मनोवृत्तिरूपं तद्बाह्यम् । तन्निर्दोषकरणजन्यमेव  प्रमाणमन्यदप्रमाणमिति  द्वैविध्यसम्भवेन  कदाचित्संशयास्पदत्वादमुख्यम् । अनुभवस्तु निर्दोष एवेति प्रागेवोक्तमिति भावः । एतेन 'नचानुभवविरोधे' इत्युक्तं दृढीकृतं भवति ।
यदुक्तं ज्ञाने याथार्थ्यं मुख्यं करणेष्वमुख्यमिति, तदुपपादयति- अनुप्रमाणतामिति ।। ततः प्रामाण्यस्यामुख्यत्वादेव हि अक्षादित्रयमनुप्रमाणशब्दवाच्यतां याति । तथा प्रामाण्यस्य मुख्यत्वादेव हि ज्ञानं केवलप्रमाणशब्दवाच्यतां याति । प्रामाणिकप्रयोगेष्वन्यथा तन्न स्यादित्यर्थः । 'तन्मुख्यं ज्ञानशब्दयोः' इत्युक्तम् । तत्र शब्दस्य ज्ञानसमकक्षताप्रतीतिं निवारयंस्तस्यापवादमाह - प्राबल्यमिति ।। तेषु त्रिष्वक्षादिषु करणेषु मध्ये यदागमस्य वेदस्य प्राबल्यमुक्तं तज्जात्यैव स्मृतम् उत्सर्गेणैव स्मर्तव्यं नतु नियतम् । जातेरुत्सर्गविषयत्वाज्जातिग्रहणेनोत्सर्गो लक्ष्यते । कुत इत्यत आह- उपजीव्येति ।। निरवकाशादेरुपलक्षणमेतत् । अमुष्य वेदस्यापि । अनेन 'प्रत्यक्षादेरागमस्य' इत्युक्तं दृढीकृतं भवति ।
(र.टि.) प्रामाण्यस्य याथार्थ्यभिन्नस्याभावात् कथमुद्देश्यविधेयभाव इत्यतः प्रामाण्यपदं व्याचष्टे - प्रमाणशब्दप्रवृत्तिनिमित्तमिति ।। एतेनेति ।। प्रवृत्तिनिमित्तोक्त्या एकविषयकेष्वपि बहुषु प्रमाणशब्दप्रयोगः, एवकारेण सावधारणदार्ढ्यहेतुत्वं समर्पितं भवतीत्यर्थः । अविवक्षितयथावस्थितज्ञेयविषयीकारित्वस्य गमनेऽतिव्याप्तत्वात्, यथावस्थितस्वोपाधिकज्ञेयत्वोपेतविषयकत्वं लक्षणत्वेन वक्तव्यम् । तच्च ज्ञेयत्वं प्रत्यनुपाधिभूतकरणेष्वव्याप्तमित्यभिप्रेत्य शङ्कते- नन्विति ।। साक्षादिति ।। ज्ञेयत्वं प्रत्युपाधित्वेनेत्यर्थः । ज्ञानद्वारेति ।। ज्ञेयत्वोपाधिभूतज्ञानं प्रति निमित्तत्वेनेत्यर्थः । तथा चोपाधित्वोपाधिनिमित्तत्वलक्षणावान्तरविशेषवत्त्वेऽपि ज्ञानकरणयोः स्वसम्पादितज्ञेयत्वोपेतविषयकत्वमविशिष्टमिति भावः । ननु त्रिष्वपि प्रत्यक्षादिष्वव्याप्तेः शङ्कितत्वादुक्तविधयाथार्थ्यमुख्यत्वस्य शब्दे करणेऽयोगादनुपयुक्तमयुक्तं च शब्दग्रहणमित्यत आह- करणेष्वपीति ।। ननु ज्ञानशब्दयोर्द्वन्द्वनिर्दिष्टत्वान्मुख्यमिति पदस्य सकृदुक्तस्यार्थद्वयानुपस्थापकत्वात् कथमेतल्लभ्यत इति चेन्न । द्वन्द्वविशिष्टज्ञानशब्दयोर्बुद्ध्या विवेकं सकृदुक्तस्य मुख्यशब्दस्य तन्त्रन्यायं चाश्रित्य वाक्यस्य व्याख्यातुं शक्यत्वादिति भावः । एतेन 'अपौरुषेयत्वाद्वेदस्य' इत्यादिना वेदस्य यदपौरुषेयत्वेन याथार्थ्यमव्यभिचरितमित्यभिप्रेतं तत्समर्थितं भवतीति भावः । तदपीति ।। आदिपदेन 'ज्ञानं तु द्विविधम्' इत्याद्यपि प्रसङ्गादेवोच्यत इति ध्वनयति । वृत्तेरप्यान्तरत्वाद्बाह्यपदं व्याचष्टे- आत्मेति ।। तुशब्दस्यैवकारार्थत्वं प्रमाणपदाध्याहारं चाश्रित्य 'निर्दोषन्तु' इति वाक्यं योजयति- तन्निर्दोषेति ।। अमुख्यमिति ।। अनेनानुभव एवेत्येवकारव्याख्यानेन बलीत्येतदपि मुख्य इति व्याख्यातं भवति । नन्वेवकारोक्तप्रतिज्ञायामेव 'निर्दोषन्तु' इति हेतुरुक्तो न त्वनुभवो बलीत्यत्रेत्यत आह- अनुभवस्त्विति ।। उत्सर्गेणैवेति ।। अनेनैवकारो भिन्नक्रम इत्युक्तं भवति । जात्येत्यस्य श्रुतित्वोपपत्तित्वादिवद्वेदधर्मेणेत्यर्थत्वे 'उपजीव्यविरोधे तु' इत्युत्तरवाक्यविरोधः स्यादिति भावः ।
(रा.टि.) यथावस्थितेति ।। यथार्थपदेनैतदर्थलाभः प्रमाणपद्धत्यादौ व्यक्तः । दृढीकृतो भवतीति ।। तत्राप्युक्तलक्षणसत्त्वेन सर्वेषां प्रामाण्याक्षतेरिति भावः । साक्षाज्ज्ञेयविषयीकारित्वादिति ।। यद्यपि पदार्थविषयकत्वं ज्ञाने तत्करणे च तुल्यम् । न मात्रयाऽपि विशेषः । करणस्यापि ज्ञानस्येव सविषयकत्वात् । तथात्वेऽपि विषयगतज्ञेयत्वांशे ज्ञानमन्यन्नापेक्षते करणन्तु ज्ञानमपेक्षत इत्येतावन्मात्रेण साक्षादिति ज्ञानद्वारेति चोक्तम् । (रा.टि.) व्यक्तमेतत्सुधायाम् । तन्मुख्यं ज्ञानमिति वक्तव्ये शब्दपदोपादानं कुतः कथं च तत्र मुख्यत्वमित्यत आह- करणेष्विति ।। तुशब्द एवार्थ इत्युपेत्याऽह- निर्दोषकरणजन्यमेवेति ।। प्रागेवोक्तमिति ।। 'नचानुभवविरोध आगमस्य प्रामाण्यम् आगमप्रामाण्यानुभवस्याप्यप्रामाण्यप्राप्तेः' इत्यत्र 'स्वदृक्च' इत्यत्र चेति भावः। तथाशब्दसमुच्चितमर्थमाह- तथा प्रामाण्यस्य मुख्यत्वादिति ।। तत इत्यस्यार्थोऽयम् । अन्यथेति ।। अमुख्यत्वमुख्यत्वयोरभावेऽनुप्रमाणकेवलप्रमाणशब्दवाच्यत्वं न स्यादित्यर्थः । अत्र मुख्यामुख्यत्वं साक्षाज्ज्ञानद्वारा ज्ञेयविषयकत्वम् । उत्सर्गेणैवेति ।। अपवादविषयादन्यत्रैव प्राबल्यमित्यर्थः । स्मृतमित्यस्यार्थः । स्मर्तव्यमिति ।। ज्ञेयमित्यर्थः । तल्लाभप्रकारमाह- जातेरिति ।। 'न हिंस्यात् सर्वा भूतानि' इत्यत्रोत्सर्गस्य हिंसात्वरूपजातिविषयत्वदर्शनादिति भावः । उत्सर्गोऽनियमः । लक्षणाबीजस्य विषयविषयिभावसम्बन्धस्य सूचनायैवमुक्तिः । आगमत्वजात्यैव प्राबल्यमिति व्याख्या तूत्तरवाक्यविरोधादयुक्तेति भावः ।
(श्री.टि.) अर्यत इति व्युत्पत्त्या अर्थशब्दो ज्ञेयवाची । यथाशब्दश्चानतिक्रमार्थः । तथाच ज्ञेयमनतिक्रम्य विद्यमानं यथार्थमित्यभिप्रेत्याह- यथावस्थितेति ।। ननु प्रामाण्यस्य याथार्थ्यभिन्नस्याभावाद्यार्थार्थ्यमित्यनूद्य प्रामाण्यं कथं विधीयत इत्यत आह- प्रमाणशब्दप्रवृत्तिनिमित्तमिति ।। एतेनेति ।। याथार्थ्यस्य प्रमाणशब्दप्रवृत्तिनिमित्तत्वकथनेन, एवशब्देन अनधिगतार्थगन्तृत्वस्य प्रमाणलक्षणत्वनिराकरणेन  चेत्यर्थः  । बह्वित्यादि ।। बहूनामेकार्थविषयकत्वेऽधिगतार्थगन्तृत्वेन प्रामाण्यायोगादिति शङ्काया याथार्थ्यस्यैव प्रमाणलक्षणत्वेन अन्यस्य च प्रमाणलक्षणत्वाभावेनानुपपन्नतया बहुत्वप्रमाणत्वयोस्समावेशसम्भवादिति भावः । प्रामाण्यं ज्ञेयविषयीकारित्वम् । तथा चेन्द्रियादीनां ज्ञेयविषयीकारित्वाभावाल्लक्षणस्याव्याप्तिरिति भावः । ननु ज्ञानशब्दयोरिति द्वन्द्वनिर्देशेन ज्ञानसमकक्षतया शब्दस्य गृहीतत्वाज्ज्ञानवत् शब्देऽपि ज्ञेयविषयीकारित्वं मुख्यमिति प्राप्तम् । तथाच ज्ञेयविषयीकारित्वलक्षणस्य प्रत्यक्षादित्रिष्वप्यव्याप्तेः शङ्कितत्वाच्छब्दे तत्परिहारश्च कथमित्याशङ्क्य द्वन्द्वनिर्दिष्टज्ञानशब्दयोरित्यस्य बुद्ध्या विवेकं सकृदुक्तमुख्यशब्दस्य तन्त्रन्यायं चाश्रित्य तदभिप्रायमाह- करणेष्वपीत्यादिना ।। करणेष्वपीत्यनन्तरं निर्धारणायामिति शेषः । मुख्यत्वे निमित्तमाह- इन्द्रियेति ।। सर्वथेति ।। 'मृदब्रवीत्' इत्यादौ क्वचिदयथार्थप्रतिपादनेऽपि न सर्वथाऽप्रामाण्यम् अपौरुषेयत्वेन तदसम्भवात् । अतः प्रतीतार्थे प्रामाण्यासम्भवेऽप्यर्थान्तरे प्रामाण्यसम्भवादिति भावः । वक्तुमिति ।। 'बल्येवानुभवः' इत्यत्रेत्यर्थः । वृत्तिरूपज्ञानस्याप्यान्तरत्वात् कथं बाह्यत्वमित्यतो बाह्यपदं व्याचष्टे- आत्मस्वरूपेति ।। यदर्थमिति ।। ज्ञाने याथार्थ्यं मुख्यं तदपि न सर्वत्रैकप्रकारमित्येतदर्थमित्यर्थः । ननु बल्येवेत्येवकारस्य यथावस्थितान्वये विशेषणसङ्गतस्य तस्यायोगव्यवच्छेदकत्वादनुभवे बलित्वायोगो नास्तीत्येव प्राप्नोति नत्वनुभवस्यैव बलित्वमन्यत्र तदभावः । तथाचाग्रे सर्वापेक्षयाऽनुभवस्यैव बलित्वकथनमयुक्तमित्याशङ्क्यैवकारस्य भिन्नक्रमेणान्वयमाह- अनुभव एवेति ।। साक्षिरूपानुभव एवेत्यर्थः । तथा च विशेष्यसङ्गतस्य तस्यान्ययोगव्यवच्छेदकत्वेनानुभवस्यैव बलित्वमन्यत्र तदभावः प्राप्त इति भावः । बाह्यमिति प्रकृत इति ।। तथा च निर्दोषं बाह्यमित्येव वक्तव्यमिति (श्री.टि.) भावः । तत्स्वरूपेति ।। बाह्यज्ञानस्वरूपेत्यर्थः । कथमनेन तत्स्वरूपनिरूपणमित्यतस्तद्दर्शयति- इन्द्रियेत्यादिना ।। अमुख्यं बाह्यज्ञाने याथार्थ्यमिति शेषः । प्रकृतोपयोगं दर्शयति- एतेनेति ।। सर्वापेक्षयाऽनुभवस्य बलित्वकथनेनेत्यर्थः । इत्युक्तमिति ।। 'न चानुभवविरोध आगमस्य प्रामाण्यम्' इति वाक्येनोक्तं साक्ष्यनुभवस्य प्राबल्यमित्यर्थः । मूले तथाशब्दस्य समुच्चयार्थत्वात्तत्समुच्चेयमाह- तथा प्रामाण्यस्येति ।। अन्यथा तन्न स्यादिति ।। ज्ञानप्रामाण्यस्य मुख्यत्वाभावेऽनुप्रमाणप्रामाण्यस्य अमुख्यत्वाभावे अक्षादित्रयस्यानुप्रमाणत्वव्यवहारो ज्ञानस्य केवलप्रमाणत्वव्यवहारश्च न स्यादित्यर्थः । ज्ञानसमकक्षताप्रतीतिमिति ।। प्राबल्यविषयेऽपि शब्दस्य साक्षिरूपज्ञानसमकक्षताप्रतीतिमित्यर्थः । तस्यापवादमाहेति ।। 'तन्मुख्यं ज्ञानशब्दयोः' इत्यनेन करणेष्वपीन्द्रियलिङ्गापेक्षया शब्दविशेषस्य वेदस्य याथार्थ्यं मुख्यम् इन्द्रियलिङ्गयोरेव तस्य सर्वथा अयाथार्थ्याभावादित्येवं वेदस्य प्रामाण्यनियमः सूचित इत्युक्तम्, तस्यापवादमाहेत्यर्थः । तेषु त्रिष्वागमस्य जात्या वेदत्वादिधर्मेण प्राबल्यमित्यर्थाङ्गीकारे 'उपजीव्यविरोधे तु न प्रामाण्यम्' इत्यत्राप्रामाण्यकथनं बाधितं स्यादतो जात्येत्येतद्व्याचष्टे- उत्सर्गेणैवेति ।। जातिशब्दस्योत्सर्गवाचित्वशङ्कानिरासायोक्तम् । जातिग्रहणेनेति ।। समानविषयकत्वं लक्षणाबीजमुख्यार्थसम्बन्ध इत्याशयेनोक्तम् । जातेरुत्सर्गविषयत्वादिति ।। उत्सर्गविषयकत्वादित्यर्थः । यथा 'न हिंस्यात्' इत्यत्राहिंस्यत्वं सर्वभूतेषु प्राप्नोतीत्युत्सर्गो बहुव्यापी बहुपदार्थविषयक इति यावत् । एवं पराभिप्रेता जातिर्बहुव्यापिनी अनेकानुगतत्वाङ्गीकारादित्येवं जात्युत्सर्गयोः समानविषयकत्वसद्भावेन जातिपदमुत्सर्गलक्षकमिति भावः । यद्वा उत्सर्गविषयत्वाद् उत्सर्गविषयतावच्छेदकत्वादित्यर्थः । उत्सर्गविषयता केनचिदवच्छिद्यते तदवच्छेदिका च जातिः । यथा न हिंस्यादित्यादावुत्सर्गविषयतावच्छेदकं सर्वभूतत्वादिधर्मः । एवं च अवच्छेद्यावच्छेदकभावसम्बन्धसद्भावाज्जातिपदमुत्सर्गलक्षकमित्याशयः। निरवकाशादेरित्यत्र आदिपदेन श्रुतिग्रहणम् । वेदस्यापीति ।। अपौरुषेयत्वेन प्रमितस्यापि न प्रतीतार्थे प्रामाण्यमित्यर्थः । प्रकृतोपयोगं दर्शयति- अनेनेति ।। उपजीव्यविरोधे आगमस्याप्यप्रामाण्यकथनेनेत्यर्थः ।
(पां.टि.) ननु याथार्थ्यं प्रामाण्यमित्ययुक्तम् । तथा हि । योग्यतावीप्सापदार्थानतिवृत्तिसादृश्यानि यथाशब्दार्थाः । तत्र च 'यथाऽसादृश्ये' इत्यसादृश्यार्थकस्यैव यथाशब्दस्याव्ययीभावसमासविधानात्सादृश्यार्थकस्य यथाशब्दस्यार्थशब्देनाव्ययीभावसमासानुपपत्त्या समासान्तरस्य चासामर्थ्यादिना प्रतिहतत्वेन प्रकृते सादृश्यार्थकस्य यथाशब्दस्य परिग्रहानुपपत्तेः । वाक्यशेषाभावेनार्थयोग्यतायास्तद्वीप्साया वा प्रामाण्यापत्त्या च योग्यतावीप्सार्थस्यापि परिग्रहानुपपत्तेः पदार्थानतिवृत्त्यर्थस्येदं ग्रहणमिति वाच्यम् । तथाऽर्थशब्दस्याप्यभिधेयादिवाचिनोऽव्याप्त्यादिप्रसङ्गाद्विषयापरपर्यायवस्तुवचनस्यैवेदं ग्रहणमिति वाच्यम् । तथा च 'अर्थं विषयं नातिवर्तते न व्यभिचरति यत्तत्प्रमाणम्' इति अर्थाव्यभिचारित्वं प्रमाणत्वमिति फलितोऽर्थः । तत्र च प्रमाणस्यार्थाव्यभिचारित्वं किमर्थव्याप्यत्वमभिमतं किं वा यावदर्थगोचरत्वम् । आद्येऽपि व्याप्तिः किं देशतः किं वा कालतः । नाऽद्यः । प्रमाणासमानदेशार्थविषयप्रमाणेष्वव्याप्तेः । न द्वितीयः । अतीतादिविषयप्रमाणेष्वव्याप्तेः । नान्त्यः। (पां.टि.) असर्वज्ञविज्ञानानां तत्करणानां चाप्रामाण्यप्रसङ्गादित्यतो नात्रार्थाव्यभिचारित्वमर्थव्याप्यत्वादिकमभिमतं येनोक्तदोषः स्यात् । किं नाम विषयीकृतस्यार्थस्य यथावस्थितत्वमेवेति न कश्चिद्दोष इत्याशयेन याथार्थ्यमित्येतदनुवादपूर्वकं तस्यार्थमाह- यथाऽवस्थितज्ञेयविषयीकारित्वमिति ।। अत्राविवक्षितयथावस्थितज्ञेयविषयीकारित्वस्य गमनेऽतिव्याप्तित्वाद्यथावस्थितस्वोपाधिकज्ञेयत्वोपेतविषयकत्वं लक्षणत्वेन वाच्यम् । तच्च ज्ञेयत्वं प्रत्यनुपाधिभूतकरणेष्वव्याप्तमित्याशङ्कते- नन्विति ।। साक्षादिति ।। ज्ञेयत्वं प्रत्युपाधित्वेनेत्यर्थः। ज्ञानद्वारेति ।। ज्ञेयत्वोपाधिभूतज्ञानं प्रति निमित्तत्वेनेत्यर्थः । तथा चोपाधित्वोपाधिनिमित्तत्वलक्षणावान्तरविशेषणवत्त्वेऽपि ज्ञानकरणयोः स्वसम्पादितज्ञेयत्वोपेतविषयकत्वमविशिष्टमेवेति भावः । समकक्षताप्रतीतिं द्वन्द्वनिर्देशप्रसक्ताम् । ननु जातिशब्दस्योत्सर्गेऽशक्तत्वात्कथमुत्सर्गपरत्वमित्यतो लक्षणयेत्याह- जातिग्रहणेनेति ।। लक्षणाबीजभूतशक्यसम्बन्धमाह- जातेरिति ।। सामान्यस्येत्यर्थः । उत्सर्गविषयत्वात् उत्सर्गं प्रति विषयत्वात् । तथा चोत्सर्गस्य सामान्यविषयकत्वाद्विषयवाचकेन जातिपदेन विषयिण उत्सर्गस्य लक्षणा युक्तेति भावः ।
(व्या.टि.) कथमिति ।। साधारणप्रवृत्तिनिमित्तं विना साधारणशब्दप्रयोगादिति भावः । यथार्थस्य भावो याथार्थ्यम् । तत्र यथाशब्दोऽनतिक्रमार्थः । न तु योग्यतावीप्सार्थः । वाक्यशेषाभावेन योग्यताया अर्थानां वा प्रामाण्यप्रसक्तेः । नापि सादृश्यवचनः । अव्ययीभावविधाने 'यथाऽसादृश्ये' इति विशेषणात् । अतोऽनतिक्रमे यथाशब्दः । यथार्था युक्तय इत्यादौ भावप्रधानयथार्थशब्दादर्शआद्यजन्ता(क्त्श्)ाप् । यथाशब्दस्य बहुव्रीहिर्वा । अर्थशब्दोऽपि नाभिधेयादिवाची । अव्याप्त्यापत्तेः । नापि विषयापरपर्यायवस्तुवाची । क्रियादावतिप्रसक्तेः । अपि तु 'अर्थत्वमर्यतैव स्यात्' इत्याद्यनुभाष्यभाषितभङ्ग्या योगेन ज्ञेयवाचीत्यभिप्रेत्य व्याचष्टे- यथाऽवस्थितज्ञेयविषयीकारित्वमिति ।। नन्वनधिगतार्थगन्तृत्वादिपरोक्तलक्षणे सम्भवति कथं 'याथार्थ्यमेव' इत्यवधारणमित्यत आह- एवशब्देनेति ।। स्मृत्यनुवादयोरपि प्रामाण्येन तत्र परोक्तलक्षणस्याव्याप्तेरिति भावः ।
ननु याथार्थ्यमप्यव्याप्तम् । स्मृतिकाले पूर्वावस्थाया अभावेन स्मृतेरपि तदयोगात् । न च स्मृतिर्निवृत्तपूर्वावस्थतयाऽर्थमवगाहते । पूर्वावस्थानिवृत्तावनुभवाप्रवृत्तेः । अतो यथार्थानुभवसमानविषयाऽपि स्मृतिरर्थातादवस्थ्यादयथार्थैवेति चेत् । तदनेन किमुक्तं भवति । स्वकालेऽर्थस्य तदवस्थात्वाभावाद् अयाथार्थ्यं स्मृतेरिति वा पूर्वावस्थानिवृत्तेरविषयीकरणादिति वा, अनिवृत्तपूर्वावस्थात्वेन विषयीकरणादिति वा । नाऽद्यः । अतीतादिविषयानुमानादिप्रामाण्यप्रच्युतिप्रसक्तेः । न द्वितीयः । सर्वप्रमाणाप्रामाण्यप्राप्तेः । कस्यापि सर्वात्मनाऽविषयीकरणात् । न तृतीयः । असिद्धेः । तस्माद्याथार्थ्यं न स्मृत्यव्याप्तम् । एवमनुवादेऽपि याथार्थ्यं समर्थनीयम् । ननु तथाऽपि स्मृतेः प्रामाण्याभावेनासङ्ग्राह्यत्वाद्याथार्थ्यमतिव्याप्तमिति चेत् । कुतः स्मृतेः प्रामाण्यं नास्ति । किं साधकाभावादुत बाधकात् । तत्रापि निष्फलत्वरूपाद्बाधकाद् अथ वा प्राकट्यापरपर्यायज्ञातताऽजनकत्वरूपाद् उताज्ञातज्ञानत्वाभावादाहोस्विद् अनपेक्षत्वाभावाद् अथाननुभवत्वात् । नाऽद्यः । लोक(व्या.टि.) व्यवहारस्य सत्त्वात् । 'स्मृतिः प्रत्यक्षम्' इति श्रुतिसद्भावाच्च । स्मृतिः प्रमाणपदवाच्या यथार्थत्वात् प्रत्यक्षादिवदित्यनुमानाच्च । न चात्रानुभवत्वमुपाधिः । समव्याप्तिपक्षे संशयादौ व्याप्त्यसम्भवात् । विषमव्याप्तित्वपक्षेऽपि करणरूपे प्रत्यक्षे साध्याव्यापकत्वात् । स्मृतिव्यतिरिक्तत्वस्य पक्षव्यावृत्त्यर्थविशेषणतया तादृशज्ञानत्वरूपानुभवत्वस्य पक्षेतरत्वरूपत्वाच्च । द्वितीयेऽपि नाऽद्यः । सर्वस्मृतिपक्षीकरणे कासाञ्चित्स्मृतीनां सफलतोपलम्भेन भागासिद्धेः । करणदोषबाधकप्रत्यययोरेवाप्रामाण्ये तन्त्रत्वेन विफलत्वस्याप्रयोजकत्वाच्च । तृणादिदर्शनादावनैकान्त्याच्च । धर्माधर्मजन्यतया कथञ्चित्साफल्यसाधनस्य तृणादिदर्शनादाविव स्मृतावपि सुवचत्वाच्च । एतेनैकदेशपक्षीकरणमप्यपास्तं वेदितव्यम् । न द्वितीयः । ज्ञाततायां प्रमाणाभावेन प्रत्यक्षादावनैकान्त्यात् । तत्सत्त्वेऽपि धारावाहिकज्ञानेऽनैकान्त्याच्च । संशयविपर्यययोरपि समानन्यायेन ज्ञातताजनकत्वेन हेतोरसाधारण्याच्च । तृतीयेऽनधिगतार्थगन्तृत्वस्य प्रमाणत्वमुत व्यापकमात्रत्वम् । आद्येऽपि धर्मिणमादायानधिगतार्थगन्तृत्वं प्रकारं वा । नाऽद्यः । नित्यवस्तुविषयाणामप्रामाण्यापत्तेः । व्याप्यवत्तयाऽवगतमर्थे व्यापकवत्तया  विषयीकुर्वतोऽनुमानस्य  पृथगवगतानर्थान्  संसृष्टतया  गोचरयतः  शब्दस्य  चाप्रामाण्याप्रसङ्गाच्च । न द्वितीयः । धारावाहिकज्ञानानामप्रामाण्यप्रसक्तेः । कथञ्चिद्धारावाहिकज्ञानानामनधिगतवर्तमानकालविषयत्वेन तादृशत्वे स्मृतेरपि वर्तमानतत्कालतयाऽनुभूतमर्थमतीततत्कालतयाऽवगाहिन्यास्तस्य वक्तुं शक्यत्वाच्च । संशयविपर्यययोरपि प्रामाण्यप्रसङ्गाच्च । अनधिगततथाभूतार्थत्वविवक्षायाम् अनधिगतविशेषणवैयर्थ्यात् । स्मृतिव्यावृत्त्यर्थत्वेऽन्योन्याश्रयात् । द्वितीयेऽपि प्रामाण्यस्यानधिगतार्थत्वेन व्याप्तिः किं साहचर्यदर्शनमात्रात् सिद्ध्यति उत व्यभिचारादर्शनसहकृतादथ विपक्षे बाधकोपेतात् । नाऽद्यः । अतिप्रसङ्गात् । न द्वितीयः । धारावाहिनि व्यभिचारदर्शनात् । अतिप्रसङ्गापरिहाराच्च । न तृतीयः । तदभावात् ।
अधिगतमेवार्थमधिगमयता प्रमाणेन पिष्टपेषणं स्यादिति चेन्न । किमिदं पिष्टपेषणं नाम । किमधिगतेऽर्थेऽधिगत्यन्तरस्यानुदयः, किं वा विफलत्वम्, यद्वाऽविशिष्टफलत्वमथ वाऽनपेक्षितफलत्वम् । नाऽद्यः । स्यादप्येवं यदि ज्ञानाभावोऽपि ज्ञानसामग्य्रेकदेशः स्याद् ज्ञानं वा प्रतिबन्धकं भवेत् । न चैवम्, स्मृतेरेवानुदयप्रसङ्गात् । न द्वितीयः । उक्तोत्तरत्वात् । न तृतीयः । आद्येऽप्यापत्तेः । न चतुर्थः । तृणादिदर्शने हेयदर्शने च प्रसङ्गात् । नाप्यनपेक्षत्वाभावादिति चतुर्थः । प्रामाण्यस्यानपेक्षत्वेन व्याप्तौ प्रमाणाभावात् । किञ्च किमनपेक्षत्वं सर्वथा अथ ज्ञानान्तरानपेक्षत्वम् । नाऽद्यः । अनित्यप्रमाणानां स्वसामग्य्‌रापेक्षत्वेनाप्रामाण्यापातात् । द्वितीयेऽप्यर्थपरिच्छेदे ज्ञानान्तरानपेक्षत्वमुत समानविषयकज्ञानान्तरानपेक्षत्वम् । नाऽद्यः । ज्ञानातिरिक्तार्थपरिच्छेदाभावात् । स्मृतावप्येवं सुवचत्वाच्च । द्वितीयेऽपि धर्मिणमादाय समानविषयकत्वं प्रकारं वा । नाऽद्यः । अनुमित्यादावप्यभावात् । न द्वितीयः । स्मृतावपि सत्त्वात् । एवमनुभूतित्वं नाम स्मृतिव्यतिरिक्तज्ञानत्वं वा स्मृतित्वानधिकरणज्ञानत्वं वा नियमेन प्रत्युत्पन्नासाधारणकारणप्रत्ययत्वं वा । नाऽद्यः । स्मृतेरपि स्मृत्यन्तरव्यतिरिक्तत्वेनासिद्धेः। द्वितीयेऽपि स्मृतित्वं जातिर्वा संस्कारमात्रजन्यज्ञानत्वं वा । नाऽद्यः । जातेराकृतिव्यङ्ग्यत्वेन गुणे चाऽकृतेरभावे(व्या.टि.) नासम्भवात् । द्वितीये संस्कारमात्रजन्यत्वं नाम तदितराजन्यत्वं वा तदसाधारणकारणकत्वं वा । नाऽद्यः । अदृष्टादिजन्यत्वेनासिद्धेः । न द्वितीयः । स्मृतेर्मानसत्वेन संस्कारकारणत्वाभावेनासिद्धेः । स्मृतेर्मानसत्त्वं 'तन्मया पूर्वं कृतमित्येतन्मया मनसा विज्ञातं स्मृतमपि' इति साक्षिसिद्धम् । एतेन पूर्वानुभवावच्छिन्नार्थगोचरा स्मृतिर्न स्वयं यथार्थेति निरस्तम् । अनुभववच्छुद्धार्थविषयत्वस्यापि स्मृतमित्यादौ साक्षिसिद्धत्वात् । एतेन स्मरणस्य प्रामाण्ये संस्कारस्याप्यनुप्रमाणत्वेन तत्त्रैविध्यं भज्येतेति निरस्तम् । मनसः करणत्वात् । न च साक्षात्काररूपत्वलक्षणप्रत्यक्षफलत्वं कथमिति वाच्यम् । साक्षात्कारताया अपि साक्षिसिद्धत्वात् । न चातीतेन मनसः प्रत्यासत्त्यभावान्न तत्प्रत्यक्षजन्यत्वमिति वाच्यम् । अतीतानागतविषयकयोगिज्ञानस्य 'अपश्यमव्ययेमीयया' इत्यादिप्रमाणेन साक्षात्कारत्वे सिद्धे योगजधर्मसहकृतस्येव, स्मृतेरपि साक्षात्कारत्वे साक्षिसिद्धे पूर्वानुभवजनितसंस्कारसाचिव्यस्य प्रत्यासत्तित्वसम्भवात् । तस्मान्न संस्कारमात्रजन्यत्वं तदसाधारणकारणजन्यत्वमिति । न तृतीयः । स्मृतेरपि मानसप्रत्यक्षजन्यायास्तथात्वात् । त्वन्मतेऽप्युद्बुद्धसंस्कारस्य नियमेनाव्यवहितकालीनसाधारणकारणत्वेन तज्जन्यस्मृतौ तत्सत्त्वाच्च । स्मृतेरपि कदाचित् प्रत्युत्पन्नसंस्कारतज्जन्यत्वसम्भवाच्च । न च तादृशस्मृतिव्यावृत्तये नियमेनेत्युक्तमिति वाच्यम् । अवच्छेदकेन विना नियतस्य ज्ञातुमशक्यत्वेनानुभूतित्वस्यावच्छेदकत्वे आत्माश्रयापातेन अवच्छेदकान्तराभावेनासम्भवात् । किञ्च किमपि वा भूयादनुभूतित्वम् । तथाऽपि किमनुभूतित्वं लक्षणमिति कृत्वाऽननुभूतित्वात् स्मृतिरप्रमाणमित्युच्यते । किं वा घटादिदृष्टान्तावष्टम्भेन । आद्येऽन्योन्याश्रयत्वम् । द्वितीये स्मृतिरेव केनापोद्यते अस्मृतित्वेनानुभूतिरप्यपोद्यताम् । तस्मात् साधकाद्बाधकाभावात् स्मृतिप्रामाण्यनिर्णये परोक्तं लक्षणं तत्राव्याप्तं नाभ्युपगम्यते । विस्तृतं च सर्वमेतत् सुधायाम् । अस्योक्तोपयोगं दर्शयति- एतेनेति ।। दृढीकरणं तु न्यायशास्त्रेऽधिगतार्थस्यापि याथार्थ्येन प्रामाण्यकथनेनेति ज्ञेयम् ।
फलस्यैव ज्ञेयविषयीकारित्वं न करणस्येति मन्वानः शङ्कते- नन्वित्यादिना ।। अर्धाङ्गीकारेण परिहरति- सत्यमिति ।। ज्ञानधर्मत्वमङ्गीक्रियते न तस्यैवेत्यर्थः । स्पष्टीकरोति- द्विविधमिति ।। प्रमाणमिति ।। यथावस्थितज्ञेयविषयीकारीत्यर्थः । मुख्यत्वं व्यनक्ति- साक्षादिति ।। ज्ञेयत्वोपाधित्वेनेत्यर्थः । ज्ञानद्वारेति ।। ज्ञाननिमित्तत्वेनेत्यर्थः । अमुख्यमिति ।। वैवक्षिकमित्यर्थः । यथाश्रुतपरत्वे पद्धतिविरोधापत्तेः । तथा हि । 'करणविषयस्तु ज्ञानविषयवद् विवेक्तव्यः' इति । 'ज्ञानस्य यथा साक्षाद्विषयस्तथा करणस्यापि' इत्युक्तेः । विषयविषयिभावो हि स्वभावः । अन्यानपेक्षस्यैव स्वभावत्वात् । तस्यान्यापेक्षायां स्वभावत्वहानेः । न चात्रामुख्यत्वादिविरोधः । अभिप्रायसद्भावात् । तथा हि । अत्र याथार्थ्यपदेन स्वोपाधिनिमित्ताभ्यां यज्ज्ञेयं तद्विषयीकारित्वम् । तत्रार्थस्य ज्ञेयत्वे ज्ञानमुपाधिः, करणं निमित्तम् । तत्रोपाधितया ज्ञेयविषयीकारि ज्ञानम् । निमित्तत्वेन तद्विषयीकारि करणम् । ज्ञानस्योपाधित्वेन केवलपदप्रयोगः । करणस्य निमित्तत्वेनानुप्रमाणपदप्रयोगः । नतु साक्षाज्ज्ञेयविषयीकारित्वाभावात् । तन्मात्रेण चामुख्यत्वम् । यथा वैदिकपदानां भगवति परममुख्यवृत्त्यपेक्षयाऽ(व्या.टि.) न्यत्रामुख्यत्वव्यपदेशः । एवमिहापि वैवक्षिकामुख्यत्वम् । न मुख्यामुख्यत्वमिति बोध्यम् । स्पष्टतरमेतदुपासनापादीयसुधायामिति न कोऽपि विरोध इत्यलम् । करणप्रामाण्येऽपि वैवक्षिकमुख्यत्वामुख्यत्वे स्त इत्याह- करणेष्वपीति ।। शब्दविशेषस्येति ।। सामान्ये बाधादिति भावः । सर्वथेति तच्छङ्काभावं सूचयति । तेनाप्रामाण्यशङ्काशून्यप्रामाण्यं वेदे मुख्यम्, शङ्किताप्रमाण्येष्वमुख्यमिति भावः । द्वन्द्वनिवेशेन प्राप्तां ज्ञानसामान्यभ्रान्तिं वारयति- आत्मस्वरूपातिरिक्तमिति ।। एवशब्दो भिन्नक्रम इत्याह- अनुभव एवेति ।। तुशब्दोऽवधारणार्थ इति मत्वाह- निर्दोष एवेति ।। (एवेति ।।) एतेन 'निर्दोषत्वातिनियमे तद्बलिष्ठतमं मतम्' इत्यनुव्याख्यानोक्तो याथार्थ्येऽपि विशेषोऽवसेय इत्युक्तं भवति । अस्यापि पूर्वोपयोगं दर्शयति- एतेनेति ।। केवलानुप्रमाणशब्दवाच्यतया प्रामाण्यस्य मुख्यत्वामुख्यत्वे साधयति- अमुख्यत्वादेवेति ।। व्यापकसङ्गतोऽयमेवकारो वि...मत्त्वादेवेतिवत् । ज्ञेयत्वनिमित्ततया साक्षाज्ज्ञेयविषयीकारित्वादित्यर्थः । मुख्यत्वादेवेति ।। ज्ञेयत्वोपाधित्वेन साक्षाज्ज्ञेयविषयीकारित्वादित्यर्थः । अनेन ज्ञानप्रामाण्यं मुख्यं केवलशब्दवाच्यत्वात् । करणप्रामाण्यममुख्यमनुप्रमाणशब्दवाच्यत्वादिति व्यतिरेकिद्वयं सूचितम् । विपक्षे बाधकमाह- अन्यथेति ।। प्रतीतिमिति ।। ज्ञानतत्करणयोः साक्षादसाक्षात्त्वभेदेऽप्यनाशङ्कितदोषत्वोक्त्या 'ज्ञानशब्दयोः' इति सहनिर्देशेन च प्राप्तां समत्वप्रतीतिमित्यर्थः । तस्येति ।। यथार्थज्ञानसाधनत्वस्येत्यर्थः । अपवादम् अपवादविषयताम् । जातिपदेनोत्सर्गलक्षणायां बीजमाह- जातेरिति ।। सामान्यस्येत्यर्थः । उपजीव्यविरोधस्य सार्वत्रिकापवादकत्वाभावादाह- निरवकाशादेरिति ।। आदिपदेन परीक्षितत्वपटुत्वादिबलवत्परिग्रहः । स्वभावप्रबलस्येत्यर्थः । अस्यापि पूर्वोपयोगमाह- अनेनेति ।।
मूलम् - 	यामाहुरनुमां केचित् त्रियाद्यवयवात्मिकाम् ।
सा व्यर्था, नोपपत्त्या हि विना साऽपि प्रमाणताम् ।
यात्यतो युक्तिरेवैका प्रमाणमनुमात्मकम् ।
युक्तिः प्रतिज्ञारूपा च हेतुदृष्टान्तरूपिका ।
तथोपनयरूपा च परा निगमनात्मिका ।
पृथक्पृथक्प्रमाणत्वं याति युक्तितयैव तु ।।
(त.मं.) इदानीं तदभिमतमवयवनियमं दूषयति- यामिति ।। केचिदनुमां प्रतिज्ञाहेतूदाहरणात्मिकामाहुः । केचित् पुनः प्रतिज्ञाहेतूदाहरणोपनयनिगमनरूपाम् । केचिद् दृष्टान्तोपनयरूपाम् । सा व्यर्था । उपपत्तिविहीना चेत् पञ्चावयवप्रयुक्ताऽप्यर्थं न साधयति हि । उपपत्तिमती चेदनियतावयवाऽप्यर्थं साधयेदेव । नियमाभावे कथं प्रयोग इत्यत आह- युक्तिरिति ।।
टीका - एवं प्रत्यक्षादीनां लक्षणं निरूपितम् । विभागस्तु निरूपणीयः । तत्रानुमानविभागनिरूपणस्य बहुत्वात् तदेवाऽदौ करोति । द्विविधमनुमानं स्वार्थं परार्थं चेति । तत्र यत्परोपदेशमनपेक्ष्य स्वयमेव व्याप्तिं ज्ञात्वा (गृहीत्वा) व्याप्त्यनुसारेण विवक्षितस्थले व्याप्यं च प्रतीत्य व्याप्तिं च स्मृत्वा व्याप्यमनुसन्धत्ते तत्स्वार्थानुमानम् । तेनास्य विवक्षितस्थले व्यापकप्रमितिरुत्पद्यते । इदमेव व्याप्त्यादिज्ञानं परोपदेशमपेक्ष्योत्पद्यते चेत्तदा परार्थानुमानमित्युच्यते । तत्सम्बन्धात् परोपदेशोऽपि तथोपचर्यते । परोपदेशे च वादिनो विप्रतिपद्यन्ते । प्रतिज्ञाहेतूदाहरणैः उदाहरणोपनयनिगमनैर्वा त्रिभिरेवावयवाख्यैरवान्तरवाक्यैरुपेतं महावाक्यं परोपदेश इत्येके । प्रतिज्ञादयः पञ्चाप्यवयवाः सर्वथाऽपेक्षिता इत्यपरे । उदाहरणोपनयौ द्वावेवावयवावित्यन्ये । तानेतान्नियमपक्षाननूद्य दूषयति- यामिति ।। अनुमाम् अनुमानोपयुक्तं परोपदेशवाक्यम् । त्रियाद्यवयवात्मिकां नियमेनेति शेषः। सा व्यर्था सोऽवयवनियमो निष्प्रयोजन इति यावत् । 'त्रियम्बकं यजामहे' 'भूवादयो धातवः' इत्यादिप्रयोगसिद्ध्यर्थं यणागमोऽपि कैश्चिद्व्याख्यातः । ततस्त्रियादीत्युपपन्नम् ।
ननु प्रमाणाकाङ्क्षजननार्थमादौ तावत्साध्यनिर्देशरूपा प्रतिज्ञा सर्वथाऽपेक्षिता । ततस्तत्र प्रमाणाकाङ्क्षयां साधनत्वव्यापकं लिङ्गवचनं हेतुसञ्ज्ञमवश्यं वक्तव्यम् । तदनन्तरं तस्य सामर्थ्यजिज्ञासायां व्याप्तेः प्राथमिकत्वात्तां दर्शयितुं व्याप्तिग्रहणस्थलस्य दृष्टान्तस्य सम्यग्व्याप्तिनिर्देशपूर्वकं वचनमुदाहरणाख्यमावश्यकम् । ततः पक्षधर्मताज्ञापनाय दृष्टान्ते प्रसिद्धाविनाभावस्य साधनस्य पक्षे व्याप्तिख्यापकं वाक्यमुपनयाख्यं वाच्यमेव । तत एतेषामैकार्थ्यप्रतिपत्तये निगमनाख्यमुपसंहारवाक्यमपि सर्वथा भाव्यम् । अथवा हेतुनैवार्थात् पक्षधर्मताया लब्धत्वादविप्रकृष्टत्वेनोपसंहारस्यानपेक्षितत्वादाद्यास्त्रय एवावयवाः सर्वथा भाव्याः । यद्वोपोद्घातलक्षणया सङ्गत्या व्याप्तिपक्षधर्मतयोरभिहितयोस्तदाधारतया लिङ्गलाभान्निगमनेन साध्यप्रतीतेरुत्तरे त्रयोऽवश्यं वाच्याः । यदि वा विवादेनैव साध्यप्रतीतौ व्याप्तिपक्षधर्मतावचनेनैव साधनधर्मिलाभात् पूर्ववन्निगमनस्य व्यर्थत्वाद् उदाहरणोपनयौ द्वावेवावश्यं वक्तव्यौ तत् कथमवयवनियमस्य वैयर्थ्यमित्यत आह- नोपपत्त्येति ।। व्याप्त्यादिमल्लिङ्गमुपपत्तिः  ।  तत्स्मृतिजिज्ञासोपलक्षणमेतत् । हिशब्दो हेतौ । साऽपि नियतावयवत्वेनाङ्गीकृतं वाक्यम् । प्रमाणतामुपयुक्तताम् ।
इदमुक्तं भवति । परोपदेशो हि गृहीतव्याप्त्यादिकं प्रति तत्स्मारकत्वेनेतरं प्रति तद्विषयजिज्ञासाजनकत्वेनैवोपयुज्यते । नत्वागमतया प्रमितिजननाय प्रयुज्यते, प्रतिवादिन्यनाश्वासात् । आश्वासे वा प्रतिज्ञामात्रेणैव पूर्तेरितरवैयर्थ्यादिति ।
ततः किमित्यत आह- अत इति ।। यत एवं व्याप्त्यादिमल्लिङ्गस्मारकत्वादिना विना उपयुक्ततां न यात्यतो युक्तिरेवैका व्याप्त्यादिमल्लिङ्गस्मृत्यादिकं यावता भवति तावदेवानुमात्मकं प्रमाणं परोपदेशरूपं वाक्यम् । सत्यमेवमेतत् । व्याप्त्यादिमल्लिङ्गस्मरणादिकमेतैरेवावयवैर्विना न भवतीत्यतस्तदर्थमेवावयवनियम उपास्यत इति चेन्न, अन्यथाऽपि सम्भवादित्याह- युक्तिरिति ।। व्याप्त्यादिमल्लिङ्गम् । प्रतिज्ञा रूपं निरूपकं, स्मृत्यादिजननी यस्यास्सा तथोक्ता । एवं हेतुरूपिकादृष्टान्तरूपिकोपनयरूपेत्येतद्व्याख्येयम् । दृष्टान्तशब्देन तद्वचनमुपलक्ष्यते । उदाहरणैकदेशग्रहणार्थं दृष्टान्तेत्युक्तम् । निगमनात्मिकेत्युपचरितोऽभेदव्यपदेशः । एवं परेत्यपि । कदाचिन्निगमनमेवानुमानस्मृत्यादिकारणं भवतीत्यर्थः । चतथाशब्दाः समुच्चये । अथवा, रूपात्मशब्दौ स्वरूपस्यैव वाचकौ । युक्तिरिति तत्स्मरणादिकारणोपलक्षणम् । उक्तं पिण्डीकृत्याऽह- पृथगिति ।। प्रतिज्ञादिकं पृथक्पृथगेव युक्तितया युक्तिस्मरणादिहेतुतया प्रमाणत्वमुपयुक्तत्वं याति । तुशब्दो हेतुगर्भत्वादिवक्ष्यमाणविशेषद्योतनार्थः । यदीदमागमतयाऽनुमानस्य बोधकं स्यात्, स्यात् तदाऽवयवनियमः तत्क्रमश्च । इदं तु स्मरणादिकारणत्वेनोपयुज्यते । स्मरणं तु यदैकदेशादिनाऽपि दृष्टं किमुत प्रतिज्ञादिभिः । अतो व्यर्थोऽयं नियम इति समुदायार्थः ।
(र.टि.) तदेवादौ करोतीति ।। परार्थानुमानजनकपरोपदेशस्वरूपनियमखण्डनपूर्वकं तत्स्वरूपनिरूपणे क्रियमाणे स्वार्थपरार्थानुमानविभागनिरूपणं कृतप्रायमिति भावः । केचिदित्यस्य सा व्यर्थेत्यादेश्चोपपत्त्यर्थमाह- नियमेनेति शेष इति ।। उपयुक्ततामिति ।। क्वचित्परोपदेशस्याविद्यमानार्थत्वादिति भावः । एवमुत्तरत्रापि द्रष्टव्यम् । यावता भवति तावदिति ।। अनेनानियमपक्षे परोपदेशानामनेकविधत्वात् परोपदेशत्वप्रयोजकैकधर्माभावात्कथं परार्थानुमानमित्यादिशब्दप्रयोग इत्याशङ्कापरिहारार्थं व्याप्त्यादिमल्लिङ्गस्मृत्यादिजनकत्वरूपैकधर्मावच्छिन्नत्वेनैक्यमापन्नानि वाक्यानि तथोच्यत इति वक्तुमेकेत्युक्तं भवति । एवं परेत्यपीति ।। यथा 'निगमनात्मिका' इत्यत्र निगमनयुक्त्योरभेदव्यपदेश उपचरितस्तथा प्रतिज्ञादिनिरूपितयुक्त्या निगमननिरूपितयुक्तेरेकत्वेऽपि 'परा' इति भेदव्यपदेश उपचरित इत्यर्थः । परेत्यस्य तात्पर्यमाह- कदाचिदिति ।। पौनरुक्त्यपरिहाराय पृथक्पृथगिति पदलब्धमर्थमाह- उक्तं पिण्डीकृत्येति ।।
(रा.टि.) व्याप्यमनुसन्धत्त इति ।। वि...व्याप्योऽयं धूम इत्यादिरूपेण परामृशतीत्यर्थः । अनुमानोपयुक्त(रा.टि.) मिति ।। अनुमानोपयुक्तव्याप्त्याद्यनुसन्धानजनकमित्यर्थः । इत्युपपन्नमिति ।। अन्यथा 'इको यणचि' इति यणादेशे दध्यत्रेतिवत् त्र्याद्यवयवेति स्यादिति भावः । सामर्थ्येति ।। व्याप्तिपक्षधर्मतारूपसामर्थ्येत्यर्थः । एतेषामिति ।। प्रतिज्ञादीनामैकार्थ्यप्रतिपत्तय इत्यर्थः । न्यायमते पञ्चानामावश्यकत्वमुपपाद्य मीमांसकमते त्रित्वनियममुपपादयति- अथवेति ।। द्वित्वनियमं बौद्धाभिमतमुपपादयति- यदिवेति ।। विवादेनेति ।। गिरिर्वि...मान्न वेति वादिप्रतिवादिविवादेनेत्यर्थः । तत्स्मृतीति ।। व्याप्त्यादिमल्लिङ्गस्मृतिजिज्ञासयोरुपलक्षणमित्यर्थः । उक्तशङ्कानिरासस्य 'नोपपत्त्या हि' इत्यादिना स्फुटमप्रतीतेराह- इदमुक्तं भवतीति ।। हिशब्दो हेतावित्युक्तं तद्व्यनक्तियत एवमिति ।। युक्तिरेवैकेत्यनुवादः । व्याप्त्यादिमदिति व्याख्या । प्रमाणमित्यनुवादः । परेत्यादि व्याख्या । स्मृत्यादिजननीत्यत्रादिपदेन जिज्ञासाया ग्रहः । एवमिति ।। व्याप्त्यादिमल्लिङ्गवचनरूपो हेतुः रूपं निरूपकः तादृशलिङ्गस्य स्मृतिजिज्ञासयोर्जनको यस्य स इत्यादिरूपेण व्याख्येयमित्यर्थः । 'निगमनात्मिका' इतिवाक्ये व्याप्त्यादिमल्लिङ्गरूपयुक्तेः शब्दरूपनिगमनाभेदोक्तिः कथमित्यत आह- इत्युपचरित इति ।। प्रतिज्ञादिपञ्चविधानामपि युक्तिशब्दितव्याप्त्यादिमल्लिङ्गस्मृत्यादिजनकपरोपदेशरूपत्वेन निगमनरूपोपदेशस्य परेत्यन्यत्वोक्तिः कथमित्यतः प्रकारभेदाभिप्रायेणोपचरितेयं भेदोक्तिरित्याह- एवं परेत्यपीति ।। उपचरितोऽन्यत्वव्यपदेश इत्यर्थः । फलितार्थमाह- कदाचिदिति ।। अनुमानेति ।। व्याप्तिमल्लिङ्गेत्यर्थः । पिण्डीकृत्येति ।। बुद्ध्यारोहाय सङ्क्षिप्याहेत्यर्थः । तथा च न पुनरुक्तिरिति भावः । मूले युक्तेरनुक्तेस्तां वदन् निष्कृष्टार्थमाह- यदीदमिति ।। परोपदेशवाक्यमित्यर्थः ।
(श्री.टि.) तदेवेति ।। अनुमानविभागनिरूपणमेवेत्यर्थः । यद्यप्युत्तरत्र यामाहुरित्यादिना परार्थानुमाने अवयवनियमखण्डनमेव क्रियते न त्वनुमानविभागनिरूपणम् । तथाऽपि परार्थानुमानजनकपरोपदेशस्वरूपनियमखण्डनेन परार्थानुमानस्वरूपनिरूपणे क्रियमाणेऽर्थात्तद्भिन्नस्वार्थानुमाननिरूपणमपि कृतप्रायमित्याशयेनैवमुक्तमित्यवगन्तव्यम् । मूलाभिप्रेतं विभागं स्वयं दर्शयति- द्विविधमनुमानमित्यादिना ।। व्याप्त्यनुसारेणेति ।। व्याप्तिग्रहणानुसारेणेत्यर्थः । तथा हि । कयोश्चित्समानकालभिन्नदेशयोर्व्याप्तिः । यथा धूमाग्न्योः । कयोश्चित्समानदेशकालयोः । यथा रसरूपयोः । कयोश्चिद्भिन्नदेशकालयोः । यथोर्ध्वदेशवृष्ट्यधोदेशनदीपूरयोः । इत्येवं व्याप्तिग्रहणस्य अनेकप्रकारेण जातत्वात्तदनुसारेणेत्युक्तमिति मन्तव्यम् । अनुसन्धत्त इति ।। अस्त्यत्र पर्वते वि...ना व्याप्तो धूम इति तृतीयलिङ्गपरामर्शो भवतीत्यर्थः । तेन तृतीयलिङ्गपरामर्शेन । ननु परोपदेशमपेक्ष्योत्पन्नस्य व्याप्त्यादिज्ञानस्य परार्थानुमानत्वे परोपदेशरूपपञ्चावयववाक्यस्य परार्थानुमानत्वव्यपदेशो न घटत इत्यत आह- तत्सम्बन्धादिति ।। परोपदेशस्य व्याप्त्यादिज्ञानजनकत्वेन व्याप्त्यादिज्ञानेन साकं परोदपदेशस्य जन्यजनकभावसम्बन्धादित्यर्थः । तथेति ।। परार्थानुमानतयेत्यर्थः । 'त्रीनुदाहरणान्तान्वा यद्वोदाहरणादिकान् । मीमांसकाः' इति कारिकानुसारेणाऽह- प्रतिज्ञेत्यादि ।। 'ते प्रतिज्ञादिरूपेण पञ्चेति न्यायविस्तरः' इति कारिकाऽनुसारेणोक्तम् । प्रतिज्ञादयः पञ्चेति ।। 'सौगतास्तु सोपनीतिमुदाहृतिम्' इति (श्री.टि.) कारिकानुसारेणाऽह- उदाहरणेति ।। ननु परोपदेशरूपवाक्यस्यावयवत्रयात्मकत्वं सिद्धान्तेऽप्यङ्गीकृतमिति कथं तत्प्रतिषेध इत्यत आह- नियमेनेति ।। शेष इति ।। तथा च नियम एवास्माभिर्नाङ्गीक्रियत इति युक्तस्तत्प्रतिषेध इति भावः ।
ननु त्रियादीति कथं त्रि आदीति स्थिते 'इको यणचि' इकः स्थाने यण् स्यादचि परत इत्युक्तत्वेन यणादेशे त्र्यादीति स्यादित्यत आह- त्रियम्बकमित्यादि ।। यणागमोऽपीति ।। न केवलं यणादेश इत्यर्थः । अन्यथा त्रीण्यम्बकानि चक्षूंषि यस्यासौ त्र्यम्बकः । भू आदयो भ्वादय इत्येव स्यादिति भावः । तथा चेकारात्परं यणागमे त्रियादीति साध्विति द्रष्टव्यम् । नैयायिकमतेन पञ्चावयवनियममुपपादयति- नन्विति ।। 'तत्र प्रतिज्ञा पक्षोक्तिः' इति कारिकानुसारेण प्रतिज्ञालक्षणमुक्तम् । साध्यनिर्देशरूपेति ।। साध्यवत्तया साधयितुं योग्यं साध्यं पक्ष इत्यर्थः । 'लिङ्गस्य वचनं हेतुः साधकत्वप्रकाशकम्' इति कारिकानुसारेण हेतुं लक्षयति- साधनत्वख्यापकमिति ।। धूम इत्यादिलिङ्गवचनस्य हेतुत्वपरिहारायेदं विशेषणम् । पञ्चम्यन्तं तृतीयान्तं वेत्यर्थः । सामर्थ्येति ।। व्याप्तिपक्षधर्मतारूपसामर्थ्येत्यर्थः । उदाहरणलक्षणस्य दृष्टान्तघटितत्वात् 'व्याप्तिसंवेदनस्थानं दृष्टान्त इति गीयते' इति कारिकानुसारेण दृष्टान्तस्वरूपं दर्शयन् 'सम्यग्व्याप्तिनिर्देशपूर्वकं दृष्टान्तवचनम्' इति कारिकानुसारेणोदाहरणलक्षणमाह- व्याप्तिग्रहणस्थलस्येत्यादि ।। यथा महानस इति वचनमात्रस्योदाहरणत्वपरिहाराय व्याप्तिनिर्देशपूर्वकमित्युक्तम् । यत्र वि...स्तत्र धूमो यथा महानस इति वचनस्याप्युदाहरणत्वपरिहारायोक्तम्- सम्यगिति ।। 'व्याप्यस्य वचनं पूर्वं व्यापकस्य ततः परम्' इत्युक्तरीत्या सम्यगित्यर्थः । 'दृष्टान्तापेक्षया पक्षे हेतोर्व्याप्तिप्रदर्शकम् । वचनं स्यादुपनयः' इति कारिकानुसारेणोपनयं लक्षयति- दृष्टान्त इत्यादिना ।। एतेषां चतुर्णामवयवानाम् । ऐकार्थ्यप्रतिपत्तय इति ।। साध्यरूपैकार्थप्रतिपादनाय प्रवृत्तत्वज्ञापनायेत्यर्थः । 'हेतुपूर्वं पुनः पक्षवचो निगमनं मतम्' इति कारिकां हृदि निधाय निगमनलक्षणतात्पर्यमेवोक्तम्- निगमनाख्यमुपसंहारवाक्यमिति ।। उपसंहारवाक्याख्यं निगमनमिति योज्यम् ।
मीमांसकमतेन त्र्यवयवनियममुपपादयति- अथवेति ।। ननु हेतोः पक्षधर्मताज्ञापनायोपनयवाक्यमपेक्षितमित्याशङ्क्य तस्य हेतुवाक्येन गतार्थतामाह- हेतुनैवेति ।। हेतुवाक्येनैवेत्यर्थः । नन्वेतेषामैकार्थ्यप्रतिपत्तय उपसंहाररूपं निगमनवाक्यमपेक्षितमित्याशङ्क्य तस्यानपेक्षितत्वमुपपादयति- अविप्रकृष्टत्वेनेति ।। कालव्यवधानाभावेनेत्यर्थः । आद्यास्त्रय इति ।। प्रतिज्ञाहेतूदाहरणरूपाः । मीमांसकमतेनैव प्रकारान्तरेण त्र्यवयवनियममुपपादयति- यद्वेति ।। नन्वादौ लिङ्गमनभिधाय तद्धर्मभूतयोर्व्याप्तिपक्षधर्मतयोरेवादावुदाहरणोपनयवाक्याभ्यामभिधाने असङ्गत्यापत्तिस्तदर्थं हेतुवाक्यमपेक्षितमिति चेत्तत्राह- उपोद्घातलक्षणया सङ्गत्येति ।। 'चिन्तां प्रकृतसिद्ध्यर्थामुपोद्घातं प्रचक्षते' इति लक्षणलक्षितयोपोद्घातसङ्गत्येत्यर्थः । अभिहितयोः सतोः । उदाहरणोपनयवाक्याभ्यामिति शेषः । नन्वथापि लिङ्गालाभान्न्यूनतेत्यत आह- तदाधारतयेति ।। व्याप्तिपक्षधर्मताधारतयेत्यर्थः । तथाच न हेतुवाक्यमपेक्षितमिति भावः । ननु साध्यधर्मविशिष्टधर्मिरूपपक्षप्रतिपत्त्यर्थं (श्री.टि.) प्रतिज्ञावाक्यमपेक्षितमिति चेत्तत्राऽह -  निगमनेनेति  ।।  तस्माद्वि...मानित्येवं रूपेणेत्यर्थः । साध्येति ।। साध्यधर्मविशिष्टधर्मिरूपपक्षप्रतीतेरित्यर्थः । तथाच निगमनवाक्येन गतार्थत्वान्न प्रतिज्ञावाक्यमपेक्षित्िमिति भावः । उत्तरे त्रय इति ।। उदाहरणोपनयनिगमनरूपा इत्यर्थः । सौगतमतेन द्व्यवयवनियममुपपादयति- यदि वेति ।। विवादेनैवेति ।। एको ब्रूते पर्वतोऽग्निमानिति अपरो ब्रूतेऽग्निमान्न भवतीति विवादेनैवेत्यर्थः । साध्यप्रतीतौ तद्विशिष्टधर्मिप्रतीतौ । तथा च प्रतिज्ञावाक्यमपेक्षितमिति भावः । व्याप्तिपक्षधर्मतेति ।। उदाहरणोपनयाभ्यामिति शेषः । साधनधर्मीति ।। साधनरूपो यो धर्मीत्यर्थः । व्याप्तिपक्षधर्मतारूपधर्माधिकरणत्वात् साधनस्य धर्मित्वमिति भावः । तथा च न तदर्थं हेतुवाक्यमपेक्षितमिति भावः । पूर्ववदिति ।। अविप्रकृष्टत्वेनोपसंहारस्यानपेक्षितत्वादित्यर्थः । स्वरूपसत्त्या उपपत्तेरनुपयुक्तत्वादाह- तत्स्मृतीति ।। तस्य व्याप्त्यादिमल्लिङ्गस्य ये स्मृतिजिज्ञासे तयोरुपलक्षणमित्यर्थः । वाक्यं परोपदेशरूपम् । लिङ्गाभाववति स्थले क्वचित्परोपदेशस्याविद्यमानार्थत्वेन प्रामाण्याभावादाह- प्रमाणतामुपयुक्ततामितीत्याहुः । वस्तुतस्तु नियतावयवत्वेनाङ्गीकृतवाक्यं व्याप्त्यादिमल्लिङ्गस्मृतिजिज्ञासाजनकत्वेन प्रमाणतां प्रमाकरणतां यातीति वक्तुं न युज्यते । स्मृतिजिज्ञासयोः प्रमात्वाभावेन तत्करणस्य प्रमाणत्वायोगादित्यत आह- प्रमाणतामुपयुक्ततामिति ।। एवमुत्तरत्रापि द्रष्टव्यम् । ननु पञ्चावयवोपेतं महावाक्यं तावदाप्तवाक्यत्वेन व्याप्त्यादिमल्लिङ्गप्रमितिजननायोपयुज्यते । आकाङ्क्षद्युपेतमेव च वाक्यम् । तत्र यथा पूर्वपदसञ्जाताकाङ्क्षपूरकत्वमुत्तरपदस्यैवं पूर्वावयवसञ्जाताकाङ्क्षपूरकत्वमुत्तरावयवस्य वक्तव्यम् । अन्यथा गौरश्व इत्यादिवद्वाक्याभासत्वापत्तेः । अत उक्तरीत्या आकाङ्क्षचतुष्टयनिवर्तकत्वेन प्रतिज्ञाद्यवयवचतुष्टयस्य बुद्ध्यारोहायोपसंहाररूपनिगमनरूपावयवस्याप्यपेक्षितत्वेन आकाङ्क्षद्यनुपपत्तिरेवावयवनियमकल्पिकेति चेत्तत्राऽह- इदमुक्तं भवतीति ।। आगमतयेति ।। आप्तवाक्यत्वेनेत्यर्थः । प्रमितीति ।। व्याप्त्यादिमल्लिङ्गप्रमितीत्यर्थः । येनोक्ताकाङ्क्षद्यनुसारेण पञ्चावयवनियमः स्यादिति भावः । कुतो नोपयुज्यत इत्यत आह- प्रतिवादिनीति ।। अनाश्वासात् आप्त्यनिश्चयात् । आश्वासे आप्तिनिश्चये । पूर्तेरिति ।। आकाङ्क्षपूर्तेरित्यर्थः । तथाचाकाङ्क्षनुपपत्तिरेव नास्तीति भावः । तावतैव वाक्यत्वनिर्वाहोऽपि युक्त इति हृदयम् । इतरेति ।। हेत्वाद्यवयवेत्यर्थः । तथा च हेत्वाद्यभिधानप्रयोजकाभूतप्रमाणाद्याकाङ्क्षया एवानुत्थानेन व्यवधानाभावेन उपसंहारस्य च अनपोहितत्वेन हेत्वाद्यवयववैयर्थ्यापत्तेरित्यर्थः ।
शङ्कते - सत्यमेवमिति ।। तदर्थमेवेति ।। व्याप्त्यादिमल्लिङ्गस्मृत्याद्यर्थमेव पञ्चावयवनियम उपन्यस्यत इत्यर्थः । अन्यथाऽपीति ।। पञ्चावयवनियमं विनाऽपीत्यर्थः । सम्भवादिति ।। व्याप्त्यादिमल्लिङ्गस्मृत्यादेरिति शेषः । व्याख्येयमिति ।। हेतुदृर्ष्टान्त उपनयश्च रूपो निरूपकः स्मृत्यादिजनको यस्यास्सा तथोक्तेत्येवं व्याख्येयमित्यर्थः । ननु दृष्टान्तस्य महानसादेः कथं व्याप्त्यादिमल्लिङ्गस्मारकत्वमित्यत आह- दृष्टान्तशब्देनेति ।। उदाहरणरूपिकेत्यनुक्त्वा वचनोपलक्षणाभिप्रायेण दृष्टान्तरूपिकेत्येव कस्मादुक्तमित्यत आह- (श्री.टि.) उदाहरणैकदेशेति ।। समग्रोदाहरणवाक्यस्य न व्याप्त्यादिमल्लिङ्गस्मारकत्वं किन्तु तदेकदेशभूतदृष्टान्तवचनस्यैवेति ज्ञापयितुमुदाहरणरूपिकेत्यनुक्त्वा दृष्टान्तरूपिकेत्येवोक्तमित्यर्थः । ननु 'निगमनात्मिक' इति कथं युक्तेर्वचनरूपनिगमनात्मकत्वाभावादित्यत आह- निगमनात्मिकेतीति ।। उपचरित इति ।। तथा च प्रतिज्ञादिवन्निगमनरूपेत्येव व्याख्येयमिति भावः । अभेदव्यपदेश इति पदच्छेदः । ननु 'परा निगमनात्मिका' इत्यत्र परेत्ययुक्तम् । परा भिन्नेति हि तदर्थः । तथा च प्रतिज्ञानिगमनयोरेकार्थत्वेन प्रतिज्ञानिरूपितयुक्तेर्निगमननिरूपितयुक्तेश्चैकत्वेन भेदाभावादित्यत आह- एवं परेत्यपीति ।। इत्यपि भेदव्यपदेशो निगमनात्मिकेत्यभेदव्यपदेशवदुपचरित इत्यर्थः । उपचरितत्वमात्रमपेक्ष्यैवमित्यतिदेश इति ज्ञातव्यम् । परेत्यस्य तात्पर्यमाह- कदाचिदिति ।। अनुमानेति ।। व्याप्त्यादिमल्लिङ्गेत्यर्थः । एवमुत्तरत्रापि द्रष्टव्यम् । चतथाशब्दा इति ।। चशब्दौ तथाशब्दश्चेति चतथाशब्दा इत्यर्थः । अथवेत्यादि ।। तथा च युक्तिर्व्याप्त्यादिमल्लिङ्गस्मृत्यादिजनिका । प्रतिज्ञारूपा प्रतिज्ञास्वरूपा प्रतिज्ञैवेति यावदित्यादि व्याख्येयमिति भावः । पूर्वं रूपात्मशब्दावुपचरितौ युक्तिशब्दो मुख्यार्थ इत्युक्तम् । इदानीं तद्वैपरीत्येनेत्येवं योजनाभेदमात्रमर्थस्त्वेक एवेति द्रष्टव्यम् । 'नोपपत्त्या हि' इत्यादिग्रन्थसमुदायार्थमाह- यदीदमित्यादिना ।। इदं परोपदेशरूपं वाक्यम् । आगमतया आप्तवाक्यत्वेन, बोधकमनुभावकम् । व्याप्त्यादिमल्लिङ्गानुभवजनकमित्यर्थः । तत्क्रमश्चेति ।। 'प्रमाणाकाङ्क्षजननार्थम्' इत्यादिनोक्तो नियतावयवानां क्रम इत्यर्थः । आप्तवाक्यतयाऽनुभावकत्वे यथा यथा आकाङ्क्ष स्यात्तथा क्रमेण नियतावयवान् स वदिष्यतीति भावः ।
(पां.टि.) करोतीति ।। केशान् करोतीत्यादौ शोधनेऽपि प्रयोगदर्शनेन करोतेरनेकार्थत्वादभिप्रैतीत्यर्थः । परार्थं च इत्यतः परम् इतिशब्दो द्रष्टव्यः । अन्यथा प्रत्येकं द्वैविध्यप्रसङ्गादिति भावः । व्याप्त्यनुसारेणेति ।। व्याप्तिग्रहणप्रकारानुसारेणेत्यर्थः । परोपदेशमपेक्ष्योत्पन्नस्य व्याप्त्यादिज्ञानस्य परार्थानुमानत्वे परोपदेशे परार्थानुमानप्रयोगो न स्यादित्यत आह- तत्सम्बन्धादिति ।। परार्थानुमानोपयोगित्वादित्यर्थः । एके मीमांसकाः । अपरे नैयायिकाः । अन्ये बौद्धाः । सिद्धान्तेऽपि परोपदेशस्य आद्यावयवात्मकत्वाङ्गीकारात्तन्निषेधानुपपत्तिमाशङ्क्याऽह- नियमेनेति शेष इति ।। ननु त्रय आदयो येषामिति बहुव्रीहौ कृते यदि संहिततया निर्देशस्तदा प्रापकाभावेनेयङोऽप्राप्त्या 'इको यणचि' इति यणि त्र्यादीति भवितव्यम् । असंहिततया निर्देशपक्षस्त्वयुक्तः, 'संहितैकपदे नित्या' इति वचनात् । तत्पक्षाङ्गीकारेऽपि त्रिआदीत्येव प्राप्त्या त्रियादीति यकारस्याश्रवणप्रसङ्गादित्यतः, एवं तर्हि 'त्रियम्बकं यजामहे' 'भूवादयो धातवः' इत्यादेरप्यसाधुत्वं स्यात्तत्रापि यदि संहिततया निर्देशस्तदोक्तरीत्या 'इको यणचि' इति यणि त्र्यम्बकं भ्वादय इत्यादिप्रसङ्गेन पृथग्यकारवकारश्रवणायोगात् । नाप्यसंहिततया निर्देशः, 'संहितैकपदे नित्या' इति तन्निषेधात् । त्रिअम्बकं भूआदय इत्येव तथा सति वक्तव्यतया पृथग्यकारवकारयोरश्रवणस्य तुल्यत्वात् । यदि चेयङुवङ्प्रकरणे तन्वादीनामुपसङ्ख्यानबलादियङुवङ्प्राप्त्या वा, 'अपूर्व एवाऽगमरूपो वकारः' इति 'भूवादयः' इत्येतत्सूत्रीयश्लोकवार्तिकव्याख्यानानुरोधेन (पां.टि.) यकारवकाररूपागमकल्पनया वा 'त्रियम्बकम्' इत्यादौ यकारवकारश्रवणमुपपन्नमिति मन्यसे तर्हि उपसङ्ख्यानबलादियङादिश्रवणेन वाऽपूर्वागमरूपयकारश्रवणेन वा पृथग्यकारश्रवणोपपत्तेर्युक्तं त्रियादीत्यपीत्याशयेनाह- त्रियम्बकमिति ।। ननु सिद्धान्ते परोपदेशस्य व्याप्त्यादिस्मृतिजिज्ञासाजनकत्वेनोपयोगाङ्गीकाराद् व्याप्त्यादिस्मृतिजिज्ञासाजनकत्वेन विनोपयुक्ततां न यातीत्येव वक्तव्यतया 'उपपत्त्या विना प्रमाणतां न याति' इति कथमुक्तिरित्यतः, उपपत्तिशब्दस्य लक्षणया व्याप्त्यादिस्मृतिजिज्ञासापरत्वस्य प्रमाणताशब्दस्य चोपयुक्तत्वस्यैवानेनाभिधानान्नानुपपत्तिरित्याशयेनोपपत्तिशब्दमुख्यार्थं तावदाह- व्याप्त्यादिमदिति ।।
ननु परोपदेशस्यागमतया प्रमितिजनकत्वस्यैव सम्भवान्न व्याप्त्यादिस्मृत्यादिजनकत्वमित्यतस्तद्व्युत्पादयति- इदमुक्तं भवतीति ।। तावदेवेति ।। तावदेव परोपदेशरूपं वाक्यमनुमात्मकं प्रमाणमिति सम्बन्धः । ननु दृष्टान्तस्यार्थरूपतया व्याप्त्यादिमल्लिङ्गस्मृत्यादिजनकत्वाभावात्तथोक्तिरयुक्तेत्यतोऽत्र दृष्टान्तशब्दस्य लक्षणया तद्वचनपरत्वेन दृष्टान्तपरत्वाभावान्नानुपपत्तिरित्याशयेनाह- दृष्टान्तशब्देनेति ।। तद्वचनेति लक्षणाबीजशक्यसम्बन्धप्रदर्शनम् । स्वायत्तन्यायविरोधपरिहारायाह- उदाहरणैकदेशेति ।। उपचरित इति ।। वाक्यरूपनिगमनस्य व्याप्तिपक्षधर्मताविशिष्टलिङ्गरूपयुक्त्यात्मकत्वस्य बाधितत्वादिति भावः । व्याप्त्यादिमल्लिङ्गस्य व्याप्त्यादिमल्लिङ्गभिन्नताया बाधितत्वात् परेति तद्भिन्नत्वव्यपदेशस्यानुपपत्तिमाशङ्क्याह- एवमिति ।। यथा निगमनात्मिकेति निगमनयुक्त्योरभेदोपदेश उपचरितस्तथा प्रतिज्ञानिरूपितयुक्त्या निगमननिरूपितयुक्तेर्भेदव्यपदेश उपचरित इत्यर्थः । उपचारमेव दर्शयति- कदाचिदिति ।। एवं युक्तिशब्दस्वारस्यानुसारेण 'प्रतिज्ञारूपा च' इत्यादेरमुख्यार्थतामाश्रित्य विरोधपरिहारोऽभिहितः । इदानीं 'प्रतिज्ञारूपा' इत्यादिबह्वनुग्रहाय युक्तिपदस्यामुख्यार्थताम् आश्रित्य विरोधं परिहरति - अथ वेति ।। पौनरुक्त्यपरिहारायाह- उक्तं पिण्डीकृत्येति ।। समुदायार्थ इति ।। 'युक्तिः प्रतिज्ञारूपा च' इति 'पृथक्पृथक्प्रमाणत्वम्' इति वाक्यद्वयतात्पर्यार्थ इत्यर्थः।
(व्या.टि.) अनुमानविभागादिनिरूपणेन विना परोपदेशावयवनियमनिरासानुपपत्तेस्तदर्थं बहिरेवानुमानविभागादिकं निरूप्य तत् सङ्गमयति- एवमित्यादिना ।। आदाविति ।। महामल्लेशभङ्गन्यायेनेति शेषः । करोति मनसीति शेषः । व्याप्तिं स्मृत्वेति ।। ननु स्मरतेरिगर्थत्वेन 'अधीगर्थदयेशां कर्मणि' इति षष्ठी स्यादिति चेन्न । कर्मत्वविवक्षायां द्वितीयासौलभ्यात् । अत एव 'एषां कर्मणि शेषे षष्ठी' इति तद्वृत्तिः । अनुसन्धत्ते परामृशतीत्यर्थः । विवक्षितस्थल इति पक्षधर्मतानियमं वारयति- तत्सम्बन्धादिति ।। अनुमानबोधकत्वादित्यर्थः । तथा अनुमानत्वेन । विप्रतिपद्यन्त इति ।। अयं दैवादिकः । एके मीमांसकाः । अपरे नैयायिकाः । अन्ये बौद्धाः । अनुमानस्य लिङ्गस्यावयवाभेदायोगादाह- अनुमानोपयुक्तमिति ।। तत्स्मारकमित्यर्थः । अत्र फलितमाह- स इति ।। कैश्चिद् हरदत्तादिभिः । अवयवनियमवादिनः स्वं स्वं नियमं समर्थयमानाः प्रत्यवतिष्ठन्ते- नन्वित्यादिना ।। आवश्यकमिति ।। यद्यपि 'ओरावश्यके' इति सूत्रे 'अवश्यम्भाव आवश्यकम्' इति वृत्तिकारैर्व्याख्यातम् । तथाऽप्यवश्यम्भाविनि बह्वभियुक्तप्रयोगात्तदनादर्तव्यमिति हृदयम् । कथमिति ।। (व्या.टि.) व्याप्तिपक्षधर्मताप्रमितिजननोपयोगादिति शेषः । उपलक्षणमिति ।।  व्याप्त्यादिमल्लिङ्गस्मृतिजिज्ञासे विनेत्यर्थः । व्याप्त्यादिस्मृत्यादिना सप्रयोजनत्वस्वीकारात् कथं वैयर्थ्यमवयवनियमस्येत्यत आह- तावदेवेति ।। एवेत्यधिकवैयर्थ्यं ध्वनयति । व्याप्त्यादिकं नियतावयवमिति तन्नियम आवश्यक इति शङ्कतेतत्सत्यमेवेति ।। अनन्यथासिद्धान्वयव्यतिरेकाभावान्न तन्नियमावश्यम्भाव इत्याह- अन्यथाऽपीति ।।
रूपयतीति रूपमिति णिजन्तादचमभिप्रेत्य व्याचष्टे- निरूपकमिति ।। प्रकृतोपयोग्यर्थमाह- स्मृत्यादिजननीति ।। 'रूपिका' इति समस्तमपि बुद्ध्या पृथक् संयोज्यमित्याह- हेतुरूपिकेति ।। 'प्रत्ययस्थात् कात्पूर्वस्यात इदाप्यसुपः' इत्यतः इत्त्वम् । निदर्शनरूपदृष्टान्तस्य युक्तिस्मारकत्वाभावेन मुख्यसम्बन्धप्रदर्शनद्वारा लक्ष्यं दर्शयति- तद्वचनमिति ।। उदाहरणमेव किन्नोच्यतां किं दृष्टान्तग्रहणेनेत्यत आह- उदाहरणेति ।। यथोक्तं प्रमाणलक्षणे 'दृष्टान्तः सप्रतिज्ञो हेतुगर्भः' इति । स्मारकस्मर्ययोरभेदोऽयुक्त इत्यत आह- उपचरित इति ।। प्रतिज्ञादिस्मारकभेदेऽपि युक्तेरैक्यात् कथं परेति भेदव्यपदेश इत्यत आह- एवं परेत्यपीति ।। अयमप्युपचारत इत्यर्थः । व्यपदेशतात्पर्यमाह- कदाचिदिति ।। चतथाशब्दा इति ।। चशब्दद्वयं तथाशब्दश्चैकः आहत्य शब्दत्रयं समुच्चय इत्यर्थः । एवं युक्तिशब्दस्य मुख्यार्थमभिप्रेत्य रूपात्मशब्दौ गौणौ व्याख्यातौ । अधुना तद्वैपरीत्येन व्याख्याति- अथवेति ।। प्रकृतप्रतिज्ञादिपदमत्रापि सम्बध्यत इत्याशयेन व्याचष्टे- प्रतिज्ञादिकमिति ।। अत्रापि युक्तिपदं स्मरणकारणोपलक्षणमिति व्याचष्टे- युक्तिस्मरणादीति ।। ननु कथमनेनावयवनियमनिरास इत्यतः समुदायार्थमाह- यदीदमित्यादिना ।।
मूलम् - 	प्रतिज्ञा हेतुगर्भैव पृथक्प्रामाण्यमेष्यति ।
सिद्धत्वेन प्रतिज्ञाया हेतुर्मानं पृथग्भवेत् ।
प्रतिज्ञावयवत्वात्तु स्वातन्त्र्येणैव मानताम् ।
दृष्टान्तो यात्युपनयो व्याप्तिमाश्रित्य केवलम् ।
व्याप्तिस्तु केवलाऽपि स्यात् प्रमाणं नियमाश्रयात् ।
तथा निगमनं चोपसंहारैकस्वरूपतः ।
प्रामाण्यं यात्यनुभवो ज्ञापयत्युपपत्तिताम् ।।
(त.मं.) तदेवोपपादयति- प्रतिज्ञेति ।। अत्रैतान्युदाहरणानि - मानसिद्धं जगत् सत्यमिति हेतुगर्भा प्रतिज्ञैव पृथक् प्रामाण्यमेष्यति । कथं जगतः सत्यत्वमिति प्रतिज्ञायाः सिद्धत्वेन मानसिद्धत्वादिति हेतुः पृथङ् मानं भवेत्  । जगत् सत्यं यन्मानसिद्धं तत् सत्यं यथाऽऽत्मेति प्रतिज्ञावयवत्वेन दृष्टान्तः । यन्मानसिद्धं तत् सत्यं मानसिद्धं च जगदित्युपनयः । व्याप्तिस्त्विति तुशब्दः प्रतिज्ञायाः सिद्धत्वद्योतकः । कथं जगतः सत्यत्वमित्युक्ते यन्मानसिद्धं तत् सत्यमिति व्याप्तिः । मानसिद्धत्वात् सत्यमेव जगदिति निगमनं च केवलमपि प्रामाण्यं याति । एवंविधायाः कथमुपपत्तित्वज्ञानमित्यत आह- अनुभव इति ।।
टीका - ननु प्रतिज्ञायां लिङ्गं वा तद्धर्मयोर्व्याप्तिपक्षधर्मतयोरन्यतरद्वा न स्फुरति । तत्कथमनुमानस्मृत्यादिहेतुत्वं तस्या इत्यत आह- प्रतिज्ञेति ।। हेतुगर्भा हेत्वर्थगर्भा हेत्वर्थविशेषणधर्मिकेत्यर्थः । न तु शुद्धा प्रतिज्ञेत्येवार्थः । पृथगवयवान्तरानपेक्षया । प्रामाण्यमनुमानस्मृत्यादिहेतुत्वम् ।
धूमवान्पर्वतोऽग्निमानित्युक्ते श्रोतुर्विमर्शो जायते । मया प्रमाणे पृष्टेऽनेनेदमुदितम् । तत्र पर्वतोऽग्निमानित्येतावद्विषयवचनम् । ततो नूनं धूमवानिति प्रमाणोक्तिर्भवितुमर्हति । न चेदं प्रत्यक्षमागमो वा । अतो लिङ्गमेवेदमिति निश्चित्य तदीये व्याप्तिपक्षधर्मते सुस्मूर्षतेऽनुसन्धत्ते, जिज्ञासते वेति किमनुपपन्नम् । अधिकं न्यूनं वै (चै) तदिति किमिति नाशङ्कते । युक्तमेवायं ब्रवीतीति वादिनि प्रतिवादिनः प्रत्ययाभावादिति चेन्न, एवंविधानां वाचोयुक्तीनां लोके शास्त्रे च सांव्यवहारिकत्वेन तदतिक्रमणेन शङ्कानुदयात् । अन्यथाऽग्निशब्दस्यौषधविशेषार्थत्वं गृहीत्वाऽसङ्गतिमप्याशङ्केत । तथात्वे छलेन निगृह्यत इति चेत्, तदेव कुतः । प्रकरणाद्यननुसन्धानादिति चेत्समं प्रकृतेऽपीति ।
ननु हेतुमात्रं कथमनुमानस्मृत्यादिहेतुर्भवेत्, साध्यधर्माप्रतीत्या व्याप्तेः, धर्म्यप्रतीत्या पक्षधर्मतायाश्च स्मरणाद्यनुदयादित्यत आह- सिद्धत्वेनेति ।। प्रतिज्ञायाः प्रतिज्ञार्थस्य । साध्यधर्मविशिष्टस्य धर्मिणो विवादतः,  पर्वतस्याग्निमत्त्वं  कुत  इत्यादिप्रश्नवाक्येन  वा  सिद्धत्वेन बुद्धिस्थत्वेन कारणेन । मानमनुमानस्मृत्यादिहेतुः ।
ननु दृष्टान्तवचनमात्रस्य कथमनुमानस्मरणादिकारणत्वम् । लिङ्गधर्म्याद्यन्यतमस्यापि ततोऽस्फुरणादित्यत आह- प्रतिज्ञेति ।। प्रतिज्ञा अवयवः  सहकारिणी यस्यासौ तथोक्तस्तस्य भावस्तत्त्वं तस्मात् । तच्च विवादादिनोक्त्या वा न कश्चिद्विरोधः । तुशब्दश्चशब्दार्थे । तेन हेतुगर्भत्वं समुच्चिनोति । अन्यथा लिङ्गधर्मिणोऽप्रतीतौ प्रतिज्ञाऽपि व्यर्था स्यात् ।
लिङ्गधर्मिणः पक्षधर्मतायाश्च प्रतीतावपि साध्यधर्मस्याप्रतीत्या व्याप्तिस्मृत्याद्ययोगात् कथमुपनयमात्रस्योपयुक्तत्वमित्यत आह- उपनय इति ।। व्याप्तिं व्याप्तिवचनम् । केवलमिति क्रियाविशेषणं दृष्टान्तोक्तिम(प्य)नपेक्ष्येति । मानतां यातीति वर्तते । दृष्टान्तानुक्तौ तथेत्यस्यार्थो न प्रतीयत इति चेन्न । यो धूमवानसावग्निमान् धूमवांश्चायं पर्वत इत्येतावता पूर्णत्वात् । व्याप्तिमाश्रित्येत्यपि पक्षान्तरप्रदर्शनम् । अन्यथा 'सिद्धत्वेन प्रतिज्ञायाः' इत्युक्तरीत्यैवोपपत्तेः ।
प्रागनुक्तमपि प्रकारान्तरमाह- व्याप्तिस्त्विति ।। प्रतिज्ञार्थसिद्धिसमुच्चयार्थस्तुशब्दः । अन्यथा पक्षधर्मताऽप्रतीतेः । कुतः पर्वतोऽग्निमानिति प्रश्नवाक्येन सह व्याप्त्युक्तिमात्रस्यान्वयो नास्त्येवेत्यत उक्तम्- नियमाश्रयादिति ।। यो धूमवानसावग्निमानिति नियमादित्याद्युक्तेराश्रयणादित्यर्थः । निगमनस्य तु स्मारकत्वादिकं स्फुटमेवेत्याह- तथेति ।। सम्पूर्णप्रयोग इवेत्यर्थः । उपसंहारैकस्वरूपत इति ।। सर्वार्थसङ्ग्राहकत्वादित्यर्थः । अग्निना व्याप्तस्य धूमस्य पर्वते विद्यमानत्वात् पर्वतोऽग्निमानित्यादिरूपं वाक्यमत्र विवक्षितम् ।
ननूक्तविधस्य प्रतिज्ञादिमात्रस्य स्मरणादिहेतुत्वं कुतः  प्रमाणादिति चेत्,  पञ्चाद्यवयवस्य महावाक्यस्यापि कुतः । स्मरणादेस्तद्भावभावित्वानुभवादिति चेत्, समानमेतदत्रापीत्याह- अनुभव इति ।। प्रतिज्ञादीनाम् उपपत्तितां तत्स्मारकत्वादिकम् । एतेन 'अपौरुषेयत्वात्' इत्यादयः प्रयोगाः समाहिता भवन्ति ।
(र.टि.) परोपदेशस्यावयवद्वयोपेतत्वनिरासार्थमाह- हेत्वर्थेति ।। हेतुवाक्यसाहित्येन विना हेत्वर्थगर्भत्वमपि कथमित्यत उक्तम् । हेत्वर्थविशेषणधर्मिकेति ।। अनुसन्धत्त इति ।। पक्षवृत्तिलिङ्गनिष्ठतयेति शेषः । अधिकं न्यूनमिति ।। धूमवानित्यस्य प्रतिज्ञायामनपेक्षितत्वेनाधिकम् अवयवान्तरराहित्येन न्यूनमित्यर्थः । असङ्गतिमिति ।। अर्थान्तरस्यासङ्गतावन्तर्भावादिति भावः । अवयवद्वयोपेतत्वनिरासार्थमाह- प्रतिज्ञार्थस्येति ।। हेतुप्रयोगकाले समयबन्धादिना विवादस्य व्यवहितत्वाद्धेतुवाक्यस्यान्वयाभावेनापार्थकत्वप्रसङ्गादाह- पर्वतस्याग्निमत्त्वमिति ।। अन्यपदार्थस्य दृष्टान्तवचनस्य कथं प्रतिज्ञा अवयवः, तदेकदेशत्वाभावादित्यत आह- सहकारिणीति ।। नन्वेवं सति परोपदेशस्यावयवद्वयोपेतत्वापत्त्या 'पृथक्पृथक्' इत्युक्तविरोध इत्यत आह- तच्चेति ।। व्याप्तिविशेषणत्वे केवलामिति भवेदित्यत आह- क्रियाविशेषणमिति ।। पक्षान्तरेति ।। यथा प्रतिज्ञादीनां हेतुगर्भत्वादिना एकैकधैव व्याप्त्यादिमल्लिङ्गस्मारकत्वादिकं न तथोपनयस्य । किन्तु भिन्नभिन्नसहकारियोगेनानेकधा तत्स्मारकत्वादीत्येवंरूपपक्षान्तरेत्यर्थः । तदेव विपक्षे बाधकेनोपपादयतिअन्यथेति ।। (र.टि.) नियमादित्याद्युक्तेरिति ।। तथा च नियमेति वाक्येन पञ्चम्यन्ततद्वाचकपदजातं लक्ष्यत इत्युक्तं भवति । ननु तस्मात्तथेत्येवंरूपेण निगमनेन साध्यादिप्रतीतिद्वारा कथं व्याप्त्यादिमल्लिङ्गस्मृत्यादीत्यत आह- अग्निनेति ।।
(रा.टि.) लिङ्गवचनरूपहेतोः प्रतिज्ञागर्भत्वायोगादाह- हेत्वर्थेति ।। लिङ्गेत्यर्थः । पर्वतो धूमवान् वि...मानित्युक्तेऽपि व्याप्त्यादिमल्लिङ्गलिङ्गिभावाप्रतीतेराह- हेत्वर्थेति ।। हेत्वर्थो लिङ्गं विशेषणं यस्य स तथा, हेत्वर्थविशेषणो धर्मी यस्यास्सा हेत्वर्थविशेषणधर्मिकेत्यर्थः । एवार्थः एवकारार्थः । सुस्मूर्षत इति ।। स्मर्तुमिच्छतीत्यर्थः । गृहीतव्याप्तिकपुरुषापेक्षयोक्तम्- अनुसन्धत्त इति ।। अगृहीतव्याप्तिकं प्रत्याह- जिज्ञासत इति ।। व्याप्तिपक्षधर्मते इत्यनुषङ्गः । शङ्कते- अधिकमिति ।। पर्वतो अग्निमानिति प्रतिज्ञायां धूमवान्पर्वत इति विशेषणांशस्याधिकत्वाद्धेत्वाद्येकैकावयवोक्तौ प्रतिज्ञादेरनुक्त्या न्यूनतारूपनिग्रहस्थानं शङ्कत इत्यर्थः । वाचोयुक्तीनामिति ।। 'वाक्दिक्पश्यद्भ्यो युक्तिदण्डहरेषु' इति षष्ठ्या अलुक् । एवंवचनानामित्यर्थः । लोके काव्यपुराणादौ । 'ईक्षतेर्नाशब्दम्' इत्यत्र परमते प्रधानं जगत्कारणं न अशब्दत्वादिति हेतुगर्भम् । स्वमते च 'गुहां प्रविष्टावात्मानौ' इत्यत्र ऋतं पिबन्तावात्मानौ गुहां प्रविष्टत्वादिति हेतुगर्भमिति शास्त्रे चेत्युक्तम् । औषधेति ।। चित्रमूलादीति भावः । असङ्गतिमिति ।। हेत्वादेः प्रतिज्ञया सहानन्वितत्वमर्थान्तरत्वं शङ्केतेत्यर्थः। तदेवेति ।। परेणार्थान्तरोक्त्याऽसङ्गतौ शङ्कितायां छलाख्यनिग्रहस्थानकथनं कुत इत्यर्थः ।
पर्वते अग्निरस्ति वा न वेत्यादिविवादेनार्थस्योपस्थितावपि पर्वतोऽग्निमानित्यादिप्रतिज्ञासिद्धेरभावाद्वा वक्ष्यमाणप्रश्नवाक्यसङ्ग्रहाय वाऽह- प्रतिज्ञार्थस्येति ।। समयबन्धादिना विप्रतिपत्तेर्व्यवहितत्वान्न कथारम्भसमये तदुपस्थितिरित्यत आह- पर्वतस्येति ।। समयबन्धानन्तरं पर्वतस्याग्निमत्त्वं कुत इति प्रश्नवाक्येन पुनरपि तदुपस्थितिरिति भावः । हेतौ तृतीयेति भावेनाह- कारणेनेति ।। ननु कुत इति प्रमाणप्रश्ने धूमादित्येव हेतुवचनेन भाव्यं नतु धूमवत्त्वादिति । अधिकोक्तौ निग्रहप्राप्तेः । तथाच पक्षधर्मताया अलाभान्न्यूनतेति चेन्न । पक्षस्य साध्यवत्त्वे को हेतुरित्याकाङ्क्षशामकेन हेतुवचनेन पक्षसम्बन्धस्य बोधनीयत्वात् । तच्चेति ।। प्रतिज्ञारूपावयवसहकारित्वमित्यर्थः । विवादादिनेति ।। कथं चाग्निमत्त्वं पर्वतस्येति प्रश्न आदिपदार्थः । ननु ताभ्यां पर्वतोऽग्निमानिति प्रतिज्ञारूपोऽवयवो न लभ्यत इत्यत आह- उक्त्या वेति ।। तथाच धूमवन्महानसवत् पर्वतोऽग्निमानिति प्रतिज्ञाहेतुगर्भोदाहरणैकदेशदृष्टान्तवचनमिति सिद्ध्यतीति भावः । कुत एवमित्यत आह- अन्यथेति ।। हेतुगर्भत्वाभाव इत्यर्थः । लिङ्गाख्यधर्मिणः इत्यर्थः ।
प्रतिज्ञाऽभावे बाधकमाह- लिङ्गधर्मिण इति ।। व्याप्तिस्थलरूपदृष्टान्तवचनमात्रोक्तावप्यनुमानमुद्राऽभिज्ञस्य व्याप्तिस्मृतिर्भवत्येवेति यो यो धूमवानित्यादिव्याप्तिप्रदर्शकोक्तिर्नापेक्षिता । धूमवदिति दृष्टान्तविशेषणोक्त्या पक्षधर्मता  चोपस्थितेति  भावः  ।  नचास्मिन्पक्षेऽपि  विवादेनैव  साध्योपस्थित्या  गतार्था(व्यर्था)प्रतिज्ञेति (रा.टि.) शङ्क्यम् । स्वपक्षं साधयेत्यनुयोग एवास्य प्रवृत्तत्वादिति । केवलामिति वाच्यमित्यत आह- क्रियाविशेषणमिति ।। नतु व्याप्तिविशेषणमिति भावः । तथाचायं धूमवान् इत्युपनयाकारमुपेत्य शङ्कते- दृष्टान्तानुक्ताविति ।। ननु विवादेन प्रतिज्ञार्थसाध्योपस्थित्या व्याप्तिस्मृतिसम्भवेन धूमवानयमित्युपनयोक्तिमात्रेण पक्षधर्मताया अप्युपस्थित्या अग्निमत्त्वाभावेन 'व्याप्तिमाश्रित्योपनयो मानतां याति' इति व्याप्त्याश्रयोक्तिः किमर्था । तेन विनाऽपि व्याप्तिस्मृतिसम्भवादित्यतः, सत्यं स एकः प्रकारोऽयमन्यः प्रकार इत्याह- व्याप्तिमाश्रित्येति ।। पर्वतस्याग्निमत्त्वे किं प्रमाणमिति पृष्टे योयो धूमवानसावग्निमानयं धूमवानित्युक्तिमात्रेण व्याप्तिपक्षधर्मतयोरनुसन्धानसम्भवादिति पक्षान्तरमित्यर्थः  ।  व्याप्त्युक्तिं विनोपनयमात्रपक्षाद्व्याप्त्युक्तिसहितोपनयरूपपक्षान्तरे प्रागुक्तोपनयपक्ष एवायं किं न स्यादित्यत आह- अन्यथेति ।। पक्षान्तरत्वाभाव इत्यर्थः । प्रतिज्ञार्थसिद्धीति ।।  केन  सिद्धिरित्यतः प्रश्नवाक्येनेति व्यञ्जयन् तत्समुच्चयाभावे बाधकमाह- अन्यथेति ।। व्याप्त्युक्तिमात्रस्येति ।। यो धूमवानसावग्निमानित्युक्तिमात्रस्येत्यर्थः । ननु तस्मात्तथेत्यनेन विवक्षितस्मृतिः कथमित्यत आह- अग्निनेति ।। कुत इत्यस्योत्तरं वाचयति- स्मरणादेरिति ।। तत्स्मारकत्वादिकमिति ।। जिज्ञासाजनकत्वमादिशब्दार्थः । एतेनेति ।। 'सिद्धत्वेन प्रतिज्ञाया हेतुर्मानं पृथग्भवेत्' इत्यादिकथनेनेत्यर्थः ।
(श्री.टि.) 'युक्तिः प्रतिज्ञारूपा च' इत्यादिनोक्तं प्रतिज्ञादेरेकैकस्यैव व्याप्त्यादिमल्लिङ्गस्मृत्यादिकारणत्वमुपपादयितुमुत्तरो ग्रन्थः । तत्र प्रतिज्ञाया व्याप्त्यादिमल्लिङ्गस्मृत्यादिकारणत्वमुक्तम्, तन्न सम्भवतीत्याशङ्कते- नन्विति ।। ननु 'प्रतिज्ञा हेतुगर्भा' इत्युक्त्या परोपदेशस्यावयवद्वयोपेतत्वं प्रतीयते । तदयुक्तम् । पृथगित्यवयवान्तरानपेक्षत्वोक्तिविरोधादतो व्याचष्टे- हेत्वर्थगर्भेति ।। केचित्तु पक्षवचनरूपप्रतिज्ञाया लिङ्गवचनरूपहेतुगर्भत्वाभावादाह- हेत्वर्थेतीत्याहुः । हेतुवाक्यसाहित्येन विना हेत्वर्थगर्भत्वस्याप्यसम्भवादाह- हेत्वर्थेति ।। लिङ्गवचनरूपो यो हेतुः, तदर्थो यो लिङ्गरूपो धर्मः(धूमः) तद्विशेषणकधर्मिका तद्विशेषणको यो धर्मी पर्वतः तत्का तद्वती तत्प्रतिपादिका, धूमवान्पर्वतोऽग्निमानित्येवमाकारा प्रतिज्ञेत्यर्थः । शुद्धेति ।। हेत्वर्थाविशेषणधर्मिका पर्वतोऽग्निमानित्येवमाकारेत्यर्थः । अनुमानस्मृत्यादिहेतुत्वमिति ।। व्याप्त्यादिमल्लिङ्गस्मृत्यादिजनकत्वेनोपयुक्तत्वमित्यर्थः ।
तदुपपादयति- धूमवानित्यादिना ।। विषयवचनमिति ।। साध्यधर्मविशिष्टधर्मिवचनमित्यर्थः । निश्चित्येत्यनन्तरं गृहीतव्याप्तिकश्चेदिति शेषः । सुस्मूर्षते स्मरति । अनुसन्धत्ते पक्षवृत्तिलिङ्गनिष्ठतयेत्यर्थः । जिज्ञासते वेति ।। अगृहीतव्याप्तिकश्चेदिति शेषः । ननु धूमवानिति नूनं प्रमाणोक्तिर्भवितुमर्हति निश्चयो न सम्भवतीत्याशङ्कते- अधिकं न्यूनं वैतदिति ।। धूमवानित्येतत्प्रतिज्ञायामनपेक्षितत्वादधिकम् अवयवान्तरराहित्यान्न्यूनं वेत्यर्थः । किमिति नाशङ्कत इति ।। तथा च धूमवानिति प्रमाणोक्तिरिति न निश्चिनोतीति भावः । ननु वादिनः प्रामाणिकत्वेनायुक्तवादित्वाभावादाधिक्यादिनिग्रहस्थानास्पदं वचनं कथं वदिष्यतीति निश्चित्य (श्री.टि.) धूमवानिति प्रमाणोक्तिरित्येव निश्चेष्यतीत्यत आह- युक्तमेवेति ।। शङ्कानास्पदं प्रामाणिकमेवेत्यर्थः । प्रत्ययाभावात् विश्वासाभावात् । अतः आधिक्यादिशङ्कया धूमवानिति प्रमाणोक्तिरिति निश्चयो न युक्त इति भावः । एवंविधानां हेतुगर्भविशेषणाभिप्रायेण प्रयुज्यमानानाम् । वा(चोयु)ग्युक्तीनामिति ।। युक्तिर्योगः प्रकारो रीतिरिति यावत् । तथा च वाग्रीतिनामित्यर्थः । शङ्केति ।। आधिक्यादिशङ्केत्यर्थः । तथा च धूमवानिति प्रमाणोक्तिरित्येव निश्चेष्यतीति भावः । अन्यथेति ।। लोकशास्त्रव्यवहारातिक्रमेण आधिक्यादिशङ्कोदयमङ्गीकृत्य धूमवानिति प्रमाणोक्तिरिति निश्चयानङ्गीकार इत्यर्थः । ओषधिविशेषार्थत्वम् अग्निशब्दस्य चित्रमूलपर्यायत्वेन तदर्थकत्वमित्यर्थः । यथा हि धूमवान् पर्वतोऽग्निमानित्यत्र धूमवानित्यंशे आधिक्यादिशङ्का क्रियते । एवमग्निमानित्यंशेऽग्निशब्दस्य चित्रमूलार्थत्वमादायासङ्गतिशङ्काऽपि स्यात् । लोकशास्त्रव्यवहारातिक्रमे शङ्काया निरङ्कुशत्वादिति भावः । अग्निमानित्यंशेऽसङ्गतिर्नाशङ्क्यत इत्याशङ्कते । तथात्व इति ।। वादिप्रयुक्ताग्निशब्दस्य वाद्यनभिमतार्थान्तरमादाय असङ्गतिशङ्कायां छलेन प्रतिवादिनो निग्रहः स्यादित्यर्थः । तदेवेति ।। छलमेव कुत इत्यर्थः । तत्र निमित्तमाशङ्कते- प्रकरणादिति ।। प्रसिद्धाग्निप्रकरणमननुसन्धाय अर्थान्तरं कल्पयित्वाऽसङ्गत्या दूषणादित्यर्थः । सममिति ।। मया प्रमाणे पृष्टे वादिना धूमवानित्युक्तमिति प्रमाणप्रकरणमननुसन्धाय प्रमाणोक्तिरूपं तदभिप्रायम् अज्ञात्वाधिक्यादिशङ्कायां छलेन निग्रहः समान एवेति, तथा शङ्कामकृत्वा प्रमाणोक्तिरियमित्येव निश्चित्य तदीये व्याप्तिपक्षधर्मते सुस्मूर्षते अनुसन्धत्ते जिज्ञासते वेति किमनुपपन्नमित्युक्तं युक्तमेवेति भावः ।
साध्यधर्मेति ।। व्याप्तिनिरूपकभूतेत्यर्थः । व्याप्तेस्तन्निरूपितायाः । अनुदयादिति ।। अतस्तदर्थं प्रतिज्ञारूपमवयवान्तरमपेक्षितमिति भावः । ननु 'सिद्धत्वेन प्रतिज्ञायाः' इति प्रतिज्ञावाक्यस्य सिद्धत्वोक्त्या अवयवद्वयावश्यकत्वं प्रतीयते । तथा च पृथक्पृथगित्युक्तविरोध इत्यत आह- प्रतिज्ञार्थस्येति ।। ननु प्रतिज्ञावाक्याभावे तदर्थस्य कथं सिद्धिरित्यतः प्रकारद्वयेन सिद्धत्वमुपपादयति- विवादत इत्यादिना ।। एको ब्रूते पर्वतोऽग्निमानिति, अपरस्तु नेतीत्येवं विवादत इत्यर्थः । अनुमानस्मृत्यादिहेतुरिति ।। व्याप्त्यादिमल्लिङ्गस्मृत्यादिजनकत्वेनोपयुक्तमित्यर्थः । धर्म्यादीत्यादिपदेन व्याप्तिपक्षधर्मताग्रहणम् । अस्फुरणादिति ।। अतस्तदर्थमवयवान्तरमपेक्षितमिति भावः । ननु प्रतिज्ञावयवत्वादिति बहुव्रीहावन्यपदार्थस्य दृष्टान्तपदोपलक्षितस्य कथं प्रतिज्ञावयवत्वं, प्रतिज्ञाया दृष्टान्तैकदेशत्वाभावादित्यतोऽवयवपदार्थमाह- सहकारिणीति ।। नन्वेवं सत्यवयवद्वयोपेतत्वापत्त्या पृथक्पृथगित्युक्तिविरोध इत्यत आह- तच्चेति ।। प्रतिज्ञावयवत्वं सहकारिभूतप्रतिज्ञार्थ इति यावत् । अत्रादिपदेन पर्वतस्याग्निमत्त्वं कुत इति प्रश्नवाक्यग्रहणम् । उक्त्या वेति ।। पर्वतोऽग्निमानित्युक्त्या वेत्यर्थः । न चावयवद्वयप्रयोगापत्तिरिति वाच्यम् । 'दृष्टान्तः सप्रतिज्ञो हेतुगर्भः' इत्युक्तत्वेन धूमवन्महानसवत्पर्वतोऽग्निमानित्येवं सप्रतिज्ञहेतुगर्भदृष्टान्तवचनस्यैव पृथगवयवान्तरप्रयोगमनपेक्ष्य स्वातन्त्र्येणोपयुक्तताङ्गीकारात् ।
(श्री.टि.)  नन्वेवं प्रयोगे प्रतिज्ञावाक्यस्यैव दृष्टान्तसाहित्यं प्राप्तं न तु दृष्टान्तस्य प्रतिज्ञासाहित्यमिति चेत्सत्यं तथाऽपि  प्रतिज्ञाया  दृष्टान्तसाहित्योक्तौ  दृष्टान्तेऽपि  प्रतिज्ञासाहित्यमर्थाल्लब्धमेवेत्याशयात्  । हेतुगर्भत्वमिति ।। दृष्टान्तस्य लिङ्गवचनरूपहेतुगर्भत्वाभावाद्धेत्वर्थगर्भत्वमिति व्याख्येयम् । धूमवन्महानसवदिति तदाकारः । अन्यथेति ।। हेतुगर्भत्वसमुच्चयाभाव इत्यर्थः । लिङ्गधर्मिण इति ।। लिङ्गरूपस्य धर्मिण इत्यर्थः । तस्यापि व्याप्त्यादिकं प्रति धर्मित्वादिति भावः । व्यर्था स्यादिति ।। पक्षनिष्ठतया हेत्वप्रतीत्या प्रतिज्ञाऽपि व्यर्था स्यात् । प्रतिज्ञारूपसहकारिसाहित्यं दृष्टान्तस्योच्यमानमपि व्यर्थमेव स्यात् । व्याप्त्यादिमल्लिङ्गस्मारकत्वाद्ययोगेनोपयुक्तं न स्यादिति यावदित्यर्थः । उपनयमात्रस्य व्याप्त्यादिमल्लिङ्गस्मारकत्वमुक्तं तदयुक्तमित्याशङ्कते- लिङ्गधर्मिण इति ।। लिङ्गरूपस्य धर्मिण इत्यर्थः । प्रतीतावपीति ।। तथा चायं धूमवानित्युपनयवाक्येनेत्यर्थः। व्याप्तीति ।। साध्यनिरूपितेत्यर्थः । अयोगादिति ।। तथा च तदर्थं प्रतिज्ञावाक्यमपेक्षितमतः पृथक्पृथगित्युक्तिविरोध इति भावः । व्याप्तिवचनमिति ।। तथा च व्याप्तिनिरूपकत्वेन साध्यधर्मस्य व्याप्तिवचनेनैव प्रतीतत्वान्न तदर्थं प्रतिज्ञावाक्यमपेक्षितमिति भावः । क्रियाविशेषणमिति ।। आश्रित्येतिक्रियाविशेषणमित्यर्थः । व्याप्तिविशेषणत्वे केवलामिति स्यादिति भावः । 'क्रियाव्ययविशेषणानां क्लबाव्ययत्वं वाच्यम्' इतिवचनात्केवलमित्यस्य नपुंसकत्वं युक्तमिति द्रष्टव्यम् । तदभिप्रायमाह- दृष्टान्तोक्तिमपीति ।। व्याप्तिवचनसाहित्येनोपनयाकारं दर्शयति- यो धूमवानित्यादिना ।। तथा च धूमवांश्चायं पर्वत इत्येवोपनयाकारो न तथा चायं धूमवानिति येन दृष्टान्तोक्त्यपेक्षा स्यादिति भावः । ननूपनयवाक्यस्य व्याप्तिवचनसाहित्याङ्गीकारेऽवयवद्वयनियमापत्तिरित्यत आह- व्याप्तिमाश्रित्येत्यपीति ।। न केवलं 'सिद्धत्वेन प्रतिज्ञायाः' इत्युक्तप्रकारेण साध्यप्रतीतिः किन्तु व्याप्तिमाश्रित्येत्यपि साध्यप्रतीतौ पक्षान्तरप्रदर्शनं प्रकारान्तरप्रदर्शनं कृतमित्यर्थः । तथा हि । पूर्वं हेतुवाक्यस्य व्याप्त्यादिमल्लिङ्गस्मारकत्वाद्युक्तौ साध्यधर्माद्यप्रतीतौ तन्निरूपितव्याप्त्यादिस्मरणासम्भवेन तदुपेतलिङ्गादिस्मारकत्वं न सम्भवतीत्याशङ्कायां 'सिद्धत्वेन प्रतिज्ञायाः' इत्यनेन साध्यधर्मादिप्रतीतिरुपपादिता । एवं धूमवांश्चायमित्युपनयस्यापि व्याप्त्यादिमल्लिङ्गस्मारकत्वाद्युक्तौ कथमुपनयमात्रस्य व्याप्त्यादिमल्लिङ्गस्मारकत्वादिकं ततः साध्यधर्माप्रतीत्या तन्निरूपितव्याप्तिस्मरणाभावेन तदुपेतलिङ्गस्मारकत्वाद्यसम्भवादित्याशङ्कापरिहाराय व्याप्तिमाश्रित्येत्यनेन साध्यप्रतीतिर्व्याप्तिवचनेन भविष्यतीत्येवं साध्यप्रतीतौ प्रकारान्तरप्रदर्शनं कृतमिति भावः। व्याप्तिमाश्रित्येत्यस्य प्रकारान्तरेण साध्यप्रतीतिप्रदर्शनपरत्वानङ्गीकारे बाधकमाह- अन्यथेति ।। व्याप्तिमाश्रित्येत्यस्य प्रकारान्तरेण साध्यप्रतीतिप्रदर्शनपरत्वानङ्गीकारे 'सिद्धत्वेन प्रतिज्ञायाः' इत्युक्तरीत्यैव साध्यप्रतीत्युपपत्तेरित्यर्थः । तथा हि । उपनयमात्रस्य कथं व्याप्त्यादिमल्लिङ्गस्मारकत्वादिकं ततस्साध्यधर्माप्रतीतेरिति शङ्कायां 'सिद्धत्वेन प्रतिज्ञायाः' इत्युक्तरीत्या प्रश्नवाक्येन वा साध्यप्रतीत्युपपत्त्येत्युक्तमेवोपनयमात्रस्यापि व्याप्त्यादिमल्लिङ्गस्मारकत्वादिकमतो व्याप्तिमाश्रित्येतद्व्यर्थमेव स्यादत इदं साध्यप्रतीतौ प्रकारान्तरप्रदर्शनपरं ज्ञायत इति भावः । तथा च साध्यप्रतीतिः प्रकारद्वयेन भवतीत्युक्तम्भवतीति द्रष्टव्यम् । प्रागनुक्तमिति ।। 'युक्तिः प्रतिज्ञारूपा च' इत्यत्रानुक्तमपीत्यर्थः ।
(श्री.टि.) प्रतिज्ञार्थसिद्धीति ।। 'सिद्धत्वेन प्रतिज्ञायाः' इत्युक्तरीत्या पर्वतस्याग्निमत्त्वं कुत इति प्रश्नवाक्येन प्रतिज्ञार्थसिद्धौ सत्यां केवला व्याप्तिरेव प्रमाणं व्याप्त्यादिमल्लिङ्गस्मारकत्वादिनोपयुक्ता स्यादित्यर्थः । अन्यथेति ।। प्रतिज्ञार्थसिद्धिसमुच्चयानङ्गीकार इत्यर्थः । पक्षधर्मतेति ।। पक्षस्यैवाप्रतीत्या हेतोः पक्षधर्मताप्रतीत्यसम्भवादित्यर्थः । व्याप्त्युक्तीति ।। कुत इति निमित्तप्रश्ने यो धूमवान् सोऽग्निमानिति व्याप्त्युक्तिमात्रस्यान्वयाभावादित्यर्थः । इत्याद्युक्तेरिति ।। नियमेति वाच्येन तद्वाचकं पञ्चम्यन्तं पदमुपलक्ष्यत इत्युक्तम्भवति । इत्यादीत्यादिपदेन नियमेनेति तृतीयान्तपदग्रहणम् । स्मारकत्वेति ।। व्याप्त्यादिमल्लिङ्गस्मारकत्वेत्यर्थः । सम्पूर्णप्रयोग इवेति ।। समग्रपञ्चावयवोपेतवाक्यप्रयोगे सति यथा व्याप्त्यादिमल्लिङ्गस्मृत्यादिकं भवति तथेत्यर्थः । सर्वार्थसङ्ग्राहकत्वादिति ।। अवयवपञ्चकार्थस्याप्यत्र सद्भावादिति भावः । ननु तस्मात्तथेत्येवं निगमनस्य कथं सर्वार्थसङ्ग्राहकत्वं, तेन च साध्यादिप्रतीतिद्वारा कथं व्याप्त्यादिमल्लिङ्गस्मृत्यादीत्यत आह- अग्निना व्याप्तस्येति ।। महानस इति शेषः । वाक्यं निगमनवाक्यम्  ।  तथा चाग्निना व्याप्तस्येत्यनेनोदाहरणार्थलाभः । धूमस्य पर्वते विद्यमानत्वादित्यनेन हेतूपनयवाक्यार्थलाभः, पर्वतोऽग्निमानित्यनेन प्रतिज्ञावाक्यार्थलाभः इत्येवं सर्वार्थसङ्ग्राहकत्वं निगमनवाक्यस्य द्रष्टव्यम् । उक्तविधस्येति ।। 'प्रतिज्ञा हेतुगर्भैव' इत्याद्युक्तप्रकारेण हेतुगर्भत्वादिविशेषयुक्तस्येत्यर्थः । तद्भावभावित्वानुभवादिति ।। पञ्चावयवप्रयोगानन्तरं जायमानत्वानुभवादित्यर्थः । प्रतिज्ञादीनां हेतुगर्भप्रतिज्ञादीनाम् । प्रकृतोपयोगं दर्शयति- एतेनेति ।। पञ्चावयवनियमस्य आवश्यकत्वाभावप्रतिपादनेनेत्यर्थः ।
(पां.टि.) न स्फुरतीति ।। तत्प्रत्यायकपदाश्रवणादिति भावः । प्रतिज्ञायाः पञ्चम्यन्तलिङ्गवचनगर्भत्वस्यानुपपन्नत्वादाह- हेत्वर्थेति ।। तथाऽपि शब्दरूपप्रतिज्ञाया अर्थगर्भत्वमपि कथमित्यत आह- हेत्वर्थविशेषणकेति ।। न चेदमिति ।। तल्लक्षणानाक्रान्तत्वादिति भावः । अधिकं न्यूनं चैतदिति ।। प्रतिज्ञायामनपेक्षितस्य धूमवानित्यस्योक्तेरपेक्षितस्य हेत्वादेरप्रयोगादधिकं न्यूनं चेदं परोपदेशवाक्यमित्यर्थः । औषधविशेषार्थत्वमिति ।। अग्निशब्दस्य चित्रमूलकादावपि प्रयोगादिति भावः । छलेनेति ।। तदभिप्रेतादर्थान्तरकल्पनेन तद्दूषणादिति भावः । विवादेन प्रश्नवाक्येन वा प्रतिज्ञाविषयसिद्धावपि तत्सिद्धेरभावात् तदुक्तिरयुक्तेत्यतः प्रतिज्ञाशब्दं तद्विषयपरतयाऽनूद्य व्याचष्टे- प्रतिज्ञार्थस्येति ।। प्रतिज्ञाया दृष्टान्तवचनं प्रत्यवयवताया बाधितत्वादाह- सहकारिणीति ।। नन्वेवं परोपदेशस्य द्व्यवयवत्वप्रसङ्ग इत्यत आह- तच्चेति ।। प्रतिज्ञार्थभूतं धर्म्यादिकमित्यर्थः । किं हेत्वर्थसमुच्चयेनेत्यतस्तदसमुच्चये बाधकमाह- अन्यथेति ।। ननु केवलशब्दस्य व्याप्तिविशेषणत्वे केवलामिति स्त्रीलिङ्गेन भवितव्यम् । केवलमिति तु कथमित्यतोऽस्य क्रियाविशेषणत्वेन व्याप्तिविशेषणत्वाभावान्न तत्प्रसङ्ग इत्याशयेनाह- केवलमितीति ।। साधनं परित्यज्य धात्वर्थमात्रविशेषणं क्रियाविशेषणमित्यर्थः । न चैवमपि क्रियायाः स्त्रीलिङ्गत्वात्तद्विशेषणत्वात् केवलशब्दे स्त्रीलिङ्गापत्तिरवर्जनीयेति वाच्यम् । 'क्रियाव्ययविशेषाणानां क्लबत्वमेकवचनान्तत्वं च वाच्यम्' इति क्लबत्वादिविधानेन तदप्रसङ्गात् । (पां.टि.) केवलं व्याप्तिवचनमाश्रित्य यथा भवति तथेति क्रियाविशेषणत्वोक्त्या लब्धमर्थं दर्शयति- दृष्टान्तोक्तिमप्यनपेक्ष्येति ।। पक्षान्तरेति ।। व्याप्तिवचनाश्रयणेनोपनयस्य व्याप्त्यादिमल्लिङ्गबोधकत्वरूपपक्षान्तरप्रदर्शनार्थमेव व्याप्तिमाश्रित्येत्युक्तम् । न तु व्याप्त्यादिवचनाश्रयणेनैवोपनयस्य व्याप्त्यादिमल्लिङ्गस्मृत्यादिजनकत्वाभिप्रायेणेत्यर्थः । उक्तनियमाभिप्रायेणैव तदुक्तमिति किं न स्यादित्यत आह- अन्यथेति ।। अन्यथाऽप्युपपत्तेरिति सम्बन्धः । व्याप्तिवचनानाश्रयणेऽप्युपनयस्य व्याप्त्यादिमल्लिङ्गस्मृत्यादिजनकत्वोपपत्त्योक्तनियमासम्भवान्न नियमाभिप्रायेण तदुक्तिरङ्गीकर्तुं शक्येत्यर्थः ।
कथमुपनयस्य व्याप्तिवचनानाश्रयणेऽपि व्याप्त्यादिमल्लिङ्गस्मृत्यादिजनकत्वसम्भव इत्यतस्तं दर्शयति- 'सिद्धत्वेन प्रतिज्ञायाः' इत्युक्तरीत्येति ।। 'प्रतिज्ञायाः प्रतिज्ञार्थस्य साध्यधर्मविशिष्टस्य धर्मिणो विवादतः, पर्वतस्याग्निमत्त्वं कुत इत्यादिप्रश्नवाक्येन वा सिद्धत्वेन बुद्धिस्थत्वेन कारणेन' इत्युक्तरीत्येत्यर्थः । ततश्च हेतोरिवोपनयस्याप्युक्तरीत्या व्याप्त्यादिमल्लिङ्गस्मृत्यादिजनकत्वं युक्तमिति भावः । तर्कताण्डवे तु 'व्याप्तिमाश्रित्येत्यपि पक्षान्तरमित्युक्त्योपनयस्य व्याप्तिमाश्रित्य व्याप्त्यादिमल्लिङ्गस्मृत्यादिजनकत्ववत् प्रतिज्ञादेरपि व्याप्तिमाश्रित्य व्याप्त्यादिमल्लिङ्गस्मृत्यादिजनकत्वरूपपक्षान्तरमपि सूचितम्' इति वर्णितम् । भावबोधे तु 'यथा प्रतिज्ञादीनां हेतुगर्भत्वादिनैकैकधैव व्याप्त्यादिमल्लिङ्गस्मारकत्वादि न तथोपनयस्य । किन्तु भिन्नभिन्नसहकारियोगेनानेकधा तत्स्मारकत्वादीत्येवंरूपपक्षान्तरेत्यर्थः ।  तदेव विपक्षे बाधकेनोपपादयति- अन्यथेति ।।' इत्युक्तम् । तदसमुच्चये बाधककथनेन तस्यावश्यकत्वं सूचयति- अन्यथेति ।। नियमपदं नात्रार्थपरं किन्तु लक्षणया पञ्चम्यन्ततदुक्तिपरमित्याशयेनाह- यो य इति ।। ततश्च यो धूमवानसावग्निमानिति व्याप्त्युक्तिमात्रस्य कुतः पर्वतोऽग्निमानिति प्रश्नवाक्येन सहान्वयाभावेऽपि यो धूमवानसावग्निमानिति नियमादित्येवंरूपनियमोक्तेः प्रश्नवाक्येनान्वयसत्त्वान्नानुपपत्तिरिति भावः । तस्मात्तथेति निगमनस्य सर्वार्थसङ्ग्राहकत्वाभावात्तदुक्तिरयुक्तेत्यतस्तस्यात्र निगमनशब्देनाविवक्षितत्वाद्विवक्षितस्य च सर्वार्थसङ्ग्राहकतायाः सत्त्वाददोष इति भावेन विवक्षितनिगमनस्वरूपं दर्शयति- अग्निना व्याप्तस्येति ।।
(व्या.टि.) प्रतिज्ञावयवस्य हेत्ववयवगर्भितत्वासम्भवमाशङ्क्य व्याचष्टे- हेत्वर्थेति ।। एवार्थ इति ।। एवस्यार्थ इत्यर्थः । तदीय इति ।। तच्छब्दस्य 'त्यदादीनि च' इति वृद्धसञ्ज्ञायाम् 'वृद्धाच्छः' इति छप्रत्यय इति भावः । सुस्मूर्षते, स्मरतेः सनि 'अज्झनगमां सनि' इति दीर्घे 'उदोष्ठ्यपूर्वस्य' इत्युत्त्वे 'हलि च' इति दीर्घे 'ज्ञाश्रुस्मृदृशां सनः' इत्यात्मनेपदे च रूपम्, स्मर्तुमिच्छति । अनुसन्धत्ते परामृशति । जिज्ञासते ज्ञातुमिच्छति वेति । व्याप्त्यादिग्रहाग्रहाभ्यां  वा  व्यवस्थितविकल्पः  ।  नियमवादी शङ्कते- अधिकमित्यादिना ।। ब्रवीतीति ।। ब्रुवो लट ईट् । वाचोयुक्तीनामिति ।। 'वाक्दिक्पश्यद्भ्यो युक्तिदण्डहरेष्वलुग्वाच्यः' इत्यलुक्समासः । सांव्यावहारिकत्वेनेति ।। संव्यवहारसिद्धत्वेनेत्यर्थः । लोकशास्त्रातिक्रमे बाधकमाह- अन्यथेति ।। औषधविशेषेति ।। वैद्यशास्त्रेऽग्निशब्दस्य चित्रमूले प्रसिद्धेरिति भावः । निगृह्यते पराजीयते । तदेवेति ।। छलमेवेत्यर्थः । (व्या.टि.) सममिति ।। प्रकरणाद्यनुसन्धाने न्यूनाधिकत्वशङ्काया अप्यनुदयादित्यर्थः । निपुणतरमेतत् प्रमाणलक्षणे 'हेतुगर्भा प्रतिज्ञा केवलाऽपि' इत्यत्रोपपादितम् । एवं 'युक्तिः प्रतिज्ञारूपा' इत्युक्तमाक्षिप्य समाहितम् । हेतुरूपेत्येतदाक्षिपति- नन्विति ।। स्मरणादीति ।। ससम्बन्धिकपदार्थस्मरणे सम्बन्धिज्ञानस्य हेतुत्वादित्यर्थः । प्रतिज्ञापदेन तदर्थो लक्ष्यत इत्याह- प्रतिज्ञार्थस्येति ।। एतदप्युक्तं प्रमाणलक्षणे 'सिद्धौ प्रतिज्ञायां हेतुमात्रं च' इति । एवं दृष्टान्तरूपिकेत्येतत् साधयितुं पृच्छति- नन्विति ।। तच्चेति ।।  प्रतिज्ञाऽवयवत्वम् । तत्समुच्चेयं दर्शयति- तेनेति ।। तुशब्देन हेतुगर्भत्वसमुच्चयः कुत इत्यत आह- अन्यथेति ।। सति हेतुगर्भत्वसमुच्चये दृष्टान्तोऽपि भवति व्याप्त्यादिमल्लिङ्गस्मारक इति भावः । एतदप्युक्तं प्रमाणलक्षणे 'दृष्टान्तः सप्रतिज्ञो हेतुगर्भः' इति । तथोपनयरूपेत्युक्तं दृढयितुं शङ्कते- लिङ्गधर्मिण इति ।। प्रतीतावपीति ।। अपिर्गर्हायाम् । ससम्बन्धिकपदार्थस्मरणे यावत्सम्बन्धिज्ञानं कारणम् । अन्यथा वनस्पतिमात्रप्रत्यक्षे वायुवनस्पतिसंयोगस्मरणापत्तिरित्याशयेनाऽह- साध्यधर्मस्येति ।। व्याप्तिपदोपलक्ष्यमाह- व्याप्तिवचनमिति ।। क्रियाविशेषणमिति ।। केवलमाश्रयणं कृत्वेत्यर्थः । वर्तते अनुवर्तते । पूर्णत्वादिति ।। आकाङ्क्षया इति शेषः । पक्षान्तरेति ।। उपनयस्य व्याप्त्यादिमल्लिङ्गस्मारकत्वे इति शेषः । एतदभावे कथमुपनयस्य युक्तिस्मारकत्वमित्यत आह- अन्यथेति ।। एतदनुक्तावित्यर्थः । उपपत्तेरिति ।। स्मारकत्वसम्भवादित्यर्थः । केवलव्याप्तिवचनस्यासङ्गतत्वादपेक्षितसमुच्चयपरतया तुशब्दं व्याचष्टेप्रतिज्ञार्थेति ।। समुच्चयपरतायामावश्यकतामाहअन्यथेति ।। उक्तेराश्रयणादिति ।। अनेन मूले नियमवचनाश्रयणादिति व्याख्यातं भवति । स्वरूपत इति भावप्रधानं मत्वाऽऽह- सङ्ग्राहकत्वादिति ।। पञ्चाद्यवयवस्येति ।। पञ्चप्रभृत्यवयवस्येत्यर्थः । प्रयोगा इति ।। हेतुमात्राद्यवयवप्रयोगा इत्यर्थः । समाहिता इति ।। न्यूनाधिक्यराहित्येनेत्यर्थः ।
मूलम् - 	विरोधश्च तथाऽधिक्यं न्यूनताऽसङ्गतिस्तथा ।
उपपत्तिदोषा विज्ञेया विरोधश्च स्वतोऽन्यतः ।
जनकस्यात्ययो जातिः स्वस्य वाऽन्यस्य वा भवेत् ।
जनकं प्रमाणमुद्दिष्टं स्वस्यार्थस्य प्रकाशनात् ।
निग्रहा एत एव स्युस्संवादानुक्तिसंयुताः ।।
(तं.मं.) स विरोधो द्विविधः । स्वतो विरोधः स्वव्याहतिनामा । स्वदर्शनविरोधोऽपसिद्धान्ताख्यो वा । अन्यतो विरोधः प्रमाणान्तरविरोधः । जातेश्च विरोध एवान्तर्भाव इत्याह- जनकस्येति ।। प्रमाणत्वेनाभिमतस्य स्वस्य वाक्यस्यान्यस्य प्रमाणस्य वाऽत्ययो विरोधो जातिर्नाम । एतेष्वेव प्रतिज्ञाहान्यादीनां सर्वनिग्रहस्थानानामन्तर्भाव इत्याह- निग्रहा इति ।।
टीका - एवं निर्दोषोपपत्तिरूपेऽनुमाने निरूपिते निर्दोषताया दोषज्ञानाधीनत्वात् के ते उपपत्तिदोषा इत्यपेक्षायामाह- विरोधश्चेति ।। योग्यताविरहो विरोधः । सत्यां सङ्गतावधिकत्वमाधिक्यम् । विवक्षितासम्पूर्तिर्न्यूनता । आकाङ्क्षविरहोऽसङ्गतिः । अत्र विरोधोऽसङ्गतिश्चार्थदोषौ । तद्द्वारा शब्दस्यापि । न्यूनता(न्यूनाधि)धिक्ये वचनदोषौ । तद्द्वाराऽर्थस्यापि । अत एवार्थशब्दात्मकत्वेनानुमानविभागकथनप्रस्तावे तथाविभक्ततद्दोषकथनं नासङ्गतम् ।
ननु कालात्ययापदिष्टत्वादयोऽनुमानदोषाः परैः परिगणिताः, तत् कथमेतदित्यतस्तेषामेतेष्वेवान्तर्भावं सूचयितुं विरोधविभागमाह- विरोधश्चेति ।। इति द्विविध इति शेषः । स्वत इति ।। स्ववचनेन स्वक्रियया स्वन्यायेन स्वाभ्युपगमेन चेत्यर्थः । अन्यतः प्रमाणान्तरेण । एवमन्योऽपि विभाग ऊहनीयः ।
एवं विभागे सति किं लब्धमित्यतो दिक्प्रदर्शनाय जातेरन्तर्भावः सिद्ध इति सूचयितुं तत्स्वरूपं निरूपयति- जनकस्येति ।। स्वस्य वा जनकस्यान्यस्य वा जनकस्येति सामानाधिकरण्यम् । अत्ययोऽतिक्रमो विरोधः । किं जनकमित्यत आह- जनकमिति ।। स्वस्यार्थस्य प्रकाशनात् स्वविषयप्रतिपादनात् । प्रमाणमिति ज्ञापकत्वमात्रेणोपचारः, स्वव्याहतस्य प्रामाण्यायोगात् । 'अन्येष्वपि दृश्यते' इति दृशिग्रहणान्निरुपपदात् प्रादुर्भावार्थाज्जनेरपादाने, ण्यन्ताद्वा कर्तरि डप्रत्यये कृते जमिति ज्ञापकं वाक्यमुच्यते । उपसर्गाश्च क्रियासन्निधाने सति तद्विशेषका भवन्ति । असन्निधाने तु ससाधनां क्रियामाहुः, यथा प्राचार्यः, प्रान्तेवासीति । ततोऽतिरत्ययस्य वाचकः । तथाच जस्य स्वाख्यस्यान्यस्य वा, जनकस्य ज्ञापकस्य, अतिः, अत्ययो जातिरित्युक्तं भवति । अन्यच्चात्र स्वक्रिया वा स्वन्यायो वा, अन्यथा कालातीतादेरपि जातित्वप्रसङ्गात् । एवं च स्वव्याहतिर्जातिः सा त्रिविधा, स्ववचनविरोधः स्वक्रियाविरोधः स्वन्यायविरोधश्चेति लभ्यते । तथाच स्वतो विरोधे जातेरन्तर्भावः सूचितो भवति । एवमन्येषामन्तर्भावो द्रष्टव्यः ।
न केवलमनुमानदोषाणां विरोधादिभिस्सङ्ग्रहः, किन्तु परनिरूपितानां सर्वनिग्रहस्थानानामपीत्याह- निग्रहा इति ।। निग्रहस्थानानि । एत एव विरोधादयः प्रतिज्ञाहान्यादयः । प्रतिज्ञाहान्यादीनां वक्तृदोषाणां कथमर्थवचनदोषेषु विरोधादिष्वन्तर्भाव इत्यत आह- संवादेति ।। विप्रतिपन्नप्रमेयाभ्युपगमः संवादः । तूष्णीम्भावोऽनुक्तिः । एताभ्यां संयुता विरोधादयः । एतेन प्रत्यभिज्ञाविरोधादिना वर्णानित्यत्वाद्यनुमानदूषणमुपपादितं भवति ।
(र.टि.) नन्वर्थशब्दात्मकत्वेनानुमानविभागस्योक्तत्वात्तद्दोषा अपि 'विरोधासङ्गती ह्यार्थे न्यूनाधिक्ये तु वाचिके' इत्येवं विभक्ततया वक्तव्याः । विरोधासङ्गत्योरर्थसम्बन्धित्वं न्यूनाधिक्ययोर्वचनसम्बन्धित्वमनभिधाय व्यामिश्रत्वेन च तदुक्तिरसङ्गतेत्यत आह- अत एवेति ।। चतुर्णामपि दोषाणामुक्तरीत्या द्विविधानुमानसाधारण्यादेवेत्यर्थः । स्ववचनेनेति ।। स्ववक्तृकवाक्यगतपदावान्तरवाक्ययोस्तदन्तर्गतपदान्तरावान्तरवाक्यान्तरलक्षणस्ववचनेनेत्यर्थः । एवं स्ववचनविरोध इत्यत्रापि ज्ञातव्यम् । स्वाभ्युपगमेन चेति ।। स्वपूर्वाचार्याङ्गीकारेणेत्यर्थः । एवमन्योऽपीति ।। हेतुविरोधो द्विविधः असिद्धिरव्याप्तिश्च । दृष्टान्तविरोधो द्विविधः साध्यवैकल्यं साधनवैकल्यं चेत्यादिरूप इत्यर्थः । अन्यथा स्वरूपासिद्ध्यादेरन्तर्भावो न सिद्ध्येदिति भावः । सामानाधिकरण्यमिति ।। न तु स्वस्यान्यस्य वा यज्जनकं तस्येति वैयधिकरण्यमित्यर्थः । ननु प्रकाशनं ज्ञानव्यापारो ज्ञानं वा । उभयथा करणनिष्ठत्वाभावात् कथं ज्ञापकत्वे हेतुत्वेनोच्यत इत्यतो व्याचष्टे - स्वविषयेति ।। ज्ञापकत्वमात्रेणेति ।। स्वव्याहतवाक्यस्यापि ज्ञापकत्वेन तद्रूपगुणयोगेनेत्यर्थः । दृशिग्रहणादिति ।। अनेन 'सप्तम्यां जनेर्डः' इत्युक्त्वा उपपदविशेषयोगेन तद्विधायक 'पञ्चम्यामजातौ' इत्यादिसूत्रवत् सामान्यत उपपदयोगेन डप्रत्ययविधायकस्यास्य सूत्रस्य 'अन्येष्वपि' इत्येतावता पूर्णत्वे यद् दृशिग्रहणं करोति पाणिनिस्तेनेदं ज्ञापयति यत्र यत्रोपपदे सत्यसति वा डप्रत्ययकार्यं दृश्यते तत्र सर्वत्र डप्रत्ययो भवति । तथा कारकान्तरेऽपि वाच्ये डप्रत्ययो भवतीत्युक्तं भवति । व्याहतवाक्यस्यार्थजनकत्वाभावादाह- प्रादुर्भावार्थादिति ।। 'स्वस्यार्थस्य प्रकाशनात्' इति मूलानुरोधेनैतदिति द्रष्टव्यम् । अन्यथा ज्ञानापेक्षया जनेरुत्पत्त्यर्थत्वोपपत्तेः । ण्यन्ताद्वेति ।। अत्रापि प्रादुर्भावार्थाज्जनेरित्यनुवर्तते । कर्तरि अर्थज्ञापनलक्षणक्रियायाम् । जमिति ज्ञापकमिति ।। जन्यते ज्ञाप्यतेऽर्थोऽस्मादिति वा जनयति ज्ञापयत्यर्थमिदमिति वा जमिति वाक्यमुच्यत इत्यर्थः। जस्य स्वाख्यस्येति ।। तथा च मूले जनकस्येति कर्तरि षष्ठी । तथा च जेन जनकेन स्वाख्येन स्ववचनेन स्वक्रियया स्वन्यायलक्षणाख्येन वा वाक्यस्य विरोधो जातिरिति भावः । विरोधादीनां परपराजयादिरूपत्वाभावादाह- निग्रहस्थानानीति ।। निगृह्यते पर एभिरिति व्युत्पत्तेरिति भावः ।
(रा.टि.) योग्यतेति ।। अन्योन्यान्वय (घटकयोग्यता) विरह इत्यर्थः । सत्यां सङ्गताविति ।। आकाङ्क्षपूर्तौ सत्यामित्यर्थः । आकाङ्क्ष्ेति ।। पदानामन्योन्याकाङ्क्षविरह इत्यर्थः । ननु व्याप्त्यादिमल्लिङ्गरूपानुमानस्यार्थरूपत्वेनाशब्दत्वादर्थदोष एवात्र वक्तव्यो न वचनदोष इत्यत आह- अत एवेति ।। वचनद्वारा अर्थस्यापि दोषत्वादेवेत्यर्थः । परम्परया दोषरूपस्यात्रोक्तौ का सङ्गतिरित्यत उक्तम्- अर्थशब्दात्मकत्वेनेति ।। 'युक्तिः प्रतिज्ञारूपा च' इत्यादिना 'त्रियाद्यवयवात्मिकाम्' इत्यादिना च व्याप्त्यादिमल्लिङ्गपरोपदेशरूपार्थशब्दात्मकत्वेन परार्थानुमानविभागकथनप्रस्ताव इत्यर्थः । एवमन्य इति ।। असङ्गत्यादौ विभाग इत्यर्थः । स च पद्धत्यादौ व्यक्तः । यद्वा प्रमाणान्तरेणेत्यत्रापि समबलप्रमाणप्रबलप्रमाणेति प्रत्यक्षविरोधानुमानविरोधभेदेन अन्यविरोधविभाग इत्यर्थः । अथवा प्रतिज्ञाहेतुदृष्टान्तविरोधभेदेन अन्यो विरोधविभाग (रा.टि.) इत्यर्थः । एतेषामुदाहरणानि लक्षणादिग्रन्थान्तरे व्यक्तानि । स्वान्ययोर्जनकस्येति भ्रमनिरासायाऽह- इति सामानाधिकरण्यमिति ।। स्वस्यार्थस्येत्यस्य व्याख्या- स्वविषयेति ।। यस्य वाक्यस्य विरोध उच्यते तदत्र स्वपदेन गृह्यते । स्वस्य यो विषयः स स्वविषयः । वाक्यनिष्ठत्वलाभाय प्रकाशनादित्यस्य प्रतिपादनादित्यर्थ उक्तः । उपचारः कुत इत्यत आह- स्वव्याहतस्येति ।। स्वेनैव व्याहतस्य विरुद्धस्येत्यर्थः । जनकस्येत्यादिनोक्तोऽर्थो जातिपदेन कथं लब्ध इत्यत आह- अन्येष्वपीति ।। 'सप्तम्यां जनेर्डः़, 'पञ्चम्यामजातौ' इति सूत्रद्वयेन सप्तम्याद्युपपदे जनेर्डप्रत्ययं विधायान्येष्वपि प्रातिपदिकेषु निरुपपदेष्वपि डप्रत्ययो दृश्यत इत्युक्तत्वाद् दृशिग्रहणादित्युक्तम् । प्रादुर्भावार्थादिति ।। 'जनी प्रादुर्भावे' इति धातुपाठादिति भावः । अपादान इति ।। 'अपादाने पञ्चमी' इत्युक्तेः जायते ज्ञायतेऽस्मादित्यर्थे डप्रत्यय इत्यर्थः । जनयतीति जनकं न तु जायत इति । अतो जनक इत्यर्थलाभायाऽह- ण्यन्ताद्वेति ।। तथाच जन् णि ड इति स्थिते 'चुटू' इति डकारव्यञ्जनस्य, 'णेरनिटि' इति णिप्रत्ययस्य, 'डित्यभस्यापि टिलोपः' इत्यन् इत्यस्य च लोपे कृदन्तत्वेन 'कृत्तद्धितसमासाश्च' इति प्रातिपदिकसञ्ज्ञायां स्वाद्युत्पत्तौ जमिति रूपमिति भावः । नचात्र णिचि परतः 'अत उपधायाः' इत्युपधावृद्धिः शङ्क्या । टिलोपेन तस्यापि लोपात् । अतिरित्यनेन अत्यय इत्यर्थलाभप्रकारमाह- उपसर्गाश्चेति ।। तद्विशेषका इति ।। अर्थान्तरापादका इत्यर्थः । अतिशेतेऽनुभवति प्रतिष्ठत इत्यादौ तथा दृष्टेरिति भावः । यद्वा प्रभवतीत्यादौ प्रकृष्टत्वाद्यतिशयाधायका इत्यर्थः । ससाधनामिति ।। कतृर्करणादिरूपं साधनं निमित्तं प्रत्ययोत्पत्तौ यस्याः क्रियायाः सा ससाधना, तामित्यर्थः । 'यो व्यतीरवीविपत् । यो व्यतीरभाणयत्' इत्यादौ विशेषेणाधिकानित्यर्थदर्शनादिति भावः । प्राचार्य इति ।। 'प्रादयो गताद्यर्थे प्रथमया' इति समासेन प्रगत आचार्यः प्राचार्यः प्रगतोऽन्तेवासी प्रान्तेवासीत्यत्र प्रेत्युपसर्गः कतृर्साधनप्रत्ययान्तगमनक्रियां वक्ति यथा, तथाऽत्रापि 'इण् गतौ' इति क्रियां भावसाधनयुक्तां वक्तीत्यर्थः । तत इति ।। उपसर्गाणां ससाधनक्रियावाचित्वस्यापि सत्त्वादित्यर्थः । उभयत्रापि जस्येत्यस्यार्थो- ज्ञापकस्येति ।।
ननु स्वस्य ज्ञापकस्यात्ययो विरोधः स्वेनैवेति व्यक्तः । अन्येन स्वस्य जस्यात्यय इत्यत्र अन्यत्किं प्रत्यक्षादिः प्रमाणान्तरं वा ततोऽन्यद्वेत्यत आह- अन्यच्चात्रेति ।। कुत एवमित्यत आह- अन्यथेति ।। अन्यपदेन प्रमाणान्तरग्रहणे सति प्रबलप्रमाणविरोधः कालातीतः, समबलप्रमाणविरोधः सत्प्रतिपक्ष इति तयोरपि जात्युत्तरत्वापत्त्या अनुमानदोषत्वेन सदुत्तरता न स्यादिति भावः । उदाहरणमेतेषां पद्धत्यादौ व्यक्तम् । त्रयाणां जातित्वे सङ्ग्राहकं धर्मं वदन् फलितमाह- एवं चेति ।। अस्त्वेवं जातिस्वरूपं क्वान्तर्भावोऽस्या इत्यत आह- तथाचेति ।। जातेरुक्तरूपत्वे सति 'विरोधश्च स्वतोऽन्यतः' इत्युक्तस्वतोविरोध इत्यर्थः । अन्येषामिति ।। परोक्ताशेषानुमानदोषाणामित्यर्थः । स च व्यक्तोऽन्यत्रेति भावः । शङ्कते- प्रतिज्ञेति ।। एताभ्यां संयुता इति ।। द्वावर्थदोषौ द्वौ वचनदोषौ द्वौ पुरुषदोषौ । तथाच परोक्तार्थवचनपुरुषदोषाणां यथायोगं तेष्वन्तर्भाव इति भावः । एतेनेति ।। विरोधविभागकथनेन । अन्यतो विरोध इत्युक्त्या प्रतिज्ञाविरोधस्याप्यन्यत इत्यनेन प्राप्तत्वादुपपादितमित्यर्थः । इति युक्तिदोषोक्तिः ।
(श्री.टि.) तद्द्वारेति ।। अर्थस्य दुष्टत्वे तत्प्रतिपादकशब्दस्यापि दुष्टत्वादिति भावः । तद्द्वारेति ।। वचनस्य दुष्टत्वे तत्प्रतिपादितार्थस्यापि दुष्टत्वादिति भावः । ननु द्विविधमनुमानं स्वार्थं परार्थं चेत्यर्थशब्दात्मकत्वेनानुमानविभागस्योक्तत्वात्तद्दोषा अपि 'विरोधासङ्गती ह्यार्थे न्यूनाधिक्ये तु वाचिके' इत्येवं विभक्ततया वक्तव्यम् । तथाच विरोधासङ्गत्योरर्थसम्बन्धित्वं न्यूनाधिक्ययोर्वचनसम्बान्धत्वं मनसि निधाय 'विरोधश्च तथाऽऽधिक्यम्' इत्यर्थवचनदोषयोर्न्यूनतासङ्गतिरिति वचनार्थदोषयोश्च व्यामिश्रतयोक्तिः कुत इत्यत आह- अत एवेति ।। चतुर्णामपि दोषाणामुक्तरीत्या द्विविधानुमानसाधारण्यादेवेत्यर्थः । अर्थेति स्वार्थानुमानम्, तत्र शब्दप्रयोगाभावात् । शब्देति परार्थानुमानम् । तथा विभक्तेति ।। अर्थशब्दात्मकत्वेन विभक्तेत्यर्थः । तद्दोषकथनम् अर्थशब्दात्मकानुमानदोषकथनम् । स्ववचनेनेति ।। एकस्मिन्नेव वाक्ये पदयोरवान्तरवाक्ययोर्वा परस्परं विरोधः स्ववचनविरोधः । यथा मे माता वन्ध्या इति तदुदाहरणम् । स्वक्रियाविरोधो मूकोऽहमिति । मेयं मानसापेक्षं न भवतीति स्वन्यायविरोधः । स्वपूर्वाचार्याङ्गीकारेण विरोधः स्वाभ्युपगमविरोधः । पूर्वाचार्यवचनस्यापि स्वेनाङ्गीकृतत्वात् । अपसिद्धान्त इति यावत् । यथा मीमांसकस्येश्वराभ्युपगम इति द्रष्टव्यम् । इदं च न साक्षाद्विरोधविभागकथनपरम् । किं नाम? विरोधप्रभेदरूपो यस्स्ववाक्यविरोधः तत्प्रभेदरूपा या जातिस्तद्विभागकथनपरमित्यवधेयम् । एवमन्योऽपीति ।। हेतुविरोधादिविभाग इत्यर्थः । इयमत्र विभागपरिशुद्धिः । विरोधस्तावद् द्विविधः; समयबन्धप्रश्नस्वपक्षसाधनादिरूपकथासाधारणोऽनुमानमात्रनिष्ठश्चेति । अनुमानविरोधस्त्रिविधः, प्रतिज्ञाहेतुदृष्टान्तविरोधभेदेन । प्रतिज्ञाविरोधोऽपि द्विविधः प्रमाणविरोधः स्ववाक्यविरोधश्चेति । प्रमाणविरोधोऽपि द्विविधः, प्रबलप्रमाणविरोधस्समबलप्रमाणविरोधश्चेति । स्ववाक्यविरोधोऽपि द्विविधः, अपसिद्धान्तो जातिरिति । जातिस्त्रिविधा स्ववचनविरोधस्स्वक्रियाविरोधस्स्वन्यायविरोधश्चेति । हेतुविरोधोऽपि द्विविधः, स्वरूपासिद्धिख्याप्तिश्चेति । अव्याप्तिस्त्रिविधा, साध्येन सम्बन्धस्तदभावेनापि सम्बन्धः साधारणानैकान्तिक इति यावत् । साध्यसम्बन्धाभावे सति तदभावेनैव सम्बन्धो विरुद्ध इति यावत् । उभयसम्बन्धाभावोऽसाधारणानैकान्तिक इति यावदिति । दृष्टान्तविरोधोऽपि द्विविधः साध्यवैकल्यं साधनवैकल्यं चेति ।
।। जातेरन्तर्भावः सिद्ध इति ।। प्रतिज्ञाविरोधप्रभेदरूपस्ववाक्यविरोध इति शेषः । सामानाधिकरण्यमिति ।। स्वाख्यजनकस्य अन्यरूपजनकस्येति सामानाधिकरण्यं न तु स्वस्य यज्जनकं तस्य अन्यस्य यज्जनकं तस्येति वैयधिकरण्यमित्यर्थः । ननु प्रकाशनं ज्ञानव्यापारो ज्ञानं वा, उभयथा करणनिष्ठत्वाभावाद्वाक्यस्य ज्ञापकत्वे कथमयं हेतुः स्यादित्यत आह- स्वविषयप्रतिपादनादिति ।। उपचार इति ।। स्वव्याहतवाक्यस्यापि ज्ञापकत्वेन प्रमाणभूतवाक्यस्वव्याहतवाक्ययोर्ज्ञापकत्वरूपगुणयोगादित्याशयः। उपचारे बीजं स्वयमेव दर्शयति- स्वव्याहतस्येति ।। ननु जातिरित्यत्र जशब्देन ज्ञापकं वाक्यम् अतीत्यनेनात्ययश्च कथं लभ्यत इत्यतस्तद्दर्शयति- अन्येष्वपीत्यादिना ।। 'जनी प्रादुर्भावे' प्रादुर्भावो विषयप्रकाशनं विषयप्रतिपादनमिति यावत् । एवं च प्रादुर्भा(श्री.टि.) वार्थाज्जनेरपादाने जन्यते ज्ञाप्यतेऽर्थोऽस्मादित्यपादानविवक्षायां डप्रत्यये डित्त्वविधानसामर्थ्यादभस्यापि टिभूतान्  इत्यस्य  लोपे ज् अ जेति ज्ञापकं वाक्यं जन्यते ज्ञाप्यतेऽर्थो यस्मादिति व्युत्पत्त्योच्यते । ननु कथमेतत्? 'सप्तम्यां जनेर्डः' सप्तम्यन्त उपपदे जनेर्धातोर्डप्रत्ययः स्यात् । यथा पङ्के जातं पङ्कजम् । 'पञ्चम्यामजातौ' जातिवर्जे पञ्चम्यन्ते उपपदे जनेर्डस्स्याद्भूते, पदम्ाज्जातः पदम्ज इति । अजातौ किम् अश्वाज्जातो अश्वजः इति नैव भवति । 'अन्येष्वपि दृश्यते' अन्येष्वप्युपपदेषु सत्सु जनेर्डो दृश्यते । यथा द्विर्जायते इति द्विज इति । एवं सूत्रत्रयेण सोपपदजनिधातोरेव डप्रत्ययविधानात् प्रकृते च जनेर्निरुपपदत्वात् कथमत्र डप्रत्ययप्राप्तिर्येन जमिति रूपं स्यादित्यत उक्तम्- अन्येष्वपि दृश्यत इति दृशिग्रहणान्निरुपपदादिति ।। अयमर्थः । यद्यत्र सोपपदजनिधातोरेव डप्रत्ययोऽभिप्रेतः स्यात्तदा अन्येष्वपीति सूत्रे दृशिग्रहणं व्यर्थं स्यात् । अन्येष्वपीत्येतावतैव विवक्षितार्थसिद्धेः । 'पञ्चम्यामजातौ' इत्यत्रेव अत्रापि जनेर्डप्रत्यय इत्यस्यानुवृत्तिसम्भवात् । अतो 'व्यर्थं सत्किञ्चिदिष्टं ज्ञापयति' इति न्यायेन दृशिग्रहणसामर्थ्याद्यत्र यत्रोपपदे सत्यसति च डप्रत्ययकार्यं दृश्यते तत्र सर्वत्र डप्रत्ययो भवतीति ज्ञायते । अतोऽत्र निरुपपदजनिधातोरेव डप्रत्यये जमिति रूपं युक्तमिति भावः । प्रकारान्तरमप्याह- ण्यन्ताद्वा कर्तरीति ।। अत्र निरुपपदात्प्रादुर्भावार्थाज्जनेरित्येतावदनुवर्तते । तथा च 'जनी प्रादुर्भावे' अस्माण्णिच्, तस्य च 'णेरनिटि' इति लोपे जनिधातुर्णिजन्तस्तस्मादर्थज्ञापनलक्षणक्रियायां कर्तर्यभिधेये सति डप्रत्यये टिलोपे जनयति ज्ञापयत्यर्थमिति व्युत्पत्त्या जमिति ज्ञापकं वाक्यमुच्यत इत्यर्थः ।
ननु तथाऽप्यतीत्युपसर्गस्य अत्यय इत्यर्थप्रदर्शनमयुक्तम् । उपसर्गाणां क्रियागतविशेषप्रकाशकत्वात् । प्रकृते च क्रियासमभिहाराभावेन तदयोगादित्यत आह- उपसर्गाश्चेति ।। तद्विशेषका इति ।। क्रिया धात्वर्थः तद्विशेषका इत्यर्थः, यथा प्रजयतीत्यादौ प्रादयः 'धातावेव विलीनोऽर्थ उपसर्गेण काश्यते । प्रहाराहारसंहारविहारपरिहारवत्' इति वचनात् । ससाधनामिति ।। कारकगतामित्यर्थः । यथा प्राचार्यः, प्रान्तेवासीत्यादौ प्रादिरुपसर्ग आचार्यादिरूपकतृर्कारकगतां गमनक्रियामेव वक्ति । तथा च प्रगत आचार्य आचार्यस्य गमनं जातमित्यर्थः । एवमन्तेवासिनोऽपि गमनं जातमित्यर्थः । ननु प्रगत आचार्य इत्यत्र गत इति कर्तारमपि वक्तीति प्रतीयते इति चेत्सत्यं कतृर्सम्बन्धं विहाय केवलक्रियामात्रस्य प्रदर्शयितुमशक्यत्वादेव तथा प्रदर्शनम् । न तु कर्तारमपि वक्तीत्याशयेनेति ध्येयम् । ततः किं प्रकृत इत्यत आह- तत इति ।। प्रकृते क्रियासन्निधानाभावादित्यर्थः ।  अत्ययस्येति  ।।  कतृर्भूतवाक्यनिष्ठविरोधरूपक्रियया इत्यर्थः । जस्य स्वाख्यस्येत्यादि । कर्तरि षष्ठी । स्वाख्येन जनकेन अन्येन वा जनकेनेत्यर्थः । स्वक्रिया स्वन्यायो वेति ।। न तु प्रमाणान्तरमित्यर्थः । तथा च जेन जनकेन स्वाख्येन स्ववचनेन स्वक्रियास्वन्यायलक्षणान्येन वा वाक्यस्यातिरत्ययो विरोधो जातिरुच्यत इति भावः । ननु 'अन्यच्चात्र स्वक्रिया स्वन्यायो वा' इति कुतो व्याख्यायते । अन्यदित्यनेन प्रमाणान्तरं गृहीत्वा तद्विरोधो जातिरिति कस्मान्नोच्यत इत्यत आह- अन्यथेति ।। अन्यदिति प्रमाणान्तरं गृहीत्वा तद्विरोधस्य जातित्वाभिधाने कालातीतसत्प्रतिपक्षयोरपि जातित्वप्रसङ्ग इत्यर्थः । ननु 'जनकस्यात्ययो जातिः' इत्यनेन (श्री.टि.) स्ववचनविरोधः स्वक्रियाविरोधः स्वन्यायविरोधश्च जातिरित्युक्तं स्यात् । तथा चाननुगम इत्याशङ्क्य सामान्यलक्षणं वदन् मूलं विभागकथनपरतया योजयति- एवं चेति ।। 'जातिमाहुरथान्ये तु स्वव्याघातकमुत्तरम्' इति कारिकानुसारेणाऽह- स्वव्याहतिर्जातिरिति ।। 'जातेरन्तर्भावः सिद्ध इति सूचयितुं तत्स्वरूपं निरूपयति' इत्युक्तम् । अनेन कुत्रान्तर्भावः सूचित इत्यत आह- तथा च स्वतो विरोध इति ।। प्रतिज्ञाविरोधप्रभेदरूपे स्ववाक्यविरोध इत्यर्थः । अन्येषां हेत्वाभासानाम् । तत्र असिद्धविरुद्धसाधारणानैकान्तिकासाधारणानैकान्तिकानां हेतुविरोधेऽन्तर्भावः । बाधसत्प्रतिपक्षयोः प्रमाणविरोध इत्यादि द्रष्टव्यमित्यर्थः । ननु विरोधादीनां परपराजयरूपत्वाभावादेत एव निग्रहा इति परपराजयरूपनिग्रहत्वं कथमुच्यत इत्यत आह- निग्रहस्थानानीति ।। परपराजयनिमित्तानीत्यर्थः । तथा च निगृह्यते पराजीयते एभिरिति व्युत्पत्त्या निग्रहशब्देन निग्रहस्थानान्युच्यन्त इत्यर्थः । 'अखण्डिताहङ्कृतिना पराहङ्कारखण्डनम् । निग्रहस्तन्निमित्तस्य निग्रहस्थानतोच्यते' इति कारिकावचनादिति भावः । प्रकृतोपयोगं दर्शयति- एतेनेति ।। विरोधस्यानुमानदूषणत्वकथनेनेत्यर्थः । तथा च विरोधस्यानुमानदूषणत्वाभावात्प्रत्यभिज्ञाविरोधेन वर्णानित्यत्वानुमानं कथं दूषितमिति शङ्काऽनवकाशः । प्रत्यभिज्ञाविरोधो हि प्रबलप्रमाणविरोधः । स चानुमानविरोधप्रभेदभूतो यः प्रतिज्ञाविरोधः तत्प्रभेदभूतो यः प्रमाणविरोधस्तत्प्रभेदभूतः । एवं च तद्विरोधकथनेनानुमानदूषणं युक्तमिति भावः ।
(पां.टि.) योग्यताविरह इति ।। साधनाभिमतस्यार्थस्य साध्याभिमतेनार्थेन सम्भावितप्रतीतिकस्यापि साध्यसाधनभावस्य बाधलक्षणमयोग्यत्वमित्यर्थः । नन्वेवं सति सिद्धसाधनताऽपि विरोध एव स्यात् । न हि सिद्धस्य साध्यता सम्भवति । न चास्त्विति वाच्यम् । तथा सति 'सिद्धसाधकोऽसङ्गतः' इति स्ववचनविरोधात्, इति चेन्न । सति साकाङ्क्ष्त्वेऽन्वयायोग्यत्वं विरोधः । न च सिद्धसाधनस्य साकाङ्क्ष्ताऽस्तीति नासौ विरोधेऽन्तर्भवतीति भावः । सत्यां सङ्गताविति ।। सत्यामाकाङ्क्षयामित्यर्थः । आकाङ्क्ष्तिस्याप्यन्येन कृतकार्यस्य प्रयोगोऽधिकमित्यर्थः । नित्यत्वानित्यत्वविप्रतिपत्तौ वर्णात्मकः शब्दो नित्यो गुणश्चेत्यादौ अनित्यत्वप्रतिज्ञयैव कृतकार्येऽर्थान्तरेऽतिव्याप्तिवारणाय अन्येन कृतकार्यस्येत्युक्तम् । विवक्षितेति ।। अवश्यवक्तव्यस्य एकदेशावचनविशिष्टमेकदेशवचनमित्यर्थः । अधिकापेक्षयैकदेशवचनत्वात्सम्पूर्णप्रयोगेऽतिव्याप्तिवारणायावश्यवक्तव्यस्येत्युक्तम् । सम्पूर्णप्रयोगे एकदेशवचनस्यापि भावादतिव्याप्तिरित्यत उक्तम् । एकदेशावचनविशिष्टमिति ।। अनुक्तावतिव्याप्तिवारणाय एकदेशवचनमित्युक्तम् । आकाङ्क्षविरह इति ।। प्रतिज्ञाविषये आकाङ्क्षलक्षणसम्बन्धविरह इत्यर्थः  । अर्थदोषाविति ।। साक्षादुपपत्तित्वाभिमतार्थदोषावित्यर्थः । परार्थानुमानसाधारण्यार्थमाह- तद्द्वारेति ।।  दुष्टार्थप्रतिपादकवचनस्यापि तेन दोषेण दुष्टत्वादित्यर्थः । न्यूनेति ।। द्वन्द्वान्ते श्रूयमाणस्य भावशब्दस्य प्रत्येकमभिसम्बन्धान्न्यूनत्वाधिकत्वे इत्यर्थः । वचनदोषाविति ।। साक्षादिति शेषः । परार्थानुमान एव तद्दर्शनादिति भावः । तद्द्वारेति ।। वचनदोषात्तत्प्रतिपादितोपपत्तेरपि दुष्टत्वादिति भावः । नन्वर्थशब्दात्मकत्वेनानुमानविभागस्योक्तत्वात्तद्दोषाणामपि 'विरोधा(पां.टि.) सङ्गती ह्यार्थे न्यूनाधिक्ये तु वाचिके' इत्येवं विभक्ततया वक्तव्यत्वाद्विरोधासङ्गत्योरार्थत्वं न्यूनाधिक्ययोर्वचनसम्बन्धित्वमनभिधाय व्यामिश्रतया तत्कथनमसङ्गतमित्यत आह- अत एवेति ।। साक्षात्परम्परासाधारण्येन चतुर्णामपि द्विविधानुमानदोषत्वादेवेत्यर्थः । स्वत इति स्ववचनेनेत्यादि ।। अनेन स्वेनेति स्वत इति मूले आद्यादित्वात्तृतीयान्तात्तसिरित्युक्तं भवति । प्रमाणान्तरेणेति ।। अनेनान्येनेत्यन्यत इति तृतीयान्तादेव तसिरित्युक्तं भवति । एवमिति ।। प्रबलप्रमाणविरोधः समबलप्रमाणविरोधश्चेति प्रमाणविरोधविभागः, असङ्गतिरप्यनेकविधेति तद्विभागश्च द्रष्टव्य इत्यर्थः । स्वस्य यज्जनकं तस्येति, अन्यस्य यज्जनकं तस्येति च व्यधिकरणषष्ठीत्वभ्रमनिरासायाह- स्वस्य वा जनकस्येति ।। मुख्यत्वे बाधकमाह- स्वव्याहतस्येति ।। ननु 'सप्तम्यां जनेर्डः' इत्यादिना सोपपदादेव जनेर्डप्रत्ययविधानादत्र च पङ्कजादाविव सोपपदत्वाभावात् कथं निरुपपदाज्जनेर्डप्रत्यय इत्यत आह- अन्येष्वपीति ।। यद्यप्यत्रापिशब्दस्य सर्वोपाधिव्यभिचारार्थताया वृत्त्यादौ स्थितेः, अपिशब्दबलादेव निरुपपदात् प्रादुर्भावार्थाज्जनेर्डप्रत्यय इत्येव वक्तुमुचितम् । तथाऽपि दृशिग्रहणस्य तत्र प्राप्तातिप्रसङ्गपरिहारार्थत्वस्य तत्रैव सिद्धेः केवलेन तेन तदसिद्धिरित्यभिप्रेत्य तदुक्तमिति द्रष्टव्यम् । अपादान इति  ।।  जायतेऽस्मादित्यपादाने प्रादुर्भावार्थाज्जनेर्डप्रत्यये डित्त्वाि(क्त्श्)लोपे जमिति ज्ञापकं वाक्यमुच्यत इति सम्बन्धः । ण्यन्ताद्वा कर्तरीति ।। अन्तर्णीतण्यर्थात् प्रादुर्भावार्थाज्जनेर्जनयति ज्ञापयतीति कर्तरि डप्रत्यये डित्त्वाि(क्त्श्)लोपे जमिति ज्ञापकं वाक्यमुच्यत इति सम्बन्धः ।
नन्वस्तु जमित्यनेन ज्ञापकस्य स्वस्यान्यस्य वा लाभस्तथापि न अतिरित्यनेनात्ययस्य लाभः सम्भवति । अतेरुपसर्गतया क्रियागतातिशयद्योतकत्वस्य व्युत्पन्नत्वेन क्रियासन्निधाने तद्गतातिशयद्योतकत्वेऽपि प्रकृते तदसन्निधानेन तद्गतातिशयद्योतकत्वासम्भवादित्यतो नायमस्ति नियमो य उपसर्गाः क्रियागतातिशयद्योतका एवेति । तथा सति प्राचार्यः प्रान्तेवासीत्यादौ क्रियाया असन्निधानेन तद्गतातिशयसमर्पकत्वासम्भवप्रसङ्गात् । यत्र क्रियासन्निधानं तत्रैव । यत्र त्वसन्निधानं तत्र सातिशयक्रियावाचका एवेत्यतोऽत्र अतेरत्ययवाचकत्वोपपत्तेर्युक्तोऽनेनात्ययस्य लाभ इत्याह- उपसर्गाश्चेति ।। स्वन्यायो वेति ।। प्रागुक्तः स्वाभ्युपगमस्तु स्ववाक्यविरोधीयापसिद्धान्तरूपद्वितीयकोटिघटक इति नेहोक्त इति ज्ञेयम् । ननु 'विरोधश्च स्वतोऽन्यतः' इत्यत्रेव अन्यशब्दस्य  प्रमाणान्तरपरत्वमेवास्तु  किं स्वक्रियादिमात्रपरत्वाश्रयणेनेत्यत आह- अन्यथेति ।। एवमिति ।। अन्येषां बाधसत्प्रतिपक्षादीनां यथायोग्यं प्रमाणविरोधादावन्तर्भावो वाच्य इत्यर्थः । तूष्णीम्भाव इति ।। परबोधनार्थं वक्तव्यस्यावचनमित्यर्थः ।
(व्या.टि.) दोषज्ञानेति ।। अभावज्ञाने प्रतियोगिज्ञानस्य सामान्यसामग्रीत्वादिति भावः । मूले चतथाशब्दौ परस्परसमुच्चये । उद्देशक्रमेण विरोधादीन् लक्षयति- योग्यतेत्यादिना ।। आधिक्यस्यानाकाङ्क्ष्तिाभिधानरूपत्वेनासङ्गतावन्तर्भावः स्यादित्यत आह- सत्यामिति ।। साकाङ्क्ष्त्वेऽप्यन्येन कृतकार्यत्वात्तद्वचनं दोषान्तरमिति भावः । असम्पूर्तिर्वचनेनेति शेषः । अत्रोपपत्तिदोषा इति सामान्योक्त्या साक्षाद्दोषत्वभ्रान्तिं वारयितुं (व्या.टि.) विविनक्ति- अत्रेति ।। ननूपपत्तिदोषप्रश्ने तद्वचनदोषनिरूपणमसङ्गतमित्याशङ्क्योपपत्तेरपि परार्थाया अर्थशब्दात्मकत्वात् तथाविभक्ततद्दोषनिरूपणमपि नासङ्गतमित्याह (त्यत आह)- अत एवेति ।। स्वार्थपरार्थभेदेनार्थशब्दात्मकत्वेनेत्यपरे । एतेषु विरोधादिषु । इतीति ।। प्रतियोगिद्वैविध्येनेत्यर्थः । स्वत इत्यत्र स्वशब्देनाऽत्मीयवाचकेन वचनक्रियान्यायाभ्युपगमाश्चत्वारो विरोधप्रतियोगितयोपादीयन्त इत्याशयेन व्याचष्टे- स्वत इति ।। विरोधप्रतियोग्यन्यपदार्थमाह- प्रमाणान्तरेणेति ।। यथोक्तं प्रमाणलक्षणे - 'विरोधो मानस्ववाक्याभ्याम्' इति । प्रमाणान्तरविरोधादेवमप्यवान्तरविभागो विज्ञेय इत्याह- एवमन्योऽपीति ।। ऊहनीय इति ।। 'प्रतिज्ञाहेतुदृष्टान्तभेदेन' इति प्रमाणलक्षणानुसारेणेति शेषः । दिक्प्रदर्शनायेति ।। जात्यन्तर्भाववदशेषनिग्रहान्तर्भावसूचनायेत्यर्थः । सामानाधिकरण्यमिति ।। स्वान्यपदाभ्यां जनकपदस्येत्यर्थः । सामानाधिकरण्यं तु भिन्नप्रवृत्तिनिमित्तानामेकस्मिन्नर्थे वृत्तिः । अन्वयं दर्शयति- स्वस्येति ।। स्वरूपस्येत्यर्थः । मूले स्वस्यार्थस्येति व्यधिकरणं मत्वा व्याचष्टे- विषयेति ।। उपचारे बीजमाह- ज्ञापकत्वमात्रेणेति ।। मुख्ये बाधकमाह- स्वव्याहतस्येति ।।
ननु 'सप्तम्यां जनेर्डः' इति 'पञ्चम्यामजातौ' इति वा सत्युपपदे कर्तरि डविधानात् कथं निरुपपदाज्जनेर्डप्रत्ययान्तपदप्रयोग इत्यतोऽपादाने कर्तरि च डं  साधयति- अन्येष्वपीति ।। श्रुतसप्तम्याद्यन्योपपदेषु द्विजादिपदेषु, अनुपपदेषु 'अकृष्या(दि)असेधादपसदम्नोजाः' इत्यादिषु दर्शनादत्रापि निरुपपदाड्डप्रत्ययो निष्प्रत्यूह एवेति भावः । अपादान इति कर्तरीति च व्युत्पत्तिप्रकारं दर्शयति- प्रादुर्भावार्थाज्जनेरिति ।। जायते प्रादुर्भवत्यस्मादिति व्युत्पन्नोऽयं जशब्दोऽपादानसाधनः, जनयति प्रादुर्भावयतीति व्युत्पत्त्या कतृर्साधनोऽयं जशब्द इति भावः । ण्यन्तादिति ।। अन्तर्णीतण्यर्थादित्यर्थः । अन्यथा णिलोपस्य स्थानिवद्भावेन टिलोपानापत्तेरिति भावः । ननूपसर्गाणां सन्निहितधात्वर्थातिशयकत्वस्यार्थान्तरद्योतकत्वस्य वा प्रजयत्यनुभवतीत्यादौ दर्शनेन केवलस्यातीत्यस्य नैरर्थक्येन कथं तेन समासोऽत्यय इत्यर्थकथनं वा कथमित्यत आह- उपसर्गाश्चेति ।। क्रियासन्निधाने क्रियावाचकधातुसहपाठेत्यर्थः, यथा प्रजयन्तीति । ससाधनामिति ।। साधनं प्रत्ययोत्पत्तौ निमित्तं कतृर्कर्मभावादि, तद्युतमित्यर्थः । प्रकृते भावयुतत्वम् । तच्च सिद्धावस्थोपेतत्वम् । उपसर्गत्वव्यवहारश्च क्रियायोगदशाभिप्रायकः । प्रकृते क्रियायोगाभावात् । अन्यथा कुगतिसूत्रे प्रादिग्रहणं च व्यर्थमित्यवधेयम् । निगमयति- तत इति ।। किमत्रान्यदन्यो वेत्यत आह- अन्यच्चेति ।। अत्रेत्यनेन न पूर्वत्रेव प्रमाणान्तरमिति भावः । कुतो नेत्यत आह- अन्यथेति ।। प्रमाणविरोधस्याप्यत्र परिग्रह इत्यर्थः । निर्गलितं दर्शयति- तथा चेति ।। ननु प्रमाणलक्षणादिनाऽस्य विरोधः । तत्र जातेः स्ववाक्यविरोधेऽन्तर्भाव उक्तः । अत्र तु स्वविरोधे, (न) तत्र जातित्वेनैकाकृताः स्ववचनविरोधादयस्त्रयः । अत्र तु विविक्ताः । अपसिद्धान्तस्तत्रोक्तः । अत्र तु स नोक्तः। स्वाभ्युपगमविरोधश्चोक्त इति चेन्न । स्ववाक्यविरोधपदस्य स्वविरोधपरत्वात् । 'विरोधश्च स्वतोऽन्यतः' इति स्वशब्दार्थत्वकथनाय विवेकः । एकाकरिष्यति च 'स्वव्याहतिः' इति । अपसिद्धान्तस्वाभ्युपगमविरोध(व्या.टि.) पदयोरनतिभिन्नार्थत्वमिति । ननु कथमेवं जात्यन्तर्भावसिद्ध्या परोदीरिताशेषदोषान्तर्भावादिकं प्रदर्शितमित्यत आह- एवमन्येषामिति ।। यथायथमन्यविरोध इति शेषः 'प्रमाणविरुद्धार्था प्रतिज्ञा प्रतिज्ञाविरोधः' इति प्रमाणलक्षणानुसारेण कालातीतादीनां प्रमाणविरोधादिष्वन्तर्भावो द्रष्टव्य इत्यर्थः । निग्रहस्थानानीति ।। अनेन  मूले निग्रहा इत्यायुघृर्तमितिवदुपचार इत्युक्तं भवति  ।  निगृह्यन्ते अनेनेति करणे 'ग्रहवृदृ' इत्यबन्तं वा । अर्थवचनदोषेष्विति ।। अत्र द्वन्द्वान्ते श्रुतदोषपदमुभयत्र बुद्ध्या सम्बध्यार्थदोषौ च वचनदोषाश्च तेष्विति विग्रहो द्रष्टव्यः । अस्योपयोगं दर्शयति- एतेनेति ।। इत्युपपत्तिदोषनिरूपणवादः ।
मूलम् - 	अर्थतः प्राप्तिरेवार्थापत्तिरित्यभिधीयते ।
दृष्द्वा सदृशमेवान्यं पूर्वदृष्टे तु वस्तुनि ।
एतत्सदृशताज्ञानमुपमानं प्रकीर्तितम् ।
अभावस्य परिज्ञानं द्विविधं समुदाहृतम् ।
एकं तत्रानुभवतो योग्यस्यानुपलब्धितः ।
द्वितीयमपि विज्ञेयं सुखाद्ये च घटादिके ।।
(त.मं.) अर्थापत्त्यादीनां लक्षणमाह- अर्थत इति ।। जीवन् देवदत्तो गृहे नास्तीति निश्चये सति गृहाभावान्यथानुपपत्त्या बहिरस्तीत्यर्थतः प्राप्तिरेव । गोसदृशगवयदर्शनाद् गवयसदृशो गौरिति ज्ञानमुपमानमुदाहरन्ति ।
टीका - नन्वर्थापत्त्यादीन्यपि प्रमाणानि सन्ति । तानि किमिति न व्युत्पाद्यन्त इत्यतस्तेषामत्रैवान्तर्भावादिति वक्तुमज्ञातस्वरूपस्यान्तर्भावो दुर्ज्ञान इति तत्स्वरूपं ज्ञापयन् अर्थापत्तिं तावद् दर्शयति- अर्थत इति ।। न चेदनुमानविभागप्रसङ्गे प्रमाणान्तर्भावकथनमसङ्गतम् । (त)अस्याप्यनुमानप्रभेदकथनपरत्वात्, यद्वक्ष्यति 'अनुमाभेद एव तु' इति । अर्थतोऽनुपपद्यमानस्यार्थस्य दर्शनात् प्राप्तिः, तदुपपादकार्थान्तरप्रमितिरर्थापत्तिरित्यभिधीयते प्रामाणिकैः । यद्यन्या काचित् स्यात् तदाऽन्तर्भावकथने सङ्कटं भवेत् । यदा त्वेषैव तदा किमशक्यमिति सूचयितुम् एवशब्दः । अथ वा प्रमाणद्वयविरोधोऽर्थापत्तिरित्यसत् । आपाततो व्याघातात् । अन्यथोक्तलक्षणाबहिर्भावादिति एव अर्थः । यथा जीवतो देवदत्तस्य गृहेऽभावदर्शनेन बहिर्भावज्ञानम् ।
उपमानस्वरूपमाह- दृष्द्वेति ।। नगरे गां दृष्टवतः पुरुषस्य वने तत्सदृशमन्यं गवयं दृष्द्वा पूर्वदृष्टे स्मर्यमाणे वस्तुनि नगरस्थे गवि यदेतद्गवयसदृशताज्ञानं जायते तदेवोपमानं प्रकार्तितं वृद्धैः । पूर्ववदन्तर्भावसौकर्यसूचनाय एवशब्दः । यच्चक्षुरादिव्यापारानन्तरं सदृशाविमाविति तत्सदृशोऽयमिति वा सादृश्यज्ञानमुत्पद्यते, यच्च गोसदृशो गवय इति वाक्यश्रवणानन्तरम्, तदुभयव्यावृत्त्यर्थो वा एवशब्दः । तस्य स्फुटप्रत्यक्षादित्वेन पृथक्छङ्कानास्पदत्वात् ।
अभावप्रमितिसाधनमभावाख्यं प्रमाणम् । तदन्तर्भावकथनसौकर्याय विभागेन निरूपयति- अभावस्येति ।। द्विविधं द्विविधसाधनजन्यम् । द्वैविध्यं विवृणोति- एकमिति ।। अनुभवतो, जायते । उपचारेणेयमुक्तिः । उपलब्धियोग्यस्यानुपलब्ध्या करणेन द्वितीयं जायत इति विज्ञेयम् । द्वयोरुदाहरणमाह- सुखाद्ये चेति ।। सुखाद्ये साक्षिवेद्ये वस्तुनि प्रतियोगिनि सति यन्नास्तीदानीं मम सुखमित्याद्यभावज्ञानमुत्पद्यते तत्साक्षिजन्यम् । यत्तु घटादिके चक्षुरादिवेद्ये वस्तुनि प्रतियोगिनि सति नास्त्यत्र घट इत्याद्यभावज्ञानं जायते तद्योग्यानुपलब्धिजन्यम् । आनुमानिकागमिकार्थप्रतियोगिकाभावज्ञानस्यानुमानागमजन्यतायामविवादात् तन्नोपन्यस्तम् ।
(र.टि.) अस्याप्यनुमानेति ।। बाहुल्याभिप्रायेणेदम् । 'एकं प्रत्यक्षरूपं स्यात्' इत्यादिनाऽभावप्रमाणस्य प्रत्यक्षेऽन्तर्भावस्योक्तत्वात् । 'अनुमाभेद एव तु' इतीति ।। अन्यथाऽनुमैवेत्येवावक्ष्यत् । भेदग्रहणमनर्थकमिति भावः । अन्यथेति ।। बहिस्सत्त्वं कल्पयित्वा जीवनगृहाभावग्राहकप्रमाणयोरविरोधं सम्पाद्य व्याहतिपरिहार इत्यर्थः । उक्तलक्षणाबहिर्भावादिति ।। अनुपपद्यमानजीवनगृहाभावदर्शनाद्बहिस्सत्त्वं कल्पितमित्युक्तलक्षणाबहिर्भावादित्यर्थः । यथाश्रुते एवशब्दस्य प्रयोजनाभावाद् ज्ञानमेवेति तस्य सम्बन्धमभिप्रेत्य द्वेधा प्रयोजनमाह- पूर्ववदित्यादिना ।। 'एकं तत्र' इत्युत्तरवाक्यानुरोधेन व्याचष्टे- द्विविधसाधनजन्यमिति ।। द्वैविध्यमिति ।। द्विविधसाधनजन्यत्वमित्यर्थः । लाघवेनानुभवानुपलब्ध्युभयसाधारण्येन जायत इति शेषे पूरिते सुखाद्यभावज्ञानस्य साक्षिरूपत्वेनाजन्यत्वादाह- उपचारेणेति ।। अनुभवाख्यस्वरूपेन्द्रियेण सुखाद्यभावज्ञानमभिव्यज्यत इति जन्यज्ञानसाधारणव्यक्तत्वरूपगुणयोगादिति भावः ।
(रा.टि.) (त)अस्यापीति ।। अर्थापत्त्यादिस्वरूपस्येति वा अन्तर्भावकथनस्येति वाऽर्थः । लक्षणान्तरव्यावर्तकतयाऽपि योजयति- अथवेति ।। प्रमाणद्वयेति ।। शतवर्षजीवी चैत्र इत्येकं प्रमाणं गृहे नास्तीत्यपरं तयोरन्योन्यविरोध इत्यर्थः । आपातत इति ।। अविमर्शदशायामित्यर्थः । व्याघात इति ।। तदा प्रामाण्यबुद्धिरेव नेति कुतः प्रमाणद्वयविरोध इति भावः । अन्यथेति ।। शतवर्षजीविनो गृहेऽसत्त्वं ममेव क्वचित्सत्त्वेनोपपन्नमिति वा क्वचित्सत्त्वेन विना अनुपपद्यमानमिति वा विमर्शेनाव्याहतत्व इत्यर्थः । यद्वा(यदा) शतवर्षजीवीत्यस्य गृह एवेत्यर्थः स्यात् गृहे नास्तीत्यस्य च न जीवनवानित्यर्थः स्यात् तदा परं विरोधः । न च (सोऽर्थः) तत्रास्तीति (रा.टि.) विमर्शेनाविरोधोक्तावित्यर्थः । पूर्ववदिति ।। अर्थापत्तिलक्षण इवान्तर्भावसौकर्यसूचनमित्यर्थः । इदमेव खलूपमानम् । एवं तर्हि नान्तर्भावोक्तौ क्लेशः । यदि इतोऽन्यत् स्यात् तदा परं क्लेशः स्यादित्येवंरूपेण तत्सूचनमिति भावः । वाक्यश्रवणानन्तरमित्यत्र सादृश्यज्ञानमुत्पद्यत इत्यनुषङ्गः । प्रत्यक्षादित्वेनेति ।। शाब्दत्वमादिशब्दार्थः । सामान्यलक्षणेन स्वरूपाज्ञानेऽन्तर्भावो न सुज्ञान इति प्रकरणप्राप्तं स्वयमाह- अभावेति ।। अग्रे साधनोक्त्यनुरोधादाह- द्विविधसाधनजन्यमिति ।। आकाङ्क्षं पूरयति- जायत इति ।। उपचारेण विषयीकरणरूपसम्बन्धजन्माभिप्रायेणेयमुक्तिरित्यर्थः । सप्तम्यर्थमाह- प्रतियोगिनि सतीति ।। प्रतियोगित्वेन वर्तमाने प्रतियोगिभूत इति यावत् । सतीत्यनेन तत्र सत्त्वं न भ्रमितव्यम् । एवमग्रेऽपि । साक्षिजन्यं साक्षिविषय इत्यर्थः । साक्षिरूपमिति यावत् । नोपन्यस्तमिति ।। तत्तु लक्षणादिग्रन्थे ध्येयमिति भावः ।
(श्री.टि.) अस्याप्यनुमानेति ।। बाहुल्याभिप्रायेणेदम् । 'एकं प्रत्यक्षरूपं स्यात्' इत्यादिनाऽभावप्रमाणस्य प्रत्यक्षेऽप्यन्तर्भावस्योक्तत्वादिति ध्येयम् । अन्येति ।। लक्षणान्तरलक्षितेत्यर्थः । एषैवेति ।। एतल्लक्षणलक्षितैवेत्यर्थः । किमशक्यमिति ।। अन्तर्भावकथने किं सङ्कटमित्यर्थः । एवकारस्य अर्थान्तरमाह- अथ वेति ।। प्रमाणद्वयविरोध इति ।। देवदत्तो गृहे नास्तीति गृहे अभावग्राहकं प्रत्यक्षरूपं प्रमाणमेकं शतवर्षजीवी देवदत्त इति जीवनग्राहकज्योतिःशास्त्ररूपं प्रमाणमपरं तदुभयविरोध इत्यर्थः । यद्यप्यत्र भिन्नविषयकत्वान्न जीवनग्राहकप्रमाणेन गृहेऽभावग्राहकप्रमाणस्य साक्षाद्विरोधोऽस्ति । तथाऽपि जीवी गृह एवेति नियमग्राहकप्रमाणसचिवेन जीवनग्राहकप्रमाणेन विरोध इति द्रष्टव्यम् । आपातत इति ।। बहिःसत्त्वमकल्पयित्वेत्यर्थः । व्याघातादिति ।। गृहेऽभावग्राहकं प्रत्यक्षं जीवनग्राहकं ज्योतिःशास्त्रम् अनयोः प्रमाणत्वे भिन्नविषयत्वेन विरोधस्यैवाभावात् प्रमाणत्वमङ्गीकृत्य विरोधोक्तौ व्याघातः । 'न मानयोर्विरोधोऽस्ति' इत्यभियुक्तवचनात् । यदि च गृहनियमग्राहकं प्रमाणं कल्पयित्वा तद्द्वारा विरोधोक्तौ पुनर्व्याघात एव विरुद्धयोः प्रामाण्यायोगात् 'विरुद्धयोश्च न प्रामाण्यम्' इत्यभियुक्तवचनादित्यर्थः । तथा चोभयथापि प्रमाणद्वयविरोध इत्युक्तमसदिति भावः । अन्यथेति ।। बहिःसत्त्वं कल्पयित्वा प्रमाणद्वयस्य अविरोधं सम्पाद्य व्याहतिपरिहार इत्यर्थः । उक्तलक्षणेति ।। अनुपपद्यमानजीवनगृहाभावदर्शनेन तदुपपादकबहिःसत्त्वस्य कल्प्यमानत्वेनानुपपद्यमानार्थदर्शनात्तदुपपादकभूतार्थान्तरकल्पनमर्थापत्तिरित्युक्तलक्षणाबहिर्भावादित्यर्थः । उदाहरति- यथेति ।। यथोक्तं मीमांसकैः 'विद्यमानत्वसंसृष्टगेहाभावधियाऽनया । गेहादुत्कालिता सत्ता बहिरेवावगम्यते' इति ।
नगर इत्यादि ।। गृह्यमाणे स्मर्यमाणप्रतियोगिकसादृश्यज्ञानात् स्मर्यमाणे गृह्यमाणप्रतियोगिकसादृश्यज्ञानमुपमानमित्यर्थः । पूर्ववदिति ।। यद्यन्यत्किञ्चित्स्यात्तदाऽन्तर्भावकथने सङ्कटं भवेत् । यदा त्वेतदेव तदा किमशक्यमिति सूचयितुमेवशब्द इत्यर्थः । एकस्यैव सादृश्यस्योभयनिष्ठत्वाभिप्रायेण सदृशाविमावित्युक्तम् । एकप्रतियोगिकमपरनिष्ठमित्यभिप्रायेणैतत्सदृशोऽयमित्युक्तमिति द्रष्टव्यम् । वाक्यश्रवणानन्तरं तत्सदृशोऽयमिति ज्ञानमुत्पद्यत इत्यनुवर्तते । प्रत्यक्षादित्वेनेति ।। प्रत्यक्षागमजन्यत्वेनेत्यर्थः । आद्यं प्रत्यक्षजन्यं (श्री.टि.)द्वितीयमागमजन्यमिति विवेकः । मूले सामान्यलक्षणमनुक्त्वा विभागस्यैव कथनेन न्यूनतापरिहाराय स्वयं तदाह- अभावप्रमितीति ।।  'एकं तत्रानुभवतः'  इत्युत्तरवाक्यानुरोधेन व्याचष्टे - द्विविधसाधनजन्यमिति ।। द्वैविध्यं द्विविधसाधनजन्यत्वम् । सुखाद्यभावज्ञानस्य साक्षिरूपत्वेन जन्यत्वाभावादनुभवतो जायत इत्युक्तमयुक्तमित्यत आह- उपचारेणेति ।। अनुभवाख्यस्वरूपेन्द्रियेण सुखाद्यभावज्ञानमभिव्यज्यत इति जन्यज्ञानसाधारणव्यक्तत्वरूपगुणयोगादित्यर्थः । ननु 'अभावस्य परिज्ञानं द्विविधम्' इति द्विविधसाधनजन्यत्वकथनमयुक्तम् । अयं चक्षुष्मान् रूपज्ञत्वादिति रूपज्ञानानुमेयत्वेनानुमानिकं यच्चक्षुरादिकं तदभावज्ञानं नायं चक्षुष्मान् रूपाज्ञत्वादित्येवं रूपज्ञानाभावलिङ्गकानुमानेन भवति । तथा भारताद्यागमसिद्धकौरवाद्यभावज्ञानं भारताद्यागमाद्भवति । तदुभयं कस्मान्नोपन्यस्तमित्यत आह- आनुमानिकेति ।।
(पां.टि.) अर्थतोऽनुपपद्यमानस्येति ।। अनुपपद्यमानार्थदर्शनं करणांशः, उपपादकाभूतार्थान्तरप्रमितिः फलांशः । ततश्चोपपादकाभूतार्थान्तरप्रमितिसाधनीभूतानुपपद्यमानार्थप्रमितिरर्थापत्तिरित्युक्तं भवति । प्रमाणद्वयविरोध इति ।। जीवति देवदत्त इति जीवनग्राहकप्रमाणस्य, नास्ति देवदत्तो गृह इति गृहाभावप्रमाणस्य च विरोध इत्यर्थः । प्रमाणद्वयविरोध इत्यस्य किं द्वयोः प्रमाणयोर्विरोध इत्यापातप्रतिपन्नार्थ एवाभिमतः, उतार्थान्तराकल्पने प्रमाणद्वयस्यानुपपद्यमानतारूपाऽघटना । नाऽद्य इत्याह- आपातत इति ।। आपाततः प्रतीयमानस्य लक्षणार्थत्व इति शेषः । व्याघातात्, द्वयोः प्रमाणत्वे विरुद्धत्वस्य, विरुद्धत्वे वा द्वयोः प्रमाणत्वस्य चासम्भवेन द्वयोः प्रामाण्यस्य विरुद्धत्वस्य च व्याहतत्वादित्यर्थः । अन्त्ये त्वाह- अन्यथेति ।। अर्थान्तरकल्पनां विना प्रमाणद्वयस्यानुपपद्यमानतारूपाऽघटना यदि प्रमाणद्वयविरोधशब्दार्थस्तदोक्तलक्षणाबहिर्भावः, अनुपपद्यमानार्थदर्शनादर्थान्तरकल्पनमित्युक्तलक्षणाबहिर्भावः स्यादित्यर्थः । अर्थापत्तेरुदाहरणमाह- यथेति ।। नगर इत्यादि ।। अत्र गोसदृशोऽयं गवय इत्याकारं स्मर्यमाणगोप्रतियोगिकगृह्यमाणगवयगतसादृश्यज्ञानं करणांशः  ।  एवं  तत्सदृशो  मदीयो गौरित्याकारं गृह्यमाणगवयप्रतियोगिकस्मर्यमाणगोनिष्ठसादृश्यज्ञानं फलांशः । ततश्च गृह्यमाणप्रतियोगिकस्मर्यमाणगतसादृश्यप्रमां प्रति साधनं यत्स्मर्यमाणप्रतियोगिकगृह्यमाणगतसादृश्यज्ञानं तदुपमानमिति लक्षणं बोध्यम् । स्फुटप्रत्यक्षादित्वेनेति ।। आद्यस्य प्रत्यक्षताया द्वितीयस्यागमतायाश्च स्फुटत्वेनेत्यर्थः । ननु सुखाद्यभावज्ञानस्य साक्षिरूपत्वेनाजन्यत्वात् कथं 'जायते' इति जन्यत्वोक्तिरित्यत आह- उपचारेणेति ।। अनुभवाख्यस्वरूपेन्द्रियेणाभिव्यक्तसुखाद्यभावज्ञानस्य जन्यज्ञाननिष्ठाभिव्यक्तत्वरूपगुणयोगादिति भावः । अनुपलब्ध्या करणेनेति ।। अनेन मूलेऽनुपलब्धित इत्यदादित्वात्तृतीयान्तात्तसिरित्युक्तं भवति । ननु नास्त्यत्र घट इति प्रत्यक्षार्थप्रतियोगिकाभावज्ञानस्य प्रत्यक्षस्य च सत्त्वात् घटाद्यभावज्ञानस्य प्रत्यक्षानुमानजन्यत्वस्येव नास्ति चक्षुरिति चक्षुराद्यभावज्ञानस्य विमतश्चक्षूरहितो रूपाज्ञत्वाद्घटवदित्यनुमानजन्यतायाः वैधी हिंसा न पापसाधनमित्यागमिकार्थप्रतियोगिकाभावज्ञानस्यागमजन्यतायाश्च वक्तव्यत्वात् कुतस्तदनुक्तिरित्यतो घटाद्यभावज्ञानस्य प्रत्यक्षानुमानजन्यत्वे वादिविप्रतिपत्तिवत् (पां.टि.) नास्ति चक्षुरित्याद्यभावज्ञानद्वयस्यानुमानागमजन्यतायां वादिनां विवादाभावाद्युक्तैवात्र तदनुक्तिरित्याह- आनुमानिकेति ।। कथं वैधीहिंसायाः पापसाधनत्वस्यागमिकत्वम्, कथं च तदभावज्ञानस्यागमजन्यत्वमिति चेत्, उच्यते । गतिनिवृत्त्यर्थकस्यापि स्थाधातोः प्रतिष्ठत इत्यत्र प्रोपसन्दानेन गमनार्थत्ववत् 'न हिंस्यात्' इति निषेधस्थले इष्टसाधनत्वार्थकस्यापि लिङो नञुपसन्दानेनानिष्टसाधनत्वार्थकतायाः सिद्धान्ते समर्थितत्वात्तदर्थकनिषेधवाक्यलभ्यत्वाद्धिंसायाः पापसाधनत्वस्याऽगमिकत्वम् । 'अग्नीषोमीयं पशुमालभेत' इत्यादौ इष्टसाधनत्वमात्रस्यैव विध्यर्थत्वेऽपि तस्य विषसम्पृक्तान्नभोजन इव निषेधवाक्यार्थेनानिष्टसाधनत्वेन सहाविरोधादग्नीषोमीयहिंसायामुभयसम्भवात् 'न हिंस्यात्' इति निषेधस्य तदतिरिक्तविषयत्वेन व्यवस्थाऽनुपपत्तिप्रसङ्गात् तदुपपत्त्यर्थं निन्दार्थवादप्रायश्चित्तोपदेशाद्यसंवलितविध्यर्थस्यानिष्टासाधनत्वेन व्याप्ततयाऽनिष्टसाधनत्वव्याप्तेष्टसाधनत्वरूपपर्यवस्यद्विध्यर्थेन सह निषेधवाक्यार्थस्यानिष्टसाधनत्वस्य विरुद्धत्वमनुसृत्य निषेधस्य तदतिरिक्तविषयत्वेन सङ्कोचनादग्नीषोमीयविधेर्विशिष्टार्थबोधकत्वेन हिंसायाः पापसाधनत्वाभावबोधकत्वस्यापि सत्त्वाद्धिंसायाः पापसाधनत्वाभावस्यागमिकत्वमिति ।
(व्या.टि.) यद्यप्यर्थतोऽनुपपद्यमानार्थादेवेति व्याख्येयम् । तथाऽपि लिङ्गस्य ज्ञातकरणत्वेन तज्ज्ञानापेक्षणादाह- अर्थस्य दर्शनादिति ।। एवकारमनभिमतव्यावृत्तिपरतया व्याचष्टे - यद्यन्येति ।। परोक्तलक्षणनिराकरणपरतयाऽपि व्याचष्टे- अथ वेति ।। किमिदं लक्षणमनुपपत्त्यनुसन्धानशामकोपपादकविशेषणाप्रत्यक्षेणापरामर्शेनैवमुच्यते तत्परामर्शेन वा । नाद्य इत्याह- आपातत इति ।। उपपादकापरामर्श इत्यर्थः । व्याघातादिति ।। प्रामाण्योक्तिविरोधोक्तिव्याघातादित्यर्थः । उक्तेति ।। ब्रह्मतर्कोक्तेत्यर्थः । अबहिर्भावादिति ।। प्रमेयानुपपत्तिदर्शनादुपपादके   बुद्धिरर्थापत्तिरित्यस्मात्   प्रमाणद्वयविरोधात्तच्छामकबुद्धिरित्यस्यानतिभिन्नार्थत्वादित्यर्थः । 'स्मर्यमाणे गृह्यमाणसादृश्यज्ञानमुपमानम्' इति मीमांसकमतमनुवदति- नगर इत्यादिना ।। दृष्टवत इति क्तवत्वन्तम् । तदेवोपमानमिति ।। अर्थापत्तिशब्दवदयमप्युपमानशब्दः फलवचनो भावसाधनः । एवशब्दार्थः एवशब्दप्रयोजनम् । पक्षप्रतिक्षेपार्थतामप्याह- व्यावृत्त्यर्थो वेति ।। तदपि कुतो न पृथगिति शङ्कितमित्यत आह- तस्येति ।। मूलस्य शेषं योजयति- जायत इति ।। इयमुक्तिर्जन्यजनकभावोक्तिरित्यर्थः । प्रतियोगिनि सतीति मूले शेषोक्तिः । नन्वपरमपि किन्नोपन्यस्तमित्यत आह- आनुमानिकेति ।।
मूलम् - 	एकं प्रत्यक्षरूपं स्याद् द्वितीयमनुमात्मकम् ।
क्वचिद्घटाद्यभावोऽपि प्रत्यक्षेणावगम्यते ।
झटित्येव परिज्ञानान्न लिङ्गोद्भवता मता ।
अर्थापत्तिश्चोपमा च ह्यनुमाभेद एव तु ।।
(त.मं.) अभावज्ञानस्यान्तर्भावमुक्त्वाऽर्थापत्त्युपमानयोश्चाह- अर्थापत्तिश्चेति ।। अयं च प्रयोगः- विमतमत्र नास्ति योग्यत्वे सत्यनुपलभ्यमानत्वात् सम्मतवत् । देवदत्तो बहिरस्ति जीवत्त्वे सति गृहेऽभावात् सम्मतवत् । गवयसदृशो गौः गवयस्य गोसदृशत्वात् । यो यत्सदृशः स तत्सदृशः यथा सम्प्रतिपन्न इति ।
टीका - एवं निरूपितानामिदानीमन्तर्भावो वाच्यः । तत्र लाघवाय क्रममतिक्रम्यानन्तरोक्तस्याप्यभावप्रमाणस्यान्तर्भावमाह- एकमिति ।। सुखाद्यभावज्ञानम् । साक्षिणः प्रत्यक्षेऽन्तर्भावात् । द्वितीयं घटाद्यभावज्ञानम् । योग्यानुपलब्धेर्लिङ्गत्वात् । घटोऽत्रेदानीं नास्ति योग्यत्वे सति अनुपलभ्यमानत्वाद् गजवदित्यादिप्रयोगसम्भवात् । उक्तस्यापवादमाह- क्वचिदिति ।। न केवलं सुखाद्यभाव इत्यपेरर्थः ।
अत्रायं विवेकः । यदाऽन्धकारे किमत्रास्ति घटो न वेति विमृश्य हस्तप्रसारणादौ कृतेऽपि घटमनुपलभ्य नास्त्यत्र घट इति जानाति तत्र योग्यानुपलब्धिलिङ्गकमनुमानम् । यदा च राजगृहादिमात्रमनुभूय गजस्मरणाभावेन गजाभावमननुभूयान्यत्र गतः पुनर्जिज्ञासायां सत्यामिन्द्रियव्यापाराभावेऽपि 'नाभूत्तत्र गजः' इति जानाति, एवं 'प्रातरत्र गजो नाभूत्' इति चाभावज्ञानम् । तत्र स्मरणयोग्यस्यास्मरणं लिङ्गम् । यत्तु स्फातालोके घटस्मृतिमतः पुरोवर्तिनि भूतले विना विमर्शेन चक्षुर्व्यापारानन्तरमेव नास्त्यत्र घट इति ज्ञानमुत्पद्यते तत्प्रत्यक्षजन्यमिति ।
प्रत्यक्षार्थप्रतियोगिकाभावज्ञानस्य सर्वस्यापि लिङ्गोद्भवतेति सौगताः । तन्निराकरोति- झटित्येवेति ।। पक्षदर्शनलिङ्गज्ञानव्याप्तिस्मरणलिङ्गानुसन्धानरूपविलम्बेन विना घटाद्यभावस्य परितोऽपरोक्षतया च ज्ञानान्न सर्वस्याभावज्ञानस्य लिङ्गोद्भवता मताऽनुभवानुसारिणाम् । अभ्यासपाटवाद्व्यवधानानुपलब्धिः । अपरोक्षाधिकरणानुभवसन्निधानाच्च अपरोक्षत्वाभिमान इति चेन्न । धूमानुमानेऽपि तत्प्रसङ्गाद्बाधकाभावाच्च । अभावस्य तुच्छत्वेन साक्षात्कारविषयत्वानुपपत्तिर्बाधकमिति चेन्न । तथा सति शशविषाणवदनुमितिविषयत्वस्याप्यभावापातात् । विमर्शानन्तरं जायमानमप्यभावज्ञानं प्रत्यक्षफलमिति नैयायिकादयः । तदप्यसत् । परोक्षतयाऽनुभवात् । तदपलापे चाग्निज्ञानस्यापि परोक्षता न स्यात् । सर्वत्राभावज्ञानस्यानुपलब्धिरेव करणम् । सा च स्वरूपेणैव नतु लिङ्गतयेति चेन्न । अपरोक्षप्रतीतेरनुभवसिद्धत्वात् । व्याप्त्याद्यनुसन्धानस्यापि तथात्वात् । अधिकरणग्रहणं प्रतियोगिस्मरणं योग्यानुपलब्धिश्चेत्येतावदुभयवादिसिद्धम् । तन्मात्रेणैवाभावज्ञानोत्पत्तौ इन्द्रियादिव्यापारकल्पनायां गौरवप्रसङ्ग इति चेन्न । कल्पकस्योक्तत्वात् । अभावेनेन्द्रियस्य सन्निकर्षो नास्तीति चेत्, घटेन अस्तीत्यपि कुतः? अपरोक्षप्रतीतिलक्षणकार्येण कल्प्यत इति चेत्, तदापरोक्ष्यमपि कुतः? प्रतीतिग्राहकप्रमाणादिति चेत्, सममेतत् सर्वं प्रकृतेऽपि । कोऽसौ सन्निकर्ष इति चेत्, संयोग एवेति ब्रूमः । वैशेषिकादिप्रक्रियाया अप्रामाणिकत्वात् । किञ्च यथा कार्यदर्शनेन संयोगातिरिक्तस्समवायोऽङ्गीक्रियते तथेन्द्रियाभावयोरप्यपरः कल्प्यताम् । अनुपलब्धेर्लिङ्गत्वे तज्ज्ञानावश्यम्भावात् । अभावत्वाविशेषेणानुपलब्ध्यन्तरापेक्षायामनवस्थापात इति चेन्न । अनुपलब्धेः साक्षिवेद्यताया उक्तत्वादिति ।
अर्थापत्त्युपमानयोरप्यन्तर्भावमाह- अर्थापत्तिश्चेति ।। अनुमानसामग्रीसद्भावस्य स्फुटत्वादिति हेरर्थः । एवशब्दः पृथक्प्रमाणत्वव्यावृत्त्यर्थः । तुशब्दोऽभावाद् व्यवच्छिनत्ति । तस्योभयत्रान्तर्भावात्, एतयोस्त्वनुमान एवेति ।
ननु देवदत्तस्य बहिर्भावे न तावज्जीवनमेव लिङ्गं गृहे सति व्यभिचारात् । नापि गृहेऽसत्त्वमात्रं मृतादौ व्यभिचारात् । न च विशिष्टं येन हि जीवनं गृह एवेति निश्चितं तस्य परस्परविरोधेन विशेषणविशेष्यभावानुपपत्तेरिति चेन्न । विप्रतिपत्त्या संशयस्यैवावश्यकत्वेनार्थापत्तेरप्यनुदयप्रसङ्गात् । अतो जीवनप्रमाणेन सामान्यतो जीवने प्रमिते गृहाभावप्रमाणेन च प्रसक्तप्रतिषेधे सति परिशिष्यमाणे बहिर्भावे बुद्धिरनुमानजन्यैव । अन्यथा परिशेषस्यापि पृथक्प्रामाण्यं स्यात् ।
एतेन, गृहाभावप्रमाणेन सन्दिग्धं जीवनं कथं विशेषणं भवतीति चेन्न । भिन्नविषयत्वेन संशयाजननात् । गृहाद्बहिर्भावस्यानेनानवगतत्वात् कथमनुमानमिति चेन्न । केवलव्यतिरेकित्वोपपत्तेः । यो जीवन् यत्र नास्ति स ततोऽन्यत्रास्तीति सामान्यव्याप्त्युपपत्तेश्च । तदिदमुक्तम् 'अनुमाभेद एव' इति ।
स्यादेतत् । पक्षान्तरासम्भवाद् उपमाने गां पक्षीकृत्य तद्गतं सादृश्यमनुमेयम् । गवयगतं च सादृश्यं लिङ्गमिति वाच्यम् । तथाच व्यधिकरणत्वान्नानुमानमिति । मैवम् । यो यत्सदृशः स तत्सदृशो यथा यमो यमान्तरेणेति व्याप्तिसम्भवे वैयधिकरण्यस्यादोषत्वात् । गवयगतसादृश्यप्रतियोगित्वस्य लिङ्गत्वेनाङ्गीकाराद्वा । सदृशावेव येन प्राङ्नोपलब्धौ तस्य कथमिति चेन्न । केवलव्यतिरेकित्वोपपत्तेः । अत एवोक्तम्- अनुमाभेद एवेति ।। किञ्च स्वकरतलद्वयादौ सर्वैरपि व्याप्तिगृर्हीतैवेति यत्किञ्चिदेतत् । नैयायिकोदीरितोपमानस्य त्वनुमानेऽन्तर्भावः स्फुट एवेति तदत्र नाशङ्कितम् । अनेन प्रत्यक्षादिविरोधवदर्थापत्त्यादिविरोधोऽप्यैक्यागमस्य कुतो नोच्यत इत्यादि परिहृतं भवति ।
(र.टि.) लाघवायेति ।। प्रकृतैकद्वितीयशब्दाभ्यामेव द्विविधाभावज्ञानोपादानलक्षणलाघवायेत्यर्थः । क्रमानुसरणे तु व्यवहितत्वादेकादिशब्देन तदुपस्थित्यसम्भवात्, सुखाद्यभावज्ञानादिपदोपादाने शब्दगौरवं स्यादिति भावः । ननु सुखाद्यभावज्ञानस्यानुभवाख्यसाक्षिकरणत्वेऽपि कथं प्रत्यक्षरूपत्वमित्यत आहसाक्षिण इति ।। बाधकाभावाच्चेति ।। झटिति जायमानघटाद्यभावज्ञानस्यापरोक्षत्व इत्यर्थः । तथा च नोक्तोपचारकल्पनं युक्तमिति भावः । यद्वा, नन्वेवं सति वायुर्वातीत्यादिप्रतीतेरपि प्रत्यक्षत्वं स्यादित्यत आह- बाधकाभावाच्चेति ।। अनुमाभेद एवेतीति ।। सामान्यतो दृष्टस्यानुमानगृहीतव्याप्तिकत्वेन केवलव्यतिरेकिणश्चानुमानविशेषत्वादिति भावः । इत्यादीति ।। आदिपदेन वेदापौरुषेयत्वादिसाधकत्वेनार्थापत्त्यादिकं कुतो नोच्यत इत्यादेर्ग्रहणम् ।
(रा.टि.) लाघवायेति ।। स्वरूपोक्त्यनन्तरमेवान्तर्भावोक्तौ प्रतिपत्तिलाघवमिति भावः । क्रममिति ।। प्राथमिकार्थापत्त्यादिक्रममित्यर्थः । प्रत्यक्षेऽन्तर्भावादिति ।। 'प्रत्यक्षं सप्तविधं साक्षिषडिान्द्रयभेदेन' इति लक्षणग्रन्थोक्तेरिति भावः । नन्वेकस्य घटाद्यभावज्ञानस्य स्वतन्त्रकारणद्वयजन्यत्वमन्योन्यविरुद्धम् । प्रत्यक्षत्वापरोक्षत्वरूपाकारद्वयं चायुक्तमित्यत आह- अत्रायं विवेक इति ।। स्थलान्तरेऽप्यभावज्ञानमानुमानिकमेव नानुपलब्धिप्रमाणकमित्याह- यदा चेति ।। गजाभावाननुभवे हेतुः । गजस्मरणाभावेनेति ।। प्रतियोगिस्मृतेरभावज्ञानहेतुत्वादिति भावः । एवं प्रातरिति ।। प्रातःकाले गजस्मृत्यभावेन गजाभावमननुभूय सायं तत्राऽगतः पुनर्जिज्ञासायां सत्यां प्रातरत्र गजो नाभूदिति चाभावज्ञानम्, अनुमानमित्यनुषङ्गः । चकारात् प्राचीनाभावज्ञानं चानुमानमित्यर्थः । नाभूत्तत्र राजगृहे गज इति वा प्रातरत्र गजो नाभूदिति वा प्रतिज्ञा । स्मरणयोग्यत्वे सत्यस्मर्यमाणत्वात् सम्मतवदिति प्रयोग इति भावः । मतेत्युक्तौ केषामित्याकाङ्क्षयामाह- अनुभवानुसारिणामिति ।। शङ्कते- अभ्यासेति ।। अपरोक्षाधिकरणं भूतलादि ,तदनुभवेत्यर्थः । अनुमानेऽपीति ।। अनुमितित्वेन सम्प्रतिपन्नस्थलेऽप्यपरोक्षपर्वतरूपाधिकरणानुभवसन्निधिसत्त्वादापरोक्ष्याभिमानप्रसङ्गादित्यर्थः । तत्रानुमिनोमीत्यनुभवबाधान्न तथाऽभिमान इति चेदिह तथा बाधकाभावादापरोक्ष्यमेवेति भावेनाऽह- बाधकाभावाच्चेति ।। बाधकान्तरमाशङ्कते- अभावस्येति ।। अग्निज्ञानस्यापीति ।। अनुमितेरपीत्यर्थः । अनुपलब्धेः पृथक्प्रामाण्यवादी शङ्कते- सर्वत्रेति ।। भवदभिमतप्रत्यक्षस्थले अनुमितिस्थले च सर्वत्रेत्यर्थः । अपरोक्षेति ।। शीघ्रप्रतीतिस्थल इति भावः । विमर्शपूर्वकप्रतीतिस्थलाभिप्रायेणाऽह- व्याप्त्यादीति ।। (रा.टि.) तथात्वादिति ।। अनुभवसिद्धत्वादित्यर्थः । शङ्कते- अधिकरणेति ।। इन्द्रियादीति ।। व्याप्त्यनुसन्धानमादिशब्दार्थः । कल्पकस्येति ।। अपरोक्षाद्यनुभवस्येत्यर्थः । संयोगो द्रव्ययोरेवेति नियमात् कथमेवमुच्यत इत्यत आह- वैशेषिकेति ।। कार्येति ।। गुणक्रियादिविशिष्टप्रत्ययरूपकार्यदर्शनेनेत्यर्थः । साक्षिवेद्यताया उक्तत्वादिति ।। 'सुखाद्ये च घटादिके' इत्येतद्व्याख्यावसरे 'सुखाद्ये साक्षिवेद्ये वस्तुनि प्रतियोगिनि सति' इत्यादिग्रन्थे सुखाद्य इत्याद्यपदेन साक्षिवेद्योपलब्धेरपि ग्रहणेन इदानीं मम घटाद्युपलब्धिर्नास्तीति ज्ञानं साक्षिरूपमित्युक्तप्रायत्वादित्यर्थः ।
अनुमानसामग्रीति ।। व्याप्तिपक्षधर्मतादिरूपेत्यर्थः । अभावादिति ।। अभावबोधकप्रमाणादर्थापत्त्युपमे व्यवच्छिनत्ति वैलक्षण्यं द्योतयतीत्यर्थः । तद्व्यनक्ति- तस्येति ।। सतीति ।। विद्यमान इत्यर्थः । विशेषणविशेष्येति ।। जीवित्वे सति गृहेऽसत्त्वरूपविशेषणविशेष्येत्यर्थः । विप्रतिपत्त्येति ।। जीवी गृह एवेति, जीवी गृहे नास्तीति विरुद्धार्थवचनद्वयेनेत्यर्थः । तर्हि कथमित्यत आह- अत इति ।। नियमपक्षस्यायुक्तत्वादित्यर्थः । प्रसक्तेति ।। मरणान्तर्धानादेः प्रतिषेधे सतीत्यर्थः । गृहाभावप्रमाणेन चेत्यस्य बहिर्भावे बुद्धिरित्यनेनान्वयः । अनुमानजन्यैवेति ।। देवदत्तो बहिरस्ति जीवित्वे सति गृहेऽसत्त्वादिति प्रयोगसम्भवादिति भावः । विपक्षे बाधकं चाह- अन्यथेति ।। सत्यामप्यनुमानसामग्य्‌राां पृथक्प्रामाण्य इत्यर्थः । भिन्नेति ।। जीवनप्रमाणं सामान्यतो जीवनमात्रविषयं गृहाभावप्रमाणं तु विशेषविषयमिति भावः । साध्याप्रसिद्ध्या तन्निरूपितव्याप्तिग्रहायोगात् कथमनुमानप्रवृत्तिरिति शङ्कते- गृहादिति ।। यो बहिर्नास्ति स जीवित्वे सति गृहेऽसन्न भवति यथा गृहवर्तिचैत्र इति व्यतिरेकव्याप्तिसम्भवाभिप्रायेणाऽह- केवलेति ।। ननु साध्याप्रसिद्धौ तदभावघटितव्यतिरेकव्याप्तिरपि न सुज्ञानेत्यतः सामान्यतोऽन्वयव्याप्तिमाह- यो जीवन्निति ।। अनुमाभेद एवेतीति ।। प्रसिद्धधूमानुमानादिविलक्षण एवेत्यर्थः । शङ्कते- पक्षान्तरेति ।। अयं च गां पक्षीकृत्येत्यत्र हेतुः। गौर्गवयसदृशी गवयस्य गोसदृशत्वादिति प्रयोगमुपेत्याऽह- व्यधिकरणत्वादिति ।। हेतोः सिषाधयिषितसाध्यसामानाधिकरण्याभावादित्यर्थः । सामानाधिकरण्यं शक्यसम्पादं चेत्याह- गवयेति ।। तस्य कथमिति ।। दृष्टान्ताभावेन व्याप्तेरग्रहादिति भावः । स्फुट एवेति ।। भक्तिपादीयानुव्याख्यासुधादौ व्यक्त एवेति भावः । अन्तर्भावोक्तेः प्रागुक्तप्रमेये कथमुपयोग इत्यत आह- अनेनेति ।। अनुमानादावन्तर्भावकथनेनेत्यर्थः । इत्यादीत्यादिपदेन प्रत्यक्षादित्रयाणामेवादुष्टमित्यादिना लक्षणादिकार्तनं कुतः? अर्थापत्त्यादेरपि भावादित्यादिशङ्काग्रहः ।
(श्री.टि.) अर्थापत्त्युपमाभावा इति निरूपणानुसारेण क्रमेणार्थापत्त्यादेरन्तर्भावमनभिधायानन्तरोक्तस्याभावप्रमाणस्यान्तर्भावे निमित्तमाह- तत्र लाघवायेति ।। 'एकं तत्रानुभवतः', 'द्वितीयमपि विज्ञेयम्' इत्येकद्वितीयशब्दाभ्यां प्रकृतद्विविधाभावज्ञानम् 'एकं प्रत्यक्षरूपं स्याद् द्वितीयमनुमात्मकम्' इत्येकद्वितीयशब्दाभ्यामेवोपादायान्तर्भावकथने लाघवमित्यर्थः । क्रमानुसरणे त्वर्थापत्त्युपमयोरन्तर्भावमुक्त्वा पश्चादभावस्यान्तर्भावे वाच्ये (श्री.टि.) तत्र 'एकं प्रत्यक्षरूपं स्यात् द्वितीयमनुमात्मकम्' इत्युक्तौ व्यवहितत्वेनैकादिशब्देनैतदुपस्थित्यसम्भवात् । सुखाद्यभावज्ञानं प्रत्यक्षरूपं घटाद्यभावज्ञानमनुमात्मकमिति वक्तव्यं स्यात् । तथा च शब्दगौरवमिति भावः । ननु सुखाद्यभावज्ञानस्य अनुभवरूपसाक्षिजन्यत्वेऽपि कथं प्रत्यक्षरूपत्वमित्यत आह- साक्षिण इति ।। साक्षिषडिन्द्रियभेदेन प्रत्यक्षस्य सप्तविधत्वादिति भावः । योग्यत्वे सतीत्यादि ।। योग्यत्वे सति यन्नोपलभ्यते तन्नास्तीति व्याप्तावयोग्ये पिशाचादौ व्यभिचारपरिहाराय सत्यन्तम् । घटादौ तत्परिहाराय विशेष्यम् । उक्तस्येति ।। 'द्वितीयमनुमात्मकम्' इत्युक्तस्येत्यर्थः । ननु प्रत्यक्षप्रतियोगिकाभावज्ञानस्य प्रत्यक्षजन्यत्वनियमात् क्वचिदिति किमर्थमुक्तमित्यत आह- अत्रायं विवेक इति ।। 'परामर्शापरामर्शविशेषात्' इत्याचार्योक्तिं मनसि निधायोपपादयति- यदेत्यादिना ।। विमृश्य विचाररूपं परामर्शं कृत्वा । योग्यानुपलब्धीति ।। घटोऽत्रेदानीं नास्ति योग्यत्वे सत्यनुपलभ्यमानत्वादिति योग्यानुपलब्धिलिङ्गकमनुमानमित्यर्थः। स्थलान्तरेऽप्यभावज्ञानस्यानुमानिकत्वमुपपादयति- यदा चेति ।। मात्रशब्दव्यावर्त्यं दर्शयति- गजस्मरणाभावेनेति ।। अभावज्ञानकारणीभूतस्य प्रतियोगिभूतगजस्मरणस्याभावादित्यर्थः । अन्यत्र राजगृहादन्यत्र स्थलान्तरे । पुनर्जिज्ञासायामिति ।। अनुभूते राजगृहादौ किं गजोऽभूद्वा न वेति जिज्ञासायामित्यर्थः । जानातीत्यस्य तत्र स्मरणयोग्यस्य अस्मरणं लिङ्गमिति सम्बन्धः । अयमर्थः । नाभूत्तत्र गज इति गजाभावज्ञानं तावज्जायते । तज्ज्ञानं न तावदिन्द्रियेण भवति । व्यवहितत्वेन तत्रेन्द्रियव्यापाराभावात् । नापि योग्यत्वे सत्यनुपलभ्यमानत्वादिति योग्यानुपलब्धिलिङ्गकानुमानेन, गजस्यानुपलब्धेः सत्त्वेऽपि तस्य व्यवहिततयेन्द्रियायोग्यत्वेन योग्यत्वे सत्यनुपलब्धेरभावात् । अतस्तज्ज्ञानसाधनमभावरूपं पृथक्प्रमाणमङ्गीकार्यमिति न वाच्यम् । तत्राप्यनुमानेनैव गजाभावज्ञानाङ्गीकारात् । योग्यानुपलब्धेर्लिङ्गत्वासम्भवेऽपि स्मरणयोग्यत्वे सत्यस्मर्यमाणत्वस्य लिङ्गत्वोपपत्तेः । तथा हि । गजस्तत्स्थलनिष्ठाभावप्रतियोगी तत्र मयाऽननुभूतत्वात् । न चासिद्धिः । तत्र गजो मया नानुभूतः स्मरणयोग्यत्वे सत्यस्मर्यमाणत्वात् व्यतिरेकेण तत्रत्यपाषाणवदित्यनुमानसम्भवादिति भावः ।
नन्वथापि  सायङ्काले राजगृहं गतवतस्तदानीं गजं च दृष्टवतः प्रातरत्र गजो नाभूदित्यभावज्ञानं तावज्जायते । इदं च न प्रत्यक्षेणोत्पत्तुमर्हति प्रातःकालविषयेन्द्रियव्यापाराभावात्,प्रतियोगिनो गजस्यैव दर्शनाच्च । नापि योग्यानुपलब्धिलिङ्गकानुमानेन, योग्यत्वे सत्यपि तदानीं गजस्योपलभ्यमानत्वेनानुपलब्धेरसिद्धेः । प्रातःकालीनत्वावच्छिन्नगजस्य प्रतियोगित्वे तत्रानुपलभ्यमानत्वसद्भावेऽपि योग्यत्वरूपविशेषणस्यासिद्धेः। प्रातःकालीनत्वावच्छिन्नगजस्यायोग्यत्वात् । अतस्तदर्थमभावरूपं पृथक्प्रमाणमङ्गीकार्यमित्यत आह- एवं प्रातरिति ।। तथा चात्रापि न योग्यानुपलब्धिर्लिङ्गं किं नाम? स्मरणयोग्यत्वे सत्यस्मर्यमाणत्वमेवेत्यर्थः । तथा हि । विप्रतिपन्नो गजः प्रातश्चत्वरनिष्ठाभावप्रतियोगी तदा तत्र मयाऽननुभूतत्वात् । न चासिद्धिः । विप्रतिपन्नो गजस्तदा तत्र मया अननुभूतः स्मरणयोग्यत्वे सति तन्निष्ठतयेदानीमस्मर्यमाणत्वाद्व्यतिरेकेण तत्रत्यपाषाण(श्री.टि.) वदित्यनुमाप्रकारो द्रष्टव्यः । घटेति ।। प्रतियोगिभूतेत्यर्थः । झडितीत्यस्यार्थो विलम्बेन विनेति । परित इत्यस्य सम्यगित्यर्थमभिप्रेत्यापरोक्षतयेति तत्तात्पर्यमुक्तम् । सर्वस्येति ।। प्रत्यक्षार्थप्रतियोगिकस्य सर्वस्यापीत्यर्थः । लिङ्गानुसन्धानं तृतीयलिङ्गपरामर्शः । अपरामर्शदशायां झडिति जायमानमपि ज्ञानं लिङ्गजन्यमेवेत्याशयेन शङ्कते- अभ्यासेति ।। व्यवधानेति ।।  पक्षदर्शनेत्याद्युक्तविलम्बेत्यर्थः  ।  घनगर्जितेन मेघाद्यनुमानस्थल इवेति भावः । नन्वभावज्ञानस्यानुमानजन्यत्वेऽभावमपरोक्षतो जानामीत्यनुभवसिद्धमभावज्ञानस्यापरोक्ष्यं न स्यादिति चेन्न । इष्टापत्तेरित्याह- अपरोक्षेति ।। अपरोक्षत्वाभिमानः, अपरोक्षत्वोपचारः । अपरोक्षत्वाभिमाने निमित्तम्- अपरोक्षाधिकरणेति ।। तथा चाधिकरणभूतभूतलस्य अपरोक्षतोऽनुभूयमानत्वेन तत्सन्निधानादभावज्ञानेऽप्यापरोक्ष्यमाभिमानिकमेव न वास्तवमित्यर्थः । तत्प्रसङ्गादिति ।। पर्वतरूपापरोक्षाधिकरणानुभवस्य तत्रापि सत्त्वेन तत्सन्निधानाद्व...्यादिज्ञानेऽप्यापरोक्ष्याभिमानप्रसङ्गः । तथा चापरोक्षाधिकरणसन्निधानस्य नापरोक्षाभिमानापादकत्वमिति भावः । बाधकाभावाच्चेति ।। झडिति जायमानघटाद्यभावज्ञानस्य अपरोक्षत्वे बाधकाभावान्नोपचारकल्पनं युक्तमिति भावः । यद्वा ननु वायुर्वातीति प्रतीतिरपाकजानुष्णाशीतस्पर्शरूपलिङ्गजन्या । तथा च झडिति जायमानत्वं यद्यभावज्ञानस्य लिङ्गोद्भावित्वाभावे निमित्तं तर्हि वायुर्वातीति प्रतीतेरपि झडिति जायमानत्वेनापरोक्षत्वापत्त्या लिङ्गोद्भवत्वं न स्यादित्यत आह- बाधकाभावाच्चेति ।। इन्द्रियव्यापारानन्तरं झडिति जायमानस्याभावज्ञानस्य प्रत्यक्षत्वे बाधकाभावात् । तत्र तु बहिर्द्रव्यप्रत्यक्षत्वे प्रयोजकत्वेन क्ल्ृप्तं यन्महत्त्वसमानाधिकरणोद्भूतरूपवत्त्वं तस्य वायावभावरूपबाधकसद्भावान्न तत्प्रतीतेः प्रत्यक्षत्वमिति भावः । घटाद्यभावज्ञानस्यापरोक्षत्वे बाधकाभावोऽसिद्ध इत्याशङ्कते- अभावस्य तुच्छत्वेनेति ।। असतो ज्ञानविषयत्वासम्भवादिति भावः । तथात्वे त्वदभिमतानुमितिविषयत्वमपि न स्यात् । असतः शशविषाणस्य तददर्शनादित्याह- तथा सतीति ।।
एवमपरामर्शदशायां जायमानस्याभावज्ञानस्यानुमानिकत्वं निराकृत्य परामर्शानन्तरं जायमानस्याभावज्ञानस्यानुमानिकत्वं समर्थयितुं विप्रतिपत्तिमुद्भावयति- विमर्शानन्तरमिति ।। परोक्षतयेति ।। योग्यानुपलब्धिलिङ्गकानुमितिजन्यत्वेनाभावज्ञाने परोक्षत्वस्यानुभवसिद्धत्वादित्यर्थः । तदपलाप इति ।। परोक्षत्वानुभवापलाप इत्यर्थः । न स्यादिति ।। तथा च तत्र परोक्षत्वानुभवविरोध एव वाच्यः । सोऽत्रापि समान इति भावः । एवं परामर्शापरामर्शविशेषादभावज्ञानस्याऽनुमानिकत्वं प्रात्यक्षिकत्वं चेत्युक्तमसहमानः परामर्शस्थलेऽपरामर्शस्थले च सर्वत्राभावज्ञानमनुपलब्धमेवेत्येवमनुपलब्धेः पृथक्प्रामाण्यवादी भा(क्त्श्)ः प्रत्यवतिष्ठते- सर्वत्रेति ।। नन्वनुपलब्धेरभावज्ञाने लिङ्गत्वेन ज्ञातकारणत्वात्तज्ज्ञानापेक्षायां तस्याप्युपलब्ध्यभावरूपत्वेन अनुपलब्ध्यन्तरापेक्षायामनवस्था स्यादित्यत आह- सा चेति ।। अनुपलब्धिरित्यर्थः । स्वरूपेणैवेति ।। चक्षुरादिवदज्ञाततयैव करणमित्यर्थः । न तु लिङ्गतयेति ।। न तु लिङ्गत्वेन ज्ञाता सती करणं येनानवस्था स्यादिति भावः । तथा च सर्वत्राभावज्ञानमनुपलब्धमेवेति नोक्तविभागो युक्त इति हृदयम् । अनुभवसिद्धत्वा(श्री.टि.) दिति ।। घटाद्यभावमपरोक्षतो जानामीत्यनुभवसिद्धत्वादित्यर्थः । तथा च प्रत्यक्षत्वमङ्गीकार्यमिति भावः । तथात्वात् अनुभवसिद्धत्वात् । आनुमानिकत्वमप्यङ्गीकार्यमिति भावः । षष्ठप्रमाणवादी पुनः शङ्कते- अधिकरणेति ।। तन्मात्रेणैवेति ।। एतत्त्रितयमात्रेणैवेत्यर्थः । इन्द्रियादीत्यादिपदेन व्याप्त्याद्यनुसन्धानपरिग्रहः । कल्पकस्येति ।। अभावप्रतीतेरपरोक्षत्वपरोक्षत्वकल्पकानुभवस्येत्यर्थः । उक्तत्वादिति ।। 'अपरोक्षप्रतीतेरनुभवसिद्धत्वात् । व्याप्त्याद्यनुसन्धानस्यापि तथात्वात्' इत्युक्तत्वादित्यर्थः । तथा च प्रामाणिकत्वाच्च न गौरवं दोषायेति भावः । तथापि नाभावज्ञानं प्रत्यक्षेणोत्पत्तुमर्हमित्याशङ्कते- अभावेनेति ।। संयोगसमवाययोरद्रव्यत्वेनायुतसिद्धत्वाभावेन चाभावादिति भावः । कल्प्यत इति ।। घटेन सन्निकर्षोऽस्तीति कल्प्यत इत्यर्थः । तदापरोक्ष्यमिति ।। तस्या घटादिप्रतीतेरापरोक्ष्यमित्यर्थः । प्रतीतिग्राहकेति ।। घटमपरोक्षतो जानामीति प्रतीतिग्राहकानुव्यवसायरूपप्रमाणात्तदापरोक्ष्यं सिद्धमित्यर्थः । सममिति ।। अत्राप्यभावमपरोक्षतो जानामीति प्रतीतिग्राहकप्रमाणेनाभावप्रतीतेरापरोक्ष्यस्य सिद्धत्वात्तल्लक्षणकार्येणेन्द्रियाभावयोरपि सन्निकर्षः कल्पनीय इत्यर्थः । ननु कथमभावेन्द्रिययोस्संयोगः? अद्रव्यत्वात्, 'द्रव्ययोरेव संयोगः' इति हि वैशेषिकप्रक्रियेति चेत्तत्राऽह- वैशेषिकादिप्रक्रियया इति ।। कार्यदर्शनेनेति ।। तन्तुपटयोरवश्यमाश्रयाश्रयिभावेनावस्थानरूपकार्यदर्शनेनेत्यर्थः । अयुतसिद्धत्वदर्शनेनेति यावत् । अपरः संयोगसमवायातिरिक्तस्तृतीयस्सम्बन्धः ।
़योग्यस्यानुपलब्धितः । द्वितीयमपि विज्ञेयम्' इति परामर्शदशायां जायमानेऽभावज्ञाने योग्यानुपलब्धेर्लिङ्गत्वमुक्तम् । तदयुक्तमित्याशङ्कते- अनुपलब्धेरिति ।। अभावत्वाविशेषणेति ।। अनुपलब्धेरप्युपलब्ध्यभावरूपत्वादिति भावः । अनुपलब्ध्यन्तरेति ।। उपलब्धिविषयकानुपलब्ध्यन्तरेत्यर्थः । साक्षिवेद्यताया इति ।। उपलब्धेः साक्षिवेद्यत्वेन तत्प्रतियोगिकाभावरूपानुपलब्धेरपि साक्षिवेद्यतायाः 'सुखाद्ये च घटादिके' इत्यत्र सुखाद्य इत्याद्यपदेनोक्तत्वादित्यर्थः । तथा च साक्षिणः स्वप्रकाशरूपत्वान्नानवस्थेति भावः । अनुमानसामग्रीति ।। व्याप्त्याद्यनुसन्धानरूपेत्यर्थः । अभावाद्व्यवच्छेदप्रकारं दर्शयति- तस्येति ।। अभावस्येत्यर्थः । उभयत्रेति ।। प्रत्यक्षेऽनुमाने चेत्यर्थः । ननु देवदत्तो बहिरस्ति जीवित्वे सति गृहेऽसत्त्वादित्यनुमानं कार्यम् । तन्न सम्भवतीत्याशयेन शङ्कते- नन्विति ।। मृतादाविति ।। मृतशब्देन मृतशरीरं ग्राह्यम् । आदिपदेन शशशृङ्गाद्यसद् ग्राह्यम् । तथा च मृतशरीरे गृहेऽसत्त्वसद्भावेऽपि बहिःसत्त्वाभावाद्व्यभिचारः । असतश्च कुत्राप्यसत्त्वेन गृहेऽसत्त्वसद्भावेऽपि बहिःसत्त्वाभावादसति च व्यभिचारः स्यादित्यर्थः । केचित्तु मृते जीवे व्यभिचार इत्याहुः। तन्न । जीवस्वरूपस्य नित्यत्वेन बहिःसत्त्वरूपसाध्यस्यापि तत्र सद्भावेन व्यभिचाराप्रसक्तेरिति ध्येयम् । विशिष्टमिति ।। जीवित्वे सति गृहेऽसत्त्वमित्यर्थः  ।  तथा च जीवित्वं नाम जीवनवत्त्वम् । तच्च मृतशरीरेऽसति च नास्तीति न व्यभिचार इति भावः । निश्चितमिति ।। जीवी गृह एवेति नियमग्राहकप्रमाणेनेत्यर्थः । तथा च जीवित्वे सतीत्यस्य गृहे सत्त्वमेवार्थः प्रतिपन्न इति भावः  । संशयस्येति ।। यदि नियमग्राहकं प्रमाणं कल्पयित्वा विरोधेन विशेषणविशेष्यभावो नोपपद्यत इत्यनुमानासम्भव इत्युच्यते तर्हि त्वदभिमतबहिःसत्त्वकल्पकार्था(श्री.टि.) पत्त्युदयोऽपि न स्यात् । नियमग्राहकप्रमाणसचिवजीवनप्रमाणगृहाभावग्राहकप्रमाणयोः परस्परविरुद्धतया बलाबलानवधारणेन जीवित्वाद् गृहेऽस्ति वा प्रत्यक्षेण गृहेऽदर्शनान्मृतो वेति संशयजनकत्वादित्यर्थः।  सामान्यत इति ।। जीवता क्वचित्स्थातव्यमिति सामान्यत इत्यर्थः । प्रसक्तेति ।। प्रसक्तस्य गृहे सत्त्वस्येत्यर्थः। अनुमानजन्यैवेति ।। अयं भावः । नियमग्राहकं प्रमाणं कल्पयित्वा जीवनगृहासत्त्वयोः परस्परविरुद्धत्वेन विशेषणविशेष्यभावानुपपत्त्या अनुमानासम्भवो न मन्तव्यः । जीवता क्वचित्स्थातव्यमित्येवाङ्गीकारेणानुमानप्रवृत्तिसम्भवात् । जीवी गृह एवेति नियमग्राहकं प्रमाणमेकं, गृहाभावग्राहकं प्रत्यक्षमपरम् । अनयोर्मध्य एकं बाध्यं विरुद्धार्थग्राहकत्वादित्यनुमानेन गृहाभावग्राहकप्रत्यक्षविरोधेन गृहनियमग्राहकप्रमाणस्यैवाप्रामाण्यकल्पनात्  ।  न च नियमग्राहकप्रमाणविरोधेन गृहाभावग्राहकप्रमाणस्यैवाप्रामाण्यं कुतो न कल्प्यत इति वाच्यम् । बहिष्ठे स्वस्मिन्नेव जीवनगृहाभावयोः सह दर्शनेन नियमग्राहकप्रमाणस्यैवाप्रामाण्यकल्पनौचित्यादिति । अन्यथेति ।। उक्तरीत्याऽन्तर्भावसम्भवेऽपि पृथक्प्रामाण्याङ्गीकार इत्यर्थः ।
ननु यद्यपि नियमग्राहकप्रमाणस्यायोगेन परस्परविरुद्धतया जीवित्वस्य हेतुविशेषणत्वासम्भवो नास्ति । तथाऽपि जीवनप्रमाणेन जीवनं तावत्सिद्धम् । गृहाभावग्राहकप्रमाणेन गृहेऽभावस्सिद्धः । तथा च जीवनप्रमाणाज्जीवति वा प्रत्यक्षेण गृहेऽदर्शनान्मृतो वेति सन्देहः कस्मान्न स्यात् । तथा च सन्दिग्धं जीवनं कथं हेतुविशेषणं भविष्यति निश्चितस्यैव तथात्वदर्शनादित्याशङ्कते- एतेनेति ।। एतेन गृहाभावप्रमाणेनेति सामानाधिकरण्यम्, प्रत्यक्षरूपेणेत्यर्थः । भिन्नविषयत्वेनेति ।। परस्परविरुद्धार्थविषयकत्वाभावेनेत्यर्थः । तथा च जीवनप्रमाणं ज्योतिःशास्त्रम् । गृहाभावप्रमाणं प्रत्यक्षम्, तयोर्जीवनगृहाभावमात्रविषयकत्वेन संशयाजनकत्वात् । तद्विषययोर्जीवनगृहाभावयोः स्वस्मिन्नेव सहदर्शनेनाविरुद्धतया तत्प्रमाणयोर्विरुद्धार्थविषयकत्वाभावेन भिन्नविषयकतया संशयजनकत्वायोगेन असन्दिग्धं जीवनं हेतुविशेषणं भविष्यत्येवेति नानुमानासम्भव इति भावः । ननु देवदत्तो बहिरस्ति जीवित्वे सति गृहेऽसत्त्वादित्यनुमानस्याप्रसिद्धविशेषणता, गृहाद्बहिर्भावस्यानुमानात्प्रागनेनानवगतत्वादित्याशङ्कते- गृहादिति ।। केवलव्यतिरेकित्वेति ।। यत्र बहिःसत्त्वाभावस्तत्र जीवित्वे सति गृहेऽसत्त्वाभावो यथा मृत इति केवलव्यतिरेकव्याप्तिसम्भवादित्यर्थः । तथा च व्यतिरेकिणि साध्याप्रसिद्धिर्न दोष इति भावः । सामान्यव्याप्तीति ।। तथा च सामान्यव्याप्तिमूलकत्वेन सामान्यतो दृष्टानुमानमित्यर्थः । यद्यपि 'तदयोग्यार्थमुत्तरम्' इति 'प्रत्यक्षायोग्यार्थानुमापकं सामान्यतो दृष्टम्' इति परेण लक्षितम् । तथाऽपि 'व्याप्यव्यापकयोरन्यादृशत्वेऽपि तत्सामान्याकारानुगमेन लिङ्गलिङ्गिभावे सामान्यतो दृष्टम् । यथा कृषीवलस्य कर्षणादिप्रवृत्तेर्धान्यादिफलकत्वदर्शनेन यागादेः स्वर्गादिफलानुमानम् । प्रेक्षावत्प्रवृत्तित्वफलवत्त्वसामान्यानुगमात्' इति प्रमाणपद्धत्युक्तरीत्या सामान्यतो दृष्टत्वसम्भवादिति द्रष्टव्यम् । अनुमाभेद एवेतीति ।। भेदशब्दो विशेषपरः । केवलव्यतिरेकिरूपोऽनुमानविशेषः । सामान्यव्याप्तिमूलकत्वेन सामान्यतो दृष्टानुमानविशेषश्चेत्यर्थः ।
(श्री.टि.) ।। पक्षान्तरेति ।। 'गृह्यमाणे स्मर्यमाणप्रतियोगिकसादृश्यज्ञानात् स्मर्यमाणे गृह्यमाणप्रतियोगिकसादृश्यज्ञानमुपमानम्' इति शाबरोपमाने गोव्यतिरेकेणान्यस्य गवयस्य पक्षीकरणासम्भवादित्यर्थः । गवयपक्षीकारेण तत्र गोसादृश्यानुमाने तस्य प्रत्यक्षसिद्धत्वेन सिद्धसाधनतापत्तेरिति भावः । तथा चेति ।। गौर्गवयसदृशी गवयस्य गोसदृशत्वादित्यनुमाने व्यधिकरणत्वमित्यर्थः । व्याप्तीति ।। सामान्यव्याप्तीत्यर्थः । समानाधिकरणमपि लिङ्गं सम्भवतीत्याह- गवयगतेति ।। कथमिति ।। तथा च दृष्टान्ताभावेन व्याप्तिग्रहासम्भवादप्रसिद्धविशेषणत्वमित्यर्थः । केवलेति ।। यो यत्सदृशो न भवति स तत्सदृशो न भवतीति व्यतिरेकव्याप्तिसम्भवादित्यर्थः  ।  तथा च  व्यतिरेक्यनुमानेऽप्रसिद्धविशेषणत्वं न दोषायेति भावः । अनुमाभेद एवेति ।। व्यतिरेक्यनुमानरूपानुमानविशेष एवेत्यर्थः । अन्ततः स्वकरतलयोरेव दृष्टान्तत्वसम्भवान्नाप्रसिद्धविशेषणत्वमित्याह- किञ्चेति ।। तथा च सदृशावेव येन प्राङ्नोपलब्धावित्युक्तमसदिति भावः । ननु 'दृष्द्वा सदृशमेवान्यम्' इति शाबरोपमानस्वरूपमेवानूद्यार्थापत्त्युपमाभावा इति तस्यैवान्तर्भाव उक्तो न नैयायिकोदीरितोपमानस्य । तत् कुत इत्यत आह- नैयायिकेति ।।
़अव्युत्पन्नपदोपेतवाक्यार्थस्य च सञ्ज्ञिनि ।
प्रत्यक्षप्रत्यभिज्ञानमुपमानमिहोच्यते ।।'
इति कारिकोक्तस्याकृतसमयसञ्ज्ञास्मरणसहायं तत्समभिव्याहृतवाक्यार्थप्रत्यभिज्ञाप्रत्यक्षरूपोपमानस्येत्यर्थः। अनुमानेऽन्तर्भावः स्फुट एवेति ।। अस्योपमानस्य वाच्यवाचकभावसम्बन्धप्रमितिर्हि फलम् ।
़प्रमेयं तस्य सम्बन्धः' सञ्ज्ञायां सञ्ज्ञिना सह ।
तत्प्रतीतिः फलं चास्य नासौ मानान्तराद्भवेत् ।।'
इति कारिकावचनात् । इदं च फलमनुमानेनैव भविष्यति । तथा हि । अयं गवयशब्दवाच्योऽगोत्वे सति गोसदृशत्वात्, व्यतिरेकेण घटवदिति प्रयोगसम्भवादित्यर्थः । प्रकृतोपयोगमाह- अनेनेति ।। अर्थापत्त्यादेरनुमानान्तर्भावकथनेनेत्यर्थः । परिहृतमिति ।। पृथक्प्रमाणत्वाभावेन तद्विरोधो नोक्त इति भावः । केचिदर्थापत्त्यादेरनुमानेऽन्तर्भावेन तद्विरोधोक्तावर्थापत्त्यादिविरोधोऽप्युक्तप्राय इति पृथक् तद्विरोधो नोक्त इति भाव इत्याहुः ।
(पां.टि.) अन्तर्भावादिति ।। 'प्रत्यक्षं सप्तविधं साक्षिषडिन्द्रियभेदेन' इति भगवत्पादोक्तेरिति भावः । लिङ्गत्वादिति ।। 'योग्यानुपलब्धेश्च लिङ्गत्वम्' इति भगवत्पादोक्तेरिति भावः । उक्तस्येति ।। 'उपलब्धियोग्यस्य घटादेरनुपलब्ध्या लिङ्गेन द्वितीयमभावज्ञानम्' इत्युक्तस्येत्यर्थः । नन्वेकस्यैव घटाभावज्ञानस्य न प्रत्यक्षानुमानजन्यत्वं सम्भवति । एकस्यैव ज्ञानस्य स्वतन्त्रकारणद्वयजन्यत्वानुपपत्तेः । परस्परविरुद्धपरोक्षत्वापरोक्षत्वलक्षणाकारद्वयप्राप्तेश्चेत्यत आह- अत्रायं विवेक इति ।। सर्वस्यापि लिङ्गोद्भवतेतीति ।। अभावस्य तुच्छत्वेनेन्द्रियसन्निकर्षानुपपत्त्या न प्रात्यक्षिकत्वमिति गूढोऽत्र भावः । गूढाभिसन्धिरेव परिहरति- पक्षदर्श(पां.टि.) नेति ।। तत्प्रसङ्गादिति ।। अपरोक्षाधिकरणसन्निधानादपरोक्षत्वाभिमानप्रसङ्गादित्यर्थः । बाधकाभावाच्चेति ।। झटिति जायमानघटाद्यभावज्ञानस्यापरोक्षत्वे बाधकाभावाच्च नोक्तरीत्योपचारकल्पना युक्तेत्यर्थः। पूर्ववादी स्वाभिप्रायमुद्घाटयति- अभावस्येति ।। सिद्धान्त्यपि तमुद्घाटयति- तथा सतीति ।। अन्यथा शशविषाणादेरप्यनुमितिविषयत्वापातादिति भावः । मीमांसकमतमाशङ्कते- सर्वत्रेति ।। अपरोक्षप्रतीतेरिति ।। विना विमर्शं चक्षुर्व्यापारानन्तरं जायमानस्य स्फातालोकमध्यवर्तिघटाद्यभावज्ञानस्यापरोक्षताया अनुभवसिद्धत्वान्नानुपलब्धिकरणकत्वमिति भावः । व्याप्त्यनुसन्धानस्यापीति ।। यदाऽन्धकारे किमत्रास्ति घटो न वेति विमृश्य हस्तप्रसारणादौ कृतेऽपि घटमनुपलभ्य नास्त्यत्र घट इति जानाति, तत्र व्याप्त्यनुसन्धानस्याप्यनुभवसिद्धत्वेन व्याप्तिबलेनार्थगमकतयाऽनुपलब्धेर्लिङ्गत्वेनैव तज्जनकत्वस्य सिद्धत्वान्न स्वरूपेण तस्या जनकत्वमिति भावः । उक्तत्वादिति ।। 'अपरोक्षप्रतीतेरनुभवसिद्धत्वात्' इत्यादिनेति भावः । अभावस्येति ।। अद्रव्यत्वात्संयोगस्य, अवयवावयव्यादित्वाभावेन समवायस्य चानुपपत्तेरिति भावः । ननु द्रव्ययोरेव संयोगात् कथमद्रव्यस्याभावस्य संयोग इत्यत आह- वैशेषिकादीति ।। कल्प्यतामिति ।। कल्पकस्य कार्यदर्शनस्य सत्त्वात्, सत्यपि तस्मिन् तदकल्पने च समवायस्याप्यकल्पनीयत्वप्रसङ्गादिति भावः । तज्ज्ञानावश्यम्भावादिति ।। लिङ्गस्य ज्ञातस्यैव करणत्वादिति भावः । उक्तत्वादिति ।। साक्षिवेद्योपलब्धिप्रतियोगिकाभावरूपानुपलब्धेः साक्षिवेद्यत्वस्य 'सुखाद्ये च घटादिके' इत्यनेनोक्तत्वादित्यर्थः ।
व्यवच्छिनत्तीति ।। अनेन तुशब्दो विशेषार्थ इत्युक्तं भवति । तमेव विशेषं दर्शयति- तस्येति ।। ननु जीवित्वस्य गृहे सत्त्वरूपत्वे गृहाभावस्य वाऽजीवित्वरूपत्वे जीवित्वगृहाभावयोगृर्हसत्त्वगृहाभावरूपत्वप्राप्त्या जीवित्वाजीवित्वरूपत्वप्राप्त्या वा विरुद्धत्वप्रसङ्गेऽपि जीवित्वस्य गृहे सत्त्वरूपताया गृहाभावस्य चाजीवित्वरूपतायाश्चाभावान्न विरुद्धत्वमिति न विशेषणविशेष्यभावानुपपत्तिरित्यतो यो हि मातापितृभ्यां सुशिक्षितो न जातु गृहाद्बहिर्निस्सरति सोऽन्यानपि तथा मन्यमानो जीवनग्राहकप्रमाणस्य गृहे सत्त्वमर्थतया प्रतिपद्यते तं प्रति जीवित्वगृहाभावयोगृर्हे सत्त्वगृहाभावरूपत्वप्राप्त्या तयोर्विरुद्धत्वस्यावर्जनीयत्वादिति भावेनोक्तम्- येन हि जीवनं गृह एवेति निश्चितमित्यादि ।। विशेषणविशेष्यभावानुपपत्तेरिति ।। अविरोधप्रतीतेश्च बहिर्भावकल्पनोत्तरकालीनत्वेनेतरेतराश्रयग्रस्तत्वादिति भावः । अनुदयप्रसङ्गादिति ।। अन्यथा प्रकरणसमेनापि किञ्चिदवधारणप्रसङ्गादिति भावः । अन्यथेति ।। उक्तरीत्याऽर्थापत्तेरनुमानान्तर्भावसम्भवेऽपि पृथक्प्रामाण्य इत्यर्थः । कथमनुमानमितीति ।। अप्रसिद्धविशेषणत्वस्यानुमानदूषणत्वान्नार्थापत्तेरनुमानत्वमिति भावः । न केवलव्यतिरेकिण्यप्रसिद्धविशेषणत्वं दूषणम् । अन्यथा केवलव्यतिरेकिमात्रे तत्सम्भवेन तत्प्रामाण्यभङ्गप्रसङ्गादित्याशयेनाऽह- केवलव्यतिरेकित्वेति ।। ननु केवलव्यतिरेकिणि तस्यादूषणत्वेऽन्यत्र तदसम्भवात्तस्य दूषणत्ववार्तैव लुप्येतेत्यतस्तस्य दूषणत्वेऽपि व्याप्तिग्रहपरिपन्थित्वेनैव दूषणतया सत्यां व्याप्तौ तददूषणत्वस्यान्यत्र व्यवस्थितत्वात् प्रकृते च व्याप्तिसत्त्वान्न तस्य दूषणत्वमित्याशयेन व्याप्तिमुपपादयति- यो जीवन् यत्र (पां.टि.) नास्तीति ।। पक्षान्तरासम्भवादिति ।। गवयगतसादृश्यस्य प्रत्यक्षत्वेनाननुमेयतया गवयस्य पक्षत्वासम्भवादित्यर्थः । अङ्गीकृत्य व्यधिकरणत्वस्य दूषणत्वं सामानाधिकरण्यमुपपादयति- गवयगतेति ।। अङ्गीकृत्याप्रसिद्धविशेषणत्वस्य दूषणत्वं समाधत्ते- केवलेति ।। अङ्गीकृत्य चाप्रसिद्धविशेषणत्वमिदं समाधानमुक्तम् । वस्तुतस्तु तदेव नास्तीत्याह- किञ्चेति ।। ननु 'दृष्द्वा सदृशमेवान्यम्' इत्यादिना मीमांसकोपमानं निरूप्य 'अर्थापत्तिश्चोपमा च ह्यनुमाभेद एव तु' इत्यादिना तदन्तर्भावस्येव नैयायिकोदीरितोपमानस्यापि स्वरूपनिरूपणपूर्वकमनुमानेऽन्तर्भावस्य  कथनीयत्वात्  कुतस्तस्यानुक्तिरित्यतो  निमित्तोक्त्या  तदनुक्तिं समर्थयते- नैयायिकोदीरितोपमानस्य त्विति ।। 'सञ्ज्ञासञ्ज्ञिसम्बन्धप्रमितिसाधनमनधिगतसङ्गतिसञ्ज्ञास्मरणसहायं तत्समभिव्याहृतातिदेशवाक्यार्थप्रत्यभिज्ञानमुपमानम्' इति नैयायिकोदीरितोपमानस्येत्यर्थः । अनुमानेऽन्तर्भाव इति ।। व्याप्तिमपेक्ष्यार्थगमकस्यैवानुमानत्वात्, अगोत्वे सति गोसदृशस्य गवयशब्दवाच्यादन्यस्यादर्शनेनागोत्वे सति गोसदृशत्वस्य गवयसदृशवाच्यत्वेन व्याप्तिनिश्चयादुपमानस्य व्याप्तिबलेनार्थगमकत्वसिद्धेरनुमानेऽन्तर्भावः स्फुट एवेत्यर्थः ।
(व्या.टि.) न चैकस्योभयान्तर्भावो विरुद्ध इत्यतः परामर्शापरामर्शविशेषादिति मूलमनुसन्धाय विवेचयति- अत्रायमिति ।। राजगृहादिमात्रमिति ।। मात्रपदव्यावर्त्यमाह- गजाभावमननुभूयेति ।। ननु 'समासेऽनञ्पूर्वे क्त्वो 'ल्यप्' इति नञ्समासपर्युदासादस्य नञ्समासत्वात् कथं ल्यबिति चेन्न । 'पूर्वं धातुरुपसर्गेण युज्यते' इति न्यायेन गतिसमासं विधाय ततो ल्यपि सति तदन्तेन नञ्समासः । अतो न दोष इति भावः । अन्यत्रेति ।। देशान्तर इत्यर्थः । प्रातरत्रेति ।। एतच्छब्देनाधिकरणनिर्देशः । प्रकृतमाह- यत्त्विति ।। प्रत्यक्षेति ।। इन्द्रियेत्यर्थः । वादिनामङ्गीकारानौचित्यज्ञापनाय प्रत्यक्षार्थप्रतियोगिकेत्यभावं विशिनष्टि । अभावस्य प्रतियोगिग्राहकेन्द्रियग्राह्यत्वयुक्तिसूचनाय झटितीत्यंशं लिङ्गोद्भवतायां साधकाभावपरत्वेन व्याचष्टे- विलम्बेन विनेति ।। परिज्ञानादित्यंशं बाधकपरतया व्याचष्टे- अपरोक्षतया च ज्ञानादिति ।। अपरोक्षत्वप्रकारेण ज्ञानानुव्यवसायादित्यर्थः । न त्वपरोक्षत्वेनानुभवानुभवादिति । नाभावज्ञानं लिङ्गोद्भवमिति प्रतिज्ञायां वैयधिकरण्यात् । 'परोक्षत्वापरोक्षत्वे ज्ञानगते न विषयोपाधिके' इति टीकाविरोधाच्च । विपक्षेऽनुभवापलापं प्रसञ्जयितुमनुभवानुसारिणामित्याह । विलम्बेन विनोत्पत्तिहेतोरसिद्धिम् अपरोक्षतयाऽनुभवहेतोरन्यथासिद्धिं च शङ्कते- अभ्यासेति ।। अनुपलब्धिरिति ।। युगपच्छतपत्री छिन्नेतिवत् । अपरोक्षेत्यनुभवविशेषणम् । अभिमान इति ।। इदं प्रकारयोर्ज्ञानद्वयस्याविवेको वा सोपाधिकभ्रमो वेत्यर्थः । धूमानुमानेऽपीति बहुव्रीहिः । धूमलिङ्गकानुमितावित्यर्थः । तदिति ।। व्यवधानानुपलब्ध्यपरोक्षताभिमानयोरित्यर्थः । तत्राप्यभ्यासपाटवसौष्ठवादित्यर्थः । बाधकेति ।। अभावज्ञानस्यापरोक्षत्वानुभवबाधकाभावादित्यर्थः । सौगतः शङ्कते- अभावस्येति ।। तुच्छत्वेन निरुपाख्यत्वेन । अनुमितीति ।। तस्या अप्युपाख्यारूपत्वादिति भावः । मतान्तरं दूषयितुमनुवक्ति- विमर्शानन्तरमिति ।। परोक्षतयेति ।। इत्थम्भूतलक्षणे तृतीया । तदिति ।। अनुभवेत्यर्थः । न स्यादिति ।। तस्या  अनुभवैकवेद्यत्वादित्यर्थः । अनुपलब्धेः षष्ठप्रमाणत्ववादी भा(क्त्श्)ः शङ्कते- सर्वत्रेति ।। अनुपलब्धिरेवेत्येतद्व्यव(व्या.टि.) च्छिनत्ति- अपरोक्षेति ।। अभावस्येति शेषः । स्वरूपेणैवेत्येतद्व्यवच्छिनत्ति- व्याप्त्यादीति ।। अनुपलब्धेरिति शेषः । कल्पकस्येति ।। अपरोक्षतयाऽनुभवस्येत्यर्थः । भावप्रतिबन्दीं गृह्णाति- घटेनेति ।। तां मोचयति- अपरोक्षेति ।। तदिति ।। घटप्रतितेरित्यर्थः । प्रतिबन्दीं द्रढयति- सममिति ।। अभावस्याद्रव्यत्वात् कथं संयोग इत्यत आह- वैशेषिकादीति ।। अनुपलब्धेर्लिङ्गत्वमसहमानो नैयायिकः शङ्कते- अनुपलब्धेरिति ।। तज्ज्ञानेति ।। लिङ्गस्य ज्ञातकारणत्वादित्यर्थः । उक्तत्वादिति ।। 'सुखाद्ये च' इति साक्षिवेद्यप्रतियोगिकाभावस्य साक्षिवेद्यताया उक्तत्वादित्यर्थः ।
अर्थापत्त्युपमानयोरिति ।। अनेन मूले अर्थापत्त्युपमाशब्दौ करणपरौ, अनुमाशब्दोऽपि करणसाधन इति सूचितम् । अनुमानसामग्रीति ।। अनुमानशब्दोऽत्र भावसाधनोऽनुमितिपरः । व्यवच्छिनत्ति ।। एते इति शेषः । व्यवच्छेदकं विशेषं दर्शयति- तस्येत्यादिना इतीत्यन्तेन ।। अनुमितिसामग्रीसद्भावं स्फुटयितुं तदभावमुपक्षिपति- नन्वित्यादिना ।। अनुमितिसामग्य्रां हि लिङ्गमेकम् । तदिह प्रधानं, तदिह दुर्लभम् । तथा हि- किं बहिर्भावे जीवनं लिङ्गमुत गृहेऽसत्त्वमुत विशिष्टमिति विकल्प्याऽद्यं निराह- न तावदिति ।। द्वितीयं पराचष्टे - नापीति ।। तृतीयं पराकरेति- न चेति ।। परस्परेति ।। जीवनगृहाभावप्रमाणयोर्विरोधेनेत्यर्थः । विशेषणविशेष्यभावेति ।। सहभावाभावादित्यर्थः । प्रमाणद्वयविरोधं पराचष्टे- विप्रतिपत्त्येति ।। आवश्यकत्वेन, सामग्रीवशसम्पन्नत्वेन । अर्थापत्तेरपि, अनुमितिभिन्नप्रमितेरपि । जीवनं गृह एवेति निश्चिन्वानस्य बहिर्भावप्रमितेरेवानुपपत्त्या अर्थापत्तिवाचोयुक्ती रिक्ता स्यादित्यर्थः । उपसंहरति- अत इति ।। बहिर्भावबोधावश्यम्भावादित्यर्थः । जीवनप्रमाणेन जातकरूपज्योतिश्शास्त्रेण, सामान्यतो गृहे वा बहिर्वेति देशसामान्यत इत्यर्थः । प्रसक्तेति ।। देशविशेषेत्यर्थः । अनुमानेति ।। प्रसक्तप्रतिषेधरूपलिङ्गजन्येत्यर्थः । परिशेषस्य लिङ्गत्वाभावे बाधकमाह- अन्यथेति ।। शङ्कते- एतेनेति ।। अनन्तरोत्पन्नेन गृहाभावग्राहकप्रमाणेनेति सामानाधिकरण्यम् । प्रथमं निश्चितमपि प्रामाण्यसंशयेनेवानिश्चितप्राबल्यकेन विरोधिप्रमाणेन सन्दिग्धं भवतीति भावः। कथं विशेषणमिति ।। हेतुविशेषणमित्यर्थः । विशिष्टस्य हेतुत्वे सन्दिग्धासिद्धिप्रसङ्गादित्यर्थः । भिन्नविषयत्वेनेति ।। सामान्ययत्किञ्चिद्विशेषाभावप्रमाणयोः परस्परविरोध्यर्थानवगाहनेन संशयाहेतुत्वादित्यर्थः । अनेन अनुमिमानेन अनवगतत्वात्, निदर्शन इति शेषः । केवलेति ।। यो बहिर्नास्ति नासौ जीवनवत्त्वे सति गृहेऽसन् यथा गृहे एव सन्निति व्यतिरेकव्याप्तिग्रहसम्भवादित्यर्थः । सामान्यव्याप्तीति ।। अस्मिन् पक्षे गृहे एव सतो निदर्शनत्वसम्भवादित्यर्थः । मूलमारोहयति- तदिदमिति ।। व्यतिरेकिरूपो वा सामान्यतो दृष्टरूपो वा अनुमाप्रभेद एव न प्रमाणान्तरमिति भावः । इत्यर्थापत्त्यन्तर्भावकथनम् ।
व्याप्तिपक्षधर्मतोभयावश्यम्भावाभिमानेन नानुमानत्वमुपमानस्येत्याशङ्कते- स्यादेतदिति ।।
़आश्रयव्याश्रयासिद्धी साध्यासिद्धिश्च दूषणम् ।
केषाञ्चिन्न च ते दोषा व्याप्तौ सत्यां कथञ्चन ।।'
इत्यनुव्याख्यामभिव्याख्याय प्रत्याख्याति- मैवमिति ।। यम इति ।। सहोत्पन्न इत्यर्थः । उभयावश्यम्भावाभिमाननयेऽप्युपमानस्यानुमानत्वप्रकारं प्रकटयति- गवयगतेति ।। कथमिति ।। सादृश्यानुपलब्धौ तत्प्रतियोगित्वस्याप्यदृष्टव्याप्तिकत्वेनानुमानत्वं किम्प्रकारमित्यर्थः । उपपत्तेरिति ।। वैधर्म्यदृष्टान्तप्रदर्शितव्याप्तिकत्वादित्यर्थः । गृहीतेति ।। सन्निहितसदृशोपलब्धौ तत्र व्याप्तेरतिसुग्रहत्वादिति भावः । स्फुट एवेति ।। गोसादृश्यस्य गवयपदशक्त्युपधानतयाऽतिदेशवाक्यार्थं स्मरतः सदृशदर्शनानन्तरम् अयं गवयपदवाच्यो गोसदृशत्वादित्यनुमानसौलभ्यान्न तत्पार्थक्यं शङ्कितमिति भावः । अस्यानुक्तिशङ्कापरिहारकत्वेनोक्तोपयोगमाह- अनेनेति ।।
मूलम् - 'आगमो द्विविधो ज्ञेयो नित्योऽनित्यस्तथैव च ।ऽ
टीकाअनुमानानन्तरप्राप्तस्याऽगमस्य विभागमाह- आगम इति ।। अपौरुषेयः पौरुषेयश्चेत्यर्थः। तथैवेत्यनेन यथा प्रत्यक्षमनुमानं  वा  प्रमाणमन्यत्रानन्तर्भूतं च तथाऽऽगमोऽपीत्याचष्टे । तथाहि- न तावदागमो न बोधकः, अनुभवविरोधाद् व्यवहारविलोपप्रसङ्गाच्च । नापि विपरीतबोधको बाधकाभावात्  । अन्यत्रान्तर्भावोऽपि, किं कर्तुं शक्यत इत्येव वा कर्तव्य उत पृथक्त्वे बाधकसद्भावात् अथवा तत्साधकाभावात् । नाऽद्यः । प्रत्यक्षस्याप्यनुमानेऽन्तर्भावयितुं शक्यत्वात् । फलवैजात्यादेरवान्तरभेदत्वेनोपपत्तेः । न द्वितीयः । तददर्शनात् । कल्पनागौरवं बाधकमिति चेन्न, प्रत्यक्षेऽपि समानत्वात् । सामग्रीभेदादेरत्रापि विद्यमानत्वात् । अत एव न तृतीयः । किञ्चान्तर्भावोऽपि वक्तृज्ञानानुमापकत्ना वक्तव्यः । न चापौरुषयस्य मूलभूतं ज्ञानमस्ति । समर्थितं चापौरुषयत्वं वेदस्य । अपौरुषेयस्य पृथक्प्रमाणत्वेऽपि पौरुषेयस्यानुमानत्वमेवेति प्राभाकराः । तन्निरासार्थमप्युक्तम्- तथैवेति ।। यथा नित्यस्तथाऽनित्योऽपीत्यर्थः । तथा हि- पौरुषेयवाक्यस्थानि पदान्यन्विताभिधानशक्तिमन्ति न वेति वाच्यम् । आद्ये कथं नाऽगमत्वम् । द्वितीये वेदस्यापि कथमागमत्वं पदानामभेदात् ।
अथोच्येत- यद्यपि पुरुषप्रयुक्तानां पदानामन्विताभिधानसामर्थ्यमस्ति । तथाऽपि प्रायेण पुरुषवचसामनृतभूयिष्ठत्वेन अनन्वितार्थत्वशङ्कयाऽन्वयो न निश्चीयत इति । एवं तर्हि शब्दोत्थापितस्याप्यर्थस्य व्यभिचारेण वेदेऽपि शङ्का सम्भवत्येवेति अन्वयो न निश्चीयेत । तत्रापौरुषेयतया शङ्कानिवृत्तिवदत्रापि आप्तोक्तत्वादिना शङ्कानिवृत्तिर्भविष्यति । तथा च शब्दादेवान्वयनिश्चयोऽप्रामाण्यशङ्कानिवृत्तिमात्रमुपायान्तरेणेति लोकवेदयोः समानमेवेति । एतेन यद् 'ऋगाद्याः' इत्युक्तं तदुपपन्नं भवति ।
 
