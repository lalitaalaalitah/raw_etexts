

## न्यायमुक्तावली- तृतीयाध्यायः
|| ॐ विद्यैव तु निर्धारणात् ॐ || २९ ||

|| ॐ दर्शनाच्च ॐ ||

यस्योपासनस्य गुरुप्रदानरूपेतिकर्तव्यताफलभेदाधिकारिध्येयादिकं तस्य लघूपायकर्महेतुतावाक्येन मुक्तिहेतुत्वानिर्णयात् सर्वं प्रागुक्तं अभित्तिचित्रायितमिति शङ्कनात्सङ्गतिः | अत्र प्रकृतं श्रवणाद्युपासनं न कार्यमुत कार्यमिति चिन्ता | तदर्थं तस्य ज्ञानद्वारा मुक्तिहेतुनिर्णयो न सम्भवत्यथ सम्भवतीति | तदर्थं कर्महेतुत्ववाक्यानां "भाक्तं वा' इत्यत्र (ब्र।सू।३-१-७) परम्परया मुक्तिहेतुत्वादिरूपभाक्तत्ववर्णनं अयुक्तमुत युक्तमिति चिन्ता | तदर्थं कर्मणैवेति तृतीयया तस्य साक्षान्मुक्तिहेतुत्वबोधनस्यापवादकं नास्त्युतास्तीति | तथा ज्ञानद्वारा मुक्तिहेतुत्वनिर्णयपक्षे किं परोक्षज्ञानद्वारमात्रेण उत अपरोक्षज्ञानद्वारमात्रेणापीति | पूवर्पक्षस्तु | "कर्मणैव हि संसिद्धिमास्थिता जनकादयः' इत्यादौ (भ।गी।३-२०) अवधारणस्य वक्ष्यमाणदिशा सावकाशत्वेऽपि तृतीयाविभक्त्या कर्मणः संसिद्धिशब्दितमुक्तिं प्रति साक्षाद्धेतुत्वावगमस्यापवादकस्य प्रमाणस्य कस्यचिदभावात् "तरति शोकमात्मवित्' इत्यादेः ज्ञानस्य मुक्तिहेतुतामात्रप्रापकतया कर्मणो मुक्तिहेतुत्वानपवादकत्वात् | एवं च निरपवादकसाक्षान्मुक्तिहेतुबोधकवाक्यबलेन कर्मणोऽपि साक्षान्मुक्तिहेतुत्वावगमेन "भाक्तं वाऽनात्मवित्त्वात्' (ब्र।सू।३-१-७) इति तृतीयाद्यपादे कर्मणो मुक्तिहेतुत्वं गौणमिति वर्णनस्यायुक्तत्वात् ज्ञानद्वारा श्रवणाद्युपासनमेव मुक्तिहेतुरिति निर्णयासम्भवात् लघूपाये सति गुरूपायस्य निश्शङ्कमनुष्ठानायोगाच्च न कार्यमुपासनमिति | मास्तु वा ज्ञानद्वारोपासनं मुक्तिहेतुः तथाऽपि "तमेवं विद्वान्' इति श्रुत्या (पुरुषसूक्त) अपरोक्षस्यैव मुक्तिहेतुत्वावगमात् तस्य च श्रवणादिनैव सिद्धे ध्यानं न सर्वथा कार्यमेवेति | सिद्धान्तस्तु | "नान्यः पन्थाः' इति सावधारणहेतुत्ववचनस्य कर्मवचनादपि बलवत्त्वेन तेन साक्षात्कर्महेतुत्वस्यापोदिततया कर्मणैवेत्यादेरपि परम्परया कथञ्चिन्मुक्तिहेतुत्वस्य प्रागुक्तरीत्या वर्णनीयत्वात् ज्ञानद्वारा मुक्तिहेतुत्वस्योपासने निर्णयसम्भवात् कार्यमेवोपासनम् | द्वारभूतं ज्ञानमपि न परोक्षमात्रं किन्तु "दृष्ट्वैव तं मुच्यते' इत्यादि(कौशिक) श्रुतिबलेन विद्वानिति श्रुतेरपि अपरोक्षपरत्वादपरोक्षज्ञानमपीति श्रवणादित्रितयमपि कार्यमेवेति | स्मृतिरपि सावधारणेत्येतदग्रे निरसिष्यते | फलं तु प्रागुक्तसमर्थनम् || २९ ||

|| ॐ श्रुत्यादिबलीयस्त्वाच्च न बाधः ॐ || ३० ||

यदि श्रुतेः सावधारणत्वेन बलवत्त्वं तर्हि स्मृतेरपि तथात्वात् आप्तवाक्यत्वाच्च बलवत्त्वमिति शङ्कनात्सङ्गतिः | अत्र ज्ञानफलत्वेन पूर्वत्रप्रकृतो मोक्षः किं कर्मसाध्योऽथ ज्ञानसाध्य इति चिन्ता | तदर्थं "कर्मणैव' इति स्मृतिः "नान्यः पन्थाः' इति श्रुतितोऽपि प्रबला उत नेति | तदर्थं कर्मणैवेत्यवधारणं निरवकाशमुत सावकाशमिति | तदर्थं सावकाशकल्पकं नास्त्युतास्तीति | पूर्वपक्षस्तु | कर्मसाध्यो मोक्षः कर्मणैति स्मृतेः | नच सावधारणश्रुतिबाधिता सती स्मृतिः दुर्बलेति वाच्यम् | स्मृतेरपि सावधारणत्वात् | नच तदयोगव्यवच्छेदकतया सावकाशं कल्पकाभावात् | नच श्रुतिविरोधे दौर्बल्यं स्मृतेः श्रुतेरेव च प्राबल्यमिति "विरोधेत्वनपेक्षं स्यात्' इति पूर्वतन्त्रे सिद्धमिति वाच्यम् | स्मृतेः श्रुतिमूलत्वेन प्रामाण्यपक्ष एव हि तत् | कर्मणैवेति स्मृतेश्च भगवद्वाक्यत्वेनैव प्रामाण्योपगमेनाप्तवाक्यतया सावधारणतया च प्राबल्येन विद्याश्रुतेर्बाधादिति | सिद्धान्तस्तु | ज्ञानसाध्य एव मोक्षः न कर्मसाध्यः | ज्ञानसाध्यत्वे बलवच्छतिलिङ्गोपपत्तिस्मृतीनां भावात् निरवकाशावधारणयुक्तत्वेन श्रुतेबर्लवत्त्वात् | तथा बहुकर्मकृतोपीन्द्रस्य दुःखासम्भिन्नसुखरूपमोक्षार्थं तत्त्वज्ञानप्रार्थनलिङ्गस्य "इन्द्रोऽश्वमेधान्' इति श्रुतिप्रसिद्धस्य बलवत्त्वात् | तथाऽपि उत्पत्तिनाशवत्फलत्वेनावधृतकर्मणा नित्यपुमर्थो न भवतीत्युपपत्तेश्च | "नास्त्यकृतः कृतेन' इति (मुं।१-२-१२) श्रुतिसिद्धतया निर्दोषतया च प्रबलत्वात् | "कर्मणा बध्यते' इति स्मृतेश्च भगवद्वाक्यतया युक्तिमत्तया च बलवत्त्वात् | एवं बलवतां मोक्षस्य ज्ञानसाध्यत्वनिर्णायकानां अनेकसाधकानां भावादेव कर्मणैवेत्यवधारणस्य कर्मणा संसिद्धिमास्थिता एवेत्ययोगव्यवच्छेदकतया सावकाशत्वात् स्मृतेः न कर्मसाध्यत्वापादने प्रामाण्यमिति | फलं तूपासनाकर्तव्यत्वसमर्थनम् || ३० ||

|| ॐ अनुबन्धादिभ्यः ॐ || ३१ ||

"दर्शनाच्च' इति (ब्र।सू।३-३-४९) पूवर्त्र दर्शनस्य मुक्तिहेतुतया पूर्वनये निर्णीतत्वेन प्रकृतत्वात् तस्य भक्त्यादिसाध्यत्वमत्रोच्यत इति सङ्गतिः | प्रकृतं दर्शनं किं भक्त्यादिना विना प्रदानोपेतश्रवणादिमात्रात् भवति उत नेति चिन्ता | तदर्थं दर्शनहेतूपासनं भक्त्यादिना विनापि भवदपि फलपर्यवसायि उत नेति | पूर्वपक्षस्तु | भक्त्यादिना विना प्रदानयुक्तश्रवणादिमात्रादेव दर्शनं भविष्यति | "सम्यग्लक्षणसम्पन्नः' इत्यादि (नारायणतन्त्र) स्मृत्या गुरुप्रसादासाध्यस्य कस्याप्यभावात् | न चोपासनमेव भक्त्यादिहीनस्य नेति युक्तम् | द्वेषेणापि तत्सम्भवात् | नच द्वेषयुतोपासनं न फलपर्यवसायीति युक्तम् | "द्वेषाच्चैद्यादयो नृपाः' इति सप्तमस्कन्धे द्वेषेण ध्यायतामपि मुक्तिस्मरणादिति | सिद्धान्तस्तु | दर्शनं न भक्त्यादिहीनात्प्रदानयुतोपासनाद्भवति | किन्तु भक्त्याद्युपेतादेव | भक्त्यादिना विना भगवतोऽप्युपासनाय पुमर्थाहेतुत्वस्य प्रत्युतानर्थहेतुत्वेन "द्वेषाद्यन्मुक्तिकथनं श्रुतिवाक्यविरोधि तत्' इत्युपक्रम्यानुव्याख्यानोक्तानेकमानसिद्धत्वेन फलपर्यवसाय्युपासनस्य तु गुरुप्रसादस्य च भक्त्यादिनैव सिद्धेरित्यस्य "तथाप्यनादिसंसिद्धभक्त्यादिगुणपूर्णतः | लभेद्गुरुप्रसादम्' इत्यादि (नारायणतन्त्र) सिद्धत्वात् | "द्वेषाच्चैद्यादयः' इत्यादेस्तु स्वाभाविकभक्तविषयतयोपपत्तेरिति | फलं तु भक्त्यर्थकपूर्वपादीयमाहात्म्योक्तिसाफल्यसमर्थनम् || ३१ ||

|| ॐ प्रज्ञान्तरपृथक्त्ववद्दृष्यिश्च तदुक्तम् ॐ || ३२ ||

यद्दर्शने भक्त्यादिकमावश्यकमित्युक्तं तस्मिन्दर्शने तारतम्यमत्र निरूप्यते इति सङ्गतिः | प्रकृतं मुक्तिहेतुभगवद्दर्शनं किमेकप्रकारमुतानेकप्रकारमिति चिन्ता | तदर्थं "दृष्ट्वैव तं मुच्यते' (कौशिक श्रुति) "भक्त्या मामभिजानाति' (भ।गीता। १८-५५) इत्यादिवचनं सर्वेषामेकरूपज्ञानस्य हेतुतापरमुत नेति | तदर्थं सर्वेषामेकरूपज्ञानस्य हेतुतापरं नेत्यत्र कल्पकं नास्त्युतास्तीति | पूर्वपक्षस्तु | सर्वेषां मुक्तिहेतुज्ञानं एकरूपमेव "दृष्ट्वैव तम्' इति श्रुतौ सर्वेषामविशेषितज्ञानेन मोक्षश्रवणात् | "भक्त्या मामभिजानाति यावान्यश्चास्मि तत्त्वतः | ततो मां तत्त्वतो ज्ञात्वा विशते तदनन्तरम्' इति सर्वेषां भक्त्यादिना पूर्णज्ञानोत्पत्तेः | सम्पूर्णज्ञानेनैव मोक्षस्य गीतायां स्मरणात् | नच श्रुत्यादिकं विशेषपरं कल्पकाभावात् | नच ज्ञानहेतूपासनतारतम्यमेव कल्पकम् | अनेकविधसाधनवतामपि कदाचित्कर्षकाणामिव साध्यसाम्योपपत्त्या तस्याप्रयोजकत्वात् | ज्ञानस्य न्यूनाधिकरूपविशेषवत्त्वे "भक्त्या' इति स्मृतौ सम्पूर्णज्ञानेनैव मुक्त्युक्तेः तद्धीनानां मुक्त्यभावापातेन "अनियमस्सर्वेषाम्' इत्युक्तभङ्गप्रसङ्गाच्चेति | सिद्धान्तस्तु | अनेकरूपमेवाधिकारिणां भगवद्दर्शनम् | तत्साधनोपासनस्य विचित्रतया तज्जन्यज्ञानेऽपि वैचित्यस्यावश्यकत्वात् साधनानुसारित्वात् फलस्य | नच तदन्यथोपपत्त्याऽप्रयोजकम् | "अन्तर्दृष्ययो बहिर्दृष्ययः' इत्यादि (कमठ) श्रुतौ ज्ञानवैचित्यस्य प्रमितत्वेन सर्वेषां एकरूपस्य बाधिततया तेनोपासनवैचित्यस्यान्यथोपपत्तेः | कादाचित्ककर्षकदृष्यान्तमात्रेण कल्पयितुमनुचितत्वात् | नच सर्वेषां मुक्त्यभावापातदोषः | "दृष्ट्वैव ह्यवताराणाम्' इति (अध्यात्म) स्मृत्या तरतमभावापन्नज्ञानेनैव अधिकारिणां मोक्षावगमेन "भक्त्या' इति स्मृतेः सामान्यतः सर्वविषयकज्ञानस्य मुक्तिहेतुपरत्वेन वा हिरण्यगर्भरूपाधिकारिविशेषपरत्वेनवा उपपत्तेरिति | फलं तु यावदित्यत्रोक्तमोक्षतारतम्यसमर्थनम् || ३२ ||

|| ॐ न सामान्यादप्युपलब्धेर्मृत्युवन्नहि लोकापत्तिः ॐ || ३३ ||

यद्भगवद्दर्शने वैचित्यं तद्दर्शनं बिम्बविषयमेव मुक्तिहेतुरिति निरूपणात्सङ्गतिः | अत्र प्रकृतं भगवद्दर्शनं किं यत्किञ्चिद्रूपविषयं मुक्तिहेतुरुत बिम्बरूपविषयमिति चिन्ता | तदर्थं रूपविषयकस्यैव मुक्तिहेतुत्वे न स्थानतोऽपीत्यत्र निर्णीतभगवद्रूपाणां साम्यभङ्गः प्रसज्यतेऽथ नेति | तथा यत्किञ्चिद्रूपदृष्येः मुक्तिहेतुत्वे वैफल्यं तस्याः प्रसज्यते न वेति | पूर्वपक्षस्तु | कस्यचिद्रूपस्य मोक्षदानशक्तिरन्यस्य नेत्यङ्गीकारे "न स्थानतोऽपि परस्योभयलिङ्गं सर्वत्र हि' इत्युक्त (ब्र।सू।३-२-११) सर्वरूपसाम्यस्य भङ्गापत्त्या यत्किञ्चिद्रूपज्ञानमपि मुक्तिहेतुरेव | किं च सामान्यदृशेर्मुक्तिहेतुत्वे तद्दर्शनस्य वैफल्यप्रसङ्गान्न च तद्युक्तम् | अतो मुक्तिरेव तत्फलमिति सामान्यदृष्यिरपि मुक्तिहेतुरेव | अपि च यदि किञ्चिद्रूपज्ञानं मुक्तिहेतुरन्यन्नेति विकल्पः तर्हि बिम्बज्ञानमपि किञ्चिन्मुक्तिहेतुः किञ्चिन्नेत्यनियम इत्युक्तभङ्गप्रसङ्ग इति | सिद्धान्तस्तु | यथा
मृतीनां मृतित्वाविशेषेऽपि मृतिविशेषानन्तरमेव मुक्तिः एवं भगवद्रूपाणां समत्वेऽपि भगवत्सङ्कल्पानुसारेण बिम्बरूपविशेषज्ञानमेव मुक्तिहेतुः न यत्किञ्चिद्रूपज्ञानम् | समोऽपि भगवान् स्वबिम्बदर्शने एवैनं मोचयतीति श्रुतेः | नचैवं सामान्यदृशेर्वैफल्यम् | "सामान्यदर्शनाल्लोकाः' इति (नारायणतन्त्र) स्मृत्या दर्शने विकल्पवत् बिम्बदर्शने तदनापत्तेरिति | फलं तु बिम्बोपासननैयत्यसमर्थनम् || ३३ ||

|| ॐ परेण च शब्दस्य ताद्विध्यं भूयस्त्वात्त्वनुबन्धः ॐ || ३४ ||

दृशिहेतुत्वेन प्रागुक्तभक्तेरत्र स्वातन्त्यनिरासात्सङ्गतिः | प्रकृतदर्शनं किं भक्तिसामर्थ्येन भवति उत ईश्वरशक्त्येति चिन्ता | तदर्थं "भक्तिरेवैनं दर्शयति' इति (माठर) श्रुतिः किं भक्तेः स्वातन्त्यपरा अथ कर्तुरीश्वरस्य दृशिदाने करणत्वपरेति | तदर्थं भक्तेः करणत्वपरत्वे कल्पकं नास्ति भक्तिरेवेति विशिष्योक्तिश्च युक्तोत विपरीतमिति | पूर्वपक्षस्तु | "भक्तिरेवैनं दर्शयति' इति भक्तेः कर्तृत्वश्रवणस्य करणत्वपरत्वकल्पने कल्पकाभावात् साधनान्तरेषु सत्सु विशिष्य भक्तेरेवात्रोक्तेः बीजाभावेनायुक्तत्वाच्च भक्तिरेवेश्वरप्रसादमनपेक्ष्य स्वशक्त्यैव भगवदापरोक्ष्यं ददातीति | सिद्धान्तस्तु | भक्तेरेव दृशिकर्तृत्वे "एतैरुपायैर्यतते यस्तु विद्वांस्तस्यैष आत्मा विशते ब्रह्मधाम (अथ।६-४) इत्यथवर्णश्रुतौ एतैः प्रवचनाद्युपायैः यो दर्शनार्थं यतते तस्यार्थे प्रसन्नः परमात्मा ब्रह्मधाम वायुं विशति तस्याविभर्वति इति भक्त्याद्युपायैः प्रसन्नेश्वरस्यैव स्वापरोक्षदातृत्वग्रहणेन विरोधापत्त्या "भक्तिरेवैनम्' इति श्रुतेः भक्तेः कर्तृपरत्वायोगेन करणपरत्वात् साधनेषु भक्तेः प्राधान्येन भक्तिरेवेति विशिष्य भक्तेरुक्त्युपपत्तेः | भक्त्यादिसर्वशब्दानां प्रथमेऽध्याये भगवति समन्वयस्योक्तत्वेन प्रकृतिनयन्यायेन स्त्रीलिङ्गभक्तिशब्दस्यापि विष्णौ मुख्यतया श्रुतेर्विष्णुपरतयोपपत्तेः | "भक्तिस्थः परमो विष्णुः' इत्यादि (मायावैभव) स्मृतिबलात्, अनादिभक्तिप्रसन्नेश्वरसामथ्यरेन तदपरोक्षज्ञानमिति | फलं तु "तदव्यक्तमाहहि' इत्युक्त (ब्र।सू।३-२-२३) अव्यक्तत्वसमर्थनम् || ३४ ||

|| ॐ एक आत्मनः शरीरे भावात् ॐ || ३५ ||

अनादिभक्तेर्दृष्यिकारणत्वोक्तिरयुक्ता | "स्थानविशेषात्' इत्यत्र (ब्र।सू।३-२-३५) भाष्याद्युक्तिदिशा अनादिभक्त्यादिसम्पत्तिरूपयोग्यतासापेक्षत्वस्यैवायोगादिति भावेन शङ्कनात्सङ्गतिः | अत्र प्रकृतोपासनादौ अनादियोग्यतापेक्षा नास्त्युतास्तीति चिन्ता | तदर्थं योग्यतायाः अनादित्वं न सम्भवत्युत सम्भवतीति | तदर्थं अजुर्नद्यंशानां किं स्वरूपेणोत्पत्तिरस्त्युत नेति | तदर्थं अंशांशिनोभरेद उताभेद इति | तदर्थमभेदसाधकं नास्ति बाधकं चास्ति अथ विपरीतमिति | पूर्वपक्षस्तु | अंशांशिनोरभेदे साधकप्रमाणाभावात् प्रत्युतांशांशिनोश्चैत्रमैत्रयोरिव ज्ञानसुखदुःखादिभेदोपलम्भस्य अभावप्रसङ्गरूपबाधकभावाच्च भेदावश्यम्भावेन अंशिन इन्द्रादेरनादित्वेऽपि अर्जुनाद्यंशस्य स्वरूपेणोत्पत्तिसम्भवेन इन्द्राद्यंशानामर्जुनादीनां सादित्वेन तद्धमर्योग्यतया अपि तथात्वेन योग्याया अनादित्वायोगात् नाऽनादियोग्यतापेक्षास्त्युपासनादाविति | सिद्धान्तस्तु | अंशस्य स्वरूपोत्पत्तिपक्षे तच्छरीरार्जकपूर्वतनतदनुष्ठितकर्माभावात् मोक्षाभावप्रसङ्गेन कर्मनिमित्तशरीरायोगादनन्यगत्या "अन्निस्तु पृथग्जाता अंशास्तस्यैव कर्मणा' इति (परमसंहिता) स्मृत्या च अंशिकर्मार्जितशरीरे अर्जुनाद्यंशानामवस्थानमित्यवश्यं वाच्यत्वात्तस्य चांशांशिनोर्भेदेऽयोगात् तत्कमरार्जितशरीरेऽवस्थानान्यथानुपपत्तिरूपेण अंशिगतप्रधानसाधनोपासनादिफलस्यांशेनानुसन्धीयमानत्वेन तदन्यथानुपपत्तिरूपेणांशांशिनोरभेदसाधकमानेन अल्पज्ञानसुखाद्यननुसन्धानस्य मानुषसम्पर्कप्राकृतान्नभोजनादिना भगवदिच्छयोपपत्त्या च बाधकाभावेन चांशांशिनोरभेदात् अनाद्यभिन्नांशस्य स्वरूपोत्पत्त्ययोगेन तस्याप्यनादित्वेन तद्धर्मभूतयोग्यताया अप्यनादित्वसम्भवात् अस्त्यनादियोग्यतापेक्षोपासनादौ इति | फलं तु योग्यताहीनानामपि उपासनप्रसङ्गेनाव्यवस्थापत्त्यभावः || ३५ ||

|| ॐ अङ्गावबद्धास्तु न शाखासु हि प्रतिवेदम् ॐ || ३६ ||

|| ॐ मन्त्रादिवद्वाऽविरोधः ॐ ||

पूर्वत्र प्रकृतेन्द्रादिदेवतानां तद्योग्यतानुसार्युपासनमत्रोच्यत इति सङ्गतिः | अत्र प्रकृत भगवदुपासनं केवलं कार्यमुत ब्रह्माङ्गदेवतोपासनयुक्तमिति चिन्ता | तदर्थं "तमेवेकं जानथ' (मुं।२-२-५) "पूजयेन्नान्यदेवता' इत्यादौ अन्योपास्ति निषेधः किं सर्वात्मना उत प्राधान्येनेत्यत्र ज्ञापकं नास्त्युतास्तीति | तथान्यदेवतोपासनोऽपि किमेकत्र प्रतीता गुणाः सर्वेषां ध्येयाः उत तत्तद्योग्या एवेति | पूर्वपक्षस्तु | "तमेवैकं जानथेत्यादिश्रुतिस्मृतिषु अन्यदेवतोपासनपूजादेः निषिद्धत्वात्स्वातन्तेणैव पूजादेर्निषेध इत्यत्र ज्ञापकाभावात् केवलमेव भगवदुपासनं कार्यम् | देवतोपास्तेः करणेऽपि एकत्रप्रतीतगुणयुक्तत्वेनैव सर्वदेवतोपास्तिः कार्या | देवत्वादेः सर्वत्रोपास्यत्वदर्शनाद्बाधकाभावाच्चेति | सिद्धान्तस्तु | देवानां वेदेषु प्रतिपादनस्य "आध्ययनाय प्रयोजनाभावात्' इति (ब्र।सू।३-३-१५) न्यायेनोपासनार्थत्वेन तदुपासनाभावे वेदेषु तदुक्तेर्वैयर्थ्येन तदुक्त्यन्यथानुपपत्तिरूपसाधकसद्भावात् तत एव "तमेव' इत्यादेः प्राधान्येनोपास्तिनिषेधपरत्वावश्यम्भावेन तद्विरोधाभावादन्यदेवतोपास्तियुक्तत्वेनैव भगवदुपासनं कार्यम् | अन्यदेवतोपासनेऽपि "समत्वाद्वोत्तमत्वाद्वा' इतयादि (ब्रह्मतर्क) स्मृत्या देवानां नीचोच्चभावापन्नतया उत्तमगुणा नाधमेषु ध्येयाः | किन्तु तत्तद्योग्या एव | यथा भगवद्वाचकवाक्यानां न सर्वेषां सर्वत्रान्वयः किन्तु योग्यानामेव तद्वत् अधमगुणास्तूत्तमेषु ध्येयाः | यथाऽधमदेवताप्रतिपादकमन्त्राणामुत्तमप्रतिपादकत्वेन ध्यानं तद्वत् | तथोपासनमपि फलविशेषार्थं उत्तमाधिकारिभिरेव कार्यं न सर्वैः | "उपासनाङ्गदेवानाम्' इत्यादि (बृहत्तन्त्र) स्मृतेरिति फलं तु देवताप्रतिपादकवेदभागसार्थक्यसमर्थनम् || ३६ ||

|| ॐ भू नः क्रतुवज्ज्यायस्त्वं तथा च दर्शयति ॐ || ३७ ||

पूर्वत्र देवतोपासने गुणोपसंहृतिफलस्य सर्वाप्राप्यत्वात् सा न सर्वैः कार्येत्युक्तौ तर्हि भूमगुणोपास्तिरपि न सर्वैः कार्या | निरतिशयभूमत्वस्य केनाप्यप्राप्यत्वादिति शङ्कोदयात्सङ्गतिः | अत्र "यो वै भूमा' इत्यादौ (छां।७-२३-१) श्रुतौ भूमगुणः किं न सर्वोपास्यः अथ सर्वोपास्यः इति चिन्ता | तदर्थं तदुपासनमनर्थकमुतार्थवदिति | पूर्वपक्षस्तु | यथा सम्भृत्यादिगुणोपास्तिफलस्य सर्वाप्राप्यत्वान्न सम्भृत्यादिकं सर्वोपास्यम् तथा निरतिशयपूर्णत्वरूपभूमत्वं कस्याप्ययोग्यतया प्राप्तुमिष्यं नेति व्यर्थत्वाद्भूमत्वं न सर्वोपास्यम् | तस्य सर्वोपास्यज्ञानानन्दादिविशेषणत्वेऽपि प्रियशिरस्त्वादिकमिव फलानुपयोगेनानर्थत्वान्न सर्वोपास्यं भूमत्वमिति | सिद्धान्तस्तु | "भूमैव देवः परमो ह्युपास्यः' इति (गौपवन) श्रुत्या ज्ञानानन्दादिगुणेषु सर्वत्र भूमत्वस्य सहभावेनोपासने सत्येव इष्यफलसिद्धिः अन्यथा तु नेत्यवगमेन ज्ञानं भूमं आनन्दश्च भूमेत्येवंरूपेण भूमगुणोपास्तेरभिमतफलप्राप्तिहेतुत्वेनार्थवत्त्वात्सर्वैरुपास्यं भूमत्वं यथा दीक्षाप्रायणीयोदयनीयसवनत्रयावभृतात्मकः क्रतुः सर्वयागेष्वनुवर्तन एव साफल्यात् अन्यथा वैफल्याज्ज्यायस्त्वेन सर्वैः कर्तव्यस्तद्वदिति | फलं तु कार्याख्यानादित्यत्रालौकिकगुणोपासनसमर्थनम् || ३७ ||

|| ॐ नाना शब्दादिभेदात् ॐ || ३८ ||

पूर्वं सामान्येनोक्तस्यात्र विशेषचिन्तनाद्वा भूमत्वस्य सर्वोपास्यत्वे "यावत्' इत्यत्रोक्त (ब्र।सू।३-३-३३) तारतम्यभङ्गापत्तिरिति शङ्कनाद्वा सङ्गतिः | अत्र प्रकृतं भूमत्वं अधिकारिणामेकरूपेण प्रतीयतेऽथ नानारूपेणेति चिन्ता | तदर्थं नानारूपेण प्रतीतौ तस्याः प्रतीतेः भ्रान्तित्वमापद्यते उत नेति | तदर्थं भूमत्वमेकरूपमेव न नानारूपमपि सम्भवतीति | पूर्वपक्षस्तु | निरतिशयितपूर्णत्वरूपभूमत्वे तारतम्यस्यासम्भाविततयानुपपन्नत्वेन एकरूपत्वात् | एकरूपस्यापि श्रवणमननापरोक्षज्ञानेषु तारतम्येन भाने श्रवणादेर्मिथ्याज्ञानत्वप्रसङ्गादेकरूपेण प्रतीयते इत्येव युक्तमिति | सिद्धान्तस्तु | अतीतवत्सरमासपक्षदिनघटिकाद्यानन्त्ये तारतम्यवदिहापि भूमत्वे तारतम्यसम्भवेन भगवद्गुणेषु भगवति च तावदानन्त्यानां सत्त्वेन तत्तदधिकायर्नुसारेण तावत्तावद्भूमत्वस्य श्रवणमननापरोक्षज्ञानेषु प्रतीतौ तावन्मात्रमेवेत्यप्रतीत्या भ्रान्तित्वानापत्तेः नानारूपमेव प्रतीयते इति नानारूपमेवाधिकारिभिः स्वस्वप्राप्यफलानुरोधेनोपास्यमिति | फलं तु प्रागुक्ततारतम्यसमथर्नम् || ३८ ||

|| ॐ विकल्पो विशिष्यफलत्वात् ॐ || ३९ ||

पूर्वत्र गुणोपास्तौ विशेषः उक्तोऽत्र तु रूपोपास्तौ स उच्यते इति सङ्गतिः | अत्र भगवदुपासनं किं बिम्बातिरिक्तरूपविषयं न कार्यमेवेति नियम उत कार्यं न वेति विकल्प इति चिन्ता | तदर्थं तदुपासनस्य फलं नास्त्युतास्तीति | तदर्थं तदुपासनस्य मोक्षः फलमन्यदपीति | पूर्वपक्षस्तु | मुमुक्षुभिः क्रियमाणोपासनस्य अन्यफलकत्वायोगेन मोक्षफलस्य "न सामान्यादप्युपलब्धेः' (ब्र।सू।३-३-५३) इत्यत्रोक्तदिशा बिम्बोपास्तिसाध्यत्वे मोक्षफलकत्वस्याप्ययोगेन च निष्फलत्वात् प्रत्युत मोक्षोपयोगिबिम्बोपास्तिवि नकरत्वाच्च बिम्बातिरिक्तनृसिंहाद्युपासनं न कार्यमेवेति | सिद्धान्तस्तु | उपासकानां मोक्षकामित्वेऽपि मोक्षहेतुबिम्बोपासनोपयोगितया अपेक्षितदुरितनिवृत्तिफलकत्वेन सफलत्वात्तादृशफलकामिना कार्यं नृसिंहाद्युपासनम् | तीव्रया स्वबिम्बोपासनयैव दुरितं क्षपयितुं समर्थेन तु न कार्यमिति षोडशिग्रहणवत् व्यवस्थितविकल्पः | "मुक्त्यर्थं आत्मयोग्यं हि' इत्यादेः (ब्रह्मतर्क) स्मृतेरिति | फलं तु नृसिंहादिप्रतिपादकग्रन्थसाफल्यसमर्थनम् || ३९ ||

|| ॐ काम्यास्तु यथाकामं समुच्चीयेरन्न वा पूर्वहेत्वभावात् ॐ || ४० ||

मोक्षोपयोगिफलत्वेन नृसिंहाद्युपासनस्य कार्यत्वे तदुपयोगित्वात् काम्यरूपाद्युपासनमपि कार्यं स्यादिति शङ्कनाद्वा नृसिंहाद्युपास्तेरिव काम्यरूपाद्युपास्तेरपि वैकल्पिकत्वसाधनाद्वा सङ्गतिः | अत्र कामसाधनभगवद्रूपगुणविषयकमप्युपासनमावश्यकमुत विकल्प इति चिन्ता | तदर्थं तदावश्यकत्वे मोक्षोपयोगादिहेतुरस्त्युत नेति | पूर्वपक्षस्तु | अर्थादिना विना ज्ञानादिसिद्धया अर्थाद्यार्जकं यद्भगवद्रूपं तद्गुणादिकं तदुपासनस्य जीवनादिद्वारा ज्ञानोपयोगित्वात् अर्थकामनावश्यम्भावात् आवश्यकमेव काम्यभगवद्रूपाद्युपासनमिति | सिद्धान्तस्तु | अर्थगृहारामक्षेत्रविधुराणामपि ज्ञानसम्पादनदर्शनेनावश्यं अर्थादिनैव ज्ञानमिति नियमाभावेन तस्य मोक्षहेतूपासनानुपयोगात् अधिकारिणां मुमुक्षुत्वेनार्थादिकामनाभावाच्च काम्योपासनं मुमुक्षुभिर्न कार्यं अन्यैः कार्यमित्यधिकारिभेदेन वा मुमुक्षुरप्यर्थाद्यर्थं न कार्यं भगवत्प्रीत्यर्थं कार्यमिति फलभेदेन वा व्यवस्थितविकल्प एव नत्वावश्यकमिति नियमः "यस्य यस्य हि' इति (बृहत्तन्त्र) स्मृतेरिति | फलं तु वैराग्यपादोक्तवैराग्यफलकगर्भयातनादिनिरूपणसमर्थनम् || ४० ||

|| ॐ अङ्गेषु यथाश्रयभावः ॐ || ४१ ||

|| ॐ शिष्येश्च ॐ || ॐ समाहारात् ॐ || ॐ गुणसाधारण्यश्रुतेश्च ॐ ||

पूर्वत्र काम्योपास्तेरधिकारिसम्भवेन कार्यत्वेऽपीहाङ्गदेवतोपास्तेस्तदभावेनाकार्यत्वमिति शङ्कनात्सङ्गतिः | अत्र भगवदङ्गाश्रितत्वेन ब्रह्मादिदेवताविषयकमुपासनं न कायर्मुत कार्यमिति चिन्ता | तदर्थं श्रुतौ देवतानामङ्गाश्रितत्वकथनं तथोपसनविधानं गुणसाधारणश्रवणं च तथोपासनकार्यत्वापादनक्षमं न भवत्युत भवतीति | तदर्थं तत्किमुपासनं निरधिकारिकमुत साधिकारिकमिति | तदर्थमधिकारिकल्पकं नास्त्युतास्तीति | पूर्वपक्षस्तु | तथोपासनं न कायर्ं हेत्वभावात् | नच "ब्रह्मा शिरसि ललाटे रुद्रः' इत्यादि श्रुतौ देवानामङ्गाश्रितत्वेनोक्तेः "आध्यायनाय प्रयोजनाभावात्' इति (ब्र।सू।३-३-१५) न्यायेनोपासनार्थत्वात्तदुक्त्यन्यथानुपपत्तिः | "यस्मिन्यस्मिन्यो हि चाङ्गे निविष्यः परस्य चिन्त्यः स तथा तथैव' इति (पौत्रायण) श्रुतौ विधानं "साधारण्यात्सर्वगुणः परस्य समाहार्यास्तत्त्वदृ मुमुक्षोः' इति (माण्डव्यश्रुतिः) ज्ञानानन्दादिगुणतौल्येन सूर्याद्याश्रय चक्षुस्त्वादीशगुणानामुपास्यत्वश्रवणं च तथोपासनाकार्यत्वे हेतुरिति वाच्यम् | तथोपासनस्य सर्वाधिकारिकत्वे आनन्दादय इत्युक्तचतुर्गुणोपास्तिनियमभङ्गात् नहि ब्रह्माश्रितशिरस्कत्वादिकं भूमत्वमिवानन्दादिविशेषणं येन प्रागुक्तनियतिव्याघातकं स्यात् | नच देवाधिकारिकं तदुपासनं कल्पकाभावात् | नहि राजा राजसूर्येन यजेतेत्यादौ राजादिपदमिव ब्रह्मा शिरसीत्यादौ देवा एते उपासीरन्निति वाक्यमस्ति | तादृशविशेषविध्यभावेऽपि अधिकारिविशेषकल्पने "चोदनाद्यविशेषात्' (ब्र।सू।३-३-१) इति सर्ववेदान्तनयोक्तन्यायविरोधः | अतः तथोपासनस्य
निरधिकारिकत्वात् श्रुतौ तदुक्त्यादिकं स्वयं व्यर्थं सत् न तथोपासनकार्यतापादनक्षममिति | सिद्धान्तस्त | कार्यमेव तथोपासनम् | नच हेत्वभावः श्रुतौ तदुक्त्यन्यथानुपपत्त्यादेरनुष्ठापकत्वात् | नच निरधिकारिकत्वदोषः | अङ्गैः पराद्ये हि देवा विसृष्याः' (काषायण) इति श्रुतौ ब्रह्माश्रितशिरस्कत्वरुद्राश्रितललाटत्वसूर्याश्रितचक्षुष्ट्वादिगुणोपासनस्य परमस्थानप्राप्तिरूपफलश्रवणात् | तस्य च देवप्राप्यत्वेन फलपर्यालोचनया मधुविद्यायामिव देवानामेवाधिकारित्वकल्पनोपपत्तेरिति | फलं तु तद्विद्यासार्थक्यसमर्थनम् || ४१ ||

|| ॐ न वा तत्त्सहभावश्रुतेः ॐ || ४२ ||

|| ॐ दर्शनाच्च ॐ ||

अत्र प्रागुक्तमेव विशेषहेतुनाक्षिप्य समर्थ्यत इति सङ्गतिः | अत्र ब्रह्माश्रितरिस्कतजवादिभगवद्गुणोपासनं न कार्यमुत कार्यमिति चिन्ता | तदर्थं तदुपासनस्य सर्वशाखास्वनुक्तिरकार्यत्वेन विनानुपपन्नोतान्यथोपपन्नेति | तदर्थमन्यथोपपत्तिफकल्पकं नास्त्युतास्तीति | पूर्वपक्षस्तु | न कार्यमेव तथोपासनं सर्वशाखास्वनुक्तत्वात् | अवश्यकार्यत्वे सर्वशाखागतोपासनेन सहभावप्रसङ्गात् | अत्र सर्वत्रानुक्तिः अकार्यत्वेन विनानुपपन्ना तदेव गमयतीति | सिद्धान्तस्तु | सर्वथा कार्यत्वाभावे क्वचित्तदुक्तेर्वैयर्थ्यप्रसङ्गात् "सत्यो ज्ञानः परमानन्दरूपः' इत्यादि (कमठ) श्रुत्या ज्ञानादिगुणचतुष्यया अधिकगुणानां देवोपास्यत्वकथनेन तथोपासनस्य देवमात्राधिकारिकत्वेन सर्वत्रानुक्तेः | सर्वैरकार्यत्वेनान्यथोपपत्तेः कार्यमेव तथोपासनमिति | फलं तु प्रागुक्तप्रमेयसमर्थनम् || ४२ ||

|| इति श्रीमद्राघवेन्द्रयतिकृतायां न्यायमुक्तावल्यां तृतीयाध्यायस्य तृतीयः पादः समाप्तः ||

|| अथ चतुर्थः पादः |

|| ॐ पुरुषार्थोऽतःशब्दादिति बादरायणः ॐ || १ ||

|| ॐ शेषत्वात्पुरुषार्थवादो यथाऽन्येष्विति जैमिनिः ॐ || ॐ आचारदशर्नात् ॐ || ॐ तच्छतेः ॐ || ॐ समन्वारम्भणात् ॐ || ॐ तद्वतो विधानात् ॐ || ॐ नियमाच्च ॐ || ॐ अधिकोपदेशात्तु बादरायणस्यैवं तद्दर्शनात् ॐ || ॐ तुल्यं तु दर्शनम् ॐ ||

पूर्वपादोक्तोपासनासाध्यज्ञानमाहात्म्यमत्रोच्यते इति पूर्वपादेनास्य सङ्गतिः | अत्र ज्ञानं किं मोक्षमात्रे हेतुरुत मोक्षेतरस्य स्वर्गादिपुरुषार्थहेतुरपीति चिन्ता | तदर्थं तत्र मानं नास्त्युतास्तीति | पूर्वपक्षस्तु | न ज्ञानं मोक्षेतरपुरुषार्थस्यापि हेतुः | मुमुक्षोस्त्रत्रेच्छाभावात् | सौभर्यादेरिवेच्छायाः भावेऽपि तद्धेतुत्वे मानाभावात् | तद्धेतुत्वपरश्रुत्यादेः कमर्णः तथात्वप्रतिपादकश्रुत्यादिविरोधात् | "कर्मैव देहं दैविकं मानुषं वाप्यन्वारभेन्न परस्तत्र हेतुः' इत्यादि (माठर)श्रुतौ कर्मण एव मोक्षेतरफलहेतुत्वस्य "यदेव विद्यया' इति श्रुतौ ज्ञान्यनुष्ठिते कर्मजन्यफलेऽतिशयाधायकत्वेन ज्ञाने कमर्शेषत्वस्य च श्रवणात् | अत एव ज्ञानकर्मणोः स्वर्गादौ तुल्यकक्षतया हेतुत्वशङ्कानवकाशः | तथा "नैव दैपदम्' इति स्मृत्या ज्ञानिनामपि देवानां "यज्ञेन यज्ञमयजन्त देवाः' इति कर्मानुष्ठानदर्शनेन ज्ञानस्यैव सर्वमुमर्थहेतुत्वे तदनुपपत्त्या च कर्मण एव हेतुत्वानुमानाच्च | एवमेव जैमिनिराचार्येरङ्गीकाराच्च | नच ज्ञानिनामाचारो मुक्तवल्लीलयान्यथोपपन्न इति शङ्क्यं "ज्ञानी च कर्माणि सदोदितानि कुर्यात्' इति (कमठ) श्रुतौ ज्ञानिनोऽपि कर्मविधानात् | विहितत्वस्य च लीलात्वायोगात् | "कुर्वन्नेवेह कर्माणि' इति (ई।२) उत्तरार्धे एवं कर्मकरणे त्वयि पापं कर्म न लिप्यते इति नास्तीति ज्ञानिनोऽपि कर्माकरणे प्रत्यवायश्रवणाच्च | ज्ञान्याचारस्य लीलात्वायोगादतः श्रुत्याचारविरुद्धत्वात् जैमिनिमतविरोधाच्च "यं यं लोकं मनसा' इत्यादिकं (मुं।३-१-१०) ज्ञानस्य सर्वपुमर्थहेतुत्वपरं वाक्यं स्वर्गहेतुकर्मशेषेऽपि धनादौ "स्वर्गं धनाद्देहतो वै गृहाच्च प्राप्स्यन्ति' इत्यादौ प्राधान्योक्तिवत्
कर्मशेषभूतज्ञानप्राधान्योक्तिपरं नेयम् | नतु साक्षाद्ज्ञानस्य सर्वपुमर्थहेतुज्ञानशेषत्वपरम् | निरवकाशकल्पकाभावात्कर्मणः कृतावकृतौ च ज्ञानं मोक्षार्जनक्षममेवेति स्तुतिनये वक्ष्यमाणत्वेन ज्ञानेऽतिशयकरत्वयोगेन तच्छेषत्वायोगाच्चेति | सिद्धान्तस्तु | कमर्णो ज्ञानेऽतिशयाधायकत्वेन तच्छेषत्वायोगेऽपि "ज्ञानादेव स्वर्गो ज्ञानादेवापवर्गः' इति (कौण्ठवव्य) श्रुतौ ज्ञानादेव स्वर्गादिफलप्राप्तेः कर्मणो ज्ञानजन्यफलेऽतिशयाधायकत्वेन ज्ञानशेषत्वस्य च श्रवणात् "राजसूयजितान् लोकानश्वमेधाभिवर्धितान् | प्रा नुहि त्वं महाभाग' इति भारतवाक्येन युधिष्ठिरादीनां राजसूययागादिना फलाधिक्यदर्शनरूपलिङ्गाच्च ज्ञानस्यैव सर्वमुपर्थहेतुत्वस्य कर्मणः ज्ञानजन्यफलेऽतिशयाधायकत्वेन ज्ञानशेषत्वस्यावगमेन अस्य बादरायणमतत्वेन च कर्मणः तद्धेतुत्वपरवाक्यादीनां तद्धेतुज्ञानशेषपरत्वेन नेयतया तद्विरोधाभावात् "यं यं लोकम्' इत्यादि वाक्यबलात् बादरायणसम्मतत्वाच्च ज्ञानं मोक्षेतरसर्वपुमर्थहेतुर्भवत्येवेति | नचैवं जैमिनि बादरायणमतयोविर्रोधः देवमानुषरूपाधिकारिभेदेनाविरोधादिति | फलं तु ज्ञानादावतिशयेन प्रवृत्तिरिति || १ ||

|| ॐ असार्वत्रिकी ॐ || २ ||

|| ॐ विभागः शतवत् ॐ || ॐ अध्ययनमात्रवतः ॐ ||

पूर्वत्र ज्ञानात्सर्वपुमर्थाप्तौ न ज्ञानिनां सर्वेषां अधिकारः किन्तु उत्तमानां तत्रापि अप्रतिबद्धानामित्युक्तम् | इह ज्ञाने सर्वेषामधिकारो नेत्युच्यते इति सङ्गतिः | सर्वपुमथर्हेतुत्वेन पूर्वत्र प्रकृते ज्ञाने सर्वेषामधिकारोऽस्त्युत नेति चिन्ता | तदर्थं पुरुषविभागो नाङ्गीकार्योऽथाङ्गीकारार्ह इति | तदर्थमर्थित्वादिकमेवाधिकारे तन्त्रमुतान्यदपीति | तदर्थमर्थित्वाद्यधिकारप्रयोजकं नास्त्युतास्तीति | पूर्वपक्षस्तु | "अर्थी समर्थो विद्वानधिक्रियते' इति न्यायसिद्धफलापेक्षित्वाद्यन्यस्य अधिकारप्रयोजकस्याभावात् तस्य च निर्दुःखसुखरूपमोक्षेऽर्थित्वस्य श्रवणादिसामर्थ्यस्य तदुपयुक्तवैदुष्यस्य च सम्भवेन सर्वेषु भावात् सर्वेषामर्थित्वरूपप्रयोजकसाम्येऽपि केषाञ्चिदेवाधिकारो नान्येषामिति पुरुषविभागाङ्गीकारस्य निर्बीजतया अनुचिततया केषाञ्चिदभावेऽन्येषामप्यभावापातेन ज्ञानस्य निरधिकारिकत्वप्रसङ्गात् अस्ति ज्ञाने सर्वेषामधिकार इति | सिद्धान्तस्तु | "पठेद्वेदानथार्थानधीयीताथ विचार्य ब्रह्म विन्देत् (कौषरव श्रुतिः) "अवैष्णवस्य वेदेऽपि ह्यधिकारो न विद्यते' (ब्रह्मतर्क) इत्यादिश्रुतिस्मृतिसिद्धस्य साङ्गसफलयथाशक्तिकृत्स्नाध्ययनवत्त्वरूपप्रयोजकान्तरस्यापि सत्त्वेन अर्थित्वादिमात्रस्यातन्त्रता | "न च मोक्षो हि देवानाम्' इति स्मृत्युक्तदिशा सर्वेषां देवत्वसाम्येऽपि परापरब्रह्मद्वयाधिकशतस्यैव सोमाधिकारो नान्येषामिति पुरुषविभागस्य युक्तत्वात् न सर्वेषां ज्ञानाधिकार इति | फलं तु कर्मापेक्षया ज्ञानेऽतिशयसमर्थनम् || २ || ण्।ं-१२




|| ॐ नाविशेषात् ॐ || ३ ||

पूर्वं केषाञ्चिदेव ज्ञानाधिकार इत्युक्तमत्र तु केषाञ्चित्साध्येऽपि सम्पूर्णाधिकारो न सर्वेषामपि समर्थनात्सङ्गतिः | प्रकृतो ज्ञानाधिकारः किं सर्वेषां देवादीनामेकप्रकारोऽथ नानाप्रकार इति चिन्ता | तदर्थं "प्रज्ञान्तरपृथक्त्वदृष्यिश्च' इत्यत्रोक्त (ब्र।सू।३-३-५२) दृष्यितारतम्यमधिकारनानात्वेन विना अधिकारिशक्तिनानात्वेनाप्युपपद्यतेऽथ नेति | पूर्वपक्षस्तु | अधिकारिणामुच्चावचशक्त्यैव प्रागुक्तज्ञानतारतम्योपपत्तेः कल्पकाभावान्न नानारूपेऽधिकार इति | सिद्धान्तस्तु | अधिकारिणां शक्तेरुच्चावचत्वस्य अधिकारोच्चावचत्वनिमित्तत्वेन तदभावेन शक्तितारतम्यस्याप्यभावात् | उपजीव्यत्वादधिकारतारतम्येनैव प्रागुक्तज्ञानतारतम्यस्य निर्वाह्यत्वेन तदन्यथानुपपत्त्या "अथ पुमर्थसाधनानि' इति भाष्योक्त(कौण्डिण्य) श्रुत्या चाधिकारो नानाप्रकार इति देवोत्तमानामेव सम्पूर्णाधिकारो नान्येषामिति | फलं तु ज्ञानातिशयसमर्थनम् || ३ ||

|| ॐ स्तुतयेऽनुमितिर्वा ॐ || ४ ||

|| ॐ कामकारेण चैके ॐ || ॐ उपमर्दं च ॐ || ॐ ऊर्ध्वरेतस्तु च शब्दे हि ॐ || ॐ परामर्शं जैमिनिरचोदना चापवदति हि ॐ || ॐ अनुष्ठेयं बादरायणः साम्यश्रुतेः ॐ || ॐ विधिर्वा धारणवत् ॐ || ॐ स्तुतिमात्रमुपादनादिति चेन्नापूर्वत्वात् ॐ || ॐ भावशब्दाच्च ॐ || ॐ पारिप्लवार्था इति चेन्न विशेषितत्वात् ॐ || ॐ तथा चैकवाक्योपबन्धात् ॐ || ॐ अत एवा चाग्नीन्धनाद्यनपेक्षा ॐ || ॐ सर्वापेक्षा च यज्ञादिश्रुतेरश्ववत् ॐ || ॐ शमदमाद्युपेतः स्यात्तथाऽपि तु तद्विधेस्तदङ्गतया तेषामवश्यानुष्ठेयत्वात् ॐ || ॐ सर्वान्नानुमतिश्च प्राणात्यये तद्दर्शनात् ॐ || ॐ अबाधाच्च ॐ || ॐ अपि स्मर्यते ॐ || ॐ शब्दश्चातोऽकामचारे ॐ || ॐ विहितत्वाच्चाश्रमकर्मापि ॐ || ॐ सहकारित्वेन च ॐ ||

एवं पूर्वत्राधिकारिभेदे सिद्धे अत्र त्रिविधाधिकारिभेदेन विरुद्धार्थकत्रिविधवाक्यानामविरोधो वर्ण्यत इति सङ्गतिः | अत्र प्रकृतज्ञानवतः किं सदाचारदुराचाराभ्यां विशेषो नास्त्युतास्तीति चिन्ता | तदर्थं "स ब्राह्मणः केन स्याद्येन स्यात्तेनेदृश एव' इति (बृ।५-५-१) वाक्यं किं ज्ञानिमात्रस्य यथेष्याचरविधिपरमुत नियमेन सर्वसदाचारानुष्ठानादिपरमिति | तत्र ज्ञानिनः सत्प्रवृत्त्यादिना विशेषसत्त्वे ज्ञानस्य मुक्तिहेतुत्वनियमभङ्गादिरूपं ज्ञानकर्मसमुच्चयवादरूपं च बाधकमस्त्युत नेति चिन्ता | तदर्थं ज्ञानिनोऽसत्प्रवृत्तिः मोक्षस्वरूपप्रतिबन्धोत्पत्तौ हेतुः उत मोक्षगतसुखाधिक्यप्रतिबन्धोत्पत्तौ हेतुरिति | तदर्थं असत्प्रवृत्त्यादिना सुखाधिक्यप्रतिबन्धादिरूपविशेषसत्त्वे "यदि ह वा अप्येवंविन्निखिलं भक्षयीतैवमेव स भवति' इति श्रुतौ ज्ञानिनः सर्वान्नभक्षणेऽपि अविशेषोक्तिरयुक्तोत युक्तेति | पूवर्पक्षस्तु | सदसत्प्रवृत्तिभ्यां नास्ति ज्ञानिनो विशेषः "स ब्राह्मणः' इति श्रुतौ ज्ञानिमात्रं प्रति यथेष्याचारस्य विधिलिङ्ङन्तस्याच्छब्देन विधानात् सदसत्प्रवृत्तिभ्यां ज्ञानिनो विशेषविधेरप्यभावे सर्वविध्यतिदूरत्वरूपेशलक्षणस्यापि ज्ञानिनि प्रसङ्गात् | न चेदं वाक्यं ज्ञानिमात्रस्य न यथेष्याचारविधिपरं किन्तु ज्ञानिविशेषस्येति युक्तम् | सामान्यवाक्यस्य विशेषपरत्वकल्पकाभावात् | एवं च न केवलं यथेष्याचारे विध्यन्यथानुपपत्त्याऽविशेषो ज्ञानिः कल्प्यते किन्तु "तेनेदृश एव' इति स्वेच्छाचरणाविशेषश्रवणाच्च | ननु न ज्ञानिमात्रस्य स्वेच्छाचारविधिपरत्वमस्य वाक्यस्योपपद्यते | "प्रातरुत्थायाथ सन्ध्यामुपासीत' इत्यादि श्रुत्यनुरोधेन निषिद्धं कार्यमिति विध्यभावरूपया "ब्राह्मणो न हन्तव्यः' इत्यादिनिषेधरूपया यक्त्या च विध्यादिविधिबन्धवर्जिततया नियमेन सर्वसदाचारानुष्ठानपरत्वमस्य वाक्यस्य परमाप्तजैमिन्याचार्यैर्यद्वर्णितं तथा "यस्त्वात्मरतिरेव स्यादात्मतृप्तश्च मानवः | आत्मन्येव च सन्तुष्यस्तस्य कार्यं न विद्यते ||' (भ।गी।३०१७) इति स्मृत्या आत्मरतिः परमात्मदर्शननिमित्तसुखमाप्तः आत्मन्येव च सन्तुष्यः परमात्मनिमित्तसन्तोषवत्त्वादेवहेतोः आत्मतृप्तः परमात्मप्रसादेन विषयेष्वलम्बुद्धिमाप्तः यः तस्य कार्यं नास्तीत्युक्त्यनुरोधेन अनाचरणप्रयुक्तासाम्यनिषेधकेदृश एवेति वाक्यशेषबलेन श्रुत्याद्युक्त्या आचारमध्ये केषाञ्चिच्चरणं केषाञ्चिदचरणमित्येवंरूपकामाचारपरत्वस्य यद्बादरायणाचार्यैर्वर्णितं तदुभयार्थपरत्वे च सति कथं विधिरूपैकार्थत्वपरत्वमुपेत्य ज्ञानिनो यथेष्याचारेप्यविशेष उच्यते इति चेन्मैवम् | तथात्वे वाक्यस्य पारिप्लवार्थत्वापत्त्या प्रामाण्याभावप्रसङ्गात् | किञ्च मास्तु साधकाभावात् ज्ञानिनो विशेषाभावः विशेषे साधकभावाद्भविष्यति | तथाहि | यदि ज्ञानिनः सदसत्प्रवृत्तिभ्यां विशेषः स्यात्तर्हि असत्प्रवृत्त्या कुण्ठितशक्तिकस्य ज्ञानस्य मोक्षहेतुत्वभङ्गप्रसङ्गेन "अनियमस्सर्वेषाम्' इत्युक्तमोक्षनियमभङ्गः स्यात् | सत्प्रवृत्तिसमुच्चितस्य ज्ञानस्य मुक्तिहेतुतापत्त्या "विद्यैव तु निर्धारणात्' (ब्र।सू।३-३-४८) इत्युक्तिविरोधस्स्यात् | ज्ञानिनोऽसत्प्रवृत्त्या मोक्षाप्रतिबन्धे जिज्ञासोरपि तथा ज्ञानाप्रतिबन्धापातेन वैराग्यपादानर्थक्यप्रसङ्गात् | नच सत्प्रवृत्त्यादेः न मुक्तिस्वरूपे व्यापारः अपि तु मुक्तावानन्दातिशयाभिव्यक्तितत्प्रतिबन्धयोः व्यापार इति युक्तम् | तथात्वे ज्ञानिनः सर्वान्नभक्षरानुमतिश्रुतिव्याकोपः तत्र सर्वान्नभक्षणेऽपि अविशेषस्यैवोक्तेः | नच तस्य विषयान्तरपरत्वे कल्पकमस्तीति | सिद्धान्तस्तु | अस्त्येव ज्ञानिनः सदसत्प्रवृत्तिभ्यां विशेषः केन स्यादिति वाक्यस्य ज्ञानिमात्रपरतया प्रतीतस्यापि ज्ञानिस्तुतिमात्रपरत्वे सर्वविध्यतिदूरत्वरूपेशलक्षणस्य अनीशेऽतिप्त्याध्यापत्तिरूपबाधकेन विधिपरत्वेऽपि जैमिनिबादरयाणाभ्यामुक्तरीत्या सर्वसदाचारानुष्ठानविधिपरत्वम् | सर्वमध्ये केषाञ्चिद्धर्माणामननुष्ठनामित्येवपरत्वं तदुक्तरीत्या स्वेच्छाचारविधिपरत्वमित्यर्थत्रयपरत्वस्यापि "विधिनियता मनुष्याः, अनियता हि देवाः, ब्रह्मैव स्वेच्छानियतः' इति गौपवनश्रुतौ "स्वेच्छयैव प्रवृत्तिस्तु ब्रह्मणो विधिचोदितः' इत्यादि (ब्राह्म) स्मृतौ च मानुषदेवाविरिञ्चरूपाधिकारिभेदेन व्यवस्थोक्त्या विरोधाभावेन ज्ञानिमात्रस्य स्वेच्छाचारस्य वाक्यस्य प्रामाण्याभावात् | ज्ञानिनोऽसत्प्रवृत्त्या मोक्षाप्रतिबन्धस्य
"कामचाराः कामभक्षाः' इति (सामशाखा) श्रुत्या ज्ञानिनो निवर्त्यतया प्राप्तस्यारब्धकर्मणोऽपि किञ्चिदुपभुक्तस्य ज्ञानेनोपमर्दस्य "आत्मानमभिपश्योपमृद्य पुण्यं च पापं च' इति (तुर) श्रुतिसिद्धतया कैमुत्यन्यायेन च सिद्धत्वेन अनियम इत्युक्तनियमभङ्गरूपस्य "य इमं परमं गुह्यमूर्ध्वरेतस्सु भाषयेत्' इति (माठरश्रुतौ) ऊर्ध्वरेतस्त्वादिगुणयुक्तेष्वेवोपदेशविधानेन ज्ञानेऽसत्प्रवृत्त्या प्रतिबन्धस्य प्रमितत्वेन अतिप्रसङ्गरूपस्य केवलस्य ज्ञानस्यैव मोक्षस्वरूपनिष्पादकत्वेऽपि "पश्यन्नपीममात्मानं कुर्यात्कर्माविचारयन् | यदात्मनस्सुनियतमानन्दोत्कर्षमा नुयात्' इत्यादि (कौषारवश्रुतिः) वाक्यबलेन मोक्षे सुखातिशयार्थे सहकारित्वेन सत्प्रवृत्त्यसत्प्रवृत्तिवर्जनयोः अपेक्षायामपि ज्ञानकर्मसमुच्चयवादापत्तिरूपस्य च बाधकस्याभावात् सर्वान्नानुमतिश्रुतेश्च भाष्याद्युक्तलिङ्गेन प्राणत्यागविषयत्वेन सावकाशत्वात् | किं च ज्ञानिनो निषिद्धस्याकरणे बाधकाभावात् स्वेच्छाचार उच्यते, करणष प्रमाणाभावाद्वा, निषेधकप्रमाणाभावाद्वा, करणे बाधकाभावाद्वा | नाद्यद्वितीयौ | असिद्धेः | न तृतीयः | "एवं पश्यन्न कामचरितं चरेत्' इति (कौण्डिण्यश्रुतिः) "अतीतानागतज्ञानी त्रैलोक्योद्धरणक्षमः | एतादृशोऽपि नाचारं श्रौतं स्मार्तं परित्यजेत्' इति च निषेधकश्रुतिस्मृतिभावात् | न चतुर्थः | "आनन्दो ह्रसतेऽकार्यात्' इति स्मृत्या आनन्दह्रासरूपबाधकस्य भावात् | तस्मादस्त्येव ज्ञानिनः सदसत्प्रवृत्तिभ्यां मक्तिवानन्दह्रासरूपो विशेष इति | फलं तु असदाचारेऽपि मुक्तिसम्पादनरूपज्ञानमहिमसमर्थनम् || ४ ||

|| ॐ सर्वथाऽपि तु त एवोभयलिङ्गात् ॐ || ५ ||

|| ॐ अनभिभवं च दशर्यति ॐ || ॐ अन्तरा चापि तु तद्दृष्येः ॐ || ॐ अपि स्मर्यते ॐ || ॐ विशेषानुग्रहं च ॐ || ॐ अतस्त्वितरज्ज्यायो लिङ्गाच्च ॐ || ॐ तद्भूतस्य तु तद्भावो जैमिनेरपि नियमातद्रूपाभावेभ्यः ॐ ||

पूर्वत्र विशेषितत्वादित्यत्र (ब्र।सू।३-४-२३) प्रकृतैः मन्दमध्योत्तमरूपाधिकारिभिरेव ज्ञानं प्राप्य नान्यैरित्यत्रोच्यत इति सङ्गतिः | अत्र ज्ञानं किमयोग्यैरप्याप्यं उत प्रकृतयोग्यैरेवेति चिन्ता | तदर्थं योग्यैरेवाप्यमित्यत्र कल्पकं नास्त्युतास्तीति | तथा योग्यप्राप्यत्वपक्षेऽपि किमयोग्यतायाः महाप्रयत्नेनाभिभवेन तेषामपि योग्यतोत्पत्तिरस्त्युत नेति | तदर्थमयोग्यता किं तेषामस्वभावः उत स्वभाव इति | तदर्थं तस्याः स्वभावत्वेन अनभिभवे ज्ञापकं नास्त्युतास्तीति | पूर्वपक्षस्तु | योग्यानामेवेत्यत्र प्रमाणाभावात् वेदायोग्यस्य प्रयत्नेन वेदप्राप्तिदर्शनेनायोग्यानामपि यत्नेन ज्ञानप्राप्तिरस्त्येव | ज्ञानस्य योग्यमात्रप्राप्यत्वपक्षेऽपि अयोग्यानामयोग्यताभिभवेन विप्रत्वदर्शनात् | न क्षत्रियत्वमस्वाभाविकं अयोग्यत्वं स्वाभाविकं न प्रयत्नेनाप्यनिवर्त्यमिति शङ्क्यम् | स्वाभाविकत्वे मानाभावात् | स्वाभाविकत्वे यवकलमबीजादेरिव स्वभावानुसारिफलत्वप्रसङ्गाच्चेति | सिद्धान्तस्तु | देशकालगुरूपसत्त्यादिमहोत्साहेऽपि अयोग्यानां न ज्ञानप्राप्तिः | किं तु योग्यानामेव | इन्द्रविरोचनयोश्चतुर्मुखोपदेशे समानेऽपि न सम्यक् ज्ञानप्राप्तिः प्रत्युत विपरीतज्ञानप्राप्तिरित्यस्य छान्योग्येऽष्यमे स्पष्यत्वेनेन्द्रादेर्ज्ञाप्राप्त्यादिलिङ्गेन तथाज्ञानहेतुप्रसादस्य मुक्तियोग्येष्वेव "ऋण्वे वीर उग्रम्' इत्यादि (ऋ।६-४७-१६) सिद्धत्वेन तदन्यथानुपपत्त्या च तथावगमात् | न चायोग्यानामपि महाप्रयत्नेनायोग्यताभिभवेन योग्यतोत्पत्तिरस्त्विति युक्तम् | अयोग्यतायाः स्वभावत्वात् | नच ज्ञापकाभावः | "दैवीमेव सम्पत्तिं देवाः' इति श्रुतौ "असुरा आसुरेणैव स्वभावेन' इति (स्कान्द) स्मृतौ च अनभिभवस्य स्वभावत्वस्य च स्पष्यं श्रवणात् | तथा "नासुरा दैवीं न देवा आसुरीम्' इत्यादि नियमश्रुत्या "नासुराणां दैवं रूपम्' इत्यतद्रूपवत्त्वश्रुत्या "तं भूतिरिति देवा उपासाञ्चक्रिरे' इति (ऐ।२-१-८) देवासुरयोरन्योन्यविपरीतोपासनेन सम्यक्फलविपरीतफलश्रुत्या च देवासुरमानुषाणां देवत्वादिस्वभावत्वप्रतिपादकजैमिन्याचार्यमतेन च "कनीयसा एव देवाः ज्यायसा असुराः' इति (बृ।३-३-१) श्रुत्या "न जानामि' इति (ब्राह्मे) जनसमूहप्रवेशनिषेधान्यथानुपपत्तिरूपलिङ्गेन चायोग्यतादेः स्वभावत्वानभिभवयोः तत्तत्स्वभावानुसारिफलसत्त्वावगमादिति | फलं तु मोक्षस्य योग्यतामात्रप्राप्यत्वसमर्थनम् || ५ ||

|| ॐ न चाधिकारिकमपि पतनानुमानात्तदयोगात् ॐ || ६ ||

|| ॐ उपपूर्वमपीत्येके भावशमनवत्तदुक्तम् ॐ || ॐ बहिस्तूभयथापि स्मृतेराचाराच्च ॐ ||

पूर्वं ज्ञानस्यायोग्यप्राप्यत्वमुक्तमत्र तु योग्येष्वपि देवादिपदाकाङ्क्षाशून्यैरेव प्राप्यते न सर्वैरित्युच्यते इति वा प्रागुक्तदेवत्वादेः स्वाभाविकत्वमयुक्तम् | प्रयत्नसाध्यताश्रवणेन देवत्वस्यास्वाभाविकत्वादिति शङ्कनाद्वानन्तरसङ्गतिः | पूर्वत्र देवानां प्रकृतत्वात् सङ्गतं देवपदं देवेतरैः प्राप्तुं योग्यमुत देवैरेवेति चिन्ता | तदर्थं तत्पदप्राप्त्यर्थं इच्छाप्रयत्नकृतौ बाधकं नास्त्युतास्तीति | पूर्वपक्षस्तु | "स्वधर्मनिष्ठः शतजन्मभिः पुमान् विरिञ्चतामेति' (भा।४-२४-२५) "वया विष्णोरेषस्य प्रभृथे हविर्भिः विदेहि रुद्रो रुद्रियं महित्वम्' इत्यादि वाक्यबलेन विरिञ्चत्वादेः यत्नसाध्यतावगमेन चेतनत्वादिवत् देवत्वादेः स्वाभाविकत्वाभावेन यत्नैः सर्वैः प्राप्तुं शक्यत्वाच्चेतनत्वस्य स्वाभाविकत्वस्य सर्वसम्मतत्वात् देवत्वादिप्राप्तौ इच्छाप्रयत्नकृतौ बाधकाभावात् | अन्यथा ज्ञानभक्त्यादीच्छप्रयत्नावपि न स्यातामिति | देवादन्यैर्देवादिपदं प्राप्यमेव किं बहुना भगवदैश्वर्यमपि यत्नेन प्राप्यमिति | सिद्धान्तस्तु | देवतापदं भगवदैश्वर्यं वा न प्राप्यं तदिच्छाप्रयत्नयोरेवायोगात् | ब्रह्मादिपदेच्छावान् देवादिभिः पात्यते अशक्यतत्पदेच्छुत्वात् राजपदेच्छुवत् | देवादिपदप्रयत्नवान् पतति अयोग्यारोहप्रयत्नवत्वात् अयोग्यवृक्षारोहप्रयत्नयुक्तवदित्यनुमानेन अनर्थावगमात् | नच चेतनत्ववद्देहत्वादिकं न स्वाभाविकं इति अयोग्यत्वादिविशेषणमसिद्धम् | "देवासुरनरत्वाद्या जीवानां तु निसर्गतः' इति वचनेन स्वभावत्वावगमात् "अन्यत्र शुभमाकाङ्क्षन्नपतेदविरोधतः' इति वचनेन ज्ञानाद्याकाङ्क्षायामनर्थाभावस्यैवावगमेऽतिप्रसङ्गाभावादिति | फलं तु देवतापदवत् ज्ञानमपि योग्यप्राप्यमेवेति प्रागुक्तसमर्थनम् || ६ ||

|| ॐ स्वामिनः फलश्रुतेरित्यात्रेयः ॐ || ७ ||

|| ॐ आर्त्विज्यमित्यौडुलोमिस्तस्मै हि परिक्रियते ॐ || ॐ सहकार्यन्तरविधिः पक्षेण तृतीयं तद्वतो विध्यादिवत् ॐ ||

पूर्वत्र ज्ञानस्येत्थम्भाव उक्तः अत्र तु फलनिष्पादनप्रकारः उच्यते इति सङ्गतिः | प्रकृतं ज्ञानं तत्त्वाभिमानिदेवानामेव फलनिष्पादकमुत प्रजानामपीति चिन्ता | तदर्थं क्रियाजन्यफलत्वे प्रयोजककर्तृत्वमेव प्रयोजकमुत कर्तृत्वमात्रमपीति | कर्तृत्वमपीत्यत्र हेतुर्नास्ति बाधकं चास्ति उत विपरीतमिति | तदर्थं कर्तृत्वमपि प्रयोजकमिति पक्षेऽपि किं प्रयोजककतरृसमानफलत्वमावश्यकमुत नेति | पूर्वपक्षस्तु | कर्तृत्वस्यापि प्रयोजकत्वे सङ्कोचकमानाभावेन स्वामिफलसमफलमेवावश्यं वाच्यम् | तच्च "स्वामी हि फलमश्नुते नास्वामी कमर् कुर्वाणः' इति (माध्यन्दिनायन) श्रुत्या आत्रेयाचार्यमतेन च विरुद्धम् | लोके तक्षादेः प्रयोजकाधीनकर्तुरपि क्रियाजन्यफलादृष्येश्च श्रुत्यादिविरोधरूपबाधकाभावात् साधकाभावाच्च न कर्तृत्वमपि प्रयोजकम् | किन्तु प्रयोजककर्तृत्वरूपस्वामित्वमपि | सर्वेन्द्रियादिप्रेरकाणां देवानामेव प्रजाकृतश्रवणादिजन्यज्ञानफलं न प्रजानामिति | सिद्धान्तस्तु | तत्त्वाभिमानिदेवानां प्रजाकृतश्रवणादौ प्रयोजककर्तृत्वेन तत्फलस्य सम्पूर्णस्य "स्वामी हि' इति श्रुत्या "ततो महत्तरं प्रोक्तं देवानाम्' इति (वाराह) स्मृत्याऽऽत्रेयमतेन च सत्त्वावगमेऽपि देवानामिति श्रुतिविहिते ज्ञानदानादिकर्मणि प्रजानां ज्ञानोत्पत्त्यनुग्रहायैव सहकारित्वेनोपादानात् | सत्रे वैदेहादिना गृहपतिना सहकारित्वेनोपात्तानामृत्त्तिजामगृहपतीनामपि फलदर्शनाच्च अस्ति प्रजानामपि कर्तृत्वनिमित्तं ज्ञानजन्यफलमिति | फलं तु अनियम इत्युक्तमुक्तिनियमसमर्थनम् || ७ ||

|| ॐ कृत्स्नभावात्तु गृहिणोपसंहारः ॐ || ८ ||

|| ॐ मौनवदितरेषामप्युपदेशात् ॐ ||

पूर्वत्र देवानां सम्पूर्णफलवत्त्वमुक्तमत्र तु सम्पूर्णवर्णाश्रमधर्मवत्वमुच्यत इति सङ्गतिः | अत्राश्रमभेदाभिन्नेषु ज्ञानिमनुष्येषु किं मुक्तौ गृहस्थ उत्तम उत यतिरिति चिन्ता | तदर्थं सर्वकर्मानुष्ठानयोग्यत्वमेव मुक्तावुत्तमत्वे प्रयोजकमुत चिरकालसाधनानुष्ठानमेवेति | तदर्थं मुक्तौ यतेराधिक्ये "आचार्यकुलाद्वेदमधीत्य' इत्यादिगृहस्थमोक्षोपसंहारपरवाक्यविरोधोऽस्त्युत नेति | तदर्थं तत्किं मानुषविषयमुत देवविषयमिति | तदर्थं
देवविषयत्वकल्पकं नास्ति बाधकं चास्ति उत विपरतीतमित | पूर्वपक्षस्तु | आश्रमान्तरस्थानां सर्वसत्कर्मसु योग्यताभावात् गृहस्थानामेव तद्योग्यत्वात्तस्यैवोत्तमत्वे प्रयोजकत्वाद्गृहस्थ एवोत्तमो न यतिः | अन्यथा छन्दोगोपनिषद्यष्यमाध्यायान्ते "आचार्यकुलाद्वेदमधीत्य' इत्यादिना गृहस्थस्यैव "ब्रह्मलोकमभिसम्पद्यते न च पुनरावर्तते' इति (छां।८-१५-१) मोक्षोक्तिपूर्वकमुपसंह्रियमाणत्वेन गृहस्थस्यैव मुक्तौ अनुत्तमत्वे तात्पर्यावगमात् तद्विरोधः स्यात् | नचेदं वाक्यं देवपरं कल्पकाभावात् | नच तेषां कृत्स्नगृहस्थधर्मवत्त्वेन मुख्यगृहित्वमेव कल्पकम् | तथात्वे अत्वरया सिद्धिमद्यतिभ्यः त्वरया सिद्धिमद्गृहिणो नीचा इति वादिनः सिद्धान्तिनो मते मानुषयतिभ्यो देवानां मुक्तावाधिक्याभावापातादिति | सिद्धान्तस्तु | गृहस्थस्य सर्वसत्कर्माधिकारसत्त्वेऽपि तावदाचरणनियमाभावेन तत्सम्पाद्यमोक्षस्य "त्वरयैव गृहिणस्साधयन्ति मुक्तिमत्वरयैव यतयः' इति (न्यायविवरणोदाहृत) श्रुत्या च अचितकालीनसाधनसाध्यत्वात् यतिमोक्षस्य गृहिमोक्षादपि चिरकालसाध्यत्वेनाधिक्यात् यतिरेव मुक्तावधिकः न गृही | न चैवं छन्दोगवाक्यविरोधः | "कृत्स्ना ह्येते गृहिणः' इत्यादि (पौत्रायण) श्रुतौ देवानामेव कृत्स्नगृहस्थधर्मवत्त्वेन मुख्यगृहित्वोक्त्या छान्दोग्यवाक्येऽपि मुख्यगृहस्थदेवपरत्वस्य मुख्यामुख्यन्यायप्राप्तत्वात् | नचैवं मानुषयतिभ्यो देवानां मुक्तावाधिक्याभावप्रसङ्गो बाधकः | "कृत्स्ना ह्येते यतयः' इति (पौत्रायण) श्रुतौ कृत्स्नयतिधर्मत्वस्याप्युक्तत्वात् तथा "देवा एव ब्रह्मचारिणः' इति (कौण्ठरव्य) श्रुतौ सर्वाश्रमधर्मवत्त्वश्रवणाच्च यतितोऽप्याधिक्यसिद्धेरिति | फलं तु ज्ञानाधिकारिणामाधिक्योक्त्या ज्ञानमहिमसमर्थनम् | टीकायां तु गृहस्थ उत्तमो यतिर्वेति संशयानुपदर्शनं तु पूर्वोत्तरपक्षदिशा शिष्यैरेवोहितुं शक्यमिति सन्देहान्तरोक्त्यभिप्रायो भावदीपे व्यक्तः || ८ ||

|| ॐ अनाविष्कुर्वन्नन्वयात् ॐ || ९ ||

ज्ञानाधिकारिणामाधिक्यं चेदनकेषां ज्ञानाधिकारिणां ज्ञानसम्पादने फलाधिक्यादुपदेशोऽप्याविष्कारेण स्यादिति शङ्कनात्सङ्गतिः | अपरोक्षज्ञानसङ्गतपरोक्षज्ञानहेतूपदेशः किमाविष्कारेण कार्यमुत नेति चिन्ता | तदर्थमाविष्कारे साधकमस्ति बाधकं च नास्ति उत विपरीतमिति | पूर्वपक्षस्तु | सभाचत्वरादौ स्थित्वोपदेशे बहूनां तत्त्वज्ञानयोग्यानां ज्ञानोदयसम्भवात् तेन च फलाधिक्येन साधकभावात् बाधकाभावाच्च आविष्कारेणैवोपदेशः कार्य इति | सिद्धान्तस्तु | आविष्कारेणोपदेशे योग्यानामिवायोग्यानां उपदिष्याथर्ग्रहणप्रसङ्गात् | अयोग्योपदेशस्य च "मानस्तेनेभ्यः' इत्यादि (२-२३-१६) श्रुत्या निषिद्धत्वेनानर्थहेतुत्वेन योग्येष्वेव ज्ञानोदयहेतुत्वेन फलातिशयहेतुत्वेन चोपपन्नत्वादनाविष्कारेणैवोपदेशः कार्य इति | फलं तु ज्ञानातिशयसमर्थनम् || ९ ||

|| ॐ ऐहिकमप्रस्तुतप्रतिबन्धे तद्दर्शनात् ॐ || १० ||

पूर्वत्र परोक्षज्ञानस्यातिगोपनाख्येत्थम्भावोक्तिरयुक्ता | तस्य दृष्यिरूपफलव्यभिचारेण दृष्ययहेतुत्वादिति शङ्कानिरासात्सङ्गतिः | अत्र पूर्वत्र प्रकृतपरोक्षज्ञानसाध्यमपरोक्षज्ञानं किं साधनसम्पूर्तिजन्मन्येव भवतीति नियमः उत तत्र जन्मान्तरेवेत्यनियम इति चिन्ता | तदर्थं तस्मिन्जन्मन्यनुदयो तस्य कदाप्यनुदय एवापद्यते अथ नेति | तदर्थमनियमकल्पकं नास्त्युतास्तीति | पूर्वपक्षस्तु | श्रवणादिसाधनसम्पूर्तिजन्मनि अपरोक्षज्ञानानुदये यागादिसाधनसम्पूर्तिजन्मन्येव स्वर्गसुखानुदये तद्देहावच्छेदेन तादृशसुखभोगायोगरूपकारणस्येव इह प्रबलकारणाभावात् तस्य तज्जन्मन्यनुदये जन्मान्तरे तदुदय इत्यत्र कल्पकाभावात् कदाप्यनुदयस्यैवापातात् तस्मिन्जन्मन्येवापरोक्षज्ञानोदय इति | सिद्धान्तस्तु | साधनसम्पूर्तिजन्मनि यागफलस्वर्गानुदये तद्देहावच्छेदेन भोगायोगस्येव इहापि तद्देहे ज्ञानानुदये प्रारब्धकर्मप्रतिबन्धरूपकारणस्य सत्त्वात् तज्जन्मन्यनुदये जन्मान्तरे तदुदयस्तदभावे तज्जन्मनीत्यनियम एव | नच कल्पकाभावः "श्रुत्वात्मानं मतिपूर्वं ह्युपास्य इहैव दृष्यिं परमस्य विन्देत्' इति श्रुतौ तथावगामादिति | फलं तु श्रवणादेर्ज्ञानहेतुत्वसमर्थनम् || १० ||

|| ॐ एवं मुक्तिफलानियमस्तदवस्थावधृतेस्तदवस्थावधृतेः ॐ || ११ ||

यथा पूर्वत्र ज्ञानमैहिकमेवेत्यनियमः एवं मोक्षफलमपि तद्देहपातानन्तरमेवेति न नियम इति साधनात्सङ्गतिः | अत्र
प्रकृतज्ञानसाध्यो मोक्षः यच्छरीरे ज्ञानमुत्पन्नं तद्देहपातानन्तरमेव भवतीति नियम उतानियम इत्येवं पूर्ववदेव चिन्तापरम्परा पूर्वपक्षसिद्धान्ताश्च ज्ञेयाः | विशेषस्तु उत्तरत्र ज्ञानसाधनपूर्तिमज्जन्मनि ज्ञानोदयो जन्मान्तरे वा तदुदय इत्यनियमे प्रारब्धप्रतिबन्धरूपकारणवत् इह तादृशकारणाभावे कल्पकं नेत्येव विशेषशङ्कायां "ब्रह्मसंस्थोऽमृतमेति' इति ब्रह्मसंस्थस्य मोक्षावधारणान्यथानुपपत्तिः "विद्वानमृतमा नोति' इति श्रुतिश्चानियमे कारणीभूतप्रतिबन्धाभावतद्भावकल्पकेति समाधानम् | फलं तु अनियम इत्युक्तसमर्थनम् || ११ ||

|| इति श्रीराघवेन्द्रयतिविरचितायां न्यायमुक्तावल्यां तृतीयाध्यायस्य चतुर्थः पादः समाप्तः ||

|| अथ चतुर्थोऽध्यायः ||

|| पूर्वत्र "एवं मुक्तिफलानियमः' इति फलपदेन मुक्तिरेव ज्ञानस्य प्रधानं फलं अन्यत्तु आनुषङ्गिकमिति सूचितं प्रधानं फलमत्राध्याये प्रपञ्च्यते | तत्र कर्मक्षयोत्क्रान्तिमार्गभोगभेदेन चतुविर्धस्य मोक्षस्य क्रमभावित्वात्तत्सर्वं क्रमात् पादचतुष्ययेऽपि वदिष्यन् आदौ कर्मक्षयाख्यफलमाहाद्यपादे | तत्र सप्तभिर्नयैः अत्यन्तावश्यम्भावि साधनं विचार्यते |

|| ॐ आवृत्तिरसकृदुपदेशात् ॐ || १ ||

|| ॐ लिङ्गाच्च ॐ ||

अत्रैहिकमित्यत्र प्रकृतं श्रवणादिकं सकृदनुष्ठेयमुत आवर्तनीयमिति चिन्ता | तदर्थं श्रवणादिविधेरग्निष्योमादिविधिवत् सकृदनुष्ठान एव पर्यवसानमुत अवघातविधिवदावर्तनमेवेति | तदर्थं ज्ञानं हि श्रवणादेः सकृदनुष्ठानेन भवति उत नेति | तदर्थं ज्ञानस्य सुशकत्वं गुणः उत दुःशकत्वमेव गुणः इति | तदर्थं दुःशकत्वस्य गुणत्वकल्पकं नास्त्युतास्तीति | पूर्वपक्षस्तु | श्रवणादिसाधनं अग्निष्योमादिवत्सकृदेवानुष्ठेयम् | तावतैव ज्ञानोदयसम्भवेन सकृदनुष्ठान एव श्रवणादिविधेः पर्यवसानात् | नच व्रीहीनवहन्तीत्यादिविधेः सकृदनुष्ठानेन तुषविमोकरूपफलासिद्धेः अवघातावर्तने पर्यवसानवत् इह किं न स्यादिति वाच्यम् | तथात्वे ज्ञानस्य सकृत्साधनानुष्ठानलभ्यत्वरूपसुशकत्वगुणाभावप्रसङ्गात् | नच ज्ञानस्य दुःशकत्वमेव गुणः कल्पकाभावादिति | सिद्धान्तस्तु | अवगादिवच्छ्रवणादिकमावर्तनीयम् | अवघातस्य सकृदनुष्ठानेन तुषविमोकस्येवेह श्रवणादेः सकृदनुष्ठानेन ज्ञानोदयस्यादर्शनेन तद्विधेरवघातादिविधिवदावर्तन एव पर्यवसानम् | नच ज्ञानस्य श्रवणाद्यावर्तनसाध्यत्वोपगमे सुशकत्वगुणभङ्गः | महाफलहेतुज्ञाने दुःशकत्वस्यैव गुणत्वात् | नच ज्ञानस्य दुःशकत्वं गुण इत्युपेत्य श्रवणाद्यावर्तनसाध्यत्वोपगमे कल्पकाभावात् | उद्दालकेन श्वेतकेतुं प्रति "स एवोऽणिमा' इत्यादितत्त्वस्य नवकृत्वः छान्योग्ये षष्ठे उपदिष्यत्वेन तदन्यथानुपपत्तेः श्रवणावृत्तिकल्पकत्वात् | अन्यथा सकृदेवोपदेशकरणापातात् | तथा तैत्तिरीये भृगुवल्लयां "तस्मा एतत्प्रोवाच अन्नं प्राणः चक्षुः श्रोत्रं मनो वाचम्' इति श्रुत्या अन्नादिरूपविषय एव भृगोः "अधीहि भगवो ब्रह्म' इति पुनः श्रवणमननध्यानानि कुर्विति भावेन "तद्विजिज्ञासस्व' इति वरुणस्योक्तिः | श्रुतस्य पुनरालोचनेनापेक्षितत्वमित्येवं रूपलिङ्गदर्शनस्य च "नित्यशः श्रवणं च' इति (बृहत्तन्त्र) स्मृतेः श्रवणमननध्यानावृत्तिकल्पकत्वादिति | फलं तु ऐहिकमित्यादावभिमतस्य श्रवणादेर्ज्ञानहेतुत्वसमर्थनम् || १ ||

|| ॐ आत्मेति तूपगच्छन्ति ग्राहयन्ति च ॐ || २ ||

पूर्वं यज्ज्ञानार्थं श्रवणाद्यावर्त्यमित्युक्तं तस्यात्मत्वस्य स्वामित्वशब्दितस्यात्र ध्यानमावश्यकमिति साधनात्सङ्गतिः | अत्र प्रकृतात्मत्वोपासनोपदेशौ न नित्यशः कार्यावुत कार्यौ इति चिन्ता | तदर्थमात्मत्वरूपस्वामित्वस्यातिप्रसिद्धत्वं तदुपासनादिप्रतिबन्धकमुत नेति | तदर्थं तस्याप्रतिबन्धकत्वकल्पकं नास्त्युतास्तीति | पूर्वपक्षस्तु | आत्मत्वध्यानोपदेशौ न नित्यशः कार्यौ तस्य स्वामित्वरूपस्य नित्यप्रसिद्धत्वात् | सुप्रसिद्धस्य नित्यं सर्वमनसि विपरिवर्तनेन ध्यानोपदेशवैयथ्यरात्
| अप्रसिद्धत्वस्यैव उपदेष्यव्यत्वादौ प्रयोजकत्वात् सुप्रसिद्धस्यापि अवश्यं ध्यानोपदेशौ कार्यावित्यत्र कल्पकाभावादिति | सिद्धान्तस्तु | "आत्मेत्युपासनं कार्यं सर्वथैव मुमुक्षुभिः' इत्यादि (भविष्यत्पर्व) वचनेनान्वयव्यतिरेकाभ्यां विष्णुरात्मेत्युपासनोपदेशयोः मोक्षहेतुत्वावगमेन मोक्षार्थोपासनादेः प्रसिद्धयप्रसिद्धिभ्यां कर्तव्यत्वाद्यसिद्धेः नित्यं सर्वथात्मत्वोपासनोपदेशौ कार्यावेवेति | फलं तु वेदानां स्वामित्वे महातात्पर्यस्य युक्तत्वसमर्थनम् || २ ||

|| ॐ न प्रतीके न हि सः ॐ || ३ ||

पूर्वोक्तस्वामित्वोपासनाक्षेपेणेह पूर्वपक्षोदयात्सङ्गतिः | सप्तमे "नाम ब्रह्मेत्युपास्ते' "वाचं ब्रह्मेत्युपास्ते' इत्यादिरूपेण (छां।७-१-५) श्रुतनामवागादिशब्दितोषास्वाहादिकं ब्रह्माभेदेनोपास्यं उत तत्रस्थत्वेनेति चिन्ता | तदर्थं नामब्रह्मेत्यादिश्रुतिः ऐक्याभिप्रायोत ना ्निब्रह्मेत्येवंरूपेण तत्रस्थत्वाभिप्रायेति | तदर्थं मिथ्योपासनमपि पुमर्थहेतुरुत सत्योपासनमिति | पूर्वपक्षस्तु | नामवागादिकं ब्रह्मतयोपास्यं "नाम ब्रह्म' इति सामानाधिकरणश्रुत्या तयोरैक्योपासनस्य श्रुतत्वात् | नच "पृथगुपदेशात्' इत्यत्र (ब्र।सू।२-३-२८) जीवब्रह्मभेदस्य सिद्धतया नामब्रह्मैक्यं मिथ्यैवेति चेन्न | पूवर्त्र प्रसिद्धयप्रसिद्धयोरप्रयोजकत्वेन पुमर्थहेतुत्वेनैवात्मत्वोपासनवत् उपास्यवस्तुनः सत्यमिथ्यात्वयोरप्रयोजकत्वेन "यावन्ना नो गतं तत्रास्य यथा कामचारो भवति' इत्यादिवाक्यशेषश्रुतफलवत्त्वेन तथोपासनसम्भवादिति | सिद्धान्तस्तु | "अचेतनासत्यायोग्यान्यनुपास्यान्यफलत्वविपर्ययाभ्याम्' इति सङ्कर्षणसूत्रेण अनुव्याख्यानोक्तवचनैश्च मिथ्योपासनायाः अफलत्वविपरीतफलत्वयोरुक्त्या मिथ्योपास्तेः पुमर्थाहेतुतया तथोपास्तेरकर्तव्यत्वात् | "नामादिप्राणपर्यन्तम्' इत्यादि स्मृतिबलाच्च ना ्नि ब्रह्मेत्येव तत्रस्थत्वेनैवोपासनं कार्यं न त्वैक्येनेति | फलं तु प्रागुक्तात्मोपासनसमर्थनम् || ३ ||

|| ॐ ब्रह्मदृष्यिरुत्कर्षात् ॐ || ४ ||

पूर्वत्र नामब्रह्मेतिप्रकृतब्रह्मत्वोपास्तेरत्रावश्यकत्वसाधनात्सङ्गतिः | अत्र प्रकृतं ब्रह्मत्वं किं सदा सर्वथोपास्यं न भवति उत भवतीति चिन्ता | तदर्थं तस्य तथोपास्यत्वे हेतुर्नास्त्युतास्तीति | पूर्वपक्षस्तु | न ब्रह्मत्वशब्दितस्योपासनं कार्यं सदा सर्वथेति | सिद्धान्तस्तु | ब्रह्मत्वे सवर्गुणान्तर्भावेन तस्य भगवदुत्कृष्यत्वरूपत्वेन इतरगुणेभ्यो ज्यायस्त्वेन तदुपास्तेर्भगवत्प्रीतिविशेषहेतुत्वेन आत्मत्वोपास्तेरिव एतदुपास्तेरभावे मोक्षासिद्धेश्च मोक्षहेतुभगवत्प्रीतिविशेषजनकत्वात्सर्वदा सर्वथैव ब्रह्मत्वमुपास्यम् | तच्च आत्मब्रह्मेत्यात्मत्वविशेषणतयैवेति न चतुर्गुणोपास्तिनियमभङ्ग इति ध्येयम् | फलं तु भू नो ज्यायस्त्वमित्युक्तसमर्थनमिति || ४ ||

|| ॐ आदित्यादिमतयश्चाङ्ग उपपत्तेः ॐ || ५ ||

पूर्वत्र यद्विशेषणतया ब्रह्मत्वं ध्येयमित्युक्तं तदात्मत्वमेव अङ्गाश्रितत्ववन्न ध्येयमिति शङ्कोदयात्सङ्गतिः | अत्र देवानां स्वस्वोत्पत्त्यङ्गाश्रितत्वेनोपासनं देवैः कार्यमिति यदुक्तं "अङ्गेषु यथाश्रयभावः' (ब्र।सू।३-३-६३) इत्यत्र तत्किं देवानां सदा सर्वथा न कायुमुत कार्यमिति चिन्ता | तदर्थं तथा कार्यत्वे विशेषहेतुर्नास्त्युतास्तीति | पूर्वपक्षस्तु | गुणान्तरेषु सत्स्वपि विशिष्य स्वस्वाश्रयाङ्गत्त्वरूपगुणस्यैव नित्यमुपासने ब्रह्मत्वोपासन इव विशेषहेत्वभावात् सूर्यादिदेवानां जगत्प्रकाशनाद्यर्थं विविधिस्थानेषु सञ्चरणेन नित्यं भगवदङ्गेष्ववस्थित्यभावेन तथोपास्तेर्मिथ्योपास्तितया सञ्चरणेन नित्यं भगवदङ्गेष्ववस्थित्यभावेन तथोपास्तेर्मिथ्योपास्तितया अनथर्फलत्वाच्च न तथोपासनं कार्यमिति | सिद्धान्तस्तु | "स्वोत्पत्त्यगं च देवानां विष्णोश्चिन्त्यम्' इति (नारायणतन्त्र) स्मृत्या देवानां मुक्तौ भगवदङ्गप्रवेशस्यावश्यकतया तस्य च सदा तादृशगुणोपासनेन विना सिद्धयभावात् | भगवदगप्रवेशरूपकारणसत्त्वात् नित्यं रूपान्तरेण भगवदंशेषु स्थितत्वेन मिथ्योपासनाऽप्रसक्तेश्च स्वाश्रयचक्षुष्कतया सूर्येण, चन्द्राश्रयमनस्कतया चन्द्रेण, ब्रह्माश्रितमूर्धतया ब्रह्मणा, इत्येवंरूपेण देवैः सदा सर्वत्र कार्यमेवोपासनमिति | फलं तु आत्मत्वोपासनसमर्थनमेव सत्यप्याश्रयाश्रयिभावे स्वस्वामिसम्बन्धस्यापि अनुपास्यत्वापातादिति शङ्कानिरासात् || ५ ||

|| ॐ आसीनः सम्भवात् ॐ || ६ ||

|| ॐ ध्यानाच्च ॐ || ॐ अचलत्वं चापेक्ष्य ॐ || ॐ स्मरन्ति च ॐ || ॐ यत्रैकाग्रता तत्राविशेषात् ॐ ||

पूर्वं सम्मुग्धतयोक्तोपासनस्य ध्यानस्मरणभेदोक्तिपूर्वमितिकर्तव्यताकथनात्सङ्गतिः | "उपविश्यासने युञ्ज्वात्' इति (भ।गी।६-१२) षष्ठे गीतायां ध्यानाङ्गत्वेन उक्तमासनादिकं किं नावश्यकमुतावश्यकमिति चिन्ता | तदर्थं आसनेन विनोपासनोपयुक्तः हरौ मनोनिवेशः युक्त उत न युक्त इति | पूर्वपक्षस्तु | भगवद्दृष्यिहेतूपासनस्य हरौ मनोनिवेशमात्रेणोपपत्तेः आसनं नावश्यकम् | न चासनेन विना हरौ मनोनिवेश एव न युक्त इति वाच्यम् | प्रत्याहारादिनापि तत्सम्भवात् | अन्यथा "स्मर्तव्यस्सततं विष्णुः' इत्यादिविधीनामनुपपत्तिप्रसङ्गात् | यदि चासनाद्युपदेशान्यथानुपपत्त्या तदावश्यकत्वे च "पर्वताग्रे नदी तीरे' "ब्राह्मे मुहूर्ते उत्थाय' (भा।१०-७७-४) इत्याद्युक्त्यन्यथानुपपत्त्या देशादिनियमोप्यावश्यकः स्यादिति | सिद्धान्तस्तु | मनसो विक्षेपाभावेन हरौ निवेशस्य प्रत्याहारादिना सम्भवेऽपि "अचलं चेच्छरीरं स्यान्मनसश्चाप्यचालनम्' इति (ब्रह्माण्ड) स्मृत्या शरीराचलत्वेनापि मनसो विक्षेपाभावस्यावगमात् | शरीराचलत्वस्य च आसन एव सम्भवात् | "समं कायशिरोग्रीवम्' इत्यादि (भ।गी।६-१३) स्मृतिबलाच्च उपासनोपयुक्ततया सम्यग्भगवति मनोनिवेशनार्थं आवश्यकमेवासनम् | नच नित्योपासनस्यासनावश्यकत्वस्य च विरुद्धत्वादासनस्यावश्यकत्वे "स्मर्तव्यस्सततम्' इति स्मृत्या उपासनविधिविरोधः | स्मरणध्यानरूपेणोपास्तेर्द्वैविध्येन स्मरणोपासनस्य नित्यं कार्यत्वेन तत्रासननियमेऽपि कादाचित्कध्यानरूपेणोपासने तदावश्यकत्वे विरोधाभावात् | अत एव नासनाद्युपदेशवैयर्थ्यम् | नचैवं देशविशेषादेरपि आवश्यकत्वप्रसङ्गः | आसनादिवत् ध्यानोपयोगिताया वा श्रवणादिवत् ज्ञानोपयोगिताया वा अभावात् | "तमेव देशं सेवेत' इत्यादि (वाराह) स्मृतेश्च यत्रैकाग्रता ध्यानस्य स एव देशादिर्ग्राह्यो न पर्वताग्रादिनियम इति | फलं तु आसनाद्युपदेशसार्थकत्वम् || ६ || ण्।ं-१३
|| ॐ आप्रायणात्तत्रापि हि दृष्यम् ॐ || ७ ||

पूर्वत्र विशेषभावादासनमावश्यकं देशविशेषादि तु विशेषणाभावान्नावश्यकमित्युक्तम् | तद्वदिहापि "ध्यानाच्च' इति प्रकृतं ध्यानं ज्ञानपर्यन्तमेव न तु तदनन्तरमपि मुक्तिपर्यन्तं मुक्तौ तत्कृतविशेषाभावादिति शङ्कोदयात्सङ्गतिः | अत्र ध्यानाच्चेति प्रकृतं ध्यानं किं ज्ञानपर्यन्तमेवावश्यकमुत मुक्तिपर्यन्तमपीति चिन्ता | तदर्थं ज्ञानार्थं विहितस्य मुक्तिपयर्न्तमनुष्ठाने हेतुर्नास्त्युतास्तीति | तदर्थं मुक्तावानन्दातिशयो ध्यानादन्येनापि भवत्युत ध्यानेनैवेति | पूर्वपक्षस्तु | मुक्तावानन्दवृद्धेः ध्यानादन्येन श्रवणादिसाधनान्तरेणापि सम्भवात् ज्ञानार्थं विहितस्य मुक्तिपर्यन्तमनुष्ठाने हेत्वभावान्न मुक्तिपर्यन्तं ध्यानमनुष्ठेयमिति | सिद्धान्तस्तु | "योगरूढस्य तस्यैव शमः कारणमुच्यते' इति (भ।गी।६-३) गीतायां योगारूढस्यापरोक्षज्ञानिनः शमः ध्यानं परमसुखकारणमित्युक्त्या प्राधान्येन ध्यानस्यानन्दवृद्धिहेतुत्वावगमात् | "प्रायणान्तमोङ्कारमभिध्यायीत' इति (ष।प्र।५-१) श्रुतेः | "मुक्ता अपि ह्येनमुपासते' इति (सौपर्ण) श्रुत्युक्तकैमुत्यन्यायाच्च कार्यमेव मुक्तिपर्यन्तं ध्यानमिति | फलं तु यावदधिकारमित्यादौ (ब्र।सू।३-३-३३) उक्ततारतम्यसमर्थनम् | अन्यथा मुक्तौ ज्ञानिनां ध्यानफलाभावप्रसङ्गेन तारतम्याभावापातादिति || ७ ||

|| ॐ तदधिगम उत्तरपूवराघयोरश्लेषविनाशौ तद्वयपदेशात् ॐ || ८ ||

|| ॐ इतरस्याप्येवमसंश्लेषः पाते तु ॐ || ॐ अनारब्धकार्ये एव तु पूर्वे तदवधेः ॐ || ॐ अग्निहोत्रादि तु तत्कार्यायैव तद्दर्शनात् ॐ || ॐ अतोऽन्यदपीत्येकेषामुभयोः ॐ || ॐ यदेव विद्ययेति हि ॐ || ॐ भोगेन त्वितरे क्षपयित्वाऽथ सम्पत्स्यते ॐ ||

एवं प्रासङ्गिकं समाप्य कर्मक्षयाख्यं मोक्षस्वरूपमेवात्रोच्यत इत्यवसरसङ्गतिः | "एवं मुक्तिफल' इति (ब्र।सू।३-४-५१)
पूवरोक्तज्ञानान्मुक्तिरयुक्तेति चिन्ता | तदर्थं मुक्तिप्रतिबन्धकानां ज्ञानपूर्वापरभाविकर्मणां ज्ञानान्नाशादिकमयुक्तमुत युक्तमिति चिन्ता | तदर्थं नाशाद्यङ्गीकृतौ बाधकमस्त्युत नेति | पूर्वपक्षस्तु | "एवं मुक्तिफलानियमः' इत्यत्र कर्मकृतप्रतिबन्धाभावे ज्ञानान्मुक्तिर्भवत्येवेत्युक्तमयुक्तम् | ज्ञानात्पूर्वं पश्चाच्चानुष्ठितकर्मणां प्रतिबन्धकीभूतानां निवृत्त्ययोगात् | तत्किं पूर्वकर्मणां भोगेन निवृत्तिरुत अग्निना तूलस्येव ज्ञानेन नाशः उत्तरेषामलेपः | आद्ये किं तस्मिन्नेव देहे तेषां भोग उत देहान्तरे | अन्तेऽपि किं क्रमेणोत एकस्मिन्नेव जन्मनि कायव्यूहेन युगपदेव भोगः | नाद्यः | बहुदेहफलकर्मणां भावात् | न द्वितीयः | तथात्वे बहुकालान्तरितज्ञानस्य जीर्णबीजवन्मोक्षहेतुत्वाभावापत्तेः | न तृतीयः | अनियतदेशकालविपाकत्वात् तादृशानामपि योगप्रभावेनैकदेशकालयोरेव भोग इत्यङ्गीकारे च योगसामर्थ्याद्भोगाभावप्रसङ्गात् | तद्भोगकालेषु पुनः कर्मान्तरसम्भवेनासमाप्तेश्च | नच न करोति ज्ञानी "न हि कश्चित्क्षणमपि जातु तिष्ठत्यकर्मकृत्' इति (भ।गी।३-५) गीतोक्तिविरोधात् | न चतुर्थः | "नाभुक्तं क्षीयते कर्म कल्पकोटिशतैरपि' इति स्मृतिविरोधात् | ज्ञानेनैव कर्मक्षये ज्ञानोत्पत्त्युत्तरकालमेव मोक्षापातात् | किं च ज्ञानिनः प्राचीनपुण्यकर्मणोऽपि ज्ञानेन क्षये "सर्वापेक्षा च यज्ञादिश्रुतेः' इत्यत्र (ब्र।सू।३-४-२६) ज्ञानोपयोगोक्तिविरोधः | उत्तरस्याश्लेषे च स्तुनिनयोक्त (ब्र।सू।३-४-१४) आनन्दातिशयहेतुत्वविरोधः स्यादिति | अनेनैव न्यायेन "अनिष्यादिकारिणाम्' इति वैराग्यपादीय एकादशाधिकरणे हरिद्विषां तमःप्राप्त्युक्तिरयुक्ता | द्वेषपूर्तितः प्रागूर्ध्वं सतां कर्मणां भोगेन वा द्वेषपूर्त्या वा नाशस्याश्लेषस्य वा अयोगादिति | सिद्धान्तस्तु | भोगेन कर्मणां क्षययोगेऽपि ज्ञानोदयानन्तरं कर्मानुष्ठानभावेऽपि ज्ञानान्मोक्षो युक्त एव | ज्ञानेन पूर्वापरकर्मनाशाश्लेषाभ्युपगमान्नोक्तदोषः | ज्ञानेन प्राचीनानां अप्रारब्धाशेषपापकर्मणां पुण्यमध्येपि अप्रारब्धानभीष्यकाम्यपुण्यकर्मणामेव नाशोपगमेन तदन्यपुण्यपापयोर्भावेन "नाभुक्तम्' इतिस्मृतेस्तद्विषयतया तद्विरोधस्य ज्ञानोत्पत्त्युत्तरक्षण एव मोक्षस्य प्राचीनपुण्यज्ञानोपयोगोक्त्यविरोधस्य चोपपत्तेः | तथोत्तरस्यापि पापस्याशुचित्वाद्यनापादकत्वरूपाश्लेषस्य अकाम्यपुण्यस्य च मोक्षे सुखातिशयहेतुत्वस्य चोपगमेन स्तुतिनयोक्तविरोधस्याभावात् | प्रारब्धपुण्यपापानां अप्रारब्धकाम्यपूर्वोत्तराभीष्यपुण्यकर्मणां च भोगेन क्षपणसम्भवाच्च | अतो बाधकाभावात् ज्ञानात्कर्मनाशादिकं युक्तमेवेति ज्ञानान्मोक्षो युक्त एव | एवं द्वेषिणोऽपि द्वेषपूर्तितः प्राक्कृताशेषाप्रारब्धपुण्यानां नाशस्य उदीचीनां अशेषपुण्यानामश्लेषस्य प्रारब्धपुण्यपापानां भोगेन क्षपणस्योपगमात् द्वेषिणस्तमःप्राप्त्युक्तिरप्युपपन्नेति | फलं तु प्रागुक्तप्रमेयसमर्थनं व्यक्तम् || ८ ||

|| इति श्रीमद्राघवेन्द्रयतिकृतायां न्यायमुक्तावल्यां चतुर्थाध्यायस्य प्रथमः पादः ||

|| अथ द्वितीयः पादः ||

ज्ञानिनोऽतःपदोक्तमोक्षफलाय ज्ञानभोगाभ्यां कर्मक्षय उक्तः पूर्वपादे | अत्र तु कमर्क्षयसाध्यदेहक्षयक्रम उच्यते इति पूर्वानन्तर्यमस्य पादस्य ध्येयम् |

|| ॐ वाङ्मनसि दर्शनाच्छब्दाच्च ॐ || १ ||

|| ॐ अत एव च सर्वाण्यनु ॐ ||

|| ॐ ज्ञानिनां देहक्षयो द्विविधः | देवानां स्वोत्तमेषु लयोऽन्येषां ब्रह्मनाड्योत्क्रमणेनेति | तत्र देवानामधिकार्युत्तमत्वादादौ तेषां "अविभागो वचनात्' (ब्र।सू।४-२-१६) इत्यतः प्राक्तनसप्तभिरधिकरणैः देहलयोभिधीयते | तत्र वाग्देव्या भगवत्प्राप्तिलक्षणमोक्षाय मनोदेवे लयोऽशक्यनिर्णयोऽथ शक्यनिर्णय इति चिन्ता | तदथर्ं मनोवेदस्य उत्तमत्वं निर्णेतुमशक्यमुत शक्यमिति | तदर्थं "वाक्पूर्वरूपं मन उत्तररूपम्' "मनः पूर्वरूपं वागुत्तररूपम्' (ऐ।३-१-१) इति व्यामिश्रोक्तिः वाङ्मनसयोरन्यजन्मोक्त्या समप्राधान्यावगमेन मनस उत्तमत्वनिर्णयाय "विपर्ययेण तु क्रमोऽत उपपद्यते च' (ब्र।सू।२-३-१४) इत्यत्र स्वसृष्यतया स्वोत्तमदेव एव लयस्य वाच्यत्वात् वाचो मनोलयः अशक्यनिर्णय इति | सिद्धान्तस्तु | वाचो मनोवश्यत्वस्य सर्वप्रत्यक्षसिद्धत्वात् "मनसा वाग्रे सङ्कल्पयत्यथ वाचा व्याहरति' (ऐ।३-१-१) इति वाक्प्रवृत्तेः
मनःप्रवृत्तिपूर्वकत्वयुक्त्युपेततया विशेषणाच्च मनस उत्तमत्वनिर्णयसम्भवात् वाग्देव्या मनोदेवे लयोऽस्त्येवेति | नच व्यामिश्रोक्तिविरोधः | तस्याः संहितायाः पूर्वोत्तरवर्णदेवतात्वे गुणप्रधानभावे च माण्डूकेयतज्ज्येष्ठपुत्रयोर्विवादपरत्वात् | व्यक्तमेतदैतरेयभाष्ये | फलं तु पूर्वपक्षे वाग्देव्याः मोक्षाभावेनानियमः सर्वेषामित्युक्त्याक्षेपः | सिद्धान्ते तत्समाधिः | अत्र वाग्देवी वारुणी सौपर्णी च | मनोदेवः शेषः सुपर्णश्च ज्ञेयाः | एतेन "अग्नौ सर्वे देवा विलीयन्ते अग्निरिन्द्रे' इत्यादिश्रुतिबलात्सर्वदेवानामपि स्वस्वोत्तमदेवेषु लयः सिद्धो भवति | तत्र व्यामिश्रोक्त्यादिरूपबाधकाभावादिति | अत्र टीकायां मनसि लीयते न वेति सन्देहवाक्ये इत्यनिर्णयोऽथ लीयत एवेति निर्णय इति शेषो वा नोभयथापि सम्भवतीति पूर्वपक्षप्रवृत्तिरिति वा तस्याभिप्रायो ध्येयः | तेन न पूर्वपक्षानानुगुण्यमितिशङ्का कार्या || १ ||

|| ॐ तन्मनः प्राण उत्तरात् ॐ || २ ||

अत्राधिकरणत्रये वाङ्मनसि लीयत इत्यादिश्रौतक्रमात्क्रमो ध्येयः | अत्र मनोदेवस्य प्राणदेवादुत्पत्तिर्नास्त्युतास्तीति | पूर्वपक्षस्तु | प्राणदेवस्य चतुर्मुखस्य सर्वत्र प्रवृत्तिहेतुत्वमिव मनोदेवस्यापि शेषादेः सर्वत्र प्रवृत्तिकारणत्वेन तत्तदनुभवसिद्धान्वयव्यतिरेकाभ्यां सिद्धतया चेष्यकत्वसाम्ये मनोदेवस्य प्राणादेवादनूनबलवत्त्वान्न मनोदेवः प्राणे लीयते | अतो नास्ति मोक्षः | "विपर्ययेण' इत्यत्रोक्तदिशा (ब्र।सू।२-३-१४) अधिकबले एव न्यूनबलो लीयते इति वक्तव्यत्वात् | नच मनसः प्राणजत्वात् तत्र लयः शङ्क्यः | "तत्प्राक्श्रुतेश्च' इति (ब्र।सू।२-४-४) सूत्रे भगवदुत्पत्त्योक्तेरिति | सिद्धान्तस्तु | "वाङ्मनसि सम्पद्यन्ते' इत्युक्त्या "मनः प्राणे' इति मनोदेवस्य प्राणदेवे सम्पत्तिशब्दितलयश्रवणात् मनोदेवोऽपि प्राणदेवे चतुर्मुखे वचनान्तरबलाद्वाणीद्वारा लीयत "मन उदक्रमात्' इत्याद्यैतरेयश्रुतौ (ऐ।२-१-४) ब्रह्मदेहान्मनोदेवस्योत्क्रमणप्रवेशयोरपि तद्देहपातोत्थानयोरभावस्य प्राणदेवोत्क्रमणप्रवेशयोस्तद्भावस्य श्रवणेन मनोदेवादपि प्राणदेवस्याधिक्यावगमेन चेष्यकत्वसाम्याभावाद्भगवदुतपन्नत्वस्य वियत्पदीयन्यायेन प्राणदेवद्वारोपपत्त्या "वायोर्वाव रुद्र उदेति' इति (कौण्डिण्य) श्रुत्या च मनसः प्राणजत्वाच्च अस्ति मनसो मोक्ष इति | फलं तु पूर्ववत् || २ ||

|| ॐ सोऽध्यक्षो तदुपगमादिभ्यः ॐ || ३ ||

अत्र श्रौतक्रमाद्वा पूर्वनयद्वयफलाक्षेपाद्वा सङ्गतिः | अत्र प्राणपदोक्तो विरिञ्चः भगवत्प्राप्तिरूपमोक्षाय हरौ न लीयतेऽथ लीयत इति चिन्ता | तदर्थं तस्येशाधीनत्वनिश्चयो नास्त्युतास्तीति | तदर्थं प्राणस्वातन्त्यश्रुतिबाहुल्यं अनद्यमानत्वे सत्यत्तृत्वमाहात्म्यं च निरवकाशमुत सावकाशमिति | पूर्वपक्षस्तु | "न प्राणः किञ्चिदाश्रितः' इति, "यस्मिन्निदं सर्वमध्या नोत्' इति, "प्राणस्यैतद्वशे सर्वं त्रिदिवे यत्प्रतिष्ठितम्' इति, "वायुना वै गौतमसूत्रेण' (बृ।५-७-२) इत्यादिश्रुतिबाहुल्येन प्राणस्य अनन्याधीनत्वावगमेन ईशाधीनत्वनिश्चयान्न तत्र विरिञ्चस्य लयः | नच "अनन्येश्वरता प्राणे तदन्येश्वरवर्जनम्' इत्युक्तदिशा विष्ण्वन्येश्वरवर्जनपरत्वेन श्रुतीनां सावकाशत्वं शङ्क्यम् | बहुत्वप्रयुक्तप्राबल्योपेतानां श्रुतीनां अनन्येत्यादिदुर्बलवचनेन गत्यन्तरकल्पनायोगात् | अनद्यमान इति प्राणस्य लयाभावोक्तेश्चेति | सिद्धान्तस्तु | अस्त्येव प्राणपदोक्तविरिञ्चस्य हरौ लयः | प्राणस्यास्वातन्ते श्रुतिबाहुल्यस्येशाधीनत्वेऽपि "प्राणः परस्यां देवतायाम्' इति, "प्राणः परमुपगच्छति' इति, "प्राणः परमनुप्राणिति' इत्यादिश्रुतिबाहुल्यस्य सत्त्वात् | नच साम्येनेशाधीनत्वानिर्णयः | स्वातन्त्यश्रुतीनां "सर्वेप्राणमुपगच्छन्ति'इति, "प्राणं देवा अनुप्राणन्ति' "अनन्येश्वरता प्राणेतदन्येश्वरवर्जनम्' इत्यादि वचनबलेन रुद्रादिसर्वोपजीव्यत्वभगवदन्येश्वरवर्जनपरत्वेन सावकाशत्वात् | अनद्यमानत्वस्येशादन्यैरनद्यमानत्वेनोपपत्तेरिति | प्राणस्तेजसीतिश्रुतौ तेजसि श्रीतत्त्वे प्राणस्य लयश्रवणं तु "प्राणस्य तेजसि लयो मार्गमात्रम्' इति स्मृत्या तत्प्राप्तिमात्रपरं न तत्र लयपरम् | विरिञ्चस्य साक्षात्परमात्मनिलययोग्यत्वात् प्राणस्येव तत्र लय इति ज्ञेयम् | "चक्षुरादिवत्तु तत्सहशिष्ययादिभ्यः' (ब्र।सू।२-४-११) इत्यत्र प्राणस्येशवशत्वोक्तावपि इह स्वातन्ते श्रुतिबाहुल्यविशेषाशङ्केति न गतार्थता | फलं तु पूर्वपक्षे विरिञ्चस्य लयाभावे मोक्षाभावेन तदनुप्रविष्यानामशेषज्ञानिनामपि मोक्षाभावेन पूर्वोक्तनयद्वयाक्षेपद्वारा अनियम इत्युक्ताक्षेपात्सिद्धान्ते तत्समाधिरिति || ३ ||

|| ॐ भूतेषु तच्छतेः ॐ || ५ ||

पूर्वोक्ताक्षेपेणात्र शङ्कनात्सङ्गतिः | "वाङ्मनसि' इत्यादिश्रुतौ विशिष्योक्तेभ्योऽन्ये देवाः भगवत्प्राप्तिरूपमोक्षाय किमेकस्मिन्भूतमानिति लीयन्तेऽथ भूतान्तरमानिष्वपीति चिन्ता | तदर्थं "अग्नौ सर्वे देवा विलीयन्ते' इति श्रुतिः प्रतीतार्थनिर्णायका भवति न वेति | तदर्थं भूतान्तरमानिषु लये प्रमाणं नास्ति प्रागुक्तन्यायश्च अनिर्णायक उतास्ति प्रमाणं प्रागुक्तन्यायश्च निर्णायक इति | पूर्वपक्षस्तु | "अग्नौ सर्वे देवाः' इति श्रुतेः अग्निदेवे एव सर्वे देवा विलीयन्तेऽन्यत्रापि लीयन्त इत्यत्र प्रमाणाभावाच्च यो यन्नियमः स तत्र लीयत इति प्रागुक्तन्यायस्य नियामकानां बहुत्वेनानिर्णायकत्वात् प्रागुक्तस्वस्वनियामके लय इत्येतदयुक्तमिति | सिद्धान्तस्तु | "भूतेषु देवा विलीयन्ते' इति भाष्योक्तश्रुत्या पञ्चस्वपि भूतमानिषु यथा स्वस्वनियामके देवा विलीयन्ते नियामकानां बहुत्वेऽपि "अग्नौ सर्वे देवा विलीयन्तेऽग्निरिन्द्रे इन्द्र उमायां उमा रुद्रे' इत्यादिश्रुत्युक्तदिशा निर्णयसम्भवेन प्रागुक्तन्यायस्यानिर्णायकत्वाभावादिति | फलं तु प्रागुक्ताक्षेपसमाधी || ४ ||

|| ॐ नैकस्मिन्दर्शयतो हि ॐ || ५ ||

अत्रापि पूर्वाक्षेपेण शङ्कनात्सङ्गतिः | पूर्वप्रकृतदेवाः भगवत्प्राप्तिलक्षणमोक्षस्य किं अग्नावेव लीयन्तेऽथ पञ्चस्वपीति चिन्ता | "भूतेषु देवा विलीयन्ते' इति प्रागुक्तश्रुतिः सावकाशाथ निरवकाशेति | तदर्थं "अग्नौ सर्वे देवाः' इति श्रुत्यन्यथानुपपत्तिः निरवकाशोत सावकाशा | तदर्थं पञ्चस्वपीत्यत्र विशेषप्रमाणाभावेन अग्नावितिश्रुत्यन्यतानुपपत्तेः गत्यन्तरकल्पकाभावात् निरवकाशतया भूतेष्विति बहुवचनान्तश्रुतेः अग्नौ देवानां लयेऽपि अग्निः स्वजनकवायौ, वायोश्च स्वजनकाकाशे, लयेन परम्परालयाभिप्रायेण सावकाशत्वकल्पनादग्नावेव सर्वदेवानां लय इति पञ्चस्वपि लय इति प्रागुक्तमयुक्तमिति | सिद्धान्तस्तु | "पृथिव्यां ऋभवो विलीयन्ते' इति, "ऋभवः पृथिव्याम्' इति च, भाष्योक्तविशेषप्रमाणाभ्यां प्रत्येकं पञ्चस्वपि भूतमानिषु ऋभुप्रभृतिदेवानां लयश्रवणादग्नौ सर्वे देवा इति श्रुतेः "अग्नावग्नयो वायाविन्द्रः' इत्यादि श्रुतौ निर्दिष्याग्निपुत्रां प्रायेणाधमानां सर्वेषां भूतान्तराप्रवेशिनां लयविषयत्वेन सावकाशतया भूतेष्वितिश्रुतेः परम्परया लयाभिप्रायरूपामुख्यार्थताकल्पकत्वायोगात् निरवकाशभूतेषु इति प्रागुक्तश्रुत्या पञ्चस्वपि भूतमानिषु देवानां प्रागुक्तपञ्चस्वपि लय इत्येतद्युक्तमिति | फलं व्यक्तम् || ५ ||

|| ॐ समना चासृत्युपक्रमादमृतत्वं चानुपोष्य ॐ || ६ ||

|| ॐ तदपीतेः संसारव्यपदेशात् ॐ || ॐ सूक्ष्मं प्रमाणतश्च तयोपलब्धेः ॐ || ॐ नोपमर्देनातः ॐ || ॐ अस्यैव चोपपत्तेरूष्मा ॐ || ॐ प्रतिषेधादिति चेन्न शारीरात् ॐ || ॐ स्पष्यो ह्येकेषाम् ॐ || ॐ स्मर्यते च ॐ ||

तदधीनत्वयुक्तिविशेषश्रुतिभ्यां प्रागुक्तसिद्धान्तन्यायेनात्र शङ्कनादापवादकी सङ्गतिः | प्राणादुत्तमत्वेन बुद्धिस्थतया प्रकृता, श्रौतक्रमेण वा प्रकृता, चित्प्रकृतिः भगवति लीयते न वेति चिन्ता | तदर्थं प्रागुक्तयुक्तिः, "तेजः परस्याम्' इतिविशेषश्रुतिश्चेति द्वयमपि निरवकाशमुत सावकाशमिति | तदर्थं कामादित्यत्रोक्तं (ब्र।सू।३-३-४०) असंसारित्वं प्रकृतेरयुक्तमुत युक्तमिति | तदर्थं मुक्तत्वं तस्याः किमागन्तुकमुत स्वाभाविकमिति | स्वाभाविकत्वे भगवता सर्वसाम्यमापतत्युत नेति | पूर्वपक्षस्तु | भगवदधीनत्वयुक्ति "तेज' इति श्रुतिभ्यां सापि हरौ लीयत एव | अन्यथा वागादीनां मनःप्रभृतिषु ताभ्यामुक्तलयोऽपि न स्यात् | नच असंसारित्वाल्लयाभावः तस्यैवानुपपत्तेः | नच मुक्तत्वात्तद्युक्तं तस्यागन्तुकत्वात् | स्वाभाविकत्वे भगवता तस्याः सर्वसाम्यापातात् | नित्यं संसारराहित्ये गुणान्तरैः साम्यस्याप्यापातादिति | सिद्धान्तस्तु | "द्वौ वाव सृत्यनुपक्रमौ प्रकृतिश्च परमश्च' इति भाष्योक्त (बृहच्छतिः) श्रुतौ परमपुरुषत्वसर्वगतत्वनित्यत्वयुक्तिभ्यां कदापि संसाराभावस्य तद्धेतुकनित्यमुक्त्वस्योक्त्या भगवदुपासनादिसाधनासाध्यतया मुक्तत्वस्य स्वाभाविकत्वात् तादृशमुक्तिमत्याश्च देव्याः हरेरिव देहत्यागरूपलयायोगात् न प्रकृतिर्लीयते | तदधीनत्वाद्वागादिवत्स्वोत्तमे हरौ लीयत इत्यभिप्रेतानुमानं तु संसारित्वोपाधिग्रस्तात् | "तेजः' इति श्रुतिरपि
"हरेरत्यन्तसामीप्यं लयो लक्ष्माः प्रकीर्तितः' इति वचनादतिसामीप्यार्थतयोपपन्ना | प्रकृतेरीशेन सर्वसाम्यापातस्य च "तदपीतेः' "सूक्ष्मम्' "अस्यैव च' इति सूत्रत्रयोक्तैः मोचकत्वामोचकत्व, परमसूक्ष्मत्वसूक्ष्मत्व, ज्ञानानन्दादिगुणपरिमाणाधिक्य, न्यूनत्व, ऊष्मावत्त्वानूष्मावत्त्वहेतुभिर्निरासात् | सर्वसाम्याभावे ब्रह्मादेरिव नित्यमुक्तत्वादिनापि साम्यं न स्यादिति चोद्यस्य च "नोपमर्देन' इति सूत्रे भगवद्विशेषगुणानुपमर्देनैव देशकालव्याप्त्यादिकिञ्चित्साम्यस्यैव प्रमाणसिद्धत्वोक्त्या निरासान्न "असमो वा एष परः' इति श्रुतौ हरेः साम्यनिषेधस्य "प्रतिषेधात्' इत्यादिसूत्रत्रयोक्तदिशा जीवविषयत्वादिति | फलं तु पूर्वपक्षे देव्याः संसारित्वात् भगवति लयसद्भावादधिकारित्वेन अधिकारिणां "इयदामननात्' इत्यत्रोक्तप्रमाणावधित्वाक्षेपः सिद्धान्ते तत्समाधानम् || ६ ||

|| ॐ तानि परे तथा ह्याह ॐ || ७ ||

पूर्वत्र "विलीनः परमे ह्यमृतत्वमेति' इत्युक्तौ अस्तु अमृतत्वं "सोऽध्यक्षे' (ब्र।सू।४-२-४) इत्युक्तस्य प्राणस्य, न "भूतेषु देवा विलीयन्ते' इत्युक्तदेवानामिति शङ्कनात्सङ्गतिः | "भूतेषु देवा विलीयन्ते' इत्युक्तदेवाः भगवति न लीयन्तेऽथ लीयन्त इति चिन्ता | तदर्थं किमेते प्राणपदोक्तचतुर्मुखप्रतिबिम्बाः उत भगवत्प्रतिबिम्बाः अपीति | तदधीनत्वे सति तत्सदृशत्वरूपप्रतिबिम्बो हि स्वनियामके बिम्बे लीयते | "प्रतिबिम्बो हरेः प्राणः प्राणस्यान्ये कलाः क्रमात्' इति वचनेन प्राणस्यैकस्यैव भगवत्प्रतिबिम्बत्वात् तस्यैकस्यैव तत्र प्रवेशरूपमोक्षो नान्येषां ज्ञानिनामित्यनियमः सर्वेषामित्युक्तमयुक्तमिति प्राप्ते क्रमात्प्राणबिम्बत्वेऽपि देवानां "सर्वे देवाः प्राणमाविश्य देवे मुक्ता लयं परमे यान्ति' इति (कौषारव) श्रुत्या प्राणद्वारा परमात्मनि प्रवेशोपपत्तेः | भगवत्प्रतिबिम्बविरिञ्चप्रविष्यानां, विरिञ्चस्येश्वरप्रवेशे, परमात्मप्रवेशस्यापरिहार्यत्वात् | "आभास एव च' इति (ब्र।सू।२-३-५०) सूत्रोक्तदिशा सामान्यतोऽशेषजीवानां उक्तरूपप्रतिबिम्बत्वाच्च अस्ति तत्र प्रवेशरूपमोक्षः इति अनियम इत्युक्तं युक्तमिति | फलं तु व्यक्तम् || ७ ||

|| ॐ अविभागो वचनात् ॐ || ८ ||

पूर्वाक्षेपेणात्र शङ्कनात्सङ्गतिः | पूर्वाधिकरणे मोक्षवत्त्वेनोक्ताः देवाः किं मुक्तौ स्वतन्त्राः उतेशाधीना इति चिन्ता | तदर्थमन्याधीनत्वे संसारदुःखादिप्रसङ्गः श्रौतसत्यकामत्वाद्यभावप्रसङ्गश्च अस्त्युत नेति | मुक्तानां पराधीनत्वे संसारदुःखादिप्रसङ्गात् "एते देवा एतमात्मानमनुविश्य सत्याः सत्यकामाः' इत्यादि (गौपवन) श्रुत्युक्तसत्यकामत्वाद्ययोगाच्च न मुक्ताः पराधीना इति प्रागुक्तमीशाधीनत्वादिरूपं प्रति बिम्बत्वमयुक्तमिति प्राप्ते "कामेन मे काम आगमात्' इति (तै।आ।३-१५-४) "मुक्तानां सत्यकामत्वम्' इति (ब्राह्म) श्रुतिस्मृतिभ्यां श्रौतसत्यकामत्वादेरीशेच्छानुसारित्वादेव दुःखादिप्रसक्तेरप्यभावात्कामितालाभप्रयुक्तत्वात् दुःखादेः भगवदिच्छानुसारेण कामयमानानां मुक्तानां कामितालाभाभावादीशाधीना एव मुक्तावपि ज्ञानिन इति प्रागुक्तं युक्तमिति सिद्धान्तः || ८ ||

|| ॐ तदोकोग्रज्वलनं तत्प्रकाशितद्वारो विद्यासामर्थ्यात् तच्छेषगत्यनुस्मृतियोगाच्च हार्दानुगृहीतः शताधिकया ॐ || ९ ||

|| ॐ रश्म्यनुसारी ॐ || ॐ निशि नेति चेन्न सम्बन्धात् ॐ || ॐ यावद्देहभावित्वाद्दर्शयति ॐ || ॐ अतश्चायनेऽपि हि दक्षिणे ॐ ||

पूर्वत्राधिकार्युत्तमक्रमेणादौ देवानां स्वस्वोत्तमेषु देहलयान्मोक्षः सापवादः सप्तभिः नयैरुक्तः | अत्र तु नये मनुष्याणामुत्क्रमणेन भगवत्प्राप्तिरूपमोक्ष उच्यत इति पूर्वपेटिकयास्य सङ्गतिर्ध्येया | अत्र ज्ञानिनां देहादुत्क्रान्तिः अज्ञमृतिवदेव अथ ज्ञानशक्त्या ततो विलक्षणेति चिन्ता | तदर्थं ज्ञानं किं तन्मृतेर्विलक्षणतासम्पादनाशक्तमुत शक्तमिति | तदर्थं प्रारब्धकर्मशेषो ज्ञानशक्तिप्रतिबन्धको भवत्युत नेति | तदर्थं किं ज्ञानं स्वोदयात्फलदानसमर्थं किं वा कर्मावसान एवेति | तदर्थं स्वोदयात्फलदानशक्तत्वेऽतिप्रसङ्गोऽस्त्युत नेति | पूर्वपक्षस्तु | स्वोदयमारभ्यैव ज्ञानस्याज्ञमृतेर्वैलक्षण्यरूपफलदानशक्तत्वे
ज्ञस्यादिमृतेरपि अज्ञमृतितो वैलक्षण्यसम्पादकत्वापातेन प्रारब्धावसान एव फलदानशक्तं न तु तस्मिन्सतीति वाच्यत्वात् "आदेहम्' इति (न्यायविवरणोदाहृत) वचनेन देहपातपर्यन्तविद्यमानप्रारब्धप्रतिबद्धशक्तिकं ज्ञानं नाज्ञमृतितो ज्ञानिमृतेर्वैलक्षण्यसम्पादकम् | नच मृतिकाले प्रारब्धं नेति युक्तम् अज्ञमृतेरिव ज्ञमृतेरपि प्रारब्धनिबन्धनत्वात् | "स्वोदयात्फलदं ज्ञानम्' इति तु (न्यायविवरणशेदाहृतश्रुतिः) फलान्तरपरं नेयमिति | सिद्धान्तस्तु | स्यादेवं यति ज्ञानमात्रेण वैलक्षण्यसम्पादकं ज्ञानिमृतेरित्यङ्गीकुर्मः तदा स्यादेवातिप्रसङ्गः | नचैवं किं तु स्वहृदयमारभ्य भगवत्प्राप्तिपर्यन्तं विद्यमानमार्गस्मृतिसहितं विद्याप्रसन्नहृद्गतभगवदनुग्रहसहितमेव | तथा तद्व्ययञ्च कर्मावसान एव भवति नान्यदेति नातिप्रसङ्गोऽतः तदुभयसहकृतं ज्ञानमज्ञानिमृतितो ज्ञानिमृतेर्वैलक्षण्यसम्पादकं भवत्येवेति ज्ञानपादोक्तज्ञानसामर्थ्यं युक्तमेवेति फलं ध्येयम् | वैलक्षण्यप्रकारश्च हृद्गतभगवत्प्रकाशेन प्रकाशितद्वारया ब्रह्मनाड्या यावद्देहभाविसूर्यरश्मिभिरन्तर्व्याप्तया ज्ञानिनो निर्गमनं नाज्ञस्येति तत्प्रकाशितद्वार इत्यादि सूत्रभाष्याद्युक्तदिशा ज्ञेयः | अत्र यद्यपि ज्ञानिनः अस्त्युत्क्रमणमिति सामान्यतः सिद्धौ किमज्ञमृतितो विलक्षणमुत नेति विशेषचिन्ता युक्ता | तथाऽपि वियत्पादे जन्मोक्त्यैव लयं सिद्धवत्कृत्य सृष्यिक्रमेणोत वैपरीत्येनेतिचिन्तावदिहापि देवानामन्योन्यप्रवेशेन देहलयोक्तौ तदन्येषां देहादुत्क्रमणमिति लब्धमेवेति सिद्धवत्कृत्येयं विशेषचिन्तेति न दोषः || ९ ||

|| ॐ योगिनः प्रति स्मर्येते स्मार्ते चेते ॐ || १० ||

पूर्वाक्षेपेण शङ्कनात्सङ्गतिः | पूर्वत्र प्रधानाङ्गभावेन प्रकृतं विद्या गतिस्मरणं चेत्येतदुभयं गत्यर्थं नावश्यकमुतावश्यकमिति चिन्ता | तदर्थं "अग्निर्ज्योतिरहः शुक्लः' इत्यादि (भ।गी।८-२४) स्मृतिः लोकानुसरणसहाया सती गतेः कालमृत्यधीनत्वपरा | "यं यं वापि' इति (भ।गी।८-६) स्मृतिः लिङ्गदर्शनं च लोकानुसारादन्यथा नेयमुत "अग्निः' इत्यादिस्मृतिः विद्याद्यधीनत्वपरा यं यं इति वचनमन्यथा नेयमिति | पूर्वपक्षस्तु | "अग्निर्ज्योतिरहःशुक्लः' इति स्मृतौ "धूमो रात्रिः' इति (भ।गी।८-१५) स्मृतौ च ब्रह्मप्राप्तिचन्द्रप्राप्तिगत्योः क्रमादहरादिरात्यादिकालमृत्यधीनतावगमाल्लोके फलानुस्मृतिं विनापि फलप्राप्तिदर्शनाच्च न गतिप्राप्त्यर्थं गतिस्मृतिः विद्या चापेक्षिता किन्त्वहरादिकालस्मृतिरेव | नच "यं यं वापि स्मरन्' इति स्मृतौ स्मृतिविषयस्यैव प्राप्यत्वोक्तेस्तद्विरोधितया "आचार्यस्तु ते गतिं वक्ता' इति (छां।६-१४-१) श्रुत्यर्थगत्युक्तिरूपलिङ्गविरोधश्चैवं सति प्रा नोतीति शङ्क्यम् | देहत्यागक्षणे दुःखेन स्मरणाच्छास्त्रादिना पूर्वं जानन्निति ज्ञानमात्राथर्त्वेन स्मरन्नित्यस्य नेयत्वात् | एतेन लिङ्गदर्शनमपि प्रत्युक्तं ज्ञानार्थतया तदुपदेशोपपत्तेः | अन्यथा लोकानुसारविरोधादिति | सिद्धान्तस्तु | आद्यस्मृतौ "ब्रह्मविदः' इति "धूमः' इति स्मृतौ योगीति च विशेषणाच्च ताभ्यां ज्ञानकर्मरूपोपायसाध्यत्वप्रतीत्या कालमृत्यधीनत्वाप्रतीतेः विद्यादिकमवश्यमपेक्षितमेव | अन्यथा स्मृत्योस्तद्विशेषणवैयर्थ्यापातात् | अहरादेरभिमानिनयन्यायेन देवतात्वात् कालत्वाभावाच्च "यं यं वापि' इति स्मृतौ त्यागक्षणे स्मृत्ययोगः | महात्मनां देहे सदा हेयत्वबुद्धिभावेन तदा दुःखाभावात् | पामराणामपि काल एव दुःखभावेन तत्क्षणे दुःखाभावाच्च | नच लोकाननुसारित्वदोषः | लोके फलप्राप्तौ कर्षणादिक्रियानुवृत्तेर्दर्शनेनेहापि स्मृतिरूपक्रियावृत्त्यङ्गीकारात् | लोके क्रिया कर्षणादिरूपा | अत्र तु मानसीति अवान्तरवैलक्षण्यमात्रम् | न तावता तदननुसारिता शङ्कनीया अतिप्रसङ्गात् | एतेन लिङ्गदर्शनमपि नान्यथा नेयमिति | फलं तु ज्ञानस्य चतुर्विधमोक्षहेतुत्वाक्षेपसमाधी || १० ||

|| इति श्रीराघवेन्द्रयतिकृतायां न्यायमुक्तावल्यां चतुर्थाध्यायस्य द्वितीयः पादः ||

|| अथ तृतीयः पादः ||

पूर्वत्र ब्रह्मनाड्योत्क्रान्तानां ब्रह्मप्राप्तौ यद्गतिस्मरणं विद्यान्तयोक्तं सा गतिस्तद्गम्यं च अत्रोच्यत इति पूर्वपादानन्तर्यस्य ध्येयम् | नच गतिगम्ययोः द्वयोरप्युक्तौ पादभेदप्रसङ्गः शङ्क्यः | चरमगम्येन सहितस्यैव मार्गत्वेन मार्गरूपैकार्थत्वेऽपि मार्गैकदेशचरमगम्यस्य पृथग्विवक्षया गम्यं चोच्यत इत्युक्तेः |

|| ॐ अर्चिरादिना तत्प्रथितेः ॐ || १ ||

पूर्वत्र यद्गतिस्मरणमावश्यकमित्युक्तं सा गतिः किं अर्चिर्वायूभयप्राथमिका अचिर्ःप्राथमिका वेति चिन्ता | तदर्थं श्रुतिद्वयं निरवकाशमुत सावकाशमिति | तदर्थमुभयप्राथम्यं गतेरविरुद्धमुत विरुद्धमिति | तदर्थं सा किं द्विरूपा उतैकरूपेति गतेरधिकारिभेदेनाक्षिप्तयोर्द्वयोरपि प्राथम्यविरोधेन निरवकाशोत सावकाशेति | "ते अर्चिषामभिसम्भवन्ति' (छां।५-१०-१) "स वायुमागच्छति' इति (बृ।७-१०-१) श्रुतिद्वयेन अर्चिर्वायूभयप्राथमिका गतिरिति प्राप्ते सिद्धान्तः | "द्वावेव मार्गौ प्रथितावर्चिरादिविपश्चिताम् | धूमादिः कर्मिणाम्' इति स्मृतावेक एव मागर्ः | स चार्चिरादिक एव न तु वाय्वादिक इति प्रथितपदेन प्रसिद्धत्वोक्त्या "तेऽर्चिषमिति श्रुतेः प्राबल्यात्तदनुरोधेन अर्चिर्नामिकदेवताप्राथमिका एकैव ब्रह्मगतिर्नानेका | स वायु मा गच्छतीतिश्रुतिस्तु प्रबलश्रुत्यनुरोधेन अर्चिरनन्तरप्राप्त्यर्थतयोपपन्ना | शिष्यं टीकायाम् | फलं तु अधिकारिभेदेन मार्गद्वयस्य व्यवस्थितत्वेऽपि अहमत्राधिकारीत्यनिर्णयाद्गतिस्मृत्यनुपपत्तिस्तत्समाधिश्चेति || १ ||

|| ॐ वायुशब्दादविषविशेषाभ्याम् ॐ || २ ||

पूर्वत्र ब्रह्मप्राप्तिमार्गे प्रथमप्राप्यदेवतादिनिर्णयः कृतः | अत्र द्वितीयप्राप्यदेवतानिणर्यः क्रियत इति सङ्गतिः | पूर्ववैषम्येण शङ्कनाद्वा सङ्गतिः | पूर्वप्रकृतार्चिरादिमार्गे वायुदेवताहर्देवतेत्युभयं द्वितीयप्राप्यमुत वायुदैवतमेवेति चिन्ता | तदर्थं "स वायुम्' इति (बृ।७-१०-१) "अर्चिषोऽहरिः' इति (छां।५-१०-१) श्रुतिद्वयं द्वयोर्द्वितीयप्राप्यत्वप्रापकं भवत्युत नेति | तदर्थं किं द्वौ मार्गावुतैक एवेति | पूर्वपक्षस्तु | पूर्वत्र द्वावेव मार्गावितिविशेषवचनेन अर्चिष एव प्राथम्यावगमेऽपि इह वायोरेव द्वितीयप्राप्यत्वे विशेषवचनाभावात् "अर्चिषोऽहः' इति "स वायुम्' इति श्रुतिद्वयस्यापि प्रामाण्यात् मार्गभेदेन द्वयोरपि द्वितीयप्राप्यत्वे विरोधाभावाच्छतिद्वयबलात् अहर्वायू द्वावपि द्वितीयप्राप्याविति | सिद्धान्तस्तु | "स वायुमागच्छति' इति सामान्यवचनेन वायोश्च प्राप्तप्राथम्यस्य "द्वावेव मार्गौ प्रथितौ' इत्युक्तप्रसिद्धिविरोधेन त्यागेऽपि द्वितीयप्राप्यत्वस्य न्यायप्राप्यत्वात् "स इतो गतो द्वितीयां गतिं वायुमागच्छति' इति विशेषश्रुतेश्च वायुरेव द्वितीयप्राप्यः अहः तदनन्तरप्राप्यमिति | मार्गद्वयेन द्वयोर्द्वितीयप्राप्यत्वं तु द्वावेवेतिवचनोक्तप्रसिद्धिविरोधादेव बाधितमिति | फलं तु पूर्वत्रेवेति || २ ||

|| ॐ तटितोऽधि वरुणः सम्बन्धात् ॐ || ३ ||

"तेऽर्चिषमभिसम्भवन्ति अर्चिषोऽरह्न आपूर्यमाणपक्षमापूर्यमाणपक्षाद्यान् षडुदङ् एति मासांस्तान् | मासेभ्यः संवत्सरम्' इत्यादि छन्दोगश्रुत्याद्युक्त (छां।५-१०-१,२) ब्रह्मप्राप्तिमागे यत्र विवादः तदाद्यं द्वितीयं च प्राप्यं निर्णीतम् | अन्यत्र संवत्सरपर्यन्तं क्रमप्राप्येषु विवादाभावान्निर्णय एव | संवत्सरादनन्तरं प्रजापतिलोकं गन्तुं किं तटिद्वरुणौ द्वावपि मार्गभेदेन प्राप्यावुत मार्गैक्येन तटिल्लोकं प्राप्य वेति चिन्ता | तदर्थं "संवत्सराद्वरुणलोकम्' इति "संवत्सरात्तटितम्' इति च श्रुतिद्वयं तदुभयप्राप्तिप्रापकं न वेति | नेत्यत्र प्रमाणं नास्त्युतास्तीति | पूर्वत्र द्वितीयां गतिं वायुमिति विशेषवचनेन वायोर्द्वितीयप्राप्यत्वनिर्णयेपीह तादृशप्रमाणाभावात् श्रुतिद्वयप्रामाण्यादधिकारिभेदाधीनमार्गभेदेन द्वयोरपि प्राप्य्वोपपत्तेः द्वावपि लोकौ संवत्सरमानिलोकानन्तरं प्राप्याविति सङ्गतिपूर्वपक्षौ | सिद्धान्तस्तु | "तटितो वरुणं गच्छति तटिता ह्यूह्यते वरुणलोकः' इति विशेषश्रुत्या तटिदनन्तरमेव सयुक्तिकं वरुणलोकस्य प्राप्यत्वोक्तेः मार्गद्वयस्य च द्वावेवोत्यत्रोक्तब्रह्मप्राप्तिमार्गैक्यप्रसिद्धिविरोधयुक्ततया द्वयोरेकस्मिन्मार्गै युगपत्प्राप्यत्वविरोधेन श्रुतिद्वयस्य द्वयोः पौर्वापर्येणैव प्राप्तिप्रापकत्वार्थकत्वस्यावश्यम्भावात् पूर्वं तटिल्लोकं प्राप्य पश्चाद्वरुणलोकं प्रा नोतीति | फलं तु मार्गानिर्णयात्तदनुस्मृत्यनुपपत्तितत्समाधी || ३ || ण्।ं-१४
|| ॐ अतिवाहिकस्तल्लिङ्गात् ॐ || ४ ||

|| ॐ उभयव्यामोहात्तत्सिद्धेः ॐ ||

पूर्वत्र भिन्नवाक्यगतभिन्नपदार्थयोस्तटिद्वरुणयोः पौर्वापर्योक्तौ अत्रैकवायुशब्दार्थयेरातिवाहिकमुख्ययोः पौर्वापर्यमुच्यत इति सङ्गतिः | द्वितीयां गतिं वायुमागच्छतीतिश्रुतौ वायुः किमातिवाहिकोऽथ मुख्यवायुरिति चिन्ता | तदर्थं तस्य आतिवाहिकत्वे मुख्यस्य प्राप्यत्वं न प्रा नोत्युत प्रा नोतीति | तदर्थं "द्यौ र्वाव विद्युत्तत्पतिं वायुमुपगम्य तेनैव ब्रह्म गच्छति' इतिश्रुतवायुशब्दे मुख्यो वाऽऽतिवाहिको वेति सन्देहेन प्राक्तनेऽपि सन्देहादिनिर्णयः अथ मुख्य इति निर्णय इति | पूर्वत्र तटितो वरुणं गच्छतीति सयुक्तिकवचनबलेन पौर्वापर्यनिर्णयेऽपि इह पूर्वः आतिवाहिकः चरमो मुख्यः इति वा पूर्वो मुख्यश्चरम आतिवाहिक इति वा सन्देहे निर्णयाभावात् पूर्वस्यातिवाहिकत्वज्ञापकाभावात् सोमाग्नीन्द्रध्रुवानामपि मार्गे क्रमात्प्राप्यत्वोक्त्या तारतम्यक्रमस्यात्राविवक्षितत्वेन मुख्यस्यापि द्वितीयप्राप्यत्वसम्भवात् मुख्यार्थत्वाच्च मुख्यवायुरेव द्वितीयप्राप्य वायुशब्दार्थो नातिवाहिकः | तथात्वे मुख्यस्य प्राप्यत्वाभावप्रसङ्गादिति पूर्ववैषम्येणापि शङ्कनात्सङ्गतिश्च | सिद्धान्तस्तु | पूर्वप्राप्यत्व, विद्युच्छब्दितवाणीपतित्वरूपलिङ्गाभ्यां पूर्वं आतिवाहिकश्चरमो मुख्य इति निर्णयसम्भवात् | मुख्यार्थस्यापि पूर्वप्राप्यत्वलिङ्गेन "उत्क्रान्तस्तु शरीरात्स्वात्' इत्यादि भाष्योक्त (ब्रह्मतर्क) वचनेन च त्यागसम्भवात् पूर्वप्राप्य आतिवाहिक एवेति | फलं तु "इयदामननात्' (ब्र।सू।३-३-३५) इत्यत्रोकतप्राणाधिकार्युत्तमत्वस्यायोगस्तत्समाधिश्चेति || ४ ||

|| ॐ वैद्युतेनैव ततस्तच्छतेः ॐ || ५ ||

पूर्ववैषम्येण शङ्कनात्सङ्गतिः | प्रकृतब्रह्मप्राप्तिमार्गे मुख्यवायोरनन्तरं, ब्रह्मणोऽर्वाक् प्राप्योऽस्ति न वेति चिन्ता | तदर्थं मुख्यब्रह्मणोरन्तराले प्राप्याङ्गीकारे बाधकं नास्त्युतास्तीति | पूर्वत्र दिवस्पतित्वबाधकेन चरमवायोरातिवाहिकत्वायोगेऽपि इह मुख्यब्रह्मान्तराले कस्यचित्प्राप्यस्याङ्गीकारे बाधकाभावान्मुख्यवायुः स्वस्मादन्तरमपि ब्रह्मेतरप्रायान्तरयुक्तः अधिकारित्वात्प्राचीनाधिकारिवदित्यनुमानाच्च | नच इयदामननादित्यत्रोक्ताधिकायरुत्तमत्वेन बाधकं तद्बाधितं चानुमानमिति शङ्क्यम् | "सोमं वैश्वानरं चेन्द्रं ध्रुवम्' इति पूर्वत्र भाष्योक्त(ब्रह्मतर्क) स्मृताविन्द्रादवरस्य ध्रुवस्येन्द्रानन्तरं प्राप्त्युक्त्योत्तमत्वक्रमानुरोधेन प्राप्तिक्रमाभावात् वायोरनन्तरमपि तदन्यः कश्चित्प्राप्योऽस्त्विति प्राप्ते सिद्धान्तः | अधिकार्युत्तमत्वस्य प्राप्यान्तराभ्युपगमाबाधकत्वेऽपि "तत्पुरुषो मानवः' "स एतान् ब्रह्म गमयति' (छां।५-१०-२) "विद्युत्पतिर्वायुरेव नयेद्ब्रह्म न चापरः' (बृहत्तन्त्र) इत्यादिश्रुतिस्मृत्यवगतब्रह्मप्रापकत्वं वायोः श्रुतं अन्तराले प्राप्यान्तरकल्पनं बाधत इति स एवान्तिमप्राप्यः | अन्यस्यान्तिमप्राप्यत्वे तस्यैव ब्रह्मप्रापकत्वापत्तेः राजादौ तथा दर्शनादिति | फलं तु वायोरतिशयेन प्राधान्यायोगः तत्समाधिश्चेति || ५ ||

|| ॐ कार्यं बादरिरस्य गत्युपपत्तेः ॐ || ६ ||

|| ॐ कार्यात्यये तदध्यक्षेण सहातः परमभिधानात् ॐ || ॐ स्मृतेश्च ॐ || ॐ परं जैमिनिर्मुख्यत्वात् ॐ || ॐ दर्शनाच्च ॐ || ॐ न च कार्ये पतिपत्त्यभिसन्धिः ॐ || ॐ अप्रतीकालम्बनान्नयतीति बादरायण उभयथा च दोषात्तत्क्रतुश्च ॐ || ॐ विशेषं च दर्शयति ॐ ||

ब्रह्मप्राप्तिमार्गे चरमप्राप्तिनिरूपणाद्वा | "स एनान् ब्रह्म' इति पूर्वत्रोदाहृतश्रुतिगतब्रह्मपदार्थनिरूपणाद्वा पूर्वसङ्गतिः | अत्र स एनान् ब्रह्मेति श्रुतं ब्रह्म किं चतुर्मुख एवाथ ब्रह्मैव उतोभयमपीति चिन्ता | तदर्थमुभयमिति पक्षे एकैकपक्षोक्तसाधकबाधके समीकर्तुं न शक्येते किं वा शक्येते इति | तथोभयप्राप्तिपक्षे युगपदुभयप्राप्तेरयोगात्तत्र क्रमे प्रमाणं नास्त्युतास्तीति | पूर्वपक्षस्तु | चतुर्मुख एवेदं श्रुत्युक्तं ब्रह्म | यदिह वाव परमभिपश्यति प्रा नोति प्रा नोति ब्रह्माणं चतुर्मुखम्' इति (कौषारव) श्रुत्या "ब्रह्मणा सह ते सर्वे सम्प्राप्ते प्रतिसञ्चरे | परस्यान्ते परात्मानः प्रविशन्ति परं पदम् ||' इति स्मृत्या "तथाऽपि प्रकृतेर्बन्धो ब्रह्मणा सह भिद्यते' इत्यादिना चतुर्मुखमुक्तिपयर्न्तं बन्धस्य सन्ततत्वेन ततोर्वाक् चतुर्मुखस्यैव श्रवणादिसाधनैरपरोक्षीकृतत्वात्तस्यैव प्राप्तेर्युक्तत्वादित्युपपत्त्या च चतुर्मुखप्राप्तेरेवावगमेन बाधकेन मुख्यार्थस्यापि परब्रह्मणस्त्यागेन अमुख्यार्थविरिञ्चग्रहणोपपत्तेः | नच "ब्रह्मविदा नोति परम्' इति (तै।२-१) परब्रह्मप्राप्तिश्रुतिविरोधः | तस्य
सामान्यवाक्यस्य प्रागुक्तविशेषश्रुत्यादिना चतुर्मुखप्राप्त्यनन्तरं अचिरेण प्रलयकाले तेन सह परमा नोतीति सामीप्यार्थतया सावकाशत्वसम्भवादित्याद्यः | स एनान् ब्रह्मेत्यत्र ब्रह्मपदार्थः परब्रह्मैव ब्रह्मशब्दस्य तत्र मुख्यत्वात् | तस्यैव श्रवणादिसाधनैरेवापरोक्षीकृतत्वाच्चतुर्मुखे च श्रवणादिसाधनार्जितप्रतिपत्तेः चतुर्मुखं प्रा नुवानीतीच्छायाश्चाभावादिति द्वितीयः | उभयस्वीकारपक्षस्य चोक्तहेतूनां समीकरणायोगात् युगपत्प्राप्त्ययोगश्चेति | क्रमप्राप्तिपक्षस्य च मानाभावेनायोगादिति | सिद्धान्तस्तु चतुर्मुख एव परब्रह्मैवेत्यन्यव्यावृत्त्या तत्तन्मात्रार्थकत्वे विशेषहेत्वभावेनोक्तहेतूनां तत्तदर्थग्रहणमात्रस्यैवोपपादकत्वात् उभयमपि ब्रह्मशब्दार्थत्वेन अत्र प्राप्तिश्रुतौ विवक्षितम् | यत्तु चतुर्मुखग्रहणे प्रतिपत्त्यभिसन्ध्यभावरूपं बाधकमुक्तं यच्च परब्रह्मग्रहणेन "गत्युपपत्तेः' इत्यत्र बन्धस्य सन्ततत्वरूपबाधकमुक्तं तत्राद्यं प्रतीकालम्बनानां परप्राप्त्यनङ्गीकारेण तेषां प्रतिपत्त्यादेरभावान्न बाधकम् | द्वितीयं "अप्रतीकाश्रया ये हि ते यान्ति परमेव तु' इति (गारुड) प्रमाणबलेन अमुक्तस्थानगतपरब्रह्मप्राप्त्यङ्गीकारेण चोपपन्नम् | चतुर्मुखप्रप्तिमतां च प्रतीकालम्बनानां अस्त्येव कार्ये प्रतिपत्त्यादीति तेषामपि तन्न बाधकमित्यधिकारिभेदेन पक्षद्वयोक्तहेतूनां उभयार्थत्वाङ्गीकारे समीकर्तुं शक्यत्वात् | "अप्रतीकाश्रया ये हि ते यान्ति परमेव तु | स्वदेहे ब्रह्मदृष्ययैव गच्छेद्ब्रह्म सलोकताम् ||' इत्युक्तेः याग्यताक्रमेणैव प्रलये पूर्वं च तयोः प्राप्तिरिति | फलं तु गम्यानिर्णयनिर्णयाभ्यां गत्यनुस्मृतितत्समाधी || ६ ||

|| इति श्रीमद्राघवेन्द्रयतिकृतायां न्यायमुक्तावल्यां चतुर्थाध्यायस्य तृतीयः पादः ||

|| अथ चतुर्थः पादः ||

कर्मक्षयादि चतुर्विधफले त्रिविधमुक्त्वा अत्रावसरप्राप्तो भोग उच्यते |

|| ॐ सम्पद्याविहाय स्वेन शब्दात् ॐ || १ ||

"परं जैमिनिः' इत्यत्र (ब्र।सू।४-३-१२) ब्रह्मप्राप्तिमत्त्वेन प्रकृतो मुक्तः किं ब्रह्मातिक्रम्य भोगान् भु ्क्तेऽथानतिक्रम्येति चिन्ता | तदर्थं "एतं सेतुं तीर्त्वाघस्सन्ननन्धो भवति' इति श्रुतिरतिक्रमपरोतानतिक्रमपरेति | अनतिक्रमार्थकत्वे कल्पकं नास्त्युतास्तीति | पूर्वपक्षस्तु | "एतं सेतुम्' इति श्रुतेरन्यार्थपरत्वे कल्पकाभावात् सेतुपदोक्तब्रह्म तीर्त्वातिक्रम्येति ब्रह्मातिक्रमानन्तरमेव स्वरूपाविर्भावरूपमुक्त्युक्त्या ब्रह्मप्राप्तस्यामुक्तत्वावगमात् मुक्तस्यैव भोगभोक्तृत्वात् ब्रह्मातिक्रम्य मुक्तः सन् भोगान् भु ्क्ते इति | सिद्धान्तस्तु | "परञ्ज्योतिरुपसम्पद्य' इति (छां।८-३-४) श्रुतौ ब्रह्मपाप्तस्यैव स्वरूपाविर्भावरूपमुक्तत्वस्योक्तेः "इमां घोरमशिवां नदीं तीर्त्वैतं सेतुमाप्य' इति स्पष्य(मौद्गल्य)श्रुत्यनुरोधेन एतं सेतुं गन्तुं अन्यत्तीर्त्वा इत्येव तस्याः श्रुतेरर्थस्य वाच्यत्वात् "आत्मानमभिसम्पद्यैतेनात्मना यथाकामं सर्वान् कामाननुभवति' इति श्रुतेश्च ज्ञानी ब्रह्म प्राप्य तदविहायैव भोगान् भु ्क्ते इति | फलं तु ब्रह्मणश्चरमप्राप्यत्वाक्षेपसमाधी || १ ||

|| ॐ मुक्तः प्रतिज्ञानात् ॐ || २ ||

पूर्वाक्षेपेणात्र शङ्कनात्सङ्गतिः | "परञ्ज्योतिरुपसम्पद्य स्वेन रूपेणाभिनिष्पद्यते' "स तत्र पर्येति' इति पूर्वसूत्रोपात्ते श्रुतिशेषे स इत्युक्तेः किममुक्त उत मुक्त इति चिन्ता | तदर्थं स इति तच्छब्दः किमव्यवहितपूर्वपरामर्शकोऽथ प्राकरणिकपरामर्शक इति | तदर्थमव्यवहितपरामर्शे पर्येतीत्यादिनोक्तक्रियावत्त्वं बाधकमुत नेति | पूर्वपक्षस्तु | पूर्वत्र परञ्ज्योतिसम्पन्नस्याविर्भूतस्वरूपस्य मुक्तस्यैव "स तत्र पर्येति' इति वाक्यस्येशानतिक्रमेण भोगे मानत्वमभिप्रेत्य सूत्रे स्वेनेतिश्रुत्युक्तिरयुक्ता | स्वेनेतिपूर्ववाक्ये निर्गुणोपासकस्य स्वरूपाविर्भावोक्तेः | स तत्रेत्यत्र पुनः दहरविद्योपासकस्यामुक्तस्यैवेह कल्पकत्वात् | न हि क्रियावत्त्वं कृतकृत्यस्य मुक्तस्योपपद्यते | अमुक्तस्य तु अन्यदेतादृशभोगायोगेऽपि ब्रह्मप्राप्तस्य तादृशभोगसम्भवात् | नच द्वितीये "विहारोपदेशात्' इत्यत्र (ब्र।सू।२-३-३४) मुक्तस्य स तत्र पर्येतीति विहारोक्तेर्न कर्तृत्वं काल्पनिकमित्युक्तेस्तद्विरोध इति शङ्क्यं तस्यापीहाक्षेपादिति | सिद्धान्तस्तु |
"अहरहरेनम्' इतिभाष्योक्त (बृहत्) श्रुतौ ब्रह्मप्राप्तानां सुप्तानाममुक्ततया दिव्यभोगाभावमुक्त्वा मुक्तस्यैव तत्प्राप्त्या तादृशभोगोक्तेः | क्रियावत्त्वस्य कृतिमत्त्वस्य मुक्तेऽपि सिद्धत्वेन तस्य प्रागुक्तपरामर्शकत्वेऽपि बाधकाभावात् स इति तच्छब्दार्थो मुक्त एवेति | फलं तु मुक्तस्य भोगाक्षेपसमाधिश्चेति || २ ||

|| ॐ आत्मा प्रकरणात् ॐ || ३ ||

पूर्वत्र स्वेनेति श्रुतिशेषस्थतच्छब्दार्थ उक्तः | अत्र पूर्ववाक्यस्थज्योतिःशब्दार्थ उच्यत इति सङ्गतिः | परञ्ज्योतिरित्युक्तज्योतिःशब्दार्थः किमादित्योऽथ ब्रह्मेति चिन्ता | तदर्थं "स तेजसि सूर्ये सम्पन्नः' इति (ष।प्र।५-२) समाख्या बलवत्युत प्रकरणमिति | तदर्थं समाख्या निरवकाशोत सावकाशेति | ज्योतिःशब्दस्य "सूर्यमगन्म ज्योतिः' इत्यादौ आदित्य इव "ज्योतिश्चरणः' इत्यादौ (ब्र।सू।१-१-२४) उक्तदिशा भगवति प्रयोगेऽपि "स तेजसि सूर्ये सम्पन्नः' इति (ष।प्र।५-५) समाख्यया ऐकार्थ्यलाभात् | ज्योतिरत्र आदित्य एव न विष्णुः प्रकरणस्य च वैष्णवत्वेऽपि प्रसङ्गादन्योक्तिसम्भवात् निरवकाशसमाख्यया बाधाच्चेति प्राप्ते सिद्धान्तः | "य आत्मापहतपाप्मा' इत्यादिना (छां।१०-७-१) ब्रह्मासाधारणश्रुतिलिङ्गाभ्यां ब्रह्मोपक्रम्य परञ्ज्योतिरित्यधीतत्वेनास्य वाक्यस्य ब्रह्मप्रकरणस्थत्वात् प्रकरणस्य च समाख्यातो बलवत्त्वात् समाख्यायाश्च प्रारब्धकर्ममोक्षपरत्वेन ब्रह्मप्राप्तिमार्गे अन्तरादित्यप्राप्तिपरत्वेन चोपपत्त्या सावकाशत्वात् "परञ्ज्योतिः परम्ब्रह्म' इति (ब्रह्माण्ड) स्मृत्या परञ्ज्योतिःशब्दस्य परमात्मन्येव मुख्यत्वाच्च ब्रह्मैव परञ्ज्योतिःशब्दार्थः इति | फलं तु मुक्तस्य ब्रह्मसमीप एव भोग इति प्रागुक्तस्याक्षेपसमाधिश्चेति || ३ ||

|| ॐ अविभागेन दृष्यत्वात् ॐ || ४ ||

एवं त्रिभिर्नयैर्मुक्तौ ब्रह्म प्राप्य भोगान् भु ्क्ते इति सिद्धे सति स भोगः किंरूप इति विशेषचिन्तनात्सङ्गतिः | मुक्तेषु सायुज्यभाजां भोगः किं भगवदभुक्तस्याथ भगवद्भुक्तशेषस्येति चिन्ता | तदर्थं भुक्तशेषयोगे मुक्तेः परमपुमर्थत्वं हीयत उत नेति | पूर्वपक्षस्तु | मुक्तेः परममुमर्थत्वेन भगवदभुक्तस्यापि भोग्यस्य सौलभ्यात् भगवदभुक्तानेव भु ्क्ते | भगवद्भुक्तशेषनियमे च केषाञ्चित्सञ्जातभोगेच्छानां भोगाभावप्रसङ्गेन मुक्तेः पुमथर्त्वहानिः | ईश्वरस्य नित्यपूर्णानन्दत्वेन कदाचिदभोगस्यापि सम्भवादिति | सिद्धान्तस्तु | मुक्तेः पुमर्थत्वेन भगवदभुक्तभोगानां सुलभत्वेऽपि "यानेवाहं श्रुणोमि' इति (चतुर्वेदशिखा) श्रुतौ भगवता भुज्यमानभोगभोक्तृत्वश्रवणान्मुक्तानां भगवद्भुज्यमानभोग्यभोक्तृत्वमेवोपेयम् | नचैवं भगवद्भुक्ताशेषभोक्तृत्वस्य यानेवेति श्रुतौ प्रतीतेः भगवत्साम्यापत्तिः शङ्क्या | "मुक्ताः प्राप्य परं विष्णुम्' इति (भविष्यत्पुराण) विशेषस्मृत्या "तानेव' इति सामान्यश्रुतेः सङ्कोचात् | नचोक्तरीत्या कदाचिद्भोगाभावप्रसक्त्या मुक्तेरपुमर्थत्वं शङ्क्यम् | "पूर्णानन्दः पूर्णभुक् पूर्णकतरा' इति श्रुतौ पूर्णानन्दत्वेऽपि पूर्णभोगश्रवणेन तस्याभोगाप्रसक्तेरिति | फलं तु "अत्ता' इत्यादौ (ब्र।सू।१-२-९) उक्तस्य हरेः सर्वभोक्तृत्वस्याक्षेपः तत्समाधिश्च || ४ ||

|| ॐ ब्राह्मेण जैमिनिरुपन्यासादिभ्यः ॐ || ५ ||

|| ॐ चितिमात्रेण तदात्मकत्वादित्यौडुलोमिः ॐ || ॐ एवमप्युपन्यासात्पूर्वभावादविरोधं बादरायणः ॐ ||

पूर्वाक्षेपेण शङ्कनात्सङ्गतिः | प्रकृतो भोगः किं मुक्तानां न युक्तः उत युक्त इति चिन्ता | तदर्थं तेषां भोगहेतुशरीरं नास्त्युतास्तीति | तथा भौतिकदेहाभावेऽपि देहान्तरेण न युक्त उत युक्त इति | पूर्वत्रोक्तो मुक्तानां ब्रह्मानतिक्रमेण भोगो वा भगवद्भुक्तभोगो वा न युक्तः | तेषां संसारपारङ्गतत्वेन भोगहेतुदेहाभावात् | तत्सत्त्वे मुक्तत्वव्याघातात् | ब्राह्मदेहादिना भोगस्तु न युक्तः | प्रलयादौ तद्भावेऽपि भोगाभावादिति प्राप्ते सिद्धान्तः | भौतिकादिसर्वस्वदेहाभावेऽपि "स वा एष ब्रह्मनिष्ठः' इति (माध्यन्दिनायनश्रुतिः) "आदत्ते हरिहस्तेन' इति भाष्योक्तश्रुतिस्मृतिभ्यां परमात्मानं प्रविष्यस्य तद्देहेनैव देहिवद्भोगावगमात् | "गच्छामि विष्णुपादाभ्याम्' इति (बृहत्तन्त्र) स्मृत्युक्त्या विष्ण्ववयवैरेव गमनादि करोमीति
पूर्वस्मरणबलेन मुक्तौ तद्देहप्राप्तिमत्त्वयुक्त्या च ब्राह्मदेहेन वा "स वा एष एतस्मान्मर्त्याद्विमुक्तश्चिन्मात्री भवति' इत्यादि (सौपर्ण) श्रुत्या "मर्त्यदेहं परित्यज्य' इत्यादि (नारायणाध्यात्म) स्मृत्या भगवदनुगृहीतैः स्वरूपभूतचिन्मात्रदेहावयवैर्वा मुक्तः भोगान्भुञ्जते कर्माणि च कुर्वन्ति चेति | फलं तु मुक्तेः पुमर्थत्वाक्षेपसमाधी || ५ ||

|| ॐ सङ्कल्पादेव च तच्छतेः ॐ || ६ ||

पूर्वत्र भागेऽलौकिकोपकरणानपेक्षोक्ता | अत्र तु लौकिकसाधनापेक्षा नेत्युच्यत इति सङ्गतिः | प्रकृतमुक्तभोगः किं तत्तदुपायसाध्यसाधनसाध्यः उत सङ्कल्पमात्रसाध्य इति चिन्ता | तदर्थं भगवदोकस्थत्वयुक्तिः लोकानुसारसहाया सती साधनसाध्यत्वसाधिका भवत्युत नेति चिन्ता | भगवदोकस्थो मुक्तभोगस्तत्तदुपायसाध्यसाधनसाध्यः ओकस्थत्वात् भूम्याद्योकस्थभोगवदिति युक्त्या लोके भोगस्य तत्तदुपायसाध्यसाधनसाध्यत्वदृष्यया लोकानुसाराच्च मुक्तभोगोऽपि तादृश एवेति प्राप्ते सिद्धान्तः | "स यदि पितृलोककामो भवति सङ्कल्पादेवास्य पितरः समुत्तिष्ठन्ति' इति (छां।८-२-१) श्रुतेः सङ्कल्पमात्रसाध्यो मुक्तभोगो न तत्तदुपायसाध्यसाधनसाध्यः | प्रागुक्तयुक्तिस्तु श्रुतिबाधिता सती न साधिका | लोकविरोधस्तु निर्दोषभगदोकसि गुण एवेति | फलं तु संसारसमानधर्मतापत्त्या मुक्तेः पुमर्थत्वाक्षेपस्तत्समाधिश्चेति |

|| ॐ अत एव चानन्याधिपतिः ॐ || ७ ||

अत्र प्रागुक्तहेत्वतिदेशादन्तरसङ्गतिः | प्रकृतो मुक्तः किं क्ल्प्तपतिभ्योऽन्यपतिनियतः अथ क्ल्प्तपतिनियत एवेति चिन्ता | तदर्थं मुक्तावनपेक्षितमपि भवत्युत नेति | लोके राजगृहप्रविष्यस्य अनपेक्षितस्वावरप्रतिहारादिनियतत्वमिव मुक्तस्यापि परगृहगतत्वात् स्वावरनियतत्वं स्यादन्यथा लोकविरोधादिति प्राप्ते सिद्धान्तः | लोके सत्यसङ्कल्पत्वाभावेन अनपेक्षितस्वावरनियतत्वसम्भवेऽपि मुक्तस्य सत्यसङ्कल्पत्वादेव नानपेक्षितप्राप्तिर्युक्तेति क्ल्प्तपतिनियता एव मुक्ताः | नहि मुक्तानामवरनियतत्वमपेक्षितम् | तथाच (वाराह)स्मृतिः "परमोधिपतिस्तेषाम्' इत्यादिकेति | फलं तु मुक्तस्य संसारसमानधर्मवत्त्वतदभावौ || ७ ||

|| ॐ अभावं बादरिराह ह्येवं ॐ || ८ ||

|| ॐ भावं जैमिनिनिर्विकल्पा नानात् ॐ || ॐ द्वादशाहवदुभयविधं बादरायणोऽतः ॐ || ॐ तन्वभावे सन्ध्यवदुपपत्तेः ॐ || ॐ भावे जाग्रद्वत् ॐ || ॐ प्रदीपवदावेशस्तथा हि दर्शयति ॐ || ॐ स्वाप्ययसम्पत्त्योरन्यतरापेक्षमाविष्कृतं हि ॐ ||

सङ्कल्पादेवेत्यत्रोकतसङ्कल्पमात्राधीनभोगाक्षेपेणात्र शङ्कनात्सङ्गतिः | "अत्र एव' इत्यस्य (ब्र।सू।४-४-९) प्रागुक्तहेत्वतिदेशकतया प्रासङ्गिकत्वेनाव्यवधायकत्वात् प्रकृतो मुक्तानां भोगः न युज्यते उत युज्यते इति चिन्ता | तदर्थं देहभावाभावयोः भोग उपपादयितुमशक्य उत शक्य इति | तथा मुक्तानां देहभावाभावौ विरोधादयुक्तावुत युक्ताविति | पूर्वपक्षस्तु | मुक्तानां देहस्य भावे दुःखादिप्रसङ्गेन निर्दुःखभोगोऽनुपपादनः | अभावे च भोगासम्भवः | नच ब्राह्मेणेत्यत्रोक्तदिशा ब्राह्मदेहेन भोगो युक्त इति वाच्यम् | सायुज्यभाजां तत्सम्भवेऽपि अन्येषां तदभावात् | नच चिच्छरीरेण तेषां भोगोपपत्तिः | सुप्त्यादौ सतोऽपि तस्य भोगायतनत्वादर्शनात् | अतो देहभावेनाभावेन वा भोगस्य दुरुपपादनत्वान्न युज्यते भोगः | विरोधादयुक्तौ च देहभावाभावपक्षाविति | सिद्धान्तस्तु | युज्यते मुक्तानां भोगः | पक्षद्वयेऽपि भोगस्य सूपपादनत्वात् | बाह्यदेहभावे तस्य जडत्वेऽपि शुद्धसत्त्वात्मकतेजोरूपतया दुःखाद्यनापादकत्वेन तत्र सुखानुभवमात्रस्योपपत्तेः | प्रदीपो यथा तैलाद्येव भुङ्क्ते न तु तद्गतकार्ष्ण्यादि तद्वत् | "तीर्णो हि तदा सर्वान् शोकान्' इति (बृ।६-३-२२) श्रुतेः | देहाभावपक्षेऽपि यथा स्व नावस्थायां बाह्यदेहाभिमानाभावेऽपि भोगः तथा मुक्तौ बाह्यदेहाभावेऽपि चिच्छरीरेण भोगोपपत्तेः अनभिमानस्याभावसाम्यात् | सुप्तौ मनस उपरतत्वादभोगः देहभावपक्षौ च "चिन्ता वाचिता' वेति
(उद्दालकश्रुतिः) "अशरीरो वाव तदा भवति' इति च (कौण्ठरव्य) श्रुतिसिद्धत्वात् | द्वादशाहस्य यजमानेच्छया एकानेककर्तृकत्वाभ्यां अहीनत्वसत्रत्ववत् मुक्तानां स्वेच्छया तेजोरूपबाह्यदेहभावाभावयोरविरोधाच्च युक्ताविति | तथाच स्मृतिः "स्वेच्छया वा शरीराणि तेजोरूपाणि कानिचित् | स्वीकृत्य जागरितवद्भुक्त्वा त्यागः कदाचनेति | फलं तु निर्दुःखभोगाभावान्मुक्तेः पुमर्थत्वाक्षेपस्तत्समाधिश्चेति || ९ ||

|| ॐ जगद्वयापारवर्जम् ॐ || ९ ||

|| ॐ प्रकरणादसन्निहितत्वाच्च ॐ || ॐ प्रत्यक्षोपदेशादिति चेन्नाधिकारिकमण्डलस्थोक्तेः ॐ || ॐ विकारवर्ति च तथा हि दर्शयति ॐ ||

एवमनुपपत्तिनिरासेन मुक्तानां भोगे सिद्धेऽत्र मर्यादोच्यते इति सङ्गतिः | मुक्ताः किं जगद्वयापारान् कुर्वन्ति न वेति चिन्ता | तदर्थं "सर्वान् कामानाप्त्वेति श्रुतौ (ऐ।२-५-१) सर्वशब्दोऽसङ्कुचितवृत्तिरुत सङ्कुचितवृत्तिरिति | तदथर्ं तत्संसोचकं नास्त्युतास्तीति | तदर्थं "सर्वेऽस्मै देवा विरिञ्चविषया वेति | सर्वेस्मै देवा इति श्रुतेर्जीवमात्रविषयत्वात् सर्वान् कामानितिश्रुतेः "शरीरभेदादूर्ध्वः उत्क्रम्य' (ऐ।२-५-१) इत्यादिजीवप्रकरणगतत्वेऽपि जीवानां तादृशशक्तिकल्पनेन वा शक्त्यभावेऽपि सत्यकामत्वादेव सर्वैश्वयर्सम्भवेन सर्ववाक्यसङ्कोचकाभावात् कुर्वन्त्येव मुक्ताः जगत्सृष्ययादिव्यापारमिति प्राप्ते सिद्धान्तः | "माहाचमस्य' इत्युपक्रमेण "सर्वेऽस्मै' इति श्रुतेः विरिञ्चविषयतया सर्वमुक्तविषयत्वाभावेन जीवानां सृष्ययादौ शक्तिकल्पनाभावेन तत्र सामर्थ्याभावात् सत्यकामत्वस्य "स्वाधिकानन्दसम्प्राप्तौ सृष्ययादिव्यापृतिष्वपि | मुक्तानां नैव कामः स्यात्' इति (वाराह) स्मृत्या सृष्ययाद्यन्यकामानवत्त्वेनोपपत्तेः | जगद्वयापारवर्जमन्यान् कामान् भुङ्क्ते मुक्त इति | अत्र मुक्तविरिञ्चस्याशेषमुक्तनियमनव्यापारोऽन्यदेवानां स्वावरमुक्तनियमनव्यापारश्चास्तीति ध्येयम् | फलं तु लक्षणसूत्राक्षेपसमाधी || ९ ||

|| ॐ स्थितिमाह दर्शयतश्चैवं प्रत्यक्षानुमाने ॐ || १० ||

|| ॐ भोगमात्रसाम्यलिङ्गाच्च ॐ ||

पूर्वत्र कामपदोक्तविषयभोगेयत्तोक्ता अत्र तु तदभिव्यङ्ग्यस्वरूपसुखस्य यथास्थितिरूपेयत्तोच्यत इति सङ्गतिः | मुक्तः किमानन्दवृद्धिह्रासवान् उत यथास्थितिमानिति चिन्ता | तदर्थं तेषामुपासनादिकं किं वृद्धयादिहेतुर्भवत्युत नेति | पूर्वपक्षस्तु | "एतत्साम गायन्नास्ते' (तै।३-१०) इत्यादौ मुक्तानामुपासनाश्रवणात् तस्य च वैयर्थ्यान्यथानुपपत्त्या फलत्वावश्यम्भावात् मुक्तानां वशित्वरूपैश्वर्यबलेन कामिताशेषभोगविशेषसत्त्वाच्च वृद्धिमान् आनन्दस्तदुपरमे च ह्रासवानिति | सिद्धान्तस्तु | एकप्रकारेणैव स्थितिमान् मुक्तानन्दः | "स एषः' इति भाष्योक्त (जाबाल) श्रुतौ वृद्धयाद्यभावमुक्त्वा "दर्शन्नेवात्मानम्' इत्युपासनावचोऽपि आपत्तिविपत्तिशब्दितवृद्धिह्रासनिषेधात् महतां प्रत्यक्षेण मुक्तो न वृद्धयादिमान् कारणशून्यत्वादित्यनुमानेन च वृद्धयाद्यभावस्य सिद्धत्वात् | उपासनयाश्च "हरेरुपासना चात्र सदैव सुखरूपिणि' इति (ब्रह्मवैवर्त) स्मृत्या स्वयं फलरूपत्वेन फलान्तरसाधनत्वाभावात् | वशित्वेन कामिताशेषभोगप्राप्तावपि अयोग्ये कामनाविरहात् योग्यस्य च प्राप्तत्वात् भोगविशेषेऽपि तदुपरमादपि न सुखवृद्धिह्रासहेतुतयापि स भोगविशेषः "अवृद्धिह्रासरूपत्वं मुक्तानां प्रायिकं भवेत् | कादाचित्कविशेषस्य नैव तेषां निषिद्धयते' इति (कौर्मे) उक्तदिशा स्वरूपसुखस्य वैचित्यहेतुतया वोपपन्न इति | फलं तु संसारसमानधर्मतापत्त्या मुक्तेरपुमर्थत्वाक्षेपसमाधी || १० ||

|| ॐ अनावृत्तिश्शब्दादनावृत्तिश्शब्दात् ॐ || ११ ||

पूर्वत्र मुक्तानन्दस्य वृद्धयादि नेत्युक्तम् | अत्र तु तदनुभवस्यान्तो नास्तीत्युच्यत इति सङ्गतिः | प्रकृतो मुक्तः किं
जन्ममृत्यादिप्राप्तिरूपपुनरावृत्तिमानुत नेति चिन्ता | तदर्थं मुक्तस्य समस्तकालवासित्वं पुनरावृत्तावबाधकमिति | तदर्थं समस्तस्यापि कालस्य समाप्तिरस्त्युत नेति | पूर्वपक्षस्तु | स्वर्गादिस्थस्येव मुक्तस्याप्यस्ति पुनरावृत्तिः | मुक्तस्य समस्तकालवासित्वेऽपि समस्तस्यापि कालस्य कदाचित्समाप्तिसम्भवात् | नच कालस्यानन्त्यात् समाप्तेरसम्भवः | भारतयुद्धे "चतुर्दशीं पञ्चदर्शीं भूतपूर्वां तु षोडशीम् | इमां तु नाभिजानामि अमावास्यां त्रयोदशी' इति (महाभारते) त्रयोदश्याः असम्भावितपञ्चदशीत्वदर्शनादिति | सिद्धान्तस्तु | कालस्य समस्तस्यापि समाप्तेः व्याहतत्वेन अनन्तकालावसायित्वात् स्वगिर्णो मन्वन्तराद्यवसायितया पुनरावृत्तावपि न मुक्तस्य पुनरावृत्तिः "नच पुनरावर्तते' इति श्रुतेश्च | "सर्वान् कामाना नोति' इति श्रुतौ सर्वकामाप्तेः श्रवणेन श्रुतावपुनरावृत्तेः कामितत्वाच्च न पुनरावृत्तिरिति नित्यनिर्दुःखानन्दानुभववन्त एव मुक्ता इति | फलं तु मुक्तेः पुमर्थत्वाक्षेपसमाधी || ११ ||

कल्याणगुणपूर्णाय दोषदूराय विष्णवे |

नमः श्रीप्राणनाथाय भक्ताभीष्यप्रदायिने ||

|| इति श्रीमत्परमहंसपरिव्राजकाचार्य श्रीमत्सुधीन्द्रगुरुपादशिष्यराघवेन्द्रयतिकृतायां न्यायमुक्तावल्यां चतुर्थाध्यायस्य चतुर्थः पादः ||  
