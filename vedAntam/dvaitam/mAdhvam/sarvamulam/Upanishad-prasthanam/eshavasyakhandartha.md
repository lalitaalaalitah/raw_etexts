               
     
 
॥ ईशावास्योपनिषदि श्रीराघवेन्द्रयतिविरचितः खण्डार्थः॥

   ॐ॥  श्रीप्राणपतिमानम्य पूर्णबोधादिदेशिकान्‌ ।
          ईशावास्योपनिषदः करिष्याम्यर्थसङ्ग्रहम्‌ ॥
अस्या उपनिषदः स्वायम्भुवो मनु ऋषिः।  यज्ञनामा हरिर्देवता।  अनुष्टुबादि
यथायोग्यं छन्दो ज्ञेयम्‌।  अनेजद्‌इत्यादिना तत्त्वं विवक्षुरुपदिष्टं
तत्त्वं अधिकारिण एव हि हृद्यवतिष्ठते नान्यस्य इति एतदुपनिषदधिकारसिद्ध्यर्थं
विच्छिन्नविषयतृष्णत्वं तावदाद्येन मन्त्रेण सयुक्तिकं विधत्ते -

   ं ईशावास्यमिद सर्वं यत्किञ्च जगत्यां जगत्‌ ।
   तेन त्यक्तेन भुञ्जीथा मा गृधः कस्यस्विद्धनम्‌ ॥ १॥
यत्किञ्चजगदिदं तत्सर्वं प्रवृत्त्यर्थं आत्मनि ईशावास्यम्‌।
आवासमर्हति इति आवास्यम्‌।  ईशस्य आवास्यं ईशावास्यंईशानुप्रविष्टम्‌
इत्यर्थः।  तदेवानुप्राविशद्‌इत्यादेः।  अतोऽस्वतन्त्रम्‌इति भावः।
किञ्च जगत्याम्प्रकृताविदं सर्वमाश्रितम्‌।  सा च ईशायत्ताऽतोऽपि
अस्वतन्त्रम्‌।  ईश एव स्वतन्त्रः।  तेन कारणेन तेनईश्वरेण त्यक्तेन
दत्तेन वित्तेन।  यदृच्छालब्धेनइति यावत्‌।  भुञ्जीथाःभोगं कुर्याः।
कस्यस्वित्‌कस्यापि राजादेः सकाशात्‌ धनम्मा गृधनाऽकाङ्क्षेथाः।
ईशादन्यस्यास्वातन्त्र्येण तस्य दाने सामर्थ्याभावाद्‌ ईशदत्तेनैव वर्तेत
- इति भावः ॥ १॥

तृष्णाविच्छेदवत्‌ स्वोचितकर्मानुष्ठानमपि ज्ञानार्थिनां आवश्यकम्‌
इत्याह -

   उर्वन्नेवेह कर्माणि जिजीविषेच्छत समाः ।
   एवं त्वयि नान्यथेतोऽस्ति न कर्म लिप्यते नरे ॥ २॥
शतं समाःशतं वर्षाणि।  कालाध्वनोरत्यन्तसंयोगे
अष्टा. २.३.५ इति द्वितीया।  इह मानुषादिजन्मनि यावज्‌ जिजीविषेत्‌
जीवितुमिच्छेत्‌ तावत्‌ कर्माणिकुर्वन्नेव- आमरणं भगवत्पूजात्मकानि
असङ्कल्पितफलानि स्वोचितानि कर्माणि सर्वथा कुर्याद्‌इति यावत्‌।

कुतः?  एवं कर्माणि कुर्वति नरे मनुष्यमात्रेऽपि त्वयि कर्म पापं न लिप्यते।
स्वोचितेन असङ्कल्पितफलेन कर्मणा भगवत्पूजां कुर्वन्तं अल्पाधिकारिणामपि न
प्रागुत्तराणि पापानि बाधन्ते।  ततश्च ज्ञानाधिकारी स भवतिइति यावत्‌।
इतःकर्मकरणात्‌ अन्यथा अकरणे कर्म पापं न लिप्यतइति नास्ति।
भगवत्पूजामकुर्वन्तं पापानि बाधन्त एव।  ततश्चासौ ज्ञाने न अधिक्रियते।
अतश्च कर्माणि कुर्याद्‌- इति।

पुरुषार्थनये नियमाच्चब्र.सू. ३.४.७ इति सूत्रभाष्यादौ
नरे ज्ञानिन्यपि त्वयि कर्म न लिप्यत इति नास्तिइति अपरोक्षज्ञानिनोऽपि
कर्माकरणे मुक्तौ आनन्दह्रासरूप पापकर्मलेपो अस्त्येवइति ज्ञानिपरतया
मन्त्रो व्याख्यातः ॥ २॥

एवं प्राप्ताधिकारं प्रति परमात्मतत्त्वबुभुत्साजननाय विपरीतज्ञानिनो निन्दायां
आह -

   असुर्या नाम ते लोका अन्धेन तमसाऽऽवृताः ।
   आस्ते प्रेत्याभिगच्छन्ति ये के चात्महनो जनाः ॥ ३॥
सुष्ठु रमणं सुर्यम्‌।  सुपूर्वस्य रमतर्ड्‌यप्रत्ययः तद्विरुद्धं
असुर्यं महादुःखम्‌।  असुर्यमेषु अस्तीत्यसुर्याः।  अर्श आद्यच्‌ प्रत्ययान्तोऽयम्‌।
महादुःखवत्त्वाद्‌ असुर्याः।  असुरप्राप्यत्वाद्‌ वा असुर्याः।

अन्धेन तमसाःअन्धयतीति व्युत्पत्त्या निबिडान्धकारेण इत्यर्थः।
आवृतास्ते प्रसिद्धा यःइति शेषः।  लोकास्तान्‌ प्रेत्यमृत्वा
अभिगच्छन्ति।

ते क?इत्यत उक्तं यइति।  आत्महनः- यथावद्‌
आत्मानमज्ञात्वा वैपरीत्येन जानन्तो ये केचन वर्तन्ते ते सर्वेऽपि
अभिगच्छन्तिइति।  नाम- निश्चितमेतद्‌इत्यर्थः ॥ ३॥

   अनेजदेकं मनसो जवीयो नैनद्देवा आप्नुवन्पूर्वमर्षत्‌ ।
   तद्धावतोऽन्यानत्येति तिष्ठत्तस्मिन्नपो मातरिश्वा दधाति ॥ ४॥
इदानीं परमात्मतत्त्वमुपदिशति अनेजद्‌इत्यादिमन्त्रद्वयेन।
तत्परमात्मस्वरूपं अनेजत्‌।  एजृ कम्पने।  अकम्पमानं निर्भयत्वाद्‌
इति भावः।  एकम्प्रधानम्‌।  मनसोऽपि जवीयःवेगवत्तरम्‌।
एनत्‌परब्रह्मस्वरूपं देवाःन आप्नुवत्‌साकल्येन न व्यजानन्‌।
ब्रह्म तु पूर्वंअनादिकालं स्वभावतंइति यावत्‌।  अर्षत्‌
ऋष ज्ञानेसर्वं व्यजानत्‌।  आडागमाभावच्छान्दसः आडागमाभावश्छन्दसः।
तद्‌ब्रह्म तिष्ठत्‌विद्यमानमेव विद्यमानेव सद्‌ धावतो
वेगेन गच्छतो ऽन्यान्‌जनान्‌ अत्येतिअतिक्रम्य वर्तते।
अचिन्त्यशक्तित्वात्‌ सर्वगतत्वाच्चइति भावः।  तस्मिन्‌हरौ
मातरिश्वामुख्यवायुः आसमन्तात्‌ पालयन्तीति व्युत्पत्त्या अपः कर्माणि।
स्वप्रेरणया प्राणिभिः क्रियमाणानि पुण्यकर्माणि दधातिसमर्पयति
- इति ॥ ४॥

   तदेजति तन्नैजति तद्दूरे तद्वन्तिके ।
   तदन्तरस्य सर्वस्य तदु सर्वस्य बाह्यतः ॥ ५॥
तद्‌इति पञ्चम्यर्थे अव्ययम्‌।  जगद्‌इति शेषः।
तत्तस्मात्‌ प्रकृताद्‌ हरेः जगद्‌ एजतिबिभेति - तत्‌ ब्रह्म नैजति
न बिभेति स्वतन्त्रत्वाद्‌ इति भावः।  तदु तदेव ब्रह्म दूरे।  तदु तदेवान्तिके
समीपे च सर्वगतत्वाद्‌इति भावः।  तत्‌ ब्रह्म अस्य प्रमितस्य सर्वस्यान्तः।
तदु तदेव सर्वस्य बाह्यतः बहिरपि सर्वव्यापित्वाद्‌इति भावः ॥ ५॥

   यस्तु सर्वाणि भूतान्यात्मन्येवानुपश्यति ।
   सर्वभूतेषु चात्मानं ततो न विजुगुप्सते॥ ६॥
तद्दूरइत्यादौ हरेः सर्वभूताश्रयतया सर्वभूतगतत्वमुक्तम्‌।
तज्ज्ञानस्य फलमाह - यस्तुइति।  सर्वाणि भूतानिचिदचिदात्मकं
सर्वं जगत्‌।  आत्मन्येवपरमात्माश्रयत्वेन एव अस्तीति यस्तुअनु
निस्सन्देहं पश्यतिजानाति।  यद्वा आश्रितत्वक्रमानुरोधेनेति अनुशब्दार्थः।
सर्वभूतेषु च आत्मानं- सर्वभूतेषु नियन्तृतया स्थितं हरिं यो
अनुपश्यतिइत्यन्वयः।  ततः परमात्मस्वरूपज्ञानित्वात्‌ हेतोर्‌ न
विजुगुप्सते।  स्वात्मानं गोप्तुं नेच्छति भयाभावाद्‌इति भावः ॥ ६॥

एतमेवार्थं विवृणोति -

   यस्मिन्सर्वाणि भूतान्यात्मैवाभूद्विजानतः ।
   तत्र को मोहः कः शोक एकत्वमनुपश्यतः ॥ ७॥
यस्मिन्नात्मनि सर्वाणि भूतानि तिष्ठन्तिइति शेषः।  स
आत्मैवतत्र सर्वभूतेषु अभूत्‌अनादितो वर्ततइत्यर्थः।
एवम्‌इति शेषः।  एवं विजानतःसर्वाधारतया सर्वेषु
भूतेषु आत्मानं विशेषेण जानतः सर्वत्र स्थितस्य हरेः एकत्वं
च अनुपश्यतःजानतः को मोहः कः शोकः? - न कोऽपि इत्यर्थः ॥ ७॥

भगवज्ज्ञानमात्रेण कुतो मोहाद्यभाव?इत्यत आह -

   अ पर्यगाच्छुक्रमकायमव्रणमस्नाविर शुद्धमपापविद्धम्‌।
   कविर्मनीषी परिभूः स्वयम्भूर्याथातथ्यतोऽर्थान्‌ व्यदधाच्छाश्वतीभ्यः 
   समाभ्यः ॥ ८॥
स ज्ञानी पर्यगात्‌ प्राप्तोऽभूत्‌ ब्रह्माइति शेषः।  तावता कथं
शोकाद्यभाव?इत्यतः तद्विशिनष्टि शुक्रम्‌इत्यादिना।  शुचं शोकं
रहति त्यजतिइति शुक्रं शोकरहितम्‌।  अकायंलिङ्गदेहरहितम्‌।
अव्रणंव्रण सञ्चूर्णनइत्यतः स्तोको व्रणः।  कालेन अस्तोकत्वादव्रणं
नित्यम्‌।  गुणैरस्तोकत्वाद्‌ अव्रणम्‌- पूर्णमित्यर्थः।  अस्नाविरम्‌
स्नावोपलक्षितसप्तधातुमयस्थूलदेहरहितम्‌।  शुद्धम्पावित्र्यहेतुं शुद्धत्वादेव
अपापविद्धम्‌।  तत एव हेतोः पापमूलस्थूलसूक्ष्मशरीरहीनम्‌।  तत एव
देहनिमित्तशोकादिशून्यम्‌इति शुक्रम्‌इत्युच्यते।  एवम्भूतं हरिं
पर्यगाद्‌यतोऽतः कारणाच्छोकाद्यभावः।  एवम्भूतहरिसारूप्यलक्षणां
तद्गतिं गतस्य शोकाद्यभावो युक्तइति भावः।

ननु एवमशरीरश्चेत्‌ जगत्स्रष्टा नेति प्राप्तम्‌।  लोके सदेहस्यैव
स्रष्टृतादर्शनाद्‌इत्याशङ्कां निराह - कविर्‌इति।  कविः सर्वज्ञः।
मनीषीप्रकृत्यादिसर्वमनसां ईशितृत्वाद्‌ मनीषी।  एतेन
ज्ञानाविनाभूतदेहवान्‌इति लभ्यते।  स च अप्राकृत एव इति प्रागुक्तः।
तन्निमित्तशोकाद्यभावो युक्तः।  प्राकृतस्यैव तद्धेतुत्वात्‌।  परिभवति सर्वं
वशीकरोतिइति परिभूः।  सर्वतो वरइत्यर्थः।  स्वयमेव
परमनपेक्ष्य भवतिइति स्वयम्भूः।  सदाऽनन्याश्रयः शाश्वतीभ्यः समाभ्य
इति पञ्चमी सप्तम्यर्थे।  अनाद्यनन्तसंवत्सरेषु याथातथ्यतोयाथार्थ्येन
वर्तमानानर्थान्‌ व्यदधान्‌निर्मिमे।  याथातथ्यत इत्युक्त्या ब्रह्मविवर्तत्वादर्थानां
न तत्सृष्टौ देहाद्यपेक्षाइति चोद्यं निरस्तम्‌।  शाश्वतीभ्यः समाभ्य
इत्युक्त्या सदा देहहीनस्यापि सृष्टिसमये देहोपादानेनास्तु सृष्टिःइति चोद्यं
निरस्तं ध्येयम्‌।  सृष्ट्‌यादिप्रवाहस्य अनाद्यनन्तकालीनत्वाद्‌इति ॥ ८॥

   अन्धं तमः प्रविशन्ति येऽविद्यामुपासते ।
   अतो भूय इव ते तमो य उ विद्याया रताः ॥ ९॥
विजानतोऽनुपश्यतइत्यत्र यथावत्परमात्मज्ञानं
मुक्तिहेतुःइत्युक्तम्‌।  तज्ज्ञानं मिथ्याज्ञाननिन्दासमुच्चितमेव
मुक्तिहेतुः न केवलम्‌इत्याह - अन्धं तमइत्यादिमन्त्रत्रयेण।
तत्र तावद्यथावज्ज्ञानस्येव अन्यथाज्ञाननिन्दनस्य आवश्यकत्वोपपादनाय
अन्यथाज्ञानस्य प्रागुक्तमसुर्यलोकसाधनत्वमनूद्य अन्यथाज्ञानानिन्दनस्य
ततोऽधिकानर्थहेतुत्वमाद्येन मन्त्रेणोच्यते।  अत्र अविद्याहब्देन
विद्याविरोधिमिथ्याज्ञानवाचिना तद्विषयो अन्यथाप्रकारो ग्राह्यः।  तथा च
अविद्यां यथावदाकारादन्यथाकारं उपासतेध्यायन्ति ये ते अन्धं तमः
प्रविशन्ति- इत्युक्तानुवादः।  येविद्यायांउतत्त्वज्ञान
एव रताःमिथ्याज्ञाननिन्दका इत्येवकारार्थः।  ते ततो मिथ्याज्ञानिप्राप्य
तमसो भूयअधिकं तमः।  इवशब्दस्य व्यक्तम्‌इत्यर्थः।
असंशयम्‌इति यावत्‌।  प्रविशन्तिइत्यन्वयः ॥ ९॥

न केवलं विपक्षे अनर्थप्राप्तेरेव सम्यग्ज्ञानासम्यग्ज्ञाननिन्दनयोः
कार्यत्वं किन्तु मोक्षफलस्यांशतः उभयसाध्यत्वादपि द्वयोः कार्यत्वम्‌
इत्याहुः -

   अन्यदेवाहुर्विद्ययाऽन्यदाहुरविद्यया ।
   इति शुश्रुम धीराणां ये नस्तद्विचचक्षिरे ॥ १०॥
विद्ययातत्त्वज्ञानेन अन्यदेवमोक्षैकदेशरूपं फलं प्राप्यमाहुः
वृद्धाः।  अविद्यया- अन्यथाज्ञाननिन्दया चइति यावत्‌।
अन्यदेवमोक्षैकदेशलक्षणं फलं प्राप्यमाहुः वृद्धाः।  इति
इत्येवं वृद्धवचनसम्मतियुक्तं वचनं धीराणां धीमतां श्रीमतां सकाशात्‌
शुश्रुमश्रुतवन्तः स्म।  येधीरानोऽस्माकं मोक्षसाधनं
विचचक्षिरेव्याचचक्षिरे।  अतो द्वयमपि आवश्यकम्‌इति भावः ॥ १०॥

एतन्मन्त्रार्थमेव व्यक्तमाह -

   इद्यां चाविद्यां च यस्तद्वेदोभय सह ।
   अविद्यया मृत्युं तीर्त्वा विद्ययाऽमृतमश्नुते ॥ ११॥
विद्याम्‌विष्णुयाथात्म्यज्ञानम्‌।  अविद्याम्‌मिथ्याज्ञाननिन्दनम्‌।
चशब्दावितरेतरयोगे।  सह एकपुरुषार्थहेतुत्वेन तदुभयं
यो वेद सइति शेषः।  अविद्ययाअन्यथाज्ञाननिन्दया मृत्युं
दुःखाज्ञानाद्यनिष्टं तीर्त्वाविद्ययाविष्णुयाथात्म्यज्ञानेन
अमृतंआनन्दानुभवलक्षणं मोक्षैकदेशं अश्नुतेप्राप्नोति।
अनिष्टनिवृत्तेर्मिथ्याज्ञाननिन्दनसामर्थ्यलभ्यत्वात्‌ आनन्दानुभवस्य
च तत्त्वज्ञानसामर्थ्यलभ्यत्वात्‌ दलद्वययुक्तमोक्षप्राप्तये द्वयमपि आवश्यकमेव
इत्युक्तं भवति ॥ ११॥

   अन्धं तमः प्रविशन्ति येऽसम्भूतिमुपासते ।
   अतो भूय इव ते तमो य उ सम्भूत्या रताः ॥ १२॥
मिथ्याज्ञानमनर्थहेतुः तत्त्वज्ञानमेव मुक्तिहेतुःइति प्रागुक्तस्य
विवरणं अन्धं तमःइत्युत्तरमन्त्रत्रयेण क्रियते।  तत्राद्यस्य
अयमर्थः।  असम्भूतिञ्जगत्सृष्टेरकर्तारं सृष्टिकर्ता नइत्युपासते
इत्यर्थः।  सम्भूत्याम्‌- उशब्द एवार्थो अनेनान्वेति।  सम्भूत्याम्‌
उसृष्टिकर्तृत्व एव रताः।  भगवान्‌ सृष्टिकर्तैव न संहारकर्ता
इत्युपासत इत्यर्थः।  प्राग्वदेव अवशिष्टस्यार्थो ध्येयः ज्ञेयः ॥ १२॥

न केवलं विपक्षे अनर्थसत्त्वादेव सृष्टिसंहारयोः कर्तृत्वं हरेर्ज्ञेयं
किन्तु दलद्वययुक्तमोक्षोपयोगित्वादपिइत्याह -

   अन्यदेवाहुः सम्भवादन्यदाहुरसम्भवात्‌ ।
   इति शुश्रुम धीराणां ये नस्तद्विचचक्षिरे ॥ १३॥
सम्भवात्‌हरेः सृष्टिकर्तृत्वज्ञानात्‌ असम्भवात्‌
संहारकर्तृत्वज्ञानत्‌ इत्यर्थः।  शिष्टं प्राग्वत्‌ ज्ञेयम्‌ ॥ १३॥

एतन्मन्त्रार्थमेव व्यक्तमाह -

   अम्भूतिं च विनाशं च यस्तद्वेदोभय सह ।
   विनाशेन मृत्युं तीर्त्वा सम्भूत्याऽमृतमश्नुते ॥ १४॥ १॥
सम्भूतिम्‌सृष्टिकर्तृत्वं विनाशञ्जगत्संहारकर्तृत्वं
शिष्टं प्राग्वत्‌।  सृष्टि उपलक्षितानन्तगुणात्मकत्वज्ञानादानन्दानुभवः
विनाशकर्तृत्वज्ञानात्‌ अखिलक्लेशनिवृत्तिरिति उभयरूपमोक्षाय
उभयज्ञानमावश्यकम्‌इति भावः ॥ १४॥ १॥

   हिरण्मयेन पात्रेण सत्यस्यापिहितं मुखम्‌ ।
   तत्‌ त्वं पूषन्नपावृणु सत्यधर्माय दृष्टये॥ १५॥
एवमाद्यमन्त्रद्वयेनोक्तदिशा प्राप्ताधिकारं शिष्यं प्रति अनेजदेकम्‌
इत्यादिना भगवत्स्वरूपं निरूप्य यस्तु सर्वाणिइत्यादिसार्धमन्त्रद्वयेन
तत्साक्षात्कारो मोक्षहेतुरित्युक्तम्‌।  स च साक्षात्कारो न श्रवणादिमात्रेण
किन्तु ईश्वरप्रसादेन भवतीत्यतो अनुष्ठितश्रवणादिकेनापि तत्साक्षात्कारार्थं
भगवत्प्रार्थनं कार्यम्‌इति भावेन प्रार्थनाप्रकारमाह - हिरण्मयेन
इत्यादिना स्मरइत्यन्तेन ग्रन्थेन।

हिरण्मयमिव हिरण्मयम्‌ज्योतिर्मयम्‌।  पिबति रसान्‌ त्रायते जगद्‌
इति च पात्रम्‌।  तेन हिरण्मयेन पात्रेणसूर्यमण्डलेन सत्यस्य
सद्‌गुणपूर्णस्य सूर्यमण्डलस्थस्य तव मुखम्‌।  उपलक्षणं चैतत्‌।  वपुः
सर्वदा अपिहितंअस्ति।  हे पूषन्‌पूर्ण पुष पुष्टौइति धातोः।
तद्वपुः त्वंसत्यधर्मायसत्यं भगवन्तं हृदये धारयतिइति
व्युत्पत्त्या त्वद्‌ध्यानादिमते भक्ताय मह्यं दृष्टयेमम त्वद्दर्शनार्थं
अपावृणुअपगतावरणं कुरु ॥ १५॥

   पूषन्नेकर्षे यम सूर्य प्राजापत्य व्यूह रश्मीन्‌ ।
   समूह तेजः यत्‌ ते रूपं कल्याणतमं तत्‌ ते पश्यामि ॥ १६॥
हे पूषन्‌पूर्ण एकर्षेसर्वविषयकत्वादिना प्रधानज्ञानवत्त्वहेतुना
एकर्षिशब्दवाच्यः सन्‌ एकर्ष्याख्यमुनिस्थ।  यमसर्वनियामकतया
यमशब्दवाच्यः सन्‌ यमान्तर्गत।  सूरिभिः प्राप्यत्वहेतुना सूर्यहब्दवाच्यः
सन्‌ सूर्यान्तर्गत।  प्राजापत्यप्रजापतेः हिरण्यगर्भस्य विशेषेण प्राप्यतया
प्राजापत्यशब्दवाच्य।  रश्मीन्‌मदीयं स्वरूपज्ञानं व्यूहविस्तारय।
तेजोबाह्यज्ञानं च समूहविस्तारय - इत्यर्थः। तेजइति
स्वरूपज्ञानम्‌।  रश्मीन्‌इति बाह्यज्ञानं वा।

तथा च यत्ते रूपं कल्याणतमन्तद्रूपं ते प्रसादादहं पश्यामिइति
आदित्यरश्म्यादीनां अपगमनादिना तदन्तर्गतप्रतीत्यसम्भवात्‌ आदित्यरश्म्यादिविषयं
व्याख्यानमयुक्तम्‌ ॥ १६॥

सर्वजीवोत्तममुख्यवायुरूपप्रतीकस्थित्यादिज्ञानं आवश्यकम्‌इति
भावेन तत्‌ स्थित्यादिकमाह -

   योऽसावसौ पुरुषः सोऽहमस्मि ॥ १७॥
योऽसौ- प्रसिद्धोऽसौ मुख्यप्राणे स्थितइति शेषः।
सोऽहेयत्वात्‌ अहम्‌इत्युक्तः सदाऽस्तित्वेन मेयत्वहेतुना
अस्मिइति तिङ्‌प्रतिरूपकाव्ययपदवाच्यः तं पश्यामि- इत्यर्थः।

यद्वा असावसौइति द्वयमपि प्रथमान्तमेव।  वीप्सायां द्विरुक्तिः।  पूर्वं
पूषादिशब्दैरुपलक्षणतया प्राणाद्यनेकप्रतीकस्थत्वं विष्णोरुक्तम्‌।  तत्र
भेदशङ्कायां योऽसौइति वाक्यमुच्यते।  योऽसावसौ पुरुषः
प्राणाद्यनेकपूषाद्यनेकप्रतीकेषु स्थितः सोऽहमस्मि- मदन्तर्यामितया
अस्ति इत्यर्थः।  सर्वप्रतीकेषु मयि च स्थित एक एवइति फलितोऽर्थः ।

अहम्पदस्य प्रत्यगात्मं जीवान्तर्यामिणि मुख्यतया तत्समभिव्याहाराद्‌
अस्मिइति उत्तमपुरुषप्रयोगोऽपि साधुरेव इति ज्ञेयम्‌ ॥ १७॥

ननु परमेश्वरस्य यत्कल्याणरूपत्वमुक्तं यच्च सोऽहमस्मिइति
जीवान्तर्गतस्य नित्यास्तित्वमुक्तं तन्न युक्तम्‌।  देहनाशस्य प्रत्यक्षादिसिद्धतया
तदन्तर्गतस्य जीवस्येव मरणाद्यवश्यम्भावाद्‌इत्याशङ्कां कैमुत्येन निराह -

   आयुरनिलममृतमथेदं भस्मान्त शरीरम्‌ ॥ १८॥ 
यद्यपि इदंशरीरम्भस्मान्तन्तथापि तदन्तर्गतस्य हरेः न
मरणादिदोषप्रसक्तिः।  कुतः?  अनिलम्‌- अः ब्रह्मैव निलं
निलयनं आश्रयो यस्य सोऽनिलः।  परमेश्वराश्रितो वायुरपि
यदाऽमृतः नित्यः अथ तदा परमेश्वरोऽमृत इति किमु वक्तव्यम्‌?
- इत्यर्थः।  अनिलअमृतपदयोः लिङ्गव्यत्ययो ज्ञेयः।
वायोरमृतत्वं नित्यज्ञानत्वेन ज्ञेयम्‌ अतिरोहितविज्ञानाद्‌ वायुरपि
अमृतः स्मृतःइत्युक्तेः।  एतेन मातरिश्वा व्याख्यातः
ब्र.सू. २.३.८ इत्यत्र भाष्यादौ तथा निर्णयाच्च - इति ॥ १८॥

अथ प्रणवप्रतीकं प्रार्थयते -

   ं क्रतो स्मर कृत स्मर ।
   ं क्रतो स्मर कृत स्मर॥ १९॥
ओतत्वादिगुणयुक्ततया ॐइत्युच्यमान क्रतोज्ञानरूपहरे।
माम्‌इति शेषः।  स्मरअनुगृहाण।  कृतम्मदीयं
ध्यानादिकं कर्म स्मर।  ध्यानादिना मया कृतेन मयि अनुग्रहोन्मुखो
भवइत्यर्थः।  नित्यज्ञप्तिस्वरूपस्य संस्कारजन्यस्मरणायोगात्‌।  अभ्यासः
तात्पर्यार्थः ॥ १९॥

कृतश्रवणादिना पुरुषेण साक्षात्कारार्थं हरेः प्रार्थनं कार्यम्‌
इत्यतः तत्प्रकारं हिरण्मयेनइत्यादिनोक्त्वा अधुना प्राप्तसाक्षात्त्कारेणापि
पुंसा मोक्षार्थं भगवदुपासनं कार्यम्‌इति भावेन अग्निप्रतीकस्थ
भगवत्प्रार्थनाप्रकारमाह -

   अग्ने नय सुपथा राये अस्मान्‌ विश्वानि देव वयुनानि विद्वान्‌ ।
   उयोध्यस्मज्जुहुराणमेनो भूयिष्ठां ते नमउक्तिं विधेम ॥ २०॥ २॥
अङ्गं देहं गुणभूतं जगद्वा नयति प्रेरयतिइति व्युत्पत्त्या
अग्निपदमुख्यार्थः सन्‌ अग्नौ विद्यमानहरे।  अस्मान्‌
सुपथापुनरावृत्तिहीनार्चिरादिमार्गेण रायेमोक्षाख्यवित्ताय नय।

कुतः?  हे देव अस्मदनुष्ठितानि विश्वानि सम्पूर्णानि मोक्षाय पर्याप्तानिइति यावत्‌।
वयुनानिज्ञानानि भवान्‌ विद्वान्‌वेद।  प्रारब्धकर्मयुक्तस्य कथं मोक्ष?
इत्यत उक्तं युयोधिइति।  अस्मान्‌इत्यत्रापि अनुषज्यते। अस्मान्‌
जुहुराणंअल्पान्‌ कुर्वत्संसारे परिवर्तयदिति यावत्‌।  एनः पापं
अनिष्टं कर्मइति यावत्‌।  अस्मत्‌अस्मत्तः युयोधिवियोजय।
युयु वियोगेइति धातोर्लुग्विकरणम्‌।  वयं तु तेतुभ्यं भूयिष्ठां
भक्तिज्ञानोपेतां नम उक्तिन्नम इत्युक्तिं विधेमकुर्मः। न तु तत्‌
प्रतिकर्तुं शक्नुम- इति ॥ २०॥ २॥

   समस्तगुणपूर्णाय दोषदूराय विष्णवे ।
   नमः श्रीप्राणनाथाय भक्ताभीष्टप्रदायिने ॥
   ईषावास्योपनिषदो भाष्याद्युक्तार्थसङ्ग्रहः ।
   राघवेन्द्रेण यतिना कृतोऽयं शिष्ययाञ्चया ॥
इति श्रीराघवेन्द्रयतिविरचितः श्रीमदीशावास्योपनिषत्खण्डार्थः समाप्तः
॥ भारतीरमणमुख्यप्राणान्तर्गत श्रीकृष्णार्पणमस्तु॥
 
 

 