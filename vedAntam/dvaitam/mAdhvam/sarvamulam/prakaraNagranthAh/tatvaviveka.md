	अथ श्रीमदानन्दतीर्थ भगवत्पादाचार्यविरचितेषु  
		दशप्रकरणेषु  
	सप्तमं तत्वविवेक प्रकरणम्  
	श्रीजयतीर्थभिक्षुविरचितया टीकया समलङ्कृतम्  
		टीका  
	प्रणम्य रमणं लक्ष्म्याः पूर्णबोधान्गुरूनपि।  
	व्याख्यां तत्वविवेकस्य करिष्यामो यथामति ।। 1 ।।  
<ग्रन्थवैयर्थ्यशङ्का तत्परिहारश्च>  
	ननु परमपुरुषादितत्वानां विवेकः शास्त्र एव कृतः। तत्किमनेन प्रकरणेन। विक्षिप्तसङ्ग्रहार्थमिति चेन्न।। सङ्ग्रहस्यापि तत्वसङ्ख्याने   
कृतत्वात्। सत्यं। तथापि तत्वसङ्ख्यानोक्तार्थे साक्षित्वेन भगवत्प्रणीततत्वविवेकगतवाक्यान्येवाचार्यैरुदाहृतानीत्यदोषः।  
</ग्रन्थवैयर्थ्यशङ्का तत्परिहारश्च>  
<तत्वस्य सामान्यत उद्देशलक्षणविभागाः>  
	तत्रादौ तावत्सामान्येन तत्वस्य विभागोद्देशं करोति।  
		स्वतन्त्रं परतन्त्रं च प्रमेयं द्विविधं मतम्।  
	तत्र प्रमेयमित्यनुवादेनैव तत्वसामान्यलक्षणं चोक्तं।  
	अथ श्रीव्यासतीर्थयतिविरचिता तत्वविवेकटीकाटिप्पणी मन्दारसञ्जरी प्रारभ्यते  
		कमलारमणं नत्वा पूर्णबोधेष्टदैवतं।  
		(1)व्याख्यां तत्वविवेकस्य (2)करिष्यामो यथामति ।। 1 ।।  
(F.N){1. व्याकुर्वे पञ्चिकां तत्वविवेकस्य यथामति। इति पाठान्तरम् 2. करिष्यामि इति पाठान्तरम्}  
</तत्वस्य सामान्यत उद्देशलक्षणविभागाः>  
<तत्वस्य सामान्यत उद्देशलक्षणविभागाः>  
(मं. म)  
	स्पष्टार्थो य इह ग्रन्थस्स न व्याक्रियते मया।  
	ग्रन्थगौरवभीरुत्वान्न चोद्ग्रन्थं बहुच्यते ।। 2 ।।  
	%।। तत्रादौ तावदित्यादि ।। तत्र% वक्तव्यत्वेन बुद्धिस्थानां उद्देशलक्षणविभागपरीक्षाणां मध्य इत्यर्थः। %द्विविधं परतन्त्रञ्चेत्या%दिना   
करिष्यमाणयोरुद्देशविभागयोर्विशेषविषयकत्वादत्र क्रियमाणयोस्सामान्यविषयकत्वादपुनरुक्तिरिति दर्शयितुं %सामान्येने%त्युक्तं।   
विशेषोद्देशविभागस्य सामान्योद्देशादिपूर्वकत्वात् अयमेवादौ कर्तव्य इति भावेन %आदा%वित्युक्तं। न च न्यूनता।   
विशेषोद्देशविभागस्यापि करिष्यमाणत्वादिति भावेन %तावदि%त्युक्तं। %विभागोद्देशमि%तिसमाहारद्वन्द्वः। अत्र %प्रमेयमिति%   
सामान्योद्देशः। %द्विविधमिति% विभागः। %स्वतन्त्रं परतन्त्रञ्चेचे%त्यनेन तदेव द्वैविध्यं दर्शितमिति द्रष्टव्यं।  
	यद्वा विभागेनोद्देशो विभागोद्देश इति तृतीयासमासः। अस्मिन्पक्षे %प्रमेय%मित्यनूद्यावशिष्टने विभागपूर्वकमुद्देशः कृत इति द्रष्टव्यं।  
	यद्यप्यत्र %प्रमेय%मित्यनुवादेनैव तत्वसामान्यलक्षणं %स्वतन्त्र%मित्यादिना विशेषलक्षणं चार्थादुक्तमेव। तथा %मतमित्य%नेन प्रमाणं   
सूचयता परीक्षाऽप्यर्थात्कृतैव। तथाप्युद्देशविभागवल्लक्षणपरीक्षयोस्साक्षादकृतत्वात् %विभागेनेद्देशं करोती%त्युक्तं।  
	तत्वसामान्यलक्षणस्याचार्येणानुक्तत्वान्न्यूनत्वमित्यत आह %।। प्रमेयमित्यनुवादेनेति ।।%  
</तत्वस्य सामान्यत उद्देशलक्षणविभागाः>  
<मङ्गलाचरणम्>  
(टी.)  
	अनारोपितं हि तत्वं। यदि नाम कूर्मरोमादिकमनारोपितं किं तावता तत्वं स्यादित्यतः प्रतीतौ सत्यामिति वाच्यं। तच्च प्रमेयमिति चैकोऽर्थः।  
</मङ्गलाचरणम्>  
<मङ्गलाचरणम्>  
(मं. मं.)  
	ननु प्रमेयपदसूचितं प्रमाविषयत्वं न तत्वलक्षणं। प्रमासम्बन्धात्प्राकू तत्वभावानुपपत्तिप्रसङ्गादित्यत आह %।। अनारोपितं हीति ।।%   
अनारोपितत्वस्यैव तत्वलक्षणत्वात्प्रमासम्बन्धात्प्रागपि तत्वभावोपपत्तिरिति भावः। ननु   
तर्ह्याचार्येणाप्यनारोपितत्वरूपलक्षणसूचनार्थमनारोपितपदमेव प्रयोक्तव्यं। न तु प्रमेयपदमिति चेदुच्यते।  
	यद्वा %अनारोपितं हि तत्वमित्या%देरयमर्थः। नन्वन्यत्राऽचार्यैः %स्वतन्त्रमस्वतन्त्रञ्च द्विविधं तत्वमिष्यते% इति तत्वशब्दं   
प्रयुञ्जानैरनारोपितत्वं तत्वलक्षणमिति सूचितं। तत्वशब्दस्यानारोपिते रूढत्वात् (3)तत्कथमित्याशङ्क्याह %।। अनारोपितं हीति ।।%   
सत्यम्। (4)अन्यत्र सूचितमनारोपितत्वमेव तत्वलक्षणमित्यर्थः। तर्हि तेनास्य विरोध इत्याशङ्क्याह %।। यदि नामेति ।% अस्यग्रन्थस्य   
%।। तच्च प्रमेयमिति चैकोर्थः% इत्यस्यच ग्रन्थस्य पूर्ववदेवार्थः। %अन्ये तु% अनारोपितं तत्वमित्यादिग्रन्थमेवं व्याचक्षते।   
%नैयायिकादिमते% हि अनारोपितं तत्वं। तत्रासदारोपमनङ्गीकुर्वतां तेषां पक्षानुसारेण यदि कूर्मरोमादिकमनारोपितं तदा   
असत्प्रतीतिमनङ्गीकुर्वाणैस्तैस्तत्रातिव्याप्तिं वारयितुं %प्रतीतौ सत्यामि%ति विशेषणीयम्। तच्च प्रमेयमिति चैकोऽर्थः। तथा च   
नैयायिकाद्युक्तलक्षणमपि अस्मदुक्तलक्षण एवान्तर्भवतीति।  
(F.N){3. तत्कथमिह प्रमेयमित्युक्तमित्याशङ्क्याह इति पाठान्तरम्। 4. अत्रेति पाठेन भाव्यमिति भाति।}  
</मङ्गलाचरणम्>  
<तत्वसामान्यलक्षणपरीक्षा>  
(टी.)  
	यथार्थज्ञानं प्रमा। तद्विषयः प्रमेयं। नन्वीश्वरज्ञानं तावत्प्रमा। तत्र शुक्तिरजतादिकं तद्विषयो न वा। न चेत्तस्यासार्वज्ञ्यप्रसङ्गः। तद्विषयत्वे   
तदपि तत्वं स्यादिति। मैवं। परमार्थाशेषार्थज्ञत्वमेव सार्वज्ञ्यमित्यङ्गीकारात्। तथाप्यस्मदादीनां शुक्तिरजतादिविभ्रममीश्वरो वेत्ति न वा।   
वेत्तीति ब्रूमः। विषयविशेषितज्ञानस्यावगमे विषयस्यापि प्रमेयत्वं स्यादिति चेन्न। यत् प्रमया अस्तीति विधीयते तत् प्रमेयमित्यङ्गीकारात्। न   
चेश्वरादिप्रमा शुक्तिरजतादिविधिरूपा। किं तु भ्रान्तोऽयं शुक्तिकाशकलं कलधौततया कल्पयतीत्यनुवादरूपैव। ननु भ्रमेऽपि इदमिति   
ज्ञानं तावत्प्रमा। किं तावताऽपि न हि तद्विषयः शुक्तिकायां रजतत्वं येन तत् प्रमेयं स्यात्। ननु इदं रजतमित्येकमेव ज्ञानं। सत्यं। अत एव   
विशिष्टोल्लेखीदमप्रमैवेति उल्लिखितं विशिष्टमतत्वमेवेति।  
</तत्वसामान्यलक्षणपरीक्षा>  
<तत्वसामान्यलक्षणपरीक्षा>  
(मं. मं.)  
	ननु प्रमेयं चेत्तत्वं तर्हि तत्वानुभूतेः प्रमात्वादन्योन्याश्रयस्स्यादित्यशङ्क्याह %।। यथार्थज्ञानं प्रमेति ।। तत्र शुक्तिरजतादिक%मितिग्रन्थे   
तत्रेत्यस्य तथा सतीत्यर्थः %।। परमार्थाशेषार्थेति ।।% अर्यते इति व्युत्पत्त्या %अर्थ%शब्दोक्तस्य ज्ञेयत्वस्य शुक्तिरूप्यादावपि   
भावात्तद्व्यावृत्त्यर्थमबाधितवाचकस्य परमार्थपदस्य प्रयोगः %।। वेत्ति न वेति ।।% वेति चेद्विषयाविशेषितस्य ज्ञानस्य   
बुद्धावनारोहात्तद्विषयविशेषितस्यावगमे विषयस्यापि प्रमेयत्वं स्यात्। न वेत्ति चेज्ज्ञानस्य (5)परमार्थत्वात्परमार्थाज्ञत्वरूपमपि   
सर्वज्ञत्वं न स्यादिति वाक्यशेषः। वेत्तीति पक्षे पूर्वोक्तदोषं स्मारयति पूर्वपक्षी %।। विषयविशेषितज्ञानस्यावगम इति ।। यत्प्रमयाऽस्तीति   
विधीयत इति ।। अस्तीत्यनेन प्रकारेण यत्प्रमया विधीयते सत्ताविशिष्टतया बोध्यते न तु नास्तीति निषिध्यते न वा अन्येनैवं ज्ञातमित्यनूद्यते   
तत्प्रमेयं। न चेश्वरप्रमा शुक्तिरजतस्य स्वयमस्तित्वग्रहणरूपा। शुक्तिरजतमस्तीत्यग्रहणात्। किं तु `भ्रन्तोऽयं शुक्तिं रजतत्वेन जानाति'   
इत्यनुवादरूपा। तेन भ्रान्तनिष्ठज्ञानविषयतया ईश्वरप्रमया विषयीक्रियमाणस्यापि शुक्तिरूप्यस्य ज्ञानान्तरप्रनाडीमन्तरा   
अस्तीतिप्रमीयमाणत्वरूपं प्रमेयत्वं नास्तीति नातिव्याप्तिरित्यर्थः।  
	एतेन `भ्रमो ममासीत्' इत्यस्मदादिनिष्ठस्यानुव्यवसायस्य प्रमात्वात् तस्य चार्थावच्छिन्नभ्रमविषयकत्वात् भ्रमविषयस्य वैशिष्ट्यस्यापि   
प्रमेयत्वापात इति निरस्तं। अत एव शुक्तिरूप्यस्य शशशृङ्गादेश्च असत्वाकारेण प्रमाविषयत्वादतिव्याप्तिस्स्यादिति निरस्तं।   
अस्तीतिप्रमागोचरत्वाभावात्। न चैवमव्याप्तिः। अभावस्यापि `अभावोऽस्ति' इति कदाचित्प्रमया ग्रहणात्। अतीतादावपि   
वर्तमानदशायां अस्तीतिग्रहणादिति द्रष्टव्यं। ननु इदं रूप्यमिति विशिष्टविषयकभ्रये इदमिति धर्म्यंशे ज्ञान तावत्प्रमा। तच्च इदं   
रूप्यमित्येवमाकारकमेकं विशिष्टज्ञानं शुक्तिरूप्यमस्तित्वाकारेण गृह्णातीति लक्षणस्य तत्रातिव्याप्तिरिति गूढाभिसन्धिः %शङ्कते ।। ननु   
भ्रमेऽपीति ।% यथा एकस्यैव चैत्रस्य पितृत्वपुत्रत्वे पुत्रपितृरूपप्रतिसम्बन्धिभेदेन व्यवस्थिते यथा च चैत्रपुत्रस्य मैत्रस्य न पुत्रजन्यत्वं मैत्रं   
प्रति चैत्रस्य पितृत्वेन पुत्रत्वाभावात् तथा इदं रजतमितिविशिष्टज्ञानस्यैकत्वेऽपि शुक्तिरजतवैशिष्ट्यविषयकत्वेऽपि प्रमात्वाप्रमात्वे   
इदमंशवैशिष्ट्यांशरूपप्रतिसम्बन्धिभेदेन व्यवस्थिते वाच्ये। अन्यथा विरोधात्। इदमंशस्याबाधो रजतांशस्य बाध इति   
व्यवस्थानुपपत्तेश्च। तथा च न वैशिष्ट्यस्य प्रमाविषयत्वं। वैशिष्ट्यं प्रति इदं रूप्यमितित्रानस्य प्रमात्वाभावात्। एवं च नातिव्यप्तिरिति   
गूढाभिसन्धि परिहरति %।। किं तावतापीति ।।% यथा शुक्तिरजतादिभ्रममीश्वरो वेत्तीत्येतावता किं। न किमपि।   
तत्प्रयुक्तदोषस्योद्‌धृतत्वात्। तथाभ्रमस्य धर्म्यंशे प्रमात्वमित्येतावताऽपि किं। न किमपि। तत्प्रयुक्तदोषस्याप्युद्धर्तुं   
शक्यत्वादि%त्यपि%शब्दार्थः। अज्ञातसिद्धान्त्याशयः पूर्वपक्षी स्वाभिप्रायमाविष्करोति %।। नन्विदं रजतमितीति ।।% सिद्धान्ती तु   
ज्ञानस्यैकत्वादेव विशिष्टोल्लेखित्वेन अप्रमारूपतया तदुल्लिखितं विशिष्टमतत्वमेव। अन्यथाज्ञानद्वयाङ्गीकारे अख्यातिपक्ष इव   
विशिष्टोल्लेखित्वाभावेन प्रमैव स्यादिति तदुल्लिखितं तत्वमेव स्यात्। ततश्च ज्ञानैकत्वमतिव्याप्तिप्रतिकूलमेव न त्वनुकूलं। भ्रमस्य धर्म्यंशे   
प्रमात्वेऽपि वैशिष्ट्यांशे प्रमात्वाभावेनातिव्याप्तेः परिहृतत्वादिति भावेन परिहति %।। सत्यमित्यादिना ।।%  
</तत्वसामान्यलक्षणपरीक्षा>  
<तत्वविशेषविभागः>  
(टी.)  
	तत्प्रमेयं द्विविधं ।। स्वतन्त्रं परतन्त्रं चेतीतिशब्दोऽध्याहार्यः।  
</तत्वविशेषविभागः>  
<तत्वविशेषविभागः>  
(मं. मं.)  
	%।। इतिशब्दोऽध्याहार्य इति ।।% अन्यथा स्वतन्त्रमस्वतन्त्रञ्च प्रत्येकं द्विविधमिति भ्रान्तिस्स्यादिति भावः।  
</तत्वविशेषविभागः>  
<स्वतन्त्रास्वतन्त्रतत्वलक्षणम्>  
(टी.)  
	यत् स्वसत्तादौ स्वाधीनं न तु परापेक्षं तत् स्वतन्त्रं ।। यत् पुनस्तत्र परायत्तं तत् परतन्त्रमिति सञ्ज्ञानिरुक्तिरेवानयोर्लक्षणं ।।  
</स्वतन्त्रास्वतन्त्रतत्वलक्षणम्>  
<पूर्वोक्तार्थे प्रमाणसूचनेन तत्परीक्षा>  
	मतं प्रमितमित्युक्तार्थे प्रमाणसद्भावसूचनेन प्रकारान्तरं निरस्तं भवति। तथा हि। यदि प्रमेयमेव न स्यात् तदा प्रत्यक्षादिविरोधः। तस्य च   
भ्रान्तित्वे बाधकं वाच्यं। न च भ्रान्तिबाधावधिष्ठानावधिविधुरौ विद्येते इति तदेव प्रमेयमस्तु। ननु केशोण्ड्रकादिभ्रमो निरधिष्ठान इति चेन्न।   
तस्यापि तेजोधिष्ठानत्वाभ्युपगमात्। नास्त्येव प्रमेयमिति ज्ञानस्य प्रमात्वाप्रमात्वयोर्व्याहतिश्च।  
</पूर्वोक्तार्थे प्रमाणसूचनेन तत्परीक्षा>  
<पूर्वोक्तार्थे प्रमाणसूचनेन तत्परीक्षा>  
(मं. मं.)  
	स्वसतायां स्वाधीनत्वं स्वप्रतीतौ स्वाधीनत्वं स्वप्रवृत्तौ स्वाधीनत्वमित्यनेकलक्षणसूचनाय स्वसत्तादा%वित्यादि%पदप्रयोगः। यद्यपि   
देशस्य सर्वगत्ववत् कालस्य त्रिकालसम्बन्धित्ववत् ईश्वरस्य स्वाधीनत्वं विशेषबलाद्युक्तं तथापि विशेषे विप्रतिपद्यमानं प्रति   
परानधीनत्वमेव लक्षणमस्तु इति भावेन %न तु परापेक्षमित्युक्तं।% साञ्ज्ञानिरुक्त्या लक्षणस्येव मतग्रहणेन प्रमाणस्यापि   
सूचितत्वात्परीक्षापि अर्थात्कृतेति न न्यूनतेत्याह %।। मतं प्रमितमिति ।।% येन स्वातनत्र्यपारतन्त्र्याभ्यां प्रमेयद्वैविध्यं नाङ्गीक्रियते स   
प्रष्टव्यः। किं प्रमेयस्यैवाभावात्तदनङ्गीकारः। भावेऽपि तस्यानेकत्वाभावाद्वा। अनेकत्वेऽपि सर्वस्यापि स्वतन्त्रत्वादिना ऐकविध्येन   
द्वैविध्यासम्भवाद्वा प्रकरान्तरेण द्वैविध्यसम्भवाद्वा त्रैविध्यादिसम्भवाद्वेति। तत्राऽद्यं दूषयति %।। यदि प्रमेयमेव न स्यादिति ।।% यदि   
प्रमेयमेव न स्यात्तदा `अयं घटः' इत्यादिप्रत्यक्षप्रमितिविरोधः। विषयं विना प्रमित्यनुपपत्तेरित्यर्थः। यद्वा `अयं घटः प्रमेयः'   
इत्यादिप्रत्यक्षविरोध इत्यर्थः %।। बाधकं वाच्यमिति ।।% न च वक्तुं शक्यं। अनुमानादेः प्रत्यक्षमूलत्वेन तद्वाधाक्षमत्वादिति शेषः।   
भ्रान्तिबाधके अङ्गीकुर्वाणेनापि भ्रानत्यधिष्ठानबाधावधिभूततत्वसिद्धिर्वाच्या। निरधिष्ठानभ्रान्तेर्निरवधिकबाधस्य चाभावात्। न   
हीत्थमित्येव क्वचिद्‌भ्रान्तिः। किं तु इदमित्थमिति। नापि किमपि नैवेति क्वचिद्बाधः। किन्तु अत्रेदं नेति भावेनाह %।। न चेति ।। शङ्कते ।।   
नन्विति ।। तेजोधिष्ठानत्वाभ्युपगमादिति ।।% निबिडान्धकारे तद्भ्रमाभावादिति भावः। नास्त्येव प्रमेव इतिज्ञानस्य प्रमात्वे तद्विषयस्य   
प्रमेयाभावरूपस्य प्रमेयस्य सिद्धिः। अप्रमात्वे तद्विषयस्य प्रमेयाभावस्य बाधे प्रमेयसिद्धिरिति तन्निषेधे व्याहतिरित्याह %।। नास्त्येवेति   
।।%  
</पूर्वोक्तार्थे प्रमाणसूचनेन तत्परीक्षा>  
(टी.)  
	एके तु एकमेव तत्वमिति मन्यते। तदसत्। प्रत्यक्षादिविरोधात्। भ्रान्तिरियमिति चेन्न। इयमेव प्रतीतिः प्रमा न वा। आद्ये तद्विषयेण   
तत्बान्तरेण भाव्यं। द्वितीये प्रत्यक्षादेः प्रमात्वेनोक्त एव दोषः। सर्वस्य स्वतन्त्रत्वे नित्यसुखादिप्रसङ्गः। अस्वातन्त्र्ये न कस्यापि प्रवृत्तिः।   
अन्धपङ्गुवत्स्यादिति चेन्न। प्रत्यासत्तेरेवानुपपत्तेः।  
	अपरे तु भावाभावतया चेतनाचेतनत्वेन वा नित्यानित्यतया वा नामरूपभेदेन वा द्वे तत्वे ब्रुवते। अन्ये तु नामरूपकर्मभेदेन त्रयं।   
केचिद्‌द्रव्यगुणकर्मसामान्यात्मना चत्वारि। एके समवायेन सहोक्तानि पञ्च। अपरे रूपविज्ञानवेदनासञ्ज्ञासंस्कारान् पञ्चेत्यादि।   
तत्सर्वमनुपपन्नं। अत्र केषाञ्चित्स्वरूपेणैवाभावात्। परमप्रमेयस्यच अवान्तरत्वापत्त्या परिगणनस्य वैयर्थ्यप्रसङ्गाच्चेति।  
(मं. मं.)  
	तत्वस्यानेकत्वाभावादिति द्वितीयमनुवदति %।। एके त्विति ।। आद्ये तद्विषयेणेति ।।% घटपटौ भिन्नाविति प्रतीतिर्भान्तिरित्यस्याः प्रतीतेः   
प्रमात्वे तद्विषयस्य प्रतीतिगतभ्रान्तित्वस्य प्रमेयत्वात् तस्यच विज्ञानवादिमायावादिभ्यां विज्ञानब्रह्मभ्यां भिन्नत्वेनाङ्गीकारात्   
द्वितीयतत्वसिद्धिरित्यर्थः %।। द्वितीये प्रत्यक्षादेरिति ।। भ्रान्तिरितिप्रतीतेरप्रमात्वे तद्विषयस्य प्रत्यक्षादिप्रतीतिगतभ्रान्तित्वस्य   
बाधावश्यम्भावात् प्रत्यक्षादेः प्रमात्वात् तद्विषयेण विज्ञानब्रह्मव्यतिरिक्तेन घटादिना तत्वान्तरेण भवितव्यमिति पूर्वोक्तदोष एवेत्यर्थः।   
ऐकविध्येनेति तृतीयं दूषयति %।। सर्वस्य स्वतन्त्रत्व इति ।।% न चाचेतनस्य कथं सुखादिप्रसङ्ग इति वाच्यं।   
अचेतनस्यास्वातन्त्र्यानुपपत्त्या सर्वस्य स्वतन्त्रत्वे चैतन्यस्यापि प्रसङ्गेन नित्यसुखादिप्रसङ्गस्य दुर्वारत्वादिति भावेनाऽदिशब्दप्रयोगः।   
सर्वस्यास्वातन्त्र्ये `अनवस्थितेरसम्भवाच्च नेतरः' इति सूत्रोक्तन्यायेन न कस्यापि प्रवृत्तिरित्याह %।। अस्वातन्त्र्य इति ।। अन्धपङ्गुवदिति   
।।% यथा गमनक्रियायां प्रत्येकमसमर्थाभ्यां अन्धपङ्गुभ्यां वाह्यवाहकभावमापन्नाभ्यां सा साध्यते तद्वत् अस्वतन्त्रैः प्रत्येकमसमर्थैरपि   
मिलितैस्तत्तत्कार्यं क्रियत इत्यर्थः। मेलकस्वतन्त्रपुरुषाभावे मेलनमेवानुपपन्नमित्याह %।। न प्रत्यासत्तेरिति ।।% प्रकारान्तरेण   
द्वैविध्यसम्भवादिति चतुर्थं त्रैविध्यादिसम्भवादिति पञ्चमं दूषयितुमनुवदति %।। अपरे त्वित्यादिना ।। नामरूपभेदेनेति ।।%   
शब्दार्थभेदेनेत्यर्थः। %।। नामरूपकर्मभेदेनेति ।।% शब्दार्थतत्सम्बन्ध भेदेनेत्यर्थः %।। रूपविज्ञानेत्यादि ।।%   
रूपरसगन्धस्पर्शशब्दात्मकाः परमाणवो रूपस्कन्धः। निर्विकल्पकज्ञानं विज्ञानस्कन्धः। दुःखं वेदनास्कन्धः। सविकल्पकज्ञानं   
सञ्ज्ञास्कन्धः। समनन्तरप्रत्ययः संस्कारस्कन्ध इति विवेकः %।। केषाञ्चिदिति ।% समवायादीनामित्यर्थः %।। परमप्रमेयस्येति ।।%   
मुमुक्षुणा स्वतन्त्रतया ज्ञेयस्येश्वरतत्वस्येत्यर्थः।  
<स्वतन्त्रतत्वनिरूपणम्>  
(टी.)  
	किं तत्स्वतन्त्रप्रमेयमित्यत आह  
		स्वतन्त्रो भगवान्विष्णुर्निर्दोषाखिलसद्गुणः ।। 1 ।।  
	भगवानिति पूजार्थं। निर्दोषेति स्वातन्त्र्योपपादनाय। यस्य तु द्वयमप्यसिद्धं तं प्रत्यागमो दर्शनीयः। अनेन स्वतन्त्रपरतन्त्रभेदमङ्गीकृत्यापि   
स्वातन्त्र्यं शिवशक्त्यादीनामङ्गीकुर्वाणा निरस्ता भवन्ति। विष्णोरन्यत्परतन्त्रमिति वाक्यशेषः। द्विविधमित्युक्त्या   
स्वतन्त्रपरतन्त्रप्रमेययोरवान्तरभेदोऽस्तीति सूचितं। अन्यथा द्वे प्रमेये इत्येव ब्रूयात् ।। तत्र स्वतन्त्रप्रमेयमेकमेवेत्युक्तं।  
</स्वतन्त्रतत्वनिरूपणम्>  
<स्वतन्त्रतत्वनिरूपणम्>  
(मं. मं.)  
	%।। द्विविधमित्युक्त्येति ।।% अयमर्थः। यद्यपि स्वतन्त्रमस्वतन्त्रञ्चेति तत्वं द्विविधमित्युक्त्या तत्वस्य स्वातन्त्र्यादिना द्वैविध्यमेवोक्तं। न तु   
स्वतन्त्रपस्तन्त्रयोर्भावाभावत्वादिना अवान्तरभेदः। तथापि %द्विविध%मित्यनेन स्वातन्त्र्यपारतन्त्र्यरूपप्रकारद्वित्वं वदता प्रकारयोरेव   
द्वित्वं न तु व्यक्तीनां। तत्राप्यनयोरेव प्रकारयोर्द्वित्वं। अन्येषामवान्तरप्रकाराणां बहुत्वमस्त्येवेति सूचितं। अन्यथा स्वतन्त्रमस्वतन्त्रञ्चेति द्वे   
प्रमेये इत्युक्तेऽपि व्यावर्तकप्रकारद्वित्वाभावे व्यावर्त्यप्रकारिद्वित्वानुपपत्त्या प्रकारद्वित्वसिद्धेः `द्वे प्रमेये' इत्येव ब्रूयात्। तत्र   
स्वतन्त्रमेकमित्युक्त्या तत्रावान्तरभेदो नास्तीति सूचितं। परतन्त्रस्यापि भेदाभावे तत्सूचनस्य निर्विषयत्वापत्तेः परतन्त्रस्य भेदमाहेति।   
यद्वा %द्विविध%मित्यनेन स्वतन्त्रत्वपरतन्त्रत्वयोः प्रकारत्वस्योक्तत्वात्स्वतन्त्रपरतन्त्रयोरवान्तरभेदोऽस्तीति सूचितं। प्रकारभेदस्य   
स्वाश्रयव्यक्त्यवान्तरभेदं विना अनुपपत्तेरित्यनेन प्रकारेण %द्विविधमित्युक्त्ये%ति ग्रन्थो व्याख्येयः।  
</स्वतन्त्रतत्वनिरूपणम्>  
<परतन्त्रतत्वविभागः>  
(टी.)  
	परतन्त्रस्य भेदमाह  
		द्विविधं परतन्त्रञ्च भावोऽभाव इतीरितः।  
	भाव इतीरित एका विधा। अभाव इतीरितश्चापरा। एवं परतन्त्रं च द्विविधमिति योज्यं।। ईरितग्रहणाद्ये भावभावविभागं नेच्छन्ति   
तेषामागमविरोध उक्तो भवति। किं च भावानभ्युपगमे अभाव एव न स्यात्। प्रतियोगिनोऽभावात्। अभावानभ्युपगतौ प्रतीतिविरोधः।   
विभागानभ्युपगमे तु प्रतीतिविरोध इति। अत्रापि भावाभावपदाभ्यामेव विधिनिषेधात्मकत्वं द्वयोर्लक्षणं सूचितं भवति ।।   
पूर्ववद्विधाग्रहणेनावान्तरभेदश्च।  
</परतन्त्रतत्वविभागः>  
<परतन्त्रतत्वविभागः>  
(मं. मं.)  
	ननु न केवलं तत्वं स्वातन्त्र्यादिना द्विविधं। अपि तु परतन्त्रमपि भावोऽभाव इति द्विविधमीरितमिति ईरितशब्दस्य नपुंसकत्वेन भाव्यम्।   
पुल्लिङ्गनिर्देशस्तु कथमित्याशङ्क्य भाव इतीरितो भावपदार्थ एका विधा ! अभाव इतीरितोऽभावपदार्थोऽपरा विधा एवं द्विविधमिति   
योज्यं। एवं च पुल्लिङ्गान्तेनाऽवृत्तेन ईरितशब्देन भावमभावं च विशेषयता आचार्येण तयोरयं भावः तद्विरुद्धोऽयमभाव इति   
परस्परविरुद्धतया लोकागमयोरीरतत्वेन तद्विभागानङ्गीकारे आगमविरोधस्सूचितो भवतीत्याह %।। भाव इतीरिति इत्यादिना   
विभागानभ्युपगमे तु इत्यन्तेन ।। विधिनेषेधात्मकत्वमिति ।।% प्रथमप्रतीतावस्तीत्युपलभ्यमानत्वं विधित्वं तत्र नास्तीत्युपलभ्यमानत्वं   
निषेधत्वमिति द्रष्टव्यं। अवान्तरभेदश्चेत्यस्यानुषक्तेन सूचित इत्यनेनान्वयः।  
</परतन्त्रतत्वविभागः>  
<अभावविभागः>  
(टी.)  
	तत्र भावनिरूपणस्य बहुत्वात्पश्चादुद्दिष्टस्याप्यभावस्य प्रभेदमादावाह।  
		पूर्वापरसदात्वेन त्रिविधोऽभाव इष्यते ।। 2 ।।  
	पूर्वत्वेनापरत्वेन सदात्वेन व्यावर्तकेन त्रिविध इत्यनेनैषां लक्षणान्यप्युक्तानि। योऽभावो वस्तूत्पत्तेः प्रागेवास्ति स पूर्वाभावः। यस्तु   
वस्तुप्रध्वंसात्परत एवास्ति सोऽपराभावः। यस्तु सदाऽस्ति स सदाभाव इति।  
</अभावविभागः>  
<अभावविभागः>  
(मं. मं.)  
	व्यावर्तकेनेत्यनेन मूलग्रन्थे %पूर्वापरसदात्वेने%ति तृतीया न हेतौ। किं तु इत्थम्भूतलक्षण इति दर्शितं %।। योऽभाव इत्यादि ।।%   
घटसामग्र्यादावतिव्याप्तिवारणायाभावपदं। घटप्रागभावस्य मृदाद्युत्पत्त्यनन्तरमपि सत्त्वेनासम्भवो मा भूदिति प्रतियोगिवाचकवस्तुपदं।   
उत्पत्तिपदं तु प्रागभावस्योत्पत्तिपर्यन्तमनुवृत्तिः न तु ततः प्राङ्निवृत्तिरिति दर्शयितुं। न तु लक्षणान्तर्गतं। न हि घटात्पूर्वभावी   
घटोत्पत्त्यनन्तरमभावी घटप्रागभावादन्यः कश्चिदभावोऽस्ति। यद्व्यावृत्त्यर्थं उत्पत्तिपदं लक्षणान्तर्गतं स्यात्। प्राक्पदाभावे तु उत्पत्तेरिति   
पञ्चमीबलात् परत इत्यापद्येत ततश्च ध्वंसेऽतिव्याप्तिः तन्निवृत्त्यर्थं %प्रागि%ति। घटप्रतियोगिकान्योन्याभावरूपे घटध्वंसे घटोत्पत्तेः   
पूर्वमपि विद्यमानेऽतिव्याप्तिपरिहारार्थ%मेवे%ति। ध्वंसलक्षणेऽपि प्रागभावेऽतिव्याप्तिं परिहर्तुं %परत% इतिपदं।   
घटप्रतियोगिकान्योन्याभावात्मके पटप्रागभावे घटोत्पत्तेः परतोऽपि विद्यमानेऽतिव्याप्तिं परिहर्तु%मेवे%ति।   
विनाशसामग्र्युत्तरकालादावतिव्याप्तिं परिहर्तुमभावपदमनुषञ्जनीयं। पूर्ववदसम्भवपरिहाराय वस्तुपदं। प्रध्वंसादित्यनेन तु   
विनाशसामग्री लक्ष्यते। तच्च विनाशसामग्रीसमवधानानन्तरमेव प्रध्वंस इति दर्शयितुं। न तु लक्षणान्तर्गतम्।  
</अभावविभागः>  
<अभावपरीक्षा>  
(टी.)  
	ननु यदपेक्षया पूर्वमपरं चेत्युच्यते स एव प्रागभावप्रध्वंसाभावयोः प्रतियोगी। अत्यन्ताभावस्य तु कः प्रतियोगीति। मैवं। तथा सति   
प्रागभावप्रध्वंसाभावयोः प्रतियोगिनियमो न स्यात् ।। तस्माद्यस्यासौ स एव प्रतियोगीति वाच्यं। शशविषाणादीनां चाभावोऽत्यन्ताभाव   
इति स एव प्रतियोगी। अप्रामाणिकस्य कथं प्रतियोगित्वमिति चेत् किमिह तस्य सत्तया कृत्यमस्ति। न हि प्रतियोगित्वं   
रूपादिवद्धर्मिसत्तासापेक्षं। प्रतीतिमात्रं तूपयुक्तं। तदसतोऽप्यस्तीति। इष्यते प्रामाणिकैरिति शेषः ।। एतेन ये सर्वोप्ययं संसर्गाभाव एव   
एवेति मन्यन्ते तन्मतमपास्तं भवति। यथा न च कार्यकारणयोः संसर्गस्तथा वक्ष्यते। अत्यन्तासत्प्रतियोगिकस्य तथात्वानुपपत्तेरिति।  
</अभावपरीक्षा>  
<अन्योन्याभावस्य धर्मिस्वरूपत्वसमर्थनम्>  
(टी.)  
	तथापि नाभावस्त्रिविधः अन्योन्याभावस्य चतुर्थस्य विद्यमानत्वादित्यत आह।  
		भावाभावस्वरूपत्वान्नान्योन्याभावता पृथक्।  
	तादात्म्यप्रतियोगिकोऽभावोऽन्योन्याभावः। भेद इति यावत्। स च यदधिकरणस्तत्स्वरूपमेव ।। न तु प्रागभावादिवत्पृथक्प्रमेयमिति   
नाभावत्रित्वभङ्गः ।। धर्मिस्वरूपत्वादिति वक्तव्ये यद्भावाभावस्वरूपत्वादित्युक्तं तत्प्रपञ्चनार्थं। अथ वा यद्यन्योन्याभावो न घटादिभ्यः   
पृथक् तर्हि तेषामभावत्वं स्यात्। स्यादेवैतत्। सर्वभावानां स्वेन रूपेण भावत्वं रूपान्तरेणाभावत्वमिति भावाभावस्वरूपत्वादित्युक्तं।   
नन्वन्योन्याभाव इति वक्तव्ये किं भावप्रत्ययेन। मैवं। नायं भावशब्दो भावसाधनः किं तु कर्तृसाधनः। भावश्चात्र प्रकृत इति   
तल्प्रत्ययोपपत्तिः।  
</अन्योन्याभावस्य धर्मिस्वरूपत्वसमर्थनम्>  
<अन्योन्याभावस्य धर्मिस्वरूपत्वसमर्थनम्>  
(मं. मं.)  
	ननु युक्तौ प्रागभावप्रध्वंसाभावौ तत्प्रतियोगिनोः सम्भवात्। तथा हि, पूर्वाभावः प्रागभावः उत्तराभावः प्रध्वंस इत्युक्तं। तत्र एतस्मात्पूर्व   
इति यदपेक्षया प्रागभावस्य पूर्वत्वं एतस्मात्पर इति च यदपेक्षया प्रध्वंसस्य परत्वं स एव परः पूर्वश्च यथाक्रमं प्रागभावस्य प्रध्वंसस्य   
चावधित्वेन प्रतियोगी। अत्यन्ताभावस्त्रैकालिकत्वेन निरवधिकतया अवधिभूतप्रतियोगिरहित इति न युक्त इति शङ्कते %।। ननु   
यदपेक्षयेत्यादिना ।।% स्यादेतदेवं। यद्यवधित्वं प्रतियोगित्वं स्यात्। न चैतदस्ति। तथा सति   
युगपदुत्पन्नसव्येतरविषाणप्रागभावयोस्सव्यविषाणप्रागभावं प्रति दक्षिणविषाणमपि प्रतियोगि स्यात्। सव्यप्रागभावस्य सव्यापेक्षया   
पूर्वत्ववत्तेन सहैवोत्पन्नदक्षिणापेक्षयापि पूर्वत्वस्य सत्त्वात्। एवं युगपदुत्पन्नयोर्घटध्वंसयोरपि प्रतियोगिनियमो न स्यात्। तस्मादभाव   
इत्युक्तौ कस्येत्याकाङ्क्षायामस्येत्यधिकरणादिविलक्षणतया अभावनिरूपकत्वेन सम्बद्धस्य यस्यासावभावोऽनुयोगित्वेन सम्बद्ध्यते। स   
एवाधिकरणादिविलक्षणो निरूपकः प्रतियोगी। एवं चात्यन्ताभावोऽपि शशशृङ्गादिनिरूप्य इति तन्निरूपकं शशशृङ्गादिकमेव   
तत्प्रतियोगीत्याह %।। मैवमित्यादिना स एव प्रतियोगीत्यन्तेन ।।% शशविषाणादीनां चाभाव इत्यत्र ग्रन्थे अभाव इति जातावेकवचनं   
विवक्षित्वा सर्वात्यन्ताभावेष्वप्रामाणिकप्रतियोगिकत्वानुगतिप्रदर्शनाय शशविषाणादीनामिति बहुवचनं प्रयुक्तं। स एव च प्रतियोगीत्यत्र   
ग्रन्थे शशविषाणमेव तदभावप्रतियोगि नान्यदनिरूपकत्वात्। तथा चास्मिन्पक्षे न प्रतियोग्यनियम इति दर्शयितुं स एव प्रतियोगीत्येकवचनं   
प्रयुक्तमित्यविरोधः %।। न हि प्रतियोगित्वमित्यादि ।।% रूपादिकं यथा धर्मिसत्तासापेक्षं न तथा प्रतियोगित्वं। प्रागभावादिदशायां   
असतोऽपि घटादेस्तत्प्रतियोगित्वदर्शनात्। कालान्तरे सत्वस्य चेदानीमनुपयोगात्। तज्ज्ञानहेतुभूतज्ञानविषयत्वविशेषरूपप्रतियोगित्वे   
प्रतीतिमात्रमुपयुक्तं। तच्चासतोप्यस्ति। अन्यथा असदवच्छिन्नप्रतीतिनिषेधानुपपत्तेरिति भावः %।। सर्वोऽप्ययमिति ।।%   
अन्योन्याभावस्य संसर्गाभावत्वानुपपत्तेः प्रकृतप्रागभावादित्रये एव सर्वशब्दमुपसंहर्तुं प्रकृतपरामर्शी अयंशब्दः प्रयुक्तः %।। यथा चेति   
।।% सति ह्युपादानोपादेययोस्संसर्गे उपादेयपूर्वकालसम्बद्धः संसर्गाभावः प्रागभावः। तदुत्तरकालसम्बद्धस्तु प्रध्वंस इति   
तयोस्संसर्गाभावान्तर्भावः स्यात्। स एव नास्ति। उपादानोपादेययोरभेदस्य वक्ष्यमाणत्वात्। तस्मान्न तयोस्संसर्गाभावेऽन्तर्भाव इत्यर्थः   
%।। अत्यन्तासदिति ।।% शशशृङ्गादिप्रतियोगिकस्य संसर्गाभावत्वानुपपत्तेरत्यन्ताभावस्यापि न तदन्तर्भाव इत्यर्थः %।। प्रपञ्चनार्थमिति   
।।% अभावप्रतियोगिकस्यानयोन्याभावस्य भावस्वरूपत्वं भावप्रतियोगिकस्य त्वभावस्वरूपत्वमिति प्रपञ्चनार्थमित्यर्थः. प्रपञ्चो न   
कर्तव्यः निष्प्रयोजनत्वात्। अन्यथा द्रव्यगुणादिस्वरूपत्वादित्यपि वक्तव्यं स्यादिति पूर्वत्रारुच्या अन्यथा व्याचष्टे %।। अथ वेति ।।   
स्यादेवैतदिति ।।% एतत् घटादीनामभावत्वं स्यादेव। तथा चेष्टापत्तिरित्यर्थः %।। नायं भावशब्द इति ।।% यद्ययं भावशब्दो भवनं भाव   
इति भावसाधनस्स्यात्तदाऽबावशब्देन नास्तित्वापरपर्यायाभावनरूपस्याभवस्योक्तत्वात्तल्प्रत्ययो व्यर्थः स्यात्। अयं तु न भावसाधनः।   
किं तु भवतीति भाव इति कर्तृसाधनः। तथा चाभावशब्देनासदपरपर्यायस्याभाववत एवोक्तत्वेन अन्योन्याभावशब्देन   
तादात्म्यरहितस्यैवोक्ततया राहित्योक्तिसिद्ध्यर्थं तल्प्रत्ययः। तादात्म्यरहितत्वरूपान्योन्याभावस्यैव परेण चतुर्थप्रकाराश्रयतया   
शङ्कितत्वेन तस्यैव प्रकृतत्वादित्यर्थः। यद्यपि अकर्तरि च कारके सञ्‌ज्ञायामिति प्रतिषेधान्न कर्तरि घ़ञ्। तथापि श्रिणी भुवोऽनुपसर्ग   
इत्यनेनैव भवतेः कर्तर्यपि घ़ञ् भविष्यति। कृत्यल्युटो बहुलमिति बहुलग्रहणात्। अकर्तरीति प्रतिषेधस्य मिषत्यसौ मेष इत्यादौ घञः   
प्रतिषेधार्थकत्वेन सावकाशत्वात्। दारयन्तीति दाराः जरयन्तीति जारा इति कर्तर्यपि घञो विधानाच्च। यद्वा अन्योन्याभावस्य   
भावाभावस्वरूपत्वादन्योन्या भावता न पृथक्। प्रागभावत्वादिवत्प्रकारान्तरं न भवति। येन त्रिधा विभागोऽपि विरुद्ध्येतेति मूलग्रन्थो   
योज्यः। टीकाऽपि अयं समासान्तर्गतो भावशब्दो भावत्वरूपभाववाचको न भवति। किं तु तदाश्रयस्य भेदस्यैव वाचकः तथा   
चान्योन्याभावशब्दोऽपि भेदात्मकस्यान्योन्या भावस्यैव वाचकस्स्यात्। अन्योन्याभावत्वञ्च परेण चतुर्प्रकारत्वेन शङ्कितमिति तदर्थं   
तल्प्रत्यय इति योज्या।  
</अन्योन्याभावस्य धर्मिस्वरूपत्वसमर्थनम्>   
<भावबिभागः>  
(टी.)  
	भावं विभज्य दर्शयति।  
		चेतनोऽचेतनश्चेति भावश्च द्विविधः स्मृतः ।। 3 ।।  
	चेतयतीति चेतनः। अनेवंविधोऽचेतनः। स्मृत इति सर्वं चैतन्यमेवेति मतमपवदति।  
</भावबिभागः>  
<भावबिभागः>  
(मं. मं.)  
	%।। चेतयतीति ।।% जानातीत्यर्थः।  
</भावबिभागः>  
<चेतनविभागः>  
(टी.)  
	चेतनविभागमाह  
		नित्यमुक्तश्च सृतियुक् परतन्त्रोऽपि चेतनः।  
		द्विधैव......................।।  
	नित्यमुक्त इति कदापि संसारसम्बन्धो यस्य नास्त्यसावुच्यते। कदाचित्संसारसम्बन्धवान्सृतियुक्।  
	ननु नित्यमुक्तो विष्णुरेव स्वातन्त्र्यात्। अयं तु परतन्त्रविभागोऽभिधीयते। तत्कथं तदन्तर्गतोऽपि चेतनो नित्यमुक्त इति। अत उक्तं   
परतन्त्रोऽपीति। तथा प्रमाणादिति भावः। अथ वा नित्यमुक्तश्चेत्परतन्त्रो न स्यादित्यत इदमुक्तं। एवकारेण संसारस्य   
मिथ्यात्वान्नित्यमुक्त एव चेतन इति मतमपाकरोति ।।  
</चेतनविभागः>  
<नित्यमुक्तपरतन्त्रचेतननिर्देशः>  
(टी.)  
	परतन्त्रोऽपि नित्यमुक्तः क इत्यत आह।  
	.... .... .... ....श्रीर्नित्यमुक्ता.... .... .... ....।  
	अन्ये तु सृतियुज इति प्रसिद्धमेव।  
</नित्यमुक्तपरतन्त्रचेतननिर्देशः>  
<नित्यमुक्तपरतन्त्रचेतननिर्देशः>  
(मं. मं.)  
	%।। कदापि संसारेति ।।% यस्य न कदापि संसारसम्बन्धः असौ नित्यमुक्त उच्यत इत्यन्वयः %।। कदाचित्संसारेति ।।%   
संसारसंसर्गात्यन्ताभावानधिकरणत्वं सृतियुग्लक्षणं। तेन कदाचित्संसारी भूत्वा मुक्तोऽपि सृतियुगेवेति वक्ष्यमाणो मुक्तामुक्तत्वेन   
सृतियुग्भेद उपपन्न इति भावः।  
	%ननु नित्यमुक्त% इत्यादिना पूर्वं पारतन्त्र्ये नित्यमुक्तत्वानुपपत्तिरिति चोद्योत्तरत्वेन %परतन्त्रोऽपी%ति मूलग्रन्थो व्याख्यातः। इदानीं   
नित्यमुक्तत्वे पारतन्त्र्यानुपपत्तिरिति चोद्योत्तरत्वेन %परतन्त्रोऽपी%त्येतमेव मूलग्रन्थमन्यथा व्याचष्टे %।। अथ वेति ।।%  
</नित्यमुक्तपरतन्त्रचेतननिर्देशः>  
<सृतियुक्‌चेतनविभागः>  
(टी.)  
	तत्प्रभेदमाह  
	.... .... ....सृतियुक् च द्विधा मतः ।। 4 ।।  
	मुक्तोऽमुक्त इति.... .... .... .... ....।।  
</सृतियुक्‌चेतनविभागः>  
<मुक्तविभागः>  
(टी.)  
	मुक्तेष्वपि प्रभेदमाह  
		.... .... .... ....ह्यत्र ब्रह्मान्ता उत्तरोत्तरं।  
		मुक्ताः शतगुणाः प्रोक्ताः .... .... .... ....।।  
	अत्र मुक्तामुक्तयोर्मध्ये। हिशब्देन युवा स्यादित्यादिश्रुतिप्रसिद्धिं सूचयति।  
</मुक्तविभागः>  
<मुक्तविभागः>  
(मं. मं.)  
	मुक्तोऽमुक्त इति मूलग्रन्थे संसारध्वंसाधिकरणत्वं मुक्तत्वं। वर्तमानसंसारत्वममुक्तत्वमिति भेदो द्रष्टव्यः।  
</मुक्तविभागः>  
<रमाया ब्रह्मादिमुक्तसाम्याभावः>  
(टी.)  
	सृतियुग्भ्यो ब्रह्मादिभ्यः श्रीर्नित्यमुक्ता व्यावृत्तेत्युक्तं। यदा तु ब्रह्मादयो विमुच्यन्ते तदा साम्यप्राप्तावाह  
	.... .... .... ....रमा तेभ्योऽखिलैर्गुणैः ।। 5 ।।  
	नित्यं बहुगुणोद्रिक्ता.... .... .... .... ....।  
बहुगुणेति गुणशब्दो गणनार्थः।  
</रमाय ब्रह्मादिमुक्तसाम्याभावः>  
<विष्णोः सर्वोत्तमत्वम्>  
	स्वातन्त्र्यं मुक्तिरिति केषाञ्चिन्मतम्। अतो मुक्तेभ्यो विष्णोर्न व्यावृत्तिरित्यत आह  
	.... .... .... .... .... ....ततोऽनन्तगुणो हरिः।  
	स्वरूपाविर्भाव एव मुक्तिरिति भावः।  
</विष्णोः सर्वोत्तमत्वम्>  
<विष्णोः सर्वोत्तमत्वम्>  
(मं. मं.)  
	%गुणशब्दो गणनार्थ इति ।।% सहस्रगुणमित्यादाविव गणनार्थः। न त्वानन्दादिगुणार्थः। %गुणै%रित्यनेन पौनरुत्तयादिप्रसङ्गादित्यर्थः।  
</विष्णोः सर्वोत्तमत्वम्>  
<अमुक्तविभागः>  
(टी.)  
	अमुक्तानां विभागमाह  
		अमुक्तास्त्रिविधास्तत्र नीचमध्योच्चभेदतः ।। 6 ।।  
	तत्र मुक्तामुक्तयोः। तान् विविच्य दर्शयति।।  
		मुक्तियोग्यास्तत्र चोच्चा नित्यावर्तास्तु मध्यमाः।  
		नीचा नित्यतमोयोग्याः . . . . . . . . .।।  
	तुशब्दोऽवधारणे। तेन यः साधनमनुतिष्ठति स सर्वोऽपि मुच्यत इति मतमपाकृतं भवति।  
</अमुक्तविभागः>  
<अमुक्तविभागः>  
(मं. मं.)  
	%विविच्य दर्शयतीति ।।% लक्षणकथनेनेतरेभ्यो व्यावृत्ततया बोधयतीत्यर्थः। न तु विभज्य इत्यर्थो ग्राह्यः। %अमुक्तास्त्रिविधा%   
इत्यनेनव विभागस्योक्तत्वात् %।। तेनेति ।।% मुक्तियोग्या उच्चा एवेत्यवधारणेनेत्यर्थः।  
</अमुक्तविभागः>  
(टी.)  
	दुःखसंस्था मुक्तियोग्या इत्यादिविभागोऽप्यनेन सङ्गृहीतो भवति। यतः स्वरूपाविर्भावमात्रं मुक्तिर्नागन्तुको लाभोऽतो मुक्तानां   
भेदवत्त्वे मुक्तियोग्या अपि भेदवन्त इति स्फुटमेवेति नोक्तं।  
	नित्यतमोयोग्या अपि द्वेधा। प्राप्ततमसः सृतिसंस्थाश्चेति। ते च प्रत्येकं दैत्यादिभेदेन चतुर्धा इत्यपि द्रष्टव्यं।।  
(मं. मं.)  
	ननु %तत्वसङ्ख्याने% वर्तमानसंसाररूपाणां दुःखसंस्थानां %दुःखसंस्था मुक्तियोग्या अयोग्या इति च द्विधे%ति द्वैविध्यमुक्तं। अत्र   
तत्कस्मान्नोक्तं इत्याशङ्क्याह %।। इत्यादिविभागोप्यनेन सङ्गृहीत इति ।।% उच्चानां मुक्तियोग्यत्वोत्तया   
मध्यनीचयोस्तदयोग्यत्वमुक्तमेव। अयोग्येष्वपि नित्यसंसारित्वतमोयोग्यत्वलक्षणद्वैविध्यप्रदर्शनार्थं तूत्तमत्वादिना त्रैविध्यमुक्तमिति   
भावः। ननु %तत्वसङ्ख्याने एवं विमुक्तियोग्याश्चेति% मुक्तप्रभेदो मुक्तियोग्येष्वतिदिष्टः। स कस्मादिह नोक्त   
इत्याशङ्क्यानुक्तसिद्धत्वान्नोक्त (6)इत्यत आह %।। यत इत्यादिनोक्तमित्यन्तेन ।।%  
(F.N){6. इत्याह इति पाठेन भाव्यमिति भाति।}  
	अन्यदपि तत्वसङ्ख्यानोक्तमत्र ग्राह्यं अविरोधादित्याह %नित्यतमोयोग्या इत्यादिना द्रष्टव्यमित्यन्तेन ।।%  
<अचेतनविभागः>  
(टी.)  
	एवं चेतनविभागमभिधायाचेतनविभागमाह।  
		..........द्विधैवाचेतनं मतं ।। 7 ।।  
		नित्यानित्यत्वेदेन.............।  
	एवकारेण सर्वनित्यत्वं सर्वानित्यत्वं च व्यावर्तयति। सर्वनित्यत्वे कारकवैयर्थ्यं। अभिव्यक्त्यर्थमिति चेत्। तदाऽभिव्यक्तेरप्यसत्या   
एवोत्पत्तिः। न चेदुक्तवैयर्थ्यानिस्तारः। व्यक्तेरपि व्यक्त्यङ्गीकृतावनवस्था।  
	सर्वानित्यत्वे चोपादानाद्यभावेन सृष्ट्यनुपपत्तिः। क्षणभङ्गस्तु प्रत्यभिज्ञादिना परास्त इति। नित्यत्वानित्यत्वाभ्यां भेदो नित्यानित्यत्वभेदः।  
</अचेतनविभागः>  
<अचेतनविभागः>  
(मं. मं.)  
	अभिव्यक्तिः किं सती उतासती। अन्त्ये सर्वनित्यत्वभङ्गः। व्यक्तेरसत्या एवोत्पत्तेरित्याह %।। तदा व्यक्तेरिति ।।% आद्ये   
कारकवैयर्थ्यमित्याह %।। न चेदिति ।।% ननु व्यक्तेस्सत्त्वेऽपि न कारकवैयर्थ्यं। व्यक्त्यर्थत्वात्कारकाणामित्यत आह %।। व्यक्तेरिति   
।।%  
</अचेतनविभागः>  
(टी.)  
	नित्यानित्यत्वं नाम विधान्तरं तत्वसङ्ख्याने कथितं।। तत्कथं द्विविधमेवाचेतनमुच्यत इति। नैष दोषः। पुराणादि येनांशेन नित्यं तमशं   
नित्यवर्गे निधाय येनांशेनानित्यं तमंशमनित्यवर्गे निधायायं विभाग इत्यङ्गीकारात्। तर्हि नित्यानित्यं क्वास्तीति चेन्न।   
अंशांश्यादेरत्यन्तभेदाभावेन तृतीयराशिसम्भवात्। अत्र तु बुद्ध्यैव विवेक इत्यविरोधः। अत एव संसृष्टासंसृष्टविभागोऽत्र नोक्तः।   
सूक्ष्मभागस्य नित्येषूपचयभागस्यानित्येष्वन्तर्भावादिति।  
(मं. मं.)  
	%पुराणान्दि येनांशेनेत्यादि ।।% पुराणादिपौरुषेयं वाक्यं कालः प्रकृतिश्च येनांशेन वर्णपदादिरूपेण प्रवाहरूपेणोपादानरूपेण च   
यथाक्रमं नित्यं तमंशं नित्ये निधाय येनांशेन सन्दर्भरूपेण निमेषाद्यवयवरूपेण विकाररूपेण च यथाक्रममनित्यं तमंशमनित्ये निधाय   
द्वैराश्येन विभाग इत्यङ्गीकारान्न तत्वसङ्ख्यानोक्तत्रैराश्यविरोध इत्यर्थः। यदि विकारादेः प्रकृत्यादिनाऽत्यन्तभेदः स्यात्तदा   
विकारादेरनित्ये प्रकृत्यादेश्च नित्येऽन्तर्भावात् नित्यानित्यस्यासिद्धिः। तस्य त्वत्यन्ताभेदस्याभावेनैकस्यैव वस्तुन उपादानात्मना नित्यत्वं   
कार्यात्मनाऽनित्यत्वमिति नित्यानित्यत्वयोरेकत्र निवेशान्नित्यानित्यरूपतृतीयराशिसम्भवा%त्तत्वसङ्ख्याने% पृथगुक्तिर्युक्तेत्याह   
%।। अंशांश्यादेरिति ।।% अत्र तर्हि कस्मात्तृतीयराशिर्नोक्त इत्यत आह %।। अत्र तु बुद्ध्यैवेति ।।% यथा   
धूमवदग्निमतोरत्यन्तभेदाभावेऽपि घटकलशवदत्यन्तमभेदाभावाद्धूमाश्रयत्वं धूमवत्त्वं वह्न्याश्रयत्वं वह्निमत्त्वमिति बुद्ध्या विवेकः   
क्रियते तथा विकारविकार्यादेरत्यन्तभेदाभावेऽपि अत्यन्तमभेदाभावात्कार्यद्रव्यत्वं विकारत्वमुपादानद्रव्यत्वं विकारित्वमिति बुद्ध्यैव   
विवेकः क्रियते। तथा च नित्यत्वानित्यत्वयोरत्यन्ताभिन्नैकवस्तुनि निवेशाभावेन तृतीयराश्यभावस्य विवक्षितत्वात् द्वैराश्योक्तिविरोधो   
नेत्यर्थः। अत एव तत्वसङ्ख्यानोक्तः अनित्यस्य संसृष्टासंसृष्टविभागोऽप्यत्र नोक्त इत्याह %।। अत एवेति ।। अत्   
एवेत्ये%तद्विशदयति %।। सूक्ष्मभागस्येति ।।% अत्र त्वण्डतदन्तर्गतोपादानवन्महदाद्युपादानस्यानित्यत्वाभावात्   
सूक्ष्मभागोपचितभागयोरत्यन्तभेदाभावाच्चोपादानरूपेण नित्यानां महदादीनां प्राकृताद्यंशैरुपचयमात्रं क्रियत इति तान्यसंसृष्टानि।   
ब्रह्माण्डतदन्तर्गतानि त्वनित्योपादानकत्वात्संसृष्टानीत्युक्तमेवेति भावः।  
<नित्यनिर्देशः>  
(टी.)  
	अत्र नित्यं निर्दिशति।  
		.... .... .... ....देशः कालः श्रुतिस्तथा।  
		भूतेन्द्रियप्राणगुणसूक्ष्मरूपं च नित्यकं ।। 8 ।।  
	देशशब्देनाव्याकृताकाश उच्यते। काल इति तत्प्रवाहः। श्रुतिर्वेदः। भूतान्याकाशादीनि। इन्द्रियाण्येकादश। प्राणोऽहङ्कारकार्यविशेषः।   
गुणाः सत्वादयो मात्राश्च। उपलक्षणं चैतत्। महदहङ्काराद्यपि ग्राह्यं।  
</नित्यनिर्देशः>  
<नित्यनिर्देशः>  
(मं. मं.)  
	%।। अव्याकृताकाश इति ।।% न तु भूताकाशस्तस्यानित्यत्वादित्यर्थः। %।। तत्प्रवाह इति ।।% न तु   
निमेषादिस्तस्याप्यनित्यत्वादित्यर्थः %।। श्रुतिर्वेद इति ।।% न तु श्रुतिलिङ्गेत्यादाविव समानपदोपादानलक्षणा श्रुतिः। न वा   
श्रुत्यर्थाभ्यामित्यादाविवाभिधावृत्तिलक्षणा श्रुतिरित्यर्थः %।। एकादशेति ।।% कर्मेन्द्रियाणि पञ्च ज्ञानेन्द्रियाणि पञ्च मनश्चैकमित्येकादश   
%।। प्राणोऽहङ्कारकार्यविशेष इति ।।% मुख्यप्राणेनाभिमन्यमानषोडशकलानां मध्ये आद्यकला। न तु मुख्यप्राणादिः। तस्य   
चेतनत्वेनाचेतनप्रभेदत्वानुपपत्तेरित्यर्थः। मात्राः शब्दस्पर्शरूपरसगन्धाः।  
</नित्यनिर्देशः>  
<अनित्यनिर्देशः>  
(टी.)  
	अनित्यं निर्दिशति।  
		एषां विकारोऽनित्यः स्यात्.... .... .... ....।  
	एषां यथासम्भवं कालादीनां विकार उपचितादिभागः। तत्र कालस्य क्षणाद्यवयवाः। महदादीनामुपचयांशः। एवमेषां महदादीनां विकारं   
कार्यं ब्रह्माण्डं तदन्तर्गतं सर्वमनित्यमिति।  
	ननु चेतना नित्या अनित्या बहिर्भूता वा। नाद्यद्वितीयौ। नित्यत्वानित्यत्वयोरचेतनप्रभेदत्वेनोकत्त्वात्। न तृतीयः। नित्यानित्यत्वयोः   
परस्परविरुद्धत्वेन तृतीयप्रकारासम्भवादित्यत आह  
		.... .... .... ....नित्या एव हि चेतनाः।  
	हिशब्दस्तत्र प्रमाणं सूचयति। यथोक्तं  
		जीवो नित्यो हेतुरस्य त्वनित्यः। इति।  
	न चैवं नित्यत्वानित्यत्वयोरचेतनविभागत्वोक्तिविरोधः। अचेतनं नित्यानित्यभेदाद्‌द्विधैव। न तु नित्यमेव नाप्यनित्यमेवेत्येवम्परा सा। न   
त्वचेतनमेवैवंविधमिति व्याख्येयत्वात्। उपलक्षणं चैतत्। अन्यदप्येवं प्रामाणिकं ग्राह्यं। यथा स्वतन्त्रतत्वस्य भावत्वं चेतनत्वं   
नित्यमुक्तत्वं नित्यत्वं वा अभावस्याचेतनत्वं तत्रापि प्रागभावस्यानादित्वे सत्यनित्यत्वं प्रध्वंसाभावस्य सादित्वे सति नित्यत्वं   
अत्यन्ताभावस्यानादिनित्यत्वमिति। विभागस्यान्यनिषेधार्थत्वाभावात्।  
</अनित्यनिर्देशः>  
<अनित्यनिर्देशः>  
(मं. मं.)  
	%।। नित्यत्वानित्यत्वयोः परस्परविरुद्धत्वेनेति ।।% आकारभेदं विनेति शेषः। %।। अनादिनित्यत्वमिति ।।% अनादित्वं   
प्रागभावाप्रतियोगित्वं। नित्यत्वं ध्वंसाप्रतियोगित्वमिति भेदः।   
</अनित्यनिर्देशः>  
<गुणादीनां विवेचनाभावे कारणोक्तिः>  
(टी.)  
	स्यादेतत्, सर्वेणाप्यनेन प्रबन्धेन द्रव्याणामभावानां च विवेकः सिद्धः। नैतावता सर्व तत्वं विविक्तं भवति। गुणादीनामविचारितत्वात्। न च   
तेन सन्त्येव। प्रत्यक्षादिसिद्धत्वादित्यत आह  
	गुणक्रियाजातिपूरवा धर्माः सर्वेऽपि वस्तुनः ।। 9 ।।  
	रूपमेव .... .... .... .... ....।  
	गुणा रूपाद्याः। क्रिया उत्क्षेपणाद्याः ।। जातिः सत्ताद्या।। पूर्वपदेन शक्तिसादृश्यविशिष्टादिग्रहणं। वस्तुनो द्रव्यस्य। सत्यं, सन्ति   
गुणादयः। किं नाम। यथा भावादयोऽत्यन्तभिन्नाः न तथा गुणादयः। अपि तु स्वाश्रयद्रव्यस्वरूपभूता एव। अतो न ते पृथक्कथ्यन्ते। यदा तु   
बुद्ध्या विविच्यन्ते तदा विवेकोऽपि कर्तव्य इति।  
</गुणादीनां विवेचनाभावे कारणोक्तिः>  
<गुणदीनां विवेचनाभावे कारणोक्तिः>  
(मं. मं.)  
	%।। यदा तु बुद्ध्या विविच्यन्त इति ।।% यथा प्रमेयाभिधेययोरभेदेऽपि घटकलशवन्निर्विशेषाभेदाभावात्प्रमाविषयः प्रमेयं   
अबिधाविषयोऽभिधेय इति बुद्ध्या विवेकः क्रियते तथा द्रव्यगुणादेरपि निर्विशेषाभेदाभावाद्‌बुद्ध्या विवेकः क्रियत इत्यर्थः।  
</गुणदीनां विवेचनाभावे कारणोक्तिः>  
<गुणादीनां स्वाश्रयद्रव्येण भेदाभेदादिकम्>  
(टी.)  
	किं गुणादयो द्रव्येणात्यन्ताभिन्ना एव। अवान्तरभेदं च वक्ष्यामीति भावेनाह।  
		.... ....द्विधं तच्च .... .... .... ....।  
	तच्च गुणादिकं द्रव्यरूपं द्विधं द्विविधं। तत्कथमिति। तत्राह  
		.... .... .... ....यावद्वस्तु च खण्डितम्।  
	किञ्चिद्गुणादिकं यावद्वस्तु यावत्कालं द्रव्यं भवति तावत्तिष्ठति। किञ्चित्खण्डितं सत्यपि द्रव्ये स्वयं नश्यतीत्येवं द्विविधं। किं ततः प्रकृते।   
तत्राह  
	खण्डिते भेद ऐक्यं च यावद्वस्तु न भेदवत् ।। 10 ।।  
	तत्रयत्खण्डितं गुणादिकं तत्र भेदाभेदौ प्रतिपत्तव्यौ। यत्पुनर्यावद्‌द्रव्यभावि तत्र भेदो नास्ति। किं तु अत्यन्ताभेद एवेति।   
गुणादिभेदाभेदचिन्ताप्रसङ्गादुपादानोपादेययोरपि दर्शयति।  
		खण्डितं रूपमेवात्र विकारोऽपि विकारिणः।  
	अत्र तत्वे। विकारः कार्यद्रव्यं। विकारिणः स्वोपादानद्रव्यस्य। खण्डितमेव रूपं। ततो भिन्नाभिन्नमेवेति।  
</गुणादीनां स्वाश्रयद्रव्येण भेदाभेदादिकम्>  
<गुणादीनां स्वाश्रयद्रव्येण भेदाभेदादिकम्>  
(मं. मं.)  
	%द्विधं द्विविधमिति% ।। अर्शआदिभ्योऽच् इति सूत्रे आकृतिगणश्चायमिति वार्तिककारेणार्शआदेराकृतिगणत्वोक्तेः   
द्विधाशब्दस्याप्यर्शआदिगणस्थत्वेन मत्वर्थीयात्त्प्रत्यये कृते निष्पन्नस्य द्विधशब्दस्य द्विविधशब्दार्थवाचकत्वं युक्तमिति द्रष्टव्यं।  
</गुणादीनां स्वाश्रयद्रव्येण भेदाभेदादिकम्>  
(टी.)  
	एवं चात्यन्ताभेदस्य भेदाभेदयोश्च कानि स्थलानीत्याकाङ्क्षायां सङ्कलय्याह  
		कार्यकारणयोश्चैव तथैव गुणतद्वतोः ।। 11 ।।  
		क्रियाक्रियावतोस्तद्वत्तथा जातिविशेषयोः।  
		विशिष्टशुद्धयोश्चैव तथैवांशांशिनोरपि ।। 12 ।।  
	कार्यमुपादेयं पटादि। कारणमुपादानं नन्त्वादि। तयोर्भेद ऐक्यं चेति योज्यं ।। चशब्दो वक्ष्यमाणैः सह समुच्चयार्थः। केचित्परमाणव एव   
तथा तथा सन्निविष्टाः पटादिबुद्धिविषयाः। न तु पटो नामास्तीति ब्रुवते। अन्ये तु कार्यकारणयोरत्यन्तभेदं ब्रुवते ।। तदुभयनिरासाय   
एवकारः ।। खण्डितमेवेत्युक्तत्वान्नात्रात्यन्ताभेदोऽस्ति। प्रागूर्ध्वं सत्स्वापि तन्तुषु पटाभावात् खण्डितत्वं।  
	तथाशब्द उपमायां समुच्चये वा। गुणगुणिनोरपि कार्यकारणवद्भेदाभेदौ प्रतिपत्तव्यौ। यदि गुणोऽयावद्द्रव्यभावी स्यात् यथा   
चूतफलस्यश्यामत्वादयः।। यावद्द्रव्यभावी त्वत्यन्ताभिन्न एवेति।  
	परमाणवो रूपादिस्वभावाः। न तु गुणगुणिभावोस्तीत्येके। गुणगुणिनोरत्यन्तभेद इत्यपरे।। तदेवकारेणापाकरोति।  
(मं. मं.)  
	%।। सत्स्वपि तन्तुषु पटस्याभावात्स्वण्डितत्वमिति ।% अयं भावः। तेन सहात्यन्ताभिन्नस्य तस्मिन्   
सत्यसत्त्वानुपपत्तेस्तन्तुपटयोर्भेदोऽङ्गीकार्यः। न च भेदप्रतिनिधिविशेषबलादेव तदुपपत्तिः। घटपटादौ त्वेकस्मिन्सत्यन्यस्यासत्त्वं प्रति   
भेदस्य कारणत्वेन क्लृप्तत्वात्। क्लृप्तहेतुं विना कार्याङ्गीकारे चातिप्रसङ्गात्। न च घटपटादावपि तस्मिन् सत्यसत्त्वं प्रति विशेष एव   
हेतुरस्तु। तेनानुगतहेतुतेति जगति भेद एव मास्त्विति वाच्यं। तद्भेदस्य घटः पटो नेत्यादिप्रत्यक्षसिद्धतया भेदहीने   
त्वपर्यायशब्दान्तरनियामकस्य विशेषस्यतत्रासम्भवात्। घटः पटो नेत्यस्य च   
तादात्म्याभावरूपभेदविषयकतयोक्तरूपविशेषविषयकत्वानुपपत्तेः। न च तर्हि तत्सम्बद्धत्वादेरपि दण्डचैत्रादौ भेदहेतुकत्वदर्शनात्   
पटस्य शौक्ल्यमिति सम्बद्धतया प्रतीयमानस्य यावद्द्रव्यभाविगुणगुण्यादेर्भेद एवावश्यक इत्यत्यन्ताभेदो न स्यात्। किं तु सर्वत्र   
गुणगुण्यादौ भेदाभेदावेव स्यातामिति वाच्यं। अनवस्थादिदोषपरिहारार्थं सर्वैरत्यन्ताभिन्नत्वेनङ्गीकृते भेदादौ घटो भिन्नः, घटस्य स्वरूपं   
आनन्दो ब्रह्मणोऽभिन्नः ब्रह्मसमवायः सम्बन्ध इत्यादौ अबाधितसम्बन्धव्यवहारदर्शनेन व्यतिरेकव्यभिचारितया भेदस्य तत्सम्बद्धत्वादिकं   
प्रत्यहेतुत्वात्। न च घटपटादौ तस्मिन्सत्यसत्त्वस्याभेदासहिष्णुभेदहेतुकत्वेन क्लृप्तत्वात् तन्तुपटादावपि शुद्धभेदेनैव भाव्यमिति   
वाच्यं। लाघवेन भेदमात्रस्यैव तत्रहेतुत्वात्। अन्यथा गौरवात्। न च तर्हि तन्तुपटयोर्भेद एवास्तु न त्वभेद इति वाच्यं।   
आतानवितानात्मकास्तन्तव एव पट इत्यनुभवेनाभेदस्यापि सिद्धेः। न च भेदाभेदौ विरुद्धौ। उक्तप्रमाणेन तयोः सहोपलम्भे सिद्धे   
वैयधिकरण्यनियमोपलम्भे प्रमाणस्याभावेन विरोधस्यासिद्धेः। अन्यथा घटत्वपृथिवीत्वयोरपि विरोधः स्यात्। तस्मात्तन्तुपटयोरपि   
भेदाभेदौ। एवं चूतफलश्यामत्वादेरपि भेदाभेदादिकमुपपादनीयं। तस्माद्धटपटादौ शुद्धभेदः। अयावद्द्रव्यभाविगुणगुण्यादौ भेदाभेदौ।   
यावद्द्रव्यभाविगुणगुण्यादौ सविशेषाभेदः। हस्तकरादौ निर्विशेषाभेद इति व्यवस्था। अत्रोपपत्तिरन्यत्रोक्ताऽनुसम्धेयेति।  
(टी.)  
	क्रियाकरियावतोरपि गुणगुणिवद्भेदाभेदौ अत्यन्ताभेदश्च ज्ञातव्यः। तत्र पटचलनयोर्भे दाभेदौ। सत्यपि पटे चलनाभावात्।   
चेतनक्रिययोरत्यन्ताभेदः। क्रियाया अपि नित्यत्वात्।  
(मं. मं.)  
	%।। क्रियाया अपि नित्यत्वादिति ।।% चेतनक्रियाया नित्यत्वोपपादनं %न्यायसुधायां टीकाकारैः% कृतमनुसन्धेयम्।  
(टी.)  
	जातिविशेषयोर्जातिव्यक्त्योरपि भेदाभेदावभेदश्च यथासम्भवं ज्ञातव्यः। तत्र ब्राह्मणत्वपिण्डयोर्भेदाभेदौ। महापातकेन जातेरपायात्।   
घटत्वघटयोरत्यन्ताभेद एव।  
	विशिष्टशुद्धयोर्विशिष्टस्य विशेष्यस्वरूपस्य च भेदाभेदावभेदश्चेति ज्ञातव्यं। तत्र पर्वतस्याग्निमतश्च भेदाभेदौ।   
पर्वतसद्भावेप्यग्नमतोऽभावात्। विष्णोः सर्वज्ञस्य चात्यन्ताभेद एव। एवकारेण विशिष्टस्यैवानभ्युपगमं सर्वत्र भेदाभेदाभ्युपगमं च   
व्यावर्तयति।  
(मं. मं.)  
	%।। जातेरपायादिति ।।%  
		मासेन शूद्रो भवति ब्राह्मणो रसविक्रयात्।  
इत्यादिस्मृत्या तदपायस्मरणादित्यर्थः। नन्वेतानि कर्मनिन्दावचनानि वर्णत्रयकर्महानिप्रतिपादनार्थानीति भाट्टैरुक्तमिति चेन्न। शूद्रादिशब्दस्य   
बाधकं विना जातिरूपस्वार्थपरित्यागेनान्यपरत्वायोगात्। किं च कर्मनिन्दापरत्वे `तस्माद्ब्राह्मणं नावगुरेत्' इत्यवगुरणादिनिषेधशेषभूतानां   
`योऽवगुरेत्तं शतेन यातयेत्' इति शतयातनादिवाक्यानामपि कर्मनिन्दापरत्वेन फलपरत्वाभावप्रसङ्गेनावगोरणनयभङ्गप्रसङ्गात्।   
वर्णत्रयकर्महानिप्रतिपादनार्थत्वे च `वसन्ते ब्रह्माणोऽग्नीनादधीत'इत्यादावपि ब्राह्मणशब्दस्य क्षत्रियवैश्यकर्मरहितपरत्वस्यापि वक्तुं शक्यत्वेन   
शूद्रस्याप्यग्निविद्यासद्भावेन वैदिककर्माधिकारापत्त्या अपशूद्राधिकरणभङ्गप्रसङ्गाच्च। विश्वामित्रत्रिसङ्क्वादीनां वरशापादिना क्षत्रियत्वाद्यपायेन   
ब्राह्मणत्वादिप्राप्तिस्मरणाच्च। न च तान्यपि ब्राह्मणकर्मयोग्यत्वप्रतिपादनार्थानीति युक्तं। ब्रह्मणत्वजातेरभावे ब्राह्मणोद्देशेन   
विहितकर्मयोग्यताया एवासम्भवादित्यलं।  
(टी.)  
	तथाशब्द उपमायां। अपिशब्दः समुच्चये ।। अंशांशिनोरत्यन्ताभेदो भेदाभेदौ च ज्ञातव्यौ। तत्रैकांशेन भेदाभेदौ।   
तस्मिन्नपगतेऽप्यंशिनोऽवस्थानात्। सर्वैस्त्वत्यन्ताभेद एवेति। एवकारः कारणातिरिक्तांशाभावात्किमस्य पृथग्ग्रहणेनेत्यस्यापाकरणार्थः।   
प्रत्यक्षत एव पटाद्यंशिनां तन्त्वाद्यतिरिक्तांशप्रतीतेः।  
(मं. मं.)  
	%तत्रैकांशेन भेदाभेदाविति ।।% भेदस्तावदङ्गीकार्यः। अंशापगमे अंश्यवस्थानात्। अभेदोऽपि। घटव्यतिरेकेण पटवत्   
खण्डव्यतिरेकेण महापटस्यादर्शनात् %।। सर्वैस्त्वत्यन्ताभेद एवेति ।।% एते मिलिता वृक्षा वनं, एते गजादयो मिलितास्सेना, एते   
मिलितास्तन्तवः पटः,एते खण्डपटा मिलिता महापटो नान्य इत्यनुभवादित्यर्थः। %।। तन्त्वाद्यतिरिक्तेति ।।% हस्तवितस्त्याद्यवच्छेद्यानां   
ततो न्यूनपरिमाणेभ्यस्तन्तुभ्योऽधिकपरिमाणमहापटाच्चातिरेकप्रतीतेरित्यर्थः।  
(टी.)  
	किञ्चाकाशस्य तावदंशाः सन्तीत्यङ्गीकार्यं। अन्यथा आकाशे विहगशरीरभावाभावौ न स्यातां। संयोगः स्वात्यन्ताभावसमानाश्रय इति   
चेन्न। विरोधात्। अन्यथा सर्वत्र भावाभावविरोधाभावप्रसङ्गात्। न चोपाधिकृतांशसद्भावादविरोधः। उपाधेरपि   
विहगशरीरसमानयोगक्षेमत्वात्। न चाकाशस्योपादानकारणमस्ति। तस्मात्कार्यकारणातिरिक्तांशांशिनौ अङ्गीकार्यौ। अत्र सर्वत्रोपपत्तिः   
शास्त्रोक्ताऽनुसन्धेया।  
(मं. मं.)  
	%।। न स्यातामिति ।।% अंशभेदाभावे एकत्र भावाभावयोर्विरोधादित्यर्थः। अन्यत्र भावाभावयोर्विरोधेऽपि संयोगतदत्यन्ताभावौ न   
विरुद्धौ। एकत्र प्रतीतेरिति चोदयति %।। संयोग इति ।।% देशभेदेनैव संयोगतदत्यन्ताभावयोः प्रतीतेरेक्तर प्रतीतिरसिद्धा।   
तस्मात्संयोगतदत्यन्ताभावावपि एकत्र विरुद्धाविति परिहरति %।। न विरोधादिति ।।  
(टी.)  
	अनेन कार्यकारणादीनां समवायो नास्तीत्युक्तं भवति। तथा गुणादीनामवेकाश्रितत्वं जातेर्नित्यत्वं च निरस्तं भवति। अन्यथा   
सर्वाभेदादिप्रसङ्गात्।।  
(मं. मं.)  
	%अन्यथा सर्वाभेदादिप्रङ्गादिति ।।% यदि संयोगादीनां जातेश्चानेकाश्रितत्वं स्यात्तदा गुणिगुणादेरभेदात् घटाभिन्नसंयोगाभिन्नस्य   
पटस्यापि घटाभेदः प्रसज्येत। तथा घटाभिन्नद्रव्यत्वाभिन्नपटस्यापि घटाभेदः स्यात्। स बाधितः। तस्मान्नानेकाश्रितत्वमित्यर्थः।   
जातेर्नित्यत्वनिराकरणोक्तिस्तु `न चैवं जातेरेकाश्रितत्वे निराश्रयजातेरसम्भवेनाश्रयनाशे नाशः स्यादिति वाच्यं।   
जातेर्नित्यत्वाभावेनेष्टापत्तेः' इत्यभिप्रायेण व्याख्येया।  
	यद्वा %यावद्वस्तु न भेदवदि%ति घटघटत्वयोरत्यन्ताभेद उक्तः। स न युक्तः। जातेर्नित्यत्वेन घटनाशेप्यनष्टायाः घटेन   
सहात्यन्ताभेदायोगादित्याशङ्कापरिहाराय जातिनित्यत्वनिराकरणोक्तिर्व्याख्येया।  
(टी.)  
	नन्वेतत्सर्वं परतन्त्रमित्युक्तं। कोऽसौ परो यत्तन्त्रमेतत्। किं च विष्णुज्ञानमेव मोक्षसाधनमवगतं। तत्किमनेन ज्ञातेनेत्यत आह  
	य एतत्परतन्त्रं तु सर्वमेव हरेः सदा।  
	वशमित्येव जानाति संसारान्मुच्यते हि सः ।। 13 ।।  
	यद्यपि केवलस्यास्य ज्ञानं न पुरुषार्थोपयोगि तथापि परमपुरुषाधीनतयाऽवगतं भवत्येव मोक्षसाधनमिति `द्वे विद्ये वेदितव्ये'   
इत्यादिश्रुतिसिद्धमिति हिशब्देन सूचयति।  
	करतलमिलितामलकप्रख्यं यस्याखिलं विश्वं।  
	कमलापरिवृढममलं वन्दे तं वन्द्यपादाब्जम् ।। 1 ।।  
	इति श्रीमदानन्दतीर्थभगवत्पादाचार्यविरचिततत्वविवेकविवरणं  
	श्रीजयतीर्थभिक्षुरचितं सम्पूर्णं  
		।। श्रीकृष्णार्पणमस्तु ।।  
(मं. मं.)  
	%।। द्वे विद्ये वेदितव्ये इति ।।% अयमर्थः। `द्वे विद्ये वेदितव्ये' इति श्रुत्या परापररूपविद्याद्वयं वेद्यत्वेन प्रतिज्ञाय `तत्रापरा ऋग्वेदो   
यजुर्वेद' इत्यादिना ऋगादेरेव परतन्त्रतत्वभूतदेवतादिप्रतिपादकत्वेनापरविद्यात्वमुक्त्वा `अथ परा यया तदक्षरमधिगम्यते' इति   
विष्णुवाचकत्वेन परत्वस्याप्युक्तत्वादपरविद्यार्थोऽस्वतन्त्रतत्वमपि विष्ण्वधीनत्वेन ज्ञेयमेव। `अन्या वाचो विमुञ्चथ' इत्यादिश्रुतिस्तु   
स्वरूपेण आकारान्तरेण वा परतन्त्रतत्वज्ञाननिषेधपरा। अन्यथाऽस्यामेव श्रुतौ यस्मिन्द्यौरित्यादिनोक्तद्युभ्वाद्यायनत्वेन विशिष्टस्य   
ब्रह्मणः `तमेवैकं जानथ' इति ज्ञानं न विधीयीतेत्यर्थ इति ।।  
		इन्दिरातटिदाश्लिष्ट इन्द्रनीलसमद्युतिः।  
		तापं हरतु मे कृष्णजीमूतोऽमृतवर्षणात् ।। 1 ।।  
	इति श्रीब्रह्मण्यतीर्थपूज्यपादानां शिष्येण व्यासतीर्थमुनिना विरचिता  
		तत्वविवेकभावप्रकाशिका मन्दारमञ्जरी समाप्ता  
