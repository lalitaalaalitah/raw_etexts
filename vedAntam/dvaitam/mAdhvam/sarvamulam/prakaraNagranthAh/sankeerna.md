श्रीगुरुभ्यो नमः  

## नरसिंहनखस्तोत्रम् ।।  
पान्त्वस्मान् पुरुहूतवैरिबलवन्मातङ्गमाद्यद्घटाकुम्भोच्चाद्रिविपाटनाधिकपटुप्रत्येकवज्रायिताः ।  
श्रीमत्कण्ठीरवास्यप्रततसुनखरादारितारातिदूरप्रध्वस्तध्वान्तशान्तप्रविततमनसा भाविता (नाकिवृन्दैः) भूरिभागैः।।1।।  
लक्ष्मीकान्त समन्ततोऽपि(वि)कलयन्नैवेशितुस्ते समं पश्याम्युत्तमवस्तु दूरतरतोपास्तं रसो योष्टमः ।  
यद्रोषोत्करदक्षनेत्रकुटलिप्रान्तोत्थिताग्निस्फुरत्खद्योतोपमविस्फुलिङ्गभसिता ब्रह्मेशशक्रोत्कराः ।।2।।  
इति श्रीमदानन्दतीर्थभगवत्पादाचार्यविरचितं नरसिंहनखस्तोत्रम् ।।  
*******************************  

## द्वादशस्तोत्रम् ।।  
वन्दे वन्द्यं सदानन्दं वासुदेवं निरञ्जनम् । इन्दिरापतिमाद्यादिवरदेश वरप्रदम् ।।1।।  
नमामि निखिलाधीशकिरीटाघृष्टपीठवत् । हृत्तमःशमनेर्काभं श्रीपतेः पादपङ्कजम् ।।2।।   
जाम्बूनदाम्बराधारं नितम्बं चिन्त्यमीशितुः । स्वर्णमञ्जीरसंवीतमारूढं जगदम्बया ।।3।।  
उदरं चिन्त्यमीशस्य तनुत्वेप्यखलिम्भरम् । वलित्रयाङ्कितं नित्यमुपगूढं श्रियैकया ।।4।।  
स्मरणीयमुरो विष्णोरिन्दिरावासमीशितुः । अनन्तमन्तवदिव भुजयोरन्तरं गतम् ।।5।।  
शङ्खचक्रगदापद्मधराश्चिन्त्या हरेर्भुजाः । पीनवृत्ता जगद्रक्षाकेवलोद्योगिनोनिशम् ।।6।।  
सन्ततं चिन्तयेत् कण्ठं भास्वत्कौस्तुभभासकम् । वैकुण्ठस्याखिला वेदा उद्गीर्यन्तेनिशं यतः ।।7।।  
स्मरेत यामिनीनाथसहस्रामितकान्तिमत् । भवतापापनोदीड्यं श्रीपतेर्मुखपङ्कजम् ।।8।।  
पूर्णानन्दसुखोद्भासि मन्दस्मितमधीशितुः । गोविन्दस्य सदा चिन्त्यं नित्यानन्दपदप्रदम् ।।9।।  
स्मरामि भवसन्तापहानिदामृतसागरम् । पूर्णानन्दस्य रामस्य सानुरागावलोकनम् ।।10।।  
ध्यायेदजस्रमीशस्य पद्मजादिप्रतीक्षितम् । भ्रूभङ्गं पारमेष्ठ्यादिपददायि विमुक्तिदम् ।।11।।  
सन्ततं चिन्तयेनन्तमन्तकाले विशेषतः । नैवोदापुर्गृणन्तोन्तं यद्गुणानामजादयः ।।12।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे प्रथमोध्यायः ।  
सुजनोदधिसंवृद्धिपूर्णचन्द्रो गुणार्णवः । अमन्दानन्दसान्द्रो नः प्रीयतामिन्दिरापतिः ।।1।।  
रमाचकोरीविधवे दुष्टदर्पोदवह्नये । सत्पान्थजनगेहाय नमो नारायणाय ते ।।2।।  
चिदचिद्भेदमखलिं विधायादाय भुञ्जते । अव्याकृतगृहस्थाय रमाप्रणयिने नमः ।।3।।  
अमन्दागुणसारोपि मन्दहासेन वीक्षितः । नित्यमिन्दिरयानन्दसान्द्रो यो नौमि तं हरिम् ।।4।।  
वशी वशे न कस्यापि योजितो विजिताखिलः । सर्वकर्ता न क्रियते तं नमामि रमापतिम् ।।5।।  
अगुणाय गुणोद्रेकस्वरूपायादिकारिणे । विदारितारिसङ्घाय वासुदेवाय ते नमः ।।6।।  
आदिदेवाय देवानां पतये सादितारये । अनाद्यज्ञानपाराय नमो वरवराय ते ।।7।।  
अजाय जनयित्रेस्य विजिताखलिदानव । अजादिपूज्यपादाय नमस्ते गरुडध्वज ।।8।।  
इन्दिरामन्दसान्द्राग्य्रकटाक्षप्रेक्षितात्मने । अस्मदिष्टैककार्याय पूर्णाय हरये नमः ।।9।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे द्वितीयोध्यायः ।  
कुरु भुङ्क्ष च कर्म निजं नियतं हरिपादविनम्रधिया सततम् ।   
हरिरेव परो हरिरेव गुरुः हरिरेव जगत्पितृमातृगतिः ।।1।।  
न ततोस्त्परं जगतीड्यतमं परमात् परतः पुरुषोत्तमतः ।  
तदलं बहुलोकविचिन्तनया प्रवणं कुरु मानसमीशपदे ।।2।।  
यततोपि हरेः पदसंस्मरणे सकलं ह्यघमाशु लयं व्रजति ।  
स्मरतस्तु विमुक्तिपदं परमं स्फुटमेष्यति तत्किमपाक्रियते ।।3।।  
श?ृणुतामलसत्यवचः परमं शपथेरितमुच्छ्रितबाहुयुगम् ।  
न हरेः परमो न हरेः सदृशः परमः स तु सर्वचिदात्मगणात् ।।4।।  
यदि नाम परो न भवेत् स हरिः कथमस्य वशे जगदेतदभूत् ।  
यदि नाम न तस्य वशे सकलं कथमेव तु नित्यसुखं न भवेत् ।।5।।  
न कर्मविमामलकालगुणप्रभृतीशमचित्तनु तद्धि यतः ।  
चिदचित्तनु सर्वमसौ तु हरिर्यमयेदिति वैदिकमस्ति वचः ।।6।।  
व्यवहारभिदापि गुरोर्जगतां न तु चित्तगता स हि चोद्यपरम् ।  
बहवः पुरुषाः पुरुषप्रवरो हरिरित्यवदत् स्वयमेव हरिः ।।7।।  
चतुराननपूर्वविमुक्तगणा हरिमेत्य तु पूर्ववदेव सदा ।  
नियतोच्चविनीचतयैव निजां स्थितिमापुरिति स्म परं वचनम् ।।8।।  
आनन्दतीर्थसन्नाम्ना पूर्णप्रज्ञाभिधायुजा ।  
कृतं हर्यष्टकं भक्त्या पठतः प्रियते हरिः ।।9।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे तृतीयोध्यायः ।  
निजपूर्णसुखामितबोधतनुः परशक्तिरनन्तगुणः परमः ।  
अजरारमरणः सकलार्तिहरः कमलापतिरीड्यतमोवतु नः ।।1।।  
यदसुप्तिगतोपि हरिः सुखवान् सुखरूपिणमाहुरतो निगमाः ।  
स्वमतिप्रभवं जगदस्य यतः परबोधतनुं च ततः खपतिम् ।।2।।  
बहुचित्रजगद्बहुधाकरणात् परशक्तिरनन्तगुणः परमः ।  
सुखरूपममुष्य पदं परमं स्मरतस्तु भविष्यति तत्सततम् ।।3।।  
स्मरणे हि परेशितुरस्य विभोर्मलिनानि मनांसि कुतः करणम् ।  
विमलं हि पदं परमं स्वरतं तरुणार्कसवर्णमजस्य हरेः ।।4।।  
विमलैः श्रुतिशाणनिशाततमैः सुमनोसिभिराशु निहत्य दृढम् ।  
बलिनं निजवैरिणमात्मतमोभिदमीशमनन्तमुपास्व हरिम् ।।5।।  
स हि विश्वसृजो विभुशम्भुपुरन्दरसूर्यमुखानपरानमरान् ।  
सृजतीड्यतमोवति हन्ति निजं पदमापयति प्रणतान्सुधिया ।।6।।  
परमोपि रमेशितुरस्य समो न हि कश्चिदभून्न भविष्यति च ।  
क्वचिदद्यतनोपि न पूर्णसदागणितेड्यगुणानुभवैकतनोः ।।7।।  
इति देववरस्य हरेः स्तवनं कृतवान् मुनिरुत्तममादरतः ।  
सुखतीर्थापदाभिहितः पठतस्तदिदं भवति ध्रुवमुच्चसुखम् ।।8।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे चतुर्थोध्यायः ।  
वासुदेवापरिमेयसुधामन् शुद्धसदोदित सुन्दरीकान्त ।   
धराधरधारणवेधुरधर्तः सौधृतिदीधितिवेधृविधातः ।।1।।  
अधिक बन्धं रन्धय बोधाच्छिन्धि पिधानं बन्धुरमद्धा ।   
केशव केशव शासक वन्दे पाशधरार्चित शूरवरेश ।।2।।  
नारायणामल कारण वन्दे कारण कारण पूर्णवरेण्य ।   
माधव माधव साधक वन्दे बाधक बोधक शुद्धसमाधे ।।3।।  
गोविन्द गोविन्द पुरन्दर वन्दे स्कन्दसुनन्दनवन्दितपाद ।  
विष्णो सृजिष्णो ग्रसिष्णो विवन्दे कृष्ण सदुष्णवधिष्णो सुधृष्णो ।।4।।  
मधुसूदन दानवसादन वन्दे दैवतमोदित वेदितपाद ।  
त्रिविक्रम निष्क्रम विक्रम वन्दे सङ्क्रम सुक्रम हुङ्कृतवक्त्र ।।5।।  
वामन वामन भामन वन्दे सामन सीमन सामन सानो ।  
श्रीधर श्रीधर शन्धर वन्दे भूधर वार्धर कन्धरधारिन् ।।6।।  
हृषीकेश सुकेश परेश विवन्दे शरणेश कलेश बलेश सुखेश ।  
पद्मनाभ शुभोद्भव वन्दे सम्भृतलोकभराभर भूरे ।  
दामोदर दूरतरान्तर वन्दे दारितपारगपाद परस्मात् ।।7।।  
आनन्दतीर्थमुनीन्द्रकृता हरिगीतिरियं परमादरतः ।  
परलोकवलिोकनसूर्यनिभा हरिभक्तिविवर्धनशौण्डतमा ।।8।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे पञ्चमोध्यायः ।  
मत्स्यकरूप लयोदविहारिन् वेदविनेत्र चतुर्मुखवन्द्य ।  
कूर्मस्वरूपक मन्दरधारिन् लोकविधारक देववरेण्य ।।1।।  
सूकररूपक दानवशत्रो भूमिविधारक यज्ञवराङ्ग ।  
देव नृसिंह हिरण्यकशत्रो सर्वभयान्तक दैवतबन्धो ।।2।।  
वामन वामन माणववेष दैत्यवरान्तक कारणरूप ।  
राम भृगूद्वह सूर्जितदीप्ते क्षत्रकुलान्तक शम्भुवरेण्य ।।3।।  
राघव राघव राक्षसशत्रो मारुतिवल्लभ जानकिकान्त ।  
देवकिनन्दन सुन्दररूप रुक्मिणिवल्लभ पाण्डवबन्धो ।।4।।  
देवकिनन्दन नन्दकुमार वृन्दावनाञ्चन गोकुलचन्द्र ।  
कन्दफलाशन सुन्दररूप नन्दितगोकुलवन्दितपाद ।।5।।  
इन्द्रसुतावक नन्दकहस्त चन्दनचर्चित सुन्दरिनाथ ।  
इन्दीवरोदरदलनयन मन्दरधारिन् गोविन्द वन्दे ।।6।।  
चन्द्रशतानन कुन्दसुहास नन्दितदैवतानन्दसुपूर्ण ।   
दैत्यविमोहक नित्यसुखादे देवसुबोधक बुद्धस्वरूप ।।7।।  
दुष्टकुलान्तक कल्किस्वरूप धर्मविवर्धन मूलयुगादे ।  
नारायणामलकारणमूर्ते पूर्णगुणार्णव नित्यसुबोध ।।8।।  
आनन्दतीर्थमुनीन्द्रकृता हरिगाथा । पापहरा शुभा नित्यसुखार्था ।।9।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे षष्ठोध्यायः ।  
विश्वस्थितिप्रलयसर्गमहाविभूतिवृत्तिप्रकाशनियमावृतिबन्धमोक्षाः ।   
यस्या अपाङ्गलवमात्रत ऊर्जिता सा श्रीर्यत्कटाक्षबलवत्यजितं नमामि ।।1।।  
ब्रह्मेशशक्ररविधर्मशशाङ्कपूर्वगीर्वाणसन्ततिरियं यदपाङ्गलेशम् ।  
आश्रित्य विश्वविजयं विसृजत्यचिन्त्या श्रीर्यत्कटाक्षबलवत्यजितं नमामि ।।2।।  
धर्मार्थकामसुमतिप्रचयाद्यशेषसन्मङ्गलं विदधते यदपाङ्गलेशम् ।  
आश्रित्य तत्प्रणतसत्प्रणता अपीड्या श्रीर्यत्कटाक्षबलवत्यजितं नमामि ।।3।।  
षड्वर्गनिग्रहनिरस्तसमस्तदोषा ध्यायन्ति विष्णुमृषयो यदपाङ्गलेशम् ।  
आश्रित्य यानपि समेत्य न याति दुःखं श्रीर्यत्कटाक्षबलवत्यजितं नमामि ।।4।।  
शेषाहिवैरिशिवशक्रमनुप्रधानचित्रोरुकर्मरचनं यदपाङ्गलेशम् ।  
आश्रित्य विश्वमखलिं विदधाति धाता श्रीर्यत्कटाक्षबलवत्यजितं नमामि ।।5।।  
शक्रोग्रदीधितिहिमाकरसूर्यसूनुपूर्वं निहत्य निखलिं यदपाङ्गलेशम् ।  
आश्रित्य नृत्यति शिवः प्रकटोरुशक्तिः श्रीर्यत्कटाक्षबलवत्यजितं नमामि ।।6।।  
तत्पादपङ्कजमहासनतामवाप शर्वादिवन्द्यचरणो यदपाङ्गलेशम् ।  
आश्रित्य नागपतिरन्यसुरैर्दुरापां श्रीर्यत्कटाक्षबलवत्यजितं नमामि ।।7।।  
नागारिरुग्रबलपौरुष आप विष्णोर्वाहत्वमुत्तमजवो यदपाङ्गलेशम् ।  
आश्रित्य शक्रमुखदेवगणैरचिन्त्यं श्रीर्यत्कटाक्षबलवत्यजितं नमामि ।।8।।  
आनन्दतीर्थमुनिसन्मुखपङ्कजोत्थं साक्षाद्रमाहरिमनःप्रियमुत्तमार्थम् ।  
भक्त्या पठत्यजितमात्मनि सन्निधाय यः स्तोत्रमेतदभियाति तयोरभीष्टम् ।।9।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे सप्तमोध्यायः ।  

वन्दिताशेषवन्द्योरुवृन्दारकं चन्दनाचर्चितोदारपीनांसकम् ।  
इन्दिराचञ्चलापाङ्गनीराजितं मन्दरोद्धारिवृत्तोद्भुजाभोगिनम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।1।।  
सृष्टिसंहारलीलावलिासाततं पुष्टषाड्गुण्यसद्विग्रहोल्लासिनम् ।  
दुष्टनिश्शेषसंहारकर्मोद्यतं हृष्टपुष्टानुशिष्टप्रजासंश्रयम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।2।।  
उन्नतप्रार्थिताशेषसंसाधकं सन्नतालौकिकानन्ददश्रीपदम् ।  
भिन्नकर्माशयप्राणिसम्प्रेरकं तन्न किं नेति विद्वत्सु मीमांसितम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।3।।  
विप्रमुख्यैः सदा वेदवादोन्मुखैः सुप्रतापैः क्षितिशेश्वरैश्चार्चितम् ।  
अप्रतर्क्योरुसंविद्गुणं निर्मलं सप्रकाशाजरानन्दरूपं परम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।4।।  
अत्ययो यस्य केनापि न क्वापि हि प्रत्ययो यद्गुणेषूत्तमानां परः ।  
सत्यसङ्कल्प एको वरेण्यो वशी मत्यनूनैः सदा वेदवादोदितः ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।5।।  
पश्यतां दुःखसन्ताननिर्मूलनं दृश्यतां दृश्यतामित्यजेशार्चितम् ।  
नश्यतां दूरगं सर्वदाप्यात्मगं वश्यतां स्वेच्छया सज्जनेष्वागतम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।6।।  
अग्रजं यः ससर्जाजमग्र्याकृतिं विग्रहो यस्य सर्वे गुणा एव हि ।  
उग्र आद्योपि यस्यात्मजाग्य्रात्मजः सद्गृहीतः सदा यः परं दैवतम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।7।।  
अच्युतो यो गुणैर्नित्यमेवाखिलैः प्रच्युतोशेषदोषैः सदा पूर्तितः ।  
उच्यते सर्ववेदोरुवादैरजः स्वर्चितो ब्रह्मरुद्रेन्द्रपूर्वैः सदा ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।8।।  
धार्यते येन विश्वं सदाजादिकं वार्यतेशेषदुःखं निजध्यायिनाम् ।  
पार्यते सर्वमन्यैर्न यत्पार्यते कार्यते चाखलिं सर्वभूतैः सदा ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।9।।  
सर्वपापानि यत्संस्मृतेः सङ्क्षयं सर्वदा यान्ति भक्त्या विशुद्धात्मनाम् ।  
शर्वगुर्वादिगीर्वाणसंस्थानदः कुर्वते कर्म यत्प्रीतये सज्जनाः ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।10।।  
अक्षयं कर्म यस्मिन् परे स्वर्पितं प्रक्षयं यान्ति दुःखानि यन्नामतः ।  
अक्षरो योजरः सर्वदैवामृतः कुक्षिगं यस्य विश्वं सदाजादिकम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।11।।  
नन्दितीर्थोरुसन्नामिनो नन्दिनः सन्दधानाः सदानन्ददेवे मतिम् ।  
मन्दहासारुणापाङ्गदत्तोन्नतिं नन्दिताशेषदेवादिवृन्दं सदा ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ।।12।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे अष्टमोध्यायः ।  
अतिमत तमोगिरिसमितिविभेदन पितामहभूतिद गुणगणनलिय ।  
शुभतमकथाशय परम सदोदित जगदेककारण राम रमारमण ।।1।।  
विधिभवमुखसुरसततसुवन्दित रमामनोहर भव मम शरणम् ।  
शुभतमकथाशय परम सदोदित जगदेककारण राम रमारमण ।।2।।  
अगणितगुणगणमयशरीर हे विगतगुणेतर भव मम शरणम् ।  
शुभतमकथाशय परम सदोदित जगदेककारण राम रमारमण ।।3।।  
अपरिमितसुखनिधिविमलसुदेह हे विगतसुखेतर भव मम शरणम् ।  
शुभतमकथाशय परम सदोदित जगदेककारण राम रमारमण ।।4।।  
प्रचलितलयजलविहरणशाश्वत सुखमय मीन हे भव मम शरणम् ।  
शुभतमकथाशय परम सदोदित जगदेककारण राम रमारमण ।।5।।  
सुरदितिजसुबलवलिुलितमन्दरधर परकूर्म हे भव मम शरणम् ।  
शुभतमकथाशय परम सदोदित जगदेककारण राम रमारमण ।।6।।  
सगिरिवरधरातलवह सुसूकर परम विबोध हे भव मम शरणम् ।  
शुभतमकथाशय परम सदोदित जगदेककारण राम रमारमण ।।7।।  
अतिबलदितिसुतहृदयविभेदन जय नृहरेमल भव मम शरणम् ।  
शुभतमकथाशय परम सदोदित जगदेककारण राम रमारमण ।।8।।  
बलिमुखदितिसुतविजयविनाशन जगदवनाजित भव मम शरणम् ।  
शुभतमकथाशय परम सदोदित जगदेककारण राम रमारमण ।।9।।  
अविजितकुनृपतिसमितिविखण्डन रमावर वीरप भव मम शरणम् ।  
शुभतमकथाशय परम सदोदित जगदेककारण राम रमारमण ।।10।।  
खरतरनिशिचरदहन परामृत रघुवर मानद भव मम शरणम् ।  
शुभतमकथाशय परम सदोदित जगदेककारण राम रमारमण ।।11।।  
सुललिततनुवर वरद महाबल यदुवर पार्थप भव मम शरणम् ।  
शुभतमकथाशय परम सदोदित जगदेककारण राम रमारमण ।।12।।  
दितिसुतमोहन विमलविबोधन परगुणबुद्ध हे भव मम शरणम् ।  
शुभतमकथाशय परम सदोदित जगदेककारण राम रमारमण ।।13।।  
कलिमलहुतवह सुभग महोत्सव शरणद कल्कीश हे भव मम शरणम् ।  
शुभतमकथाशय परम सदोदित जगदेककारण राम रमारमण ।।14।।  
अखलिजनिवलिय परसुखकारण परपुरुषोत्तम भव मम शरणम् ।  
शुभतमकथाशय परम सदोदित जगदेककारण राम रमारमण ।।15।।  
इति तव नुतिवरसततरतेर्भव सुशरणमुरुसुखतीर्थमुनेर्भगवन् ।  
शुभतमकथाशय परम सदोदित जगदेककारण राम रमारमण ।।16।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे नवमोध्यायः ।  
अवनः श्रीपतिरप्रतिरधिकेशादिभवादे । करुणापूर्णवरप्रद ज्ञापय मे ते ।।1।।  
सुरवन्द्याधिप सद्वर भरिताशेषगुणालम् । करुणापूर्णवरप्रद ज्ञापय मे ते ।।2।।  
सकलध्वान्तविनाशक परमानन्दसुधाहो । करुणापूर्णवरप्रद ज्ञापय मे ते ।।3।।  
त्रिजगत्पोत सदार्चितचरणाशापतिधातो । करुणापूर्णवरप्रद ज्ञापय मे ते ।।4।।  
त्रिगुणातीत विधारक परितो देहि सुभक्तिम् । करुणापूर्णवरप्रद ज्ञापय मे ते ।।5।।  
शरणं कारणभावन भव मे तात सदालम् । करुणापूर्णवरप्रद ज्ञापय मे ते ।।6।।  
मरणप्राणद पालक जगदीशाव सुभक्तिम् । करुणापूर्णवरप्रद ज्ञापय मे ते ।।7।।  
तरुणादित्यसवर्णकचरणाब्जामलकीर्ते । करुणापूर्णवरप्रद ज्ञापय मे ते ।।8।।  
सलिलप्रोत्थसरागकमणिवर्णोच्चनखादे । करुणापूर्णवरप्रद ज्ञापय मे ते ।।9।।  
खजतूणीनिभपावनवरजङ्घमितशक्ते । करुणापूर्णवरप्रद ज्ञापय मे ते ।।10।।  
इभहस्तप्रभशोभनपरमोरुस्थरमाले । करुणापूर्णवरप्रद ज्ञापय मे ते ।।11।।  
असनोत्फुल्लसुपुष्पकसमवर्णावरणान्ते । करुणापूर्णवरप्रद ज्ञापय मे ते ।।12।।  
शतमोदोद्भवसुन्दरवरपद्मोत्थितनाभे । करुणापूर्णवरप्रद ज्ञापय मे ते ।।13।।  
जगदागूहकपल्लवसमकुक्षे शरणादे । करुणापूर्णवरप्रद ज्ञापय मे ते ।।14।।  
जगदम्बामलसुन्दरगृलवक्षोवरयोगिन् । करुणापूर्णवरप्रद ज्ञापय मे ते ।।15।।  
दितिजान्तप्रद चक्रदरगदायुग्वरबाहो । करुणापूर्णवरप्रद ज्ञापय मे ते ।।16।।  
परमज्ञानमहानिधिवदनश्रीरमणेन्दो । करुणापूर्णवरप्रद ज्ञापय मे ते ।।17।।  
निखिलाघौघविनाशक परसौख्यप्रददृष्टे । करुणापूर्णवरप्रद ज्ञापय मे ते ।।18।।  
परमानन्दतीर्थमुनिराजो हरिगाथाम् । कृतावान्नित्यसुपूर्णैकपरमानन्दपदैषी ।।19।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे दशमोध्यायः ।  
उदीर्णमजरं दिव्यममृतस्यन्द्यधीशितुः । आनन्दस्य पदं वन्दे ब्रह्मेन्द्राद्यभिवन्दितम् ।।1।।  
सर्ववेदपदोद्गीतमिन्दिरावासमुत्तमम् । आनन्दस्य पदं वन्दे ब्रह्मेन्द्राद्यभिवन्दितम् ।।2।।  
सर्वदेवादिदेवस्य विदारितमहत्तमः । आनन्दस्य पदं वन्दे ब्रह्मेन्द्राद्यभिवन्दितम् ।।3।।  
उदारमादरान्नित्यमनिन्द्यं सुन्दरीपतेः । आनन्दस्य पदं वन्दे ब्रह्मेन्द्राद्यभिवन्दितम् ।।4।।  
इन्दीवरोदरनिभं सुपूर्णं वादिमोहदम् । आनन्दस्य पदं वन्दे ब्रह्मेन्द्राद्यभिवन्दितम् ।।5।।  
दातृसर्वामरैश्वर्यविमुक्त्यादेरहो वरम् । आनन्दस्य पदं वन्दे ब्रह्मेन्द्राद्यभिवन्दितम् ।।6।।  
दूराद् दूरतरं यत्तु तदेवान्तिकमन्तिकात् । आनन्दस्य पदं वन्दे ब्रह्मेन्द्राद्यभिवन्दितम् ।।7।।  
पूर्णसर्वगुणैकार्णमनाद्यन्तं सुरेशितुः । आनन्दस्य पदं वन्दे ब्रह्मेन्द्राद्यभिवन्दितम् ।।8।।  
आनन्दतीर्थमुनिना हरेरानन्दरूपिणः । कृतं स्तोत्रमिदं पुण्यं पठन्नानन्दतामियात् ।।9।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे एकादशोध्यायः ।  
आनन्द मुकुन्द अरविन्दनयन । आनन्दतीर्थपरानन्दवरद ।।1।।  
सुन्दरीमन्दिर गोविन्द वन्दे । आनन्दतीर्थपरानन्दवरद ।।2।।  
चन्द्रकमन्दिरनन्दक वन्दे । आनन्दतीर्थपरानन्दवरद ।।3।।  
चन्द्रसुरेन्द्रसुवन्दित वन्दे । आनन्दतीर्थपरानन्दवरद ।।4।।  
मन्दारस्यन्दकस्यन्दन वन्दे । आनन्दतीर्थपरानन्दवरद ।।5।।  
वृन्दारकवृन्दसुवन्दित वन्दे । आनन्दतीर्थपरानन्दवरद ।।6।।  
मन्दारस्यन्दितमन्दिर वन्दे । आनन्दतीर्थपरानन्दवरद ।।7।।  
मन्दिरस्यन्दनस्यन्दक वन्दे । आनन्दतीर्थपरानन्दवरद ।।8।।  
इन्दिरानन्दकसुन्दर वन्दे । आनन्दतीर्थपरानन्दवरद ।।9।।  
आनन्दचन्द्रिकास्यन्दन वन्दे । आनन्दतीर्थपरानन्दवरद ।।10।।  
इति श्रीमदानन्दतीर्थभगवत्पादाचार्यविरचिते द्वादशस्तोत्रे द्वादशोध्यायः ।  
*******************************  
## जयन्तीकल्पः  
रोहिण्यामर्धरात्रे तु यदा कालाष्टमी भवेत् । जयन्ती नाम सा प्रोक्ता सर्वपापप्रणाशिनी ।।1।।  
यस्यां जातो हरिः साक्षात् निशीथे भगवानजः । तस्मात्तद्दिनमत्यन्तं पुण्यं पापहरं स्मृतम् ।।2।।  
तस्मात् सर्वैरुपोष्या सा जयन्ती नाम वै सदा । द्विजातिभिविशेषेण तद्भक्तैश्च विशेषतः ।।3।।  
यो भुङ्क्ते तद्दिने मोहात् पूयशोणितमत्ति सः । तस्मादुपवसेत् पुण्यं तद्दिनं श्रद्धयान्वितः ।।4।।  
कृत्वा शौचं यथान्यायं स्नानं कुर्यादतन्द्रितः । प्रभातकाले मेधावी योगायेति यथाविधि ।।5।।  
नित्याह्निकं प्रकुर्वीत भगवन्तमनुस्मरन् ।   
योगाय योगपतये योगेश्वराय योगसम्भवाय श्रीगोविन्दाय नमो नमः ।।6।।  
मध्याह्नकाले च पुनः सायङ्काले त्वतन्द्रितः । स्नायीत पूर्वतन्त्रेण वासुदेवमनुस्मरन् ।।7।।  
ततः पूजां प्रकुर्वीत विधिवत्सुसमाहितः । यज्ञायेति च मन्त्रेण श्रद्धाभक्तियुतः पुमान् ।।8।।  
कृष्णं च बलभद्रं च वसुदेवं च देवकीम् । नन्दगोपं यशोदां च सुभद्रां तत्र पूजयेत् ।।  
अर्घ्यं दत्वा समभ्यर्च्याभ्युदिते शशिमण्डले ।।9।।  
जातः कंसवधार्थाय भूभारोत्तारणाय च । कौरवाणां विनाशाय दैत्यानां निधनाय च ।।10।।  
पाण्डवानां हितार्थाय धर्मसंस्थापनाय च । गृहणार्ध्यं मया दत्तं देवक्या सहितो हरे ।।11।।  
क्षीरोदार्णवसम्भूत अत्रिनेत्रसमुद्धव । गृहाणार्घ्यं मया दत्तं रोहिण्या सहितः शशिन् ।।12।।  
दत्वार्घ्यं मनुनानेन ह्युपास्थाय विधुं बुधः । शशिने चन्द्रदेवाय सोमदेवाय चेन्दवे ।।13।।  
मृगिणे शशिबिम्बाय लोकदीपाय दीपिने । रोहिणीसक्तचित्ताय तारकापतये नमः ।।14।।  
उपसंहृत्य तत्सर्वं ब्रह्मचारी जितेन्द्रियः । विश्वाय च मन्त्रेण ततः स्वापं समाचरेत् ।।15।।  
ततो नित्याह्निकं कृत्वा शक्तितो दीयतां धनम् । सर्वायेति च मन्त्रेण ततः पारणमाचरेत् ।  
धर्मायेति ततः स्वस्थो मुच्यते सर्वकलि्बिषैः ।।16।।  
इति श्रीमदानन्दतीर्थभगवत्पादाचार्यविरचितः जयन्तीकल्पः ।।  
*******************************  
प्रणवकल्पः  
समिच्चर्वाज्यकान् हुत्वा सम्यक् पुरुषसूक्ततः । सर्वेषामभयं दत्वा विरक्तः प्रव्रजेद्धरिम् ।।1।।  
श्रुत्वा भागवतं शुद्धमाचार्यं शरणं व्रजेत् । अधीहि भगवो ब्रह्मेत्यस्मै ब्रूयाद् गुरुः परम् ।।2।।  
उच्चारयंस्त्रिशस्तारं दक्षिणे श्रवणे तथा । ऋषिच्छन्दोदैवतानि ब्रूयात्तस्य क्रमात् सुधीः ।।3।।  
अन्तर्यामी गायत्री परमात्मेत्यनुक्रमात् । विश्वश्च तैजसः प्राज्ञस्तुर्यश्चाक्षरदेवताः ।।4।।  
कृष्णो रामो नृसिंहश्च वराहो विष्णुरेव च । परञ्ज्योतिः परम्ब्रह्म वासुदेव इति क्रमात् ।।5।।  
अकारादेस्तथा शान्तातिशान्तान्तस्य देवताः । एवमुक्त्वा तु तद्ध्यानं ब्रूयाच्छिष्याय सद्गुरुः ।।6।।  
अष्टपत्रे तु हृत्पद्मे मध्ये सूर्येन्दुवह्निगम् । पीठं तन्मध्यपद्मस्थं नारायणमनामयम् ।।7।।  
उद्यदादित्यसङ्काशं तेजसानुपमं सदा । सहस्रेणापि सूर्याणां सञ्ज्ञानानन्दरूपिणम् ।।8।।  
अतिरक्ततलं भास्वन्नखराजिविराजितम् । वृत्तजङ्घं वृत्तजानुं हस्तिहस्तोरुमीश्वरम् ।।9।।  
महाकटितटाबद्धकाञ्चीपीताम्बरोज्जवलम् । निमन्नाभिं सुत्रिवलिं सुवृत्तोदरबन्धनम् ।।10।।  
विशालवक्षसं भ्राजत्कौस्तुभामुक्तकन्धरम् । वनमालाधरं हारवैजयन्त्यादिभिर्युतम् ।।11।।  
पृथुदीर्घचतुर्बाहुं शङ्खचक्रगदाम्बुजैः । युक्तमुन्निद्रपद्माक्षं स्फुरन्मकरकुण्डलम् ।।12।।  
पूर्णचन्द्रयुतोद्रिक्तकान्तिमन्मुखपङ्कजम् । सुभ्रुवं सुललाटान्तं किरीटाबद्धमूर्धजम् ।।13।।  
निःशेषदुःखशमनं नित्यानन्दशुचिस्मितम् । विश्वादींश्चैव कृष्णादीनेवम्भूतान् सनातनान् ।।14।।  
अभिन्नानेव सततं तस्माद्विष्णोः परात्मनः । वराभयोद्यतकरान्नित्यानन्दैकरूपिणः ।।15।।  
एवमुक्त्वा गुरुर्ध्यानं शपथं कारयेत्ततः । न विष्णुं वैष्णवांश्चैवाप्युत्सृजेयमिति त्रिशः ।।16।।  
न चान्यदेवतासाम्यं तदैक्यमथवा हरेः । चिन्तयेयं मृतो वापि न चाप्येकत्ववादिभिः ।।17।।  
समत्ववादिभिर्वाहं सङ्गच्छेयं कथञ्चन । तन्निन्दकैश्च तद्भक्तनिन्दकैर्वा महामुने ।।18।।  
एवं कृते तु शपथं मस्तके हस्तपङ्कजम् । निधायोत्तीर्य संसारात् सुखी भव हरेः प्रियः ।।19।।  
सर्वदुःखदिभिर्मुक्तो नित्यानन्दैकरूपिणः । सम्प्राप्य विष्णुसामीप्यं तत्रापि हरिभक्तिमान् ।।20।।  
भक्तिमांश्चान्यदेवेषु तारतम्यं च सर्वदा । सर्वोत्कर्षं स्मरन्विष्णोर्भूयाश्चैव सदा सुखी ।।21।।  
न मुक्तौ विष्णुनैक्यं वा मुक्तानां साम्यमेव वा । स्मरेथा इति चोक्त्वा तु समयाननुशिक्षयेत् ।।22।।  
नित्यशश्च हरेः पूजा जपध्यानसमर्पणम् । कर्तव्यं तु त्वया वत्स जपश्च त्रिसहस्रकः ।।23।।  
मध्यमः प्रणवस्योक्तो योवरः स सहस्रकः । त्रिसहस्रात् परो यस्तु स उत्तमजपः स्मृतः ।।24।।  
आत्मानं प्रतिबिम्बत्वे ध्यायन्बिम्बं जनार्दनम् । ध्यायंश्च सततं वत्स सपर्यां नित्यशः कुरु ।।25।।  
मानसैर्वाथ पुष्पैर्वा प्रणवेन समाहितः । अन्यांश्च वैष्णवान्मन्त्राञ्जपेथा भक्तिपूर्वकम् ।।26।।  
श?ृणुष्व वैष्णवं शास्त्रं सदा वेदार्थतत्परः । वेदान्मन्त्रानुपनिषत्सहितान् सर्वदा श?ृणु ।।27।।  
इतिहासपुराणे च पञ्चरात्रं तथैव च । तदर्थान् ब्रह्मसूत्रैश्च सम्यङ्निर्णीय तत्त्वतः ।।  
विष्णोः सर्वोत्तमत्वं च सर्वदा प्रतिपादय ।।28।।  
इति श्रीमदानन्दतीर्थभगवत्पादाचार्यविरचितः प्रणवकल्पः ।।  
## सदाचारस्मृतिः।।  
यस्मिन् सर्वाणि कर्माणि सन्न्यस्याध्यात्मचेतसा । निराशी निर्ममो याति परं जयति सोच्युतः ।।1।।  
स्मृत्वा हरिं समुत्थाय कृतशौचो यथाविधि । धौतदन्तः समाचम्य स्नानं कुर्याद् विधानतः ।।2।।  
उद्धृते ति मृदालिप्य द्विषडष्टषडक्षरैः । त्रिर्निमज्जयाप्यसूक्तेन प्रोक्षयित्वा पुनस्तथा ।।3।।  
मृदालिप्य निमज्ज्य त्रिस्त्रिर्जपेदघमर्षणम् । स्त्रष्टारं सर्वलोकानां स्मृत्वा नारायणं परम् ।।4।।  
यतश्वासो निमज्ज्याप्सु प्रणवेनोत्थितस्ततः । सिञ्चेत् पुरुषसूक्तेन स्वदेहस्थं हरिं स्मरन् ।।5।।  
वसित्वा वास आचम्य प्रोक्ष्याचम्य च मन्त्रतः । गायत्र्या चाञ्जलिं दत्वा ध्यात्वा सूर्यगतं हरिम् ।।6।।  
मन्त्रतः परिवृत्याथ समाचम्य सुरादिकान् । तर्पयित्वा निपीड्याथ वासो निस्तीर्य चाञ्जसा ।।7।।  
सहस्रपरमां देवीं शतमध्यां दशावराम् । आसूर्यदर्शनात् तिष्ठेत् ततस्तूपविशेत वा ।।8।।  
पूर्वां सन्ध्यां सनक्षत्रामुत्तरां सदिवाकराम् । उत्तरामुपविश्यैव वाग्यतः सर्वदा जपेत् ।।9।।  
ध्येयः सदा सवितृमण्डलमध्यवर्ती नारायणः सरसिजासनसन्निविष्टः ।  
केयूरवान् मकरकुण्डलवान् किरीटी हारी हिरण्मयवपुः धृतशङ्खचक्रः ।।10।।  
गायत्र्यास्त्रिगुणं विष्णुं ध्यायन्नष्टाक्षरं जपेत् । प्रणम्य देवान् विप्रांश्च गुरूंश्च हरिपार्षदान् ।।11।।  
एवं सर्वोत्तमं विष्णुं ध्यायन्नेवार्चयेद्धरिम् । ध्यानप्रवचनाभ्यां च यथायोग्यमुपासनम् ।।12।।  
धर्मेणेज्यासाधनानि साधयित्वा विधानतः । स्नात्वा सम्पूजयेद्विष्णुं वेदतन्त्रोक्तमार्गतः ।।  
वैश्वदेवं बलिं चैव कुर्यान्नित्यं तु तर्पणम् ।।13।।  
इष्टं दत्तं हुतं जप्तं पूर्तं यच्चात्मनः प्रियम् । दारान् सुतान् प्रियान् प्राणान् परस्मै सन्निवेदयेत् ।।14।।  
भुक्तशेषं भगवतो भृत्यातिथिपुरस्सरः । भुञ्जीत हृद्गतं विष्णुं स्मरंस्तद्गतमानसः ।।15।।  
आचम्य मूलमन्त्रेण कोष्ठं स्वमभिमन्त्रयेत् । वेदशास्त्रविनोदेन प्रीणयन् पुरुषोत्तमम् ।।16।।  
अहःशेषं नयेत् सन्ध्यामुपासीताथ पूर्ववत् । यामात् परत एवाथ स्वपेत् ध्यायञ्जनार्दनम् ।  
अन्तराले ततो बुद्ध्वा स्मरेत बहुशो हरिम् ।।14।।  
कायेन वाचा मनसैन्द्रियैर्वा बुद्ध्यात्मना वा प्रकृतिस्वभावात् ।   
करोति यद्यत्सकलं परस्मै नारायणायेति समर्पयेत् तत् ।।18।।  
द्वाविमौ पुरुषौ लोके क्षरश्चाक्षर एव च । क्षरः सर्वाणि भूतानि कूटस्थोक्षर उच्यते ।।19।।  
उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वरः ।।20।।  
यस्माद् क्षरमतीतोहमक्षरादपि चोत्तमः । अतोस्मि लोके वेदे च प्रथितः पुरुषोत्तमः ।।21।।  
यो मामेवमसम्मूढो जानाति पुरुषोत्तमम् । स सर्वविद्भजति मां सर्वभावेन भारत ।।22।।  
इति गुह्यतमं शास्त्रमिदमुक्तं मयानघ । एतद्बुद्ध्वा बुद्धिमान् स्यात् कृतकृत्यश्च भारत ।।23।।  
रुद्रं समाश्रिता देवा रुद्रो ब्रह्माणमाश्रितः । ब्रह्मा मामाश्रितो नित्यं नाहं कञ्चिदुपाश्रितः ।।24।।  
ये मे मतमिदं नित्यमनुतिष्ठन्ति मानवाः । श्रद्धावन्तोनसूयन्तो मुच्यन्ते तेपि कर्मभिः ।।25।।  
ये त्वेतदभ्यसूयन्तो नानुतिष्ठन्ति मे मतम् । सर्वज्ञानविमूढांस्तान् विद्धि नष्टानचेतसः ।।26।।  
द्वौ भूतसर्गौ लोकेस्मिन् दैव आसुर एव च । विष्णुभक्तिपरो दैवो विपरीतस्तथासुरः ।।27।।  
स्मर्तव्यः सततं विष्णुः विस्मर्तव्यो न जातुचित् । सर्वे विधिनिषेधाः स्युरेतयोरेव किङ्कराः ।।28।।  
धर्मो भवत्यधर्म्मोपि कृतो भक्तैस्तवाच्युत । पापं भवति धर्मोपि यो नभक्तैः कृतो हरे ।।29।।  
मन्मना भव मद्भक्तो मद्याजी मां नमस्कुरु । नित्यं भवेच्च मन्निष्ठो बुभूषुः पुरुषस्सदा ।।30।।  
एष नित्यः सदाचारो गृहिणो वनिनस्तथा । वैश्वदेवं बलिं दन्तधावनं चाप्यृते वटोः ।।31।।  
एवमेव यतेः स्वीयवित्तेन तु विना सदा । मूलमन्त्रैः सदा स्नानं विष्णोरेव च तर्पणम् ।।32।।  
विशेषो निष्क्रिययतेरजलाञ्जलिता तथा । तर्पणं तु हरेरेव यतेरन्यत्र चोदितम् ।।33।।  
समिद्धोमो वटोश्चैव स्मृत्वा विष्णुं हुताशने । सर्ववर्णाश्रमैर्विष्णुरेक एवेज्यते सदा ।  
रमाब्रह्मादयस्तस्य परिवारत एव तु ।।34।।  
कविं पुराणमनुशासितारमणोरणीयांसमनुस्मरेद्यः ।  
सर्वस्य धातारमचिन्त्यरूपमादित्यवर्णं तमसः परस्तात् ।।35।।  
वेदाहमेतं पुरुषं महान्तं आदित्यवर्णं तमसस्तु पारे ।  
सर्वाणि रूपाणि विचिन्त्य धीरः नामानि कृत्वाभिवदन्यदास्ते ।।36।।  
धाता पुरस्ताद्यमुदाजहार शक्रः प्रविद्वान् प्रदिशश्चतस्रः ।  
तमेवं विद्वानमृत इह भवति नान्यः पन्था अयनाय विद्यते ।।37।।  
आनन्दतीर्थमुनिना व्यासवाक्यसमुद्धृतिः । सदाचारस्य विषये कृता सङ्क्षेपतः शुभा ।।38।।  
अशेषकल्याणगुणनित्यानुभवसत्तनुः । अशेषदोषरहितः प्रीयतां पुरुषोत्तमः ।।39।।    
इति श्रीमदानन्दतीर्थभगवत्पादाचार्यविरचितः सदाचारस्मृतिः ।।  
## कृष्णामृतमहार्णवम् ।।  
अर्चितः संस्मृतो ध्यातः कीर्तितः कथितः स्मृतः । यो ददात्यमृतत्त्वं स मां रक्षतु केशवः ।।1।।  
तापत्रयेण सन्तप्तं यदेतदखलिं जगत् । वक्ष्यामि शान्तये तस्य कृष्णामृतमहार्णवम् ।।2।।  
ते नरा पशवो लोके किं तेषां जीविते फलम् । यैर्न लब्धा हरेर्दीक्षा नार्चितो वा जनार्दनः ।।3।।  
संसारेस्मिन् महाघोरे जन्मरोगभयाकुले । अयमेको महाभागः पूज्यते यदधोक्षजः ।।4।।  
स नाम सुकृती लोके कुलं तेन ह्यलङ्कृतम् । आधारः सर्वभूतानां येन विष्णुः प्रसादितः ।।5।।  
यज्ञानां तपसां चैव शुभानां चैव कर्मणाम् । तद्विशिष्टफलं नॄणां सदैवाराधनं हरेः ।।6।।  
कलौ कलिमलध्वंसिसर्वपापहरं हरिम् । येर्चयन्ति सदा नित्यं ते च वन्द्या यथा हरिः ।।7।।  
नास्ति श्रेयस्तमं नॄणां विष्णोराराधनान्मुने । युगेस्मिन्न्तामसे लोके सततं पूज्यते हरिः ।।8।।  
अर्चिते देवदेवेशे शङ्खचक्रगदाधरे । अर्चिताः सर्वदेवाः स्युर्यतः सर्वगतो हरि ।।9।।  
स्वर्चिते सर्वलोकेशे सुरासुरनमस्कृते । केशवे कंसकेशिघ्ने न याति नरकं नरः ।।10।।  
सकृदभ्यर्च्य गोविन्दं बलि्वपत्रेण मानवः । मुक्तिभागी निरातङ्की विष्णुलोके महीयते ।।11।।  
सकृदभ्यर्चितो येन हेलयापि नमस्कृतः । स याति परमं स्थानं यत्सुरैरपि दुर्लभम् ।।12।।  
श्रीनारदः   
समस्तलोकनाथस्य देवदेवस्य शार्ङ्गिणः । साक्षाद्भगवतो विष्णोः पूजनं जन्मनः फलम् ।।13।।  
पुलस्त्यः   
भक्त्या दूर्वाङ्कुरैः पुम्भिः पूजितः पुरुषोत्तमः । हरिर्ददाति हि फलं सर्वयज्ञैश्च दुर्लभम् ।।14।।  
विधिना देवदेवेशः शङ्खचक्रधरो हरिः । फलं ददाति सुलभं सलिलेनापि पूजितः ।।15।।  
नारदः   
नरके पच्यमानस्तु यमेन परिभाषितः । किं त्वया नार्चितो देवः केशवः क्लेशनाशनः ।।16।।  
शङ्करः   
दव्याणामप्यभावे तु सलिलेनापि पूजितः । यो ददाति स्वकं स्थानं स त्वया किं न पूजितः ।।17।।  
धर्म उवाच   
नरसिंहो हृषीकेशः पुण्डरीकनिभेक्षणः । स्मरणान्मुक्तिदो नॄणां स त्वया किं न पूजितः ।।18।।  
ब्रह्मोवाच   
गर्भस्थिता मृता वापि मुषितास्ते सुदूषिताः । न प्राप्ता यैर्हरेर्दीक्षा सर्वदुःखविमोचनी ।।19।।  
मार्कण्डेय  
सकृदभ्यर्चितो येन देवदेवो जनार्दनः । यत्कृतं तत्कृतं तेन सम्प्राप्तं परमं पदम् ।।20।।  
धर्मार्थकाममोक्षाणां नान्योपायस्तु विद्यते । सत्यं ब्रवीमि देवेश हृषीकेशार्चनादृते ।।21।।  
तस्य यज्ञवराहस्य विष्णोरमिततेजसः । प्रणामं ये प्रकुर्वन्ति तेषामपि नमो नमः ।।22।।  
मरीचिः   
अनाराधितगोविन्दैर्नरैः स्थानं नृपात्मज । न हि सम्प्राप्यते श्रेष्ठं तस्मादाराधयाच्युतम् ।।23।।  
अत्रिः   
परः पराणां पुरुषस्तुष्टो यस्य जनार्दनः । स चाप्नोत्यक्षयं स्थानमेतत्सत्यं मयोदितम् ।।24।।  
अङ्गिराः  
यस्यान्तः सर्वमेवेदमच्युतस्याव्ययात्मनः । तमाराधय गोविन्दं स्थानमग्र्यं यदिच्छसि ।।25।।  
पुलस्त्यः   
परं ब्रह्म परं धाम योसौ ब्रह्म सनातनम् । तमाराध्य हरिं याति मुक्तिमप्यतिदुर्लभम् ।।26।।  
ऐन्द्रमिन्द्रः परं स्थानं यमाराध्य जगत्पतिम् । प्राप यज्ञपतिं विष्णुं तमाराधय सुव्रत ।।27।।  
प्राप्नोत्याराधिते विष्णौ मनसा यद्यदिच्छति । त्रैलोक्यान्तर्गतं स्थानं किमु लोकोत्तरोत्तरम् ।।28।।  
ये स्मरन्ति सदा विष्णुं शङ्खचक्रगदाधरम् । सर्वपापविनिर्मुक्तः परं ब्रह्म विशन्ति ते ।।29।।  
ततोनिरुद्धं देवेशं प्रद्युम्नं च ततः परम् । ततः सङ्कर्षणं देवं वासुदेवं परात्परम् ।।30।।  
वासुदेवात् परं नास्ति इति वेदान्तनिश्चयः । वासुदेवं प्रविष्टानां पुनरावर्तनं कुतः ।।31।।  
अत्रिः  
यो यानिच्छेन्नरः कामान् नारी वा वरवर्णिनी । तान् समाप्नोति विपुलान् समाराध्य जनार्दनम् ।।32।।  
ब्रह्मा   
बाहुभ्यां सागरं तर्तुं क इच्छेत पुमान् भुवि । वासुदेवमनाराध्य को मोक्षं गन्तुमिच्छति ।।33।।  
अनाराधिगोविन्दा ये नरा दुःखभागिनः । आराध्य वासुदेवं स्युर्नित्यानन्दैकभागिनः ।।34।।  
शङ्करः  
कृते पापेनुतापो वै यस्य पुंसः प्रजायते । प्रायश्चित्तं तु तस्योक्तं हरिसंस्मरणं परम् ।।35।।  
न ह्यपुण्यवतां लोके मूढानां कुटलिात्मनाम् । भक्तिर्भवति गोविन्दे स्मरणं कीर्तनं तथा ।।36।।  
तदैव पुरुषो मुक्तो जन्ममृत्युजरादिभिः । जितेन्द्रियो विशुद्धात्मा यदैव स्मरते हरिम् ।।37।।  
प्राप्ते कलियुगे घोरे धर्मज्ञानाविवर्जिते । न कश्चित् स्मरते लोके कृष्णं कलिमलापहम् ।।38।।  
न कलौ देवदेवस्य जन्मदुःखापहारिणः । करोति मर्त्यो मूढात्मा स्मरणं कीर्तनं हरेः ।।39।।  
ये स्मरन्ति सदा विष्णुं विशुद्धेनान्तरात्मना । ते प्रयान्ति भवं त्यक्त्वा विष्णुलोकमनामयम् ।।40।।  
गर्भदुःजरारोगजन्मसंसारबन्धनैः । न बाध्यते नरो नित्यं वासुदेवमनुस्मरन् ।।41।।  
यममार्गं महाघोरं नरकाणि यमं तथा । स्वप्नेपि नैव पश्येत यः स्मरेत् गरुडध्वजम् ।।42।।  
हृदि रूपं मुखे नाम नैवेद्यमुदरे हरेः । पादोदकं च निर्माल्यं मस्तके यस्य सोच्युतः ।।43।।  
गोविन्दस्मरणं पुंसां पापराशिमहाचलम् । असंशयं दहत्याशु तूलराशिमिवानलः ।।44।।  
अगस्त्यः  
स्मरणादेव कृष्णस्य पापसङ्घातपञ्जरः । शतधा भेदमायाति गिरिर्वज्रहतो यथा ।।45।।  
कृष्णे रताः कृष्णमनुस्मरन्तस्तदभावितास्तद्गतमानसाश्च ।   
भिन्नेपि देहे प्रविशन्ति कृष्णं हविर्यथा मन्त्रहुतं हुताशे ।।46।।  
सा हानिस्तन्महच्छिद्रं सा चान्धजडमूकता । यन्मुहूर्तं क्षणं वापि वासुदेवो न चिन्त्यते ।।47।।  
नारायणो नाम नरो नराणां प्रसिद्धचोरः कथितः पृथिव्याम् ।  
अनेकजन्मार्जितपापसञ्चयं हरत्यशेषं स्मृतमात्र एव ।।48।।  
यस्य संस्मरणादेव वासुदेवस्य चक्रिणः । कोटिजन्मार्जितं पापं तत्क्षणादेव नश्यति ।।49।।  
किं तस्य बहुभिस्तीर्थैः किं तपोभिः किमध्वरैः । यो नित्यं ध्यायते देवं नारायणमनन्यधीः ।।50।।  
ये मानवा विगतरागपरावरज्ञा नारायणं सुरगुरुं सततं स्मरन्ति ।   
ध्यानेन तेन हतकलि्बिषचेतनास्ते मातुः पयोधररसं न पुनः पिबन्ति ।।51।।  
हे चित्त चिन्तयस्वेह वासुदेवमहर्निशम् । नूनं यश्चिन्तितः पुंसां हन्ति संसारबन्धनम् ।।52।।  
आलोड्य सर्वशास्त्राणि विचार्य च पुनः पुनः । इदमेकं सुनिष्पन्नं ध्येयो नारायणः सदा ।।53।।  
स्मृते सकलकल्याणभाजनं यत्र जायते । पुरुषस्तमजं नित्यं व्रजामि शरणं हरिम् ।।54।।  
वेदेषु यज्ञेषु तपस्सु चैव दानेषु तीर्थेषु व्रतेषु यच्च । इष्टेषु पूर्तेषु च यत्प्रदिष्टं पुण्यं स्मृते तत्खलु वासुदेवे ।।55।।  
और्वः   
आराध्यैवं नरो विष्णुं मनसा यद्यदिच्छसि । फलं प्राप्नोति विपुलं भूरि स्वल्पमथापि वा ।।56।।  
यन्नामकीर्तनं भक्त्या वलिापनमनुत्तमम् । मैत्रेयाशेषपापानां धातूनामिव पावकः ।।57।।  
कलिकल्मषमत्युग्रं नरकार्तिप्रदं नृणाम् । प्रयाति वलियं सद्यः सकृत्सङ्कीर्तितेच्युते ।।58।।  
अनायासेन चायान्ति मुक्तिं केशवसंश्रिताः । तद्विघाताय जायन्ते शक्राद्याः परिपन्थिनः ।।59।।  
चतुःसागरमासाद्य जम्बूद्वीपोत्तमे क्वचित् । न पुमान् केशवादन्यः सर्वपापचिकित्सकः ।।60।।  
यदभ्यर्च्य हरिं भक्त्या कृते वर्षसहस्रकम् । फलं प्राप्नोत्यविकलं कलौ सङ्कीर्त्य केशवम् ।।61।।  
क्षीयते तु यदा धर्मः प्राप्ते घोरे कलौ युगे । तदा न कीर्तयेत् कश्चित् मुक्तिदं देवमच्युतम् ।।62।।  
अवशेनापि यन्नाम्नि कीर्तिते सर्वपातकैः । पुमान् विमुच्यते सद्यः सिंहत्रस्तमृगैरिव ।।63।।  
ब्रह्मा   
नारायणेति मन्त्रोस्ति वागस्ति वशवर्तिनी । तथापि नरके घोरे पतन्तीत्येतदद्भुतम् ।।64।।  
आर्ता विषण्णाः शिथलिाश्च भीता घोरेषु च व्याधिषु वर्तमानाः ।   
सङ्कीर्त्य नारायणशब्दमात्रं विमुक्तदुःखाः सुखिनो भवन्ति ।।65।।  
कौशिकः   
अनाराधितगोविन्दाः ये नरा दुःखभागिनः । आराध्य वासुदेवं स्युः नित्यानन्दैकभागिनः ।।66।।  
सकृदुच्चरितो यैस्तु कृष्णेति न विशन्ति ते । गर्भागारगृहं मातुर्यमलोकं च दुःसदम् ।।67।।  
क्व नाकपृष्टगमनं पुनरावृत्तलिक्षणम् । क्व जपो वासुदेवेति मुक्तिबीजमनुत्तमम् ।।68।।  
बुद्ध्या बुध्वा वदस्वैनं हरिरित्यक्षरद्वयम् । स्मरणात् कीर्तनाद्यस्य न पुनर्जायते क्वचित् ।।69।।  
हे जिह्वे मम निस्नेहे हरिं किं नु न भाषसे । हरिं वदस्व कल्याणि संसारोदधिनौर्हरिः ।।70।।  
असारे खलु संसारे सारात् सारतरो हरिः । पुण्यहीना न विन्दन्ति सारङ्गाश्च यथा जलम् ।।71।।  
कुरुक्षेत्रेण किं तस्य किं काश्या पुष्करेण किम् । जिह्वाग्रे वर्तते यस्य हरिरित्यक्षरद्वयम् ।।72।।  
ब्रह्मा   
असारे खलु संसारे सारमेकं निरूपितम् । समस्तलोकनाथस्य सारमाराधनं हरेः ।।73।।  
सा जिह्वा या हरिं स्तौति तच्चितं यत्तदर्पणम् । तावेव केवलौ श्लाघ्यौ यौ तत्पूजाकरौ करौ ।।74।।  
यस्तु विष्णुपरो नित्यं दृढभक्तिर्जितेन्द्रियः । स्वगृहेपि वसन् याति तद्विष्णोः परमं पदम् ।।75।।  
शङ्करः  
साधु साधु महाभाग साधु दानवनाशन । यन्मां पृच्छसि धर्मज्ञ केशवाराधनं प्रति ।।76।।  
निमिषं निमिषार्धं वा मुहूर्तमपि भार्गव । नादघ्धाशेषपापानां भक्तिर्भवति केशवे ।।77।।  
किं तेन मनसा कार्यं यन्न तिष्ठति केशवे । मनो मुक्तिफलावाप्तौ कारणं सुप्रयोजितम् ।।78।।  
नूनं तत्कण्ठशालूकमथवाप्युपजिह्विका । रोगो नाम न सा जिह्वा या न वक्ति हरेर्गुणान् ।।79।।  
भारभूतैः करैः कार्यं किं तस्य नृपशोर्द्विजाः । यैर्हि न क्रियते विष्णोर्गृहसम्मार्जनादिकम् ।।80।।  
चरणौ तौ तु सफलौ केशवालयगामिनौ । ते च नेत्रे महाभागे याभ्यां सन्दृश्यते हरिः ।।81।।  
किं तस्य चरणैः कार्यं वृथासञ्चरणैर्द्विजाः । यैर्हि न व्रजते जन्तुः केशवालयदर्शने ।।82।।  
वेदवेदान्तविदुषां मुनीनां भावितात्मनाम् । ऋषित्वमपि धर्मज्ञ विज्ञेयं तत्प्रसादजम् ।।83।।  
विचित्ररत्नपर्यङ्के महाभोगे च भोगिनः । रमन्ते नाकिरामाभिः केशवस्मरणात् फलम् ।।84।।   
अश्वमेधसहस्राणां यः सहस्रं समाचरेत् । नासौ तत्फलमाप्नोति तद्भक्तैर्यदवाप्यते ।।85।।  
रे रे मनुष्याः पुरुषोत्तमस्य करौ न कस्मान्मुकुलीकुरुध्वम् ।   
क्रियाजुषां को भवतां प्रयासः फलं हि यत्तत्पदमच्युतस्य ।।86।।  
विष्णोर्विमानं यः कुर्यात् सकृद्भक्त्या प्रदक्षिणम् । अश्वमेधसहस्रस्य फलमाप्नोति मानवः ।।87।।  
प्रदक्षिणं तु यः कुर्याद्धरिं भक्त्या समन्वितः । हंसयुक्तविमानेन विष्णुलोके स गच्छति ।।88।।  
तीर्थकोटिसहस्राणि व्रतकोटिशतानि च । नारायणप्रणामस्य कलां नार्हन्ति षोडशीम् ।।89।।  
उरसा शिरसा दृष्ट्या मनसा वचसा तथा । पद्भ्यां कराभ्यां जानुभ्यां प्रणामोष्टाङ्ग ईरितः ।।90।।  
शाठ्येनापि नमस्कारं कुर्वतः शार्ङ्गपाणये । शतजन्मार्जितं पापं नश्यत्येव न संशयः ।।91।।  
संसारार्णवमग्नानां नराणां पापकर्मणाम् । नान्योद्धर्ता जगन्नाथ मुक्त्वा नारायणं परम् ।।92।।  
रेणुकुण्ठितगात्रस्य कणा यावन्ति भारत । तावद्वर्षसहस्राणि विष्णुलोके महीयते ।।93।।  
पावनं विष्णुनैवेद्यं सुभोज्यमृषिभिः स्मृतम् । अन्यदेवस्य नैवेद्यं भुक्त्वा चान्द्रायणं चरेत् ।।94।।  
कोट्यैन्दवसहस्रैस्तु मासोपोषणकोटिभिः । यत्फलं लभ्यते पुम्भिर्विष्णोर्नैवेद्यभक्षणात् ।।95।।  
त्रिरात्रफलदा नद्यो याः काश्चिदसमुद्रगाः । समुद्रगास्तु पक्षस्य मासस्य सरितां पतिः ।।96।।  
षण्मासफलदा गोदा वत्सरस्य तु जाह्नवी । विष्णुपादोदकस्यैताः कलां नार्हन्ति षोडशीम् ।।97।।  
गङ्गाप्रयागगयपुष्करनैमिषाणि संसेवितानि बहुशः कुरुजाङ्गलानि ।   
कालेन तीर्थसलिलानि पुनन्ति पापं पादोदकं भगवतः प्रपुनाति सद्यः ।।98।।  
यानि कानि च तीर्थानि ब्रह्माण्डान्तर्गतानि च । विष्णुपादोदकस्यैते कलां नार्हन्ति षोडशीम् ।।99।।  
स्नानं पादोदकं विष्णोः पिबन् शिरसि धारयन् । सर्वपापविनिमुक्तो वैष्णवो सिद्धिमाप्नुयात् ।।100।।  
यथा पादोदकं पुण्यं निर्माल्यं चानुलेपनम् । नैवेद्यं धूपशेषं च आरार्तिश्च तथा हरेः ।।101।।  
तुलस्यास्तु रजोजुष्टनैवेद्यस्य च भक्षणम् । निर्माल्यं शिरसा धार्यं महापातकनाशनम् ।।102।।  
भक्त्या वा यदि वाभक्त्या चक्राङ्कितशलिां प्रति । दर्शनं स्पर्शनं वापि सर्वपापप्रणाशनम् ।।103।।  
सालग्रामोद्भवो देवो देवो द्वारवतीभवः । उभयोः स्नानतोयेन ब्रह्महत्यां व्यपोहति ।।104।।  
म्लेच्छदेशेशुचौ वापि चक्राङ्को यत्र तिष्ठति । योजनानि तथा त्रीणि मम क्षेत्रं वसुन्धरे ।।105।।  
सालग्रामद्भवो देवो शैलं चक्राङ्कमण्डितम् । यत्रापि नीयते तत्र वाराणस्याः शताधिकम् ।।106।।  
सालग्रामोद्भवो देवो देवो द्वारवतीभवः । उभयोः सङ्गमो यत्र मुक्तिस्तत्र न संशयः ।।107।।  
हरिणा मुक्तिदानीह मुक्तिस्थानानि सर्वशः । स यस्य सर्वभावेषु तस्य तैः किं प्रयोजनम् ।।108।।  
हरिर्याति हरिर्याति दस्युव्याजेन यो वदेत् । सोपि सद्गतिमाप्नोति गतिं सुकृतिनो यथा ।।109।।  
वासुदेवं परित्यज्य योन्यं देवमुपासते । त्यक्त्वामृतं स मूढात्मा भुङ्क्ते हालाहलं विषम् ।।110।।  
त्यक्त्वामृतं यथा कश्चिदन्यपानं पिबेन्नरः । तथा हरिं परित्यज्य चान्यं देवमुपासते ।।111।।  
स्वधर्मं तु परित्यज्य परधर्मं यथा चरेत् । तथा हरिं परित्यज्य योन्यं देवमुपासते ।।112।।  
गां च त्यक्त्वा विमूढात्मा गार्दभीं वन्दते यथा । तथा हरिं परित्यज्य चान्यं देवमुपासते ।।113।।  
वासुदेवं परित्यज्य योन्यं देवमुपासते । तृषितो जाह्नवीतीरे कूपं खनति दुर्मतिः ।।114।।  
यथा गङ्गोदकं त्यक्त्वा पिबेत् कूपोदकं नरः । तथा हरिं परित्यज्य योन्यं देवमुपासते ।।115।।  
स्वमातरं परित्यज्य श्वपाकीं वन्दते यथा । तथा हरिं परित्यज्य चान्यं देवमुपासते ।।116।।  
यावत्स्वस्थमिदं पिण्डं निरुजं करणान्वितम् । तावत् कुरुष्वात्महितं पश्चात्तापेन तप्यसे ।।117।।  
यावत्स्वास्त्थ्यं शरीरेषु करणेषु च पाटवम् । तावदर्चय गोविन्दमायुष्यं सार्थकं कुरु ।।118।।  
स्मर्यतां तु हृषीकेशो हृषीकेषु दृढेषु च । अदृढेषु हृषीकेषु हृषीकेशं स्मरन्ति के ।।119।।  
यावच्चिन्तयते जन्तुर्विषयान् विषसन्निभान् । तावच्चेत् स्मरते विष्णुं को न मुच्येत बन्धनात् ।।120।।  
यावत् प्रलपते जन्तुर्लोकवार्तादिभिः सदा । तावच्चेद्वन्दते विष्णुं को न मुच्येत बन्धनात् ।।121।।  
सूतः  
ज्ञात्वा विप्रास्तिथिं सम्यग् दैवज्ञैः समुदीरितम् । कर्तव्यं उपवासस्तु ह्यन्यथा नरकं व्रजेत् ।।122।।  
क्षये वाप्यथवा वृद्धौ सम्प्राप्ते वा दिनक्षये । उपोष्या द्वादशी पुण्या पूर्वविद्धां परित्यजेत् ।।123।।  
पूर्वविद्धां प्रकुर्वाणो नरो धर्मान् निकृन्तति । सन्ततेस्तु विनाशाय सम्पदो हरणाय च ।।124।।  
कलावेधेपि विप्रेन्द्र दशम्यैकादशी त्यजेत् । सुराया बिन्दुना स्पृष्टं गङ्गाम्भः इव सन्त्यजेत् ।।125।।   
श्वदृतौ पञ्चगव्यं च दशम्या दूषितां त्यजेत् । एकादशी द्विजश्रेष्ठाः पक्षयोरुभयोरपि ।।126।।  
तस्माद् विप्राः न विद्धा हि कर्तव्यैकादशी क्वचित् । विद्धा हन्ति पुरापुण्यं श्राद्धं तु वृषलीपतिः ।।127।।  
जप्तं दत्तं हुतं स्नातं तथा पूजा कृता हरेः । तत्सर्वं वलियं याति तमः सूर्योदये यथा ।।128।।  
एकादश्यां यदा ब्रह्मन् दिनक्षयतिथिर्भवेत् । उपोष्या द्वादशी तत्र त्रयोदश्यां तु पारणम् ।।129।।  
प्रतिपत्प्रभृतयः सर्वा उदयादुदयाद्रवेः । सम्पूर्णा इति विज्ञेया हरिवासरवर्जिताः ।।130।।  
अरुणोदयवेलायां दशमी यदि दृश्यते । न तत्रैकादशी कार्या धर्मकामार्थनाशिनी ।।131।।  
अरुणोदयवेलायां दशमी यदि दृश्यते । पापमूलं तदा ज्ञेयमेकादश्युपवासनम् ।।132।।  
चतस्रो घटिका प्रातररुणोदय उच्यते । यतीनां स्नानकालोयं गङ्गाम्भः सदृशं जलम् ।।133।।  
उदयात् प्राग्यदा विप्रा मुहूर्तद्वयसंयुता । सम्पूर्णैकादशी नाम तत्रैवोपवसेद् गृही ।।134।।  
उदयात् प्राग्त्रिघटिकाव्यापिन्यैकादशी यदा । सन्दिग्धैकादशी नाम वर्ज्या धर्मार्थकाङ्क्षिभिः ।।135।।  
पुत्रपौत्रविवृद्ध्यर्थं द्वादश्यामुपवासयेत् । तत्र क्रतुशतं पुण्यं त्रयोदश्यां तु पारणम् ।।136।।  
उदयात् प्राग् द्विघटिका व्यापिन्यैकादशी यदा । सङ्कीर्णैकादशी नाम वर्ज्या धर्मार्थकाङ्क्षिभिः ।।137।।  
पुत्रराज्यविवृद्ध्यर्थं द्वादश्यामुपवासनम् । तत्र क्रतुशतं पुण्यं त्रयोदश्यां तु पारणम् ।।138।।  
दशमीशेषसंयुक्ता गान्धार्या समुपोषिता । तस्याः पुत्रशतं नष्टं तस्मात्तां परिवर्जयेत् ।।139।।  
अपीषद्दशमीविद्धा तदा तां परिवर्जयेत् । सुराबिन्दुसमायुक्तां प्रवदन्ति मनीषिणः ।।140।।  
बह्वागमविरोधेषु ब्राह्मणेषु विवादिषु । उपोष्या द्वादशी तत्र त्रयोदश्यां तु पारणम् ।।141।।  
एकादश्यां तु विद्धायां सम्प्राप्ते श्रवणे तथा । उपोष्या द्वादशी पुण्या पक्षयोरुभयोरपि ।।142।।  
उपरागसहस्राणि व्यतीपातायुतानि च । अमालक्षं तु द्वादश्याः कलां नार्हन्ति षोडशीम् ।।143।।  
शुद्धापि द्वादशी ग्राह्या परतो द्वादशी न चेत् । विषं तु दशमी ज्ञेयामृतं चैकादशी तिथिः ।  
विषप्रधाना वर्ज्या सामृता ग्राह्या प्रयत्नतः ।।144।।  
द्वादश्यां भोजनं चैव विद्धायां हर्युपोषणम् । यः कुर्यान्मन्दबुद्धित्वान्निरयं सोधिगच्छति ।।145।।  
यानि कानि च वाक्यानि विद्धोपाषापराणि तु । धनदार्चापराणि स्युवैष्णवी न दशायुता ।।146।।  
अथवा मोहनार्थाय मोहिन्या भगवान् हरिः । अर्थितः कारयामास व्यासरूपी जनार्दनः ।।147।।  
धनदार्चाविवृद्ध्यर्थं महावित्तलयस्य च । असुराणां मोहनार्थं पाषण्डानां विवृद्धये ।  
आत्मस्वरूपविज्ञप्त्यै स्वलोकाप्राप्तये तथा ।।148।।  
एवं विद्धां परित्यज्य द्वादश्यामुपवासिनाम् । कोटिजन्मार्जितं पापमेकयैव विनश्यति ।।149।।  
ततः कोटिगुणं वापि निषिद्धस्येतरैर्जनैः । यदनादिकृतं पापं तदूर्ध्वं यत्करिष्यति ।।150।।  
तत्सर्वं वलियं याति परेषामुपवासनात् । न च तस्मात् प्रियतमः केशवस्य ममापि वा ।।151।।  
एकादश्या ह्यवेधे तु द्वादशी न परित्यजेत् । पारणे मरणे चैव तिथिस्तात्कालिकी स्मृता ।।152।।  
ब्रह्मचारी गृहस्थो वा वानप्रस्थो यतिस्तथा । ब्राह्मणः क्षत्रियो वैश्यः शूद्रो भर्तृमती तथा ।।153।।  
अभर्तृका तथान्ये वा सूतवैदेहिकादिकाः । एकादश्यां न भुञ्जीत पक्षयोरुभयोरपि ।।154।।  
एकादश्यां तु यो भुङ्क्ते मोहेनावृतचेतनः । शुक्लायामथ कृष्णायां निरयं याति स ध्रुवम् ।।155।।  
विवेचयति यो मोहाच्छुक्ला कृष्णेति पापकृत् । एकादशी स वै याति निरयं नात्र संशयः ।।156।।  
यथा गौर्नैव हन्तव्या शुक्ला कृष्णेति भामिनि । एकादश्यां न भुञ्जीत पक्षयोरुभयोरपि ।।157।।  
यानि कानि च वाक्यानि कृष्णैकादशिवर्जने । भरण्यादिनिषेधेन तानि काम्यफलार्थिनम् ।।158।।  
कामिनोपि नियत्यर्थं कुर्युरेवोपवासनम् । प्रीणनाय हरेर्नित्यं न तु काम्यव्यपेक्षया ।।159।।  
तस्माच्छुक्लामथो कृष्णां भरण्यादियुतामपि । प्रत्यवायनिषेधार्थमुपवासीत नित्यशः ।  
प्रीणनार्थं हरेश्चापि विष्णुलोकस्य चाप्तये ।।160।।  
कला वा घटिका वापि परतो द्वादशी यदि । द्वादशद्वादशीर्हन्ति पूर्वेद्युः पारणे कृते ।।161।।  
अतिरिक्ता द्वादशी चेत् स तां नोपोषयेद्यदि । द्वादश द्वादशीर्हन्ति द्वादशी चातलिङ्घिता ।।162।।  
द्वादश्यामतिरिक्तायां यो भुङ्क्ते पूर्ववासरे । द्वादश द्वादशीर्हन्ति द्वादशी न परित्यजेत् ।।163।।  
द्वादशीं श्रवणोपेतां यो नोपोष्यात् सुमन्दधीः । पञ्चसंवत्सरकृतं पुण्यं तस्य विनश्यति ।।164।।  
एकादशीमुपोष्याथ द्वादशीमप्युपोषयेत् । न तत्र विधिलोपः स्यादुभयोर्देवता हरिः ।।165।।  
अल्पायामपि विप्रेन्द्र पारणं तु कथं भवेत् । पारयित्वोदकेनापि भुञ्जानो नैव दुष्यति ।।166।।  
यदाल्पां द्वादशीं दृष्ट्वा निशीथादूर्ध्वमेव तु । आमध्याह्ना क्रियाः सर्वाः कर्तव्याः शम्भुशासनात् ।।167।।  
व्यासः   
उषसि द्वे तु कर्तव्ये प्रातर्माध्याह्निकाक्रिये । भुजेर्यदापकर्षस्य तदन्तर्न्यायतो भवेत् ।।168।।  
कर्तुं साध्यं यदा नालं द्वादश्यद्भिस्तु पारयेत् । क्रतावल्पाशिवत् पश्चात् भुञ्जीतेत्यपरे जगुः ।।169।।  
अशितानशिता यस्मादापो विद्वद्भिरीरिताः । अम्भसा केवलेनैव करिष्ये व्रतपारणम् ।।170।।  
न काशी न गया गङ्गा न रेवा न च गौतमी । न चापि कौरवं क्षेत्रं तुल्यं भूप हरेर्दिनात् ।।171।।  
अश्वमेधसहस्राणि वाजपेयायुतानि च । एकादश्युपवासाश्च कलां नार्हन्ति षोडशीम् ।।172।।  
एकादशीसमुत्थेन वह्निना पातकेन्धनम् । भस्मीभवन्ति राजेन्द्र अपि जन्मशतोद्भवम् ।।173।।  
नेदृशं पावनं किञ्चिन्नराणां भुवि विद्यते । यादृशं पद्मनाभस्य दिनं पातकहानिदम् ।।174।।  
तावत्पापानि देहेस्मिन् तिष्ठन्ति मनुजाधिप । यावन्नोपोषयेज्जन्तुः पद्मनाभदिनं शुभम् ।।175।।  
एकादशेन्द्रियैः पापं यत्कृतं भवति प्रभो । एकादश्युपवासेन तत्सर्वं वलियं भवेत् ।।176।।  
एकादशीसमं किञ्चित् पापत्राणं न विद्यते । व्याजेनापि कृता राजन्न दर्शयति भास्करीम् ।।177।।  
श्रीव्यासः  
स ब्रह्महा स गौघ्नश्च स्तेनः स गुरुतल्पगः । एकादश्यां हि भुञ्जानः पक्षयोरुभयोरपि ।।178।।  
वरं स्वमातृगमनं वरं गोमांसभक्षणम् । वरं हत्या सुरापानमेकादश्यां तु भोजनात् ।।179।।  
एकादशीदिने प्राप्ते भुञ्जते ये नराधमाः । अवलोक्य मुखं तेषामादित्यमवलोकयेत् ।।180।।  
पृथिव्यां यानि पापानि ब्रह्महत्यादिकानि च । अन्नमाश्रित्य तिष्ठन्ति सम्प्राप्ते हरिवासरे ।।181।।  
रुक्माङ्गदः  
अष्टवर्षाधिको यस्तु ह्यशीतिर्नहि पूर्यते । यो भुङ्क्ते मानवः पापी विष्णोरहनि चागते ।।182।।  
पिता वा यदि वा पुत्रो भार्या वापि सुहृज्जनः । पद्मनाभदिने भुङ्क्ते निग्राह्यो दस्युवद्भवेत् ।।183।।  
ब्रह्मा   
उपोष्या द्वादशी पुण्या सर्वपापक्षयप्रदाम् । न पश्यन्ति यमं वापि नरकाणि न यातनाः ।।184।।  
रटन्ति हि पुराणानि भूयो भूयो वरानने । न भोक्तव्यं न भोक्तव्यं सम्प्राप्ते हरिवासरे ।।185।।  
द्वादशी न प्रमोक्तव्या यावदायुः प्रवर्तते । अर्चनीयो हृषीकेशो विशुद्धेनान्तरात्मना ।।186।।  
भक्त्या ग्राह्यो हृषीकेशो न धनैर्धरणीसुराः । भक्त्या सम्पूजितो विष्णुः फलं धत्ते समीहितम् ।।187।।  
जलेनापि जगन्नाथः पूजितः क्लेशनाशनः । परितोषं प्रयात्याशु तृषार्तास्तु यथा जलैः ।।188।।  
आसीनस्य शयानस्य तिष्ठतो व्रजतोपि वा । रमस्व पुण्डरीकाक्ष हृदये मम सर्वदा ।।189।।  
सर्वगश्चैव सर्वात्मा सर्वावस्थासु चाच्युत । रमस्व पुण्डरीकाक्ष नृसिंह हृदये मम ।।190।।  
करावलम्बनं देहि श्रीकृष्ण कमलेक्षण । भवपङ्कार्णवे घोरे मज्जतो मम शाश्वत ।।191 ।।  
त्राहि त्राहि जगन्नाथ वासुदेवाच्युताव्यय । मां समुद्धर गोविन्द दुःखसंसारसागरात् ।।192।।  
एतत्पुण्यं परं गुह्यं पवित्रं पापनाशनम् । आयुष्यं च यशस्यं च कलौ दुःखप्रणाशनम् ।।193।।  
कलौ पापं कियन्मात्रं हत्यास्तेयादिसम्भवम् । स्मृते मनसि गोविन्दे दह्यते तूलराशिवत् ।।194।।  
कलौ केशवभक्तानां न भयं विद्यते क्वचित् । स्मृते सङ्कीर्तिते ध्याते सङ्क्षयं याति पातकम् ।।195।।  
अध्येतव्यमिदं शास्त्रं श्रोतव्यं च प्रयत्नतः । भक्तेभ्यश्च प्रदातव्यं धार्मिकेभ्यश्च पुनः पुनः ।।196।।  
अधीयाना इदं नित्यं विष्णोर्माहात्म्यमुत्तमम् । सर्वपापविनिर्मुक्ताः प्राप्नुवन्ति परं पदम् ।।197।।  
श्रुत्वा धर्मं विजानाति श्रुत्वा त्यजति दुर्मतिम् । श्रुत्वा ज्ञानमवाप्नोति श्रुत्वा मोक्षं च विन्दति ।।198।।  
तस्मादिदं सदा श्राव्यं श्रोतव्यं च सदैव हि । कुतर्कदावदग्धेभ्यो न दातव्यं कदाचन ।।199।।  
संसारविषपानेन ये मृताः प्राणिनो भुवि । अमृताय स्मृतस्तेषां कृष्णामृतमहार्णवः ।।200।।  
क्लिन्नं पादोदकेनैव यस्य नित्यं कलेवरम् । तीर्थकोटिसहस्रैस्तु स्नातो भवति प्रत्यहम् ।।201।।  
तोयं यदि पिबेन्नित्यं शालग्रामशलिाच्युतम् । तीर्थकोटिसहस्रैस्तु सेवितैः किं प्रयोजनम् ।।202।।  
शालग्रामशलिास्पर्शं ये कुर्वन्ति दिने दिने । वाच्छन्ति करसंस्पर्शं तेषां देवाः सवासवाः ।।203।।  
दुःसहो नारको वह्निर्दुःसहा यमकिङ्कराः । विषमश्चान्तकपथः प्रेतत्वं चातिदारुणम् ।।204।।  
विचिन्त्य मनसाप्येवं पातकाद्विनिवर्तयेत् । स्मरणं कीर्तनं विष्णोः सदैव न परित्यजेत् ।।205।।  
व्यासः  
तीर्थकोटिसहस्रैस्तु सेवितैः किं प्रयोजनम् । अच्युतानन्तगोविन्दनामोच्चारणभेषजाः ।  
नश्यन्ति सकला रोगाः सत्यं सत्यं वदाम्यहम् ।।206।।  
सत्यं सत्यं पुनः सत्यमुद्धृत्य भुजमुच्यते । वेदशास्त्रात् परं नास्ति न दैवं केशवात् परम् ।।207।।  
सकृदुच्चारितं येन हरिरित्यक्षरद्वयम् । बद्धः परिकरस्तेन मोक्षाय गमनं प्रति ।।208।।  
एवं ब्रह्मादयो देवा ऋषयश्च तपोधनाः । कीर्तयन्ति सुरश्रेष्ठं देवं नारायणं प्प्रभुम् ।।209।।  
किं तस्य दानैः किं तीर्थैः किं तपोभिः किमध्वरैः । यो नित्यं ध्यायते देव नारायणमनन्यधीः ।।210।।  
निन्योत्सवो भवेत् तेषां नित्यश्रीर्नित्यमङ्गलम् । येषां हृदिस्थो भगवान् मङ्गलायतनं हरिः ।।211।।  
जीवंश्चतुर्दशादूर्ध्वं पुरुषो नियमेन तु । स्त्री वाप्यनूनदशकं देहं मानुषमार्जने ।।212।।  
चतुर्दशोर्ध्वजीवीनि संसारश्चादिवर्जितः । अतोवित्वा परं देवं मोक्षाशा का महामुने ।।213।।  
आचतुर्दशमाद् वर्षात् कर्माणि नियमेन तु । दशावराणां देहानां कारणानि करोत्ययम् ।  
अतः कर्मक्षयान्मुक्तिः कुत एव भविष्यति ।।214।।  
समानां विषमा पूजा विषमाणां समा तथा । क्रियते येन देवोपि स्वपदाद् भ्रश्यते हि सः ।।215।।  
वित्तं बन्धुर्वयः कर्म विद्या चैव तु पञ्चमी । एतानि मान्यस्थानानि गरीयो ह्युत्तरोत्तरम् ।।216।।  
गुणानुसारिणी पूजां समां दृष्टिं च यो नरः । सर्वभूतेषु कुरुते तस्य विष्णुः प्रसीदति ।।217।।  
यथा सुहृत्सु कर्तव्यं पितृशत्रुसुतेषु च । तथा करोति पूजादि समबुद्धिः स उच्यते ।।218।।  
तिर्यक्पुण्ड्रं न कुर्वीत सम्प्राप्ते मरणेपि वा । न चान्यन्नाम विब्रूयात् परं नारायणादृते ।।219।।  
नैवेद्यशेषं देवस्य यो भुनक्ति दिने दिने । सिक्थे सिक्थे भवेत् पुण्यं चान्द्रायणशताधिकम् ।।220।।  
ऊर्ध्वपुण्ड्रमृजु सौम्यं ललाटे यस्य दृश्यते । स चाण्डालोपि शुद्धात्मा पूज्य एव न संशयः ।।221।।     
अशुद्धिर्वाप्यनाचारो मनसा पापमाचरन् । शुचिरेव भवेन्नित्यमूर्ध्वपुण्ड्रङ्कितो नरः ।।222।।  
ऊर्ध्वपुण्ड्रविहीनस्य श्मशानसदृशं मुखम् । अवलोक्य मुखं तेषामादित्यमवलोकयेत् ।।223।।  
यज्ञो दानं तपश्चैव स्वाध्ययः पितृतर्पणम् । व्यर्थं भवति तत्सर्वमूर्ध्वपुण्ड्रं विना कृतम् ।।224।।  
गोपीचन्दनलिप्ताङ्गो यं यं पश्यति चक्षुषा । तं तं शुद्धं विजानीयान्नात्र कार्या विचारणा ।।225।।  
आस्फोटयन्ति पितरः प्रनृत्यन्ति पितामहाः । वैष्णवोस्मत्कुले जातः स नः सन्तारयिष्यति ।।226।।  
जीवितं विष्णुभक्तस्य वरं पञ्चदिनान्यपि । न तु कल्पसहस्रैस्तु भक्तिहीनस्य केशवे ।।227।।   
किं तेन जातमात्रेण भूभारेणान्नशत्रुणा । यो जातो नार्चयेद्विष्णुं न स्मरेन्नापि कीर्तयेत् ।।228।।  
यो ददाति द्विजातिभ्यश्चन्दनं गोपिमर्दितम् । अपि सर्षपमात्रेण पुनात्यासप्तमं कुलम् ।।229।।  
ज्ञानी च कर्माणि सदोदितानि । कुर्यादकामः सततं भवेत ।।230।।  
अतीतानागतज्ञानी त्रैलोक्योद्धरणक्षमः । एतादृशोपि नाचारं श्रौतं स्मार्तं परित्यजेत् ।।231।।  
यदेव विद्यया करोति श्रद्धयोपनिषदा । तदेव वीर्यवत्तरं भवति ।।232।।  
कुर्वन्नेवेह कर्माणि जिजीविषेच्छतं समाः । एवं त्वयि नान्यथेतोस्ति न कर्म लिप्यते नरे ।।233।।  
आचारश्चैव साधूनामात्मनस्तुष्टिरेव च । वेदप्रणिहितो धर्मो ह्यधर्मस्तद्विपर्ययः ।।234।।  
निष्कामं ज्ञानपूर्वं तु निवृत्तमिति चोच्यते । निवृत्तं सेवमानस्तु ब्रह्माभ्येति सनातनम् ।।235।।  
श्रीमदानन्दतीर्थार्यसहस्रकिरणोत्थिता । गोततिः सततं सेव्या गीर्वाणैः सिद्धिदा भवेत् ।।236।।  
यस्य त्रीण्युदितानि वेदवचने रूपाणि दिव्यान्यलं बट् तद्दर्शतमित्थमेव निहितं देवस्य भर्गो महत् ।  
वायो रामवचोनयं प्रथमकं पृक्षो द्वितीयं वपुः मध्वो यत्तु तृतीयमेतदमुना ग्रन्थः कृतः केशवे ।।237।।  
यः सर्वगुणसम्पूर्णो सर्वदोषविवर्जितः । प्रीयतां प्रीत एवालं विष्णुर्मे परमः सुहृत् ।।238।।  
इति श्रीमदानन्दतीर्थभगवत्पादाचार्यविरचितं कृष्णामृतमहार्णवम् ।।  
(कृष्णामृतमहार्णववचनत्वेन कोशान्तरेषु पठ्यमानाः श्लोकाः)  
सकृदभ्यर्चितो येन देवदेवो जनार्दनः । यत् कृतं तत् कृतं तेन सम्प्राप्तं परमं पदम् ।।1।।  
विष्णोर्नैवेद्यशेषेण यो भुनक्ति दिने दिने । सिक्थे सिक्थे लभेत् पुण्यं चान्द्रायणशताधिकम् ।।2।।  
नैवेद्यशेषं तुलसीविमिश्रितं विशेषतः पादजलेन सिक्थम् ।   
योश्नाति नित्यं पुरतो मुरारेः प्राप्नोति यज्ञायुतकोटिपुण्यम् ।।3।।  
शालग्रामशलिा यत्र तत्र सन्निहितो हरिः । तत्र स्नानं च दानं च वाराणस्याः शताधिकम् ।।4।।  
अपीषद्दशमीविद्धा सदा तां परिवर्जयेत् । सुराबिन्दुसमायुक्तां प्रवदन्ति मनीषिणः ।।5।।  
अन्नं निवेदयेन्मह्यं प्राप्ते मद्वासरे शुभे । तस्यापि नरकप्राप्तिः किम्पुनर्भोजने कृते ।।6।।  
एकादश्यां न भुञ्जीत न सुरां वा पिबेत् क्वचित् । ब्राह्मणो नैव हन्तव्यः इत्येषा वैदिकी स्मृतिः ।।7।।  
अनर्पयित्वा गोविन्दे यो भुङ्क्ते मानवाधमः । श्वानविष्टासमं चान्नं नीरं च सुरया समम् ।।8 ।।  
कवले कवले तु यः कुयात् गोविन्दस्यानुकीर्तनम् । जीवन्मुक्तोन्यथा कुर्वन् केवलोदरपूरणम् ।।9।।  
सर्पिः कर्पूरसदृशमर्पितं शेषशायिने । अनर्पितं तु यत्सर्पिः कर्पूरतलिजं यथा ।।10।।  
ऊर्ध्वपुण्ड्रं महासूक्ष्मं ललाटे यस्य दृश्यते । स चण्डालोपि शुद्धात्मा पूज्य एव न संशयः ।।11।।  
नाम्नोस्ति यावती शक्तिः पापनिर्हरणे हरेः । तावत् कर्तुं न शक्नोति पातकं पातकी जनः ।।12।।  
त्वयोपभुक्तस्रग्गन्धवासोलङ्कारचर्चिताः । उच्छिष्टभोजिनो दासास्तव मायां जयेमहि ।।13।।  
पुष्पमन्नं फलं तोयं शिवस्थं न स्पृशेत् क्वचित् । लङ्घयेन्नैव निर्माल्यं कूपे सर्वं विनिक्षिपेत् ।।14।।  
द्वादशाक्षरमन्त्रेण ह्यभिषिच्य विधानतः । सालिग्रामजलैः स्नाताः सर्वतीर्थेषु सर्वदा ।।15।।  
यः क्रमादभिषिच्याथ तत्तोयैः स्वशिरो नरः । अभिषिच्य यदि पिबेद्याति विष्णोः परं पदम् ।।16।।  
गङ्गा गोदावरी रेवा नद्यो मुक्तिप्रदाश्च याः । निवसन्ति सर्वतीर्थाः सालग्रामशलिाजले ।।17।।  
सालग्रामशलिाचक्रं वज्रकीटविनिर्मितम् । अधिष्ठानं हि तद्विष्णोः सर्वपापप्रणाशनम् ।।18।।  
सालग्रामशलिारूपी यत्र तिष्ठति केशवः । तत्र देवा सुरा यज्ञा भवनानि चतुर्दश ।।19।।  
यथा काष्ठगतो वह्निर्मथ्नस्थाने प्रकाशते । तथा सर्वगतो विष्णुः सालग्रामे प्रकाशते ।।20।।  
न तथा रमते लक्ष्म्या न तथा स्वपुरे हरिः । सालग्रामशलिाचक्रे यथा स रमते सदा ।।21।।  
शलिा द्वादश वै वैश्य सालग्रामसमुद्भवाः । विधिवत् पूजिता येन तस्य पुण्यं वदामि ते ।।22।।  
कोटिद्वादशकैर्लिङ्गैः पूजितैः स्वर्णपङ्कजैः । यत् स्यात् द्वादशकल्पेषु दिनेनैकेन लभ्यते ।।23।।  
सालग्रामशलिायां तु यः श्राद्धं कुरुते नरः । पितरस्तस्य तिष्ठन्ति तृप्ताः कल्पशतं दिवि ।।24।।  
सालग्रामशलिाग्रे यः श्राद्धं दद्यात् विचक्षणः । पितरस्तस्य तृप्यन्ति मुक्तिं यान्ति न संशयः ।।25।।  
आशंसन्ते सदा देवाः पितरः सर्व एव हि । यमिष्ट्वादौ महाविष्णुं पश्चात् तेन पितॄन् सुरान् ।।  
यस्तर्पयेत् स वै पुत्रः सभार्यः स तु जीवतु ।।26।।  
पाद्मे   
विष्णोर्निवेदितान्नेन यष्टव्यं देवतान्तरम् । पितृभ्यश्चापि तद्देयं तदानन्त्याय कल्पते ।।27।।  
पितृशेषं तु यो दद्याद् हरये परमात्मने । रेतोधाः पितरस्तस्य भवन्ति क्लेशभागिनः ।।28।।  
गारुडे   
यः श्राद्धकाले हरिभुक्तशेषं ददाति भक्त्या पितृदेवतानाम् ।   
तेनैव पिण्डैः सुतलिैर्विमिश्रैराकल्पकोट्यः पितरः सुतृप्ताः ।।29।।  
सालग्रामशलिायास्तु मूल्यमुद्घाटयेन्नरः । विक्रीता चानुमन्ता च यः परीक्ष्यानुमोदयेत् ।।30।।  
सर्वे ते नरकं यान्ति यावदाभूतसम्प्लवम् । अतश्च वर्जयेद् विद्वान् चक्रस्य क्रयविक्रियम् ।।31।।  
किं बहूक्तेन कर्तव्यमर्चनं पापभीरुणा । चक्राभ्यां सह चक्रं च सदा पूज्यं मुमुक्षुभिः ।।32।।  
ये पिबन्ति सदा नित्यं सालग्रामशलिाजलम् । पञ्चगव्यसहस्रैस्तु प्राशितैः किं प्रयोजनम् ।।33।।  
रुद्रः   
शङ्खोदकं च नैवेद्यं निर्माल्यं पादर्योजनम् । आरार्तिर्धूपशेषश्च ब्रह्महत्यापहारकः ।।34।।  
शङ्खमध्ये स्थितं तोयं भ्रामितं केशवोपरि । अङ्गलग्नं मनुष्याणां ब्रह्महत्यायुतं दहेत् ।।35।।  
न ग्रहा न च कूष्माण्डाः पिशाचोरगराक्षसाः । दृष्ट्वा शङ्खोदकं मूधिर्‌न विद्रवन्ति दिशो दश ।।36।।  
षड्भिर्मासोपवासैस्तु यत्फलं परिकीर्तितम् । विष्णोर्निवेदितान्नेन तत्फलं भुञ्जतां कलौ ।।37।।  
विष्णोर्निमाल्यशेषेण योङ्गानि परिमार्जयेत् । दुरितानि विनश्यन्ति व्याधयो यान्ति खण्डशः ।।38।।  
अकालमृत्युहरणं सर्वव्याधिनिवारणम् । सर्वदुरितोपशमनं विष्णुपादोदकं शुभम् ।।39।।  
कौतुकं श्रुणु मे देवि विष्णोरारार्तिवह्निना । तापितं नाशमायाति ब्रह्महत्यादिपातकम् ।।40।।  
विष्णोरङ्गारशेषेण योङ्गानि परिमार्जयेत् । दुरितानि विनश्यन्ति व्याधयो यान्ति खण्डशः ।।41।।  
यदल्पद्वादशी दृष्टा निशीथादूर्ध्वमेव तु । आमध्याह्नाः क्रियाः सर्वाः कर्तव्याः शम्भुशासनात् ।।42।।  
ऊर्ध्वपुण्ड्रं ललाटे तु दण्डाकारं सुशोभनम् । मध्ये छिद्रेण संयुक्तं तच्छिद्रं मम मन्दिरम् ।।43।।  
श्वपाकमिव नेक्षेत लोके विप्रमवैष्णवम् । वैष्णवो वर्णबाह्योपि पुनाति भुवनत्रयम् ।।44।।  
यमः   
वैष्णवो यद्गृहे भुङ्क्ते येषां वैष्णवसङ्गतिः । तेपि वः परिहर्तव्याः सत्सङ्गहतकलि्बिषाः ।।45  
विष्णुभक्तस्य ये दासाः वैष्णवान्नभुजश्च ये । तेपि तद्विद् द्विजा वैश्य गतिं यान्ति निराकुलाः ।।46।।  
प्रार्थयेत् वैष्णवस्यान्नं प्रयत्नेन विचक्षणः । सर्वपापविनिर्मुक्तं विष्णुलोके महीयते ।।47।।  
महापातकसंयुक्तो व्रजेत् वैष्मवमन्दिरम् । याचयेदन्नममृतं तदभावे जलं पिबेत् ।।48।।  
सर्वपापविशुद्ध्यर्थं विष्णुभक्तगृहं व्रजेत् । तं नमस्कृत्य भक्त्या तु याचयेत् अन्नमुत्तमम् ।।49।।  
साङ्गं समुद्रं सन्यासं सऋषिछन्ददैवतम् । सदीक्षाविधिवत्स्नानं सयन्त्रं द्वादशाक्षरम् ।।50।।  
अष्टाक्षरं च मन्त्रेशं जपन्तस्ते हि वैष्णवाः । तान् दृष्ट्वा ब्रह्महा शुद्धः स्यादन्यो वैष्णवः स्वयम् ।।51।।  
कृतघ्नो वाथ गोघ्नो वा हैतुकः सर्वपातकः । गोपीचन्दनसम्पर्कात् पूतो भवति मानवः ।।52।।  
नावैष्णवाय दातव्यं नोदबिन्दुं न तण्डुलम् । चक्राङ्किताय दातव्यं हव्यं कव्यं द्विजातये ।।53।।  
व्यासः  
दक्षिणे तु भुजे विप्रो विभृयाद्वै सुदर्शनम् । वामे शङ्खं च बिभृयात् तद्विष्णोरिति वै ऋचा ।।54।।  
उपवीती बद्धशिखो ब्राह्मणो भुजमूलयोः । धारयेदब्जचक्रे तु पवित्रं ते इति श्रुतिः ।।55।।  
रुद्रः   
पञ्चायुधानि धार्याणि भक्तिश्रद्धोपबृंहितः । ललाटे मूध्नि हृद्बाह्वोरेकैकं तु पृथक् पृथक् ।।56।।  
ललाटे तु गदा धार्या मूधिर्‌न चापं शरं तथा । हृत्पद्मं नन्दकं चैव शङ्खचक्रे भुजद्वये ।।57।।  
## ।। तन्त्रसारसङ्ग्रहः ।।  
जयत्यब्जभवेशेन्द्रवन्दितः कमलापतिः । अनन्तविभवानन्दशक्तिज्ञानादिसद्गुणः ।।1।।  
विधिं विधाय सर्गादौ तेन पृष्टोब्जलोचनः । आह देवो रमोत्सङ्गवलिसत्पादपल्लवः ।।2।।  
अहमेकोखलिगुणो वाचकः प्रणवो मम । अकाराद्यतिशान्तान्तः सोयमष्टाक्षरो मतः ।।3।।  
स विश्वतैजसप्राज्ञतुरीयात्मान्तरात्मनाम् । परमात्मज्ञानात्मयुजां मद्रूपाणां च वाचकः ।।4।।  
तद्रूपभेदाः पञ्चाशन्मूर्तयो मम चापराः । पञ्चाशद्वर्णवाच्यास्ता वर्णास्तारार्णभेदिताः ।।5।।  
द्विरष्टपञ्चकचतुःपञ्चेत्येवाष्टवर्गगाः । अज आनन्द इन्द्रेशावुग्र ऊर्ज ऋतम्बरः ।।6।।  
ऋॄघलृशौ लॄजिरैकत्मैर ओजोभृदौरसः । अन्तोर्धगर्भः कपलिः खपतिर्गरुडासनः ।।7।।  
घर्मो ङसारस्चार्वाङ्गश्छन्दोगम्यो जनार्दनः । झटितारिर्ञमष्टङ्की ठलको डलको ढरी ।।8।।  
णात्मा तारस्थमो दण्डी धन्वी नम्यः परः फली । बली भगो मनुर्यज्ञो रामो लक्ष्मीपतिर्वरः ।।9।।  
शान्तसंवित् षड्गुणश्च सारात्मा हंसळाळुकौ । पञ्चाशन्मूर्तयस्त्वेता ममाकारादलिक्षकाः ।।10।।  
नारायणाष्टाक्षरश्च ताराष्टाक्षरभेदवान् । आद्यैस्तारचतुर्वणैर्भिन्ना व्याहृतयः क्रमात् ।।11।।  
अनिरुद्धादिकास्तासां देवता व्युत्क्रमेण वा । ताश्चतुर्मूर्तयस्त्वेव द्वादशार्णपदोदिताः ।।12।।  
नारायणाष्टाक्षराच्च व्याहृतिभ्यस्तथैव च । विभेदो द्वादशार्णानां केशवाद्याश्च देवताः ।।13।।  
नारायणाष्टाक्षराच्च व्याहृतित्रिगुणात् पुनः । वेदमाता च गायत्री द्विगुणा द्वादशाक्षरात् ।।14।।  
चतुर्विशन्मूतयोस्याः कथिता वर्णदेवताः । तद्भेदः पौरुषं सूक्तं वेदाः पुरुषसूक्तगाः ।।15।।  
वैदिकास्सर्वशब्दाश्च तस्मात् सर्वाभिधोस्म्यहम् । पञ्चाशद्वर्णभिन्नाश्च सर्वशब्दा अतोपि च ।।16।।  
ऋषिश्च देवतैकोहं तारादीनां विशेषतः । छन्दो मदीया गायत्री ताराष्टाक्षरयोर्मता ।।17।।  
उद्यद्भास्वत्समाभासश्चिदानन्दैकदेहवान् । चक्रशङ्खगदापद्मधरो ध्येयोहमीश्वरः ।।18।।  
लक्ष्मीधराभ्यामाश्लिष्टः स्वमूर्तिगणमध्यगः । ब्रह्मवायुशिवाहीशविपैः शक्रादिकैरपि ।।19।।  
सेव्यमानोधिकं भक्त्या नित्यनिःशेषशक्तिमान् । मूर्तयोष्टावपि ध्येयाश्चक्रशङ्खवराभयैः ।  
युक्ताः प्रदीपवर्णाश्च सर्वाभरणभूषिताः ।।20।।  
तादृग्रूपाश्च पञ्चाशज्ज्ञानमुद्राभयोद्यताः । टङ्की दण्डी च धन्वी च तत्तद्युक्तस्तु वामतः ।।21।।  
वासुदेवादिकाः शुक्लरक्तपीतासितोज्ज्वलाः । शङ्खचक्रगदाब्जेतः प्रथमो मुसली हली ।।22।।  
सशङ्खचक्रस्त्वपरस्तृतीयः शार्ङ्गबाणवान् । सशङ्खचक्रस्तुर्यस्तु चक्रशङ्खासिचर्मवान् ।।23।।  
केशवो मधुसूदनः सङ्कर्षणदामोदरौ । सवासुदेवप्रद्युम्नाः दक्षोच्चकरशङ्खिनः ।।24।।  
विष्णुमाधवानिरुद्धपुुरुषोत्तमाधोक्षजाः । जनार्दनश्च वामोच्चकरशङ्खिनः ।।25।।  
गोविन्दश्च त्रिविक्रम्ूससश्रीधरहृषीकपाः । नृसिंहश्चाच्युतश्चैव वामाधःकरशङ्खिनः ।।26।।  
वामनः सनारायणः पद्मनाभ उपेन्द्रकः । हरिः कृष्णश्च दक्षाधःकरे शङ्खधरा मताः ।।27।।  
शङ्खचक्रगदापद्मधराश्चैते हि सर्वशः । क्रमव्युत्क्रमपद्मादिगदादिव्युत्क्रमस्तथा ।।  
अर्धक्रमः सान्तरश्च षट्सु षट्स्वरिपूर्विणाम् ।।28।।  
वर्णानां देवतानां च नित्यत्वाच्च क्रमः स्वतः । व्यक्तिक्रमं ब्रह्मबुद्धावपेक्ष्य क्रम उच्यते ।।29।।  
समासव्यासयोगेन व्याहृत्यादीनां चतुष्टयम् । सत्यं चाङ्गानि तारस्य प्रोच्यन्तेष्टाक्षरस्य च ।।30।।  
कृद्धमहावीरद्युल्कसहस्रसहितोल्ककाः । चतुर्थ्यन्ताः हृदादीनि पृथग्रूपाणि तानि च ।।31।।  
विष्णोरेवात्यभेदेपि तदैश्वर्यात् तदन्यवत् । चक्रशङ्खवराभीतिहस्तान्येतानि सर्वशः ।।32।।  
मूलरूपसवर्णानि कृष्णवर्णा शिखोच्यते । चतुर्विंशन्मूर्तयश्च मूलरूपसवर्णकाः ।।33।।  
आदिवर्णत्रयं नाभिहृच्छिरस्सु यथाक्रमम् । न्यसनीयं च तद्वर्णदेवताध्यानपूर्वकम् ।।34।।  
पज्जानुनाभिहृदयवाङ्नासानेत्रकेषु च । अष्टाक्षराणां न्यासः स्यात् व्याहृत्यादीनां प्रजापतिः ।।35।।  
मुनिश्छन्दस्तु गायत्री देवता भगवान् हरिः । उद्यदादित्यवर्णश्च ज्ञानमुद्राभयोद्यतः ।।36।।  
तारेण व्याहृतीभिश्च ज्ञेयान्यङ्गानि पञ्च च । नाभिहृत्केषु सर्वेषु चतस्रो व्याहृतीर्न्यसेत् ।।37।।  
द्वादशार्णस्य जगती च्छन्दोन्यत्तारवत् स्मृतम् । अच्छवर्णोभयवरकरो ध्येयोमितद्युतिः ।।38।।  
पदैर्व्यस्तैः समस्तैश्च ज्ञेयान्यङ्गानि पञ्च च । अष्टाक्षराणां स्थानेषु बाह्वोरूर्वोश्च विन्यसेत् ।।39।।  
विश्वामित्रस्तु सन्ध्यार्थे तदन्यत्र प्रजापतिः । मुनिर्देवस्तु सवितृनामा स्रष्टृत्वतो हरिः ।।40।।  
प्रोद्यदादित्यवर्णश्च सूर्यमण्डलमध्यगः । चक्रशङ्खधरोङ्कस्थदोर्द्वयो ध्येय एव च ।।41।।   
सताराश्च व्याहृतयो गायत्र्यङ्गानि पञ्च च । दोःपत्सन्धिषु साग्रेषु नाभिहृन्मुखेषु च ।।42।।  
वर्णन्यासश्च कर्तव्यस्तारवन्निखलिं स्मृतम् । पञ्चाशदक्षराणां च पुंसूक्तस्यापि सर्वशः ।।43।।  
अनुष्टुभश्च त्रिष्टुप् च छन्दोस्य त्रिष्टुभोपि वा । विष्णुशब्दश्चतुर्थ्यन्तो हृदयेन षडक्षरः ।।44।।  
तारवत् सर्वमस्यापि श्यामो ध्येयो हरिः स्वयम् । वर्णा एव षडङ्गानि षणयोर्भेदयोगतः ।।45।।  
पज्जानुनाभिहृन्नासाकेषु न्यासश्च वर्णशः । एते तु सर्वमन्त्राणां मूलमन्त्रा विशेषतः ।।46।।  
एतज्ज्ञानात् समस्तं च ज्ञानं स्याच्छब्दगोचरम् । एतज्जपात् समस्तानां मन्त्राणां जापको भवेत् ।।47।।  
पूज्यश्च भगवान् नित्यं चक्राब्जादिकमण्डले । हृदये वा चले वापि जले वा केवले स्थले ।।48।।  
अष्टाक्षरेण सम्पूज्य प्रथमं देवतां पराम् । मध्ये सव्ये गुरूंश्चैव दक्षिणे सर्वदेवताः ।।49।।  
पुनः सव्ये सर्वगुरूनाग्नेयादिषु च क्रमात् । गरुडं व्यासदेवं च दुर्गां चैव सरस्वतीम् ।।50।।  
धर्मं ज्ञानं च वैराग्यमैश्वर्यं चैव कोणगान् । तदन्तः पूर्वदिक्पूर्वमधर्मादींश्च पूजयेत् ।।51।।  
अपूजिता अधर्मादिदातारस्ते तथाभिधाः । निर्ऋतिश्चैव दुर्गा च कामो रुद्रश्च देवताः ।।52।।  
यमवायुशिवेन्द्राश्च ज्ञेया धर्मादिदेवताः । परमः पुरुषो मध्ये शक्तिराधाररूपिणी ।।53।।  
कूर्मोनन्तश्च पृथिवी क्षीरसागर एव च । श्वेतद्वीपो मण्टपश्च दिव्यरत्नमयो महान् ।।54।।  
पद्ममेतत्त्रयं देवी रमैव बहुरूपिणी । सूर्यसोमहुताशाश्च पद्मे श्रीस्त्रिगुणात्मिका ।।55।।  
आत्मान्तरात्मपरमज्ञानात्मानश्च मूर्तयः । विमलोत्कर्षिणी ज्ञाना क्रिया योगा तथैव च ।।56।।  
प्रह्वी सत्या तथेशानानुग्रहा चेति शक्तयः । अष्टदिक्षु च मध्ये च स्वरूपाण्येव ता हरेः ।।57।।  
ततोनन्तं योगपीठस्वरूपं पूजयेद्धरेः । तत्रावाह्य हरिं चार्घ्यं पाद्यमाचमनीयकम् ।।58।।  
मधुपर्कं पुनश्चाचां स्नानं वासो विभूषणम् । उपवीतासने दत्वा गन्धपुष्पे तथैव च ।।59।।  
लक्ष्मीधरे यजेत्तत्र पार्श्वयोरुभयोर्हरेः । हृदयादींस्तथेन्द्रादिदिक्ष्वस्त्रं कोणकेषु च ।।60।।  
वासुदेवादिकान् दिक्षु केशवादींस्ततः परम् । मत्स्यं कूर्मं वराहं च नारसिंहं च वामनम् ।।61।।  
भार्गवं राघवं कृष्णं बुद्धं कल्किनमेव च । अनन्तं विश्वरूपं च तद्बहिः पूजयेत् क्रमात् ।।62।।  
अनन्तब्रह्मवाय्वीशान् वीशं चाग्रे प्रपूजयेत् । वारुणीं चैव गायत्रीं भारतीं गिरिजामपि ।।63।।  
कोणेषु वीन्द्रवामे च सौपर्णीं पूजयेदपि । इन्द्रादीन् शेषविध्यन्तान् सभार्यान् सपरिग्रहान् ।।64।।  
धूपदीपौ ततो दत्वा नैवेद्यं मूलमन्त्रतः । अनेन क्रमयोगेन जुहुयात् संस्कृतेनले ।।65।।  
पुष्पाञ्जलिश्च होमश्च मूलेनाष्टोत्तरं शतम् । सकृत् सकृत् पुष्पमन्यैर्होमस्तस्य चतुर्गुणः ।।66।।  
विसर्जयित्वा नैवेद्यं मूलेन त्रिः समर्च्य च । धूपदीपौ पुनर्दत्वा पुनर्मूलेन पूर्ववत् ।।67।।  
अर्चयित्वा पुनर्ध्यात्वा जपेदष्टोत्तरं शतम् । पुनर्ध्यायेद्धरिं सर्वदेवदेवेश्वरं प्रभुम् ।।68।।  
जपध्यानहुतार्चादीनेवं यः कुरुते सदा । धर्मार्थकाममोक्षाणां भाजनं स्यात् स एव हि ।।69।।  
सर्वोत्तमं हरिं ज्ञात्वा य एवं भक्तिपूर्वकम् । जपध्यानादिभिर्नित्यं पूजयेन्नास्य दुर्लभम् ।।70।।  
भक्तिं कृत्वान्यदेवेषु ब्रह्मरुद्रादिकेष्वपि । सर्वोत्कर्षमविज्ञाय विष्णोर्याति तमो ध्रुवम् ।।71।।  
न यज्ञा न च तीर्थानि नोपवासव्रतानि च । दैवतानि च सर्वाणि त्रातुं तं शक्नुयुः क्वचित् ।।72।।  
हरिर्हि सर्वदेवानां परमः पूर्णशक्तिमान् । स्वतन्त्रोन्ये तद्वशा हि सर्वेतः स जगद्गुरुः ।।73।।  
ब्रह्मादयश्च तद्भक्त्या भागिनो भोगमोक्षयोः । तस्माज्ज्ञेयश्च पूज्यश्च वन्द्यो ध्येयः सदा हरिः ।।74।।  
इति श्रीमदानन्दतीर्थभगवत्पादाचार्यविरचिते  तन्त्रसारसङ्ग्रहे प्रथमोध्यायः   
यस्य कस्यापि मन्त्रस्य न्यासः पञ्चाशदक्षरैः । वीर्यदः केभितो वक्त्रमक्षिकर्णेषु नासयोः ।।1।।  
गण्डयोरोष्ठयोर्दन्तपङ्क्योर्मूर्धनि वाचि च । दोःपत्सन्धिषु साग्रेषु पार्श्वयोः पृष्ठगुह्ययोः ।।2।।  
तुन्दे च हृदि धातूनां सप्तके प्राणजीवयोः । सक्षकारान् न्यसेद्वर्णान् नृसिंहः क्षस्य देवता ।।3।।  
जपे न्यासे च विहितः क्षोक्षराणां सदान्ततः । प्राणायामो रेचयित्वा पूरयित्वा च कुम्भके ।।4।।  
तारैस्त्रिद्वादशावृत्तैद्य्वेकद्वादशकेन वा । तत्तन्मन्त्रेण वा कार्यो गायत्र्या दशतारकैः ।।5।।  
आदावेव जपे कुर्याच्छोषणं दहनं प्लुतिम् । वाय्वग्निवारुणैर्बीजैर्ध्यात्वा तन्मण्डले हरिम् ।।6।।  
एकपञ्चाशद्वर्णानां चतुर्विंशतिमूर्तयः । आत्माद्या वासुदेवाद्या विश्वाद्या मत्स्यकच्छपौ ।।7।।  
कोलो नृसिंहः सवटुर्जामदग्न्यरघूद्वहौ । वासिष्ठयादवौ कृष्णावात्रेयो बुद्धकल्किनौ ।।8।।  
शिंशुमारश्चेति शतं कलाः कलशनामकाः । एताभिः सहितां मूलमूर्तिं कुम्भोदके सुधीः ।।9।।  
पूर्वोक्तविधिनाभ्यर्च्य प्रतिमां शिष्यमेव च । स्नापयेत् पूर्वमर्चायां जपोनूनः सहस्रतः ।।10।।  
मूलमन्त्रस्य चाङ्गानां न्यासः स्नानादनन्तरम् । प्रतिमायां सन्निधिकृच्छिष्ये माहात्म्यकृद्भवेत् ।।11।।  
कलशः कीर्तिमायुष्यं प्रज्ञां मेधां श्रियं बलम् । योग्यतां पापहानिं च पुण्यवृद्धिं च साधयेत् ।।12।।  
उपसर्गेषु जातेषु दैवभूतात्महेतुषु । आयुषे वाथ शान्त्यै वा श्रिये वा पुण्पवृद्धये ।।13।।  
योग्यतायै मन्त्रसिध्यै विष्णोः प्रीत्यर्थमेव वा । जुहुयात् सहस्रमयुतं लक्षं कोटिमथापि वा ।।14।।  
पूर्ववत्संस्कृते वह्नौ ध्यात्वा देवं जनार्दनम् । कृत्वा त्रिमेखलं कुण्डं चतुर्विंशाङ्गुलोच्छ्रितम् ।।15।।  
तावत्खातं चतुष्कोणमुच्छ्रितं द्वादशैव वा । द्य्वङ्गुलं त्र्यङ्गुलं वापि चतुरङ्गुलमेव वा ।।16।।  
विस्तारो मेखलानां स्यादन्त्या वा चतुरङ्गुला । चतुर्विंशाङ्गुलं वा तद्विस्तारो द्वादशैव वा ।।17।।  
अश्वत्थपत्राकृतिः स्यान्मूलतो द्वादशाङ्गुला । योनिः खाते च विनता प्रविष्टा द्य्वङ्गुलं तथा ।।18।।  
तदात्मनि हरिं ध्यात्वा कुण्डे देवीं श्रियं तथा । विष्णुवीर्यात्मकं वह्निं निक्षिपेत् प्रणवेन हि ।।19।।  
कुर्यात् क्रियाः षोडश च व्याहृतीभिः पृथक् पृथक् । वह्नेस्तद्गहरेः प्रीतिं कुर्वन् द्रव्यैर्यजेत्ततः ।।20।।  
आज्येन वा पायसेन समिद्भिः क्षीरिणामथ । तलिैर्वाथ तण्डुलैर्वापि मधुरैस्त्रिभिरेव वा ।।21।।  
ब्रह्मवृक्षसमिद्भिर्वा समिद्भिर्वामृतोद्भवैः । अमृताः समिधो ज्ञेयाः सर्वत्र चतुरङ्गुलाः ।।22।।  
एवमेव तु दीक्षायामाज्येनैवाहुतिक्रिया । पूजा च कार्या विधिवत् पूर्वं सर्वहुतेष्वपि ।।23।।  
गुरवे दक्षिणां दद्यात् लक्षे लक्षे शतं सुधीः । आत्मनैव कृते होमे शक्तितो गुरुदक्षिणाम् ।।24।।  
इति श्रीमदानन्दतीर्थभगवत्पादाचार्यविरचिते  तन्त्रसारसङ्ग्रहे द्वितीयोध्यायः   
प्रतिष्ठां कारयन् विष्णोः कुर्यात् सुप्रतिमां बुधः । लोहैर्वा शलिया दार्वा मृदा वापि यथाक्रमम् ।।1।।  
षण्णवत्यङ्गुलां योग आसीनामथवा स्थिताम् । शयानां वा मुमुक्षूणां व्याचक्षाणां निजां स्थितिम् ।।2।।  
मुखादूर्ध्वं द्य्वङ्गुलोच्चां नवाङ्गुललसन्मुखाम् । सुवृत्तत्र्यङ्गुलग्रीवामास्तनाच्च षडङ्गुलाम् ।।3।।  
पञ्चादशाङ्गुलां नाभेरासार्धदशकाङ्गुलाम् । वृषणादामूलतश्च सार्धद्य्वङ्गुलमायताम् ।।4।।  
तावदा गुदतो दीर्घां चैत्यादाष्टादशाङ्गुलाम् । तथा द्य्वङ्गुलचैत्यां च द्वाविंशज्जङ्घया युताम् ।।5।।  
आरभ्य गुल्फमध्यं च सहार्धचतुरङ्गुलाम् । षडङ्गुलोच्चप्रपदां सार्धद्य्वङ्गुलमेव च ।।6।।  
प्रपदोच्चयुतामन्ते द्य्वङ्गुलप्रपदोच्छ्रयाम् । त्र्यङ्गुलद्य्वङ्गुलामर्धहीनमध्याङ्गुलामपि ।।7।।  
त्रिपदाङ्गुलहीनान्यां ततस्तादृशतत्पराम् । पादोनोच्चाङ्गुष्ठनखां तदर्धतदनन्तराम् ।।8।।  
क्रमशः पादहीनान्यां रक्तपादनखां शुभाम् । विस्तारः प्रपदस्यापि षडङ्गुल उदाहृतः ।।9।।  
अङ्गुष्ठपरिणाहस्तु चतुरङ्गुल ईरितः । त्र्यङ्गुलं तु तदन्यस्य व्रीह्यार्धोनाः क्रमात् पराः ।।10।।  
दशङ्गुलं जङ्घमूलं मध्यं तु त्र्यङ्गुलाधिकम् । सप्तादशाङ्गुलं तूर्ध्वं जानुरष्टादशाङ्गुलः ।।11।।  
ऊर्वन्तोपि तथा ज्ञेयो मध्यं द्विर्द्वादशाङ्गुलम् । चतुरङ्गुलाधिकं मूलं गुह्यं सार्धचतुष्टयम् ।।12।।  
सार्धत्रयं परीणाहाद् वृषणं चतुरङ्गुलम् । सप्ताङ्गुलं परीणाहात् वृत्तं प्रोक्तं समस्तशः ।।13।।  
अष्टत्रिंशाङ्गुलं कट्याः परीणाह उदाहृतः । सुवृत्तत्वं तथा श्रोण्योः पीनत्वं च समस्तशः ।।14।।  
विस्तारश्च तथा कट्याः सुप्रतिष्ठितता पदोः । कट्याश्चैवाङ्गुलाधिक्यं नाभेरध उदाहृतम् ।।15।।  
नाभिः सार्धाङ्गुलश्चैव गम्भीरोर्धाङ्गुलोन्नतः । वृत्तः प्रदक्षिणश्चैव द्विचत्वारिंशदङ्गुलम् ।।16।।  
मध्यं स्तने परीणाहः षडङ्गुलमतोधिकः । एकोनविंशाङ्गुलं तदुरोविस्तारलक्षणम् ।।17।।  
पादोनमङ्गुलं चैव भुजाभ्यां सह सार्धकम् । अंसयोर्विस्तृतिश्चैव पृथगष्टाङ्गुला मता ।।18।।  
सप्ताङ्गुलोच्छ्रयः कक्षादुपरि स्कन्धयोर्मतः । अष्टत्रिंशाङ्गुलञ्चैव हस्तयोर्मानमुच्यते ।।19।।  
अष्टादशाङ्गुलो बाह्वोः परिणाह उदाहृतः । क्रमादूनं तदन्ते च सार्धाष्टाङ्गुलमीरितम् ।।20।।  
साङ्गुलस्तु तलः सार्धनवाङ्गुल उदाहृतः । समं तदुभयं ज्ञेयं तथैव तलविस्तृतिः ।।21।।  
अर्धाङ्गुलोन्नता मध्या द्वयोः सार्धाङ्गुलोन्नता । कनिष्ठिकायास्तस्यास्तु व्रीहिमात्राधिकः परः ।।22।।  
सार्धत्रयपरीणाहौ मध्यज्येष्ठावुदाहृतौ । अन्यौ व्रीहितदर्धोनावन्या सार्धद्वयाङ्गुला ।।23।।  
पादोनान्तपरीणाहाः सर्वे ज्येष्ठां विना स्मृताः । वक्षोविस्तारसदृशऋ परिणाहो गलस्य च ।।24।।  
ललाटकुक्षिकण्ठास्तु दीर्घरेखात्रयान्विताः । वृत्तो गलो बाहवश्च स्तनावङ्गुलयस्तथा ।।25।।  
रक्तास्तलनखाश्चैव नेत्रान्तोधर एव च । उत्तरोष्ठश्च जिह्वा च नखौ पादोनकाङ्गुलौ ।।26।।  
अर्धाङ्गुलौ तथा मध्यावन्येष्टांशक्रमोनकाः । नासिकया अधस्ताच्च नासिका च रराटिका ।।27।।  
समा मानेन नासाया उच्चत्वेनैव मापने । अर्धाङ्गुलधिकं सर्वं मुखस्य तु भविष्यति ।।28।।  
चतुरङ्गुलं तथैवास्यं सार्धव्रीह्यधरं स्मृतम् । उत्तरं व्रीहिमात्रं तु तदूर्ध्वं चाधरोपमम् ।।29।।  
सार्धाङ्गुलमधः प्रोक्तमधरादध एव च । आस्यपार्श्वद्वयं प्रोक्तमाकर्णात्तु षडङ्गुलम् ।।30।।  
सप्ताङ्गुलं नासिकायाः पार्श्वमाकर्णतः स्मृतम् । सपादाङ्गुमुच्चा च नासिका परिकीर्तिता ।।31।।  
अर्धाङ्गुले पुटे तस्या मध्यं च समुदाहृतम् । नासिका व्रीहिविस्तारा चक्षुषी चाङ्गुलत्रये ।।32।।  
अङ्गुलं चैव विस्तीर्णे फुल्लेर्धं च तदन्यथा । चतुरङ्गुलौ भ्रुवौ चैव तथार्धाङ्गुलविस्तृतौ ।।33।।  
असंहतौ च निबिडौ तथा पक्ष्म सुनीलकम् । कर्णौ च त्र्यङ्गुलं सार्धद्वयविस्तारसंयुतौ ।।34।।  
सकुण्डलं तावदेव विवरं सम्प्रकीर्तितम् । तथा द्य्वङ्गुलविस्तारो लताभ्यां सह कथ्यते ।।35।।  
कर्णपूरयुतौ कर्णावुत्पलाभ्यां च संयुतौ । नीलालकसहस्रेण युक्तं तन्मुखपङ्कजम् ।।36।।  
ललाटं सुविशालं च तथा सार्धनवाङ्गुलम् । विस्तारो मूध्नि वृत्तं च शिरः छत्राकृतिः स्मृतम् ।।37।।  
दीर्घाश्च कुञ्चिताग्राश्च नीलाश्च केशा हरेर्मताः । मुखमानेन चैवोच्चं किरीटं केशवस्य हि ।।38।।  
कुण्डले मकराकारे वक्षश्चैव सकौस्तुभम् । सश्रीवत्सं दक्षिणतः पीनतुङ्गमुदाहृतम् ।।39।।  
हारग्रैवेयसहितमुपवीतयुतं तथा । बाहवश्च सकेयूरकङ्कणाङ्गदमुद्रिकाः ।।40।।  
समध्यबन्धं मध्यं च नितम्बे पीतमम्बरम् । काञ्चीगुणश्च पदयोर्नूपुरे चातिसुस्वने ।।41।।  
अङ्गुलीयानि च पदोः कृतिभिः साधु कारयेत् । सोत्तरीयं च चक्राद्यैरायुधैश्च समन्वितम् ।।42।।  
अनुन्नतैरविरलैर्दन्तैर्युक्तं च सुस्मितम् । समदृष्टियुतं कार्यं श्लक्ष्णं चैव मनोहरम् ।।43।।  
प्रतिमार्थं व्रजन्पञ्चध्वनिभिमङ्गलैर्युतः । गत्वा शुचिस्थलं तत्र शलिां चैव परीक्षयेत् ।।44।।  
ध्वनिभेदेन विज्ञाय शलिां गर्भवतीं त्यजेत् । मूलमन्त्रं जपन् विष्णुं ध्यायंस्तिष्ठेदुपोषितः ।।45।।  
वार्क्षी चेद्यज्ञवृक्षस्य सारेणैव तु कारयेत् । बलिदानं च सङ्क्षेपविधानेनैव कथ्यते ।।46।।  
अस्य सङ्क्षेपशास्त्रत्वान्न विस्तारविरोधिता । दत्वोपहारं हरये तद्भूतेभ्यो बलिं हरेत् ।।47।।  
प्राच्येभ्यो विष्णुभूतेभ्य इत्याद्यखलिदिक्षु च । आदाय विष्णुभूतेभ्यो लोकपेभ्यस्तथा हरेः ।।48।।  
अनुज्ञामुद्धरेद् वृक्षं शलिां वा प्रतिमाकृते । प्रतिमां पिण्डिकां पीठं शलिाभिस्तु त्रिजातिभिः ।।49।।  
स्वरस्थूलत्वभेदेन पुंस्त्र्याद्या जातिभिः शलिाः । पुंशलिा प्रतिमार्थं तु स्त्रीशलिां पीठक्लृप्तये ।।50।।  
वेदमङ्गलघोषेण वाद्यैस्तत्प्रतिमां हरेत् । प्रागुदक्प्रवणे देशे कुर्याद्देवालयं सुधीः ।।51।।  
रामावृते दक्षिणतः पश्चाद्गिर्यग्र एव वा । मध्ये वा ग्रमापुरयोर्विशाले सुशुचौ तथा ।।52।।  
ऐशानीं दिशमेकां तु विनोदकविवर्जिते । जलाशयस्य मध्ये वा शलिावृक्षादिवर्जिते ।।53।।  
श्मशानादिकदेशानां विदूरे सुमनोहरे । किष्कुद्वादशतोनूनं कुर्याद्देवालयस्थलम् ।।54।।  
द्विगुणं चतुर्गुणं वापि शतकिष्कुप्रमाणकम् । कृत्वा भूशोधनं सम्यक् सार्धपुम्मानतस्त्वधः ।।55।।  
केशाङ्गारस्थिवल्मीकलोष्टाश्मादिविवर्जिते । हरिं तत्रापि सम्पूज्य बलिं दत्वा च पूर्ववत् ।।56।।  
मृद्दारुशैलैर्लोहैर्वा कुर्याद्देवालयं दृढम् । दीर्घाश्च कलमास्तिस्रस्तिर्यगष्टयवोदराः ।।57।।  
अङ्गुल्या मध्यरेखायाः समा लक्षणतः स्मृताः । स्वाङ्गुल्या मध्यरेखा तु प्रतिमादिषु लक्षणम् ।।58।।  
ह्रस्वमध्योच्चभेदेन तत्तन्मानं समस्तशः । प्रादेशहस्तपुरुषमानं सामान्यलक्षणम् ।।59।।  
प्रतिमाध्यर्धकं द्वारमूर्ध्वमध्यं च विस्तृतिः । प्रतिमार्धप्रमाणेन पीठस्योच्चत्वमिष्यते ।।60।।  
उन्नतिः पिण्डिकायास्तु चतुरङ्गुलमानतः । त्र्यङ्गुलं द्य्वङ्गुलं वापि गृहान्तःप्रतिमासमम् ।।61।।  
उच्चं पर्यक् च क्रमश उच्चत्वं मध्यतः स्मृतम् । तावदुच्चं बहिश्चैव यद्येकशिखरं भवेत् ।।62।।  
अर्धोच्चमथवापि स्यादधस्तात् प्रतिमोन्नतम् । ततो द्विगुणमानं वा सार्धप्रतिममेव वा ।।63।।  
शिखान्तरे तु प्रतिमामानं तद्गल उच्यते । तत्त्रिपादं तदर्धं वा तदध्यर्धमथापि वा ।।64।।  
वर्तुलं पद्मसदृशं हस्तिपृष्टसमं तथा । चतुरस्रं चाष्टकोणं विमानं परिकीर्तितम् ।।65।।  
प्रतिमाया दशगुणं विंशद्गुणमथापि वा । वर्तुलं शिखरं त्वेकं किरीटाकृतिमद्भवेत् ।।66।।  
सभयापि समेतं वा पृथक्सभमथापि वा । द्विसभं त्रिसभं वापि सगोपुरमथापि वा ।।67।।  
प्राकारवृत्तयुक्तं वा सप्तप्राकारमेव वा । सद्मवृत्तं किष्कुमात्रं बहिर्वा चतुरस्रकम् ।।68।।  
ततः परं किष्कुमात्रं सभाया अन्तरं यदि । ततस्तावत् तृतीयायाः सार्धमेव ह्युदाहृतम् ।।69।।  
किष्कुत्रयं च शक्राद्यैः स्थानं तद्वृत्ततः स्मृतम् । ततस्तु मण्टपं कुर्यात् प्रतिष्ठायाः सुलक्षणम् ।।70।।  
पूजयेद्वास्तुपुरुषस्योपरिस्थांस्तु सर्वदा । देवान् ब्रह्मादिकान् वास्तुर्वराहस्य हरेः सुतः ।।71।।  
पातितो दैवतैर्भूमौ चतुरस्राकृतिः स्थितः । कृत्वाष्टकाष्टकोष्ठानि मध्ये ब्रह्मा चतुष्टये ।।72।।  
पूज्यो द्वये द्वये शक्रो यमो वरुण एव च । सोमश्च पूज्याः कोणेषु वह्न्याद्याः कोणदेवताः ।।73।।  
पुनस्त्रये त्रये कामं धातारं सविधातृकम् । स्कन्दं च पूजयेत् कोणे सूर्यं चैव विनायकम् ।।74।।  
कालं कुबेरं च बहिः प्रत्येकं दिक्षु पूजयेत् । हारिं हरिं गभीरं च गाहनं गहनं गुहम् ।।75।।  
भानुमङ्गारकं चैव पूर्वस्यां दिशि पूजयेत् । दारुणं विदरिं द्योतं प्रद्योतं द्योतनं हरिम् ।।76।।  
मृत्युं शनैश्चरं चैव दक्षिणस्यां प्रपूजयेत् । पुष्करं क्षरणं क्षारिं विक्षणं क्षोभणं क्षणम् ।।77।।  
चार्वङ्गं भार्गवं चैव पश्चिमायां प्रपूजयेत् । चारं विचारं प्रचरं सञ्चारं चरणं चरम् ।।78।।  
बृहस्पतिं बुधं चैवाप्युत्तरस्यां प्रपूजयेत् । एवमेव विमानस्य कृतेः प्रागपि पूजयेत् ।।79।।  
सप्तपर्णमयं साधु कारयेन्मण्डपं ततः । सप्तहस्तं द्विषड्ढस्तमथवा द्विगुणं ततः ।।80।।  
चतुर्गुणं वा सम्यक् तु चतुरस्रं सहाजिरम् । अन्यच्च मण्टपं दीर्घं पञ्चहस्तं तु कारयेत् ।।81।।  
त्रिचतुष्कोष्ठकं तत्र मध्ये प्रागायतं शुभम् । कारयेन्मण्डलं साधु हस्तमात्रं तु विस्तृतम् ।।82।।  
तत्र द्वादशपात्राणि स्थापयेत् पालिकादिकम् । पालिकास्तु चतुर्विंशत्यङ्गुलोच्छ्रयसंयुताः ।।83।।  
अष्टादशाङ्गुलाश्चैव तथा पञ्चमुखा इति । द्वादशाङ्गुलकाश्चैव शरावाः पश्चिमानुगाः ।।84।।  
तत्र विष्णुं चतुर्मूर्तिं पूजयेद्भक्तितस्त्रिशः । सप्तधान्यानि तेष्वेव पूरयेदङ्कुरार्थतः ।।85।।  
तत्र नित्यं बलिं दद्याद्विष्णवे दशरात्रकम् । ब्रह्मशङ्करगीर्वाणपितृगन्धर्वयक्षकैः ।।86।।  
भूतैश्च पायसेनैव तथा पद्माक्षतेन च । अन्नापूपेन पुष्पान्नैरन्नलाजाक्षतैरपि ।  
सक्तुभिश्च क्रमेणैव देवान्तं पायसेन वा ।।87।।  
तदैव प्रतिमायाश्च कारयेदधिवासनम् ।पञ्चगव्ये सप्तरात्रं क्षिप्त्वा पुरुषसूक्ततः ।।88।।  
वेदांश्च चतुरः सम्यक् पारयेयुर्द्विजोत्तमाः । प्राच्यादिद्वारगौ द्वौ द्वावेकैकं तु दशावराः ।।  
यथालब्धं यथावित्तमथवा विष्णुतत्पराः ।।89।।  
त्रयोदशात्र कुण्डानि परितः कारयेद् बुधः । उक्तलक्षणयुक्तानि प्रधानं त्वग्निकोणके ।  
साक्षात्तु कोणगाद्धस्तमात्रमन्तरतः सुधीः ।।90।।  
आज्याहुतिं तेषु कुर्यात् प्रत्येकं लक्षसङ्ख्यया । प्रत्येकमयुतं वापि प्रधाने लक्षसङ्ख्यकम् ।।91।।  
अर्धं तदर्धमथवा मूलमन्त्रेण मन्त्रवित् । पञ्चविंशतितत्वार्थे प्रधाने जुहुयात् पुरः ।।92।।  
प्रत्येकं तु सहस्रं वा प्रत्येकं शतमेव वा । शतं पुरुषसूक्तेन गायत्र्या च सहस्रकम् ।  
कृत्वा जलाधिवासं च पूर्वं वा पञ्चगव्यतः ।।93।।  
चक्राब्जं भद्रकं वापि मण्टपे मण्डलं शुभम् । पद्मं वृत्तत्रयं चक्रं राशयो वीथिका तथा ।।94।।  
शोभोपशोभिकाश्चैव चक्राब्जस्य तु लक्षणम् । चतुरस्रं विना चक्रं विशेषो भद्रके स्मृतः ।।95।।  
सहस्रमर्धं पादं वा कलशांस्तत्र पूजयेत् । शतं तदर्धं पादं वा वित्ताभावे निगद्यते ।।96।।  
क्वाथेन क्षीरवृक्षाणां तथा पञ्चामृतैरपि । पञ्चगव्येन शुद्धेन जलेन च पृथक् पृथक् ।।97।।  
पूरयेत् कलशान् मध्यं शुद्धोदेनैव पूरयेत् । ब्राह्मस्यैव चतुर्दिक्षु गन्धोदानां चतुष्टयम् ।।98।।  
चतुर्दले सिते पद्मचतुष्के मण्डले स्थिते । पूर्वादिक्रमयोगेन रसक्वाथशुभोदकान् ।।99।।  
गन्धांश्च स्थापयेत् पञ्चगव्यं शुद्धान्तरे न्यसेत् । पृथक् चतुर्दलं पद्मं रक्तं कृत्वाल्पकं सुधीः ।।100।।  
पञ्चाशत्वे तु गन्धोदं सर्वमध्ये निधापयेत् । ब्राह्मस्य पुरतस्त्वेकं शार्वं संस्थापयेद् बृहत् ।।101।।  
अष्टदिक्ष्वष्टपद्मेषु पञ्चकं पञ्चकं न्यसेत् । अनेन क्रमयोगेन कलशा अखिला अपि ।।102।।  
तत्तद्द्रव्यमयास्तत्र तत्र स्थाप्यास्तु बाह्यतः । तदैवाङ्कुरपात्राणि परितस्तत्र विन्यसेत् ।।103।।  
कुशोदकं च कार्पूरं कौङ्कुमं चान्दनं तथा । तुहिनोदं हरिद्रोदमौशीरं कोष्ठसार्षपम् ।।104।।  
नदीसङ्गमजं चैव ताडाकं कौप्यमेव वा । निर्झरोदमिति प्रोक्ता विशेषकलशास्त्विमे ।।  
शुद्धोदद्वयमप्येतन्महातीर्थसमुद्भवम् ।।105।।  
चतुर्विंशतिमूर्तीनां वर्णमूर्तीस्तथापरः । आवाहयेच्छतत्वे तु क्रमव्युत्क्रमतस्तु ताः ।।106।।  
वर्णमूर्तीः पुनश्चैव द्विचतुर्वारमेव च । सहस्रकलशादित्वे जपेन्मन्त्रांश्च शक्तितः ।।107।।  
ततस्तु पञ्चघोषैश्च वेदघोषैस्तथादरात् । आनीय प्रतिमां स्नानं कारयेत् प्रणवेन तु ।।108।।  
मन्त्रैः पुरुषसूक्तान्तैः विश्वतश्चक्षुषा तथा । पुनश्चाष्टाक्षरेणैव प्रणवेन च भक्तितः ।।109।।  
स्नापयित्वा गन्धजलैर्गन्धपुष्पादिभिः पुनः । अलङ्कृत्य स्थापयेत्तु प्रतिमां प्रणवेन तु ।।110।।  
जपेदष्टाक्षरं मन्त्रं तत्तन्मूर्तिमनुं तथा । अष्टोत्तरशतं मन्त्री ध्यायेत् तेजोमयीं पुनः ।।111।।  
प्रतिमां प्रतिमान्तस्थां तन्मध्ये परमं वपुः । चिदानन्दरसं पूर्णगुणसम्पूर्णमुत्तमम् ।।112।।  
पञ्चविंशतितत्त्वानां देवतास्तदनन्तरम् । स्थापयेत् प्रतिमामध्ये परितः केशवस्य तु ।।113।।  
तत्रात्वाहार्षसूक्तं च घर्मसूक्तं च वैष्णवम् । सूक्तं च विश्वकर्मीयं पौरुषं सूक्तमेव च ।।114।।  
जप्त्वा चैव निजं मन्त्रं पुनरष्टाक्षरं सुधीः । प्रणवं च जपेद्विष्णुं  ध्यायन्नुत्तमरूपिणम् ।।115।।  
ततस्तु कलशैर्बाह्यक्रमेणैव जनार्दनम् । स्नापयेदुक्तमन्त्रैस्तु मध्यमं प्रणवेन तु ।।116।।  
अष्टार्णेन निजेनापि तथा पुरुषसूक्ततः । आवाहनं च स्नपनं पञ्चगव्येन मध्यवत् ।  
पूर्वाद्युत्तरपर्यन्तः कलशक्रम उच्यते ।।117।।  
जप्त्वा पुनश्च तन्मन्त्रान् पूजयेच्च विधानतः । द्वारलोकपतिभ्यश्च बलिं दत्वा यथाक्रमम् ।।118।।  
वस्त्ररत्नहिरण्याद्यैरलङ्कृत्य विभूतितः । गुरवे दक्षिणां दद्यात् कोटिं लक्षं सहस्रकम् ।।119।।  
शतमर्धं तदर्धं वा निःस्वो भक्त्या क्षमापयेत् । तदर्धमृत्विजां चैव तदर्धं पारणाकृताम् ।।120।।  
आश्वभ्यः आश्वपाकेभ्यो दद्यादन्नं समस्तशः । पुरस्तात्परतश्चैव सप्तरात्रं निरन्तरम् ।।121।।  
सुवर्णरजतवस्त्ररत्नाद्यैरागताभ्यागतानपि । पूजयेच्छक्तितो भक्त्या प्रीयतां भगवानिति ।।122।।  
गीतनृत्यैश्च वाद्यैश्च पुराणैरितिहासकैः । सूक्तैर्मङ्गलघोषैश्च वैदिकैर्दिनसप्तकम् ।।123।।  
नयेत् ततो महाराजविभूत्यावभृथं सुधीः । कारयेद् देवदेवस्य स्वाध्यायैर्गीतनृत्तकैः ।।124।।  
महानदीसङ्गमे तु तीर्थे चातिप्रशस्तके । स्नापयेत् पूर्ववन्मन्त्रैः पुंसूक्तान्तैः स्मरन् हरिम् ।।125।।  
ततः पूर्ववदागत्य प्रवेश्य पुरुषोत्तमम् । पूजयित्वा विधानेन दत्वा दानानि शक्तितः ।।126।।  
गुरुं च भक्त्या सम्पूज्य स्वीकुर्यादाशिषस्ततः । शतप्रस्थादनूनं तु नैवेद्यं पायसोत्तरम् ।।127।।  
दिनेष्वेतेषु दातव्यं सघृतं ससितादिकम् । पश्चादपि यथाशक्ति पूजा कार्या हरेः सदा ।।128।।  
जीर्णालयोद्धृतौ चैव तत्त्वमन्त्रान् स्वकं तथा । प्रतलिोमेन जप्त्वैव मूर्ती सङ्कोचयेद्धरिम् ।।129।।  
उक्तेनैव विधानेन तदर्धविभवैः सुधीः । पादमात्रैरपि हरिं स्नापयित्वा यथोदितम् ।।130।।  
एतेनैव विधानेन कृत्वा देवालयं पुनः । स्नापयेत् पुण्डरीकाक्षं द्विगुणेन प्रवाहणात् ।।131।।  
विभवेनानुलोमेन जपेन्मन्त्रान् पुनस्तथा । आराधयेज्जगन्नाथं ध्यायन् भक्त्या यथोदितम् ।।132।।  
यात्रापि पूर्ववत् तत्राप्युत्सवेषु च सर्वशः । कलशोक्तविधानेन पूजा बलिहृतिस्तथा ।।133।।  
उत्सवेषु सदा कार्या कलशश्चोत्सवादनु । यात्रा स्नानं च कर्तव्यं सम्यगुक्तविधानतः ।।134।।  
चोरचण्डालपतितश्वोदक्यादिप्रवेशने । शवाद्युपहतौ चैव पूजाविच्छेदने तथा ।।135।।  
स्नपनोक्तेन मार्गेण प्रायश्चित्तकृतिः स्मृता । सर्वत्र विष्णुगायत्र्या होमः स्यादयुतावरः ।।136।।  
नावाव्याद्याभिधानानु विग्रहे धीमहे तथा । प्रचोदयात् तृतीयाधस्तन्नो गायत्रिनामिका ।।137।।  
दुर्गाशिवस्कन्दसूर्यविनायकमुखानपि । स्थापयेदुक्तमार्गेण तत्तन्मन्त्रैः स्मरन् हरिम् ।।138।।  
गोलकद्वितयं विष्णोस्त्रितयं वापि कीर्तिमान् । अन्यदेवप्रतिष्ठासु तदन्तश्चिन्तयेद्धरिम् ।।139।।  
विष्णुस्मृतिविहीना तु पूजा स्यादासुरी तथा । गृह्णन्ति देवता नैतां ततः स्याद्देशविप्लवः ।।  
व्याधिचोरादिभिस्तस्मादन्तर्ध्येयो हरिः सदा ।।140।।  
विष्णुभक्तिविहीनस्य गतिः स्यान्न तु शुभा क्वचित् । भक्तस्याप्यन्यदेवेषु तस्माद् ध्येयो हरिः सदा ।।141।।  
संस्मृतो भगवान् विष्णुः सर्वमङ्गलमङ्गलः । समस्ताभीष्टदायी स्यात् तेन ध्येयोखिलैर्जनैः ।।142।।  
पुरुषोव्यक्तं च महानहङ्कारो मनस्तथा । दशेन्द्रियाणि शब्दाद्याः भूतेताः पञ्चविंशतिः ।।143।।  
तत्त्वाख्याः कालमाये च नियतिर्मतिरेव च । विद्या कला प्रवृत्तिश्च द्वात्रिंशत्तत्त्वसङ्ग्रहः ।।144।।  
स्पूर्त्तिः संवित् प्रतिष्ठा च शक्तिरित्यपराणि च । महालक्ष्मीस्वरूपाणि ह्येकादश विदो विदुः ।  
विष्णोरपि हि रूपाणि तन्नाम्नैकादशैव तु ।।145।।  
प्रधानोपमवर्णानि द्विभुजान्यप्यशेषतः । कृताञ्जलिपुटान्येव प्रधानं तं हरिं प्रति ।।146।।  
सर्वाण्येतानि तत्त्वानि ब्रह्मा तु पुरुषः स्मृतः । महांश्चाव्यक्तनाम्नी तु ब्रह्माणी सम्प्रकीर्तिता ।।147।।  
एवं वायुरपि ज्ञेयो भारती चापि तत्त्रयम् । रुद्रोहङ्कार उद्दिष्टः स्कन्देन्द्रौ मन उच्यते ।।148।।  
अहङ्कारः शेषवीन्द्रावपि विद्वद्भिरीरितौ । दिग्वायुसूनुसूर्याश्च वरुणश्चाश्विनावपि ।।149।।  
वह्निदक्षाविन्द्रसूनुर्मित्रश्चैव मनुस्तथा । इन्द्रियाख्याः शब्दनामा बृहस्पतिरुदाहृतः ।।150।।  
अन्ये तु सूनवो वायो रुद्रस्यापि प्रकीर्तिताः । एतेषु भगवान् विष्णुः प्रधानतनुरेव तु ।।151।।  
ध्येयः परात्मनोर्मध्ये तत्त्वनाम तदर्थयोः । जपे न्यासे नमोन्तस्तु स्वाहान्तो होमकर्मणि ।।152।।   
त्रिचतुःषट्दशावृत्तिरेतेषां तु हुतादिके । न्यासोङ्गुलीषूरुबाहुमध्येषु व्युत्क्रमे स्मृतः ।।  
क्रमे विपर्ययेणात्र शक्त्यादित्वं प्रकीर्तितम् ।।153।।  
ऋषिच्छन्दोदेवताङ्गध्यानानुक्तौ प्रधानवत् । ज्ञेया मन्त्राः समस्तास्ते पृथङ्मोक्षादिदायकाः ।।154।।  
तन्त्रमार्गास्तु हरिणा ह्यसङ्ख्याः कीर्तिता अपि । तेष्वयं सुगमो मार्गः सफलश्चानुतिष्ठताम् ।।155।।  
यावतो ह्यननुष्ठाने कर्मपूर्तिर्न विद्यते । तावत् समस्तं कथितं ह्यस्मिंस्तन्त्रे यथाविधि ।।156।।  
प्रीयतेनेन मार्गेण पूजितो मुक्तिदो भवेत् । कामदश्च स्वभक्तानां भगवान् पुरुषोत्तमः ।।157।।  
इति श्रीमदानन्दतीर्थभगवत्पादाचार्यविरचिते तन्त्रसारसङ्ग्रहे तृतीयोध्यायः    
अथ विष्णूदिते तन्त्रसारे मन्त्रगणो हि यः । उदितः सङ्ग्रहेणासावुच्यतेखलिसाधनः ।।1।।  
याष्टमस्तूयुतोन्तेन समेतश्चैव भूभृतः । बीजं नमश्च भगवान् सोद्देश्यो रूपसंयुतः ।।2।।  
स एव तादृशो लोकत्रयपालो भुवःपतेः । भावं मे देहि दान्ते तु दापय स्वाहया युतः ।।3।।  
मनुस्तस्यापररस्तारबीजोद्देशनमोयुतः । नमः सोद्देशभगवान् महाशब्दयुतश्च सः ।।  
तादृशः स्वाहया युक्तो वराहस्यापरो मनुः ।।4।।  
श्यामः सुदर्शनदराभयसद्वरेतो भूम्या युतोखलिनिजोक्तपरिग्रहैश्च ।  
ध्येयो निजैश्च तनुभिः सकलैरुपेतः कोलो हरिः सकलवाञ्छितसिद्धयेजः ।।5।।  
वैष्णवानां मुनिबर्‌रह्मा मन्त्राणां वर्णभेदतः । ज्ञेयं छन्दो देवतैकस्तत्तद्रूपो हरिः परः ।।6।।  
प्रणवेन स्वनाम्ना च भूधरेण परात्मना । सर्वज्ञसर्वशक्तिभ्यां षडङ्गानि विदो विदुः ।।7।।  
ज्ञानैश्वर्यप्रभानन्दतेजःशक्तिभिरेव वा । पूर्णात्ममध्यगैः सर्ववैष्णवाङ्गान्यथो विदुः ।।8।।  
तिष्टोदादिस्वजायायाः कारणं स्वाहया युतः । श्रीकरोष्टाक्षरो मन्त्रो गरुडारूढसंस्मृतिः ।।9।।  
द्विर्भीषय त्रासय च प्रमर्दय तथैव च । प्रध्वंसयाथो रक्षेति पञ्चाङ्गश्चेत्युदाहृतः ।।10।।  
क्रूरं वीरं बृहद्विष्णुं दीप्यन्तं विश्वतोमुखम् । पुम्मृगेन्द्रं भयकरं शुभं मृत्योश्च मारकम् ।  
नमामि स्वयमित्येष द्वात्रिंशार्णो मनुर्हरेः ।।11।।  
द्विर्जयस्योपरि निजं सोद्देशं सर्ववित् तथा । महातेजो बलं वीर्यं तादृशं स्वाहया युतम् ।।  
चतुर्विंशाक्षरो मन्त्रो निखलिेष्टप्रदायकः ।।12।।  
विद्महे धीमहे पूर्वं स्वयं चैव महाबलः । प्रेरयेत्तन्न इत्येतन्मध्येनन्तः प्रकीर्तितः ।।13।।  
पादैर्व्यस्तैः समस्तैश्च पदैश्चाङ्गं प्रकीर्तितम् । पूर्वयोस्तत्र पूर्वं तु सर्वज्ञेन षडङ्गकम् ।।  
तृतीयं तु द्विरावृत्तैः पादैरङ्गसमन्वितम् ।।14।।  
ध्यायेन्नृसिंहमुरुवृत्तरवित्रिनेत्रं जानुप्रसक्तकरयुग्ममथापराभ्याम् ।  
चक्रं दरं च दधतं प्रियया समेतं तिग्मांशुकोट्यधिकतेजसमग्र्यशक्तिम् ।।15।।  
सर्वेष्वपि हि मन्त्रेषु द्य्वाद्यनन्तान्तबाहुकः । चेतनान्तस्थमारभ्य सर्वगान्तस्थरूपवान् ।।16।।  
अनन्तरूपो ध्येयोत्र स्वगुरूक्तानुसारतः । यथायोग्यं यथाशक्ति तत्तदायुधभूषणः ।।17।।  
शङ्खचक्रगदापद्मखड्गखेटाः सशार्ङ्गकाः । शरो मुसलवज्रौ च हलः पाशाङ्कुशौ तथा ।।18।।  
शूलं च भिण्डिपालश्च पट्टशोग्निर्वराभये । तर्कमुद्राक्षमाला च पुस्तकं च विदारणम् ।।  
इत्यादीन्यखिलान्येव विष्णोश्चिन्त्यानि बाहुषु ।।19।।  
वियत्स इति युग्मार्णो विपरीतश्च स स्मृतः । स सर्गहीनो वेतश्च बिन्दुहीनोत्तरस्तथा ।।20।।  
त्रय एते महामन्त्राः पुरुषार्थचतुष्टये । कल्पवृक्षाः प्रिया विष्णोर्विशेषज्ञानदायकाः ।।21।।  
तैरेव तु द्विरावृत्तैरङ्गमेषां प्रकीर्तितम् । श्वासरूपो जपो नित्यमुभयोर्विद्वदज्ञयोः ।।22।।  
एकविंशत्सहस्रात्मा सषट्शतमहर्निशम् । अर्पणीयो हरौ नित्यं प्रातर्योगो महानयम् ।।23।।  
अशेषदोषदहनस्तत्त्वज्ञानप्रदायकः । अष्टैश्वर्यप्रदश्चैव कृतादौ समुपासताम् ।।  
तारयोगोप्येवमेव ब्रह्मादावेव वर्तते ।।24।।  
ध्यायेद्रवीन्दुकरमिन्दुसहस्रलक्षकान्तिं प्रियासहितमास्थितमिन्दुबिम्बे ।  
शङ्खारिदोर्द्वयमुदर्कमहेन्दुबिम्बात् संसिच्यमानममृतेन रमाधिनाथम् ।।25।।  
अन्त्यस्य रक्तवर्णो वा ध्येयो विष्णुः सनातनः । विद्युद्वर्णोथवा ध्येयः शक्त्येतः पञ्चमन्त्रयुक् ।।26।।  
अष्टाक्षरो महामन्त्रः तैरेवाङ्गैः समन्वितः । अन्त्यध्यानयुतश्चैव निःशेषपुरुषार्थदः ।।27।।  
मूलं नः प्रतिषेधश्च सोद्देशो भगवानपि । विष्णुर्भोज्याधिपः स्वाहायुक्तोष्टादशवर्णकः ।।28।।  
अङ्गानि तत्पदैरेव मन्त्रचिन्तमणिः स्वयम् । यथेष्टभक्षभोज्यादिदाता मुक्तिप्रदायकः ।।29।।  
ध्यायेत् सुशुक्लमरविन्ददलायताक्षं सौवर्णपात्रदधिभोज्यमथामृतं च ।  
दोर्भ्यां दधानमखिलैश्च सुरैः समेतं शीतांशुमण्डलगतं रमया समेतम् ।।30।।  
अमृतं स्वयमुद्देशयुक्तः सहृदयो मनुः । सतारोष्टाक्षरोङ्गानि पदैर्व्यस्तैः समस्तकैः ।।31।।  
उद्यद्रविप्रभमरीन्द्रदरौ गदां च ज्ञानं च बिभ्रतमजं प्रियया समेतम् ।  
विश्वावकाशमभितः प्रतिभासयन्तं भासा स्वया स्मरत विष्णुमजादिवन्द्यम् ।।32।।  
त्रिविक्रमश्च सोद्देशो विश्वरूपश्च तत्परः । धीविदौ च महे विष्णुस्तन्नः प्रेरणमध्यगः ।।33।।  
स्वयमुद्देशसंयुक्तः तदाद्यर्णपुरःसरः । सनतिः षडक्षरो मन्त्री वर्णैरङ्गक्रिया मता ।।34।।  
अङ्गारवर्णमभितोण्डबहिःप्रभाभिर्व्याप्तं परश्वधधनुर्धरमेकवीरम् ।  
ध्यायेदजेशपुरुहूतमुखैस्तुवद्भिरावीतमात्मपदवीं प्रतिपादयन्तम् ।।35।।  
श्यामं रवीन्द्वमितदीधितिकान्तियुक्तं ज्ञानं शरं च दधतं प्रियया समेतम् ।  
स्वात्मस्वरूपममितं हनुमन्मुखेषु सन्दर्शयन्तमजितं स्मरतोरुगीर्भिः ।।36।।  
निजगोत्रं तु सोद्देशं पूर्वाक्षरपुरःसरम् । नत्यन्तं तारपूर्वं च मनुरष्टाक्षरो मतः ।।37।।  
ते च बीजे बीजभूते धर्मादीनामशेषतः । एते विजयदा मन्त्रा ज्ञानमोक्षप्रदायकाः ।।  
हिरण्यरत्नराज्यादिसमभीष्टसुरद्रुमाः ।।38।।  
कृष्णो गोविच्च कामेतः सोद्देशो बल्लवीजनः । प्रियश्च तादृशस्वाहायुक्तोष्टादशवर्णकः ।।  
पदैरङ्गानि सम्प्रीतिकाममोक्षप्रदो मनुः ।।39।।  
ध्यायेद्धरिन्मणिनिभं जगदेकनाथं सौन्दर्यसारमरिशङ्खवराभयानि ।  
दोर्भिदधानमजितं सरसं च भैष्मीसत्यासमेतमखलिप्रदमिन्दिरेशम् ।।40।।  
सकामः स्वयमुद्देशी नत्यन्तोयं षडक्षरः । तदादिरपि सवेष्टचिन्तमणिरुदाहृतः ।।41।।  
दृष्टार्थ एव मन्त्राणां कलौ वीर्यं तिरस्कृतम् । तत्राप्यद्दीप्तवीर्या हि मन्त्रा अत्र प्रकीर्तिताः ।।  
वासिष्ठवृष्णिप्रवरमन्त्रास्तत्रापि वीर्यदाः ।।42।।  
स्वयं वेदपदारूढः पूर्ववर्णपुरःसरः । नत्यन्तोष्टाक्षरो मन्त्रो प्रियो विज्ञानगोपतेः ।।43।।  
व्याख्याश्रीसर्वविज्ञानकवितादिगुणप्रदः । वादे विजयदो नित्यं यथा युद्धे नृकेसरी ।।44।।  
विज्ञानरोचिः परिपूरितान्तर्बाह्यण्डकोशं हरितोपलाभम् ।  
तर्काभयेतं विधिशर्वपूर्वगीर्वाणविज्ञानदमानतोस्मि ।।45।।  
ज्ञानानन्दपुरःपूर्णो विद्महे धीमहे तथा । तन्नः प्रेरणमध्ये तु व्यासो मन्त्राधिपाधिपः ।।46।।  
आदिबीजं स्थिरादोषज्ञानबीजं विमुक्तिदम् । सर्वपापक्षयकरं सर्वव्याधिविनाशनम् ।।47।।  
ध्यायेच्छशाङ्कशतकोट्यतिसौख्यकान्तिं संसिच्यमानममृतोरुघटैः सुरेशैः ।  
वर्णाभिमानिभिरजेशमुखैः सहैव पञ्चाशता प्रतिगिरन्तमशेषविद्याः ।।48।।  
सोद्देशस्तु स्वयं दीर्घपूर्वाद्यार्णो नमोयुतः । सर्वविद्याप्रदोष्टार्णः प्रतिवादिजयप्रदः ।।  
विमुक्तिसाधनः कीर्तिबुद्धिस्थैर्यप्रदः सदा ।।49।।  
वन्दे तुरङ्गवदनं शशिबिम्बसंस्थं चन्द्रावदातममितात्मकरैः समन्तात् ।  
अण्डान्तरं बहिरपि प्रतिभासयन्तं शङ्खाक्षपुस्तकसुबोधयुताब्जबाहुम् ।।50।।  
नस्तो मुखादपि निरन्तरमुद्गिरन्तं विद्या अशेषत उताब्जभवेशमुख्यैः ।  
संसेव्यमानमतिभक्तिभरावनम्रैर्लक्ष्म्यामृतेन सततं परिषिच्यमानम् ।।51।।  
स्वयमुद्देशवान् पूर्ववर्णपूर्वो नमोयुतः । सतारोष्टाक्षरश्चैव नवार्णश्च मनू स्मृतौ ।।52।।  
प्रोद्यद्दिवाकरसमानतनुं सहस्रसूर्योरुदीधितिभिराप्तसमस्तलोकम् ।  
ज्ञानाभयाङ्कितकरं कपलिं च दत्तं ध्यायेदजादिसमितिं प्रतिबोधयन्तम् ।।53।।  
अधृष्यताज्ञानमोक्षप्रदौ भक्तेष्विमौ सदा । सूक्तं दीर्घतमोदृष्टं विष्णोर्नु कं इति प्रभोः ।।54।।  
सर्वार्थदं गार्त्समदं यो जात इति चापरम् । वासिष्ठं च परो मात्रयेति ज्ञानविमुक्तिदम् ।।55।।  
भौवनीयं सर्वकाममोक्षदं य इमेत्यपि । एवमेवाखिला वेदा ज्ञातव्या विष्णुतत्पराः ।।56।।  
स्वदृष्टं सूक्तमखलिं कामदं हरितुष्टिदम् । वाचोम्भृण्याः श्रियोङ्गानि श्रीर्लक्ष्मीर्मेन्दिरा रमा ।।57।।  
कौशेयपीतवसनामरविन्दनेत्रां पद्मद्वयाभयवरोद्यतपद्महस्ताम् ।  
उद्यच्छतार्कसदृशीं परमाङ्कसंस्थां ध्यायेद्विधीशनुतपादयुगां जनित्रीम् ।।58।।  
लज्जाबीजं च तद्बीजं तस्या एवाभिधायकम् । पाशाङ्कुशौ रक्तवस्त्रे लज्जाबीजं विशिष्यते ।।59।।  
अमध्ययुग्मस्वरगतेनैवाङ्गमुदाहृतम् । सत्ताबीजं च दुर्बीजं तद्वदेव प्रकीर्तितम् ।।60।।  
वर्णः श्यामो विशेषोत्र ताम्बूलं नीलमुत्पलम् । शङ्खचक्रौ तर्जनश्च शूलमित्यपरत्र च ।।61।।  
नमोन्तं स्वेन सहितस्तदेवान्यो मनुः स्मृतः । दुर्गा त्रिष्टुप् कश्यपोक्ता तत्र वर्णोग्निवत् स्मृतः ।।62।।  
त्रिनेत्रत्वं च दुर्गायाः प्रायः सर्वत्र कथ्यते । पादैः समस्तेन तथा षड्वर्णेनाङ्गमुच्यते ।।63।।  
रमाया एव रूपाणि त्वेतानि हि विदो विदुः । मुख्यतो जामद्ग्यस्तु देवतास्य मनोः स्मृतः ।।64।।  
हिरण्यगर्भसूक्तं च भृगुदृष्टं प्रकीर्तितम् । ब्रह्मधातृविरिञ्चाजपाद्मैरङ्गमुदाहृतम् ।।65।।  
ध्यायेन्निषण्णमजमच्युतनाभिपद्मे प्रोद्यद्दिवाकरसमूहनिकाशमग्र्यम् ।  
मातृप्रकारकरमुत्तमकान्तिमद्भिर्वक्त्रैः सृजन्तमखिलैः परमार्थविद्याः ।।66।।  
स्वयमुद्देशनतिमांस्तस्य पञ्चाक्षरो मनुः । स्वयमेवापरोष्टार्णस्तादृशः सम्प्रकीर्तितः ।।67।।  
बळाद्यं भृगुणा दृष्टं प्राणाग्नेः सूक्तमुच्यते । प्राणाद्यैः पञ्चभिस्तस्याप्यङ्गान्युक्तानि सूरिभिः ।।68।।  
उद्यद्रविप्रकरसन्निभमच्युताङ्के स्वसीनमस्य नुतिनित्यवचःप्रवृत्तिम् ।  
ध्यायेद् गदाभयकरं सुकृताञ्जलिं तं प्राणं यथेष्टतनुमुन्नतकर्मशक्तिम् ।।69।।  
प्राणाद्याः पञ्चमन्त्राश्च तस्य देवस्य वाचकाः । उच्यते हरिरप्येतैः साक्षान्नारायणादिकः ।।70।।  
ब्रह्माण्याः अपि भारत्या गौरीर्यस्त इति श्रुतौ । मन्त्रौ दीर्घतमोदृष्टौ सर्वाभीष्टप्रदायकौ ।।71।।  
उद्यद्दिवाकरसमूहनिभां स्वभर्तुरङ्केस्थितामभयसद्वरबाहुयुग्माम् ।  
मुद्रां च तत्त्वदृशये वरपुस्तकं च दोर्युग्मकेन दधतीं स्मरतात्मविद्याम् ।।72।।  
पादैर्व्यस्तैः समस्तैश्च तदङ्गानि विदो विदुः । स्वयमुद्देशनत्यन्तो मन्त्रौ द्वावपरौ तयोः ।।73।।  
मन्त्राः ह्येते हरेः प्रीतिदायकाः सर्वकामदाः । इष्टं देवं हरिः साक्षाल्लक्ष्मीर्भाग्यस्य देवता ।।  
गुरुबर्‌रह्मात्र वायुर्वा विद्या देव्यौ प्रकीर्तिते ।।74।।  
तस्मादेते प्रिया विष्णोरन्तरङ्गतया सदा । ज्ञेयाश्चैव प्रपूज्याश्च विष्णोः प्रीतिमभीप्सता ।।75।।  
उद्देशनतियुङ्मन्त्रः स्वयमेव शिवस्य तु । वर्णैरेतैस्तदङ्गानि वामदेवो मुनिः स्मृतः ।।  
पङ्क्तिशब्दार्थविज्ञाने न हि छन्दसि संशयः ।।76।।  
ध्येयः पञ्चमुखो रुद्रः स्फटिकामलकान्तिमान् । विद्युच्छुभ्रासितरजःश्यामान्यस्य मुखानि च ।।  
जटावबद्धेन्दुकलः प्रियायुङ् नागभूषणः ।।77।।  
मन्त्रेष्वेतेषु सर्वेषु वाच्यस्तारेण केशवः । अन्तर्यामितया ध्येयः सर्वदेवेषु सर्वदा ।।78।।  
स एव वनितालिङ्गः पार्वत्याः मनुरुच्यते । गौरी वराभयकरा ध्येया पीताम्बरा च सा ।।79।।  
स्वयमुद्देशनत्यन्तः पूर्वपूर्वः षडक्षरः । सनत्कुमारदृष्टोयं मन्त्रः शेषस्य कामदः ।।80।।  
दधानो हलसौनन्दौ श्वेतवर्णः कृताञ्जलिः । सहस्रमूर्धाद्वितीयकर्णभूषः प्रियायुतः ।।  
वनमाली नीलवासा ध्येयो विष्णोस्तु पृष्ठतः ।।81।।  
व्यस्तपक्षितारौ च स्वाहान्तो गारुडो मनुः । कश्यपोस्य मुनिर्ध्येयो सुधापूर्णं हिरण्मयम् ।।82।।    
दधानः कुम्भमभयं पीतशुक्लारुणो हरित् । कृष्णश्चाजानुतो नाभेः कण्ठात् कादन्त एव च ।।83।।  
प्रियायुक् पुरतो विष्णोः पक्षतुण्डसमन्वितः । जङ्गमस्थावरविषहृदयं सर्वकामदः ।।84।।  
मन्त्राश्च लोकपालानां नमोन्तः सर्वकामदाः । पीतरक्तासितश्वेतरक्तशुक्लाश्च वर्णतः ।।85।।  
सप्रियाः साभया वज्रशक्तिदण्डासिपाशिनः । गदाकुमुदशूलर्ष्टिखङ्गिनो भूषणोज्ज्वलाः ।।86।।  
अग्निश्च स्वयमुद्देशी सनमः स्कन्दवाचकः । कौशिकोस्य मुनिर्वह्निवर्णः षण्मुख उज्ज्वलः ।  
धनुःशक्तिधरो ध्येयो कामदो भयनाशनः ।।87।।  
ह्रस्वः कृपालुः सेतश्च स्वयमन्यः स्वयं तथा । सतारोष्टाक्षरः सौरः क्रमव्युत्क्रमतः पदैः ।।88।।  
अङ्गानि पद्मयुगलधरो ध्येयोरुणो रविः । सर्वव्याधिहरः श्रीदो वृष्टिदोयं मनुः स्मृतः ।।89।।  
मोनयदासाप्रप्रक्षि व्यत्यस्तो विघ्नराण्मनुः । रक्ताम्बरो रक्ततनू रक्तमाल्यानुलेपनः ।।90।।  
महोदरो गजमुखः पाशदन्ताङ्कुशाभये । बिभ्रद्ध्येयो विघ्नहरः कामदस्त्वरया ह्ययम् ।।91।।  
तत्र तत्र स्थितो विष्णुस्तत्तच्छक्तीः प्रबोधयन् । एक एव महाशक्तिः कुरुते सर्वमञ्जसा ।।92।।  
स्वयमुद्देशवान् पूर्वपूर्वो हृदयसंयुतः । धान्वतरो महामन्त्रः संसृतिव्याधिनाशनः ।।  
अत्रोक्तसर्वमन्त्राणां नायकोपलसन्निभः ।।93।।  
चन्द्रौघकान्तिममृतात्मकरैर्जगन्ति सञ्जीवयन्तममितात्मसुखं परेशम् ।  
ज्ञानं सुधाकलशमेव च सन्दधानं शीतांशुमण्डलगतं स्मरतात्मसंस्थम् ।।94।।  
मूर्धि स्थितादमुत एव सुधां स्रवन्तीं भ्रूमध्यगाच्च तत एव च तालुसंस्थात् ।  
हार्दाच्च नाभिसदनादधरस्थिताच्च ध्यात्वाभिपूरिततनुर्दुरितानि हन्यात् ।।95।।  
अज्ञानदुःखभयरोगमहाविषाणि योगोयमाशु विनिहन्ति सुखं च दद्यात् ।  
उन्मादविभ्रमहरः परश्च सान्द्रस्वानन्दमेव पदमापयति स्म नित्यम् ।।96।।  
ध्यात्वैव हस्ततलगं स्वमृतं स्रवन्तं देवं स यस्य शिरसि स्वकरं निधाय ।  
आवर्तयेन्मनुमिमं स च वीतरोगः पापादपैति मनसा यदि भक्तिनम्रः ।।97।।  
शतं सहस्रमयुतं लक्षं वारोगसङ्क्षयात् । इममेव जपेन्मन्त्रं साधूनां दुःखशान्तये ।।98।।  
ज्वरदाहादिशान्त्यर्थं तर्पयेन्मनुनामुना । ध्यात्वा हरिं जले सप्तरात्राज्जूर्तिर्विनश्यति ।।99।।  
अयुतामृतसमिद्धोमाद् गोघृतक्षीरसंयुतात् । सर्वरोगा विनश्यन्ति विमुखो न हरेर्यदि ।।100।।  
भूताभिचारशान्त्यर्थमपामार्गाहुतिक्रिया ।  द्विगुणामृतया पश्चात् केवलेन घृतेन वा ।।101।।  
आयुर्विवृद्धये नित्यं जन्मनक्षत्र एव वा । चतुश्चतुर्भिदूर्वाभिः क्षीराज्याक्ताभिरिष्यते ।।102।।  
सर्वक्रिया हरौ भक्ते हरिभक्तैः स्वनुष्ठिताः । गुरुभक्तैः सदाचारैः फलन्त्यद्धा न चान्यथा ।।103।।  
ब्रह्मान्ताः गुरवश्चैव सम्प्रदायप्रवर्तकाः । तत्तद्गुणानुसारेण पूज्याः मान्याश्च सर्वशः ।।104।।  
सर्वेभ्योभ्यधिका भक्तिर्विष्णौ स्यादतिनिश्चला । लक्ष्मीब्रह्मादिषु ततः क्रमेण स्यात् सुभाविता ।  
एवं विद्याः फलिष्यन्ति नान्यथा तु कथञ्चन ।।105।।  
शुभान् ध्यायन्ति ये कामान् गुरुदेवप्रसादजान् । इतरानात्मपापोत्थांस्तेषां विद्या फलिष्यति ।।106।।  
मुक्तावपि च संसारे नात्मनो विष्णुना क्वचित् । ब्रह्मरुद्रादिभावं वा साम्यं वाधिक्यमेव वा ।।107।।  
अतद्वशत्वमथवा यः स्मरेत् स तु सिद्धिभाक् । नान्यथा सिद्धिमाप्नोति कल्पकोटिशतैरपि ।।108।।  
स्मृत्वा गुरुं पूर्वगुरुमादिमूलगुरू तथा । देवतां वासुदेवं च विद्याभ्यासी तु सिद्धिभाक् ।।109।।  
अवज्ञाता गुरूणां च देवतानां न सिद्ध्यति । प्रयाति च तमो घोरं मन्त्रावज्ञाकृदेव च ।।110।।  
यस्तारतम्यवेत्ता स्याद् गुरूणां देवतास्वपि । भक्तिमान् गुरुदेवेषु तद्भक्तेषु च सिद्ध्यति ।।111।।  
गुरुदेवप्रतीपानां विमुखास्तत्प्रिये रतः । अकामक्रोधलोभश्च न चिरात् सिद्धिमाप्नुयात् ।।112।।  
सकामेभ्योमितगुणा याकामैस्तु कृता क्रिया । तस्मादकाम एवालं भजेद्विष्णुं सनातनम् ।।113।।  
अयं मे हस्त इति च मन्त्रः पूर्वोक्तवत्स्मृतः । अत्रोक्तास्तु क्रियाः सर्वमन्त्रेष्वप्युपलक्षणम् ।।114।।  
विजयस्तम्भनादीनि नारसिंहैर्विशेषतः । जामदग्न्यैश्च कार्याणि राघवैर्यादवैरपि ।।  
वाराहैः स्तम्भनं क्षिप्रं श्रीकराऋ कथिताः पुरा ।।115।।  
बहुबाहुं महाकायमुद्युक्तं चोद्यतायुधम् । स्मरन् विजयमाप्नोति स्तम्भनादींश्च कारयेत् ।।116।।  
वसुपूर्णकरं रत्नपर्वतस्थं विभावयन् । वसुसिद्धिमवाप्नोति सेव्यमानजादिभिः ।।  
श्रिया विभूतिभिर्युक्तं भावयन् भूतिमाप्नुयात् ।।117।।  
यद्यन्मनोगतं तस्य तत्तदाप्नोत्यसंशयम् । तथा तथा हरिं ध्यायन् क्रियास्तास्ताश्च साधयन् ।।118।।  
श्रिये पद्मानि जुहुयात् सम्प्रीत्या उत्पलानि च । शरान् जयाय जुहुयादभिमन्त्र्य प्रयोजयेत् ।।119।।  
विद्यायै मन्त्रितं वारि वचां वा तुलसीमपि । ब्राह्मीं घृतं सुवर्णं वा शतावृत्त्या तु नित्यशः ।।120।।  
अकुर्वंश्च क्रिया भक्त्या निरपेक्षो भजन् हरिम् । सर्वमेतदवाप्नोति विशेषेण न संशयः ।।121।।  
सृष्टिस्थितलयन्यासाः प्रातलिोम्यानुलोमतः । स्थित्यन्ता एव वर्णानां श्रेष्ठा एव चतुर्दश ।।  
संहृत्यन्ता मोक्षिणान्ते एकविंशतिरेव वा ।।122।।  
पादहृत्केषु नाभ्यास्ययुक्तं च सललाटकम् । सनासिकादृग्जान्वोश्च सश्रोत्रं सोरुकं तथा ।।123।।  
सोरस्कश्च सकण्ठं च सभुजद्वयमेव च । सगण्डयुग्मं सालीकं सतुण्डं क्रोडकं तथा ।।124।।  
समूलं च सगुह्यं च सपार्श्वद्वयमेव च । सदोर्द्वयं व्यापकं च गलपार्श्वद्वयं तथा ।।125।।  
ककुत्स्तनद्वयेनापि पृष्ठभागेन सर्वशः । न्यासो यथाक्रमं प्रोक्तो मन्त्रेष्वेतेषु कृत्स्नशः ।।126।।  
प्रतिमायामात्मनि च न्यासोयं सन्निधानकृत् । बीजान्तःसाध्यमध्यं च विभक्तदलमन्त्रयुक् ।।127।।  
वर्णानुप्रातलिोम्येन वृत्तं भूपुरसंयुतम् । बीजसन्दृब्धकोणं च यन्त्रं रक्षादिसाधनम् ।।128।।  
समं तत्सर्वमन्त्रेषु जप्तं धार्यं तु वा भुवि । विलिख्य मण्डले वा तत्पूजयेद्धरिमञ्जसा ।।129।।  
प्रतिमालक्षणैर्यावद्युक्त आचार्य उत्तमः । सर्ववित्तपसा युक्त आज्ञाशक्तियुतो हरेः ।।130।।  
यावद्भक्तो यथा लब्धैर्गुणैर्युक्तोथ वैष्णवः । गुरुः सत्सम्प्रदायज्ञस्तारतम्येन सिद्धिदः ।।131।।  
उत्तमादुत्तमा सिद्धिर्धर्ममोक्षेषु स्फुटम् । तस्मादुत्तम आचार्ये लब्धे नातोवरं व्रजेत् ।।132।।  
एकस्य शिष्यतां प्राप्य तदाज्ञां न विना समम् । अवरं वा व्रजेदुच्चगुणश्चेन्नैव दुष्यति ।।133।।  
विशेषतो गुणश्च स्यादेवेष्वप्येवमेव हि । तस्मादुत्तममाचार्यं देवेशं चाश्रयेद्धरिम् ।।134।।  
अपरोक्षदृशेरेव यस्मान्मोक्षो न चान्यथा । अपरोक्षदृशिश्चैव श्रवणान्मननादनु ।।  
सम्यङ्निश्चिततत्त्वस्य निदिध्यासनया भवेत् ।।135।।  
द्विविधा सा च सम्प्रोक्ता विष्णुशास्त्रावमर्शनम् । एकं ध्यानं हरेसन्यच्चत्वार्यङ्गानि तस्य च ।।  
यमश्च नियमश्चासा प्राणायाम इतीरितः ।।136।।  
अहिंसा सत्यमस्तेयं ब्रह्मचर्यापरिग्रहौ । यमाः शौचं तपस्तुष्टिः स्वाध्यायो हरिपूजनम् ।।  
नियमा वीरपद्मे च स्वस्तिकाद्यानि चासनम् ।।137।।  
रेचकः पूरकश्चैव कुम्भश्च त्रिधा स्मृतः । प्राणायामः स्मृतिं विष्णोर्विना नियम उच्यते ।।138।।  
अधीतिस्मृतियुक्तो हि निदिध्यासनमेव हि । प्राणायामेपि विष्णोर्यत्स्मरणं ध्यानमेव हि ।।139।।  
आसा शौचं प्राणायामो निष्परिग्रहपूर्वकाः । तप आद्याः क्रमात् सर्व उत्तरोत्तरतोधिकाः ।।  
सर्वस्माच्छ्रवणाद्यास्तु मुख्या मुक्तिप्रसाधने ।।140।।  
अज्ञस्य श्रवणं श्रेष्ठमयुक्तेर्मननं तथा । ध्यानं निश्चिततत्त्वस्य तस्माच्छास्त्रावमर्शनम् ।।141।।  
वरं दशगुणं तस्मात् व्याख्यैकस्य शतोत्तरा । अपरोक्षदृशाप्येषा कर्तव्या विष्णुतुष्टिदा ।।142।।  
य इमं परमं गुह्यं मद्भक्तेष्वभिधास्यति । भक्तिं मयि परां कृत्वा मामेवैष्यत्यसंशयः ।।143।।  
न च तस्मान्मनुष्येषु कश्चिन्मे प्रियकृत्तमः । भविता न च मे तस्मादन्यः प्रियतरो भुवि ।।144।।  
शौचासने त्वङ्गमात्रं न पृथङ्धर्मकारणम् । प्राणायामादयस्तुष्टिपर्यन्ता द्विगुणाधिकाः ।।145।।  
स्वाध्यायो कोटिगुणस्ततोनन्तगुणा हरेः । पूजातस्त्रिगुणं ध्यानमिति धर्मक्रमः स्मृतः ।।146।।  
ऊर्वोरधः पदोरूर्ध्वं त्रिभागेनेति च त्रिधा । आसनत्रयमुद्दिष्टं मन्त्रस्मरणपूर्वकम् ।।147।।  
द्विगुणोत्तरं रेचकादि षोडशादिक्रमेण तु । मात्राणां ह्रस्ववर्णस्य कालो मात्रेति शब्द्यते ।।148।।  
क्रमेणैवाभ्यसेन्मात्रावृद्धिमेकाग्रधीः पुनः । रेचयित्वा दक्षिणतः पूरयित्वा च वामतः ।।  
कुम्भकश्च सुषुम्नायां विष्णुं वायुं च संस्मरेत् ।।149।।  
मूलाधारं समारभ्य त्वामूर्धानमृजुस्थिता । मध्ये सुषुम्ना विज्ञेया वज्रिकार्या प्रकाशिनी ।।150।।  
वैद्युता ब्रह्मनाडीति सैव पञ्चप्रभेदिनी । पृष्ठवामाग्रदक्षान्तर्भेदास्तेषु च क्रमेण तु ।।151।।  
हरिर्नीलः सितः पिङ्गो लोहितश्चात्र केशवः । प्रद्युम्नादिस्वरूपेण ध्येयः सिद्धिमभीप्सता ।।152।।  
मूले च नाभौ हृदयेन्द्रयोनिभ्रूमध्यमूर्धि द्विषडन्तकेषु ।   
चतुःषडष्टद्विचतुर्द्विषट्कदलेषु पद्मेषु सितारुणेषु ।।  
पञ्चात्मकोसौ भगवान् सदैव ध्येयो हृदन्तान्यरुणानि तानि ।।153।।  
त्रिकोणवह्नौ च षडश्रवायौ द्विस्तावदश्ररविवृत्तशशित्रिवह्नौ ।  
वृत्ते विधावपि विचिन्त्यमिदं दशार्ध रूपं सितं तदखिलं हृदयात् परस्थम् ।।154।।  
इडा च पिङ्गला चैव वज्रिका धारिणी तथा । सुषुम्नायाश्चतुर्दिक्षु व्रजिकाद्यासु तत्र च ।।  
चतुर्मूर्तिः स भगवान् हृदये संव्यवस्थितः ।।155।।  
द्वासप्ततिसहस्राणि नाड्योन्यास्तु प्रधानतः । बृहतीसहस्रस्पर्शानामृचां वाच्योत्र केशवः ।।156।।   
रूपाणां लक्षणं तेषां रहस्यत्वान्न कथ्यते । विष्णुना ब्रह्मणे प्रोक्तं ग्रन्थसङ्कोचतस्तथा ।।157।।  
खण्डस्मृतिर्धारणा स्यादखण्डा ध्यानमुच्यते । अप्रयत्नात् समाधिश्च दर्शनं चिरयानया ।।  
अथवा सततं शास्त्रविमर्शेन भविष्यति ।।158।।  
परमस्नेहसंयुक्तयथार्थज्ञानतो भवेत् । सा भक्तिरिति विज्ञेया साधनं भोगमोक्षयोः ।।159।।  
मुख्यमेषैव नान्यत् स्यात् सर्वं व्यर्थं तया विना । सैकाप्यभीष्टफलदा मोक्षो दर्शनयुक्तया ।।160।।  
दर्शनं तु तया हीनं व्यर्थमन्यत् किमुच्यते । योग्यं तु दर्शनं नैव तया हीनं भविष्यति ।।161।।  
आनन्दचित्सदितिपूर्वगुणैः समस्तैर्मर्त्यादिभिर्विधिपरैर्भगवान् क्रमेण ।  
ध्यातोधिकैरधिगुणोधिकमेव सौख्यं मुक्तौ ददाति सततं परमस्वरूपः ।।162।।  
निर्दोषाखलिसम्पूर्णगुणेन हरिणा स्वयम् । ब्रह्मणे कथितात् तन्त्रसारादुद्धृत्य सादरम् ।।  
आनन्दतीर्थमुनिना कृतो ग्रन्थोयमञ्जसा ।।163।।  
ग्रन्थोयं पाठमात्रेण सकलाभीष्टसिद्धिदः । किमु ज्ञानादनुष्ठानादुभयस्मात् पुनः किमु ।।164।।  
यस्य त्रीण्युदितानि वेदवचने रूपाणि दिव्यान्यलं बट् तद्दर्शतमित्थमेव निहितं देवस्य भर्गो महत् ।  
वायो रामवचोनयं प्रथमकं पृक्षो द्वितीयं वपुः मध्वो यत्तु तृतीयमेतदमुना ग्रन्थः कृतः केशवे ।।165।।  
अशेषदोषोज्झितपूर्णसद्गुणं सदा विशेषापगतोरुरूपम् ।  
नमामि नारायणमप्रतीपं सदा प्रियेभ्यः प्रियमादरेण ।।166  
इति श्रीमदानन्दतीर्थभगवत्पादाचार्यविरचिते तन्त्ररासङ्ग्रहे चतुर्थोध्यायः ।  
## कन्दुकस्तुतिः  
अम्बरगङ्गाचुम्बितपादः पदतलविदलितगुरुतरशकटः ।  
कालियनागक्ष्वेेलनिहन्ता सरसिजनवदलविकसितनयनः ।।1।।  
कालघनालीकर्बुरकायः शरशतशकलितरिपुशतनिवहः ।  
सन्ततमस्मान् पातु मुरारिः सततगसमजवखगपतिनिरतः ।।2।।  
## प्रमाणलक्षणम् ।।  
अशेषगुरुमीशेशं नारायणमनामयम् । सम्प्रणम्य प्रवक्ष्यामि प्रमाणानां स्वलक्षणम् ।।  
यथार्थं प्रमाणम् । तद् द्विविधम् । केवलमनुप्रमाणं च । यथार्थज्ञानं केवलम् । तत्साधनमनुप्रमाणम् । केवलं चतुर्विधम् ।   
ईशलक्ष्मीयोग्ययोगिभेदेन । पूर्वद्वयमनादिनित्यम् । स्वातन्त्र्यपारतन्त्र्याभ्यां तद्विशेषाः । पूर्वं स्वपरगताखलिविशेषविषयम् ।   
द्वितीयमीशेन्येभ्योधिकम् । असार्वत्रिकम् । अन्यत्र सर्वविषयम् । स्पष्टत्वे भेदः । योगिज्ञानमृजूनामनादिनित्यम् । ईशे जीवेभ्योधिकम् ।   
असार्वत्रिकम् । अन्यत्रालोचने सर्वविषयम् । क्रमेण वर्धमानम् । आ मुक्तेः । ततोव्ययम् । ततो र्वाक् क्रमेण ह्रसितम् । सादि च   
तात्त्विकेभ्योन्यत्र । अयोगिज्ञानमुत्पत्तिविनाशवत् । अल्पम् ।।  
अनुप्रमाणं त्रिविधम् । प्रत्यक्षमनुमानमानमागम इति । निर्दोषार्थेन्द्रियसन्निकर्षः प्रत्यक्षम् । निदोषोपपत्तिरनुमानम् । निर्दोषः शब्दः आगमः ।   
अर्थापत्त्युपमे अनुमाविशेषः । अभावोनुमा प्रत्यक्षं च । परामर्शापरामर्शविशेषात् । सम्भवपरिशेषावनुमा ।   
आत्मान्योन्याश्रयचक्रकानवस्थाकल्पनागौरवश्रुतदृष्टहानादयो दूषणानुमा । उपक्रमोपसंहारतदैकरूप्याभ्यासापूर्वताफलार्थवादाश्च   
उपपत्तिविशेषाः । त एव सोपपत्तयो लिङ्गानि । समाख्यावाक्यप्रकरणस्थानानि च लिङ्गविशेषाः । व्याप्तिरुपपत्तिमूलम् । सा   
प्रतिज्ञाहेतुदृष्टान्तरूपा । हेतुगर्भा प्रतिज्ञा केवलापि । सिद्धौ प्रतिज्ञायां हेतुमात्रं च । दृष्टान्तः सप्रतिज्ञो हेतुगर्भः ।   
उपपत्तिदोषौ विरोधासङ्गती । न्यूनाधिके वाचनिके । संवादानुक्तियुता निग्रहाः । प्रत्यक्षं सप्तविधम् । साक्षिषडिन्द्रियभेदेन । मानसप्रत्यक्षजा   
स्मृतिः । स्मृत्यनुवादयोर्नाप्रामाण्यम् । यथार्थत्वानुभवात् । अहानेश्च । विरोधो मानस्ववाक्याभ्याम् । स्ववाक्यविरोधोपसिद्धान्तजातिरूपेण ।   
जातिर्न मेये मानापेक्षेत्यादिका । मेये मानापेक्षास्तीति च तेनैव न्यायेन सिद्धत्वात् । मानविरोधश्च । छलमसङ्गतम् । अन्यच्च । गृष्टिविवक्षया   
गामानयेत्युक्ते पृथिवीविवक्षया गवानयनमशक्यमितिवत् ।  
त्रिविधो विरोधः । प्रतिज्ञाहेतुदृष्टान्तभेदेन । प्रमाणविरुद्धार्थप्रतिज्ञा प्रतिज्ञाविरोधः । हेतुस्वरूपासिद्धिरव्याप्तिश्चेति हेतुविरोधः । साध्यस्य   
साधनस्य वाननुगमो दृष्टान्तविरोधः । प्रतिज्ञायाः समबलविरोध एव सप्रतिसाधनः । स एवोपाधिदोषोपि ।  
सर्व एते दृश्यत्वानुमाने द्रष्टव्याः ।  
प्रत्यक्षागमदिभिर्जगतः सत्यत्वात् । तत्पक्षे दृश्यत्वस्य च मिथ्यात्वात् । अनिर्वचनीयस्य प्रतिवादिनोसिद्धत्वात् । आत्मनोपि दृश्यत्वात् ।   
शुक्तिरजतदेरनिर्वचनीयत्वाभावात् । अनिर्वचनीयदृश्यत्वाभावात् । मानसिद्धत्वादिति सप्रतिसाधनत्वाच्च । जगत्सत्यत्वग्राहिप्रत्यक्षस्य   
वर्तमानमात्रग्राहित्वे अनुमानागमप्रामाण्यग्राहिणोपि प्रत्यक्षत्वाविशेषदुत्तरक्षणे प्रामाण्यं न सेत्स्यतीति भेदादिवाक्यानामेव प्रामाण्यं स्यात् ।   
तस्य साक्षिसिद्धत्वं चेज्जगत्सत्यत्वमपि साक्षिसिद्धम् । व्यभिचारश्चेदागमार्थानुमा निर्दोषत्वाध्यवसाये च समः । अत उत्तरदिवसेभेदवाक्यस्य   
भेदोर्थः स्यात् । निर्दोषानुमायाः सदोषत्वं, सदोषानुमाया निर्दोषत्वं इत्यव्यवस्था । आश्रयसाध्यव्यधिकरणासिद्धयो न दूषणं अतिप्रसङ्गाभावात्   
। अतिप्रसङ्गेन हि दोषत्वादोषत्वे कल्प्ये । व्याप्तिरेव हि प्रयोजिका । असत्यपि व्याप्तिरस्त्येव । असदाश्रयस्य साधकत्वं नेत्यपि व्याप्तिं विना   
कथं निवार्यते । असदाश्रयमित्यादिविशेषणत्वसम्भवे कथमव्याप्तिः । न चात्यन्ताभावोपि सर्वधर्मरहितः । प्रमेयत्वाद्यनुभवात् ।   
परिशेषार्थापत्तिप्रामाण्याभ्युपगमाच्च । विमतं सकर्तृकमित्यत्र सर्वज्ञत्वस्य पक्षधर्मताबलेन सिध्यङ्गीकारात् ।  
परिशेषोर्थापत्तिरनुमानमित्यविशेषः । उपपत्तिमात्रत्वात् । उपपत्तेश्च व्याप्त्यपेक्षया सर्वथाङ्गीकार्येत्याग्रहमात्रेण भेदः । उपमानस्यापि   
व्याप्तिरूपत्वात् । न हि स्वसदृशेनासदृशं क्वचिद् दृष्टम् । योग्यानुपलब्धेश्च लिङ्गत्वम्, अविशेषात् ।   
उक्तदोषेष्वेवाशेषानुमानदोषाणामन्तर्भावः । साध्याविशिष्टोसिद्धः । सिद्धसाधकोसङ्गतः । न प्रमासाधनं प्रमाणम् । ज्ञानव्यतिरिक्तायां प्रमायां   
प्रमाणाभावात् । न चाज्ञातपरिच्छित्तिरेव प्रमेत्यत्र किञ्चिन्मानम् । याथार्थ्यमेव प्रामाण्यमित्यङ्गीकारात् । न चानुभूतिरेव प्रमाणम् ।   
स्मृत्यादावव्याप्तेः । वेदानुमानादिप्रामाण्यप्रसिद्धेश्च ।   
स्मृतिः प्रत्यक्षमैतिह्यमनुमानं चतुष्टयम् । प्रमाणमिति विज्ञेयं धर्माद्यर्थे बुभूषुभिः ।। इति श्रुतेश्च । ऐतिह्यमागमभेदः । न च सम्यगनुभवसाधनं   
प्रमाणम् । ईश्वरज्ञानादावव्याप्तेः । अप्रामाण्ये प्रमाणाभावाच्च । प्रामाण्यज्ञाने च । तत्राप्यङ्गीकारेनवस्थितेः । स्वप्रकाशात्माङ्गीकारे तत्राव्याप्तेः   
। स्मृतेश्च प्रामाण्यानङ्गीकारे अनुभूतं मयेत्यत्र प्रमाणाभावात् । लिङ्गत्वेन प्रामाण्यं कल्पनागौरवात् । दृष्टहानिश्च ।   
स्मृतिप्रमाणद्वैविध्यमात्रकल्पने मिथ्याज्ञानादेर्निराकरणादनुभवविरोधः । तदनुभवाभाव इत्युक्ते अनुभवः स्मृतिश्च नास्तीत्युक्ते किमुत्तरम् ।   
स्वसिद्धैः साधनं परसिद्धैर्दूषणम् । अतो न दूषणे अपसिद्धान्तादि । इष्टापत्तिः सिद्धसाधनत्वादसङ्गतमेव ।।  
आनन्दतीर्थमुनिना ब्रह्मतर्कोक्तिमार्गतः । मानलक्षणमित्युक्तं सङ्क्षेणाद् ब्रह्मसिद्धये ।।  
अशेषमानमेयैकसाक्षिणेक्षयमूर्तये । अजेशपुरुहूतेड्य नमो नारायणाय ते ।।  
इति श्रीमदानन्दतीर्थभगवत्पादाचार्यविरचितं प्रमाणलक्षणम् ।।  
## कथालक्षणम् ।।  
नरसिंहमखिलाज्ञानतिमिराशिशिरद्युतिम् । सम्प्रणम्य प्रवक्ष्यामि कथालक्षणमञ्जसा ।।1।।  
वादो जल्पो वितण्डेति त्रिविधा विदुषां कथा । तत्त्वनिर्णयमुद्दिश्य केवलं गुरुशिष्ययोः ।।2।।  
कथान्येषामपि सतां वादो वा समितेः शुभा । ख्यात्याद्यर्थं स्पर्धया वा सतां जल्प इतीर्यते ।।3।।  
वितण्डा तु सतामन्यैस्तत्त्वमेषु निगूहितम् । स्वयं वा प्राश्निकैर्वादे चिन्तयेत् तत्त्वनिर्णयम् ।।4।।  
रागद्वेषविहीनास्तु सर्वविद्याविशारदाः । प्राश्निका इति सम्प्रोक्ता विषमा एक एव वा ।।5।।  
अशेषसंशयच्छेत्ता निःसंशय उदारधीः । एकश्चेत् प्राश्निको ज्ञेयः सर्वदोषविवर्जितः ।।6।।  
एको वा बहवो वा स्युर्विष्णुभक्तिपरास्सदा । विष्णुभक्तिर्हि सर्वेषां सद्गुणानां स्वलक्षणम् ।।7।।  
पृष्टेनागम एवादौ वक्तव्यः साध्यसिद्धये । नैषा तर्केणापनेया मतिरित्याह हि श्रुतिः ।  
अन्यार्थ एवागमस्य वक्तव्यः प्रतिवादिना ।।8।।  
ऋग्यजुःसामाथर्वाश्च भारतं पञ्चरात्रकम् । मूलरामायणं चैव सम्प्रोच्यन्ते सदागमाः ।।9।।  
अनुकूला य एतेषां ते च प्रोक्तास्सदागमाः । अन्ये दुरागमा नाम तैर्न साध्यं हि साध्यते ।।10।।  
स्वपक्ष आगमश्चैव वक्तव्यः प्रतिवादिना । तस्याप्यन्यार्थता साध्या वादिना स्वार्थसिद्धये ।।11।।  
अन्यार्थता निराकार्या स्वागमस्य विनिश्चयम् । उपपत्त्यवकाशोत्र ह्यागमार्थविनिर्णये ।।12।।  
वाद्यागमार्थे निर्णीत आगमार्थः परस्य तु । निर्णेयः सहितैः पश्चात्ततो निश्शेषनिर्णयः ।।13।।  
प्रत्यक्षसिद्धेष्वर्थेषु प्रश्ने मामक्षजं वदेत् । ज्ञानं वा ज्ञानसिद्धेषु नानुमां प्रथमं वदेत् ।।14।।  
परतुष्टिकरं वाक्यं वदेतां यदि वादिनी । स एवात्रागमो ज्ञेयः परतुष्टिर्हि तत्फलम् ।।15।।  
एवं निर्णयपर्यन्तं वादे सुबहवोपि हि । घटेयुश्चिरकालं च जल्पे यावत्परो जितः ।।16।।  
तत्त्वनिर्णयवैलोम्यं वादे साक्षात्पराजयः । संवादे श्लाघ्यतैव स्याद् गुरुत्वमितरस्य च ।।17।।  
तत्त्वनिर्णयवैलोम्ये निन्द्यो दण्ड्योथवा भवेत् । विरोधासङ्गतिन्यूनतूष्णीम्भावादिकैर्जितः ।।18।।  
भवेज्जल्पे वितण्डायां न्यायो जल्पवदीरितः । संवादे दण्ड्यतां न स्याद् वितण्डाजल्पयोरपि ।।19।।  
पराजितत्वमात्रं स्यान्निन्द्यो दण्ड्योपि वान्यथा । अनुवादादिराहित्यं नैव जल्पेपि दूषणम् ।।20।।  
विद्याहीनत्वलिङ्गेपि वादिनोः स्यात् पराजयः । तदभावान्नैव षट्कादन्यो निग्रह इष्यते ।।21।।  
अन्तर्भावादिहान्येषां निग्रहाणामिति स्म ह । विद्यापरीक्षापूर्वैव वृत्तिर्जल्पवितण्डयोः ।।22।।  
स्खलितात्वादिमात्रेण न तत्रापि पराजयः । वादजल्पवितण्डानामिति शुद्धं स्वलक्षणम् ।।23।।  
आनन्दतीर्थमुनिना ब्रह्मतर्कानुसारतः । कथालक्षणमित्युक्तं प्रीत्यर्थं शार्ङ्गधन्वनः ।।24।।  
सदोदितामितज्ञानपूरवारितहृत्तमाः । नरसिंहः प्रियतमः प्रीयतां पुरुषोत्तमः ।।25।।  
इति श्रीमदानन्दतीर्थभगवत्पादाचार्यविरचितं कथालक्षणम् ।।  
## मायावादखण्डनम् ।।  
नरसिंहोखिलाज्ञानमतध्वान्तदिवाकरः ।  
जयत्यमितसज्ज्ञानसुखशक्तिपयोनिधिः ।।  
विमतमनारम्भणीयं अन्यथाप्रतिपादकत्वात् यदित्थं तत्तथा यथा सम्प्रतिपन्नम् । न हि ब्रह्मात्मैक्यस्य याथार्थ्यं तत्पक्षे । अद्वैतहानेः स्वरूपातिरेके   
। अनतिरेके स्वप्रकाशत्वादात्मनः सिद्धसाधनता । निर्विशेषत्वादात्मनो नानधिगतो विशेषः । सिद्धत्वाद् स्वरूपस्य विशेषाभावाच्च नाज्ञानं   
कस्यचिदावरकम् । अनधिगतार्थगन्तृ प्रमाणमिति च तन्मतम् । अज्ञानासम्भवादेव तन्मतमखलिमपाकृतम् । मिथ्यात्वे   
चैक्यस्यातत्त्वावेदकत्वमागमस्य स्यात् । सत्यता च भेदस्य । एवमेव प्रयोजनमपि निरस्तम् । स्वरूपत्वात् मोक्षस्य पूर्वमेव सिद्धत्वात् ।   
अज्ञानासम्भवेन चतुर्थप्रकाराभावात् पञ्चमप्रकारतापि निरस्ता । विषयप्रयोजनाभावादेवाधिकारी च । तदभावादेव सम्बन्धोपि ।  
द्वाविमौ पुरुषौ लोके क्षरश्चाक्षर एव च । क्षरः सर्वाणि भूतानि कूटस्थोक्षर उच्यते ।।  
उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वरः ।।  
यस्माद् क्षरमतीतोहमक्षरादपि चोत्तमः । अतोस्मि लोके वेदे च प्रथितः पुरुषोत्तमः ।।  
यो मामेवमसम्मूढो जानाति पुरुषोत्तमम् । स सर्वविद्भजति मां सर्वभावेन भारत ।।  
इति गुह्यतमं शास्त्रमिदमुक्तं मयानघ । एतद्बुद्ध्वा बुद्धिमान् स्यात् कृतकृत्यश्च भारत ।।  
‘इन्द्रियेभ्यः परा अर्थाः अर्थेभ्यश्च परं मनः । मनसस्तु परा बुद्धिः बुद्धेरात्मा महान् परः ।।  
महतः परमव्यक्तमव्यक्तात् पुरुषः परः । पुरुषान्न परं किञ्चित् सा काष्ठा सा परा गतिः ।।'  
‘भूम्नः क्रतुवज्ज्यायस्त्वं तथा च दर्शयति' । इति विष्णोः पुरुषोत्तमत्वमेव सर्वशास्त्रार्थत्वेन भगवता श्रुत्या चाभिहितम् ।  
इति सर्वज्ञमुनिना मायावादतमोखलिम् । निरस्तं तत्त्ववादेन सतां संशयनुत्तये ।।   
नास्ति नारायणसमं न भूतं न भविष्यति । एतेन सत्यवाक्येन सर्वार्थान् साधयाम्यहम् ।।  
इति श्रीमदानन्दतीर्थभगवत्पादाचार्यविरचितं मायावादखण्डनम् ।।  
## उपाधिखण्डनम् ।।  
नारायणोगण्यगुणनित्यैकनलियाकृतिः । अशेषदोषरहितः प्रीयतां कमलालयः ।।1।।  
अज्ञताखलिसंवेत्तुर्घटते न कुतश्चन । उपाधिभेदाद्धटत इति चेत् स स्वभावतः ।।2।।  
अज्ञानतो वा द्वैतस्य सत्यता स्वत एव चेत् । अनवस्थितिरज्ञानहेतौ वान्योन्यसिद्धिता ।।3।।  
चक्रकापत्तिरथवा भेदश्चोपाधितः कुतः । विद्यमानस्य भेदस्य ज्ञापको नैव कारकः ।।4।।  
उपाधिर्दृष्टपूर्वो हि खेपि देशान्तरस्य सः । ज्ञापको विद्यमानस्य मूढबुद्धिव्यपेक्षया ।।5।।  
न चेदुपाधिसम्बन्ध एकदेशेथ सर्वगः । एकदेशेनवस्था स्यात् सर्वगश्चेन्न भेदकः ।।6।।  
सुखदुःखादिभोगश्च स्वरूपैक्ये न भेदतः । दृश्यो ह्युपाधिभेदेपि हस्तपादादिगो यथा ।।7।।  
नानादेहगभोगानुसन्धानं योगिनो यथा । न चेद्भोगानुसन्धानं तदिच्छा योगिनः कुतः ।।8।।  
अनुसन्धानरहितदेहबाहुल्यमन्यथा । सिद्धमेव हि तत्पक्षे विशेषो योगिनः कुतः ।।9।।  
सिद्धौ हि कर्मभेदस्य स्यादुपाधिविभिन्नता । तत्सिद्धौ चैव तत्सिद्धिरित्यन्योन्यव्यपाश्रयः ।।10।।  
आत्मस्वभावभेदस्य विदोषत्वेन चाखिलः । प्रत्यक्षादिविरोधाच्च दुष्टः पक्षोयमञ्जसा ।।11।।  
चेष्टालिङ्गेन सात्मत्वे परदेहस्य साधिते । अन्यत्वं स्वात्मनस्तस्मात् सर्वैरेवानुभूयते ।।12।।  
अज्ञता चाल्पशक्तित्वं दुःखित्वं स्वल्पकर्तृता । सर्वज्ञतादीशगुणविरुद्धा ह्यनुभूतिगाः ।।13।।  
सार्वज्ञादिगुणा विष्णोः श्रुतिषु प्रतिपादिताः । सत्यः सो अस्य महिमेत्यादिवाक्यान्मृषा न च ।।14।।  
न च वेदोक्तमिथ्यात्वे मानं तन्मानतापि न । अतोज्ञासम्भवादेव नाधिकार्यैक्यवादिनाम् ।।15।।  
अतो नाज्ञातमिति च विषयो विषयान्तरे । अज्ञाभावात् फलं कस्य योगः शशनृश?ृङ्गयोः ।।16।।  
दुर्घटत्वं भूषणं चेत्स्यादविद्यात्वमात्मनः । अन्धन्तमोप्यलङ्कारो नित्यदुःखं शिरोमणिः ।।17।।  
अतो परो मात्रयेति पूर्वश्रुतिनिदर्शितः । अन्यमीशमिति श्रुत्या भिन्नजीवदृशं गतः ।।  
भिन्नत्वेनात्मसादृश्यदो यदेति श्रुतेः सदा ।।18।।  
मायावादतमोव्याप्तमिति तत्त्वदृशा जगत् । भातं सर्वज्ञसूर्येण प्रीतये श्रीपतेः सदा ।।19।।  
नमोमन्दनिजानन्दसान्द्रसुन्दरमूर्तये । इन्दिरापतये नित्यानन्दभोजनदायिने ।।20।।  
इति श्रीमदानन्दतीर्थभगवत्पादाचार्यविरचितं उपाधिखण्डनम् ।।  
## प्रपञ्चमिथ्यात्वानुमानखण्डनम् ।।  
विमतं मिथ्या दृश्यत्वात् यदित्थं तत्तथा यथा सम्प्रतिपन्नम् । इत्युक्ते जगतोभावादाश्रयासिद्धः पक्षः । अनिर्वचनीयासिद्धेरप्रसिद्धविशेषणः ।   
सदसद्वैलक्षण्ये मिथ्यात्वे सिद्धसाधनता । दृश्यत्वाभावादसिद्धो हेतुः । अनिर्वचनीयासिद्धेरेव सपक्षाभावाद्विरुद्धः । आत्मनोपि   
दृश्यत्वादनैकान्तिकः । जगतोभावेनुमानस्याप्यभाव इति तर्कबाधितत्वेनानध्यवसितः । प्रत्यक्षादिविरुद्धत्वाद्विश्वं   
सत्यमित्यादिवाक्यविरुद्धत्वाच्च कालात्ययापदिष्टः । रजतं दृष्टमिति भ्रममात्रत्वात् विमतं सत्यं दृश्यत्वात् आत्मवदित्यपि प्रयोज्यत्वात्   
प्रकरणसमः । विमतं सत्यं प्रमाणदृष्टत्वात् यदित्थं तत्तथा यथात्मेति प्रयोगात् सप्रतिसाधनः । शुक्तिरजतस्याप्यनिर्वचनीयत्वाभावात्   
साध्यविकलो दृष्टान्तः । उक्तप्रकारेण दृश्यत्वाभावात् साधनविकलः । प्रमाणविरुद्धत्वमुपाधिः ।  
साध्यधर्मविशिष्टः पक्षः । साध्यसमानधर्मविशिष्टः सपक्षः । साध्यविपरीतधर्मविशिष्टः विपक्षः । पक्षवचनं प्रतिज्ञा । लिङ्गं हेतुः । निदर्शनं   
दृष्टान्तः ।।  
यो दृश्यते सदानन्दनित्यव्यक्तचिदात्मना । निर्दोषाखलिकल्याणगुणं वन्दे रमापतिम् ।।   
इति श्रीमदानन्दतीर्थभगवत्पादाचार्यविरचितं प्रपञ्चमिथ्यात्वानुमानखण्डनम् ।।  
## तत्त्वसङ्ख्यानम् ।।  
स्वतन्त्रमस्वतन्त्रं च द्विविधं तत्त्वमिष्यते । स्वतन्त्रो भगवान् विष्णुः भावाभावौ द्विधेतरत् ।।1।।  
प्राक्प्रध्वंससदात्वेन त्रिविधोभाव इष्यते । चेतनाचेतनत्वेन भावोपि द्विविधो मतः ।।2।।  
दुःखस्पृष्टं तदस्पृष्टमिति द्वेधैव चेतनम् । नित्यादुःखा रमान्ये तु स्पृष्टदुःखास्समस्तशः ।।3।।  
स्पृष्टदुःखा विमुक्ताश्च दुःखसंस्था इति द्विधा । दुःखसंस्था मुक्तियोग्या अयोग्या इति च द्विधा ।।4।।  
देवर्षिपितृपनरा इति मुक्तास्तु पञ्चधा । एवं विमुक्तियोग्याश्च तमोगाः सृतिसंस्थिताः ।।5।।  
इति द्विधा मुक्त्ययोग्या दैत्यरक्षपिशाचकाः । मर्त्याधमाश्चतुर्धैव तमोयोग्याः प्रकीर्तिताः ।।6।।  
ते च प्राप्तान्धतमसः सृतिसंस्था इति द्विधा । नित्यानित्यविभागेन त्रिधैवाचेतनं मतम् ।।7।।  
नित्या वेदाः पुराणाद्याः कालः प्रकृतिरेव च । नित्यानित्यं त्रिधा प्रोक्तमनित्यं द्विविधं स्मृतम् ।।8।।  
असंसृष्टं च संसृष्टमसंसृष्टं महानहम् । बुद्धिर्मनःखानि दश मात्रा भूतानि पञ्च च ।।9।।   
संसृष्टमण्डं तद्गं च समस्तं सम्प्रकीर्तितम् । सृष्टिः स्थितिः संहृतिश्च नियमोज्ञानबोधने ।।10।।  
बन्धो मोक्षः सुखं दुःखमावृत्तिर्ज्योतिरेव च । विष्णुनास्य समस्तस्य समासव्यासयोगतः ।।11।।  
इति श्रीमदानन्दतीर्थभगवत्पादाचार्यविरचितं तत्त्वसङ्ख्यानम् ।।  
## तत्त्वविवेकः ।।  
स्वतन्त्रं परतन्त्रं च प्रमेयं द्विविधं मतम् । स्वतन्त्रो भगवान् विष्णुः निर्दोषाखलिसद्गुणः ।।1।।  
द्विविधं परतन्त्रं च भावोभाव इतीरितः । पूर्वापरसदात्वेन त्रिविधोभाव इष्यते ।।2।।  
भावाभावस्वरूपत्वान्नान्योन्याभावता पृथक् । चेतनाचेतनश्चेति भावश्च द्विविधः स्मृतः ।।3।।  
नित्यमुक्तश्च सृतियुक् परतन्त्रोपि चेतनः । द्विधैव श्रीर्नित्यमुक्ता सृतियुक्च द्विधा मतः ।।4।।  
मुक्तोमुक्त इति ह्यत्र ब्रह्मान्ता उत्तरोत्तरम् । मुक्ताः शतगुणाः प्रोक्ताः रमा तेभ्योखिलैर्गुणैः ।।5।।  
नित्यं बहुगुणोद्रिक्ता ततोनन्तगुणो हरिः । अमुक्तास्त्रिविधास्तत्र नीचमध्योच्चभेदतः ।।6।।  
मुक्तियोग्यास्तत्र चोच्चा नित्यावर्तास्तु मध्यमाः । नीचा नित्यतमोयोग्या द्विधैवाचेतनं मतम् ।।7।।  
नित्यानित्यत्वभेदेन देशः कालः श्रुतिस्तथा । भूतेन्द्रियप्राणगुणसूक्ष्मरूपं च नित्यकम् ।।8।।  
एषां विकारोनित्यः स्यान्नित्या एव हि चेतनाः । गुणक्रियाजातिपूर्वा धर्मा सर्वेपि वस्तुनः ।।9।।  
रूपमेव द्विधं तच्च यावद्वस्तु च खण्डितम् । खण्डिते भेद ऐक्यं च यावद्वस्तु न भेदवत् ।।10।।  
खण्डितं रूपमेवात्र विकारोपि विकारिणः । कार्यकारणोश्चैव तथैव गुणतद्वतोः ।।11।।  
क्रियाक्रियावतोस्तद्वत् तथा जातिविशेषयोः । विशिष्टशुद्धयोश्चैव तथैवांशांशिनोरपि ।।12।।  
य एतत्परतन्त्रं तु सर्वमेव हरेः सदा । वशमित्येव जानाति संसारात् मुच्यते हि सः ।।13।।   
इति श्रीमदानन्दतीर्थभगवत्पादाचार्यविरचितः तत्त्वविवेकः  ।।  

*******************************  
बिल्वमङ्गलः साधुः ।।  
