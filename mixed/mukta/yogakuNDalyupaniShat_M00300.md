---
Alternate name:
- śrī upaniṣad brahmayogin
Catalog number: M00300
Commentator:
- brahmayogin
Editor:
- śāstrī mahādeva
Main title: yoga upaniṣads with the commentary of śrī upaniṣad brahmayogin
Publication city:
- Madras
Publication country: India
Publication year:
- '1920'
Publisher:
- Adyar library and research centre
Secondary title:
- yogakuṇḍalī upaniṣat
Subjects:
- tantric / āgamic literature
- yoga
- upaniṣad
- yogopaniṣad
- yogopaniṣad
Uniform title: yogakuṇḍalyupaniṣat
title: योगकुण्डल्युपनिषत्
title_iast: yogakuṇḍalyupaniṣat

---
  
  
  
  
योगकुण्डल्युपनिषत्  
  
सह नाववतु- इति शान्तिः  
  
प्रथमोऽध्यायः  
  
वायुजयोपायत्रयम्  
  
हेतुद्वयं हि चित्तस्य वासना च समीरणः ।  
तयोर्विनिष्ट एकस्मिंस्तद्द्वावपि विनश्यतः ॥ १ ॥  
  
तयोरादौ समीरस्य जयं कुर्यान्नरः सदा ।  
मिताहारश्चासनं च शक्तिचालस्तृतीयकः ॥ २ ॥  
  
विवरणम्  
  
योगकुण्डल्युपनिषद्योगसिद्धहृदासनम् ।  
निर्विशेषब्रह्मतत्त्वं स्वमात्रमिति चिन्तये ॥  
  
	इह खलु कृष्णयजुर्वेदप्रविभक्तेयं योगकुण्डल्युपनिषत्   
हठलम्बिकायोगप्रकटनव्यग्रा निर्विशेषब्रह्ममात्रपर्यवसन्ना   
विजयते । अस्याः सङ्क्षेपतो विवरणमारभ्यते ।   
आदाववान्तरवाक्यरूपेण हठयोगमवतारयति-   
हेतुद्वयमित्यादिना । वासनाप्राणरोधाभ्यां चित्तचलनाचलने भवतः ।   
एतदन्यतररोधेऽपि द्वयमपि निरुद्धं भवतीत्यर्थः ॥ १ ॥ तदुपायतया   
मिताहार इत्यादि ॥ २ ॥  
  
प्। ३०८) 			मिताहारः  
  
एतेषां लक्षणं वक्ष्ये शृणु गौतम सादरम् ।  
सुस्निग्धमधुराहारश्चतुर्थांशावशेषकः ॥ ३ ॥  
  
भुज्यते शिवसम्प्रीत्यै मिताहारः स उच्यते ।  
  
तत्र सुस्निग्धेति ॥ ३-४ ॥  
  
पद्मवज्रासने  
  
आसनं द्विविधं प्रोक्तं पद्मं वज्रासनं तथा ॥ ४ ॥  
  
ऊर्ध्वोरुपरि चेद्धत्ते उभे पादतले यथा ।  
पद्मासनं भेवेदेतत् सर्वपापप्रणाशनम् ॥ ५ ॥  
  
वामाङ्घ्रिमूलं कन्दाधः अन्यं तदुपरि क्षिपेत् ।  
समग्रीवशिरःकायो वज्रासनमितीरितम् ॥ ६ ॥  
  
तत्र पद्मासनलक्षणं तु ऊर्वोरिति ॥ ५-६ ॥  
  
शक्तिचालनं तत्साधनद्वयं च  
  
कुण्डल्येव भवेच्छक्तिस्तां तु सञ्चालयेद् बुधः ।  
स्वस्थानादाभ्रुवोर्मध्यं शक्तिचालनमुच्यते ॥ ७ ॥  
  
तत्साधने द्वयं मुख्यं सरस्वत्यास्तु चालनम् ।  
प्राणरोधमथाभ्यासाद् ऋज्वी कुण्डलिनी भवेत् ॥ ८ ॥  
  
प्। ३०९) किं तच्छक्तिचालनमित्यत्र कुण्डल्येव ॥ ७ ॥ तत्साधनं   
किमित्यत्र तत्साधने इति ॥ ८-१४ ॥  
  
सरस्वतीचालनम्  
  
तयोरादौ सरस्वत्याश्चालनं कथयामि ते ।  
अरुन्धत्यैव कथिता पुराविद्भिः सरस्वती ॥ ९ ॥  
  
यस्याः सञ्चालने नैव स्वयं चलति कुण्डली ।  
इडायां वहति प्राणे बद्ध्वा पद्मासनं दृढम् ॥ १० ॥  
  
द्वादशाङ्गुलदैर्घ्यं च अम्बरं चतुरङ्गुलम् ।  
विस्तीर्य तेन तन्नाडीं वेष्टयित्वा ततः सुधीः ॥ ११ ॥  
  
अङ्गुष्ठतर्जनीभ्यां तु हस्ताभ्यां धारयेद् दृढम् ।  
स्वशक्त्या चालयेद्वामे दक्षिणेन पुनः पुनः ॥ १२ ॥  
  
मुहूर्तद्वयपर्यन्तं निर्भयाच्चालयेत् सुधीः ।  
ऊर्ध्वमाकर्षयेत् किञ्चित् सुषुम्नां कुण्डलीगताम् ॥ १३ ॥  
  
तेन कुण्डलिनी तस्याः सुषुम्नाया मुखं व्रजेत् ।  
जहाति तस्मात् प्राणोऽयं सुषुम्नां व्रजति स्वतः ॥ १४ ॥  
  
तुन्दे तु ताणं कुर्याच्च कण्ठसङ्कोचने कृते ।  
सरस्वत्याश्चालनेन वक्षः स्यादूर्ध्वगो मरुत् ॥ १५ ॥  
  
सूर्येण रेचयेद्वायुं सरस्वत्यास्तु चालने ।  
कण्ठसङ्कोचनं कृत्वा वक्षः स्यादूर्ध्वगो मरुत् ॥ १६ ॥  
  
प्। ३१०) तस्मात् सञ्चालयेन्नित्यं शब्दगर्भां सरस्वतीम् ।  
यस्याः सञ्चालनेनैव योगी रोगैः प्रमुच्यते ॥ १७ ॥  
  
गुल्मं जलोदरप्लीहो ये चान्ये तुन्दमध्यगाः ।  
सर्वे ते शक्तिचालेन रोगा नश्यन्ति निश्चयम् ॥ १८ ॥  
  
	मूलादिबन्धत्रयपूर्वकं सरस्वतीचालनतः वक्षः वक्षसः   
उर्ध्वगो मरुत् स्यात् ॥ १५ ॥ उक्तार्थमेतत् ॥ १६ ॥ यस्मादेवं तस्मात् ॥ १७-  
  
prāṇāyāmabhedāḥ  
  
prāṇarodhamathedānīṃ pravakṣyāmi samāsataḥ |  
  
prāṇaśca dehago vāyurāyāmaḥ kumbhakaḥ smṛtaḥ || 19 ||  
  
sa eva dvividhaḥ proktaḥ sahitaḥ kevalastathā |  
yāvat kevalasiddhiḥ syāt tāvat sahitamabhyaset || 20 ||  
  
sūryojjāyī śītalī ca bhastrī caiva caturthikā |  
bhedaireva samaṃ kumbho yaḥ syāt sahitakumbhakaḥ || 21 ||  
  
sūryakumbhakaḥ  
  
pavitre nirjane deśe śarkarādivivarjite |  
dhanuḥpramāṇaparyante śītāgnijalavarjite || 22 ||  
  
pavitre nātyuccanīce hyāsane sukhade sukhe |  
baddhapadmāsanaṃ kṛtvā sarasvatyāstu cālanam || 23 ||  
  
p. 311) dakṣanāḍyā samākṛṣya bahiṣṭhaṃ pavanaṃ śanaiḥ |  
yatheṣṭaṃ pūrayedvāyuṃ recayediḍayā tataḥ || 24 ||  
  
kapālaśodhane vāpi recayet pavanaṃ śanaiḥ |  
catuṣkaṃ vātadoṣaṃ tu kṛmidoṣaṃ nihanti ca || 25 ||  
  
punaḥ punaridaṃ kāryaṃ sūryabhedamudāhṛtam |  
  
catuṣkaṃ caturvidham || 25-42 ||  
  
ujjāyīkumbhakaḥ  
  
mukhaṃ saṃyamya nāḍībhyāmākṛṣya pavanaṃ śanaiḥ || 26 ||  
  
yathā lagati kaṇṭhāttu hṛdayāvadhi sasvanam |  
pūrvavat kumbhayet prāṇaṃ recayediḍayā tataḥ || 27 ||  
  
śīrṣoditānalaharaṃ galaśleṣmaharaṃ param |  
sarvarogaharaṃ puṇyaṃ dehānalavivardhanam || 28 ||  
  
nāḍījalodaraṃ dhātugatadoṣavināśanam |  
gacchatastiṣṭhataḥ kāryamujjāyyākhyaṃ tu kumbhakam || 29 ||  
  
śītalīkumbhakaḥ  
  
jihvayā vāyumākṛṣya pūrvavat kumbhakādanu |  
śanaistu ghrāṇarandhrābhyāṃ recayedanilaṃ sudhīḥ || 30 ||  
  
gulmaplīhādikān doṣān kṣayaṃ pittaṃ jvaraṃ tṛṣām |  
viṣāṇi śītalī nāma kumbhako'yaṃ nihanti ca || 31 ||  
  
p. 312) 			bhastrakumbhakaḥ  
  
tataḥ padmāsanaṃ baddhvā samagrīvodaraḥ sudhīḥ |  
mukhaṃ saṃyamya yatnena prāṇaṃ ghrāṇena recayet || 32 ||  
  
yathā lagati kaṇṭhāttu kapāle sasvanaṃ tataḥ |  
vegena pūrayet kiṃciddhṛtpadmāvadhi mārutam || 33 ||  
  
punarvirecayet tadvat pūrayecca punaḥ punaḥ |  
yathaiva lohakārāṇāṃ bhastrāvegena cālyate || 34 ||  
  
tathaiva svaśarīrasthaṃ cālayet pavanaṃ śanaiḥ |  
yathā śramo bhaveddehe tathā sūryeṇa recayet || 35 ||  
  
yathodaraṃ bhavet pūrṇaṃ pavanena tathā laghu |  
dhārayannāsikāmadhyaṃ tarjanībhyāṃ vinā dṛḍham || 36 ||  
  
kumbhakaṃ pūrvavat kṛtvā recayediḍayānilam |  
kaṇṭhotthitānalaharaṃ śarīrāgnivivardhanam || 37 ||  
  
kuṇḍalībodhakaṃ puṇyaṃ pāpaghnaṃ śubhada sukham |  
brahmanāḍīmukhāntasthakaphādyargalanāśanam || 38 ||  
  
guṇatrayasamudbhūtagranthitrayavibhedakam |  
viśeṣeṇaiva kartavyaṃ bhastrākhyaṃ kumbhakaṃ tvidam || 39 ||  
  
bandhatrayavidhiḥ  
  
caturṇāmapi bhedānāṃ kumbhake samupasthite |  
bandhatrayamidaṃ kāryaṃ yogibhirvītakalmaṣaiḥ || 40 ||  
  
p. 313) prathamo mūlabandhastu dvitīyoḍḍīyaṇābhidhaḥ |  
jālaṃdharastṛtīyastu teṣāṃ lakṣaṇamucyate || 41 ||  
  
mūlabandhaḥ  
  
adhogatimapānaṃ vai ūrdhvagaṃ kurute balāt |  
ākuñcanena taṃ prāhurmūlabandho'yamucyate || 42 ||  
  
apāne cordhvage yāte saṃprāpte vahnimaṇḍale |  
tato'nalaśikhā dīrghā vardhate vāyunā hatā || 43 ||  
  
tato yātau vahnyapānau prāṇamuṣṇasvarūpakam |  
tenātyantapradīptena jvalano dehajastathā || 44 ||  
  
tena kuṇḍalinī suptā saṃtaptā saṃprabudhyate |  
daṇḍāhatabhujaṅgīva niśvasya ṛjutāṃ vrajet || 45 ||  
  
bilapraveśato yatra brahmanāḍyantaraṃ brajet |  
tasmānnityaṃ mūlabandhaḥ kartavyo yogibhiḥ sadā || 46 ||  
  
hatā calitā || 43-62 ||  
  
uḍḍiyāṇabandhaḥ  
  
kumbhakānte recakādau kartavyastūḍḍiyāṇakaḥ |  
bandho yena suṣumnāyāṃ prāṇastūḍḍīyate yataḥ || 47 ||  
  
tasmāduḍḍīyaṇākhyo'yaṃ yogibhiḥ samudāhṛtaḥ |  
sati vajrāsane pādau karābhyāṃ dhārayed dṛḍham || 48 ||  
  
p. 314) gulphadeśasamīpe ca kandaṃ tatra prapīḍayet |  
paścimaṃ tāṇamudare dhārayeddhṛdaye gale || 49 ||  
  
śanaiḥ śanairyadā prāṇastundasaṃdhiṃ nigacchati |  
tundadoṣaṃ vinirdhūya kartavyaṃ satataṃ śanaiḥ || 50 ||  
  
jālaṃdharabandhaḥ  
  
pūrakānte tu kartavyo bandho jālaṃdharābhidhaḥ |  
kaṇṭhasaṃkocarūpo'sau vāyumārganirodhakaḥ || 51 ||  
  
adhastāt kuñcanenāśu kaṇṭhasaṃkocane kṛte |  
madhye paścimatāṇena syāt prāṇo brahmanāḍigaḥ || 52 ||  
  
pūrvoktena krameṇaiva samyagāsanamāsthitaḥ |  
cālanaṃ tu sarasvatyāḥ kṛtvā prāṇaṃ nirodhayet || 53 ||  
  
abhyāsakumbhakasaṃkhyāniyamaḥ  
  
prathame divase kāryaṃ kumbhakānāṃ catuṣṭayam |  
pratyekaṃ daśasaṃkhyākaṃ dvitīye pañcabhistathā || 54 ||  
  
viṃśatyalaṃ tṛtīye'hni pañcavṛddhyā dine dine |  
kartavyaḥ kumbhako nityaṃ bandhatrayasamanvitaḥ || 55 ||  
  
yogābhyāsavighnāḥ, tattyāgaśca  
  
divā suptirniśāyāṃ tu jāgarādatimaithunāt |  
bahusaṃkramaṇaṃ nityaṃ rodhānmūtrapurīṣayoḥ || 56 ||  
  
p. 315) viṣamāsanadoṣāśca prayāsaprāṇacintanāt |  
śīghramutpadyate rogaḥ stambhayedyadi saṃyamī || 57 ||  
  
yogābhyāsena me roga utpanna iti kathyate |  
tato'bhyāsaṃ tyajedevaṃ prathamaṃ vighnamucyate || 58 ||  
  
dvitīyaṃ saṃśayākhyaṃ ca tṛtīyaṃ ca pramattatā |  
ālasyākhyaṃ caturthaṃ ca nidrārūpaṃ tu pañcamam || 59 ||  
  
ṣaṣṭhaṃ tu viratirbhrāntiḥ saptamaṃ parikīrtitam |  
viṣayaṃ cāṣṭamaṃ caiva anākhyaṃ navamaṃ smṛtam || 60 ||  
  
alabdhiryogatattvasya daśamaṃ procyate budhaiḥ |  
ityetadvighnadaśakaṃ vicāreṇa tyajed budhaḥ || 61 ||  
  
yogābhyāsena kuṇḍalinībodhaḥ  
  
prāṇābhyāsastataḥ kāryo nityaṃ sattvāsthayā dhiyā |  
suṣumnā līyate cittaṃ na ca vāyuḥ pradhāvati || 62 ||  
  
śuṣke male tu yogī ca syād gatiścālitā tataḥ |  
adhogatimapānaṃ vai ūrdhvagaṃ kurute balāt || 63 ||  
  
ākuñcanena taṃ prāhurmūlabandho'yamucyate |  
apānaścordhvago bhūtvā vahninā saha gacchati || 64 ||  
  
prāṇasthānaṃ tato vahniḥ prāṇāpānau ca satvaram |  
militvā kuṇḍalīṃ yāti prasuptā kuṇḍalākṛtiḥ || 65 ||  
  
p. 316) tenāgninā ca saṃtaptā pavanenaiva cālitā |  
prasārya svaśarīraṃ tu suṣumnāvadanāntare || 66 ||  
  
	evaṃ sattvāsthayā prāṇāyāmaṃ kurvataḥ cittādikaṃ na calati | na ca   
kadāpi vāyuḥ pradhāvati | kevalakumbhakato nāḍīgatamale śuṣke satyatha   
suṣumnāyāṃ prāṇagatiḥ cālitā stambhitā yadi tadā tato'yaṃ yogī   
syādityarthaḥ || 63-64 || yāti yātaḥ || 65 || cālitā kuṇḍalinī || 66-67 ||  
  
granthitrayabhedena kuṇḍalinyāḥ sahasrāragamanam  
  
brahmagranthiṃ tato bhittvā rajoguṇasamudbhavam |  
suṣumnāvadane śīghraṃ vidyullekheva saṃsphuret || 67 ||  
  
viṣṇugranthiṃ prayātyuccaiḥ satvaraṃ hṛdi saṃsthitā |  
ūrdhvaṃ gacchati yaccāste rudragranthiṃ tadudbhavam || 68 ||  
  
bhruvormadhyaṃ tu saṃbhidya yāti śītāṃśumaṇḍalam |  
anāhatākhyaṃ yaccakraṃ dalaiḥ ṣoḍaśabhiryutam || 69 ||  
  
tatra śītāṃśusaṃjātaṃ drava śoṣayati svayam |  
calite prāṇavegena raktaṃ pittaṃ ravirgrahāt || 70 ||  
  
yātenducakraṃ yatrāste śuddhaśleṣmadravātmakam |  
(tatra siktaṃ grasatyuṣṇaṃ kathaṃ śītasvabhāvakam) || 71 ||  
  
tathaiva rabhasā śuklaṃ candrarūpaṃ hi tapyate |  
ūrdhvaṃ pravahati kṣubdhā tadaivaṃ sravatetarām || 72 ||  
  
p. 317) tasyāsvādavaśāccittaṃ bahiṣṭhaṃ viṣameṣu yat |  
tadeva paramaṃ bhuktvā svasthasyātmarato yuvā || 73 ||  
  
	tadudbhavam ājñācakramūlodbhavaṃ rudragranthim || 68 || dalaiḥ   
ṣoḍaśabhiryutam- pradhānadalānyaṣṭau, tathā upadalāni,   
āhatya ṣoḍaśa || 69 || yadā prāṇo hṛdaye śītāṃśujaṃ dravaṃ śoṣayati   
tadā tatratyaraktādau prāṇavegena calite sati raviḥ raktapittādikaṃ grahāt   
graset śoṣayedityarthaḥ || 70 || tataḥ prāṇe yātenducakramiti || 71 ||   
sravatetarāṃ- amṛtadhāretyarthaḥ || 72 || asyā amṛtadhārāyāḥ   
āsvādavaśāt yaccittaṃ viṣameṣu viṣayeṣu udāsīnatayā bahiṣṭhaṃ   
bahirbhūtaṃ bhavati tadvānātmarato muniḥ tadeva paramam amṛtākhyaṃ   
havirbhuktvā svasthaḥ syāt svasthasyātmarata ityatra visargatakārākārāṇāṃ   
lopaḥ || 73 ||  
  
prāṇādivilayaḥ, vilinānāṃ bahiḥprasaraśca  
  
prakṛtyaṣṭakarūpaṃ ca sthānaṃ gacchati kuṇḍalī |  
kroḍīkṛtya śivaṃ yāti kroḍīkṛtya vilīyate || 74 ||  
  
ityadhordhvarajaḥśukle śive tadanu mārutaḥ |  
prāṇāpānau samau yāti saha jātau tathaiva ca || 75 ||  
  
bhūte'lpe ca manolpe vā vācake tvativardhate |  
dhāvayatyakhilā vātā agnimūṣāhiraṇyavat || 76 ||  
  
p. 318) tataḥ kimityata āha- prakṛtīti |  
  
bhūmirāpo'nalo vāyuḥ khaṃ mano buddhireva ca |  
ahaṃkāra itīyaṃ me bhinnā prakṛtiraṣṭadhā ||  
  
iti smṛtyanurodhena hitvā svāttaprakṛtyaṣṭakarūpam | sahasrārasthānam |   
dṛṅmanaḥprāṇādikaṃ kroḍīkṛtya || 74 || yadā kuṇḍalinī sarvaṃ   
kroḍīkṛtya sahasrāre vilīyate ityathordhvarajaḥśukle śive ityatra   
kuṇḍalinīvilayādathordhvakṣaṇaṃ sauraṃ prākṛtaṃ jīvatattvaṃ rajaśca   
cāndram aiśvaraṃ śuklaṃ ca rajaḥśukle sahasrārālaṃkāre   
svātiriktāśivagrāse śive paramātmani vilīyate tadanu taduttarakṣaṇaṃ   
māruto'pi vilīyate | sahajaprāṇādeḥ kathaṃ vilaya ityatra yathā ahorātre   
sahaje saṃdhyayoḥ same bhavataḥ tathaiva sahajātau sahajau   
turyasvarūpāvasthānalakṣaṇanirvikalpakāvasthāyāṃ prāṇāpānau samau   
ūrdhvādhogativiralau nirvyāpāratāṃ yāti yātaḥ | ayameva prāṇādivilaya   
ityarthaḥ || 75 || evaṃ vilīnaprāṇamanovāgādiḥ kathamantarbāhye   
prasaratītyatra bāhye svātirekeṇa ghaṭādyatyalpaṃ bhavatīti bhūtamalpaṃ   
tasmin bhūte alpe ca smṛte prāṇaḥ prasarati | svātirekeṇa alpaṃ vā   
kiṃcidastīti yanmanute tanmanalpaṃ manolpaṃ tasmin manolpe saṃkalpite   
saṃkalpavikalpātmakaṃ manaḥ prasarati | svātirekeṇa vācake tu smṛte tadā   
vāgvṛttiḥ prasarati | evaṃ prāṇamanovāgādirutpannaḥ san vardhate | evaṃ   
prāṇādiniṣpattau satyāṃ   
mūṣāniṣiktadrutasuvarṇavadāpādamastakamakhilāḥ prāṇādivātā   
dhāvayati dhāvanti āpādamastakaṃ vyāpya vartante ityarthaḥ || 76 ||  
  
samādhau sarvasya cinmātratvānubhavaḥ  
  
ādhibhautikadehaṃ tu ādhidaivikavigrahe |  
deho'tivimalaṃ yāti cātivāhikatāmiyāt || 77 ||  
  
p. 319) jāḍyabhāvavinirmuktamamalaṃ cinmayātmakam |  
tasyātivāhikaṃ mukhyaṃ sarveṣāṃ tu madātmakam || 78 ||  
  
jāyābhavavinirmuktiḥ kālarūpasya vibhramaḥ |  
iti taṃ svasvarūpā hi matī rajjubhujaṅgavat || 79 ||  
  
mṛṣaivodeti sakalaṃ mṛṣaiva pravilīyate |  
raupyabuddhiḥ śuktikāyāṃ strīpuṃsorbhramato yathā || 80 ||  
  
piṇḍabrahmāṇḍayoraikyaṃ liṅgasūtrātmanorapi |  
svāpāvyākṛtayoraikyaṃ svaprakāśacidātmanoḥ || 81 ||  
  
	punaḥ samāhitāvasthāyāṃ etat sarvaṃ cinmātraparyavasannaṃ   
bhavatītyāha- ādhibhautiketi | svājñavikalpitabhautikadehamadhikṛtya   
bhavatītyādhibhautikadehaḥ taṃ tu ādhibhautikadeham ātmānaṃ pratyañcaṃ   
devamadhikṛtya bhavatītyādhidaivikavigrahaḥ tasmin ādhidaivikavigrahe   
pratyagabhinnaparamātmani tanmātratayā pravilāpayet | tataḥ   
pūrvādhiṣṭhitadehaḥ malavaddehādibhāvaṃ vihāya   
vimalabrahmabhāvameva yāti svājñavikalpitaprapañcādhāratayā   
samantādvahatītyātivāhikatāṃ brahmatāmiyādityarthaḥ || 77 || yat   
svātiriktajaḍaśarīrādikamanubhūtaṃ tat sarvaṃ   
jāḍyabhāvavinirmuktamamalaṃ cinmayātmakam | yat sarveṣāṃ dehādīnāṃ   
adhiṣṭheyānāṃ āropāpavādādhiṣṭhānaṃ madātmakam   
asmatpratyayālambanabhūtapratyagabhinnaṃ brahma tasyātivāhikatvameva   
mukhyaṃ vāstavamityarthaḥ || 78 || yadi te parāksāpekṣapratyagabhinne   
brahmaṇi saviśeṣadhīḥ jāyate tadā janitvā bhavatīti tajjāyābhāvaḥ   
saviśeṣatvasphūrtiḥ | tadapahnavasiddhiḥ tadvinirmuktiḥ | evaṃ   
saviśeṣāpahnavoktirapi kālarūpasya brahmaṇo jñānavibhramaḥ   
sarvāpahnavasiddhabrahmamātrasya niṣpratiyogikatvena svātiriktamasti nāstīti   
vibhramāpahnavoktirapyapahnavatāmarhatīti bhāvaḥ |  
  
p. 320) ityevaṃ yo'vaśiṣyate taṃ svāvaśeṣadhiyā viditvā   
vedanasamakālaṃ yā hi svasvarūpāvasthitiḥ tanmatireva muktiḥ || 79 ||   
tadatirekeṇa svājñadaśāyāṃ yadyadanubhūtaṃ rajjubhujaṅgavat,   
śuktikāyāṃ yathā anubhūtam idaṃ rajatamiti viparītabhramataḥ strīpuṃsoḥ   
raupyabuddhivacca, mṛṣaivodeti sakalaṃ mṛṣaiva pravilīyate |   
vastutaḥ svājñādidṛṣṭimohe satyasati brahmamātraṃ   
niṣpratiyogikamavaśiṣyata iti phalito'rthaḥ || 80 || kathaṃ punaḥ   
brahmamātramavaśiṣyata ityuktam ?   
vyaṣṭisamaṣṭivibhāgasiddhaviśvādi-  
भेदं मन्यसे तदा   
व्यष्टिसमष्टिप्रपञ्चतदारोपापवादाधारविश्वादितुरीयान्तस्य   
विराडादितुर्यान्तेनैक्यं विचिन्तयेदित्याह- पिण्डेति । ऐक्यं   
विश्वविराडैक्योफलक्षणार्थम् ।   
भेदसापेक्षतदैक्यगतसविशेषतापाये ब्रह्म   
निष्प्रतियोगिकस्वमात्रमवशिष्यते इत्यर्थः ॥ ८१ ॥  
  
समाधियोगः  
  
शक्तिः कुण्डलिनी नाम विसतन्तुनिभा शुभा ।  
मूलकन्दं फणाग्रेण कमलकन्दवत् ॥ ८२ ॥  
  
मुखेन पुच्छं सङ्गृह्य ब्रह्मरन्ध्रसमन्विता ।  
पद्मासनगतः स्वस्थो गुदमाकुञ्च्य साधकः ॥ ८३ ॥  
  
वायुमूर्ध्वगतं कुर्वन् कुम्भकाविष्टमानसः ।  
वाय्वाघातवशादग्निः स्वाधिष्ठानगतो ज्वलन् ॥ ८४ ॥  
  
ज्वलनाघातपवना घातोरुन्निद्रितोऽहिराट् ।  
ब्रह्मग्रन्थिं ततो भित्त्वा विष्णुग्रन्थिं भिनत्त्यतः ॥ ८५ ॥  
  
प्। ३२१) रुद्रग्रन्थिं च भित्त्वैव कमलानि भिनत्ति षट् ।  
सहस्रकमले शक्तिः शिवेन सह मोदते ॥ ८६ ॥  
  
सैवावस्था परा ज्ञेया सैव निर्वृतिकारणा ॥ ८७ ॥  
  
इति ।  
  
	इत्थम्भूतज्ञानोपायतया समाधियोगमाचष्टे- शक्तिरिति ॥   
८२-८४ ॥ घातेनेत्यत्र घातोरिति छान्दसः ॥ ८५ ॥   
षट्चक्रालङ्कारग्रन्थित्रयभेदनानन्तरम् इयं कुण्डलिनीशक्तिः शिवेन   
सह सहस्रारे मोदते ॥ ८६ ॥ स्वविकल्पितभेदप्रपञ्चं ग्रसित्वा   
निर्विशेषब्रह्मविद्यारूपमासाद्य स्वयमपि   
निष्प्रतियोगिकब्रह्ममात्रपर्यवसन्नेति यावस्थोक्ता सैवावस्था परा   
विदेहमुक्तिरिति ज्ञेया । सैव निर्वृतिकारणा, तस्याः   
परमानन्दाविर्भावहेतुत्वात् । इतिशब्दो हठयोगसमाप्त्यर्थः,   
अध्यायपरिसमाप्त्यर्थश्च ॥ ८७ ॥  
  
इति प्रथमोऽध्यायः  
  
द्वितीयोऽध्यायः  
  
खेचरीविद्या  
  
अथाहं सम्प्रवक्ष्यामि विद्यां खेचरिसञ्ज्ञिकाम् ।  
यथा विज्ञातवानस्य लोकेऽस्मिन्नजरामरः ॥ १ ॥  
  
मृत्युव्याधिजराग्रस्तो दृष्ट्वा विद्यामिमां मुने ।  
बुद्धिं दृढतरां कृत्वा खेचरीं तु समभ्यसेत् ॥ २ ॥  
  
प्। ३२२) जरामृत्युगदघ्नो यः खेचरीं वेत्ति भूतले ।  
ग्रन्थतश्चार्थतश्चैव तदभ्यासप्रयोगतः ॥ ३ ॥  
  
तं मुने सर्वभावेन गुरुं मत्वा समाश्रयेत् ।  
दुर्लभा खेचरी विद्या तदभ्यासोऽपि दुर्लभः ॥ ४ ॥  
  
अभ्यासं मेलनं चैव युगपन्नैव सिध्यति ।  
अभ्यासमात्रनिरता न विन्दन्ते ह मेलनम् ॥ ५ ॥  
  
अभ्यासं लभते ब्रह्मन् जन्मजन्मान्तरे क्वचित् ।  
मेलनं जन्मनां तत्तु शतान्तेऽपि न लभ्यते ॥ ६ ॥  
  
अभ्यासं बहुजन्मान्ते कृत्वा तद्भावसाधितम् ।  
मेलनं लभते कश्चिद्योगी जन्मान्तरे क्वचित् ॥ ७ ॥  
  
यदा तु मेलनं योगी लभते गुरुवक्त्रतः ।  
तदा तत्सिद्धिमाप्नोति यदुक्ता शास्त्रसन्ततौ ॥ ८ ॥  
  
ग्रन्थतश्चार्थतश्चैव मेलनं लभते यदा ।  
तदा शिवत्वमाप्नोति निर्मुक्तः सर्वसंसृतेः ॥ ९ ॥  
  
शास्त्रं विनापि सम्बोद्धुं गुरवोऽपि न शक्नुयुः ।  
तस्मात् सुदुर्लभतरं लभ्यं शास्त्रमिदं मुने ॥ १० ॥  
  
यावन्न लभ्यते शास्त्रं तावद्गां पर्यटेद्यतिः ।  
यदा संलभ्यते शास्त्रं तदा सिद्धिः करे स्थिता ॥ ११ ॥  
  
प्। ३२३) न शास्त्रेण विना सिद्धिर्दृष्टा चैव जगत्त्रये ।  
तस्मान्मेलनदातारं शास्त्रदातारमच्युतम् ॥ १२ ॥  
  
तदभ्यासप्रदातारं शिवं मत्वा समाश्रयेत् ।  
लब्ध्वा शास्त्रमिदं मह्यमन्येषां न प्रकाशयेत् ॥ १३ ॥  
  
तस्मात् सर्वप्रयत्नेन गोपनीयं विजानता ।  
यत्रास्ते च गुरुर्ब्रह्मन् दिव्ययोगप्रदायकः ॥ १४ ॥  
  
तत्र गत्वा च तेनोक्तविद्यां सङ्गृह्य खेचरीम् ।  
तेनोक्तः सम्यगभ्यासं कुर्यादादावतन्द्रितः ॥ १५ ॥  
  
अनया विद्यया योगी खेचरीसिद्धिभाग्भवेत् ।  
खेचर्या खेचरीं युञ्जन् खेचरीबीजपूरया ॥ १६ ॥  
  
खेचराधिपतिर्भूत्वा खेचरेषु सदा वसेत् ।  
  
	ज्ञानसहितहठयोगसर्वस्वं प्रतिपाद्य सप्रपञ्चं   
लम्बिकायोगमाचष्टे- अथेति । यथा यथावत् ॥ १-१२ ॥ मह्यं   
मत्तः ॥ १३-१५ ॥ ह्रीमित्यादिखेचरीबीजपूरया  
  
अन्तर्लक्ष्यविलीनचित्तपवनो योगी सदा वर्तते  
दृष्ट्या निश्चलतारया बहिरधः पश्यन्नपश्यन्नपि ।  
मुद्रयं खलु खेचरी भवति सा लक्ष्यैकताना शिवा  
शून्याशून्यविवर्जितं स्फुरति सा तत्त्वं पदं वैष्णवि ॥  
  
इति श्रुतिसिद्धखेचरीमुद्रया खेचरीयोगं युञ्जन् यः कालं नयति ॥ १६ ॥   
स योगी देहान्ते खेचराधिपतिः सूर्यो भूत्वा खेचरेषु खेचरणीयलोकेषु   
सदा वसेत् ॥  
  
प्। ३२४) 			खेचरीमन्त्रराजोद्धारः  
  
खेचरावसथं वह्निमम्बुमण्डलभूषितम् ॥ १७ ॥  
  
आख्यातं खेचरीबीजं तेन योगः प्रसिध्यति ।  
सोमांशनवकं वर्णं प्रतिलोमेन चोद्धरेत् ॥ १८ ॥  
  
तस्मात् त्र्यंशकमाख्यातमक्षरं चन्द्ररूपकम् ।  
तस्मादप्यष्टमं वर्णं विलोमेनापरं मुने ॥ १९ ॥  
  
तथा तत्परमं विद्धि तदादिरपि पञ्चमा ।  
इन्दोश्च बहुभिन्नं च कूटोऽयं परिकीर्तितः ॥ २० ॥  
  
	मेलनमन्त्रराजमुद्धरति- खेचरेति । खवाचकतया चरतीति   
खेचरः हकारः आवसथमिति धारणाशक्तिरीकारः रेति वह्निः   
अम्बुमण्डलमिति बिन्दुः । एतत् सर्वं मिलित्वा भूषितं ह्रीमिति ॥ १७ ॥   
खेचरीबीजमाख्यातम् । तेनैव लम्बिकायोगः प्रसिध्यति ।   
शिष्टबीजषट्कमप्यम्बुमण्डलभूषितमिति ज्ञेयम् । सोमांशः   
सकारः चन्द्रबीजं तत्प्रतिलोमेन तन्नवकं वर्णमुद्धरेत् भमिति ॥ १८ ॥   
तस्मात् भकारादनुलोमेन त्र्यंशकं चन्द्रबीजमाख्यातं समिति ।   
तस्मात् सकारात् विलोमेन अपरमष्टमं वर्णमुद्धरेत् ममिति ॥ १९ ॥ तथा   
मकारात् विलोमेन अपरं पञ्चमवर्णं पमिति विद्धि । पुनरिन्दोश्च   
बीजं समित्युद्धरेत् । बहुभिः ककारषकारबिन्दुभिः युक्तोऽयं कूटः   
क्षमिति । आहत्य बीजानि सप्त- ह्रीं, भं, सं, मं,   
पं, सं, क्षं, इति ॥ २०-२१ ॥  
  
मन्त्रजपात् खेचरीसिद्धिः  
  
गुरूपदेशलभ्यं च सर्वयोगप्रसिद्धिदम् ।  
यत्तस्य देहजा माया निरुद्धकरणाश्रया ॥ २१ ॥  
  
प्। ३२५) स्वप्नेऽपि न लभेत् तस्य नित्यं द्वादशजप्यतः ।  
य इमां पञ्च लक्षाणि जपेदपि सुयन्त्रितः ॥ २२ ॥  
  
तस्य श्रीखेचरीसिद्धिः स्वयमेव प्रवर्तते ।  
नश्यन्ति सर्वविघ्नानि प्रसीदन्ति च देवताः ॥ २३ ॥  
  
वलीपलितनाशश्च भविष्यति न संशयः ।  
एवं लब्ध्वा महाविद्यामभ्यासं कारयेत् ततः ॥ २४ ॥  
  
अन्यथा क्लिश्यते ब्रह्मन्न सिद्धिः खेचरीपथे ।  
यदभ्यासविधौ विद्यां न लभेद्यः सुधामयीम् ॥ २५ ॥  
  
ततः सम्मेलकादौ च लब्ध्वा विद्यां सदा जपेत् ।  
नान्यथा रहितो ब्रह्मन्न किञ्चित् सिद्धिभाग् भवेत् ॥ २६ ॥  
  
यदिदं लभ्यते शास्त्रं तदा विद्यां समाश्रयेत् ।  
ततस्तदोदितां सिद्धिमाशु तां लभते मुनिः ॥ २७ ॥  
  
	नित्यं द्वादशवारं यो जपति स मायातीतो भवतीत्यर्थः ॥ २२-  
  
khecaryabhyāsakramaḥ  
  
tālumūlaṃ samutkṛṣya saptavāsaramātmavit |  
svagurūktaprakāreṇa malaṃ sarvaṃ viśodhayet || 28 ||  
  
snuhipatranibhaṃ śastraṃ sutīkṣṇaṃ snigdhanirmalam |  
samādāya tatastena lomamātraṃ samucchinet || 29 ||  
  
p. 326) hitvā saindhavapathyābhyāṃ cūrṇitābhyāṃ prakarṣayet |  
punaḥ saptadine prāpte romamātraṃ samucchinet || 30 ||  
  
evaṃ krameṇa ṣāṇmāsaṃ nityodyuktaḥ samācaret |  
ṣāṇmāsādrasanāmūlaṃ sirābandhaṃ praṇaśyati || 31 ||  
  
atha vāgīśvarīdhāmaśiro vastreṇa veṣṭayet |  
śanairutkarṣayedyogī kālavelāvidhānavit || 32 ||  
  
punaḥ ṣāṇmāsamātreṇa nityaṃ saṃgharṣaṇānmune |  
bhrūmadhyāvadhi cāpyeti tiryakkarṇabilāvadhi || 33 ||  
  
adhaśca cubukaṃ mūlaṃ prayāti kramacāritā |  
punaḥ saṃvatsarāṇāṃ tu tṛtīyādeva līlayā || 34 ||  
  
keśāntamūrdhvaṃ kramati tiryakśākhāvadhirmune |  
adhastāt kaṇṭhakūpāntaṃ punarvarṣatrayeṇa tu || 35 ||  
  
brahmarandhraṃ samāvṛtya tiṣṭhedeva na saṃśayaḥ |  
tiryak cūlitalaṃ yāti adhaḥ kaṇṭhabilāvadhiḥ || 36 ||  
  
śanaiḥ sanairmastakācca mahāvajrakavāṭabhit |  
pūrvaṃ bījayutā vidyā hyākhyātā yāti durlabhām || 37 ||  
  
tasyāḥ ṣaḍaṅgaṃ kurvīta tayā ṣaṭsvarabhinnayā |  
kuryādevaṃ karanyāsaṃ sarvasiddhyādihetave || 38 ||  
  
śanairevaṃ prakartavyamabhyāsaṃ yugapanna hi |  
yugapadvartate yasya śarīraṃ vilayaṃ vrajet || 39 ||  
  
p. 327) tasmācchanaiḥ śanaiḥ kāryamabhyāsaṃ munipuṃgava |  
yadā ca bāhyamārgeṇa jihvā brahmavilaṃ brajet || 40 ||  
  
tadā brahmārgalaṃ brahman durbhedyaṃ tridaśairapi |  
aṅgulyagreṇa saṃghṛṣya jihvāmātraṃ niveśayet || 41 ||  
  
evaṃ varṣatrayaṃ kṛtvā brahmadvāraṃ praviśyati |  
brahmadvāre praviṣṭe tu samyaṅmathanamācaret || 42 ||  
  
mathanena vinā kecit sādhayanti vipaścitaḥ |  
khecarīmantrasiddhasya sidhyate mathanaṃ vinā || 43 ||  
  
japaṃ ca mathanaṃ caiva kṛtvā śīghraṃ phalaṃ labhet |  
svarṇajāṃ raupyajāṃ vāpi lohajāṃ vā śalākikām || 44 ||  
  
niyojya nāsikārandhraṃ dugdhasiktena tantunā |  
prāṇān nirudhya hṛdaye sukhamāsanamātmanaḥ || 45 ||  
  
śanaiḥ sumathanaṃ kuryād bhrūmadhye nyastacakṣuṣi |  
ṣāṇmāsānmathanāvasthābhāvenaiva prajāyate || 46 ||  
  
yathā suṣuptirbālānāṃ yathā bhāvastathā bhavet |  
na sadā mathanaṃ śastaṃ māse māse samācaret || 47 ||  
  
sadā rasanayā yogī mārgaṃ na parisaṃkramet |  
evaṃ dvādaśavarṣānte saṃsiddhirbhavati dhruvā || 48 ||  
  
p. 328) śarīre sakalaṃ viśvaṃ paśyatyātmāvibhedataḥ |  
brahmāṇḍo'yaṃ mahāmārgo rājadantordhvakuṇḍalī || 49 ||  
  
iti ||  
  
	abhyāsakramamāha- tālviti || 28-29 || kāryāntaraṃ hitveti |   
harītakī pathyāśabdārthaḥ || 30-31 || vāgīśvarīdhāmaśiraḥ jihvāgram ||   
32-34 || tiryakcchākhāvadhiḥ śikhāmūlamityarthaḥ || 35-36 ||   
durlabhāṃ durlabhatām || 37 || ṣaṭsvarabhinnayā hrāṃ hrīṃ ityādinetyarthaḥ   
|| 38-40 || brahmārgalam antarjihvāsuṣiram || 41-47 || evaṃ   
gurumukhāt lambikāvidyām abhyasya dvādaśavarṣānuṣṭhānāt   
lambikāyogasidhiḥ bhavati || 48 || śarīre sakalaṃ viśvaṃ paśyatītyanena   
virāṭsūtrabījaturyarūpaṃ krameṇa pratipadyate | yatra sahasrāre   
rājadantordhvakuṇḍalī jihvā prasarati so'yaṃ mārgaḥ brahmāṇḍanibho   
bhavati, supathatvāt | itiśabdaḥ lambikāyogasamāptyarthaḥ,   
dvitīyādhyāyasamāptyarthaśca bhavati || 49 ||  
  
iti dvitīyo'dhyāyaḥ  
  
tṛtīyo'dhyāyaḥ  
  
melanamantraḥ  
  
hrīṃ bhaṃ saṃ maṃ paṃ saṃ kṣam |  
  
	melanamanuṃ kaṇṭhataḥ paṭhati- hrīmiti |  
  
p. 329) 		amāvāsyāpratipatpūrṇimābhedena dṛṣṭibhedaḥ  
  
padmaja uvāca-  
  
amāvāsyā ca pratipat paurṇamāsī ca śaṃkara |  
asyāḥ kā varṇyate saṃjñā etadākhyāhi tattvataḥ || 1 ||  
  
[śiva uvāca-]  
  
pratipaddinato'kāle amāvāsyā tathaiva ca |  
paurṇamāsyāṃ sthirīkuryāt sa ca panthā hi nānyathā || 2 ||  
  
	dṛṣṭitrayatallakṣyayāthārthyabubhutsayā śivaṃ prati brahmā   
pṛcchatītyāha- padmaja iti || 1 || praśnottaraṃ bhagavānāha-   
pratipaditi | bāhyamadhyāntarlakṣyadarśanakaraṇaṃ   
manaḥsahakṛtadṛṣṭiḥ | amādibhedena seyaṃ tridhā bhidyate | tatra   
gāḍhanimīlanadṛṣṭiramā, ardhonmīlanadṛṣṭiḥ pratipat,   
sarvonmīlanadṛṣṭiḥ pūrṇimā bhavati | lakṣyadarśane pūrṇimādṛṣṭiḥ   
praśasyate | abhyāsakāle yadi netraśramo bhavati tadā pratipaddinato'kāle   
pratipaddṛṣṭyāvalokayet amādṛṣṭyā vā | yadā jitaśramo bhavati tadā   
pūrṇimādṛṣṭimeva sthirīkuryāt,  
  
kadācit pūrṇimādṛṣṭyā kadācit pratipaddṛśā |  
amādṛṣṭyā kadācicca nirvighnenāvalokayet ||  
  
iti brahmapraṇavokteḥ | prāṇāpānā[ṇāyāmā]dyapekṣayā   
ayameva panthā varīyānityarthaḥ || 2 ||  
  
pūrṇimādṛṣṭividhiḥ  
  
kāmena viṣayākāṅkṣī viṣayāt kāmamohitaḥ |  
dvāveva saṃtyajennityaṃ nirañjanamupāśrayet || 3 ||  
  
p. 330) aparaṃ saṃtyajet sarvaṃ yadicchedātmano hitam |  
śaktimadhye manaḥ kṛtvā manaḥ śakteśca madhyagam || 4 ||  
  
manasā mana ālokya tat tyajet paramaṃ padam |  
mana eva hi binduśca utpattisthitikāraṇam || 5 ||  
  
manasotpadyate binduryathā kṣīraṃ ghṛtātmakam |  
na ca bandhanamadhyasthaṃ tadvai kāraṇamānasam || 6 ||  
  
candrārkamadhyamā śaktiryatrasthā tatra bandhanam |  
jñātvā suṣumnātadbhedaṃ kṛtvā vāyuṃ ca madhyagam || 7 ||  
  
sthitvāsau vaindavasthāne ghrāṇarandhre nirodhayet |  
vāyuṃ binduṃ samākhyātaṃ sattvaṃ prakṛtimeva ca || 8 ||  
  
ṣaṭ cakrāṇi parijñātvā praviśet sukhamaṇḍalam |  
mūlādhāraṃ svādhiṣṭhānaṃ maṇipūraṃ tṛtīyakam || 9 ||  
  
anāhataṃ viśuddhiṃ ca ājñācakraṃ ca ṣaṣṭhakam |  
ādhāraṃ gudamityuktaṃ svādhiṣṭhānaṃ tu laiṅgikam || 10 ||  
  
maṇipūraṃ nābhideśe hṛdayasthamanāhatam |  
viśuddhiḥ kaṇṭhamūle ca ājñācakraṃ ca mastakam || 11 ||  
  
	viṣayaviṣayikalanātyāgapūrvakaṃ pūrṇimādṛṣṭyā brahmāhamiti   
lakṣayet ityāha- kāmeneti || 3 || kiṃca- śaktimadhye |   
kuṇḍalinīśaktimadhye pūrṇimādṛṣṭikalitaṃ manaḥ kṛtvā punaḥ   
śakteśca madhyagaṃ mano'pi kṛtvā  
  
p. 331) brahmākārapariṇatamanasā manastatkāryāpavādādhikaraṇaṃ   
brahmāsmītyālokya evamālokanavṛttimapi saṃtyajediti yat tadeva hi   
paramaṃ padaṃ kaivalyamityarthaḥ || 4 || kiṃ tanmanaḥ ityata āha- mana   
iti | manasaḥ vyaṣṭiprapañcotpattyādikāraṇatvāt tadeva bindurīśvaraḥ,   
bindurīśvarasaṃjñaḥ iti śruteḥ || 5 || yadvā- manasotpadyate binduḥ   
bindvādikalpanāyā manohetukatvāt manaḥkāryatvam, seśaṃ mayā   
kalpitam iti bhagavatpādācāryokteḥ | yathā kṣīraṃ ghṛtātmakaṃ tathā   
binduḥ mana-ātmakamityarthaḥ | manobaddhamīśvaratattvamityatrāha-  
बन्धनमध्यस्थं मनसो मृषात्वात् । नापि तद्वै तदेव   
स्वकारणमानसवत् भवति, मानसापाये बिन्दोः ईश्वरस्य   
निर्विशेषब्रह्ममात्रत्वात् ॥ ६ ॥ ईश्वरादतिरिक्तमेव बन्धनमित्याह-   
चन्द्रेति । ब्रह्मरन्ध्रमूलाधारासनचन्द्रार्कमध्यमा शक्तिः   
कुण्डलिनी यत्र तिष्ठति तत्र बन्धनं मनोऽस्तीति ज्ञात्वा ।   
स्वातिरिक्तकुण्डलीकार्यं मनोबन्धनमिति ज्ञात्वा तदुन्मूलनाय यत्   
सुषुम्नायां ग्रन्थित्रयं विद्यते तद्भेदं कृत्वा प्राणादिकमपि   
तत्सुषुम्नामध्यगं कृत्वा ॥ ७ ॥ बैन्दवस्थाने भ्रूमध्यादौ   
बिन्द्वाख्येश्वरोऽस्मीति स्थित्वा वायुं स्थिरीकृत्य प्राणरन्ध्रे निरोधयेत्   
केवलकुम्भकमेव कुर्यात् इत्यर्थः । प्राणादीन् ज्ञात्वा योगानन्दं   
विशेदित्याह- वायुमिति ॥ ८ ॥ कानि षट् चक्राणीत्यत आह- मूलेति ॥   
९-१२ ॥  
  
प्राणाभ्यासात् विराड्रूपापत्तिः  
  
षट् चक्राणि परिज्ञात्वा प्रविशेत् सुखमण्डले ।  
प्रविशेद्वायुमाकृष्य तयैवोर्ध्वं नियोजयेत् ॥ १२ ॥  
  
एवं समभ्यसेद्वायुं स ब्रह्माण्डमयो भवेत् ।  
वायुं बिन्दुं तथा चक्रं चित्तं चैव समभ्यसेत् ॥ १३ ॥  
  
प्। ३३२) एवं प्राणाभ्यासात् विराड्रूपो भवतीत्यर्थः ।   
चित्तप्राणावेकीकृत्य षट्चक्रेषु बिन्दुध्यानपूर्वकं   
योगमभ्यसेदित्यर्थः ॥ १२-१३ ॥  
  
अभ्यासयोगेन विना न स्वात्मप्रकाशः  
  
समाधिमेकेन समममृतं यान्ति योगिनः ।  
यथाग्निर्दारुमध्यस्थो नोत्तिष्ठेन्मथनं विना ॥ १४ ॥  
  
विना चाभ्यासयोगेन ज्ञानदीपस्तथा न हि ।  
घटमध्यगतो दीपो बाह्ये नैव प्रकाशते ॥ १५ ॥  
  
भिन्ने तस्मिन् घटे चैव दीपज्वाला च भासते ।  
स्वकायं घटमित्युक्तं यथा दीपो हि तत्पदम् ॥ १६ ॥  
  
	एकेन निर्विकल्पयोगेन समं सर्वसाम्यं समाधिं ब्रह्म   
अमृतं योगिनो यान्ति । एवमभ्यासयोगं विना स्वात्मा न प्रकाशते इति   
सदृष्टान्तमाह- यथेति ॥ १४-१५ ॥ स्वकायो घटस्थानीय   
इत्युक्तः ॥ १६ ॥  
  
गुरूपदेशात् ब्रह्मज्ञानम्  
  
गुरुवाक्यसमाभिन्ने ब्रह्मज्ञानं स्फुटीभवेत् ।  
कर्णधारं गुरुं प्राप्य कृत्वा सूक्ष्मं तरन्ति च ॥ १७ ॥  
  
अभ्यासवासनाशक्त्या तरन्ति भवसागरम् ।  
  
	गुरुवाक्यसमाभिन्ने स्वाज्ञानावरणे अथ ब्रह्मज्ञानम् । गुरुं   
प्राप्य तदुपदिष्टार्थं नौकां कृत्वा ॥ १७ ॥  
  
प्। ३३३) 		वाग्वृत्त्यधिष्ठानं ब्रह्म  
  
परायामङ्कुरीभूय पश्यन्त्यां द्विदलीकृता ॥ १८ ॥  
  
मध्यमायां मुकुलिता वैखर्यां विकसीकृता ।  
पूर्वं यथोदिता या वाग् विलोमेनास्तगा भवेत् ॥ १९ ॥  
  
तस्या वाचः परो देवः कूटस्थो वाक्प्रबोधकः ।  
सोऽहमस्मीति निश्चित्य यः सदा वर्तते पुमान् ॥ २० ॥  
  
शब्दैरुच्चावचैर्नीचैर्भाषितोऽपि न लिप्यते ।  
  
	व्यवहारिकप्रपञ्चदृष्टीनां भवसागरतारणं कथमित्या-  
vyāvahārikaprapañcanirvāhakavāgvṛttisaṃbhūtisthitipralayā-  
भवसागरपारब्रह्मपदं यान्तीत्याह- परायामिति । वाग्वृत्तिः  
  
चत्वारि वाक्परिमिता पदानि  
तानि विदुर्ब्राह्मणा ये मनीषिणः ।  
गुहा त्रीणि निहिता नेङ्गयन्ति  
तुरीयं वाचो मनुष्या वदन्ति ॥  
  
इति श्रुत्यनुरोधेन मूलाधारस्थपरायां अङ्कुरीभूय ।   
अनाहतस्थपश्यन्त्याम् ॥ १८ ॥ विशुद्धिचक्रस्थमध्यमायाम्,   
आस्यस्थवैखर्याम् ॥ १९-२० ॥  
  
विश्वादिप्रपञ्चाधिष्ठानं ब्रह्म  
  
विश्वश्च तैजसश्चैव प्राज्ञश्चेति च ते त्रयः ॥ २१ ॥  
  
विराड्ढिरण्यगर्भश्च ईश्वरश्चेति ते त्रयः ।  
ब्रह्माण्डं चैव पिण्डाण्डं लोका भूरादयः क्रमात् ॥ २२ ॥  
  
प्। ३३४) स्वस्वोपाधिलयादेव लीयन्ते प्रत्यगात्मनि ।  
अण्डं ज्ञानग्निना तप्तं लीयते कारणैः सह ॥ २३ ॥  
  
परमात्मनि लीनं तत्परं ब्रह्मैव जायते ।  
  
	व्यष्टिसमष्टिप्रपञ्चसापेक्षविश्वविराडादिभेदे सति कथं   
विद्वान् भवसागरपारब्रह्मतया अवशिष्यते इत्याशङ्क्य यदि ते   
स्वातिरेकेण साधारव्यावहारिकप्रपञ्चोऽस्तीति भ्रान्तिस्तदा स्वज्ञानतः   
स्वाज्ञानप्रपञ्चो विलीयते, तद्विलयाधिकरणं   
स्वातिरिक्तासम्भवब्रह्ममात्रज्ञानेन निरधिकरणं सत्   
निष्प्रतियोगिकस्वमात्रमवशिष्यते इत्याह- विश्वश्चेति ॥ २१-२३ ॥   
स्वाज्ञदृष्टिविकल्पितस्वातिरिक्तं स्वज्ञदृष्ट्या विलीनं सत्   
परमार्थदृष्ट्या ब्रह्मैव भवतीत्यर्थः ॥  
  
निष्प्रतियोगिकं ब्रह्म  
  
ततः स्तिमितगम्भीरं न तेजो न तमस्ततम् ॥ २४ ॥  
  
अनाख्यमनभिव्यक्तं सत् किञ्चिदवशिष्यते ।  
  
	परमार्थदृष्ट्या कथं तद्ब्रह्म भवतीत्यत्राह- तत इति ।   
यतः स्वाज्ञादिदृष्ट्या स्वातिरिक्तप्रपञ्चः तदपवादोऽपि भवति ततो   
वस्तुयाथार्थ्यदर्शनात् निर्गुणनिरवयवव्योमवत् स्तिमितगम्भीरं   
भूतभौतिकतेजस्तमःपरिच्छेदासम्भवात् न तेजो न तमस्ततम् ॥ २४ ॥   
तथा नामरूपासम्भवाद् अनाख्यमनभिव्यक्तं स्वाज्ञादिदृष्टिमोहे   
सत्यसति सत् किञ्चिदवशिष्यते, ब्रह्ममात्रमसन्न हि इति श्रुतेः ॥  
  
ब्रह्मसिद्ध्युपायभूतं ध्यानम्  
  
ध्यात्वा मध्यस्थमात्मानं कलशान्तरदीपवत् ॥ २५ ॥  
  
अङ्गुष्ठमात्रमात्मानमधूमज्योतिरूपकम् ।  
प्रकाशयन्तमन्तःस्थं ध्यायेत् कूटस्थमव्ययम् ॥ २६ ॥  
  
प्। ३३५) विज्ञानात्मा तथा देहे जाग्रत्स्वप्नसुषुप्तितः ।  
मायया मोहितः पश्चाद्बहुजन्मान्तरे पुनः ॥ २७ ॥  
  
सत्कर्मपरिपाकात्तु स्वविकारं चिकीर्षति ।  
कोऽहं कथमयं दोषः संसाराख्य उपागतः ॥ २८ ॥  
  
जाग्रत्स्वप्ने व्यवहरन्त्सुषुप्तौ क्व गतिर्मम ।  
इति चिन्तापरो भूत्वा स्वभासा च विशेषतः ॥ २९ ॥  
  
अज्ञानात्तु विदाभासो बहिस्तापेन तापितः ।  
दग्धं भवत्येव तदा तूलपिण्डमिवाग्निना ॥ ३० ॥  
  
दहरस्थः प्रत्यगात्मा नष्टे ज्ञाने ततः परम् ।  
विततो व्याप्य विज्ञानं दहत्येव क्षणेन तु ॥ ३१ ॥  
  
मनोमयज्ञानमयान् सम्यग् दग्ध्वा क्रमेण तु ।  
घटस्थदीपवच्छश्वदन्तरेव प्रकाशते ॥ ३२ ॥  
  
	एवं निष्प्रतियोगिकब्रह्ममात्रसिद्ध्युपायमाह- ध्यात्वेति ॥   
२५-२६ ॥ स्वेन रूपेण विज्ञानात्मा परमात्मापि   
स्वातिरिक्तात्मात्मीयाभिमानतः संसरति,   
अनेककोटिजन्मसुकृतपरिपाकवशात् प्रत्यगभिमुखो भवति, ततः   
स्वाज्ञविकल्पितप्रपञ्चकलनाविरलविदेहमुक्तात्मरूपतया अवशिष्यते   
इत्याह- विज्ञानात्मेति ॥ २७-३३ ॥  
  
जीवन्मुक्तिविदेहमुक्ती  
  
ध्यायन्नास्ते मुनिश्चैवमा सुप्तेरा मृतेस्तु यः ।  
जीवन्मुक्तः स विज्ञेयः स धन्यः कृतकृत्यवान् ॥ ३३ ॥  
  
प्। ३३६) जीवन्मुक्तपदं त्यक्त्वा स्वदेहे कालसात्कृते ।  
विशत्यदेहमुक्तत्वं पवनोऽस्पन्दतामिव ॥ ३४ ॥  
  
अशब्दमस्पर्शमरूपमव्ययं तथारसं नित्यमगन्धवच्च यत् ।  
अनाद्यनन्तं महतः परं ध्रुवं तदेव शिष्यत्यमलं निरामयम् ॥   
३५ ॥  
  
इत्युपनिषत् ॥  
  
	स्वदेहे रूढमूलदेहाभिमाने कालसात्कृते विरूपविलयं गते   
सत्यथ देहादावात्मात्मीयाभिमानसम्भवप्रबोधसमकाल-  
svamātramavaśiṣyate ityarthaḥ || 34 || śabdādiprapañce sati videhamuktasya   
svātmamātratā kathamityata āha- aśabdamiti |   
sarvāpahnavasiddhavidehamuktasvarūpaṃ brahma   
niṣpratiyogikasvamātramityatra na vivādaḥ | yadi svājñadṛṣṭyā   
śabdādivikāraḥ syāt tadā svajñadṛṣṭyā   
śabdādivilayādhikaraṇamaśabdādiviśeṣaviśiṣṭaṃ bhavati, tadeva   
paramārthadṛṣṭyā niṣpratiyogikasvamātram | avaśiṣyate ityarthaḥ || 35 ||   
ityupaniṣacchabdaḥ yogakuṇḍalyupaniṣatsamāptyarthaḥ ||  
  
iti tṛtīyo'dhyāyaḥ  
  
śrīvāsudevendraśiṣyopaniṣadbrahmayoginā |  
yogakuṇḍalyupaniṣadvyākhyānaṃ likhitaṃ sphuṭam |  
kuṇḍalyupaniṣadvyākhyāgranthastu dviśataṃ smṛtaḥ ||  
  
iti śrīmadīśādyaṣṭottaraśatopaniṣacchāstravivaraṇe   
ṣaḍaśītisaṃkhyāpūrakaṃ yogakuṇḍalyupaniṣadvivaraṇaṃ saṃpūrṇam  
  
  
  
  
MUKTABODHA INDOLOGICAL RESEARCH INSTITUTE©2011 Muktabodha Indological Research Institute  All Rights Reserved.E-texts may be viewed only online or downloaded for private study.E-texts may not, under any circumstances, be copied, republished,reproduced, distributed or sold, either in original or altered form, withoutthe express permission of Muktabodha Indological Research Institute in writing.Data-entered by the staff of Muktabodha under the direction of Mark S. G. Dyczkowski.          