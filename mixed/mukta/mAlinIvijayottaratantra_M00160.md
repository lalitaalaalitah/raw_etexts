---
Catalog number: M00160
Description: Photographed from volume 37 of the Kashmir Series of Texts and Studies.
Editor:
- śāstrī M.R.
Main title: mālinīvijayatantra
Photographic facsimile: []
Publication city:
- Srinagar
Publication country: India
Publication year:
- '1922'
Publisher:
- Research Department Jammu and Kashmir State
Subjects:
- tantric / āgamic literature
- tantra / āgama
Uniform title: mālinīvijayottaratantra
title: मालिनीविजयोत्तरतन्त्र
title_iast: mālinīvijayottaratantra

---
  
  
  
  
  
श्रीसोमानन्दनाथप्रमृतिगुरुवरादिष्टसन्नितिमार्गो  
लब्ध्वा यत्रैव सम्यक्पटिमनि घटनामीश्वराद्वैतवादः ।  
कश्मीरेभ्यः प्रसृत्य प्रकटपरिमलो रञ्जयन्सर्वदेश्यान्  
देशेऽन्यस्मिन्नदृष्टो घुसृणविसरवत्सर्ववन्दयत्वमाप ॥ १ ॥  
  
तरत तरसा संसाराब्धिं विधत्त परे पदे  
पदमविवलं नित्पालोकप्रमोदसुनिर्भरे ।  
विमृशत शिवादिष्टाद्वैतावबोधसुधारतं  
प्रसभविलसत्सद्युक्त्यान्तः समुत्प्लवदायिनम् ॥ २ ॥  
  
ॐ  
  
काश्मीर-संस्कृतग्रन्थावलिः ।  
ग्रन्थाङ्कः ३७  
  
श्रीमालिनीविजयोत्तर तन्त्रम्  
  
श्रीभारतधर्ममार्तण्ड-कश्मीरमहाराज-  
श्रीप्रतापसिंहवर-प्रतिष्ठापिते  
  
प्रत्नविद्याप्रकाश-(रिसर्च) कार्यालये  
तदध्यक्ष-पण्डित-मधुसूदन कौल-शास्त्रिणा  
उद्दिष्टकार्यालयस्थपण्डितसहायेन  
सङ्गृह्य संशोधन-पर्यायाङ्कन-विवरणादि संस्करणोत्तरं  
पाश्चात्यविद्वत्परिषत्सम्मताधुनिकसुगमशुद्धरीत्युपन्यासादि-  
  
mumbayyāṃ  
  
tattvavivecakākhya-mudraṇālaye mudrāpayitvā prākāśyamupanītam  
  
  
khraistābdaḥ 1922  
  
kāśmīra-śrīnagara  
(asya granthasya sarve prakāśana-mudrāpaṇādyadhikārāḥ   
proktamahārājavaryaiḥ svāyattīkṛtāḥ santi)  
  
  
(āll rights reserved.)  
  
Printed by:  
  
Vithal ṭanaji ṃodak at ṭhe "ṭatva-Vivechaka" Press  
ṇo. 3544, Parel ṛoad, ṇew ṇagpada, opposite  
ṛichardson & cruddas Office, Bombay.  
  
and Publiśed by  
  
ṭhe ṛesearch ḍepartment, ñammu and Kaśmir ṣtate,  
ṣrinagar  
  
  
atha  
  
mālinīvijayottare tantre  
  
prathamo'dhikāraḥ |  
  
jayanti jagadānandavipakṣakṣapaṇakṣamāḥ |  
parameśamukhodbhūtajñānacandramarīcayaḥ || 1 ||  
  
jagadarṇavamagnānāṃ tārakaṃ tārakāntakam |  
sanatkumārasanakasanātanasanandanāḥ || 2 ||  
  
nāradāgastyasaṃvartavasiṣṭhādyā maharṣayaḥ |  
jijñāsavaḥ paraṃ tattvaṃ śivaśaktyunmukhīkṛtāḥ || 3 ||  
  
samabhyarcya vidhānena te tamūcuḥ praharṣitāḥ |  
bhagavanyogasaṃsiddhikāṅkṣiṇo vayamāgatāḥ || 4 ||  
  
sā ca yogaṃ vinā yasmānna bhavettamato vada |  
ṛṣibhiryogamicchadbhiḥ sa tairevamudāhṛtaḥ || 5 ||  
  
pratyuvāca prahṛṣṭātmā namaskṛtya maheśvaram |  
śṛṇudhvaṃ saṃpravakṣyāmi sarvasiddhiphalapradam || 6 ||  
  
mālinīvijayaṃ tantraṃ parameśamukhodgatam |  
bhuktimuktipradātāramumeśamamarārcitam || 7 ||  
  
p. 2)  
  
svasthānasthamumā devī praṇipatyedamabravīt |  
siddhayogīśvarītantraṃ navakoṭipravistaram [taṃ0 śatakoṭipravistaramiti]   
|| 8 ||  
  
yattvayā kathitaṃ pūrvaṃ bhedatrayavisarpitam |  
mālinīvijaye tantre koṭitritayalakṣite || 9 ||  
  
yogamārgastvayā proktaḥ suvistīrṇo maheśvara |  
bhūyastasyopasaṃhāraḥ prokto dvādaśabhistathā [taṃ0 dvādaśabhistvata   
iti] || 10 ||  
  
sahasraiḥ so'pi vistīrṇo gṛhyate nālpabuddhibhiḥ |  
atastamupasaṃhṛtya samāsādalpadhīhitam || 11 ||  
  
sarvasiddhikaraṃ brūhi prasādātparameśvara |  
evamuktastadā [taṃ: uktastata iti] devyā prahasyovāca viśvarāṭ || 12 ||  
  
śṛṇu devi pravakṣyāmi siddhayogīśvarīmatam |  
yanna kasyacidākhyātaṃ mālinīvijayottaram || 13 ||  
  
mayāpyetatpurā prāptamaghorātparamātmanaḥ |  
upādeyaṃ ca heyaṃ ca vijñeyaṃ paramārthataḥ || 14 ||  
  
śivaḥ śaktiḥ savidyeśā mantrā mantreśvarāṇavaḥ |  
upādeyamiti proktametatṣaṭkaṃ phalārthinām || 15 ||  
  
malaḥ karma ca māyā ca māyīyamakhilaṃ jagat |  
sarvaṃ heyamiti proktaṃ vijñeyaṃ vastu niścitam || 16 ||  
  
p. 3)  
  
etajjñātvā parityajyaṃ sarvasiddhiphalaṃ labhet |  
tatreśaḥ sarvakṛcchāntaḥ sarvajñaḥ sarvakṛtprabhuḥ || 17 ||  
  
sakalo niṣkalo'nantaḥ śaktirapyasya tadvidhā |  
sa sisṛkṣurjagatsṛṣṭerādāveva nijecchayā || 18 ||  
  
vijñānakevalānaṣṭau bodhayāmāsa pudgalān |  
aghoraḥ paramo ghoro ghorarūpastadānanaḥ || 19 ||  
  
bhīmaśca bhīṣaṇaścaiva vamanaḥ pivanastathā |  
etānaṣṭau sthitidhvaṃsarakṣānugrahakāriṇaḥ || 20 ||  
  
mantramantreśvareśatve [pa0 śrī0 mantramaheśvareśatve iti |]   
saṃniyojya tataḥ punaḥ |  
mantrāṇāmasṛjattadvatsapta koṭīḥ samaṇḍalāḥ || 21 ||  
  
sarve'pyete mahātmāno mantrāḥ sarvaphalapradāḥ |  
ātmā caturvidho jñeyastatra vijñānakevalaḥ || 22 ||  
  
malaikayuktastatkarmayuktaḥ pralayakevalaḥ |  
malamajñānamicchanti saṃsārāṅkurakāraṇam || 23 ||  
  
dharmādharmātmakaṃ karma sukhaduḥkhādilakṣaṇam |  
īśvarecchāvaśādasya [k: vaśāttasyeti] bhogecchā saṃprajāyate || 24 ||  
  
bhogasādhanasaṃsiddhyai bhogecchorasya mantrarāṭ |  
jagadutpādayāmāsa māyāmāviśya śaktibhiḥ || 25 ||  
  
p. 4)  
  
ca caikā vyāpinīrūpā niṣkalā [k: niṣkalasya svabhāvajeti | kh0 pu0 niṣkalasya   
śivātmana iti pāṭhaḥ | niṣkalā ityārabhya kathyate ityantaḥ pāṭhaḥ   
ghasaṃjñapustakātpūritaḥ |] jagato nidhiḥ |  
anādyantāśiveśānī vyayahīnā ca kathyate || 26 ||  
  
asūta sā kalāatattvaṃ yadyogādabhavatpumān |  
jātakartṛtvasāmarthyo vidyārāgau tato'sṛjat || 27 ||  
  
vidyā vivecayatyasya karma tatkāryakāraṇe |  
rāgo'pi [k: rāgo'nurañjayatīti |] rañjayatyenaṃ svabhogeṣvaśuciṣvapi || 28   
||  
  
niyatiryojayatyenaṃ svake karmaṇi pudgalam |  
kālo'pi kalayatyenaṃ tuṭyādibhiravasthitaḥ || 29 ||  
  
tata eva kalātattvādavyaktamasṛjattataḥ [k, kh: tattvamavyaktamiti |] |  
guṇānaṣṭaguṇāṃ tebhyo dhiyaṃ dhīto'pyahaṅkṛtam [k, kh, g:   
ahaṃkṛtimiti ] || 30 ||  
  
tattridhā taijasāttasmātmano'kṣeśamajāyata |  
vaikārikāttato'kṣāṇi tanmātrāṇi tṛtīyakāt || 31 ||  
  
śrotraṃ tvakcakṣuṣī jihvā ghrāṇaṃ buddhīndriyāṇi tu |  
karmendriyāṇi vākpāṇipāyūpasthāṅghrayaḥ kramāt || 32 ||  
  
kalādikṣitiparyantametatsaṃsāramaṇḍalam |  
samudrādi [kh, g: samudrādyamiti|] jagatkṛtsnaṃ   
parivartayatīcchayā || 33 ||  
  
p. 5)  
  
bhedaḥ paraḥ kalādīnāṃ bhuvanatvena yaḥ sthitaḥ |  
asṛjattamasāveva bhogināṃ bhogasiddhaye || 34 ||  
  
ityanena kalādyena dharāntena samāsthitāḥ [kh: avasthātritaya iti |] |  
pumāṃsaḥ sakalā jñeyāstadavasthājighāṃsubhiḥ || 35 ||  
  
avasthātritaye'pyasmiṃstirobhāvanaśīlayā |  
śivaśaktyobhayākrāntāḥ [kh: śaktyubhayeti |] prakurvanti viceṣṭitam ||   
36 ||  
  
evaṃ jagati savatra rudrāṇāṃ yogyatāvaśāt [kh: kartṛtāvaśāditi|] |  
aṅguṣṭhamātrapūrvāṇāṃ śatamaṣṭādaśottaram || 37 ||  
  
anugṛhya śivaḥ sākṣanmantreśatve niyuktavān |  
te svagocaramāsādya bhuktimuktiphalārthinām || 38 ||  
  
brahmādīnāṃ prayacchanti svabalena samaṃ phalam |  
ṛṣibhyaste'pi te cānu manvantebhyo mahādhipāḥ || 39 ||  
  
heyopādeyavijñānaṃ kathayanti śivoditam |  
brahmādistambaparyante jātamātre jagatyalam || 40 ||  
  
mantrāṇāṃ koṭyastisraḥ sārdhāḥ śivaniyojitāḥ |  
anugṛhyāṇusaṃghātaṃ yātāḥ padamanāmayam || 41 ||  
  
evamasyātmanaḥ kāle kasmiṃścidyogyatāvaśāt |  
śaivī saṃbadhyate śaktiḥ śāntā muktiphalapradā || 42 ||  
  
p. 6)  
  
tatsaṃbandhāttataḥ kaścittatkṣaṇāṃdapavṛjyate |  
ajñānena sahaikatvaṃ kasyacidvinivartate || 43 ||  
  
rudraśaktisamāviṣṭaḥ sa yiyāsuḥ śivecchayā |  
bhuktimuktiprasiddhyarthaṃ nīyate sadguruṃ prati || 44 ||  
  
tamārādhya tatastuṣṭāddīkṣāmāsādya śāṅkarīm |  
tatkṣaṇādvopabhogādvā [kh: upayogādveti |] dehapātācchivaṃ [k:   
pāte śivamiti |] vrajet || 45 ||  
  
yogadīkṣāṃ samāsādya jñātvā yogaṃ samabhyaset |  
yogasiddhimavāpnoti tadante śāśvataṃ padam || 46 ||  
  
anena kramayogena saṃprāptaḥ paramaṃ padam |  
na bhūyaḥ paśutāmeti śuddhe svātmani tiṣṭhati || 47 ||  
  
ātmā caturvidho hyeṣa punareṣa caturvidhaḥ |  
ācāryatvādibhedena śuddhātmā paripaṭhyate || 48 ||  
  
nityāditritayaṃ kuryādguruḥ sādhaka eva ca |  
nityameva dvayaṃ cānyoyāvajjīvaṃ śivājñayā || 49 ||  
  
upādeyaṃ ca heyaṃ ca tadetat parikīrtitam |  
jñātvaitajjñeyasarvasvaṃ sarvasiddhyaraho bhavet [k, kh: siddhiphalaṃ   
labhet ] || 50 ||  
  
iti śrīmālinīvijayottare prathamo'dhikāraḥ || 1 ||  
  
  
  
  
atha  
  
dvitīyo'dhikāraḥ  
  
athaiṣāmeva tattvānāṃ dharādīnāmanukramāt |  
prapañcaḥ kathyate leśādyogināṃ yogasiddhaye || 1 ||  
  
śaktimacchaktibhedena dharātattvaṃ vibhidyate |  
svarūpasahitaṃ tacca vijñeyaṃ daśapañcadhā || 2 ||  
  
śivādisakalātmāntāḥ śaktimantaḥ prakīrtitāḥ |  
tacchaktayaśca vijñeyāstadvadeva vicakṣaṇaiḥ || 3 ||  
  
evaṃ jalādimūlāntaṃ tattvavrātamidaṃ mahat |  
pṛthagbhedairimairbhinnaṃ vijñeyaṃ tatphalepsubhiḥ || 4 ||  
  
anenaiva vidhānena puṃstattvāttu [taṃ: puṃstattvāttatkalāntakamiti]   
kalāntikam |  
trayodaśavidhaṃ jñeyaṃ rudravatpralayākalāḥ || 5 ||  
  
tadvanmāyāpi vijñeyā navadhā jñānakevalāḥ |  
mantrāḥ saptavidhāstadvatpañcadhā [taṃ: pañca mantravināyakā iti |]   
mantranāyakāḥ || 6 ||  
  
tridhā mantreśvareśānāḥ śivaḥ sākṣānna bhidyate |  
bhedaḥ prakathito leśādananto vistarādayam || 7 ||  
  
evaṃ bhuvanamālāpi bhinnā bhedairimaiḥ sphuṭam |  
vijñeyā yogasiddhyarthaṃ yogibhiryogapūjitā || 8 ||  
  
p. 8)  
  
eteṣāmeva tattvānāṃ bhuvanānāṃ ca śāṅkari |  
ya ekamagni jānāti so'pi yogaphalaṃ labhet || 9 ||  
  
yaḥ punaḥ sarvatattvāni vettyetāni yathārthataḥ |  
sa gururmatsamaḥ prokto mantravīryaprakāśakaḥ || 10 ||  
  
spṛṣṭāḥ saṃbhāṣitāstena [kh: saṃbhāvitā] dṛṣṭāśca prītacetasā |  
narāḥ pāpaiḥ pramucyante saptajanmakṛtairapi || 11 ||  
  
ye punardīkṣitāstena prāṇinaḥ śivacoditāḥ |  
te yatheṣṭaṃ phalaṃ prāpya padaṃ gacchantyanāmayam [kh: gacchanti   
paramaṃ padamiti] || 12 ||  
  
rudraśaktisamāveśastatra nityaṃ pratiṣṭhitaḥ |  
sati tasmiṃśca cihnāni tasyaitāni vilakṣayet || 13 ||  
  
tatraitatprathamaṃ cihnaṃ rudre bhaktiḥ suniścalā |  
dvitīyaṃ mantrasiddhiḥ syātsadyaḥ pratyayakārikā || 14 ||  
  
sarvasattvavaśitvaṃ ca tṛtīyaṃ lakṣaṇaṃ smṛtam |  
prārabdhakāryaniṣpattiścihnamāhuścaturthakam || 15 ||  
  
kavitvaṃ pañcamaṃ jñeyaṃ sālaṅkāraṃ manoharam |  
sarvaśāstrārthavettṛtvamakasmāccāsya jāyate || 16 ||  
  
rudraśaktisamāveśaḥ pañcadhā paripaṭhyate |  
bhūtatattvātmamantreśaśaktibhedādvarānane || 17 ||  
  
p. 9)  
  
pañcadhā bhūtasaṃjñastu tathā triṃśatidhāparaḥ |  
ātmākhyastrividhaḥ prokto daśadhā mantrasaṃjñakaḥ || 18 ||  
  
dvividhaḥ śaktisaṃjño'pi jñātavyaḥ paramārthataḥ |  
pañcāśadbhedabhinno'yaṃ samāveśaḥ prakīrtitaḥ || 19 ||  
  
āṇavo'yaṃ samākhyātaḥ śākto'pyevaṃvidhaḥ smṛtaḥ |  
evaṃ śāmbhavamapyaibhirbhedairbhinnaṃ vilakṣayet || 20 ||  
  
uccārakaraṇadhyānavarṇasthānaprakalpanaiḥ [g: vikalpanairiti |] |  
yo bhavetsa samāveśaḥ samyagāṇava ucyate || 21 ||  
  
uccārarahitaṃ vastu cetasaiva vicintayan |  
yaṃ samāveśamāpnoti śāktaḥ so'trābhidhīyate || 22 ||  
  
akiṃciccintakasyaiva guruṇā pratibodhataḥ |  
jāyate [vi0 bhai0 utpadyate ya āveśa] yaḥ samāveśaḥ   
śāmbhavo'sāvudāhṛtaḥ [g: udīrita] || 23 ||  
  
sārdhametacchataṃ proktaṃ bhedānāmanupūrvaśaḥ |  
saṃkṣepādvistarādasya parisaṃkhyā na vidyate || 24 ||  
  
saṃvittiphalabhedo'tra na prakalpyo manīṣibhiḥ |  
bhedo'paro'pi saṃkṣepātkathyamāno'vadhāryatām || 25 ||  
  
jāgratsvapnādibhedena sarvāveśakramo budhaiḥ |  
pañcabhistu parijñeyaḥ svavyāpārātpṛthak [kh: bhedaiścānyaiḥ   
pṛthagiti |] pṛthak || 26 ||  
  
p. 10)  
  
tatra svarūpaṃ śaktiśca sakalaśceti tattrayam |  
iti jāgradavastheyaṃ bhede pañcadaśātmake || 27 ||  
  
akalau dvau parijñeyau samyak svapnasuṣuptayoḥ |  
mantrāditatpatīśānavargasturya iti smṛtaḥ || 28 ||  
  
śaktiśaṃbhū parijñeyau turyātīte varānane |  
trayodaśātmake bhede svarūpamakalāvubhau [g: svarūpamakalāviti] || 29 ||  
  
mantramantreśvareśānāḥ śaktiśaṃbhū ca kirtitau |  
pralayākalabhede'pi svaṃ vijñānakalāvubhau || 30 ||  
  
mantramantreśvareśānāḥ śaktīśāvapi pūrvavat |  
navadhā kīrtite bhede svaṃ mantrāḥ mantranāyakāḥ || 31 ||  
  
tadīśāḥ śaktiśaṃbhū ca pañcāvasthāḥ prakīrtitāḥ |  
pūrvavatsaptabhede'pi svaṃ mantreśeśaśaktayaḥ || 32 ||  
  
śivaśceti parijñeyāḥ pañcaiva varavarṇini |  
svaṃ śaktiḥ sanijeśānā [k: svanijeti] śaktiśaṃbhū ca pañcake || 33 ||  
  
trike svaṃ śaktiśaktīcchāśivabhedaṃ vilakṣayet |  
savyāpārādhipatvena taddhīnaprerakatvataḥ || 34 ||  
  
icchānivṛtteḥ svasthatvādabhinnamapi [taṃ: abhinnaṃ ceti] pañcadhā |  
iti pañcātmake [k: pañcātmabhedeneti] bhede vijñeyaṃ vastu kīrtitam ||   
35 ||  
  
p. 11)  
  
bhūyo'pyāsāmavasthānāṃ saṃjñābhedaḥ prakāśyate |  
piṇḍasthaḥ sarvatobhadro jāgrannāma dvayaṃ matam || 36 ||  
  
dvisaṃjñaṃ svapnamicchanti padasthaṃ vyāptirityapi |  
rūpasthaṃ tu mahāvyāptiḥ suṣuptasyāpi taddvayam || 37 ||  
  
pracayaṃ rūpātītaṃ ca samyak turyamudāhṛtam |  
mahāpracayamicchanti turyātītaṃ vicakṣaṇāḥ || 38 ||  
  
pṛthaktattvaprabhedena bhedo'yaṃ samudāhṛtaḥ |  
sarvāṇyeva hi tattvāni pañcaitāni yathā śṛṇu || 39 ||  
  
bhūtatattvābhidhānānāṃ yogo'dhiṣṭheya iṣyate [g: ucyate] |  
piṇḍasthamiti taṃ prāhuḥ padasthamaparaṃ viduḥ || 40 ||  
  
mantrāstatpatayaḥ seśā rūpasthamiti kīrtyate |  
rūpātītaṃ parā śaktiḥ savyāpārāpyanāmayā || 41 ||  
  
niṣprapañco nirābhāsaḥ śuddhaḥ svātmanyavasthitaḥ |  
sarvātītaḥ śivo jñeyo yaṃ viditvā vimucyate || 42 ||  
  
caturvidhaṃ tu piṇḍasthamaṣuddhaṃ buddhameva ca |  
prabuddhaṃ suprabuddhaṃ ca padasthaṃ ca caturvidham || 43 ||  
  
gatāgataṃ suvikṣiptaṃ saṃgataṃ susamāhitam |  
caturdhā rūpasaṃjñaṃ [taṃ: saṃsthamiti] tu jñātavyaṃ yogacintakaiḥ ||   
44 ||  
  
p. 12)  
  
uditaṃ vipulaṃ śāntaṃ suprasannamathāparam |  
manonmanamanantaṃ ca sarvārthaṃ satatoditam || 45 ||  
  
pracaye tatra saṃjñeyamekaṃ tanmahati sthitam |  
ityevaṃ pañcadhādhvānaṃ tridhedānīṃ nigadyate || 46 ||  
  
vijñānākalaparyantamātmatattvamudāhṛtam |  
īśvarāntaṃ ca vidyāhnaṃ śeṣaṃ śivapadaṃ viduḥ || 47 ||  
  
evaṃ bhedairimairbhinnastatrādhvā parikīrtitaḥ |  
yugapatsarvamārgāṇāṃ prabhedaḥ procyate'dhunā || 48 ||  
  
pārthivaṃ prākṛtaṃ caiva māyīyaṃ śāktameva ca |  
iti saṃkṣepataḥ proktametadaṇḍacatuṣṭayam || 49 ||  
  
pṛthagdvayamasaṃkhyātamekamekaṃ pṛthak pṛthak |  
ādyaṃ dhārikayā vyāptaṃ tatraikaṃ tattvamiṣyate || 50 ||  
  
ekamekaṃ pṛthak kṣārṇaṃ padārṇamanuṣu smaret |  
kālāgnibhuvanādyāvadvīrabhadrapurottamam || 51 ||  
  
puraṣoḍaśakaṃ jñeyaṃ ṣaḍvidho'dhvā prakīrtitaḥ |  
āpyāyinyā dvitīyaṃ ca tatra tattvāni lakṣayet || 52 ||  
  
trayoviṃśatyavādīni tadvaṭṭādyakṣarāṇi ca |  
padāni pañca mantrāśca ṣaṭpañcāśatpurāṇi ca || 53 ||  
  
p. 13)  
  
tattvāni sapta bodhinyā taccaturthā purāṇi ca |  
tṛtīye sapta varṇāḥ syuḥ padamantradvayaṃ dvayam || 54 ||  
  
utpūyinyā caturthaṃ tu tatra tattvatrayaṃ viduḥ |  
varṇatrayaṃ mantramekaṃ padamekaṃ ca lakṣayet || 55 ||  
  
aṣṭādaśa vijānīyādbhuvanāni samāsataḥ |  
śivatattvaṃ paraṃ śāntaṃ kalā tatrāvakāśadā || 56 ||  
  
svaraṣoḍaśakaṃ mantraṃ padaṃ caikaṃ vilakṣayet |  
ityevaṃ ṣaḍvidho'pyadhvā samāsātparikīrtitaḥ || 57 ||  
  
śuddhāśuddhaṃ jagatsarvaṃ brahmāṇḍaprabhavaṃ yataḥ |  
tasmācchuddhamimaiḥ śuddhairbrahmāṇḍaiḥ sarvamiṣyate || 58 ||  
  
brahmā viṣṇuśca rudraśca īśvaraśceti suvrate |  
pṛthageteṣu boddhavyaṃ śāntaṃ paticatuṣṭayam || 59 ||  
  
yo hi yasmādguṇotkṛṣṭaḥ sa tasmādūrdhva ucyate |  
etatte kathitaṃ sarvaṃ kimanyatparipṛcchasi || 60 ||  
  
iti śrīmālinīvijayottare tantre vyāptyadhikāro dvitīyaḥ || 2 ||  
  
  
atha  
  
tṛtīyo'dhikāraḥ |  
  
evamuktā mahādevī jagadānandakāriṇā |  
praṇipatya punarvākyamidamāha jagatpatim || 1 ||  
  
evametanmahādeva nānyathā samudāhṛtam |  
yathākhyātaṃ tathā jñātamāditaḥ samanukramāt || 2 ||  
  
śivādivasturūpāṇāṃ vācakānparameśvara |  
sāṃprataṃ śrotumicchāmi prasādādvaktumarhasi || 3 ||  
  
ityuktaḥ sa maheśānyā jagadārtiharo haraḥ |  
vācakānavadanmantrānpāramparyakramāgatān || 4 ||  
  
yā sā śaktirjagaddhātuḥ kathitā samavāyinī |  
icchātvaṃ tasya sā devi sisṛkṣoḥ pratipadyate || 5 ||  
  
saikāpi satyanekatvaṃ yathā gacchati tacchṛṇu |  
evametaditi jñeyaṃ nānyatheti suniścitam || 6 ||  
  
jñāpayantī jagatyatra jñanaśaktirnigadyate |  
evaṃbhūtamidaṃ [spa0 pra0 evaṃbhūtamidaṃ sarvamiti kāryonmukhī   
yadā] vastu bhavatviti yadā punaḥ || 7 ||  
  
p. 15)  
  
jātā tadaiva tattadvatkurvatyatra kriyocyate |  
evaṃ [k: evameṣeti] saiṣā dvirūpāpi punarbhedairanekatām [k:   
bhedairanantatāmiti] || 8 ||  
  
arthopādhivaśādyāti cintāmaṇiriveśvarī |  
tatra tāvatsamāpannā [śi0 vi0 samāpannamātṛbhāvā] mātṛbhāvaṃ   
vibhidyate || 9 ||  
  
dvidhā ca navadhā caiva pañcāśaddhā ca mālinī |  
bījayonyātmakādbhedāddvidhā bījaṃ svarā matāḥ || 10 ||  
  
kādibhiśca smṛtā yonirnavadhā vargabhedataḥ |  
prativarṇavibhedena [śi0 vi0 pṛthagvarṇavibhedeneti]   
śatārdhakiraṇojjvalā || 11 ||  
  
bījamatra śivaḥ śaktiryonirityabhidhīyate |  
vācakatvena sarvāpi śaṃbhoḥ śaktiśca sasyate || 12 ||  
  
vargāṣṭakamiha jñeyamaghorādyamanukramāt |  
tadeva śaktibhedena māheśvaryādi cāṣṭakam || 13 ||  
  
māheśī brāhmaṇī caiva kaumārī vaiṣṇavī tathā |  
aindrī yāmyā ca cāmuṇḍā yogīśī ceti tā matāḥ || 14 ||  
  
śatārdhabhedabhinnānāṃ tatsaṃkhyānāṃ varānane |  
rudrāṇāṃ vācakatvena kalpitāḥ parameṣṭhinā || 15 ||  
  
p. 16)  
  
tadvadeva ca śaktīnāṃ tatsaṃkhyāṃnamanukramāt |  
sarvaṃ ca kathayiṣyāmi tāsāṃ bhedaṃ yathā śṛṇu || 16 ||  
  
amṛto'mṛtapūrṇaśca amṛtābho'mṛtadravaḥ |  
amṛtaugho'mṛtormiśca amṛtasyandano'paraḥ || 17 ||  
  
amṛtāṅgo'mṛtavapuramṛtodgāra eva ca |  
amṛtāsyo'mṛtatanustathā cāmṛtasecanaḥ || 18 ||  
  
tanmūrtiramṛteśaśca sarvāmṛtadharo'paraḥ |  
ṣoḍaśaite samākhyātā rudrabījasamudbhavāḥ || 19 ||  
  
jayaśca vijayaścaiva jayantaścāparājitaḥ |  
sujayo jayarudraśca [k: jayabhadra] jayakīrtirjayāvahaḥ || 20 ||  
  
jayamūrtirjayotsāho jayado jayavardhanaḥ |  
balaścāti balaścaiva balabhadro balapradaḥ || 21 ||  
  
balāvahaśca balavān baladātā baleśvaraḥ |  
nandanaḥ sarvatobhadro bhadramūrtiḥ śivapradaḥ || 22 ||  
  
sumanāḥ spṛhaṇo durgā bhadrakālo manonugaḥ |  
kauśikaḥ kālaviśveśau suśivaḥ kopa eva ca || 23 ||  
  
ete yonisamudbhūtāścatustriṃśatprakīrtitāḥ |  
strīpāṭhavaśamāpannā eta evātra śaktayaḥ || 24 ||  
  
p. 17)  
  
bījayonisamudbhūtā rudraśaktisamāśrayāḥ |  
vācakānāmanantatvātparisaṃkhyā na vidyate || 25 ||  
  
sarvaśāstrārthagarbhiṇyā ityevaṃ vidhayānayā |  
aghoraṃ bodhayāmāsa svecchayā parameśvaraḥ || 26 ||  
  
sa tayā saṃprabuddhaḥ sanyoniṃ vikṣobhya śaktibhiḥ |  
tatsamānaśrutīnvarṇāṃstatsaṃkhyānasṛjatprabhuḥ || 27 ||  
  
te [k: taistairiti] tairāliṅgitāḥ santaḥ sarvakāmaphalapradāḥ |  
bhavanti sādhakendrāṇāṃ nānyathā vīravandite || 28 ||  
  
tairidaṃ saṃtataṃ viśvaṃ sadevāsuramānuṣam |  
tebhyaḥ śāstrāṇi vedāśca saṃbhavanti punaḥ punaḥ || 29 ||  
  
anantasyāpi bhedasya śivaśaktermahātmanaḥ |  
kāryabhedānmahādevi traividhyaṃ samudāhṛtam || 30 ||  
  
viṣayeṣveva saṃlīnānadho'dhaḥ pātayantyaṇūn |  
rudrāṇūnyāḥ samāliṅgya ghorataryo'parāḥ smṛtāḥ || 31 ||  
  
miśrakarmaphalāsaktiṃ pūrvavajjanayanti yāḥ |  
muktimārganirodhinyastāḥ syurghorāḥ parāparāḥ || 32 ||  
  
pūrvavajjantujātasya śivadhāmaphalapradāḥ |  
parāḥ prakathitāstajjñairaghorāḥ śivaśaktayaḥ || 33 ||  
  
p. 18)  
  
etāḥ sarvāṇusaṃghātamapi niṣṭhā (dhiṣṭhāya) yathā sthitāḥ |  
tathā te kathitāḥ śaṃbhoḥ śaktirekaiva śāṅkarī || 34 ||  
  
asyā vācakabhedena bhedo'nyaḥ saṃpracakṣyate |  
yatheṣṭaphalasaṃsiddhyai mantrātantrānuvartinām || 35 ||  
  
viśeṣavidhihīneṣu nyāsakarmasu mantravit |  
nyasecchāktaśarīrārthaṃ bhinnayoniṃ tu mālinīm || 36 ||  
  
na śikhā ṝṛ ḷḹ ca śiromālā tha mastakam |  
netrāṇi ca dha vai nāsā ī samudre ṇuṇū śrutī || 37 ||  
  
vakavarga-i-ā vaktradantajihvāsu vāci ca |  
vabhayāḥ kaṇṭhadakṣādiskandhayorbhujayorḍaḍhau || 38 ||  
  
ṭho hastayorjhañau śākhā jraṭau śūlakapālake |  
pahṛcchalau stanau kṣīramā sa jīvo visargayuk || 39 ||  
  
tatparaḥ kathitaḥ prāṇaḥ ṣakṣāvudaranābhigau |  
maśaṃtāḥ kaṭiguhyoruyugmagā jānunī tathā || 40 ||  
  
e-aikārau tathā jaṅghe tatparau caraṇau daphau |  
ato vidyāśca mantrāśca samuddhāryā yathā śṛṇu || 41 ||  
  
sabindukāṃ dakṣajaṅghāṃ tato vācaṃ prakalpayet |  
tathaiva jaṅghayā yuktaṃ caturthaṃ daśanaṃ tataḥ || 42 ||  
  
dakṣajānuyutaṃ daṇḍaṃ prāṇaṃ daṇḍasthamīryutam |  
pṛthag ghṛddaṇḍakaṭigā dvijadaṇḍau ca pūrvavat || 43 ||  
  
p. 19)  
  
usthitaṃ binduyukprāṇaṃ pūrvavaddaśanaṃ tataḥ |  
daṇḍaṃ kevalamuddhṛtya vāmamudrānvitaṃ punaḥ || 44 ||  
  
dakṣajānuyutaṃ hṛcca prāṇaṃ jīvātmanā yutam |  
daśanaṃ pūrvavannyasya daṇḍaṃ kevalameva ca || 45 ||  
  
nitambaṃ dakṣamudretaṃ dvitīyaṃ jihvayā dvijam |  
sanāsaṃ dakṣaśikharaṃ nitambaṃ kevalaṃ tataḥ || 46 ||  
  
punastathaiva śikharaṃ jaṭharaṃ kevalaṃ tataḥ |  
dakṣajānuyutaṃ karṇaṃ kaṇṭhaṃ kevalameva ca || 47 ||  
  
nitambaṃ kevalaṃ nyasya hṛdayaṃ jihvayā yutam |  
vaktraṃ kevalamuddhṛtya prāṇamādyena jānunā || 48 ||  
  
śūladaṇḍacatuṣkaṃ ca tatrādyaṃ dvayasaṃsthimusthitam |  
vāmapādaṃ ca tasyānte kapālaṃ patitaṃ nyaset || 49 ||  
  
tataḥ paramaghorāntaṃ pādyakādye ca pūrvavat |  
parāparā samākhyātā aparā ca prakathyate || 50 ||  
  
aghorāntaṃ nyasedādau prāṇaṃ binduyutaṃ punaḥ |  
vāmamudrānvitaṃ nyasya pādyaṃ kādyena [g: pādyakādye ceti] pūrvavat   
|| 51 ||  
  
apareyaṃ samākhyātā rudraśaktiṃ parāṃ śṛṇu |  
mantrāḥ saṃmukhatāṃ yānti yayoccāritamātrayā || 52 ||  
  
p. 20)  
  
kampate gātrayaṣṭiśca drutaṃ cotpatanaṃ bhavet |  
mudrābandhaṃ ca geyaṃ ca śivāruditameva ca || 53 ||  
  
atītānāgatārthasya kuryādvā kathanādikam |  
vāmajaṅghānvito jīvaḥ pāramparyakramāgataḥ || 54 ||  
  
pareyamanayā siddhiḥ sarvakāmaphalapradā |  
nāśiṣyāya padeyeyaṃ nābhaktāya kadācana || 55 ||  
  
rudraśca rudraśaktiśca guruśceti trayaṃ samam |  
bhaktyā prapaśyate yastu tasmai deyaṃ varānane || 56 ||  
  
śiṣyeṇāpi tadā grāhyā yadā saṃtoṣito guruḥ |  
śarīradravyavijñānaśuddhikarmaguṇādibhiḥ || 57 ||  
  
bodhitā tu yadā tena guruṇā hṛṣṭacetasā |  
tadā siddhipradā jñeyā nānyathā vīravandite || 58 ||  
  
parāparāṅgasaṃbhūtā yoginyo'ṣṭau mahābalāḥ |  
pañca ṣaṭpañca catvāri dvitridvyarṇāḥ krameṇa tu || 59 ||  
  
jñeyāḥ saptaikādaśārṇā ekārdhārṇadvayānvitā |  
jīvo dīrghasvaraiḥ ṣaḍbhiḥ pṛthagjāti [k, kh: jātivibhedata]   
samanvitaḥ || 60 ||  
  
vidyātrayasya gātrāṇi hrasvairvaktrāṇi pañcabhiḥ |  
oṃkāraiḥ pañcabhirmantro vidyāṅgahṛdayaṃ bhavet || 61 ||  
  
p. 21)  
  
oṃ amṛte tejomālini svāhāpadāni (davi) bhūṣitam |  
ekādaśākṣaraṃ proktametadbrahmaśiraḥ priye || 62 ||  
  
vedavedini hū&phaṭ ca praṇavādisamanvita [g: yutā śikheti] |  
rudrāṇyaṣṭākṣarā jñeyā śikhā vidyāgaṇasya tu || 63 ||  
  
vajriṇe vajradharāya svāhāntaṃ praṇavādikam |  
ekādaśākṣaraṃ varma puruṣṭutamiti smṛtam || 64 ||  
  
ślīpadaṃ [g: ślaśabdamiti] paśuśabdaṃ ca hūṃphaḍantaṃ   
bhavādikam |  
etatpāśupataṃ proktamardhasaptākṣaraṃ param || 65 ||  
  
laraṭakṣavayairdīghaiḥ sūmāyuktaiḥ sabindukaiḥ |  
indrādīnkalpayeddhrasvaistadastrāṇi vicakṣaṇaḥ || 66 ||  
  
tadvannāsāpayobhyāṃ tu kalpyau viṣṇuprajāpatī |  
svarāvādyatṛtīyau tu vācakau padmacakrayoḥ || 67 ||  
  
iti mātṛgaṇaḥ [g: mantragaṇa] proktaḥ sarvakāmaphalapradaḥ |  
yogināṃ yogasiddhyarthaṃ kimanyatparipṛcchasi || 68 ||  
  
iti śrīmālinīvijayottare tantre mantroddhārādhikārastṛtīyaḥ || 3 ||  
  
  
  
  
atha  
  
caturtho'dhikāraḥ |  
  
athaitadupasaṃśrutya munayo muditekṣaṇāḥ |  
praṇamya krauñcahantāraṃ punarūcuridaṃ vacaḥ || 1 ||  
  
yogamārgavidhiṃ devyā pṛṣṭena parameṣṭhinā |  
tatpratijñāvatāpyuktaṃ kimarthaṃ mantralakṣaṇam || 2 ||  
  
evamuktaḥ sa taiḥ samyakkārtikeyo mahāmatiḥ |  
idamāha vacasteṣāṃ saṃdehavinivṛttaye || 3 ||  
  
yogamekatvamicchanti vastuno'nyena vastunā |  
yadvastu jñeyāmityuktaṃ heyatvādiprasiddhaye || 4 ||  
  
dvirūpamapi tajjñānaṃ vinā jñātuṃ na śakyate |  
tatprasiddhyai śivenoktaṃ jñānaṃ yadupavarṇitam || 5 ||  
  
sabījayogasaṃsiddhyai mantralakṣaṇamapyalam |  
na cādhikāritā dīkṣāṃ vinā yoge'sti śāṅkare || 6 ||  
  
kriyājñanavibhedena sā ca dvedhā nigadyate |  
dvividhā sā prakartavyā tena caitadudāhṛtam || 7 ||  
  
na ca yogādhikāritvamekamevānayā bhavet |  
api mantrādhikāritvaṃ muktiśca śivadīkṣayā || 8 ||  
  
p. 23)  
  
śrutvā caitatpatervākyaṃ romāñcitaśarīriṇī |  
idamāha punarvākyamambā munivarottamāḥ || 9 ||  
  
abhinnamālinīkāye tattvāni bhuvanāni ca |  
kalāḥ padāni mantrāśca yathāvadavadhāritāḥ || 10 ||  
  
bhinnayonistu yā deva tvayoktā mālinī mama |  
tasyā aṅge yathaitāni saṃsthitāni tathā vada || 11 ||  
  
evamukto mahādevyā bhairavo bhūribhogadaḥ |  
sphuraddhimāṃśusaṃtānaprakāśitadigantaraḥ || 12 ||  
  
surāsuraśiromaulīmālālālitaśāsanaḥ |  
uvāca madhurāṃ vācamimāmalleśitāśayām || 13 ||  
  
yā mayā kathitā devi bhinnayonistu mālinī |  
tadaṅge saṃpravakṣyāmi sarvametadyathā sthitam || 14 ||  
  
phe dharātattvamuddiṣṭaṃ dāṃdijhānte'nupūrvaśaḥ |  
trayoviṃśatyabādīni pradhānāntāni lakṣayet || 15 ||  
  
ṭhādau ca saptake sapta puruṣādīni pūrvavat |  
iṅgheṣu trayaṃ vidyādvidyātaḥ sakalāvadhi || 16 ||  
  
śivatattve gakārādināntān ṣoḍaśa lakṣayet |  
kalāḥ padāni mantrāśca bhuvanāni ca sundari || 17 ||  
  
pūrvavadveditavyāni tatsaṃkhyārṇavibhedataḥ |  
vidyātrayavibhāgena yathedānīṃ tathā śṛṇu || 18 ||  
  
p. 24)  
  
niṣkale padamekārṇaṃ tryarṇaikārṇamiti [k: matheti] dvayam |  
sakale tu parijñeyaṃ pañcaikārṇadvayaṃ dvaye || 19 ||  
  
caturekākṣare dve ca māyāditritaye mate |  
caturakṣaramekaṃ ca kālādidvitaye matam || 20 ||  
  
rañjake dvyarṇamuddiṣṭaṃ pradhāne tryarṇamiṣyate |  
buddhau devāṣṭakavyāptyā padaṃ dvyakṣaramiṣyate || 21 ||  
  
tataḥ pañcāṣṭakavyāptyā dvyekadvidvyakṣarāṇi tu |  
vidyāpadāni catvāri sārdhavarṇaṃ tu pañcamam || 22 ||  
  
ekaika [k, kh, g: ekadvisārdheti] sārdhavarṇāni trīṇi tattve tu   
pārthive |  
parāṅge [g: purāṅge] sarvamanyacca varṇamantrakalādikam || 23 ||  
  
sārdhenāṇḍadvayaṃ vyāptamekaikena pṛthagdvayam |  
aparāyāḥ samākhyātā vyāptireṣā vilomataḥ || 24 ||  
  
sārṇenāṇḍatrayaṃ vyāptaṃ triśūlena caturthakam |  
sarvātītaṃ visargeṇa parāyā vyāptiriṣyate || 25 ||  
  
etatsarvaṃ parijñeyaṃ yoginā hitamicchatā |  
ātmano vā pareṣāṃ vā nānyathā tadavāpyate || 26 ||  
  
dvāveva mokṣadau jñeyau jñānī yogī ca śāṅkari |  
pṛthakttvāttatra * * * * boddhavyaṃ phalakāṅkṣibhiḥ || 27 ||  
  
p. 25)  
  
jñānaṃ tattrividhaṃ proktaṃ tatrādyaṃ śrutamiṣyate |  
cintāmayamathānyacca bhāvanāmayameva ca || 28 ||  
  
śāstrārthasya parijñānaṃ vikṣiptasya śrutaṃ matam |  
idamatredamatreti idamatropayujyate || 29 ||  
  
sarvamālocya śāstrārthamānupūrvyā vyavasthitam |  
tadvaccintāmayaṃ jñānaṃ dvirūpamupadiśyate || 30 ||  
  
mandasvabhyastabhedena tatra svabhyastamucyate |  
suniṣpanne tatastasmijjāyate bhāvanāmayam || 31 ||  
  
yato yogaṃ samāsādya yogī yogaphalaṃ labhet |  
evaṃ vijñānabhedena jñānī proktaścaturvidhaḥ || 32 ||  
  
saṃprāpto ghaṭamānaśca siddhaḥ siddhatamo'nyathā |  
yogī caturvidho devi yathāvatpratipadyate || 33 ||  
  
samāveśoktivadyogastrividhaḥ samudāhṛtaḥ |  
tatra prāptopadeśastu pāramparyakrameṇa yaḥ || 34 ||  
  
prāptayogaḥ sa vijñeyastrividho'pi manīṣibhiḥ |  
cetaso ghaṭanaṃ tattvāccalitasya punaḥ punaḥ || 35 ||  
  
yaḥ karoti tamicchanti ghaṭamānaṃ manīṣiṇaḥ |  
tadeva cetasā nānyaddvitīyamavalambate || 36 ||  
  
siddhayogastadā jñeyo yogī yogaphalārthibhiḥ |  
yaḥ punaryatra tatraiva saṃsthito'pi yathā tathā || 37 ||  
  
p. 26)  
  
bhuñjānastatphalaṃ tena hīyate na kathaṃcana |  
susiddhaḥ sa tu boddhavyaḥ sadāśivasamaḥ priye || 38 ||  
  
uttarottaravaiśiṣṭyameteṣāṃ samudāhṛtam |  
jñānināṃ yogināṃ caiva siddho yogaviduttamaḥ || 39 ||  
  
yato'sya jñānamapyasti pūrvo yogaphalojjhitaḥ |  
yataśca mokṣadaḥ proktaḥ svabhyastajñānavānbudhaiḥ || 40 ||  
  
ityetatkathitaṃ sarvaṃ vijñeyaṃ yogipūjite |  
tantrārthamupasaṃhṛtya samāsādyogināṃ hitam || 41 ||  
  
iti śrīmālinīvijayottare tantre caturtho'dhikāraḥ || 4 ||  
  
  
  
  
atha  
  
pañcamo'dhikāraḥ |  
  
athātaḥ saṃpravakṣyāmi bhuvanādhvānamīśvari |  
ādau kālāgnibhuvanaṃ śodhitavyaṃ prayatnataḥ || 1 ||  
  
avīciḥ kumbhīpākaśca rauravaśca tṛtīyakaḥ |  
kūṣmāṇḍabhuvane śuddhe sarve śuddhā na saṃśayaḥ || 2 ||  
  
pātālāni tataḥ sapta teṣāmādau mahātalam |  
rasātalaṃ tataścānyattalātalamataḥ param || 3 ||  
  
sutalaṃ nitalaṃ ceti vitalaṃ talameva ca |  
hāṭakena viśuddhena sarveṣāṃ śuddhiriṣyate || 4 ||  
  
tadūrdhvaṃ pṛthivī jñeyā saptadvīpārṇavānvitā |  
devānāmāśrayo merustanmadhye saṃvyavasthitaḥ || 5 ||  
  
bhuvolokastadūrdhve ca svarlokastasya copari |  
maho janastapaḥ satyamityetallokasaptakam || 6 ||  
  
caturdaśavidho yatra bhūtagrāmaḥ pravartate |  
sthāvaraḥ sarpajātiśca pakṣijātistathāparā || 7 ||  
  
mṛgasaṃjñaśca paścākhyaḥ pañcamo'nyaśca mānuṣaḥ |  
paiśāco rākṣaso yākṣo gāndharvaścaindra eva ca || 8 ||  
  
p. 28)  
  
saumyaśca prājāpatyaśca brāhmaścātra caturdaśa |  
sarvasyaivāsya saṃśuddhirbrāhme saṃśodhite sati || 9 ||  
  
bhuvanaṃ vaiṣṇavaṃ tasmānmadīyaṃ tadanantaram |  
tatra śuddhe bhavecchuddhaṃ sarvametanna saṃśayaḥ || 10 ||  
  
kālāgnipūrvakairebhirbhuvanaiḥ pañcabhiḥ priye |  
śuddhaiḥ sarvamidaṃ śuddhaṃ brahmāṇḍāntarvyavasthitam || 11 ||  
  
  
tadbahiḥ śatarudrāṇāṃ bhuvanāni pṛthak pṛthak |  
daśa saṃśodhayetpaścādekaṃ tannāyakāvṛtam || 12 ||  
  
anantaḥ prathamasteṣāṃ kapālīśastathāparaḥ |  
agnirudro yamaścaiva nair-ṛto bala eva ca || 13 ||  
  
śīghro nidhīśvaraścaiva sarvavidyādhipo'paraḥ |  
śaṃbhuśca vīrabhadraśca vidhūmajvalanaprabhaḥ || 14 ||  
  
ebhirdaśaikasaṃkhyātaiḥ śuddhaiṃ śuddhaṃ śataṃ matam |  
upariṣṭātpurasteṣāmaṣṭakāḥ pañca saṃsthitāḥ || 15 ||  
  
lakulī bhārabhūtiśca diṇḍhyāṣāḍhī sapuṣkarau |  
naimiṣaṃ ca prabhāsaṃ ca amareśamathāṣṭakam || 16 ||  
  
etatpatyaṣṭakaṃ proktamato guhyātiguhyakam |  
tatra bhairavakedāramahākālāḥ samadhyamāḥ || 17 ||  
  
āmrātikeśajalpeśaśrīśailāḥ saharīndavaḥ |  
bhīmeśvaramahendrādṛhāsāḥ savimaleśvarāḥ || 18 ||  
  
p. 29)  
  
kanakhalaṃ nākhalaṃ ca kurukṣetraṃ gayā tathā |  
guhyametattṛtīyaṃ tu pavitramadhunocyate || 19 ||  
  
sthāṇusvarṇākṣakāvādyau bhadragokarṇakau parau |  
mahākālāvimukteśarudrakoṭyambarāpadāḥ || 20 ||  
  
sthūlaḥ sthūleśvaraḥ śaṅkukarṇakālañjarāvapi |  
maṇḍaleśvaramākoṭadviraṇḍachagalāṇḍakau || 21 ||  
  
sthāṇvaṣṭakamiti proktamahaṃkārāvadhi sthitam |  
devayonyaṣṭakaṃ budhau kathyamānaṃ mayā śṛṇu || 22 ||  
  
paiśācaṃ rākṣasaṃ yākṣaṃ gāndharvaṃ caindrameva ca |  
tathā saumyaṃ saprājeśaṃ brāhmamaṣṭamamiṣyate || 23 ||  
  
yogāṣṭakaṃ pradhāne tu tatrādāvakṛtaṃ bhavet |  
kṛtaṃ ca vaibhavaṃ brāhmaṃ vaiṣṇavaṃ tadanantaram || 24 ||  
  
kaumāramaumaṃ śraikaṇṭhamiti yogāṣṭakaṃ tathā |  
puruṣe vāmabhīmograbhaveśānaikavīrakāḥ || 25 ||  
  
pracaṇḍomādhavājāśca anantaikaśivāvatha |  
krodheśacaṇḍau vidyāyāṃ saṃvarto jyotireva ca || 26 ||  
  
kalātattve parijñeyau surapañcāntakau pare |  
ekavīraśikhaṇḍīśaśrīkaṇṭhāḥ kālamāśritāḥ || 27 ||  
  
p. 30)  
  
mahātejaḥ prabhṛtayo maṇḍaleśānasaṃjñakāḥ |  
māyātattve sthitāstatra vāmadevabhavodbhavau || 28 ||  
  
ekapiṅgekṣaṇeśānabhuvaneśapuraḥ sarāḥ |  
aṅguṣṭhamātrasahitāḥ kālānalasamatviṣaḥ || 29 ||  
  
vidyātattve'pi pañcāhurbhuvanāni manīṣiṇaḥ |  
tatra hālāhalaḥ pūrvo rudraḥ krodhastathāparaḥ || 30 ||  
  
ambikā ca aghorā ca vāmadevī ca kīrtyate |  
īśvare pivanādyāḥ [k, kh: bhuvanāni syuriti] syuraghorāntā   
maheśvarāḥ || 31 ||  
  
raudrī jyeṣṭhā ca vāmā ca tathā śaktisadāśivau |  
etāni sakale pañca bhuvanāni vidurbudhāḥ || 32 ||  
  
evaṃ tu sarvatattveṣu śatamaṣṭādaśottaram |  
bhuvanānāṃ parijñeyaṃ saṃkṣepānna tu vistarāt || 33 ||  
  
śuddhenānena śuddhyanti sarvāṇyapi na śaṃśayaḥ |  
sarvamārgaviśuddhau tu kartavyāyāṃ mahāmatiḥ || 34 ||  
  
sakalāvadhi saṃśodhya śive yogaṃ prakalpayet |  
bubhukṣoḥ sakalaṃ dhyātvā yogaṃ kurvīta yogavit || 35 ||  
  
ityeṣa kīrtito mārgo bhuvanākhyasya me mataḥ |  
  
iti śrīmālinīvijayottare tantre bhuvanādhvādhikāraḥ pañcamaḥ || 5 ||  
  
  
  
atha  
  
ṣaṣṭho'dhikāraḥ |  
  
athāsya vastujātasya yathā dehe vyavasthitiḥ |  
kriyate jñānadīkṣāsu tathedānīṃ nigadyate || 1 ||  
  
pādādhaḥ pañcabhūtānī vyāptyā dvyaṅgulayā nyaset |  
dharātattvaṃ ca gulphāntamavādīni tataḥ kramāt || 2 ||  
  
tadvattadupariṣṭāttu parvaṣaṭkāvasānakam |  
puṃstattvātkalātattvāntaṃ tattvaṣaṭkaṃ vicintayet || 3 ||  
  
tato māyāditattvāni catvāri susamāhitaḥ |  
caturaṅgulayā vyāptyā sakalāntāni bhāvayet || 4 ||  
  
śivatattvaṃ tataḥ paścāttejorūpamanākulam |  
sarveṣāṃ vyāpakatvena sabāhyābhyantaraṃ smaret || 5 ||  
  
ṣaṭtriṃśattattvabhedena nyāso'yaṃ samudāhṛtaḥ |  
adhunā pañcatattvāni yathā dehe tathocyate || 6 ||  
  
nābherūrdhvaṃ tu yāvatsyātparvaṣaṭkamanukramāt [tantrālo   
pūrvaṣaṭkamiti] |  
dharātattvena gulphāntaṃ vyāptaṃ śeṣamihāmbunā || 7 ||  
  
dvāviṃśatiśca parvāṇi tadūrdhvaṃ [tantrālo tatorddhamiti]   
tejasāvṛtam |  
tasmāddvādaśa parvāṇi vāyuvyāptirudāhṛtā || 8 ||  
  
p. 32)  
  
ākāśāntaṃ paraṃ śāntaṃ sarveṣāṃ vyāpakaṃ smaret |  
śaktyādipañcakhaṇḍādhvavidhiṣvapyevamiṣyate || 9 ||  
  
trikhaṇḍe kaṇṭhaparyantamātmatattvamudāhṛtam |  
vidyātattvamatordhvaṃ tu śivatattvaṃ tu pūrvavat || 10 ||  
  
evaṃ tattvavidhiḥ prokto bhuvanādhvā tathocyate |  
kālāgnervīrabhadrāntaṃ puraṣoḍaśakaṃ tataḥ || 11 ||  
  
gulphāntaṃ vinyaseddhyātvā yathāvadanupūrvaśaḥ |  
tasmādekāṅgulavyāptyā lakulīśāditaḥ kramāt || 12 ||  
  
vinyasettu dviraṇḍāntaṃ tryaṅgulaṃ chagalāṇḍakam |  
tataḥ pādāṅgulavyāptyā devayogāṣṭakaṃ pṛthak || 13 ||  
  
tato'pyardhāṅgulavyāptyā puraṣaṭkamanukramāt |  
catuṣkaṃ tu dvaye'nyasminnekamekatra cintayan || 14 ||  
  
uttarādikramāddvyekabhedo vidyādike traye |  
kāle pratyekamuddiṣṭamekaika tu yathākramam || 15 ||  
  
maṇḍalādhipatīnāṃ tu vyāptirardhāṅgulā matā |  
tribhāganyūnaparvākhyā tritayasya tathopari || 16 ||  
  
dvitīyasya tu saṃpūrṇā pañcakaṃ samudāhṛtam |  
aṣṭakaṃ pañcakaṃ cānyadevameva vilakṣayet || 17 ||  
  
p. 33)  
  
bhuvanādhvavidhāvatra pūrvavaccintayecchivam |  
padāni dvividhānyatra vargavidyāvibhedatā || 18 ||  
  
teṣāṃ tanmantravadvyāptiryathedānīṃ tathā śṛṇu |  
caturaṅgulamādyaṃ tu dve cānya'ṣṭāṅgule pṛthak || 19 ||  
  
daśāṅgulāni trī-eyasmādekaṃ [k: evaṃ pañcadaśeti]   
pañcadaśāṅgulam |  
caturbhiradhikairanyannavamaṃ vyāpakaṃ mahat || 20 ||  
  
ūnaviṃśatike bhede padānāṃ vyāptirucyate |  
ekaikaṃ dvyaṅgulaṃ jñeyaṃ tataḥ pūrva padatrayam || 21 ||  
  
saptāṅgulāni [tantrālo aṣṭāṅgulānīti] catvāri daśāṅgulamataḥ   
param |  
dvyaṅgulaṃ dve pade cānye ṣaḍaṅgulamataḥ param || 22 ||  
  
dvādaśāṅgulamanyacca dve'nye pañcāṅgule pṛthak |  
padadvayaṃ catuṣparva dve pūrve dve pṛthaktataḥ || 23 ||  
  
vyāpakaṃ padamanyacca * * * tatparikīrtitam |  
aparo'yaṃ vidhiḥ proktaḥ parāparamataḥ śṛṇu || 24 ||  
  
pūrvavatpṛthivī tattvaṃ vijñeyaṃ caturaṅgulam |  
sārdhadvyaṅgulamānāni dhiṣaṇāntāni lakṣayet || 25 ||  
  
pradhānaṃ tryaṅgulaṃ jñeyaṃ śeṣaṃ pūrvavadādiśet |  
pare'pi pūrvavatpṛthvī tryaṅgulānyaparāṇi ca || 26 ||  
  
p. 34)  
  
catuṣparva [k: catuṣpatheti] pradhānaṃ ca śeṣaṃ pūrvavadāśrayet |  
dvividho'pi [k: dvividhe'pīti] hi varṇānāṃ ṣaḍvidho bheda ucyate [k:   
iṣyata] || 27 ||  
  
tattvamārgavidhānena jñātavyaḥ paramārthataḥ |  
padamantrakalādīnāṃ pūrvasūtrānusārataḥ || 28 ||  
  
tritayatvaṃ prakurvīta tattvavarṇoktavartmanā |  
itthaṃ bhūtaśarīrasya guruṇā śivamūrtinā || 29 ||  
  
prakartavyā vidhānena dīkṣā sarvaphalapradā |  
  
iti śrīmālinīvijayottare tantre dehamārgādhikāraḥ ṣaṣṭhaḥ || 6 ||  
  
  
  
  
atha  
  
saptamo'dhikāraḥ |  
  
athātaḥ saṃpravakṣyāmi mudrākhyāḥ śivaśaktayaḥ |  
yābhiḥ [svaccha yābhistu rakṣita] saṃrakṣito mantrī   
mantrasiddhimavāpnuyāt || 1 ||  
  
triśūlaṃ ca tathā padmaṃ śaktiścakraṃ savajrakam |  
daṇḍadaṃṣṭre mahāpretā mahāmudrā khageśvarī || 2 ||  
  
mahodayā karālā ca khaṭvāṅgaṃ sakapālakam |  
halaṃ pāśāṅkuśaṃ ghaṇṭā mudgarastriśikho'paraḥ || 3 ||  
  
āvāhasthāpanīrodhā dravyadā natireva ca |  
amṛtā yogamudreti vijñeyā vīravandite || 4 ||  
  
tarjanīmadhyamānāmā dakṣiṇasya prasāritāḥ |  
kaniṣṭhāṅguṣṭhakākrāntāstriśūlaṃ parikīrtitam || 5 ||  
  
padmākārau karau kṛtvā padmamudrāṃ pradarśayet |  
saṃmukhau prasṛtau kṛtvā karānantaritāṅgulī || 6 ||  
  
prasṛte madhyame lagne kaumāryāḥ śaktiriṣyate |  
uttānavāmamuṣṭestu dakṣa * * * * * * || 7 ||  
  
uttānavāmakasyordhvaṃ nyaseddakṣamadhomukham || 8 ||  
  
p. 36)  
  
kaniṣṭhāṅguṣṭhakau śliṣṭau śeṣāḥ syurmaṇibandhagāḥ |  
vajramudreti vikhyātā caindrī saṃtoṣakārikā || 9 ||  
  
ūrddhvaprasārito muṣṭirdakṣiṇo'ṅguṣṭhagarbhagaḥ |  
daṇḍamudreti vikhyātā vaivasvatakulapriyā || 10 ||  
  
vāmato vaktragāṃ kuryādvāmamuṣṭeḥ kaniṣṭhikām |  
daṃṣṭreyaṃ kīrtitā devi cāmuṇḍākulanandinī || 11 ||  
  
vāmajānugataṃ pādaṃ hastau pṛṣṭhapralambinau |  
vikṛte locane grīvā bhagnā jihvā prasāritā || 12 ||  
  
sarvayogigaṇasyeṣṭā prītā yogīśvarī matā |  
hastāvadhomukhau padbhyāṃ hṛdayāntaṃ nayedbudhaḥ || 13 ||  
  
tiryagmukhāntamupari saṃmukhāvūrdhvagau nayet |  
mahāmudreti vikhyātā dehaśodhanakarmaṇi || 14 ||  
  
sarvakarmakarī caiṣā yogināṃ yogasiddhaye |  
vaddhvā padmāsanaṃ yogī nābhāvakṣeśvaraṃ nyaset [taṃ: kṣiyediti] ||   
15 ||  
  
daṇḍākāraṃ tu taṃ bhāvaṃ nayedyāvatkakhatrayam [kh: taṃ ca taṃ   
tāvaditi] |  
nigṛhya tatra tattūrṇaṃ prerayet khatrayeṇa tu || 16 ||  
  
etāṃ baddhvā mahāvīraḥ khegatiṃ pratipadyate |  
adhomukhasya dakṣasya vāmamuttānamūrdhvataḥ || 17 ||  
  
p. 37)  
  
anāmāmadhyame tasya vāmāṅguṣṭhena pīḍayet |  
tarjanyā tatkaniṣṭhāṃ ca tarjanīṃ ca kaniṣṭhayā || 18 ||  
  
madhyamānāmikābhyāṃ ca tadaṅguṣṭhaṃ nipīḍayet |  
mudrā mahodayākhyeyaṃ mahodayakarī nṛṇām || 19 ||  
  
anāmikākaniṣṭhābhyāṃ sṛkvaṇyau pravidārayet |  
jihvāṃ ca cālayenmantrī [k: jihvāṃ ca lālayediti] hāhākāraṃ ca kārayet ||   
20 ||  
  
kruddhadṛṣṭiḥ karāleyaṃ mudrā duṣṭabhayaṅkarī |  
vāmaskandhagato vāmamuṣṭirucchritatarjanī || 21 ||  
  
khaṭvāṅgākhyā smṛtā mudrā kapālamadhunā śṛṇu |  
nimnaṃ pāṇitalaṃ dakṣamīṣatsaṃkucitāṅguli [sva:   
mīṣattatkuñcitāṅgulim] || 22 ||  
  
kapālamiti vijñeyamadhunā halamucyate |  
muṣṭibaddhasya dakṣasya tarjanī vāmamuṣṭinā || 23 ||  
  
vakratarjaninā grastā halamudreti kīrtitā |  
muṣṭyā (pṛṣṭha) gayordakṣavāmayostarjanīdvayam || 24 ||  
  
vāmāṅguṣṭhāgrasaṃlagnaṃ pāśaḥ prasṛtakuñcitaḥ |  
hale muṣṭiryathā vāmo dakṣahīnastathāṅkuśaḥ || 25 ||  
  
adhomukhasthite vāme dakṣiṇāṃ tarjanīṃ budhaḥ |  
cālayenmadhyadeśasthāṃ ghaṇṭāmudrā priyā matā || 26 ||  
  
p. 38)  
  
karāvūrdhvamukhau kāryāvanyonyāntaritāṅgulī |  
anāme madhyapṛṣṭhasthe tarjanyau mūlapavarge [sva0 mūlaparvata] || 27   
||  
  
madhyame [sva0 madhye dva tu yuta paruṣāvapi ca] dve yute kārye kaniṣṭhe   
paruṣāvadhi |  
tarjanyau madhyapārśvasthe virale parikalpite || 28 ||  
  
mudgarastriśikho [k: striśira] hyeṣa kṣaṇādāveśakārakaḥ |  
karābhyāmañjaliṃ kṛtvā anāmāmūlaparvagau || 29 ||  
  
aṅguṣṭhau kalpayedvidvānmantrāvāhanakarmaṇi |  
muṣṭī dvāvunnatāṅguṣṭhau sthāpanī parikīrtitā || 30 ||  
  
dvāveva garbhagāṅguṣṭhau vijñeyā saṃnirodhinī |  
dravyadā tu samākhyātā * * * * tra saṃmukhī || 31 ||  
  
hṛdaye saṃmukhau hastau saṃlagnau prasṛtāṅgulī |  
namaskṛtiriyaṃ mudrā mantravandanakarmaṇi || 32 ||  
  
anyonyāntaritāḥ sardhāḥ karayoraṅgulīḥ sthitāḥ |  
kaniṣṭhāṃ dakṣiṇāṃ vāme'nāmikāgre niyojayet || 33 ||  
  
dakṣiṇe ca tathā vāmāṃ tarjanīmadhyame tathā |  
aṅguṣṭhau madhyamūlasthau mudreyamamṛtaprabhā || 34 ||  
  
p. 39)  
  
dakṣiṇaṃ nābhimūle tu vāmasyopari saṃsthitam |  
tarjanyaṅguṣṭhakau lagnau ucchritau yogakarmaṇi || 35 ||  
  
evaṃ mudrāgaṇaṃ mantrī badhnīyāddhṛdaye budhaḥ |  
sarvāsāṃ vācakaścāsāṃ oṃ hrīṃ nāma tato namaḥ || 36 ||  
  
iti śrīmālinīvijayottare tantre mudrādhikāraḥ saptamaḥ || 7 ||  
  
  
  
  
atha  
  
aṣṭamo'dhikāraḥ |  
  
athātaḥ saṃpravakṣyāmi yajanaṃ sarvakāmadam |  
yasya darśanamātreṇa yoginīsaṃmato bhavet || 1 ||  
  
tatrādau yāgasadanaṃ śubhakṣetre manoramam |  
kārayedagnikuṇḍena vartulena samanvitam || 2 ||  
  
pañcaviṃśatiparveṇa samantādardhanābhinā |  
turyāṃśamekhalenāpi parvauṣṭhena suśobhinā || 3 ||  
  
tataḥ snātvā jitadvandvo bhāvasnānena mantravit |  
tacca ṣaḍvidhamuddiṣṭaṃ bhasmasnānādyanukramāt || 4 ||  
  
bhasmasnānaṃ mahāstreṇa bhasma saptābhimantritam |  
malasnānāya saṃhārakrameṇoddhūlayettanum || 5 ||  
  
vidyāṅgaiḥ pañcabhiḥ paścācchiraḥ prabhṛti guṇṭhayet |  
abhiṣekaṃ tu kurvīta mūlenaiva [k: jalenaiveti] ṣaḍaṅginā || 6 ||  
  
tato'vāsāḥ suvāsā vā hastau pādau ca dhāvayet |  
ācamya mārjanaṃ kuryādvidyayā bhūrivarṇayā || 7 ||  
  
nyāsaṃ kṛtvā tu sāmānyamaghamarṣaṃ dvitīyayā |  
upasthānaṃ ca mālinyā japeccaikākṣarāṃ parām || 8 ||  
  
p. 41)  
  
jalasnāne'pi cāstreṇa mṛdaṃ saptābhimantritām |  
pūrvavattanumālabhya malasnānaṃ samācaret || 9 ||  
  
vidhisnānādikaṃ cātra pūrvavat kiṃtu vāriṇā |  
sādhāraṇavidhisnāto vidyātritayamantritam || 10 ||  
  
toyaṃ vinikṣipenmūrdhni mantrasnānāya mantravit |  
rajasā godhutenaiva [taṃ; lo: kṛteti] vāyavyaṃ snānamācaret || 11 ||  
  
mahāstramuccaran gaccheddhyānayuk padasaptakam |  
tadeva punarāgacchedanusmṛtya parāparām || 12 ||  
  
varṣātapasamāyogāddivyo'pyevaṃvidho mataḥ |  
kiṃtu tatra parāṃ mantrī sravantīmamṛtaṃ smaret || 13 ||  
  
astreṇāṅguṣṭhamūlāttu vahnimutthāpya nirdahet |  
svatanuṃ plāvayetpaścātparayaivāmṛtena tu || 14 ||  
  
sūryādau mantramādāya gacchedastramanusmaran |  
yāgaveśmāstrasaṃśuddhaṃ viśecchuciranākulaḥ || 15 ||  
  
tatra dvārapatīn pūjya mahāstreṇābhimantritam |  
puṣpaṃ vinikṣipeddhyātvā jvaladvighnapraśāntaye || 16 ||  
  
daśasvapi tato'streṇa dikṣu saṃkalpya rakṣaṇam |  
praviśedyāgasadanaṃ vahnivadvahnisaṃyutam || 17 ||  
  
p. 42)  
  
pūrvāsyaḥ saumyavaktro vā viśeṣanyāsamārabhet |  
tatrādāvastramantreṇa kālānalasamatviṣā [k: samanvitā] || 18 ||  
  
aṅguṣṭhāgrāttanuṃ dagdhāṃ sabāhyābhyantarāṃ smaret |  
vikīryamāṇaṃ tadbhasma dhyātvā kavacavāyunā || 19 ||  
  
śivabindusamākāramātmānamanucintayet |  
tato'sya yojayecchaktiṃ so'hamityaparājitaḥ || 20 ||  
  
vidyāmūrtiṃ tato dadhyānmantreṇānena śāṅkari |  
daṇḍākrāntaṃ mahāprāṇaṃ daṇḍārūḍhaṃ sanābhikam || 21 ||  
  
nitambaṃ tadadhastācca vāmastanamadhaḥ punaḥ |  
kaṇṭhaṃ ca vāmaśikharaṃ vāmamudrāvibhūṣitam || 22 ||  
  
bindvardhacandrakhaṃ nādaśaktibinduvibhūṣitam |  
eṣa piṇḍavaro devi navātmaka iti śrutaḥ || 23 ||  
  
sarvasiddhikaraścāyaṃ sarahasyamudāhṛtaḥ |  
eṣa tryarṇojjhito'dhastāddīrghaiḥ ṣaḍbhiḥ svarairyutaḥ || 24 ||  
  
ṣaḍaṅgāni hṛdādīni jātibhedena kalpayet |  
kṣayaravalabījaiśca dīptairbinduvibhūṣitaiḥ || 25 ||  
  
vaktrāṇi kalpayetpūrvamūrdhvavaktrāditaḥ kramāt |  
pratyaṅgavidhisiddhyarthaṃ lalāṭādiṣvatho nyaset || 26 ||  
  
p. 43)  
  
a lalāṭe dvitīyaṃ ca vaktre saṃparikalpayet |  
i-ī netradvaye dattvā u-ū karṇadvaye nyaset || 27 ||  
  
ṛ ṛ nāsāpuṭe tadvaṃt ḷ ḹ gaṇḍadvaye tathā |  
e ai adhordhvadanteṣu o-aukārau tatho'ṣṭhayoḥ || 28 ||  
  
aṃ śikhāyāṃ visargeṇa jihvāṃ saṃparikalpayet |  
dakṣiṇaskandhadordaṇḍakarāṅgulinakheṣu ca || 29 ||  
  
kavargaṃ vinyasedvāme tadvaccādyamanukramāt |  
ṭatādyau pūrvavadvargau nitamborvādiṣu nyaset || 30 ||  
  
pādyaṃ pārśvadvaye pṛṣṭhe jaṭhare hṛdyanukramāt |  
tvagraktamāṃsamūtreṣu yavargaṃ parikalpayet || 31 ||  
  
śādyamasthivasāśukraprāṇakūpeṣu pañcakam |  
mūrtyaṅgāni tato dattvā śivamāvāhayedbudhaḥ || 32 ||  
  
prāṇopari nyasennābhiṃ tadūrdhve dakṣiṇāṅgulim |  
vāmakarṇaprameyotaḥ sarvasiddhipradaḥ śivaḥ || 33 ||  
  
sadbhāvaḥ paramo hyeṣa bhairavasya mahātmanaḥ |  
aṅgānyanena kāryāṇi pūrvavatsvarabhedataḥ || 34 ||  
  
mūrtiḥ sṛṣṭistritattvaṃ ca aṣṭau mūrtyaṅgasaṃyutāḥ |  
śivaḥ sāṅgaśca ṣoḍhaiva nyāsaḥ saṃparikīrtitaḥ || 35 ||  
  
p. 44)  
  
asyopari tataḥ śāktaṃ kuryānnyāsaṃ yathā śṛṇu |  
mūrtau parāparāṃ nyasya tadvaktrāṇi ca mālinīm || 36 ||  
  
parāditritayaṃ paścācchikhāhṛtpādagaṃ nyaset |  
kavaktrakaṇṭhahṛnnābhiguhyorūpādagaṃ kramāt || 37 ||  
  
aghoryādyaṣṭakaṃ nyasya vidyāṅgāni tu pūrvavat |  
tatastvāvāhayecchaktiṃ sarvayoginamaskṛtām || 38 ||  
  
jīvaḥ prāṇapuṭāntasthaḥ kālānalasamadyutiḥ |  
atidīptastu vāmāṅghribhūṣito mūrdhni bindunā || 39 ||  
  
dakṣajānuyutaścāyaṃ sarvamātṛgaṇānvitaḥ [taṃ0 lo0: arcita] |  
anena prīṇitāḥ sarvā dadate vāñchitaṃ phalam || 40 ||  
  
sadbhāvaḥ paramo hyeṣa mātṝṇāṃ paripaṭhyate |  
tasmādenāṃ japenmantrī ya icchetsiddhimuttamām || 41 ||  
  
rudraśaktisamāveśo nityamatra pratiṣṭhitaḥ |  
yasmādeṣā parāśaktirbhedenānena [taṃ0 lo0 anyeneti] kīrtitā || 42 ||  
  
yāvatyaḥ siddhayastantre sarvāḥ [kh: pu0 tāḥ sarvāḥ kurute tviyamiti]   
syuranayā kṛtāḥ |  
aṅgāni kalpayedasyāḥ pūrvavatsvarabhedataḥ || 43 ||  
  
p. 45)  
  
mūrtiḥ savaktrā śaktiśca vidyātritaya eva ca |  
aghoryādyaṣṭakaṃ ceti [k: anyathāpyanneti] tathā vidyāṅgapañcakam ||   
44 ||  
  
sāṅgā caiva parā śaktirnyāsaḥ prokto'tha ṣaḍvidhaḥ |  
yāmalo'yamato nyāsaḥ sarvasiddhiprasiddhaye || 45 ||  
  
vāmo vāyaṃ vidhiḥ kāryo muktimārgāvalambibhiḥ |  
varṇamantravibhedena pṛthagvā tatphalārthibhiḥ || 46 ||  
  
yāvantaḥ kīrtitā bhedaiḥ śaṃbhuśaktyaṇuvācakāḥ |  
tāvatsvapyevamevāyaṃ nyāsaḥ pañcavidho mataḥ || 47 ||  
  
kiṃtu bāhyastu yo yatra sa tatrāṅgasamanvitaḥ |  
ṣaṣṭhaḥ syāditi sarvatra ṣoḍhaivāyamudāhṛtaḥ || 48 ||  
  
svānuṣṭhānāvirodhena bhāvābhāvavikalpanaiḥ |  
yāgadravyāṇi sarvāṇi kāryāṇi vidhivadbudhaiḥ || 49 ||  
  
tato'rghapātramādāya bhāvābhāvāvikalpitam |  
tataścāstrāgnisaṃdagdhaṃ śaktyambuplāvitaṃ śuvi || 50 ||  
  
kartavyā yasya saṃśuddhiranyasyāpyatra vastunaḥ |  
tasyānenaiva mārgeṇa prakartavyā vijānatā || 51 ||  
  
p. 46)  
  
nā cāsaṃśodhitaṃ vastu kiṃcidapyatra [taṃ0 kiṃcidapyupakalpayediti]   
kalpayet |  
tena [k: pu0 saṃśodhitaṃ ca yatsarvamiti] śuddhaṃ tu sarvaṃ   
yadaśuddhamapi tacchuci || 52 ||  
  
tadambunā samāpūrya ṣaḍbhiraṅgaiḥ [k: ṣaḍbhirarghairiti] samarpya ca |  
amṛtīkṛtya sarvāṇi tena dravyāṇi śodhayet || 53 ||  
  
ātmānaṃ pūjayitvā tu kuryādantaḥ kṛtiṃ yathā |  
tathā te kathayiṣyāmi sarvayogigaṇārcite || 54 ||  
  
ādāvādhāraśaktiṃ tu nābhyadhaścaturaṅgulām |  
dharāṃ surodaṃ potaṃ ca kandaśceti catuṣṭayam || 55 ||  
  
ekaikāṅgulametatsyācchūlasyāmalasārakam [k: caturaṅgulametaditi] |  
tato nālamanantākhyaṃ daṇḍamasya prakalpayet || 56 ||  
  
lambikāvadhitaścātra śūlordhvaṃ granthiriṣyate |  
abhittvainaṃ mahādevi pāśajālamahārṇavam || 57 ||  
  
na sa yogamavāpnoti śivena saha mānavaḥ |  
dharmaṃ jñānaṃ ca vairāgyamaiśvaryaṃ ca catuṣṭayam || 58 ||  
  
koṇeṣu cintayenmantrī āgneyādiṣvanukramāt |  
gātrakāṇāṃ catuṣkaṃ ca dikṣu pūrvādiṣu smaret || 59 ||  
  
p. 47)  
  
grantherūrdhvaṃ trīśūlādho bhavitavyā catuṣkikā |  
vidyātattvaṃ tadevāhuśchaṃdanatrayasaṃyutam [kh: chadanadvayeti] ||   
60 ||  
  
kakhalambikayormadhye tattattvamanucintayet [k: kakhalambakayormadhye   
tattvamanuvicintayedityeyaṃvidhaḥ] |  
padmākṛti [k: kṛti kakhe tattvamiti] kakhatattvamaiśvaraṃ   
cintayedbudhaḥ [cintayettata] || 61 ||  
  
karṇikākesaropetaṃ sabījaṃ [k: bījaṃ vikasitaṃ sitamiti] vikasatsitam |   
pūrvapatrāditaḥ paścādvāmādinavakaṃ nyaset || 62 ||  
  
vāmā jyeṣṭhā ca raudrī ca kālī ceti tathā [k: tataḥ] parā |  
kalavikaraṇī caiva balavikaraṇī tathā || 63 ||  
  
balapramathanī cānyā sarvabhūtadamanyapi |  
manonmanī ca madhye'pi bhānumārgeṇa vinyaset || 64 ||  
  
vibhvādinavakaṃ cānyadvilomātparikalpayet |  
vibhurjñānī kriyā cecchvā vāgīśī jvālinī tathā || 65 ||  
  
vāmā jyeṣṭhā ca raudrī ca sarvāḥ kālānalaprabhāḥ |  
brahmaviṣṇuharāḥ pūrvaṃ ye śāktāḥ pratipāditāḥ || 66 ||  
  
p. 48)  
  
dalakesaramadhyasthā maṇḍalānāṃ ta īśvarāḥ |  
dhvani? cārkenduvahnīnāṃ saṃjñayā paribhāvayet || 67 ||  
  
īśvaraṃ ca mahāpretaṃ prahasantaṃ sacetanam |  
kālāgnikoṭivapuṣamityevaṃ sarvamāsanam [parātri tyetatsarvamiti] || 68 ||  
  
tasya nābhyutthitaṃ śaktiśūlaśṛṅgatrayaṃ smaret |  
kakhatrayeṇa niryātaṃ dvādaśāntāvasānakam || 69 ||  
  
cintayettasya śṛṅgeṣu śāktaṃ padmatrayaṃ tataḥ |  
sarvādhiṣṭhāyakaṃ śuklamityetatparamāsanam || 70 ||  
  
tatropari tato mūrti vidyākhyāmanucintayet |  
ātmākhyāṃ ca tatastasyāṃ pūrvanyāsaṃ śivātmakam || 71 ||  
  
tato madhye parāṃ śaktiṃ dakṣiṇottarayordvayam |  
parāparāṃ svarūpeṇa raktavarṇāṃ mahābalām || 72 ||  
  
icchārūpadharāṃ dhyātvā kiṃcidugrāṃ na bhīṣaṇām |  
aparāṃ vāmaśṛṅge tu bhīṣaṇāṃ kṛṣṇapiṅgalām || 73 ||  
  
icchārūpadharāṃ devīṃ praṇatārtivināśinīm |  
parāṃ cāpyāyanīṃ devīṃ candrakoṭyayutaprabhām || 74 ||  
  
  
p. 49)  
  
ṣaḍvidhe'pi kṛte śākte mūrtyādāvapi cintayet |  
vidyāṅgapañcakaṃ paścādāgneyyādiṣu vinyaset || 75 ||  
  
agnīśarakṣovāyūnāṃ dakṣiṇe ca yathākramam |  
śaktyaṅgāni śivāṅgāni tathaiva vidhinā smaret || 76 ||  
  
kiṃtu śakrādidikṣvastramantraṃ madhye ca locanam |  
aghorādyaṣṭakaṃ dhyāyedaghoryādyaṣṭakānvitam || 77 ||  
  
sarvāsāmāvṛtatvena lokapālāṃśca bāhyataḥ |  
sāstrānsvamantraiḥ saṃcintya japaṃ paścātsamārabhet || 78 ||  
  
svarūpe tallayo bhūtvā ekaikāṃ daśadhā smaret |  
jvalatpāvakasaṃkāśāṃ dhyātvā svāhāntamuccaret || 79 ||  
  
sakṛdekaikaśo mantrī homakarmaprasiddhaye |  
ityeva mānaso yāgaḥ kathitaḥ sāmudāyikaḥ || 80 ||  
  
etattriśūlamuddiṣṭamekadaṇḍaṃ triśaktikam |  
itthametadavijñāya śaktiśūlaṃ varānane || 81 ||  
  
baddhvāpi khecarīṃ mudrāṃ notpatatyavanītalāt |  
ityetacchāmbhavaṃ proktamaṣṭāntaṃ śāktamiṣyate || 82 ||  
  
turyāntamāṇavaṃ vidyāditi śūlatrayaṃ matam |  
pṛthagyāgavidhānena śakticakraṃ [kh: śaktipadmamiti] vicintayet || 83 ||  
  
p. 50)  
  
tenāpi khecarīṃ baddhvā tyajatyevaṃ mahītalam |  
tato'bhimantrya dhānyāni mahāstreṇa trisaptadhā || 84 ||  
  
nikṣipeddikṣu sarvāsu jvalatpāvakavatsmaret |  
nirvighnaṃ tadgṛhaṃ dhyātvā saṃhṛtyeśadiśaṃ nayet || 85 ||  
  
pañcagavyaṃ tataḥ kuryādvadanaiḥ pañcabhirbudhaḥ |  
gomūtraṃ gomayaṃ caiva kṣīraṃ dadhi ghṛtaṃ tathā || 86 ||  
  
mantrayedūrdhvaparyantaiḥ ṣaḍaṅgena kuśodakam |  
mudre dravyāmṛte baddhvā tattvaṃ tasya vicintayet || 87 ||  
  
tena saṃprokṣayedbhūmiṃ svalpenānyannidhāpayet [k:   
nānyadvidārayediti] |  
vāstuyāgaṃ tataḥ kuryānmālinyuccārayogataḥ || 88 ||  
  
puṣpairañjalimāpūrya phakārādi [k: hakārādīti] samuccaran |  
dhyātvā śaktyantamadhvānaṃ nakārānte vinikṣipet || 89 ||  
  
gandhadhūpādikaṃ datvā gaṇeśānaṃ prapūjayet |  
ṣaḍutthamāsanaṃ nyasya praṇavena tatopari || 90 ||  
  
gāmityanena vighneśaṃ gandhadhūpādibhiryajet [k: gandhapuṣpādibhiriti]   
|  
asyāṅgāni[taṃ0 tasyāṅgānīti] gakāreṇa ṣaḍdīrghasvarayogataḥ || 91 ||  
  
p. 51)  
  
trinetramuditaṃ dhyātvā gajāsyaṃ vāmanākṛtim |  
visarjya siddhikāyastu mahāstramanupūjayet || 92 ||  
  
dattvānantaṃ tathā dharmaṃ jñānaṃ vairāgyameva ca |  
aiśvaryaṃ karṇikāyāṃ ca [k, kh, g: ceti] ṣaḍutthamidamāsanam   
|| 93 ||  
  
asyopari nyaseddhyātvā khaḍgakheṭakadhāriṇam |  
vikarālaṃ mahādaṃṣṭraṃ mahograṃ bhrukuṭīmukham || 94 ||  
  
svāṅgaṣaṭkasamopetaṃ diṅmātṛparivāritam |  
svārṇairevāṅgaṣaṭkam [k, kh: sāṅgaiḥ (sārṇaiḥ)   
ityevaṃvidhaḥ] tu phaṭkāraparidīpitam || 95 ||  
  
tadrūpameva saṃcintya tato mātraṣṭakaṃ yajet |  
indrāṇīṃ pūrvapatre tu savajrāṃ yugapatsmaret || 96 ||  
  
āgneyīṃ śaktihastāṃ ca yāmyāṃ daṇḍakarāṃ tataḥ |  
nair-ṛtīṃ varuṇānīṃ ca vāyavīṃ ca vicakṣaṇaḥ || 97 ||  
  
khaḍgapāśadhvajairyuktāṃ cintayedyugapatpriye |  
kauverīṃ mudgarakarāmīśānīṃ śūlasaṃyutām || 98 ||  
  
gandhapuṣpādibhiḥ pūjya svatantre homamācaret |  
ādau ca kalaśaṃ kuryātsahasrādhikamantritam || 99 ||  
  
sahasraṃ homayettatra tato japtvā visarjayet |  
śatamaṣṭottaraṃ pūrṇaṃ paścādyajanamārabhet || 100 ||  
  
p. 52)  
  
tatrādau kumbhamādāya hemādimayamavraṇam |  
sarvamaṃntrauṣadhīgarbhaṃ[taṃ0 sarvaratnauṣadhīgarbhamiti]   
gandhāmbuparipūritam || 101 ||  
  
cūtapallavavaktraṃ ca sraksūtrasitaṃkaṇṭhakam [taṃ0   
kṛtakaṇṭhakamiti] |  
rakṣoghratilakākrāntaṃ sitavastrayugāvṛtam || 102 ||  
  
śatāṣṭottarasaṃjapta mūlamantraprapūjitam [k: śūlamantraprapūritamiti]   
|  
vārdhānyapi tathābhūtā kiṃtu sastreṇa pūjitā || 103 ||  
  
vikirairāsanaṃ dattvā pūrvoktaṃ tu vicakṣaṇaḥ |  
indrādīnpūjayetpaścātsvadikṣu proktasvasvaraiḥ || 104 ||  
  
avicchinnāṃ tato dhārāṃ vārdhānyā pratipādayet |  
bhrāmayetkalaśaṃ paścādbrūyāllokeśvarānidam || 105 ||  
  
bho bhoḥ śakra tvayā svasyāṃ diśi  vighnapraśāntaye [k:   
vighnopaśāntaye] |  
sāvadhānena karmāntaṃ bhavitavyaṃ śivājñayā || 106 ||  
  
nītvā tatrāsane pūrvaṃ mūrtibhūtaṃ [k: mūrtibhūtāṃ parāmiti] ghaṭaṃ   
nyaset |  
tasya dakṣiṇadigbhāge vārdhānīṃ viniveśayet [taṃ0 vinivedayediti] || 107   
||  
  
ātmamūrtyādipūjyāntaṃ kumbhe vinyasya mantravit |  
gandhapuṣpādibhiḥ pūjya vārdhānyāṃ pūjayedimam [kh: pūjayedasimiti]   
|| 108 ||  
  
p. 53)  
  
gandhairmaṇḍalakaṃ [taṃ0 gandhamaṇḍalakamiti; kh:   
manumaṇḍalakamiti] kṛtvā brahmasthāne vicakṣaṇaḥ |  
tatra saṃpūjayetṣaṭkaṃ [kh: saṃpūjayecchaṃkhamiti] trikaṃ [taṃ0   
trike veti] vāpyekameva vā || 109 ||  
  
kuṇḍasyollekhanaṃ lekhaḥ kuṭṭanaṃ copalepanam |  
catuṣpathākṣavāṭaṃ ca vajrasaṃsthāpanaṃ tathā || 110 ||  
  
kuśāstaraṇaparidhiviṣṭarāṇāṃ ca kalpanam |  
sarvamastreṇa kurvīta vidyārmohīmiti [kh: vidyāmaindrīmiti] nyaset || 111 ||  
  
śivamomiti vinyasya saṃpūjya dvitayaṃ punaḥ |  
tāmrapātre śarāve vā ānayejjātavedasam || 112 ||  
  
śivaśukramiti dhyātvā vidyāyonau vinikṣipet |  
tatastvāhutayaḥ pañca vidyāṅgaireva homayet || 113 ||  
  
jananādi tataḥ karma sarvamevaṃ kṛte [taṃ0 mevaṃ kṛtaṃ kṛtamiti]   
kṛtam |  
parāparāmanusmṛtya dadyātpūrṇāhutiṃ punaḥ || 114 ||  
  
saṃpūjya mātaraṃ vahneḥ pitaraṃ ca visarjayet |  
carvādisādhanāyāgniṃ samuddhṛtya tataḥ punaḥ || 115 ||  
  
jvalitasyāthavā vahneścitiṃ vāmena vāyunā |  
ākṛṣya hṛdi saṃkumbhya dakṣiṇena punaḥ kṣipet || 116 ||  
  
p. 54)  
  
pūrṇāṃ ca pūrvavaddadyācchivāgneraparo vidhiḥ |  
śivarūpaṃ tamālokya tasyātmāntaḥ kṛtiḥ kramāt || 117 ||  
  
kuryādantaḥ kṛtiṃ mantrī tato homaṃ samārabhet |  
mūlaṃ śatena saṃtarpya tadaṅgāni ṣaḍaṅgataḥ || 118 ||  
  
śeṣāṇāṃ mantrajātīnāṃ daśāṃśenaiva [k: daśāṃśaiścaiva   
tarpaṇamiti] tarpaṇam |  
tataḥ pravesayecchiṣyāñśucīnsnātānupoṣitān || 119 ||  
  
praṇamya devadeveśaṃ catuṣṭayagataṃ kramāt |  
pañcagavyaṃ caruṃ dadyāddantadhāvanameva ca || 120 ||  
  
hṛdayena caroḥ siddhiryājñikaiḥ kṣīrataṇḍulaiḥ |  
saṃpātaṃ saptabhirmantraistataḥ ṣaḍbhāgabhājitam || 121 ||  
  
śivāgniguruśiṣyāṇāṃ [k: śiṣyāṃśceti] vārdhānīkumbhayoḥ samam |  
dantakāṣṭhaṃ tato dadyātkṣīravṛkṣasamudbhavam || 122 ||  
  
tasya pātaḥ śubhaḥ prācīsaumyaiśāpyordhvadiggataḥ |  
aśubho'nyatra tatrāpi homo'ṣṭaśatiko bhavet || 123 ||  
  
bahiḥkarma tataḥ kuryāddikṣu sarvāsu daiśikaḥ |  
oṃ kṣaḥ kṣaḥ sarvabhūtebhyaḥ svāheti manunāmunā || 124 ||  
  
p. 55)  
  
samācamya kṛtanyāsaḥ samabhyarcya ca śaṅkaram |  
śuciḥ || 125 ||  
  
nyāsaṃ kṛtvā tu śiṣyāṇāmātmanaśca viśeṣataḥ |  
prabhāte nityakarmādi kṛtvā svapnaṃ vicārayet || 126 ||  
  
śubhaṃ prakāśayetteṣāmaśubhe homamācaret |  
tataḥ puṣpaphalādīnāṃ suveśābharaṇāḥ striyaḥ || 127 ||  
  
āpaduttaraṇaṃ caiva śubhadeśāvarohaṇam |  
madyapānaṃ śiraśchedamāmamāṃsasya bhakṣaṇam || 128 ||  
  
devatādarśanaṃ sākṣāttathā viṣṭhānulepanam |  
evaṃ vidhaṃ śubhaṃ dṛṣṭvā siddhiṃ prāpnotyabhīpsitām || 129 ||  
  
etadevānyathābhūtaṃ duḥsvapna [k: duḥkhasvapnamitīti] iti kīrtyate |  
pakvamāṃsāśanābhyaṅgagartādipatanādikam || 130 ||  
  
tantroktāṃ niṣkṛtiṃ kṛtvā dvijatvāpādanaṃ tataḥ |  
devāgnigurudevīnāṃ pūjāṃ kṛtvā sadā budhaḥ || 131 ||  
  
eteṣāmanivedyaiva na kiṃcidapi bhakṣayet |  
devadravyaṃ gurudravyaṃ caṇḍīdravyaṃ ca varjayet || 132 ||  
  
niṣphalaṃ naiva ceṣṭeta muhūrtamapi mantravit |  
yogābhyāsarato bhūyānmantrābhyāsarato'pi vā || 133 ||  
  
p. 56)  
  
ityevamādisamayāñśrāvayitvā visarjayet |  
devadevaṃ tataḥ snānaṃ śiṣyāṇāmātmano'pi vā || 134 ||  
  
kārayecchivakumbhena sarvaduṣkṛtahāriṇā |  
ityetatsāmayaṃ karma samāsātparikīrtitam || 135 ||  
  
iti śrīmālinīvijayottare tantre samayādhikāro'ṣṭamaḥ || 8 ||  
  
  
  
atha  
  
navamo'dhikāraḥ |  
  
athaiṣāṃ samayasthānāṃ kuryāddīkṣāṃ yadā guruḥ |  
tadādhivāsanaṃ kṛtvā * * * * * * * * || 1 ||  
  
sa ca pūrvāṃ diśaṃ samyak sūtramāsphālayettataḥ |  
tanmadhyātpūrvavāruṇyāvaṅkayet samāntaram || 2 ||  
  
pūrvāparasamāsena sūtreṇottaradakṣiṇam |  
aṅkayedaparādaṅkātpūrvādapi tathaiva te || 3 ||  
  
matsyamadhye kṣipetsūtramāyataṃ [k: dadetsūtramiti] dakṣiṇottare |  
matakṣetrārdhamānena madhyāddikṣvaṅkayetsamam || 4 ||  
  
tadvaddiksthācca koṇeṣu anulomavilomataḥ |  
pātayetteṣu sūtrāṇi caturaśraprasiddhaye || 5 ||  
  
vedāśrite[k: vedāśrite trihaste; kh: evamasya trihastasya prāk] hi haste   
prāk pūrvamardhaṃ vibhājayet |  
hastārdhaṃ sarvatastyaktvā pūrvodagyāmadiggatam || 6 ||  
  
guṇāṅgulasamairbhāgaiḥ śeṣamasya vibhājayet |  
tryaṅgulaiḥ koṣṭhakairūrdhvaistiryak cāṣṭadvidhātmakaiḥ || 7 ||  
  
p. 58)  
  
dvau dvau bhāgau parityajya punardakṣiṇasaumyagau |  
brahmaṇaḥ pārśvayorjīvāccaturthātpūrvatastathā || 8 ||  
  
bhāgārdhabhāgamānaṃ tu khaṇḍacandradvayaṃ dvayam |  
tayorantastṛtīye tu dakṣiṇottarapārśvayoḥ || 9 ||  
  
jīve khaṇḍenduyugalaṃ kuryādantarbhramādbudhaḥ |  
tayoraparamarmasthaṃ khaṇḍendudvayakoṭigam || 10 ||  
  
bahirmukhabhramaṃ [k: mukhaṃ bhramamiti] kuryāt khaṇḍacandradvayaṃ  
dvayam |  
tadvadbrahmaṇi kurvīta bhāgabhāgārdhasaṃmitam [k: bhāgaṃ   
bhāgārdheti]  
|| 11 ||  
  
tato dvitīyabhāgānte brahmaṇaḥ pārśvayordvayoḥ |  
dve rekhe pūrvage neye bhāgatryaṃśaśame budhaiḥ || 12 ||  
  
ekārdhendūrdhvakoṭisthaṃ [k: ekārdhendvardheti]   
brahmasūtrāgrasaṃgatam |  
sūtradvayaṃ prakurvīta madhyaśṛṅgaprasiddhaye || 13 ||  
  
tadagrapārśvayorjīvātsūtramekāntare śritam [kh: vṛtamiti] |  
ādidvitīyakhaṇḍendukoṇātkoṇāntamāśrayet || 14 ||  
  
tayorevāparājjīvātprathamārdhendukoṇataḥ |  
tadvadeva nayetsūtraṃ śṛṅgadvitayasiddhaye || 15 ||  
  
p. 59)  
  
kṣetrārdhe cāpare [kh: cāpare kuryāddaṇḍamasya yathā śṛṇu iti   
pāṭhāntaraṃ vartate] daṇḍo dvikaracchannapañcakaḥ |  
dvikaraṃ pañca tadbhāgāḥ pañcapīṭhatirohitāḥ || 16 ||  
  
ṣeṣamanyadbhaveddṛśyaṃ pṛthutvādbhāgasaṃmitam |  
ṣaḍvistṛtaṃ caturdīrghaṃ tadadho'malasārakam || 17 ||  
  
vedāṅgulaṃ ca tadadho mūlaṃ tīkṣṇāgramiṣyate |  
ādikṣetrasya kurvīta dikṣu dvaracatuṣṭayam || 18 ||  
  
hastāyāmaṃ tadardhaṃ tu vistārādapi tatsamam |  
dviguṇaṃ [g: dviguṇaṃ bāhyamardhaṃ ceti] bāhyataḥ kuryāttataḥ   
padmaṃ yathā śṛṇu || 19 ||  
  
ekaikabhāgamānāni kuryādvṛttāni vedavat |  
dikṣvaṣṭau punarapyaṣṭau jīvasūtrāṇi ṣoḍaśa || 20||  
  
dvayordvayoḥ punarmadhye tatsaṃkhyātāni pātayet |  
eṣāṃ [g: eṣu tṛtīyeti] tṛtīyavṛttasthaṃ pārśvajīvasamaṃ bhramam   
[k: bhramāditi] || 21 ||  
  
etadantaṃ prakurvīta tato jīvāgramānayet |  
yatraiva kutracitsaṅgastatsaṃbandhe sthirīkṛte || 22 ||  
  
tatra kṛtvā nayenmantrī patrāgrāṇāṃ prasiddhaye |  
ekaikasmindale kuryātkesarāṇāṃ trayaṃ trayam || 23 ||  
  
p. 60)  
  
dviguṇāṣṭāṅgulaṃ [k: dviguṇāṣṭadalamiti] kāryaṃ   
tadvacchṛṅgakajatrayam |  
tataḥ prapūjayenmantrī rajobhiḥ sitapūrakaiḥ || 24 ||  
  
raktaiḥ kṛṣṇaistathā pītairharitaiśca viśeṣataḥ |  
karṇikā pītavareṇena mūlamadhyāgradeśataḥ [k: madhyāgrabhedata] || 25   
||  
  
sitaṃ raktaṃ tathā pītaṃ kāryaṃ kesarajālakam |  
dalāni śuklavarṇāni prativāraṇayā saha || 26 ||  
  
pītaṃ tadvaccatuṣkoṇaṃ karṇikārdhasamaṃ [g: karṇikārasamamiti] bahiḥ   
|  
sitaraktapītakṛṣṇaistatpādānvahnitaḥ kramāt || 27 ||  
  
caturbhirapi śṛṅgāṇi tribhirmaṇḍalamiṣyate |  
daṇḍaḥ syānnīlaraktena pītamāmalasārakam || 28 ||  
  
raktaṃ śūlaṃ prakūrvīta yattatpūrvaṃ prakalpitam |  
paścāddvārasya pūrveṇa tyaktvāṅgulacatuṣṭayam || 29 ||  
  
dvāraṃ vedāśri vṛttaṃ vā saṃkīrṇaṃ vā vicitritam |  
ekadvitripuraṃ tulyaṃ sāmudramatha vobhayam || 30 ||  
  
kapolakaṇṭhaśobhopaśobhādibahucitritam |  
vicitrākārasaṃsthānaṃ vallīsūkṣmagṛhānvitam || 31 ||  
  
p. 61)  
  
evamatra suniṣpanne gandhavastreṇa mārjanam |  
kṛtvā snānaṃ prakurvīta pūrvoktenaiva karmaṇā [g: varmaṇeti] || 32 ||  
  
praviśya pūrvavanmantrī upaviśya yathā purā |  
nyasya pūrvoditaṃ sarvaṃ pañcadhā bhairavātmakam || 33 ||  
  
uttare vinyasecchṛṅge devadevaṃ navātmakam |  
madhye bhairavasadbhāvaṃ dakṣiṇe ratiśekharam || 34 |  
  
raktatvaṅmāṃsamūtraistu vāmakarṇavibhūṣitam |  
binduyuktaṃ prameyotaṃ ratiśekharamādiśet || 35 ||  
  
śāktaṃ ca pūrvavatkṛtvā tarpayetpūrvavadbudhaḥ |  
punarabhyarcya deveśaṃ bhaktyā vijñāpayedidam || 36 ||  
  
gurutvena tvayaivāhamājñātaḥ parameśvara |  
anugrāhyāstvayā śiṣyāḥ śivaśaktipracoditāḥ || 37 ||  
  
tadete [k: tadetadvividhā] tadvidhāḥ prāptāstvameṣāṃ kurvanugraham |  
madīyāṃ tanumāviśya yenāhaṃ tvatsamo bhavan || 38 ||  
  
karomyevamiti prokto harṣādutphullalocanaḥ |  
tataḥ ṣaḍvidhamadhvānamanenādhiṣṭhitaṃ smaret || 39 ||  
  
p. 62)  
  
sṛṣṭyādipañcakarmāṇi niṣpādyānyasya [kh: niṣpādhānānīti] cintayet   
|  
śaktibhirjīvamūrtiḥ syāddvidhaivāsya parāparā || 40 ||  
  
mūrtāmūrtatvabhedena [k: mūrtyamūrtatvabhedena mamāpyeṣā]   
māmapyeṣānutiṣṭhati |  
karaṇatvaṃ prayāntyasya mantrā ye hṛdayādayaḥ || 41 ||  
  
evaṃbhūtaṃ śivaṃ dhyātvā tadgatenāntarātmanā |  
bhāvyaṃ tanmayamātmānaṃ daśadhāvartayecchivam || 42 ||  
  
triḥkṛtvā sarvamantrāṃśca garbhāvaraṇasaṃsthitān |  
sitoṣṇīṣaṃ tato baddhvā saptajaptaṃ navātmanā || 43 ||  
  
śivahastaṃ tataḥ kuryātpāśaviśleṣakārakam |  
prakṣālya gandhatoyena hastaṃ hastena kenacit || 44 ||  
  
gandhadigdho yajeddevaṃ sāṅgamāsanavarjitam |  
ātmanyālambhanaṃ kuryādgrahaṇaṃ yojanaṃ tathā || 45 ||  
  
viyogaṃ ca tahoddhāraṃ pāśacchedādikaṃ ca yat |  
evaṃ patitvamāsādya prapañcavyāptitaḥ śivam || 46 ||  
  
bhāvayetpṛthagātmānaṃ tatsamānaguṇaṃ tataḥ |  
maṇḍalastho'hamevāyaṃ sākṣīvākhilakarmasu || 47 ||  
  
p. 63)  
  
homādhikaraṇatvena vahnāvahamavasthitaḥ |  
āyāgāntamahaṃ kumbhe saṃsthito vighnaśāntaye || 48 ||  
  
śiṣyadehe ca tatpāśaviśleṣatvaprasiddhaye |  
sākṣātsvadehasaṃstho'haṃ kartānugrahakarmaṇaḥ || 49 ||  
  
ityetat sarvamālocya śodhyādhvānaṃ [g: śodhyātmānamiti] vicintayet |  
dīkṣāṃ yenādhvanā mantrī śiṣyāṇāṃ kartumicchati || 50 ||  
  
tatraivālocayetsarvaṃ yāyātpadamanāmayam |  
tatra tenāpṛthagbhūtvā punaḥ saṃcintayedidam || 51 ||  
  
ahameva paraṃ tattvaṃ mayi sarvamidaṃ jagat |  
adhiṣṭhātā ca kartā ca sarvasyāhamavasthitaḥ || 52 ||  
  
tatsamatvaṃ gato janturmukta ityabhidhīyate |  
evaṃ saṃcintya bhūyo'pi śodhyamādyaṃ samāśrayet || 53 ||  
  
śiṣyamaṇḍalavahnīnāṃ tatraikaṃ bhāvayetsthitam |  
śodhyādhvānaṃ tu śiṣyāṇāṃ nyasya dehe puroktavat || 54 ||  
  
svena svenaiva mantreṇa svavyāptidhyānamāśrayet |  
āgantu sahajaṃ śāktaṃ baddhvādau pāśapañjaram || 55 ||  
  
p. 64)  
  
bāhukaṇṭhaśikhāgreṣu triṣu (vṛt) triguṇatantunā |  
svamantreṇa tatastattvamāvāhyeṣṭvā [k: āvāhyādhvā pratarpyeti]   
pratarpya ca || 56 ||  
  
tatastacchodhyayonīnāṃ vyāpinīṃ yonimānayet |  
māyānte'dhvani tāmeva śuddhe vidyāṃ vicakṣaṇaḥ || 57 ||  
  
tasyāṃ saṃtarpaṇaṃ kṛtvā śiṣyamastreṇa tāḍayet |  
ālabhya hṛdaye vidvāñchivahastena taṃ punaḥ || 58 ||  
  
grahaṇaṃ tasya kurvīta raśmimātrāviyogataḥ |  
nāḍīmārgeṇa gatvā tu haṃhṛnmantrapuṭīkṛtam || 59 ||  
  
kṛtvātmasthaṃ tato yonau garbhādhānaṃ vicintayet |  
tryarṇārdhākṣarayā [k: tryarṇādhīrdhākṣarāmiti kriyānvitāmiti ca]   
mantrī sarvagarbhakriyānvitam || 60 ||  
  
bhogyabhoktṛtvasāmarthyaniṣpattyā jananaṃ budhaḥ |  
dakṣaśṛṅgasthayā mantrī prakurvīta sulocane || 61 ||  
  
pibanīpūrvikābhiśca astrādyaiḥ parayāpi ca |  
samyagāhutayo dadyāddaśa pañca vicakṣaṇaḥ || 62 ||  
  
tato'syāparayā kāryaṃ pāśavicchedanaṃ budhaiḥ |  
bhuvaneśamathāmantrya tattveśvaramathāpi vā || 63 ||  
  
p. 65)  
  
bhogabhāgā * * * * paścāttamidamādiśet |  
bhuvaneśa tvayā nāsya sādhakasya śivājñayā || 64 ||  
  
pratibandhaḥ prakartavyo yātuḥ padamanāmayam |  
utkṣepaṇaṃ tataḥ kuryāttayaivādhyuṣṭavarṇayā || 65 ||  
  
avyāptimantrasaṃyogātpṛthaṅ mārgaviśuddhaye |  
dadyādekaikaśo dhyātvā āhutīnāṃ trayaṃ trayam || 66 ||  
  
tataḥ pūrṇāhutiṃ dadyātparayā vauṣaḍantayā |  
śiśumutkṣipya cātmasthaṃ taddehasthaṃ ca kārayet || 67 ||  
  
āhutīnāṃ trayaṃ dadyāddattvā pūrṇāhutiṃ budhaḥ |  
mahāpāśupatāstreṇa vilomādiviśuddhaye || 68 ||  
  
visarjayitvā vāgīśīṃ tattvaṃ tu tadanantaram |  
vilīnaṃ bhāvayecchuddhamaśuddhe parameśvari || 69 ||  
  
kālāntavyāptisaṃśuddhau kṛtāyāmevamādarāt |  
bāhupāśaṃ [g: bahupāśamiti] tu taṃ chittvā homayedājyasaṃyutam ||   
70 ||  
  
māyātattve viśuddhe tu kaṇṭhapāśe tathā budhaḥ |  
māyāntamārgasaṃśuddhau dīkṣākarmaṇi sarvataḥ || 71 ||  
  
p. 66)  
  
kriyāsvanuktamantrāsu yojayedaparāṃ budhaḥ |  
vidyādisakalānte ca tadvadeva parānparām || 72 ||  
  
yojayennaiśvarādūrdhvaṃ [k: yojayeccaiśvarāditi]   
pibanyādikamaṣṭakam  
[k: aṣṭadheti] |  
na cāpi sakalādūrdhvamaṅgaṣaṭkaṃ vicakṣaṇaḥ || 73 ||  
  
niṣkale parayā kāryaṃ yatkiṃcidvidhicoditam |  
viśuddhe sakalānte tu śikhāṃ chittvā vicakṣaṇaḥ || 74 ||  
  
hutvā cājyaṃ tataḥ śiṣyaṃ snāpayedanupūrvataḥ |  
ācamyābhyarcya deveśaṃ sruvamāpūrya sarpiṣā || 75 ||  
  
kṛtvā śiṣyaṃ tathātmasthaṃ mūlamantramanusmaret |  
śivaśaktiṃ tathātmānaṃ śiṣyaṃ sarpistathānalam || 76 ||  
  
ekīkurvañchanairgaccheddvādaśāntamananyadhīḥ |  
tatra kumbhakamāsthāya dhyāyansakalaniṣkalam || 77 ||  
  
tiṣṭhettāvadanudvigno yāvadājyakṣayo bhavet |  
evaṃ yuktaḥ pare tattve guruṇā śivamūrtinā || 78 ||  
  
na bhūyaḥ paśutāmeti dagdhamāyānibandhanaḥ |  
vidhireṣa samākhyāto dīkṣākarmaṇi bhauvane || 78 ||  
  
p. 67)  
  
itarādhvavidhiṃ muktvā śivayogavidhiṃ tathā |  
vilomakarma saṃtyajya dviguṇastattvavartmani || 80 ||  
  
tadvacca varṇamārge'pi caturdhā padavartmani |  
aṣṭadhā mantramārge'pi kalākhye'pi ca taddvidhā || 81 ||  
  
trikhaṇḍe viṃśatiguṇaḥ sa eva parikīrtitaḥ |  
iti sarvādhvasaṃśuddhiḥ samāsātparikīrtitā || 82 ||  
  
sādhakācāryayoḥ karma kathyamānamataḥ śṛṇu |  
  
iti śrīmālinīvijayottare tantre kriyādīkṣādhikāro navamo'dhikāraḥ || 9 ||  
  
  
  
atha   
  
daśamo'dhikāraḥ  
  
atha lakṣaṇasaṃpannaṃ siddhisādhanatatparam |  
śāstrajñaṃ saṃyataṃ dhīramalubdhamaśaṭhaṃ dṛḍham || 1 ||  
  
aparīkṣya gurustadvatsādhakatve niyojayet |  
samabhyarcya vidhānena pūrvavatparameśvaram || 2 ||  
  
dvitīye pūrvavatkumbhaṃ hemādimayamavraṇam |  
sarvatra madhyapadmasya dakṣiṇaṃ dalamāśritam || 3 ||  
  
nāyakānāṃ pṛthaṅmantrānpūjayetkusumādibhiḥ |  
taṃ saṃtarpya sahasreṇa prakuryādabhiṣecanam || 4 ||  
  
bhadrapīṭhe śubhe sthāpya śrīparṇe dārunīrmite |  
pūrvāmukhamudagvaktraṃ snātaṃ puṣpādyalaṅkṛtam || 5 ||  
  
kṛtamantratanuḥ samyak samyak kṛtamaṅgalaḥ |  
śaṅkhabheryādinirghorṣairvedamaṅgalanisvanaiḥ || 6 ||  
  
sarvarājopacāreṇa kṛtvā tasyābhiṣecanam |  
sadāśivasamaṃ dhyātvā tatastamapi bhūṣayet || 7 ||  
  
punaḥ saṃpūjya deveśaṃ mantramasmai dadedbudhaḥ |  
puṣpākṣatatilopetaḥ sajala * * śvaraṃ nyaset || 8 ||  
  
p. 69)  
  
so'pi mūrdhani taṃ tadvanmūrtimāśritya dakṣiṇām |  
abhiṣicya tato'streṇa rudraśaktiṃ prakāśayet || 9 ||  
  
sa tayāliṅgya tanmantraṃ sahasreṇa pratarpayet |  
tadā prabhṛti tanniṣṭhastatsamānaguṇo bhavet || 10 ||  
  
ācāryasyābhiṣeko'yaṃ sa * mantravidhiṃ vinā |  
kiṃtu tasya * * * * adhivāsapadānvitam || 11 ||  
  
evametatpadaṃ prāpyaṃ duṣprāpyamakṛtātmanām |  
sādhako mantrasiddhyarthaṃ mantravratamupācaret || 12 ||  
  
evaṃ kṛtvābhiṣekoktaṃ snātvā vidyādhipaṃ japet |  
lakṣamekaṃ da(śāṃśena ta)sya tarpaṇamācaret || 13 ||  
  
pūrvavaccābhiṣekaṃ ca kṛtvā brahmaśiro japet |  
tallakṣyastanmayo bhūtvā lakṣadvayamatandritaḥ || 14 ||  
  
lakṣadvayaṃ ca rudrāṇīṃ catuṣkaṃ tu puruṣṭutam |  
lakṣāṇāṃ pañcakaṃ devi mahāpāśupataṃ japet || 15 ||  
  
sitaraktapītakṛṣṇavicitrāmbarabhūṣaṇaḥ |  
tataḥ saṃrakṣito mantrairebhirapratimo bhavet || 16 ||  
  
abādhyaḥ sarvaduṣṭānāṃ mantratejopabṛṃhitaḥ |  
evaṃ cīrṇavrato bhūtvā yaṃ sādhayitumicchati || 17 ||  
  
p. 70)  
  
dattvārghaṃ tasya lakṣāṇāṃ japennavakamādarāt |  
uttamadravyahomācca taddaśāṃśena tarpaṇam || 18 ||  
  
mahākṣmāpapalānyāhuruttamādīni tadvidaḥ |  
madhyame dviguṇaṃ kṛtvā triguṇaṃ kanyase'pi ca || 19 ||  
  
ājyaguggulanṛsnehā mahāmāṃsasamāḥ matāḥ |  
dadhibilvapayaḥ padmāḥ kṣmāsamāḥ parikīrtitāḥ || 20 ||  
  
dhātrīdūrvāmṛtāmīnāḥ samyagājyasamā matāḥ |  
tilādyairatha kurvīta navaṣaṭtriguṇaṃ kramāt || 21 ||  
  
pūrvamevamimaṃ [g: pūrvasevāmimāmiti] kṛtvā siddherarghaṃ   
dadedbudhaḥ |  
dattvārghaṃ tu japettāvadyāvatsiddhirabhīpsitā || 22 ||  
  
lakṣeṇaikena pṛthvīśaḥ sabhṛtyabalavāhanaḥ |  
vaśamānīyate devi dvābhyāṃ rājyamavāpnuyāt || 23 ||  
  
tribhirnidhānasaṃsiddhiścaturbhirbalasiddhayaḥ |  
pañcabhirmedinī sarvā ṣaḍbhirapsarasāṃ gaṇaḥ || 24 ||  
  
saptabhiḥ saptalokāśca daśabhistatsamo bhavet |  
pañcāśadbhistato gacchedavyaktāntaṃ maheśvari || 25 ||  
  
p. 71)  
  
māyāntaṃ ṣaṣṭibhirlakṣairīśvarāntamaśītibhiḥ |  
sakalāvaniparyantaṃ koṭijaptasya siddhyati || 26 ||  
  
athavā vīracittaḥ syātkṛtvā sevāṃ yathoditām |  
kṛṣṇabhūtadine rātrau vidhimenaṃ samācaret || 27 ||  
  
kṛtvā pūrvoditaṃ yāgaṃ hutvā dravyamathottaram |  
ūrdhvakāyo japenmantrī suniṣkampottarāmukhaḥ || 28 ||  
  
tāvadyāvatsamāyātā [k: samākhyātā] yogeśvaryaḥ samantataḥ |  
kṛtvā kalakalārāvamatighoraṃ sudāruṇam || 29 ||  
  
bhūmau nipatya tiṣṭhanti veṣṭyāntaḥ sādhakeśvaram |  
tāsāṃ kṛtvā namaskāraṃ bhittvā vāmāṅgamātmanaḥ || 30 ||  
  
tadutthena tatastāsāṃ dattvārghaṃ tatsamo bhavet |  
ācāryo'pi ca ṣaṇmāsaṃ maunī pratidinaṃ caret [g: pratidinaṃ japediti] || 31   
||  
  
daśa pañca ca ye mantrāḥ pūrvamuktā mayā tava |  
pūrvanyāsena saṃnaddhastrikālaṃ vahnikāryakṛt || 32 ||  
  
dhyāyetpūrvoditaṃ śūlaṃ brahmacaryaṃ samāśritaḥ |  
kṛtvā pūrvoditaṃ yāgaṃ triśaktiparimaṇḍalam || 33 ||  
  
p. 72)  
  
abhiṣiñcettadātmānamādāvante ca daiśikaḥ |  
evaṃ cīrṇavrato bhūtvā mantrī mantraviduttamaḥ || 34 ||  
  
nigrahānugrahaṃ karma kurvanna pratihanyate [k: pratipaśyatīti] |  
śuddhayorvinyasenmūlamadhyāditritaye trayam || 35 ||  
  
vāmāṅguṣṭhe tale netraṃ tarjanyāmastrameva ca |  
akṣahrīmiti [kh: namo hrīmiti]  khaṇḍena śabdarāśiṃ niveśayet || 36 ||  
  
naphahrīmityanenāpi śaktimūrtiṃ vicakṣaṇaḥ |  
viparītamahāmudrāprayogān * * mūlameva ca || 37 ||  
  
svasthāneṣu tathāṅgāni nyāsaḥ sāmānya ityayam |  
  
iti śrīmālinīvijayottare tantre'bhiṣekādhikāro daśamaḥ || 10 ||  
  
  
  
atha  
  
ekādaśo'dhikāraḥ  
  
athātaḥ saṃpravakṣyāmi dīkṣāṃ paramadurlabhām |  
bhuktimuktikarīṃ samyaksadyaḥ pratyayakārikām || 1 ||  
  
nāsyāṃ maṇḍalakuṇḍādi kiṃcidapyupayujyate |  
na ca nyāsādikaṃ pūrvaṃ snānādi ca yathecchayā || 2 ||  
  
praviśya yāgasadanaṃ sūpaliptaṃ sucarcitam |  
prāṅmukhodaṅmukho vāpi supuṣpāmbarabhūṣitaḥ || 3 ||  
  
dīptāṃ śaktimanusmṛtya pādāgrānmastakāvadhi |  
mahāmudrāprayogena nirdagdhāṃ cintayettanum || 4 ||  
  
anulomaprayogācca mālinīmamṛtaprabhām |  
cintayettanuniṣpattyai taddhyānagatamānasaḥ || 5 ||  
  
śodhyādhvānaṃ tato dehe pūrvoktamanucintayet |  
tataḥ saṃśodhya vastūni śaktyaivāmṛtatāṃ nayet || 6 ||  
  
parāsaṃpuṭamadhyasthāṃ mālinīṃ sarvakarmasu |  
yojayeta vidhānajñaḥ parāṃ vā kevalāṃpriye || 7 ||  
  
gaṇeśaṃ pūjayitvā tu purā vighnapraśāntaye |  
tataḥ svagurumārabhya pūjayedgurupaddhatim || 8 ||  
  
p. 74)  
  
gaṇeśādhastataḥ sarvaṃ yajenmantrakadambakam |  
tatpatīnāṃ tato'rdhaṃ ca tatraiva paripūjayet || 9 ||  
  
antyādhaḥ pūjayedvidyāṃ tadvadvidyāṃ maheśvarīm |  
mantravidyāgaṇasyāntaḥ kulaśaktiṃ niveśayet || 10 ||  
  
pūrvayāmyāparodakṣu māheśyādicatuṣṭayam |  
indrāṇīpūrvakaṃ tadvadaiśādidala antagam || 11 ||  
  
tatropari nyaseddevaṃ kūṭarūpāṇunāmunā |  
jīvaṃ daṇḍasamākrāntaṃ śūlasyopari saṃsthitam || 12 ||  
  
dakṣāṅguli tato'dhastāttato vāmapayodharam |  
nābhikaṇṭhau tato'dhastādvāmaskandhavibhūṣaṇau || 13 ||  
  
śivajihvānvitaḥ paścāttadūrdhvoṣṭhena copari |  
sarvayoginīcakrāṇāmadhipo'yamudāhṛtaḥ || 14 ||  
  
asyāpyuccāraṇādeva saṃvittiḥ syātparoditā |  
tato vīrāṣṭakaṃ paścācchaktyuktavidhinā [k: śaktyākteti] yajet || 15 ||  
  
prabhūtairvividhairiṣṭvā gandhadhūpaiḥ sragādibhiḥ |  
śrīkārapūrvakaṃ nāma pādāntaṃ parikalpayet || 16 ||  
  
tataḥ śiṣyaṃ samāhūya bahudhā suparīkṣitam |  
rudraśaktyā tu saṃprokṣya devāgre viniveśayet || 17 ||  
  
p. 75)  
  
bhūjau tasya samālokya rudraśaktyā pradīpayet |  
tathaivāpyarpayetpuṣpaṃ karayorgandhadigdhayoḥ || 18 ||  
  
nirālambau tu tau dhyātvā śaktyākṛṣṭau vicintayet |  
śaktimantritanetreṇa baddhvā netre tu pūrvavat || 19 ||  
  
tataḥ prakṣepayetpuṣpaṃ sā śaktistatkarasthitā |  
yatra [k: tatra tatpataneti] tatpatate puṣpaṃ tatkulaṃ tasya lakṣayet || 20 ||  
  
mukhamudghāṭya taṃ paścātpādayoḥ [k: mukhaṃ baddhā yutaṃ   
paścāditi] pratipātayet |  
tato'sya mastake cakraṃ hastayoścārcya yogavit || 21 ||  
  
taddhastau prerayecchaktyā yāvanmūrdhāntamāgatau |  
śivahastavidhiḥ proktaḥ sadyaḥ pratyayakārakaḥ || 22 ||  
  
carukaṃ dāpayetpaścāt kharjūrādiphalodbhavam |  
śaktyālambāṃ tanuṃ kṛtvā sthāpayedagrataḥ śiśoḥ || 23 ||  
  
puṣpakṣepaprayogena hastamākṛsya dakṣiṇam |  
carukaṃ grāhayenmantrī taddhyānagatamānasaḥ || 24 ||  
  
śivahastaprayogena samāropya mukhaṃ nayet |  
anenaiva vidhānena kṣīravṛkṣasamudbhavam || 25 ||  
  
p. 76)  
  
dantakāṣṭhaṃ dadeddevi ṣoḍaśāṅgulamāyatam |  
eteṣāṃ cālanānmantrī śaktipātaṃ parīkṣayet || 26 ||  
  
mandatīvrādibhedena mandatīvrādikādbudhaḥ |  
ityayaṃ samayī proktaḥ saṃsthitoktena vartmanā || 27 ||  
  
cikīrṣuśca yadā dīkṣāmasyaivārpitamānasaḥ |  
tadiṣṭvā pūrvavadyogī kuleśaṃ tamanukramāt [k:   
sukulīnamanukramāditi] || 28 ||  
  
saṃpūjya pūrvavacchiṣyamṛjudehe vilokayet |  
śaktiṃ saṃcintya pādāgrānmastakāntaṃ vicakṣaṇaḥ || 29 ||  
  
śodhyādhvānaṃ tato nyasya sarvādhvavyāptibhāvatām |  
śaktitattvādibhedena pūrvoktena ca vartmanā || 30 ||  
  
upaviśya tatastasya vidhānamidamācaret |  
mūlaśodhyātsamārabhya śaktiṃ dīptānalaprabhām || 31 ||  
  
yojayecchodhyasaṃśuddhibhāvanāgatamānasaḥ |  
evaṃ sarvāṇi śodhyāni nirdahantīmanāmayām || 32 ||  
  
śive saṃcintayellīnāṃ niṣkale sakale'pi vā |  
yoginā yojitā mārge svajātīyasya poṣaṇam || 33 ||  
  
p. 77)  
  
kurute nirdahatyanyadbhinnajātikadambakam |  
anayā śodhyamānasya śiṣyasyāsya mahāmatiḥ || 34 ||  
  
lakṣayeccihnasaṃghātamānandādikamādarāt |  
ānanda udbhavaḥ kampo nidrā ghūrṇiśca pañcamī [k: dhūrṇiśca   
pañcakamiti] || 35 ||  
  
evamāviṣṭyā śaktyā mandatīvrādibhedataḥ |  
pāśastobhapaśugrāhau prakurvīta yathecchayā || 36 ||  
  
gṛhītasya punaḥ kuryānniyogaṃ śeṣabhuktaye |  
athavā kasyacinnāyamāveśaḥ [k: kaṃsyacidvāyamiti] saṃprajāyate || 37 ||  
  
tadenaṃ yugapacchaktyā sabāhyābhyantare [g: bhyantaraṃ dahoditi] dahet |  
tayā saṃdahyamāno'sau cchinnamūla iva drumaḥ || 38 ||  
  
patate kāśyapīpṛṣṭhe ākṣepaṃ vā karotyasau |  
yasya tvevamapi syānna taṃ caivopalavattyajet || 39 ||  
  
pṛthaktattvavidhau dīkṣāṃ yogyatāvaśyavartinaḥ |  
tattvābhyāsavidhānena vakṣyamāṇena kārayet || 40 ||  
  
iti saṃdīkṣitasyāsya mumukṣoḥ śeṣavartanam |  
kulakrameṣṭirādeśyā pañcāvasthāsamanvitā || 41 ||  
  
p. 78)  
  
buhukṣostu prakurvīta samyagyogābhiṣecanam |  
tatreṣṭvā pūrvavaddehaṃ vistīrṇairvibudhairbudhaiḥ (?) || 42 ||  
  
hemādidīpakānaṣṭau ghṛtenāruṇavartikān |  
kulāṣṭakena saṃbodhya śivaṃ śaṅkhe prapūjayet || 43 ||  
  
sarvaratnauṣadhīgarbhe gandhāmbuparipūrite |  
tenābhiṣecayettaṃ tu śivahastoktavartmanā || 44 ||  
  
ācāryasyābhiṣeko'yamadhikārapadānvitaḥ |  
kuryātpiṇḍādibhistadvaccatuḥṣaṣṭiṃ pradīpakān || 45 ||  
  
abhiṣiktavidhāveva sarvayogigaṇena tu |  
viditau bhavatastatra gururmokṣaprado bhavet || 46 ||  
  
anayoḥ kathayejjñānaṃ [k: kathayorjñānamiti] trividhaṃ sarvamapyalam |  
svakīyājñāṃ dadedyogī svakriyākaraṇaṃ prati || 47 ||  
  
iti śrīmālinīvijayottare tantre dīkṣādhikāra ekādaśaḥ || 11 ||  
  
  
  
atha  
  
dvādaśo'dhikāraḥ |  
  
athaitāṃ devadeasya śrutvā vācamatisphuṭām |  
praharṣotphullanayanā jagadānandakāriṇī || 1 ||  
  
saṃtoṣāmṛtasaṃtṛptā devī devagaṇārcitā |  
praṇamyāndhakahantāraṃ punarāheti bhāratīm || 2 ||  
  
pūrvameva tvayā proktaṃ yogī yogaṃ samabhyaset |  
tasyābhyāsaḥ kathaṃ kāryaḥ kathyatāṃ tripurāntaka || 3 ||  
  
evamukto jagaddhātryā bhairavo bhayanāśanaḥ |  
prāha prasannagambhīrāṃ girametāmudāradhīḥ || 4 ||  
  
yogābhyāsavidhiṃ devi kathyamānaṃ mayā śṛṇu |  
sthirībhūtena yeneha yogī siddhimavāpsyati || 5 ||  
  
guhāyāṃ bhūgṛhe vāpi niḥśabde sumanorame |  
sarvābādhāvinirmukte yogī yogaṃ samabhyaset || 6 ||  
  
jitāsano jitamanā jitaprāṇo jitendriyaḥ |  
jitamidro jitakrodho jitodvego gatavyathaḥ || 7 ||  
  
p. 80)  
  
lakṣyabhedena vā sarvamathavā cittabhedataḥ |  
dharādiśaktiparyantaṃ yogīśastu prasādhayet [kh: muktvā samādadhe] || 8   
||  
  
vyomavigrahavindvarṇabhuvanadhvanibhedataḥ |  
lakṣyabhedaḥ [k: lakṣabhedo mata] smṛtaḥ ṣoḍhā yathāvadupadiśyate ||   
9 ||  
  
bāhyābhyantarabhedena samuccayakṛtena ca |  
trividhaṃ kīrtitaṃ vyoma daśadhā vinduriṣyate || 10 ||  
  
kadambagolakākāraḥ sphurattārakasaṃnibhaḥ [k: tārakasaprabha] |  
śuklādibhedabhedena eko'pi daśadhā mataḥ || 11 ||  
  
ciñcinīcīravākādiprabhedāddaśadhā dhvaniḥ |  
vigrahaḥ svāṇubhedācca dvidhā bhinnopyanekadhā || 12 ||  
  
bhuvanānāṃ na saṃkhyāsti varṇānāṃ sā śatārdhikā |  
ekasminnapi sādhye vai lakṣedatrānuṣaṅgataḥ || 13 ||  
  
anyānyapi phalāni syurlakṣyabhedaḥ sa ucyate |  
ekameva phalaṃ yatra cittabhedastvasau mataḥ || 14 ||  
  
homadīkṣāviśuddhātmā samāveśopadeśavān [k:   
samādeśopadeśavāniti] |  
yaṃ siṣādhayiṣuryogamādāveva samācaret || 15 ||  
  
p. 81)  
  
hastayostu parābījaṃ nyasya śaktimanusmaret |  
mahāmudrāprayogena viparītavidhau budhaḥ || 16 ||  
  
jvaladvahnipratīkāśaṃ pādāgrānmastakāntikam |  
namaskāraṃ tataḥ paścādbaddhā hṛdi dhṛtānilaḥ || 17 ||  
  
svarūpeṇa parābījamatidīptamanusmaret |  
tasya mātrātrayaṃ dhyāyetkakhatrayavinirgatam || 18 ||  
  
tatastālaśatādyogī samāveśamavāpnuyāt |  
brahmaghno'pi hi saptāhātprativāsaramabhyaset || 19 ||  
  
evamāviṣṭadehastu yathoktaṃ vidhimācaret |  
yaḥ punarguruṇaivādau kṛtāveśavidhikramaḥ [k: vidhikramāt] || 20 ||  
  
sa vāsanānubhāvena bhūmikājayamārabhet |  
gaṇanāthaṃ namaskṛtya saṃsmṛtya trigurukramam || 21 ||  
  
samyagāviṣṭadehaḥ syāditi dhyāyedananyadhīḥ |  
svadehaṃ hemasaṃkāśaṃ turyāśraṃ vajralāñchitam || 22 ||  
  
tato gurutvamāyāti saptaviṃśatibhirdinaiḥ |  
divasātsaptamādūrdhvaṃ jaḍatā cāsya jāyate || 23 ||  
  
p. 82)  
  
ṣaḍbhirmāsairjitavyādhirdrutahemanibho bhavet |  
vajradehastribhiścābdairnavanāgaparākramaḥ || 24 ||  
  
eṣā te pārthivī śuddhā dhāraṇā parikīrtitā |  
ādyā pūrvodite devi bhede pañcadaśātmake || 25 ||  
  
savyāpāraṃ smareddehaṃ durtahemasamaprabham |  
upaviṣṭaṃ ca turyāśre maṇḍale vajrabhūṣite || 26 ||  
  
saptāhādgurutāmeti māsādvyādhivivarjitaḥ |  
ṣaḍbhirmāsairdharāntaḥsthaṃ sarvaṃ jānāti tattvataḥ || 27 ||  
  
tribhirabdairmahīṃ bhuṅkte saptāmbhonidhimekhalām |  
dvitīyaḥ kathito bhedastṛtīyamadhunā śṛṇu || 28 ||  
  
tadvadeva smareddehaṃ kiṃtu vyāpāravarjitam |  
pūrvoktaṃ phalamāpnoti tadvatpātālasaṃyutam || 29 ||  
  
caturthe hṛdgataṃ dhyāyeddvādaśāṅgulamāyatam |  
pūrvavarṇasvarūpeṇa savyāapāramatandritaḥ || 30 ||  
  
prāpya pūrvoditaṃ sarvaṃ pātālādhipatirbhavet |  
tadeva sthiramāpnoti nirvyāpāre tu pañcame || 31 ||  
  
sphuratsūryanibhaṃ pītaṃ ṣaṣṭhe kṛṣṇaṃ ghanāvṛtam |  
nistaraṅgaṃ smarettadvatsaptame'pi vicakṣaṇaḥ || 32 ||  
  
dvaye'pyatra sthirībhūte bhurbhuvaḥsvariti trayam |  
vetti bhuṅkte ca lokānāṃ puroktaireva vatsaraiḥ || 33 ||  
  
p. 83)  
  
sakalaṃ hṛdayāntasthamātmānaṃ kanakaprabham |  
svaprabhādyotitāśeṣadehāntamanucintayet || 34 ||  
  
savyāpārādibhedena saptalokīṃ tu pūrvavat |  
vetti bhuṅkte sthirībhūte bhede'sminnavame budhaḥ || 35 ||  
  
ravibimbanibhaṃ pītaṃ pūrvavaddvitayaṃ smaret |  
brahmalokamavāpnoti pūrvoktenaiva vartmanā || 36 ||  
  
adhaḥ prakāśitaṃ pītaṃ dvirūpaṃ pūrvavanmahat |  
cintayenmatsamo bhūtvā mallokamanugacchati || 37 ||  
  
sabāhyābhyantaraṃ pītaṃ tejaḥ sarvaprakāśakam |  
cintayecchatarudrāṇāmadhipatvamavāpnuyāt || 38 ||  
  
ityevaṃ pṛthivītattvamabhyasyaṃ daśapañcadhā |  
yogibhiryogasiddhyarthaṃ tatphalānāṃ bubhukṣayā || 39 ||  
  
yogyatāvaśasaṃjātā [k: vaśagā jāteti] yasya yatraiva vāsanā |  
sa tatraiva niyoktatryo dīkṣākāle vicakṣaṇaiḥ || 40 ||  
  
yo yatra yojitastattve sa tasmānna nivartate |  
tatphalaṃ sarvamāsādya śivayukto'pavṛjyate || 41 ||  
  
ayukto'pyūrdhvasaṃśuddhisaṃprāptabhuvaneśataḥ |  
śuddhācchivatvamāyāti dagdhasaṃsārabandhanaḥ || 42 ||  
  
  
iti śrīmālinīvijayottare tantre prathamadhāraṇādhikāro dvādaśaḥ || 12 ||  
  
  
  
atha  
  
trayodaśo'dhikāraḥ |  
  
athātaḥ saṃpravakṣyāmi dhāraṇāṃ vāruṇīmimām |  
yayā saṃsiddhayogena jalāntādhipatirbhavet || 1 ||  
  
jalāntaḥsthaṃ [jalātmakaṃ smarediti pāṭhaḥ svacchande pramāṇitaḥ |]   
smareddehaṃ sitaṃ śītaṃ suartulam |  
sabāhyābhyantaraṃ yogī nānyadastīti cintayet || 2 ||  
  
evamabhyasyatastasya saptāhātklinnatā bhavet |  
pittavyādhiparityakto māsena bhavati dhruvam || 3 ||  
  
snigdhāṅgaḥ snigdhadṛṣṭiśca nīlakuñcitamūrdhajaḥ |  
bhavatyabdena yogīndrastribhirvarṣati meghavat || 4 ||  
  
ityeṣā vāruṇī proktā prathamā śuddhadhāraṇā |  
adhunā saṃpravakṣyāmi bhedairbhinnāmimāṃ punaḥ || 5 ||  
  
pūrvavaccintayeddehaṃ savyāpāraṃ sitaṃ svakam |  
jalopari sthitaṃ devi tadgatenāntarātmanā || 6 ||  
  
saptāhānmucyate rogaiḥ sarvaiḥ pittasamudbhavaiḥ |  
ṣaṇmāsājjāyate sthairyaṃ yadi tanmayatāṃ gataḥ || 7 ||  
  
p. 85)  
  
jalāvaraṇavijñānamabdairasya tribhirbhavet |  
nirvyāpāraprabhede'pi sarvatra varuṇopamaḥ || 8 ||  
  
sa yāti vāruṇaṃ tattvaṃ bhūmikāṃ kramaśo'bhyaset |  
pūrvavatkaṇṭhamadhyasthamātmānaṃ dvādaśāṅgulam || 9 ||  
  
saṃsmarañjalatattveśaṃ prapaśyatyacirāddhruvam |  
taddṛṣṭiḥ sthiratāmeti svarūpe pañcame sthire || 10 ||  
  
dvibhede'pi stharībhūte candrabimbe ghanāvṛte |  
tatsamānatvamabhyeti tataḥ sakalarūpiṇī || 11 ||  
  
cintyate dehamāpūrya sitavarṇena tejasā |  
tadeva sthiratāmeti tatra susthiratāṃ gate || 12 ||  
  
ghanamuktendubimbābhastataḥ samanucintyet |  
tatpatitvaṃ samabhyeti dvitīyaṃ sthiratāṃ vrajet || 13 ||  
  
ataḥ prakāśakaṃ śuklaṃ tatastejo vicintayet |  
vidyeśvaratvamāpnoti jalāvaraṇasaṃbhavam || 14 ||  
  
svadehavyāpini dhyāte tatrasthe śuklatejasi |  
sarvādhipatyamāpnoti susthire tatra susthiram || 15 ||  
  
dhyeyatattvasamānatvamavasthātritaye sthire |  
dvitīye ca tadīśānasaṃvittirūpajāyate || 16 ||  
  
dvitīye'nyatra tattūlyaḥ sthiro bhavati yogavit |  
ṣaṭke sarveśatāmeti dvitīye'nyatra tu cyutiḥ || 17 ||  
  
p. 86)  
  
ityayaṃ sarvatattveṣu bhede pañcadaśātmake |  
jñeyo vidhirvidhānajñaiḥ phalapañcakasiddhidaḥ || 18 ||  
  
tatphalāntarametasmāduktaṃ yaccāpi vakṣyate |  
anuṣaṅgaphalaṃ jñeyaṃ tatsarvamavicārataḥ || 19 ||  
  
ityevaṃ vāruṇī proktā prabhedairdaśapañcabhiḥ |  
yogināṃ yogasiddhyarthamāgneyīmadhunā śṛṇu || 20 ||  
  
trikoṇaṃ cintayeddehaṃ raktajvālāvalīdharam |  
saptabhirdivasairdevi taikṣṇyamasyopajāyate || 21 ||  
  
vātaśleṣmabhavaiḥ sarvairmāsānmucyati sādhakaḥ |  
nidrāhīnaśca bahvāśī svalpaviṇmūtrakṛdbhavet || 22 ||  
  
icchayā nirdahatyanyatspaṣṭavastu ṛtukṣayāt |  
tryabdādagnisamo bhūtvā krīḍatyagniryathecchayā || 23 ||  
  
sarvaṃ nirdahati kruddhaṃ saśailavanakānanam |  
trikoṇamaṇḍalārūḍhamātmānamanucintayet || 24 ||  
  
savyāpārādibhedena sarvatrāpi vicakṣaṇaḥ |  
saptāhādvyādhibhirhīnaḥ ṣaṇmāvadagnisādbhavet [g: agnivadbhavediti] ||   
25 ||  
  
tribhirabdaiḥ sa saṃpūrṇaṃ tejastattvaṃ prapaśyati |  
yacchaktibhede yaddṛṣṭaṃ tattadbhede sthirībhavet || 26 ||  
  
p. 87)  
  
pūrvavattālumadhyasthamātmānaṃ jvalanaprabham |  
dhyāyanprapaśyate tejastattveśānakhilānkramāt || 27 ||  
  
dhūmākrāntāgnisaṃkāśaṃ ravibimbasamākṛtim |  
dhyāyaṃstanmadhyatastejastattveśasamatāṃ vrajet || 28 ||  
  
prabhāhatatamojālaṃ vidhūmāgnisamaprabham |  
tatraiva sakalaṃ dhyāyettatpatitvamavāpnuyāt || 29 ||  
  
divasāgniprabhākāraṃ tatra tejo vicintayet |  
tanmantreśvaratāmeti [g: tanmantrasamatāmiti] tatra susthiratāṃ gate || 30 ||  
  
maṇipradīpasaṃkāśaṃ tejastatra prakāśayet |  
mantreśeśatvamabhyeti yogī tanmayatāṃ gataḥ || 31 ||  
  
sabāhyābhyantaraṃ tejo dhyāyansarvatra tadgatam |  
tasmānna cyavate sthānādāsaṃhāramakhaṇḍitaḥ || 32 ||  
  
saṃhāre tu paraṃ śāntaṃ padamabhyeti śāṅkaram |  
ityeṣā pañcadaśadhā kathitā vahnidhāraṇā || 33 ||  
  
svadehaṃ cintayetkṛṣṇaṃ vṛttaṃ ṣaṭbindulāñchitam   
[k: vṛttaṣaṭpañcalāñchanamiti] |  
calaṃ sacūcūśabdaṃ ca vāyavīṃ dhāraṇāṃ śritaḥ || 34 ||  
  
calatvaṃ kaphajavyādhivicchedādvāyuvadbhavet |  
ṣaṇmāsamabhyasedyogī [g: abhyasanyogīti] tadgatenāntarātmanā || 35 ||  
  
p. 88)  
  
yojanānāṃ śataṃ gatvā muhūrtādetyakhedataḥ [k: muhūrtādeva   
khedata] |  
vatsaraistu tribhiḥ sākṣādvāyurūpadharo bhavet || 36 ||  
  
cūrṇayatyadrisaṃghātaṃ [k: cūrṇayanpatrasaṃghātamiti]   
vṛkṣānunmulayatyapi |  
kruddhaścānayate [k: kruddhaśca jayati śatrumiti] śakraṃ   
sabhṛtyabalavāhanam || 37 ||  
  
nīlāñjananibhaṃ dehamātmīyamanucintayet |  
pūrvoktaṃ sarvamāpnoti ṣaṇmāsānnātra saṃśayaḥ || 38 ||  
  
tryabdātprapaśyate vāyutattvaṃ tanmayatāṃ gataḥ |  
bhrūvormadhye smaredrūpamātmano'ñjanasaṃnibham || 39 ||  
  
paśyate vāyutattveśānāśugānakhilānapi |  
ghanāvṛtendranīlābho ravibimbasamākṛtim || 40 ||  
  
dhyāyaṃstatsamatāmeti tatsaṃlīno yadā bhavet |  
bhinnendranīlasaṃkāśaṃ sakalaṃ tatra cintayet || 41 ||  
  
tanmantreśatvamāpnoti tatastasyeśatāmapi |  
sarvavyāpini tadvarṇe dhyāte tejasyavāpnuyāt || 42 ||  
  
tadāpradhṛṣyatāmeti tatrordhvādhovisarpiṇi |  
ityevaṃ kathitā divyā dhāraṇā vāyusaṃbhavā || 43 ||  
  
svadehaṃ vāyuvaddhyātvā tadabhāvamanusmaran |  
divasaiḥ saptabhiryogī śūnyatāṃ pratipadyate || 44 ||  
  
p. 89)  
  
māsaṃmātreṇa bhogīndrairapi daṣṭo na muhyati |  
sarvavyādhiparityakto valīpalitavarjitaḥ || 45 ||  
  
ṣaṇmāsādgaganākāraḥ sūkṣmarandhrairapi vrajet |  
vatsaratritayātsārdhādvyomavacca [vyoma eveti svacchandatantre   
pramāṇitaḥ] bhaviṣyati || 46 ||  
  
icchayaiva mahākāyaḥ sūkṣmadehastathecchayā |  
acchedyaścāpyabhedyaśca cchidrāṃ paśyati medinīm || 47 ||  
  
śatapuṣparasocchiṣṭamūṣāgarbhakhavannijam |  
dehaṃ cintayatastryabdādvyomajñānaṃ prajāyate || 48 ||  
  
pūrvoktaṃ ca phalaṃ sarvaṃ saptāhādikamāpnuyāt |  
lalāṭe cintayettadvaddvādaśāṅgulamāyatam || 49 ||  
  
tattattveśānkramātsarvānprapaśyatyagrataḥ sthitān |  
rāhugrastendubimbābhaṃ dhyāyaṃstatsamatāṃ vrajet || 50 ||  
  
sakalaṃ candrabimbābhaṃ tatrasthamanucintayet |  
tanmantreśatvamāpnoti jyotsnayā candratāmapi || 51 ||  
  
tayaivādhovisarpiṇyā sabāhyābhyantaraṃ budhaḥ |  
mantreśvareśatāmāpya vijñānamatulaṃ labhet || 52 ||  
  
tayā cordhvavisarpiṇyā jyotsnayāmṛtarūpayā |  
svatantratvamanuprāpya na kvacitpratihanyate || 53 ||  
  
p. 90)  
  
ityevaṃ pañcatattvānāṃ dhāraṇā parikīrtitā |  
śuddhādhvasthā tu saṃvittirbhūtāveśo'tra pañcadhā || 54 ||  
  
tāsveva saṃdadhaccittaṃ viṣādikṣayamātmanaḥ |  
anyasyāmapi saṃvittau yasyāmeva nijecchayā || 55 ||  
  
cetaḥ samyaksthirīkuryāttayā tatphalamaśnute |  
ekāpi bhāvyamāneyamavāntaravibhedataḥ || 56 ||  
  
antarāyatvamabhyeti tatra kuryānna saṃsthitim |  
saṃsthitiṃ tatra kurvanto na prāpsyantyuttamaṃ phalam || 57 ||  
  
dhāraṇāpañcake siddhe piśācānāṃ guṇāṣṭakam |  
aindrāntāḥ pañca siddhyanti yogināṃ bhedato'pivā || 58 ||  
  
iṣṭāḥ pañcadaśāvasthāḥ krameṇaiva samabhyasan |  
tryabdādādyāṃ prasādhyānyāṃ dvābhyāmekena cāparām || 59 ||  
  
ṣaṇmāsātpañcabhiścānyāṃ caturbhistribhireva ca |  
dvābhyāmekena pakṣeṇa daśabhiḥ pañcabhirdinaiḥ || 60 ||  
  
tribhirdvābhyāmathaikena vyastecchoḥ pūrvavatkramaḥ |  
śāśvataṃ padamāpnoti bhuktvā siddhiṃ yathepsitām || 61 ||  
  
iti śrīmālinīvijayottare tantre bhūtajayādhikārastrayodaśaḥ || 13 ||  
  
  
  
atha  
  
caturdaśo'dhikāraḥ |  
  
atha gandhādipūrvāṇāṃ tanmātrāṇāmanukramāt |  
dhāraṇāḥ saṃpravakṣyāmi tatphalānāṃ prasiddhaye || 1 ||  
  
pītakaṃ gandhatanmātraṃ turyāśraṃ parvasaṃmitam [svaccha0   
pañcasaṃmitamiti] |  
nāsārandhrāgragaṃ [k: randhrāntakamiti]   
dhyāyedvajralāñchanalāñchitam || 2 ||  
  
daśamāddivasādūrdhvaṃ yogino'nanyacetasaḥ |  
ko'pi [kh: kvāpi gandha iti dvidhābhūtasya naikadhā] gandhaḥ samāyāti   
dvidhābhūto'pyanekadhā || 3 ||  
  
tato'sya ṛtumātreṇa śudho gandhaḥ sthirībhavet |  
ṣaḍbhirmāsaiḥ svayaṃ gandhamaya eva bhaviṣyati || 4 ||  
  
yo yatra rocate gandhastaṃ tatra kurute bhṛśam |  
tryabdātsiddhimavāpnoti preritāṃ pāñcabhautikīm || 5 ||  
  
tadūrdhvamātmano rūpaṃ tatra saṃcintayeddhṛdi |  
gandhāvaraṇavijñānaṃ tribhirabdairavāpnuyāt || 6 ||  
  
īṣaddīptiyutaṃ tatra tanmaṇḍalavivarjitam |  
dhyāyanprapaśyate sarvāngandhāvaraṇavāsinaḥ || 7 ||  
  
p. 92)  
  
dharātattvoktabimbābhaṃ [k: bimbāntamiti] tatraivamanucintayan |  
tatsamānatvamabhyeti pūrvavaddvitaye sthire || 8 ||  
  
svarūpaṃ tatra saṃcintya bhāsayantamadhaḥ sthitam |  
tadīśatvamavāpnoti pūrvoktenaiva vartmanā || 9 ||  
  
dharātattvoktavatsarvamata ūrdhvamanusmaran |  
tadrūpaṃ phalamāpnoti gandhāvaraṇasaṃsthitam || 10 ||  
  
rasarūpāmato vakṣye dhāraṇāṃ yogisevitām |  
yayā sarvarasāvāptiryoginaḥ saṃprajāyate || 11 ||  
  
jalabudbudasaṃkāśaṃ jihvāyāṃ [g: rājanāḍyagrasaṃsthitamiti]   
cāgrataḥ sthitam |  
cintayedrasatanmātraṃ jihvāgrādhāramātmanaḥ || 12 ||  
  
suśītaṃ ṣaḍrasaṃ cintyaṃ [k: ṣaḍrasaṃ snigdhamiti]   
tadgatenāntarātmanā |  
tato'sya māsamātreṇa rasāsvādaḥ pravartate || 13 ||  
  
lavaṇādīnparityajya yadā madhuratāṃ gataḥ |  
tadā tannigiranyogī ṣaṇmāsānmṛtyujidbhavet || 14 ||  
  
jarāvyādhivinirmuktaḥ kṛṣṇakeśo'cyutadyutiḥ |  
jīvedācandratārārkamabhyasyaṃśca kvacitkvacit || 15 ||  
  
pūrvoktabudbudākāraṃ [g: bahudhākīramiti] svarūpamanucintayan |  
nīrāvaraṇavijñānamāpnotīti kimadbhutam || 16 ||  
  
p. 93)  
  
tameva dyutisaṃyuktaṃ dhyāyaṃnnādhāravarjitam |  
padyeta [g: paśyate vatsarairiti] vatsaraiḥ sarvāṃ rasāvaraṇamāśritām ||   
17 ||  
  
jalatattvoktabimbādi tadūrdhvamanucintayan |  
pūrvoktaṃ sarvamāpnoti rasāvaraṇajaṃ sphuṭam || 18 ||  
  
ato rūpavatīṃ vakṣye divyadṛṣṭipradāṃ śubhām |  
dhāraṇāṃ sarvasiddhyarthaṃ rūpatanmātramāśritām || 19 ||  
  
ekāntastho yadā yogī vinimīlitalocanaḥ [k: bahirmīlitalocana] |  
śaratsaṃdhyābhrasaṃkāśaṃ yattu kiṃcitprapaśyati [k: yattatkiṃciditi] ||   
20 ||  
  
tatra cetaḥ samādhāya yāvadāste daśāhakam [k: daśāhnikamiti] |  
tāvatprapaśyate tatra bindūnsūkṣmatamānapi [k: tamānitīti] || 21 ||  
  
kecittatra sitā raktāḥ pītā nīlāstathā pare |  
tāndṛṣṭvā tatra [k: teṣu] saṃdadhyānmano'tyantamananyadhīḥ || 22 ||  
  
ṣaṇmāsātpaśyate teṣu rūpāṇi subahūnyapi |  
tryabdāttānyeva tejobhiḥ pradīptāni sthirāṇi ca || 23 ||  
  
tānyabhyasyaṃstato dvyabdādbimbākārāṇi paśyati |  
tato'bdātpaśyate tejaḥ ṣaṇmāsātpuruṣākṛti || 24 ||  
  
p. 94)  
  
trimāsādvyāpakaṃ tejo māsātsarvaṃ visarpitam |  
kālakramācca pūrvoktaṃ rūpāvaraṇamāśritam || 25 ||  
  
tatsarvaṃ phalamāpnoti divyadṛṣṭiśca jāyate |  
itīyaṃ kalpanāśūnyā dhāraṇā kṛtakoditā || 26 ||  
  
daśapañcavidho bhedaḥ svayamevātra jāyate |  
yato'syāṃ niścayaṃ kuryātkimanyaiḥ śāstraḍambaraiḥ || 57 ||  
  
ata sparśavatīmanyāṃ kathayāmi tavādhunā |  
dhāraṇāṃ tu yayā yogī vajradehaḥ prajāyate || 28 ||  
  
ṣaṭkoṇamaṇḍalāntaḥ sthamātmānaṃ paribhāvayet |  
rūkṣamañjanasaṃkāśaṃ pratyaṃśaṃ [k: pratyaṅgacchuritākulamiti]   
sphuritākulam || 29 ||  
  
tato'sya daśabhirdevi divasaistvaci sarvataḥ |  
bhavetpipīlikāsparśastatastamanucintayan || 30 ||  
  
vajradehatvamāsādya pūrvoktaṃ pūrvavallabhet |  
pūrvoktamaṇḍalākāraṃ pūrvarūpaṃ vicintayan || 31 ||  
  
sparśatattvāvṛtijñānaṃ labhankena nivāryate |  
hīnamaṇḍalamātmānaṃ dhyāyettatpatisiddhaye || 32 ||  
  
yayā saṃsiddhayā sarvasparśavedī bhaviṣyati |  
karṇau pidhāya yatnena nimīlitavilocanaḥ || 33 ||  
  
p. 95)  
  
yaṃ śṛṇoti mahāghoṣaṃ cetastatrānusandhayet |  
dīpyate jāṭharo vahnistato'sya daśabhirdinaiḥ || 34 ||  
  
dūrācchravaṇavijñānaṃ ṣaṇmāsādupajāyate |  
yastasyānte dhvanirmandaḥ kiṃcitkiṃcidvibhāvyate || 35 ||  
  
sakalātmā sa vijñeyastadabhyāsādananyadhīḥ |  
śabdāvaraṇavijñānamāpnoti sthiratāṃ gatam || 36 ||  
  
yaḥ punaḥ śrūyate śabdastadante śaṃkhanādavat |  
pralayākalarūpaṃ tadabhyasyaṃ tatphalepsubhiḥ || 37 ||  
  
sa evātitarāmanyaśabdapracchādako yadā |  
vijñānākala ityuktastadāsāvaparājite || 38 ||  
  
manohlādakaro yo'nyastadante saṃvibhāvyate |  
sa mantra iti vijñeyo yogibhiryogakāṅkṣibhiḥ || 39 ||  
  
tatastu śrūyate yo'nyaḥ śāntaghaṇṭāninādavat |  
sa mantreśa iti proktaḥ [k: mantreśa iti mantra] sarvasiddhiphalapradaḥ || 40   
||  
  
ghaṇṭānādavirāmānte yaḥ śabdaḥ saṃprajāyate |  
mantreśeśapadaṃ taddhi siddhīnāṃ kāraṇaṃ mahat || 41||  
  
anilenāhatā vīṇā yādṛṅnādaṃ vimuñcati |  
tādṛśo yo dhvanistatra taṃ vidyācchāṃbhavaṃ padam || 42 ||  
  
p. 96)  
  
pṛthagvā kramaśo vāpi sarvānetānsamabhyaset |  
prāpnoti sarvavitsiddhiḥ śabdāvaraṇamāśritāḥ || 43 ||  
  
ityetāḥ kathitāḥ pañca tanmātrāṇāṃ tu dhāraṇāḥ |  
  
iti śrīmālinīvijayottare tantre tanmātradhāraṇādhikāraścaturdaśaḥ || 14 ||  
  
  
  
atha  
  
pañcadaśo'dhikāraḥ |  
  
atha vāgindriyādīnāṃ manontānāmanukramāt |  
dhāraṇāḥ saṃpravakṣyāmi daśaikāṃ ca samāsataḥ || 1 ||  
  
vadanāntaṃ namaḥ śabdamātmanaścintayedbudhaḥ |  
gṛhītavāktvamabhyeti maunena madhusūdani || 2 ||  
  
sarvatrāskhalitā vāṇī ṣaḍbhirmāsaiḥ pravartate |  
sarvaśāstrārthavettṛtvaṃ vatsarādupajāyate || 3 ||  
  
vāgevāsya pravarteta kāvyālaṅkārabhūṣitā |  
tribhirabdaiḥ svayaṃ kartā śāstrāṇāṃ saṃprajāyate || 4 ||  
  
tatraiva cintayeddehaṃ svakīyamanurūpataḥ |  
bhūyastameva dhavalamīṣattejovabhāsitam || 5 ||  
  
rasāntaḥ somabimbāditejontaṃ tamanusmaret |  
sarvaṃ phalamavāpnoti vāgāvaraṇajaṃ kramāt || 6 ||  
  
pāṇau ca taṃ samādāya ṣaṇmāsāddūrasaṃsthitam |  
vastu gṛhṇātyasaṃdehāttryabdātpāre'pi vāridheḥ || 7 ||  
  
tatrātmadehaṃ pūrvaṃ tu padmābhamanucintayan |  
savyāpārādibhedena caturdaśakamādarāt || 8 ||  
  
p. 98)  
  
pūrvoktakālaniyamātpūrvoktenaiva [g: purokteti] vartmanā |  
sarvaṃ phalamavāpnoti hastāvṛtisamāśritam || 9 ||  
  
pādāvevaṃvidho dhyāyanvatsaratrayamādarāt |  
muhūrtena samudrāntāmaśrānto bhramati kṣitim || 10 ||  
  
caturdaśa samabhyarcya svadehādikamabhyasan |  
prāpnoti pūrvavatsarvaṃ phalaṃ pādāvṛtisthitam || 11 ||  
  
pāyāvapi manastattvaṃ [g: manastadvaditi] sthirīkurvannavāpsyati |  
māsena tadbhavavyādhivimuktimavilambataḥ || 12 ||  
  
puṇyaślokatvamāpnoti tribhirabdairanādarāt |  
caturdaśavidhaṃ cātra pūrvavatphalamāpsyati || 13 ||  
  
svarūpataḥ smarelliṅgaṃ māsamātrājjitendriyaḥ |  
ṣaḍbhirmāsairanāyāsādicchākāmitvamāpnuyāt [k:   
icchāsiddhimavāpnuyāditi] || 14 ||  
  
caturdaśavidhe bhede tatrābhyaste mahāmatiḥ |  
liṅgāvaraṇajaṃ sarvaṃ pūrvavallabhate phalam || 15 ||  
  
svajihvāminduvarṇābhāṃ cintayeddaśabhirdinaiḥ |  
prāpnotyanubhavaṃ yogī jihvābhavamivātmanaḥ || 16 ||  
  
p. 99)  
  
āsvādayati dūrasthaṃ ṣaṇmāsādekamānasaḥ |  
vatsaraistu tribhiḥ sākṣālleḍhyasau paramāmṛtam || 17 ||  
  
yenāsau bhavati yogī jarāmaraṇavarjitaḥ |  
apeyādiprasakto'pi na pāpaiḥ paribhūyate || 18 ||  
  
pūrvavatsarvamanyacca svadehādyanucintayan |  
phalamāpnotyasaṃdehādrasanāvṛtisaṃbhavam || 19 ||  
  
kanakābhaṃ svakaṃ ghrāṇamanucintayataḥ [k: svakaṃ jñānamiti]   
śanaiḥ |  
divasairdaśabhirghrāṇaśūnyatānubhavo bhavet || 20 ||  
  
ṣaṇmāsādgandhamāghrāti dūrasthasyāpi vastunaḥ |  
ghātayedgandhamāghrāya yasya duṣṭo bhaviṣyati || 21 ||  
  
vatsaraistu tribhirdivyaṃ gandhamāsādya yogavit |  
jarāmaraṇanairguṇyayukto divyatvamarhati || 22 ||  
  
sarvamanyadyathoddiṣṭaṃ tathaiva ca vicintayet |  
kramikaṃ phalamāpnoti ghrāṇāvaraṇamāsthitam || 23 ||  
  
udayādityasaṃkāśe cintayaṃścakṣuṣī nije |  
daśāhāccakṣuṣo raktasrāvānubhavamāpsyati || 24 ||  
  
vedanā mahatī cāsya lalāṭe saṃprajāyate |  
na bhetavyaṃ mahādevi na cābhyāsaṃ parityajet || 25 ||  
  
p. 100)  
  
saṃtyajannandhatāmeti tena yatnāatsamabhyaset |  
ṣaḍbhirmāsairmahāyogī divyadṛṣṭiḥ prajāyate || 26 ||  
  
chidrāṃ prapaśyate bhūmiṃ kaṭāhāntāmatandritaḥ |  
ādhruvāntamathordhvaṃ ca karāmalakavadbudhaḥ || 27 ||  
  
vatsaraistu tribhiryogī brahmāṇḍāntaṃ prapaśyati |  
tadantaryoginījñānaṃ śarīrasthaṃ prajāyate || 28 ||  
  
svadehādikamanyacca pūrvoktaṃ pūrvavatsmaran |  
nayanāvṛtijaṃ sarvamāpnotīti kimadbhutam || 29 ||  
  
sarvatrāñjanapatrābhāṃ nistaraṅgāṃ tvacaṃ smaran |  
śastrairapi na māsena hantuṃ [g: cchettuṃ śakya] śakyo bhaviṣyati || 30 ||  
  
ṣaṇmāsādatitīvreṇa nāgnināpyeṣa dahyate |  
vatsaratritayādyogī vajropalaviṣādibhiḥ || 31 ||  
  
pīḍyate na kadācitsyādajarāmaratāṃ gataḥ |  
sparśādṛtipavijñānagītavacca caturdaśa || 32 ||  
  
bhedāḥ saha phalairjñeyāḥ pūrvakālānusārataḥ |  
kiṃtvatra cintayeddehaṃ svadehādibhirāvṛtam || 33 ||  
  
saṃdadhānaḥ svakaṃ cetaḥ śrotrākāśe vicakṣaṇaḥ |  
dūrācchravaṇavijñānaṃ ṣaṇmāsādupajāyate || 34 ||  
  
p. 101)  
  
tribhiḥ saṃvatsarairdevi brahmāṇḍāntarudīritam |  
śṛṇoti sa [k: visphuṭaṃ sarvamiti] sphuṭaṃ sarvaṃ jarāmaraṇavarjitaḥ   
|| 35 ||  
  
tatrākāśoktavatsarvaṃ svadehādyanucintayet |  
śrotrāvaraṇajaṃ sarvaṃ phalamāpnoti pūrvavat || 36 ||  
  
manovatīmato vakṣye dhāraṇāṃ sarvasiddhidām |  
yayā saṃsiddhayā devi sarvasiddhiphalaṃ labhet || 37 ||  
  
mana eva manuṣyāṇāṃ kāraṇaṃ bandhamokṣayoḥ |  
tasmāttadabhyasenmantrī yadīcchenmokṣamvyayam [g: makṣayamiti] || 38 ||  
  
tadardhacandrasaṃkāśamadhovaktraṃ hṛdi sthitam |  
cintayanmāsamātreṇa pratibhāṃ [k: patitāṃ pratīti] pratipatsyate || 39 ||  
  
akasmātpasyate kiṃcidakasmācchṛṇute tathā |  
sarvendriyātmakaṃ jñānamakasmācca kvacitkvacit || 40 ||  
  
svasvakendriyavijñānaṃ saṃpaśyedvatsaratrayāt |  
bhavate yogayuktasya yoginaḥ suparisphuṭam || 41 ||  
  
svadehādikamapyatra pūrvoktavadanusmaran |  
cittāvaraṇavijñānaṃ prāpya somaguṇaṃ labhet || 42 ||  
  
p. 102)  
  
ityekādaśa gītāni samabhyasyāni te tathā |  
indriyāṇi yataḥ sarvaṃ phalameva pratiṣṭhitam || 43 ||  
  
bandhamokṣābubhāvetāvindriyāṇāṃ [taṃ0 indriyāṇīti] jagurbudhāḥ |  
vigṛhītāni bandhāya vimuktāni vimuktaye || 44 ||  
  
etāni vyāpake bhāve yadā syurmanasā saha |  
vimuktānīti vidvadbhirjñātavyāni tadā priye || 45 ||  
  
yadā tu viṣaye kvāpi pradeśāntaravartini |  
saṃsthitāni tadā [k: tadetānīti] tāni baddhānīti pracakṣate || 46 ||  
  
ityayaṃ [taṃ0 ityevamiti] dvividho bhāvaḥ śuddhāśuddhaprabhedataḥ |  
indriyāṇāṃ samākhyātaḥ siddhayogīśvarīmate || 47 ||  
  
iti śrīmālinīvijayottare'kṣadhāraṇādhikāraḥ pañcadaśaḥ || 15 ||  
  
  
  
  
atha  
  
ṣoḍaśo'dhikāraḥ |  
  
atha garvamayīṃ divyāṃ dhāraṇāṃ dhāraṇottamām |  
mahāgarvakarīṃ vakṣye yogināṃ yogavandite || 1 ||  
  
ṣoḍaśāraṃ smareccakramātmadehamananyadhīḥ [kh:   
ātmanyahamananyadhīriti] |  
eṣo'hamiti saṃcintya svakāryaparivāritam || 2 ||  
  
apradhṛṣyo bhavedyogī vatsaratritayena tu |  
mamatvamacyutaṃ tasya bhavetsarvatra kutracit || 3 ||  
  
tādṛgrūpasya cakrasya nābhiṃ mūrtiṃ svakāṃ smaran |  
cintayetsarvamevāhaṃ mayi sarvamavasthitam || 4 ||  
  
tato'haṅkāravijñānaṃ prāpnotīti kimadbhutam |  
hṛccakre samanudhyāyanmatsvarūpamatandritaḥ || 5 ||  
  
arkalokamavāpnoti garvāvaraṇajaṃ phalam |  
bimbādikaṃ kramātsarvaṃ cintayannīlalohitam || 6 ||  
  
tadbhavaṃ sarvamāpnoti daśāvasthāpracoditam |  
iti garvamayī proktā prajāpatiguṇapradā || 7 ||  
  
p. 104)  
  
udyadādityabimbābhaṃ [k: uditādityeti] hṛdi padmamanusmaran |  
dharmādibhāvasaṃyuktamaṣṭapatraṃ sakarṇikam || 8 ||  
  
māsena sthirabuddhiḥ syātṣaḍbhiḥ śrutidharo bhavet |  
tribhirabdaiḥ svayaṃ kartā śāstrāṇāṃ saṃprajāyate || 9 ||  
  
svāṃ tatra cintayenmūrtiṃ buddhitattvaṃ prapaśyati |  
tadīśajñānamāpnoti brahmāṇamanucintayan || 10 ||  
  
vedānudgirate sapta ? (suptaḥ) samādhistho'thavā muniḥ |  
susthirāste sadābhyāsādanadhītā api sphuṭam || 11 ||  
  
bimbādikaṃ kramātsarvaṃ pūrvoktamanucintayan  |  
prāpnoti brāhmamaiśvaryaṃ buddhyāvaraṇamāśritam || 12 ||  
  
hṛdi bimbaṃ raverdhyāyaṃstadantaḥ somamaṇḍalam |  
evamabhyasatastasya ṣaṇmāsādupajāyate || 13 ||  
  
divyacakṣurajāyāsātsiddhiḥ syādvatsaratrayāt |  
svadehaṃ cintayaṃstatra guṇajñānamavāpsyati || 14 ||  
  
liṅgākāraṃ smarandīptaṃ tadīśatvamavāpnuyāt |  
bimbādi pūrvavaddhyāyandaśakaṃ daśakātmakam || 15 ||  
  
p. 105)  
  
phalamāpnotyasaṃdehādguṇāvaraṇasaṃsthitam |  
caturviṃśatyamī [k: viṃśatisaṃproktā] proktāḥ pratyekaṃ   
daśapañcadhā || 16 ||  
  
dhāraṇāḥ kṣmāditattvānāṃ samāsādyogināṃ hitāḥ |  
trayodaśātmake bhede ṣaḍanyāḥ saṃsthitā yathā || 17 ||  
  
yogināmanuvarṇyante tathā yogaprasiddhaye |  
dehaṃ muktvā svarūpeṇa nānyat kiṃciditi smaret || 18 ||  
  
sitapadmāsanāsīnaṃ maṇḍalatritayopari |  
evamatra sthirībhūte māsamātreṇa yogavit || 19 ||  
  
sarvavyādhivinirmukto bhavatīti kimadbhutam |  
ṣaṇmāsādasya vijñānaṃ jāyate pṛthivītale || 20 ||  
  
abdājjarādinirmuktastribhiḥ puṃstattvadṛgbhavet |  
hṛdadhaḥ paṅkaje'traiva dvādaśārdhāṅgulāḥ tanum || 21 ||  
  
hṛdante bhāvayetsvānyāṃ ṣaṇmāsānmṛtyujidbhavet |  
tribhirabdaiḥ samāpnoti puṃstattveśvaratulyatām || 22 ||  
  
bimbādau pūrvavatsarvaṃ tatra saṃcintite sati |  
phalamāpnotyasaṃdehātpuruṣāvaraṇasthitam || 23 ||  
  
etadvedāntavijñānaṃ samāsādupavarṇitam |  
kapilasya purā proktametadvistaraśo mayā || 24 ||  
  
p. 106)  
  
śaratsaṃdhyābhrasaṃghābhaṃ svadehamanucintayan |  
vītarāgatvamāpnoti ṣaḍbhirmāsairna saṃśayaḥ || 25 ||  
  
jarāmaraṇanirmukto varṣeṇaivopajāyate |  
tryabdājjñānamavāpnoti rāgāvaraṇajaṃ mahat || 26 ||  
  
raktaṃ saṃcintayeddehaṃ saṃpūrṇābhroparisthitam |  
māsaṣaṭkamanudvigno vītarāgatvasiddhaye || 27 ||  
  
smaransaṃvatsare samyaṅmṛtyunā na prapīḍyate |  
tribhirabdairjitadvandvo rāge ca samatāṃ vrajet || 28 ||  
  
raktapadmasthitaṃ raktaṃ pañcaparvaṃ hṛdāvadhi [k:   
parvahṛdāvadhīti] |  
dhyāyanphalamavāpnoti pūrvoktamakhilaṃ kramāt || 29 ||  
  
bimbādi cātra pūrvoktamanucintayato muhuḥ |  
phalaṃ bhavati niḥśeṣaṃ rañjakāvṛtisaṃbhavam || 30 ||  
  
hṛdi padmaṃ sitaṃ dhyāyeddvyaṣṭapatraṃ sakesaram |  
sarvāmṛtamayaṃ divyaṃ candrakalpitakarṇikam || 31 ||  
  
niścalaṃ tatra saṃyamya ceto nidrāntamātmanaḥ |  
tato yatpaśyate svapne tathyaṃ tattasya jāyate || 32 ||  
  
p. 107)  
  
evamabhyasatastasya taddhi padmoditaṃ phalam |  
sarvaṃ prajāyate tasya [g: prajāyate devīti] tatkālakramayogataḥ || 33 ||  
  
caturaṅguladehādi sarvatraivaṃ vicintayan |  
pūrvavatsarvamāpnoti vidyātattvasamudbhavam || 34 ||  
  
hṛdayādekamekaṃ tu vyatikramyārdhamaṅgulam |  
pṛthak cakratrayaṃ dhyāyedraktanīlasitaṃ kramāt || 35 ||  
  
tatratyadvyekaparvaṃ [k: tatra tithyekaparvamiti] tu puruṣaṃ tatsamadyutim |  
bimbādikaṃ ca yatproktaṃ tattvatrayamidaṃ mahat || 36 ||  
  
trayodaśātmakaṃ bhedametadantaṃ vidurbudhāḥ |  
ekādaśaprabhedena tattvadvayamathocyate || 37 ||  
  
kaṇṭhakūpāvadhau cakre pañcāre nābhisaṃsthitam |  
dhyāyetsvarūpamātmīyaṃ dīptanetropalabdhavat || 38 ||  
  
kṣityādikālatattvānte yadvastu sthitamadhvani |  
sarvaṃ prasādhya yogīndro na kālenābhibhūyate || 39 ||  
  
bimbādike'pi tatrasthe yogināmanucintite |  
bhavatīti kimāścaryamanāyāsena tatphalam || 40 ||  
  
p. 108)  
  
kaṇṭhākāśe sthiraṃ cetaḥ kurvanyogī dine dine |  
māyotthaṃ phalamāpnoti bimbādāvapi tatrage || 41 ||  
  
kaṇṭhakūpavidhānābhaṃ rāhugrastendubimbavat |  
cintayanna punaryāti māyādervaśavartitām || 42 ||  
  
tadeva tatra svarbhānumuktavatparicintayan |  
tejodehādikaṃ cāpi prāpnoti parameśatām || 43 ||  
  
madhyandinakarākāraṃ lambakasthaṃ vicintayet |  
samastamantracakrasya rūpaṃ yatsāmudāyikam || 44 ||  
  
tataḥ kālakramādyogī mantratvamadhigacchati |  
anuṣaṅgaphalaṃ cātra pūrvoktaṃ sarvamiṣyate || 45 ||  
  
mūrti tatraiva saṃcintya mantreśatvamavāpnuyāt |  
tadadho dīpakaṃ tejo dhyātvā tatpatitāṃ vrajet || 46 ||  
  
sabāhyābhyantaraṃ tasmādadhordhvaṃ vyāpi ca smaran |  
tejo mantreśvareśānapadānna cyavate naraḥ || 47 ||  
  
baddhvā padmāsanaṃ yogī parābījamanusmaran |  
bhruvormadhye nyaseccittaṃ tadbahiḥ kiṃcidagrataḥ || 48 ||  
  
nimīlitākṣo hṛṣṭātmā śabdālokavivarjite |  
paśyate puruṣaṃ tatra dvādaśāṅgulamāyatam || 49 ||  
  
p. 109)  
  
tatra cetaḥ sthiraṃ kuryāttato māsatrayopari |  
sarvāvayavasaṃpūrṇaṃ tejorūpamacañcalam || 50 ||  
  
prasannamindusaṃkāśaṃ paśyati divyacakṣuṣā |  
taṃ dṛṣṭvā puruṣaṃ divyaṃ kālajñānaṃ pravartate || 51 ||  
  
aṃśiraske bhavenmṛtyuḥ ṣaṇmāsābhyantareṇa tu |  
vañcanaṃ tatra kurvīta yatnātkālasya yogavit || 52 ||  
  
brahmarandhropari dhyāyeccandrabimbamakalmaṣam |  
sravantamamṛtaṃ divyaṃ svadehāpūrakaṃ bahu || 53 ||  
  
tenāpūritamātmānaṃ cetonālānusarpiṇā |  
sabāhyābhyantaraṃ dhyāyandaśāhānmṛtyujidbhavet || 54 ||  
  
mahāvyādhivināśe'pi yogamenaṃ samabhyaset |  
pratyaṅgavyādhināśāya pratyaṅgāṅgamanusmaran || 55 ||  
  
dhūmavarṇaṃ yadā paśyenmahāvyādhistadā bhavet |  
kṛṣṇe kuṣṭhamavāpnoti nīle śītalikābhayam || 56 ||  
  
hīnacakṣuṣi tadrogaṃ nāsāhīne tadātmakam |  
yadyadaṅgaṃ na paśyeta tatra tadvyādhimādiśet || 57 ||  
  
ātmano vā pareṣāṃ vā yogī yogapathe sthitaḥ |  
varṣaistu pañcabhiḥ sarvaṃ vidyātattvāntamīśvari || 58 ||  
  
p. 110)  
  
vetti bhuṅkte ca satataṃ na ca tasmātprahīyate |  
tatrasthe tejasi dhyāte sarvadehavisarpiṇi || 59 ||  
  
pūrvoktaṃ sarvamāpnoti tatkālakramayogataḥ |  
athordhvavyāpini dhyāne tatra tasmādakhaṇḍitaḥ || 60 ||  
  
sarvaṃ mantreśvareśatvānna bhūyo'pi nivartate |  
evaṃ lalāṭadeśe'pi mahādīptamanusmaran || 61 ||  
  
prapaśyatyacirādeva varṇāṣṭakayutaṃ kramāt |  
indranīlapratīkāśaṃ śikhikaṇṭhasamadyuti || 62 ||  
  
rājāvartanibhaṃ cānyattathā vaidūryasaṃnibham |  
puṣparāganibhaṃ cānyatpravālakasamadyuti || 63 ||  
  
padmarāgapratīkāśamanyaccandrasamadyuti |  
tāṃ dṛṣṭvā paramāṃ jyotsnāṃ divyajñānaṃ pravartate || 64 ||  
  
vihārapādacārādi tataḥ sarvaṃ pravartate |  
adhordhvaṃ vyāpini dhyāte na tasmāccyavate padāt || 65 ||  
  
ityetatsarvamākhyātaṃ lakṣyabhedavyavasthitam |  
adhunā cittabhedo'pi samāsādupadiśyate || 66 ||  
  
p. 111)  
  
piśācānantaparyantaguṇāṣṭakasamīhayā |  
tattadrūpaguṇaṃ kuryātsamyagīśe sthiraṃ manaḥ || 67 ||  
  
itīśvarapadāntasya mārgasyāsya pṛthak pṛthak |  
yathopāsā tathākhyātā yogināṃ yogasiddhaye ||  68 ||  
  
iti śrīmālinīvijayottare tantre dhara?ṇādhikāraḥ ṣoḍaśaḥ || 16 ||  
  
  
  
  
atha  
  
saptadaśo'dhikāraḥ  
  
athaitatsarvamuddiṣṭaṃ yadi na sphuṭatāṃ vrajet |  
sphuṭīkṛte sthite tatra na manastiṣṭhate sphuṭam || 1 ||  
  
gatibhaṅgaṃ tatastasya prāṇāyāmena kārayet |  
sa ca pañcavidhaḥ proktaḥ pūrakādiprabhedataḥ || 2 ||  
  
pūrakaḥ kumbhakaścaiva recako hyapakarṣakaḥ |  
utkarṣaḥ pañcamo jñeyastadabhyāsāya yogibhiḥ || 3 ||  
  
pūrakaḥ pūraṇādvāyordvedhā ṣoḍhā ca gīyate |  
svabhāvapūraṇādeko virecyānyaḥ prapūritaḥ || 4 ||  
  
nāsāmukhordhvatālūnāṃ randhrabhedādvibhidyate |  
bhinnaḥ ṣoḍhātvamabhyeti punarbhedairanantatām || 5 ||  
  
kumbhaḥ pañcavidho jñeyastatraikaḥ puritādanu |  
vidhṛto recakātpaścāddvitīyaḥ parikīrtitaḥ || 6 ||  
  
dvayorante dvayaṃ cānyatsvabhāvasthaśca pañcamaḥ |  
sthānāntaraprabhedena gacchatyeṣo'pyanantatām || 7 ||  
  
recakaḥ pūrvavajjñeyo dvidhābhūtaḥ ṣaḍātmakaḥ |  
sthānasaṃstambhito vāyustasmādutkṛṣya nīyate || 8 ||  
  
p. 113)  
  
yo'nyapradeśasaṃprāptyai sa utkarṣaka iṣyate |  
tasmādapi punaḥ sthānaṃ yato nītastadāhṛtaḥ || 9 ||  
  
apakarṣaka ityukto dvāvapyetāvanekadhā |  
eṣāmabhyasanaṃ kuryātpadmakādyāsanasthitaḥ || 10 ||  
  
adhamaḥ sakṛdudghāto madhyamaḥ siddhido mataḥ |  
jyeṣṭhaḥ syādyastrirudghātaḥ sa ca dvādaśamātrakaḥ || 11 ||  
  
trirjānuveṣṭanānmātrātriguṇachoṭikātrayāt |  
ajitāṃ nākramenmātrāṃ vāyudoṣanivṛttaye || 12 ||  
  
pratyaṅgadhāraṇādvāyuṃ na ca cakṣuṣi dhārayet |  
nābhihṛttālukaṇṭhasthe vivṛte maruti kramāt || 13 ||  
  
catasro dhāraṇā jñeyā śikhyamvvīśāmṛtātmikāḥ |  
yadyatra cintayeddravyaṃ tattatsarvagataṃ smaret || 14 ||  
  
bindunādātmakaṃ rūpamīśānīṃ dhāraṇāṃ śritam |  
amṛtāyāḥ smaredinduṃ kālatyāgoktavartmanā || 15 ||  
  
dhāraṇābhirihaitābhiryogī yogapathe sthitaḥ |  
heyaṃ vastu parityajya yāyātpadamanuttamam [g: padamanāmayamiti] || 16   
||  
  
trivedadbīndusaṃkhyātasamudghātāstvimā matāḥ |  
etābhirapyadho'pyuktaṃ phalaṃ prāpnotyanuttamam || 17 ||  
  
p. 114)  
  
yogāṅgatve samāne'pi tarko yogāṅgamuttamam |  
heyādyālocanā tasmāttatra yatnaḥ praśasyate || 18 ||  
  
mārge cetaḥ sthirībhūte heye'pi viṣayecchayā |  
preryaṃ tenānayettāvadyāvatpadamanāmayam || 19 ||  
  
tadarthabhāvanāyuktaṃ manodhyānamudāhṛtam |  
tadeva paramaṃ jñānaṃ bhāvanāmayamiṣyate || 20 ||  
  
muhūrtādeva tatrasthaḥ samādhiṃ pratipadyate |  
tatrāpi ca suniṣpanne phalaṃ prāpnotyabhīpsitam || 21 ||  
  
yatkiṃciccintayedvastu nānyatvaṃ pratipadyate |  
tena tanmayatāmāpya bhavetpaścādabhāvavat || 22 ||  
  
pañcatāmiva saṃprāptastīvrairapi na cālyate |  
tataḥ śabdādibhiryogī yoginīkulanandanaḥ || 23 ||  
  
ityanena vidhānena pratyāhṛtya mano muhuḥ |  
prāṇāyāmādikaṃ sarvaṃ kuryādyogaprasiddhaye || 24 ||  
  
sarvamapyathavā bhogaṃ manyamāno virūpakam |  
svaśarīraṃ parityajya śāśvataṃ padamṛcchati || 25 ||  
  
tadā pūrvoditaṃ nyāsaṃ kālānalasamaprabham |  
viparītavidhānena kuryā * * dviyugmatām || 26 ||  
  
āgneyīṃ dhāraṇāṃ kṛtvā sarvamarmapratāpinīm |  
pūrayedvāyunā dehamaṅguṣṭhānmastakāntikam || 27 ||  
  
p. 115)  
  
tamutkṛṣya tato'ṅguṣṭhādbrahmarandhrāntamānayet |  
chedayetsarvamarmāṇi mantrenānena yogavit || 28 ||  
  
jīvamādidvijārūḍhaṃ śiromālādisaṃyutam |  
kṛtvā tadagre kurvīta dvijamādyamajīvakam [k: mādyaṃ sajīvakamiti] ||   
29 ||  
  
ityeṣā kathitā kālarātrirmarmanikṛntanī |  
naināṃ samuccareddevi ya iccheddīrghajīvitam || 30 ||  
  
śatārdhoccārayogena jāyate mūrdhni vedanā |  
evaṃ pratyayamālocya mṛtyujiddhyānamāśrayet || 31 ||  
  
nipīḍya taṃ tatastratra bindunādādicintakam |  
vegādutkṛṣya tatrasthakālarātrīṃ visarjayet || 32 ||  
  
tatsakāśādbhavetsiddhiḥ sarvamantroktalakṣaṇā || 33 ||  
  
tadeva mantrarūpeṇa ma (nuṣyaiḥ) samupāsyate |  
eṣa te jñeyasadbhāvaḥ kathitaḥ suravandite || 34 ||  
  
abhaktasya guhasyāpi nākhyeyo jātucinmayā |  
udaraṃ sarvamāpūrya brahmarandhrāntamāgatam || 35 ||  
  
vāyuṃ bhramaṇayogena [k: tadā bhramaṇeti] tatastaṃ prerayettathā |  
yāvatprāṇapradeśāntaṃ yogināṃ manasepsitam || 36 ||  
  
p. 116)  
  
vyāpyate punarā (vṛtya) tathaiva nābhimaṇḍalam |  
evaṃ samabhyasettāvadyāvadvāsarasaptakam || 37 ||  
  
tadāprabhṛti saṃyuktaḥ karṣayettridaśānapi |  
anenākṛṣya vijñānaṃ sarvayoginiṣevitam || 38 ||  
  
gṛhṇīyādyogayuktātmā kimanyaiḥ kṣudraśāsanaiḥ |  
prathamaṃ mahatī ghūrṇirabhyāsāttasya jāyate || 39 ||  
  
tataḥ prakampo deveśi jvalatīva tato'pyaṇuḥ |  
  
iti śrīmālinīvijayottare tantre saptadaśo'dhikāraḥ || 17 ||  
  
  
  
  
atha  
  
aṣṭādaśo'dhikāraḥ |  
  
śṛṇu devi paraṃ guhyamaprāpyamakṛtātmanām |  
yanna kasyacidākhyātaṃ tadadya kathayāmi te || 1 ||  
  
sarvamanyatparityajya cittamatra niveśayet |  
mṛchailadhāturatnādibhavaṃ liṅgaṃ na pūjayet || 2 ||  
  
yajedādhyātmikaṃ liṅgaṃ yatra līnaṃ carācaram |  
bahirliṅgasya liṅgatvamanenādhiṣṭhitaṃ [g: manyenādhiṣṭhitamiti]   
yataḥ || 3 ||  
  
ataḥ prapūjayedetatparamādvaitamāśritaḥ |  
anudhyānena deveśi pareṇa paramāṇunā || 4 ||  
  
yo'nudhyātaḥ sa evaitalliṅgaṃ paśyati nāparaḥ |  
yadetatspandanaṃ nāma hṛdaye samavasthitam || 5 ||  
  
tatra cittaṃ samādhāya kampa udbhava eva ca |  
tatra praśāntimāpanne māsenaikena yogavit || 6 ||  
  
hṛdayādutthitaṃ liṅgaṃ brahmarandhrāntamīśvari |  
svapramoddyotitāśeṣadehāntamamaladyuti || 7 ||  
  
tatraiva paśyate sarvaṃ mantrajālaṃ mahāmatiḥ |  
tanmastakaṃ samāruhya māsamātramananyadhīḥ || 8 ||  
  
p. 118)  
  
tatastatra suniṣpanne ṣaṇmāsātsarvasiddhayaḥ |  
etalliṅgamavijñāya yo liṅgī liṅgamāśrayet || 9 ||  
  
vṛthā pariśramastasya na liṅgaphalamaśnute |  
śaivametanmahāliṅgamātmaliṅge (na) siddhyati || 10 ||  
  
siddhe'tra liṅgavalliṅgī liṅgastho liṅgavarjitaḥ |  
bhavatīti kimāścaryametasmālliṅgaliṅgitaḥ || 11 ||  
  
anena liṅgaliṅgena yadā yogī bahirvrajet |  
tadā liṅgīti vijñeyaḥ purāntaṃ liṅgamiṣyate || 12 ||  
  
etasmālliṅgavijñānādyogino liṅgitāḥ smṛtāḥ |  
anenādhiṣṭhitāḥ mantrāḥ śāntaraudrādibhedataḥ || 13 ||  
  
bhavantīti kimāścaryaṃ tadbhāvagatacetasaḥ |  
raudraṃ bhāvaṃ samāśritya yadi yogaṃ samabhyaset || 14 ||  
  
durnirīkṣyo bhavetsarvaiḥ sadevāsuramānuṣaiḥ |  
gamāgamavinirmuktaḥ sarvadṛṣṭirakātaraḥ || 15 ||  
  
muhūrtaṃ tiṣṭhate yāvattāvadeveśamāpnuyāt |  
āviṣṭaḥ paśyate sarvaṃ sūryakoṭisamadyuti || 16 ||  
  
yattadakṣaramavyaktaṃ śaivaṃ bhairavamityapi |  
taṃ dṛṣṭvā vatsarārdhena yogī sarvajñatāmiyāt || 17 ||  
  
ya evainaṃ samāsādya yastṛptimadhigacchati |  
na ca kṛttrimayogeṣu sa muktaḥ sarvabandhanaiḥ || 18 ||  
  
p. 119)  
  
prāṇāyāmādikairliṅgairyogāḥ syuḥ kṛtrimā matāḥ |  
tena te'kṛtakasyāsya kalāṃ nārhanti ṣoḍaśīm || 19 ||  
  
etatsamabhyasanyogī divyacihnāni paśyati |  
upaviṣṭa ṛjuryogī na kiñcidapi cintayet || 20 ||  
  
muhūrtānnirdahetsarvaṃ dehasthamakṛtaṃ kṛtam |  
dahyamānasya tasyeha prakampānubhavo bhavet || 21 ||  
  
tatastatra sthirībhūte jyotirantaḥ prakāśate |  
tāṃ dṛṣṭvā paramāṃ dīptiṃ divyajñānaṃ pravartate || 22 ||  
  
svatantraśivatāmeti bhuñjāno viṣayānapi |  
animīlitadivyākṣo yāvadāste muhūrtakam || 23 ||  
  
tasmātsarvagataṃ bhāvamātmanaḥ pratipadyate |  
tameva bhāvayedyatnātsarvasiddhiphalepsayā || 24 ||  
  
tatastaṃ bhāvayedyogī kampamāno'tyanulvaṇam |  
tataḥ prapaśyate tejo lalāṭāgre samantataḥ || 25 ||  
  
dṛṣṭvā tatparamaṃ tejo [k: paratamaṃ teja] divyajñānamavāpnuyāt |  
ṣaḍbhirmāsairanāyāsādvatsareṇa prasiddhyati || 26 ||  
  
śivatulyabalo bhūtvā yatreṣṭaṃ tatra gacchati |  
cetaḥ sarvagataṃ kṛtvā muhūrtādeva yogavit || 27 ||  
  
p. 120)  
  
śaktyāveśamavāpnoti prakampānubhavātmakam |  
tatastatra sthirībhūte māsamātreṇa yogavit || 28 ||  
  
śāktaṃ prapaśyate tejaḥ sabāhyābhyantare sthiram |  
tatra samyak suniṣpanne sarvendriyajamādarāt || 29 ||  
  
tatra sphuṭamavāpnoti vijñānamanivāritam |  
sarvagaṃ cātra vijñeyaṃ yadakṣārthena [g: yadakṣārthairna saṃgatamiti]   
saṃgatam || 30 ||  
  
ekamevedamākhyātaṃ tattvaṃ paryāyabhedataḥ |  
karmendriyāṇi buddhyantaṃ parityajya samastakam || 31 ||  
  
bhāvayetparamāṃ śaktiṃ sarvatraiva vicakṣaṇaḥ |  
niścalaṃ tu manaḥ kṛtvā yāvattanmayatāṃ gataḥ || 32 ||  
  
tāvatsarvagataṃ bhāvaṃ kṣaṇamātrātprapadyate |  
nirdahya pāśajālāni yatheṣṭaṃ phalamāpnuyāt || 33 ||  
  
tasmātsamabhyasedenaṃ kṛtvā niścayamātmanaḥ |  
yatrādhāravinirmukto jīvo layamavāpsyati || 34 ||  
  
tatsthānaṃ sarvamantrāṇāmutpattikṣetramiṣyate [k: utpattisthānamiti] |  
dvividhaṃ tatparijñeyaṃ bāhyābhyantarabhedataḥ || 35 ||  
  
prayātavyādhikā mātrā sā jñeyā sarvasiddhidā |  
athavā gacchatastasya svapnavṛttyā vicakṣaṇaḥ || 36 ||  
  
p. 121)  
  
nirodhaṃ madhyame sthāne kurvīta kṣaṇamātrakam |  
paśyate tatra cicchaktiṃ tuṭimātrāmakhaṇḍitām || 37 ||  
  
tadeva paramaṃ tattvaṃ tasmājjātamidaṃ jagat |  
sa eva mantradehastu siddhayogīśvarīmate || 38 ||  
  
tenaivāliṅgitā mantrāḥ sarvasiddhiphalapradāḥ |  
īṣadvyāvṛttavarṇastu heyopādeyavarjitaḥ || 39 ||  
  
yāṃ saṃvittimavāpnoti śivatattvaṃ taducyate |  
tatra cittaṃ sthirīkurvansarvajñatvamavāpnuyāt || 40 ||  
  
tatraiva divyacihnāni paśyate ca na saṃśayaḥ |  
yatraiva kutracidgātre vikāra upajāyate || 41 ||  
  
saṃkalpapūrvako devi tattattvaṃ tattvamuttamam |  
tadabhyasenmahāyogī sarvajñatvajigīṣayā || 42 ||  
  
prāpnoti paramaṃ sthānaṃ bhuktvā siddhiṃ yathepsitām |  
gandhapuṣpādibhiryogī nityamātmānamādarāt || 43 ||  
  
brahmarandhrapradeśe tu pūjayedbhāvato'pi vā |  
dravaddravyasamāyogātsnapanaṃ [k: dravyādravyeti] tasya jāyate || 44 ||  
  
gandhapuṣpādigandhasya grahaṇaṃ yajanaṃ matam |  
ṣaḍrasāsvādanaṃ tasya naivedyāya prakalpate || 45 ||  
  
p. 112)  
  
yamevoccārayedvarṇaṃ sa japaḥ parikīrtitaḥ |  
tatra cetaḥ samādhāya dahyamānasya vastunaḥ || 46 ||  
  
jvālāntastiṣṭhate yāvattāvaddhomaḥ [g: tāvaddhūma] kṛto bhavet |  
yadeva paśyate rūpaṃ tadeva dhyānamiṣyate || 47 ||  
  
prasaṅgādidamuddiṣṭamadvaitayajanaṃ mahat |  
udayārkasamābhāsamūrddhvadvāre [k: samābhyāseti] manaḥ sthiram || 48   
||  
  
hṛdi vā tattathā kuryāddvādaśānte'tha vāpnuyāt |  
tato māsārdhamātreṇa tadrūpamupalabhyate || 49 ||  
  
upalabdhaṃ tadabhyasya sarvajñatvāya kalpate |  
vastreṇa mukhamācchādya yogī lakṣye niyojayet || 50 ||  
  
nābhikandādadhastāttu yāvattattvaṃ śikhāvadhi |  
sūkṣmatārakasaṃkāśaṃ raśmijvālākarālitam || 51 ||  
  
prāṇaśaktyavasāne tu paśyate rūpamātmanaḥ |  
tadevābhyasato devi vikāsamupagacchati || 52 ||  
  
tanmukhaṃ sarvamantrāṇāṃ sarvatantreṣu paṭhyate |  
tato'sya māsamātreṇa kācitsaṃvittiriṣyate || 53 ||  
  
yataḥ sarvaṃ vijānāti hṛdaye saṃvyavasthitam |  
tāṃ jñātvā kasyacidyogī na samyakpratipādayet || 54 ||  
  
p. 123)  
  
adhyāyātkathanaṃ kuryānnākāle mṛtyumāpnuyāt |  
mṛto'pi śvabhrasaṃghāte krameṇa paripacyate || 55 ||  
  
evaṃ jñātvā mahādevi svahitaṃ samupārjayet |  
śiṣyo'pyanyāyato gṛhṇannarakaṃ pratipadyate || 56 ||  
  
na ca tatkālamāpnoti vacastvavitathaṃ mama |  
nyāyena jñānamāsādya paścānna pratipadyate || 57 ||  
  
tadā tasya prakurvīta vijñānāpahṛtiṃ budhaḥ |  
dhyātvā tamagrataḥ sthāpya svarūpeṇaiva yogavit || 58 ||  
  
ṣaḍvidhaṃ vinyasenmārgaṃ tasya dehe puroktavat |  
tatastaṃ dīpamālokya tadaṅguṣṭhāgrataḥ kramāt || 59 ||  
  
nayettejaḥ samāhṛtya dvādaśāntamananyadhīḥ |  
tatastaṃ tatra saṃcintya śivenaikatvamāgatam || 60 ||  
  
tatra dhyāyettamorūpaṃ tirobhāvanaśīlanam |  
patantīṃ tena mārgeṇa hyaṅguṣṭhāgrāntamāgatām || 61 ||  
  
sabāhyābhyantaraṃ dhyāyenniviḍāñjana saprabhām |  
anena vidhinā tasya mūḍhabuddhardurātmanaḥ || 62 ||  
  
vijñānamantravidyādyā na kurvantyupakāritām |  
cittābhisaṃdhimātreṇa hyadṛṣṭasyāpi jāyate || 63 ||  
  
kathaṃcidupalabdhasya nityamevāpakāriṇaḥ |  
athavā sūryabimbābhaṃ dhyātvā vicchedyamagrataḥ || 64 ||  
  
p. 124)  
  
svarbhānurūpayā śaktyā grastaṃ tamanucintayet |  
aparādhasahasraistu kopena mahatānvitaḥ || 65 ||  
  
vidhimenaṃ prakurvīta krīḍārthaṃ na tu jātucit |  
anena vidhinā bhraṣṭo vijñānādapareṇa ca || 66 ||  
  
na śakyo yojituṃ bhūyo yāvattenaiva noddhṛtaḥ |  
karuṇākṛṣṭacittastu tasya kṛtvā viśodhanam || 67 ||  
  
prāṇāyāmādibhistīthaiḥ prāyaścittairvidhiśrutaiḥ |  
tatastasya prakurvīta dīkṣāṃ pūrvoktavartmanā || 68 ||  
  
tataḥ sarvamavāpnoti phalaṃ tasmādananyadhīḥ |  
evaṃ jñātvā prayatnena garumāsādayetsudhīḥ || 69 ||  
  
yataḥ saṃtoṣa utpannaḥ śivajñānāmṛtātmakaḥ |  
na tasyānveṣayedvṛttaṃ śubhaṃ vā yadi vāśubham || 70 ||  
  
sa eva tadvijānāti yuktaṃ vāyuktameva vā |  
akāryeṣu yadā saktaḥ prāṇadravyāpahāriṣu || 71 ||  
  
tadā nivāraṇīyo'sau praṇatena vipaścitā |  
tenātivāryamāṇo'pi yadyasau na nivartate || 72 ||  
  
tadānyatra kvacidgatvā śivamevānucintayet |  
eṣa yogavidhiḥ proktaḥ samāsādyogināṃ hitaḥ || 73 ||  
  
nātra śuddhirnacāśuddhirna bhakṣyādivicāraṇam |  
na dvaitaṃ nāpi cādvaitaṃ liṅgapūjādikaṃ na ca || 74 ||  
  
p. 125)  
  
na cāpi tatparityāgo niṣparigrahatāpi vā |  
saparigrahatā vāpi jaṭābhasmādisaṃgrahaḥ || 75 ||  
  
tattyāgo na vratādīnāṃ caraṇācaraṇaṃ ca yat |  
kṣetrādisaṃpraveśaśca samayādiprapālanam || 76 ||  
  
parasvarūpaliṅgādi [k: paraliṅgasvarūpādīti] nāmagotrādikaṃ ca yat |  
nāsminvidhīyate kiṃcinna cāpi pratiṣidhyate || 77 ||  
  
vihitaṃ sarvamevātra [k: sarvamevedamiti] pratiṣiddhamathāpi vā |  
kiṃtvetadatra deveśi niyamena vidhīyate || 78 ||  
  
tattve cetaḥ sthirīkāryaṃ suprayatnena yoginā |  
tacca yasya yathaiva syātsa tathaiva samācaret || 79 ||  
  
tattve niścalacittastu bhuñjāno viṣayānapi |  
na saṃspṛśyeta doṣaiḥ sa padmapatramivāmbhasā || 80 ||  
  
viṣāpahārimantrādisaṃnaddho [kh: taṃ0 ca mantrādisaṃyukta]   
bhakṣayannapi |  
viṣaṃ na muhyate tena tadvadyogī mahāmatiḥ || 81 ||  
  
ityetatkathitaṃ devi kimanyatparipṛcchasiṃ |  
  
iti śrīmālinīvijayottare tantre paramavidyādhikāro nāmāṣṭādaśo'dhikāraḥ || 18 ||  
  
  
  
  
atha  
  
ekonaviṃśo'dhikāraḥ |  
  
athainaṃ paramaṃ yogavidhimākarṇya śāṅkarī |  
punarāha prasannāsyā praṇipatya jagadgurum || 1 ||  
  
sādhyatvena śrutā deva bhinnayonistu mālinī |  
vidyātrayaṃ savidyāṅgaṃ vidhivaccāvadhāritam || 2 ||  
  
adhunā śrotumicchāmi hyabhinnā sādhyate katham |  
hitāya sādhakendrāṇāṃ prasādādvaktumarhasi || 3 ||  
  
evamukto maheśānyā jagatāṃ patirādarāt |  
vikasadvadanāmbhojaḥ pratyuvāca vaco'mṛtam || 4 ||  
  
ārirādhayiṣuḥ śaṃbhuṃ kuloktavidhinā budhaḥ |  
kulacakraṃ yajedādau budho dīkṣoktavartmanā || 5 ||  
  
tato japetparāṃ śaktiṃ lakṣamekamakhaṇḍitam |  
parābījapuṭāntaḥsthāṃ na drutāṃ na vilambitām || 6 ||  
  
tadvatkhaṇḍāṣṭakaṃ cāsyā lakṣaṃ lakṣamakhaṇḍitam |  
japetkuleśvarasyāpi lakṣaṣaṭkamananyadhīḥ || 7 ||  
  
homayitvā daśāṃśena dravyaṃ pūrvoditaṃ budhaḥ |  
nityānusmṛtiśīlasya vāksiddhiḥ saṃprajāyate || 8 ||  
  
p. 127)  
  
svakūle japayuktasya aśaktasyāpi sādhane |  
bhavanti kanyasā [g: kanyakā devīti] devi saṃsāre bhogasaṃpadaḥ || 9 ||  
  
śaktastu sādhayetsiddhiṃ madhyamāmuttamāmapi |  
kṛtasevāvidhiḥ pṛthvīṃ bhramedudbhrāntapattrivat [g: patravaditi] || 10   
||  
  
nagare pañcarātraṃ tu trirātraṃ pattane tu vai |  
grāme'pi caikarātraṃ tu sthitvainaṃ vidhimācaret || 11 ||  
  
yannāmādyakṣaraṃ yatra varge tattasya [k: vargatattvasyeti] vastunaḥ |  
kulamuktaṃ vidhānajñairnagarāderna saṃśayaḥ || 12 ||  
  
yā yatra devatā varge vācyatve saṃvyavasthitā [k: saṃvyavasthitiriti] |  
saiva tasya patitvena dhyeyā pūjyā ca sādhakaiḥ || 13 ||  
  
tasya kiṃcitsamāsādya nagarādikamādarāt |  
svadigvargasthito [g: svadiśi saṃsthita] bhūtvā cakraṃ yojya nijodaye   
[niyojayet] || 14 ||  
  
avā * * * samekaika udite * * * * |  
devatā māheśvara * * * * * * * * * || 15 ||  
  
krameṇaiva yathā rātrau * * * * tathā divā |  
svadiśi svodaye vargaṃ tamevānusmaredbudhaḥ || 16 ||  
  
p. 128)  
  
tiṣṭhedanyodayaṃ yāvattataḥ svāṃ diśamāśrayet |  
svakulaṃ cintayanyāyāttaddeśakulameva [k: yāvattaddeśeti] vā || 17 ||  
  
yāvadanyāṃ diśaṃ mantrī tatastadanucintayet |  
evaṃ yāvatsvakaṃ sthānaṃ kulacakroktavartmanā || 18 ||  
  
bhramitvā punarāyāti pūrvakālakrameṇa ca |  
tāvadāgatya deveśi taddeśakulanāyikā || 19 ||  
  
dadedbhakṣyādikaṃ kiṃciddāpayedvātha kenacit |  
anena vidhinā yukto guptācāro dṛḍhavrataḥ | 20 ||  
  
yoginīmelakaṃ prāpya ṣaṇmāsenaiva siddhyati |  
duṣkaro'yaṃ vidhirdevi sattvahīnairnarādhamaiḥ || 21 ||  
  
sarvasiddhikaro mukhyaḥ kulaśāstreṣu sarvataḥ |  
athaikasminnapi grāme pattane nagare'pi vā || 22 ||  
  
taddigbhāgaṃ samāśritya tadevaṃ japate kulam |  
tribhirabdairanāyāsātsādhayeduttamaṃ phalam || 23 ||  
  
lokayātrāparityakto grāsamātraparigrahaḥ |  
athavā nābhicakre tu dhyānacakraṃ kulātmakam || 24 ||  
  
cetasā bhramaṇaṃ kuryātsarvakālakrameṇa tu |  
tato'sya vatsarārdhena dehāntaṃ yoginīkulam || 25 ||  
  
p. 129)  
  
āvirbhavatyasaṃdehātsvavijñānaprakāśakam |  
tenāvirbhūtamātreṇa yogī yogikule kulī || 26 ||  
  
bhavedapi patirdevi yogināṃ parameśvari |  
athavā cintayeddevi yakārādikamaṣṭakam || 27 ||  
  
svarūpeṇa prabhākārakarālākulavigraham |  
tasya madhye kuleśānaṃ svabodhakamanusmaran || 28 ||  
  
sarvameva ca tatpaścāccakraṃ dīpaśikhākṛti |  
saṃbhūtaṃ cintayedyogī yoginīpadakāṅkṣayā || 29 ||  
  
etasminvyaktimāpanne piṇḍasthaṃ buddha ucyate |  
tato'syākasmikī devi mahāmudropajāyate || 30 ||  
  
śṛṅgāravīrakāruṇyaśokakopādayastathā |  
prabuddhametaduddiṣṭaṃ piṇḍasthamamarārcite || 31 ||  
  
divasairabhiyuktasya tato'sya bahubhirdinaiḥ |  
dharāditattvabhāvānāṃ saṃvittirupajāyate || 32 ||  
  
suprabuddhaṃ tadicchanti piṇḍasthaṃ jñānamuttamam |  
cakraṃ ca triguṇāṣṭāramathavā tatra cintayet || 33 ||  
  
kādihāntākṣarākrāntaṃ pūrvarūpaṃ savindukam |  
tatrāpi pūrvavatsarvaṃ kurvannetatphalaṃ labhet || 34 ||  
  
ādivarṇānvitaṃ vātha ṣoḍaśāramanusmaran |  
madhyakrameṇa vā yogī pañcamaṃ cumbakādibhiḥ || 35 ||  
  
p. 130)  
  
dvāsaptatisahasrāṇi nāḍīnāṃ nābhicakrake |  
yataḥ piṇḍatvamāyānti tenāsau piṇḍa ucyate || 36 ||  
  
tatra sthitaṃ tu yajjñeyaṃ piṇḍasthaṃ tadudāhṛtam |  
a * * mala * * tkeśa * * * * * * kam ||   
37 ||  
  
vijvaratvamavāpnoti vatsareṇa yadṛcchayā |  
cakrapañcakametaddhi pūrvavaddhṛdaye sthitam || 38 ||  
  
padasthamiti śaṃsanti caturbhedaṃ vicakṣaṇāḥ |  
yatrārthāvagatirdevi tatsthānaṃ padamucyate || 39 ||  
  
catuṣkamatra vijñeyaṃ bhedaṃ pañcadaśātmakam |  
sarvatobhadrasaṃsiddhau sarvatobhadratāṃ vrajet || 40 ||  
  
jarāmaraṇanairguṇyanirmukto yogacintakaḥ |  
vyāptāvapi prasiddhāyāṃ māyādhastattvagocaraḥ || 41 ||  
  
vetti tatpatitulyatvaṃ tadīśatvaṃ ca gacchati |  
padasthe kiṃtu candrābhaṃ pradīpābhaṃ na cintayet || 42 ||  
  
etadevāmṛtaughena dehamāpūrayatsvakam |  
cintitaṃ mṛtyunāśāya bhavatīti kimadbhutam || 43 ||  
  
upalakṣaṇametatte candrabimbādyudīritam |  
yena yenaiva rūpeṇa cintyate parameśvarī || 44 ||  
  
piṇḍasthādiprabhedeṣu tenaiveṣṭaphalapradā |  
rūpamaiśvaramicchanti śivasyāsivahāriṇaḥ || 45 ||  
  
p. 131)  
  
yadbhrūmadhyasthitaṃ yasmārttena tatra vyavasthitam |  
pañcakaṃ sūryasaṃkāśaṃ rūpasthamabhidhīyate || 46 ||  
  
tatrāpi pūrvavatsiddhirīśvarāntapadodbhavā |  
rūpātītaṃ tu deveśi prāgevoktamanekadhā || 47 ||  
  
etyeṣā kulacakrasya samāsādvyāptiruttamā |  
kathitā sarvasiddhyarthaṃ siddhayogīśvarīmate || 48 ||  
  
sarvadātha vibhedena pṛthagvarṇavibhedataḥ |  
vidyādisarvasaṃsiddhyai yogināṃ yogamicchatām || 49 ||  
  
bhūyo'pi saṃpradāyena varṇabhedaśca kīrtyate |  
strīrūpāṃ hṛdi saṃcintya sitavastrādibhūṣitām [k: bhūṣaṇāmiti] || 50 ||  
  
nābhicakropaviṣṭāṃ tu candrakoṭisamaprabhām |  
bījaṃ yatsarvaśāstrāṇāṃ tattadā syādanāratam || 51 ||  
  
svakīyenaiva vaktreṇa nirgacchatpravicintayet |  
tārahāralatākāraṃ visphuratkiraṇākulam || 52 ||  
  
varṇaistārakasaṃkāśairārabdhamamitadyuti |  
māsārdhācchāstrasaṃghātamudgiratyanivāritam || 53 ||  
  
svapne māsātsamādhisthaḥ ṣaḍbhirmāsairyathecchayā |  
ucchinnānyapi śāstrāṇi granthataścārthato'pi vā || 54 ||  
  
p. 132)  
  
jānāti vatsarādyogī yadi tanmayatāṃ [k: cinmayatāmiti] gataḥ |  
anuṣaṅgaphalaṃ caitatsamāsādupavarṇitam || 55 ||  
  
vidyeśvarasamānatvasiddhiranyāśca siddhayaḥ |  
prativarṇavibhedena yathedānīṃ tathocyate || 56 ||  
  
dhyātavyā yogibhirnityaṃ tattatphalabubhukṣubhiḥ |  
vinyāsakramayogana trividhenāpi vartmanā || 57 ||  
  
yo yatrāṅge sthito varṇaḥ kulaśaktisamudbhavaḥ |  
taṃ tatraiva samādhāya svarūpeṇaiva yogavit || 58 ||  
  
sphuratprabhāstatimiraṃ kuvannatra manaḥ sthiram |  
pūrvakālakramādeva tattvābhyāsoktavartmanā || 59 ||  
  
tadvarṇavyāptijaṃ sarvaṃ prāpnoti phalamuttamam |  
athavā yojayetkaścidenāṃ vaśyādikarmasu || 60 ||  
  
tadā prasādhayatyāśu sādhakasya samīhitam |  
uditādityavarṇābhāṃ samastākṣarapaddhatim || 61 ||  
  
icchayaināṃ suvarṇābhāṃ sravantīṃ madirāṃ muhuḥ |  
saptāhaṃ cintayedyasya sarvāṅgeṣu yathākramam || 62 ||  
  
sa vaśyo dāsavadbhūtvā nānyaṃ svāminamicchati |  
trisaptādrūpasaṃpannāṃ padavibhrāntalocanām || 63 ||  
  
p. 133)  
  
urvaśīmapyanāyāsādānayetkimu mānuṣīm |  
anenaiva vidhānena vāyuvahnipurāntagām || 64 ||  
  
piṇḍākṛṣṭīkarī jñeyā yojanānāṃ [ ] śatairapi |  
śaratpūrṇaniśānāthavarṇābhaiṣānusaṃdhitā || 65 ||  
  
vidadhātyatulāṃ śāntimātmano'tha parasya vā |  
drutahemapratīkāśā svasthāne saṃprayojitā || 66 ||  
  
mahatīṃ puṣṭimādhatte daśāhenaiva śāṅkari |  
jambūphalarasābhāsāṃ vajrakīlakasaṃnibhām || 67 ||  
  
kīlane cintayedyogī mohane śukapicchavat |  
vajranīlapratīkāśāṃ pratisthānanikṛntanīm || 68 ||  
  
kālānalasamasparśāṃ ripunāśāya cintayet |  
mālāyaṣṭarabhītānāṃ [g: mālayiṣṭarabhīṣṭānāmiti]   
kulamadrisamopamam (?) || 69 ||  
  
cintayeddhūmasaṃkāśāmatyantamanalākulām |  
śāntikarmoktavatkopapraśāntāvapyanusmaran || 70 ||  
  
tāpane tu tathā kiṃtu svarūpaṃ sūryavadbudhaḥ |  
vidveśe tu kapotābhāṃ bhañjane cāṣasaṃnibhām || 71 ||  
  
utsāde nīlaharitapītaraktāsitāṃ smaret |  
pratyaṅgavyādhisaṃbhūtāvekameva tadudbhavam || 72 ||  
  
p. 134)  
  
varṇaṃ vicintayedyogī māraṇoktena vartmanā |  
tadvattu śāntikarmoktavartmanā tatprasāntaye || 73 ||  
  
cintayetkṛtake vyādhisaṃghāte sahaje'pi vā |  
athavaitāṃ japankaścidvāksiddhimabhivāñchati || 74 ||  
  
tadānena vidhānena prakuryādakṣamālikām |  
maṇimauktikaśaṅkhādipadmākṣādivinirmitām || 75 ||  
  
hemādidhātujāṃ vātha śatārdhapramitāṃ [k: śatārdhākṣamitāmiti]   
budhaḥ |  
yathā svabāhumātrā syādvalayākṛtitāṃ gatā || 76 ||  
  
tāṃ gṛhītvā samālabhya gandhadhūpādhivāsitām |  
pūjayitvā kuleśānaṃ tatra śaktiṃ niveśayet || 77 ||  
  
pratyekamuccaredbījaṃ parābījapuṭāntagam [k: bījapuṭaṃ gartamiti] |  
prasphuratkṣāntamekasminnādyakṣe viniyojayet || 78 ||  
  
ādyarṇaṃ vyāpakaṃ bhūyaḥ sarvādhiṣṭhāyakaṃ smaret |  
dvividhe'pi hi varṇānāṃ bhede vidhirayaṃ mataḥ || 79 ||  
  
dvitīyaṃ vyāpakaṃ varṇaṃ dvitīyaṃ pūrvavannyaset |  
tṛtīyādiṣu varṇeṣu phānteṣvapyevamiṣyate || 80 ||  
  
tataḥ śaktimanusmṛtya sūtrābhāmekamānasaḥ |  
akṣamadhyagatāṃ kuryādakṣasūtraprasiddhaye || 81 ||  
  
p. 135)  
  
cakravadbhrāmayedenāṃ yadevātra prabhāṣate |  
tatsarvaṃ mantrasaṃsiddhyai japatvena prakalpate || 82 ||  
  
homaḥ syāddīkṣite tadvaddahyamāne'tra vastuni |  
viparītaprayogena saṃkruddho bhrāmayedyadi || 83 ||  
  
nadā mārayate śatruṃ sabhṛtyabalavāhanam |  
abhimantrya yadevātra cetasā karma sādhakaḥ || 84 ||  
  
rātrau saumyādibhede'tra bhrāmayedakṣasūtrakam |  
tadeva siddhyate devi kṛtasevāvidheḥ [g: sevāvidhiriti] priye || 85 ||  
  
sevā cātrākṣasūtrasya ṣaṇmāsaṃ parivartanam |  
vidhāvatra niyuktasya yogino vatsaratrayāt || 86 ||  
  
vāksiddhirjāyate devi sarvalokasudurlabhā |  
vāksiddhernāparā siddhiruttamā bhuvi jātucit || 87 ||  
  
vāco varṇātmikā yasmādvarṇarūpā ca mālinī |  
athavā cintayedenāmulkākārāṃ vicakṣaṇaḥ || 88 ||  
  
nirgacchantīṃ svakāddehādvisphurantīṃ tato'pyataḥ |  
sphuliṅgaiḥ koṭisaṃkhyātaiḥ saṃtataiḥ kiraṇākulaiḥ || 89 ||  
  
grāmaṃ vā pattanaṃ vāpi nagaraṃ deśameva vā |  
maṇḍalaṃ pṛthivī vāpi brahmāṇḍaṃ vā samastakam || 90 ||  
  
vistīrṇaṃ vā janānīkamekaikamuttamottamam |  
sa bāhyābhyantaraṃ vyāpya punaḥ pratinivṛttya ca || 91 ||  
  
p. 136)  
  
praviśantīṃ svakaṃ dehaṃ pūrvākārāmanusmaret |  
evaṃ dine dine kuryāttadgatenāntarātmanā || 92 ||  
  
tato'sya māsamātreṇa janāstatra nivāsinaḥ |  
āgacchanti yathā tīrthaṃ śaktitejopabṛṃhitāḥ || 93 ||  
  
rūpiṇyo vividhākārā lalanādyāstathā parāḥ |  
bhūcaryaḥ kṣobhamāyānti ṣaṇmāsānnātra saṃśayaḥ || 94 ||  
  
yonijā dvā majā (?) kṣetrajātāḥ pīṭhasamudbhavāḥ |  
nāyikāśca mahādevi kramātkṣubhyanti vatsarāt || 95 ||  
  
antarikṣagatā divyā brahmalokagatāśca yāḥ |  
brahmāṇḍāntargatāḥ sarvāḥ kṣobhaṃ yānti samātrayāt || 96 ||  
  
svaṃ svaṃ dadati vijñānaṃ sādhakena samīhitam |  
yadi tā na prayacchanti sādhakena samīhitam || 97 ||  
  
naśyate divyavijñānaṃ truṭyate kulasaṃtatiḥ |  
dattvā tu sādhakendreṇa prārthitaṃ phalamādarāt || 98 ||  
  
anupālitagurvājñāḥ siddhiṃ prāpsyantyanuttamām |  
tābhyo vijñānamāsādya yogī yogikule kulī || 99 ||  
  
bhuktvā yathepsitānbhogānyātyante paramaṃ padam |  
ityayaṃ kathito leśātkauliko vidhiruttamaḥ || 100 ||  
  
yogināṃ sarvasiddhyarthaṃ kulamārgānusāriṇām || 101 ||  
  
iti śrīmālinīvijayottare tantre kulacakrādhikāra ekonaviṃśaḥ || 19 ||  
  
  
  
  
atha  
  
viṃśo'dhikāraḥ |  
  
atha piṇḍādibhedena śāktaṃ vijñānamucyate |  
yogināṃ yogasidhyarthaṃ saṃkṣepānna tu vistarāt || 1 ||  
  
piṇḍaṃ śarīramityuktaṃ tadvachaktiśivātmanoḥ |  
brahmānando balaṃ tejo vīryamojaśca kīrtyate || 2 ||  
  
ajñānena niruddhaṃ tadanādyeva sadātmanaḥ |  
tadāvibhūtaye sarvamaniruddhaṃ pravartate || 3 ||  
  
tenāvirbhāvyamānaṃ tatpūrvāvasthāṃ parityajat |  
yāḥ saṃvittīravāpnoti tā adhastātprakīrtitāḥ || 4 ||  
  
tadeva padamicchanti sarvārthāvagatiryataḥ |  
tasmātsaṃjāyate nityaṃ nityameva śivātmanoḥ || 5 ||  
  
tadeva rūpamityuktamātmanaśca vinaśvaram |  
rūpātītaṃ tadevāhuryatokṣāviṣayaṃ param || 6 ||  
  
bhāvanāṃ tasya kurvīta namaskṛtya guruṃ budhaḥ |  
tāvadālocayedvastu yāvatpadamanāmayam || 7 ||  
  
naivaṃ na caivaṃ nāpyevaṃ nāpi caivamapi sphuṭam |  
cetasā yogayuktena yāvattadidamapyalam || 8 ||  
  
p. 138)  
  
kṛtvā tanmayamātmānaṃ sarvākṣārthavivarjitam |  
muhūrtaṃ tiṣṭhate yāvattāvatkampaḥ prajāyate || 9 ||  
  
bhramaṇodbhavanidrāśca kiṃcidānanda ityapi |  
tatra yatnena saṃdadhyāccetaḥ paraphalecchayā || 10 ||  
  
tadetadātmano rūpaṃ śivena prakaṭīkṛtam |  
yatra tu yaccaṃ [g: yatra tatra tviti] vijñeyaṃ śivātmakamapi sthitam || 11 ||  
  
tadrūpodbalakatvena sthitamityavadhārayet |  
tatsamabhyasato nityaṃ sthūlapiṇḍādyupāśrayāt || 12 ||  
  
caturbhedatvamāyāti bhaktyābhinnamapi svataḥ |  
sthūlapiṇḍe dvidhā proktaṃ bāhyābhyantarabhedataḥ || 13 ||  
  
bhautikaṃ bāhyamicchanti dvitīyaṃ cātivāhikam |  
tatrādyopāśrayādyogī sasaṃvittirapi sphuṭān || 14 ||  
  
bāhyārthānsaṃpragṛhṇāti kiṃcidādhyātmikānapi |  
dvitīyopāśrayāttattvabhāvārthānsaṃprapadyate || 15 ||  
  
īkṣate ca svadehāntaḥ pīṭhakṣetrādikaṃ sphuṭam |  
svarūpālocanādasya yatkiṃcidupajāyate || 16 ||  
  
tatra cetaḥ sthirīkurvaṃstadeva sakalaṃ labhet |  
tena tatra na kurvīta caitaduttamavāñchayā || 17 ||  
  
p. 139)  
  
piṇḍadvayavinirmuktā kiṃcittadvāsanānvitā |  
vijñānakevalāntasthā padamityabhidhīyate || 18 ||  
  
yataṃ etāmanupāpto vijñānakramayogataḥ |  
rūpodayātivijñānapadatvaṃ pratipadyate || 19 ||  
  
etaccaturvidhaṃ jñeyaṃ caturdhārthapratiśrayāt |  
sa ca tattvādisaṃvittipūrvastatpatitāvadhiḥ || 20 ||  
  
padabhāvavinirmuktā kiṃcittadanuvarjitā |  
avasthā svasvarūpasya prakāśakaraṇī yataḥ || 21 ||  
  
tena sārūpyamityuktā rūpasthaṃ yattadānvitam |  
uditādiprabhedena tadapyuktaṃ caturvidham || 22 ||  
  
jñānodayā ca deveśi mamatvāttatphalapradam |  
amunā kramayogena antarā yeṣu saṃdadhat || 23 ||  
  
cetaḥ śuddhamavāpnoti rūpātītaṃ paraṃ padam |  
caturvidhaṃ tadapyuktaṃ saṃvittiphalabhedataḥ || 24 ||  
  
trividhaṃ tatsamabhyasya sarvasiddhiphalecchayā |  
caturthāttu tanuṃ tyaktvā tatkṣaṇādapavṛjyate || 25 ||  
  
iti piṇḍādibhedena śivajñānamudāhṛtam |  
yogābhyāsavidhānena mantravidyāgaṇaṃ śṛṇu || 26 ||  
  
p. 140)  
  
pūrvoktavidhisaṃnaddhaḥ pradeśe pūrvacodite |  
nābhyādipañcadeśānāṃ parārṇaṃ kvāpi cintayat || 27 ||  
  
svarūpeṇa prabhābhātprakāśitatanūdaram |  
dīptibhistasya tīvrābhirābrahmabhuvanaṃ tataḥ || 28 ||  
  
evaṃ saṃsmaratastasya divasaiḥ saptabhiḥ priye |  
rudraśaktisamāveśaḥ sumahānsaṃprajāyate || 29 ||  
  
āviṣṭo bahuvākyāni saṃskṛtādīni jalpati |  
mahāhāsyaṃ tathā geyaṃ śivāruditameva ca || 30 ||  
  
karotyāviṣṭacittastu na tu jānāti kiṃcana |  
māsenaivaṃ yadā mukto yatra yatrāvalokayet || 31 ||  
  
tatra tatra diśaḥ sarvā īkṣate kiraṇākulāḥ |  
yāṃ yāmeva diśaṃ ṣaḍbhirmāsairyuktastu vīkṣate || 32 ||  
  
nānākarāṇi rūpāṇi tasyāṃ tasyāṃ prapaśyati |  
na teṣu saṃdadhecceto na cābhyāsaṃ parityajet || 33 ||  
  
kurvannetadvidhaṃ yogī bhīrurunmattako bhavet |  
vīraḥ śaktiṃ punaryāti pramādāttadgato'pi san || 34 ||  
  
vatsarādyogasaṃsiddhiṃ prāpnoti manasepsitām |  
parāparāmathaitasyā aparāṃ vā yathecchayā || 35 ||  
  
p. 141)  
  
sadbhāvaṃ mātṛsaṃghasya hṛdayaṃ bhairavasya vā |  
navātmānamapi dhyāyedratiśekharameva vā || 36 ||  
  
aghoryādyaṣṭakaṃ vāpi māheśyādikameva vā |  
amṛtādiprabhedena rudrānvā śaktayo'pi vā || 37 ||  
  
sarve tulyabalāḥ proktā rudraśaktisamudbhavāḥ |  
athavāmṛtapūrṇānāṃ prabhedaḥ procyate paraḥ || 38 ||  
  
prāṇasthaṃ parayākrāntaṃ pratyekamapi dīpitam |  
vidyāṃ prakalpayenmantraṃ prāṇākrāntaṃ parāsanam || 39 ||  
  
dvādaśārasya cakrasya ṣoḍaśārasya vā smaret |  
aṣṭārasyātha vā devi tasya tredhā śatasya vā || 40 ||  
  
ṣaḍarasyātha vā mantrī yathā sarvaṃ tathā śṛṇu |  
saṃkṣepādidamākhyātaṃ sārdhaṃ cakraśatadvayam || 41 ||  
  
etattriguṇatāṃ yāti strīpuṃyāmalabhedataḥ |  
śāntyādikarmabhedena pratyekaṃ dvādaśātmatām || 42||  
  
dakṣaścaṇḍo haraḥ śauṇḍī [k: hariścaṇḍīti] pramatho bhīmamanmathau   
|  
śakuniḥ sumatirnando gopālo'tha pitāmahaḥ || 43 ||  
  
nandā bhadrā jayā kālī karālī vikṛtānanā |  
kroṣṭakī bhīmamudrā ca vāyuvegā hayānanā || 44 ||  
  
p. 142)  
  
gambhīrā ghoṣaṇī caiva dvādaśaitāḥ prakīrtitāḥ |  
āgneyyādicatuṣkoṇā brahmāṇyādyā api priye || 45 ||  
  
siddhir-ṛddhistathā lakṣmīrdīptirmālā śikhā śivā |  
sumukhī vāmanī nandā harikeśī hayānanā || 46 ||  
  
viśveśī ca sumākhyā [g: sāmākhyā ceti] ca etā vā dvādaśa kramāt |  
etāsāṃ vācakā jñeyāḥ svarāḥ ṣaṇṭhavivarjitāḥ || 47 ||  
  
ṣoḍaśāre'mṛtādyāśca strīṣupāṭhaprabhedataḥ |  
śrīkaṇṭho'nantasūkṣmau ca trimūrtiḥ śarvarīśvaraḥ || 48 ||  
  
argheṣo bhārabhūtiśca sthitiḥ sthāṇurharastathā |  
jhiṇṭhīśo bhautikaścaiva sadyojātastathāparaḥ || 49 ||  
  
anugraheśvaraḥ krūro mahāseno'tha ṣoḍaśa |  
siddhir-ṛddhirdyutirlakṣmīrmedhā kāntiḥ svadhā dhṛtiḥ || 50 ||  
  
dīptiḥ puṣṭirmatiḥ kīrtiḥ saṃsthitiḥ sugatiḥ smṛtiḥ |  
suprabhā ṣoḍaśī ceti śrīkaṇṭhādikaśaktayaḥ || 51 ||  
  
ṣoḍaśāre svarā jñeyā vācakatvena sarvataḥ |  
aghorādyāstathāṣṭāre aghoryādyāśca devatāḥ || 52 ||  
  
māheśyādyāstathā devi caturviṃśatyataḥ śṛṇu |  
nandādikāḥ kramātsarvā brahmāṇyādyāstathaiva ca || 53 ||  
  
p. 143)  
  
saṃvarto lakulīśaśca bhṛguḥ śveto bakastathā |  
khaḍgī pinākī bhujago [k: bhujagī navamā dālirityevaṃvidhaḥ] navamo   
balireva ca || 54 ||  
  
mahākālo dviraṇḍaśca [k: duraṇḍaśceti] cchagalāṇḍaḥ śikhī tathā |  
lohito meṣamīnau ca tridaṇḍyāṣāḍhināmakau [k: tridaṇḍāṣāḍheti] || 55 ||  
  
umākānto'rdhanārīśo dāruko lāṅgulī tathā |  
tathā someśaśarmāṇau caturviṃśatyamī matāḥ || 56 ||  
  
kādibhāntāḥ parijñeyā aṣṭāre yādyamaṣṭakam |  
makāro bindurūpasthaḥ sarveṣāmupari sthitaḥ || 57 ||  
  
juṃkāro'tha tathā svāhā ṣaḍare ṣaṭkrameṇa tu |  
baliśca balinandaśca daśagrīvo haro hayaḥ || 58 ||  
  
mādhavaśca mahādevi ṣaṣṭhaḥ saṃparikīrtitaḥ |  
viśvā viśveśvarī caiva hārādrī vīranāyikā || 59 ||  
  
ambā gurvīti yoginyo bījaistaireva ṣaṭ smṛtāḥ |  
anyonyavalitāḥ sarve svāmyāvaraṇabhedataḥ || 60 ||  
  
akārādikṣakārāntāḥ sarvasiddhiphalapradāḥ |  
dhyānārādhanayuktānāṃ yogināṃ mantriṇāmapi || 61 ||  
  
athavā sarvacakrāṇāṃ madhye vidyāṃ yathepsitām |  
mantraṃ vā pūrvamuddiṣṭaṃ japandhyāyanprasidhyati || 62 ||  
  
iti saṃkṣepataḥ proktaḥ sarvakāmaphalapradam |  
  
iti śrīmālinīvijayottare tantre sarvamantranirṇayo nāma  
viṃśatitamo'dhikāraḥ || 20 ||  
  
  
  
atha  
  
ekaviṃśatitamo'dhikāraḥ  
  
athātaḥ paramaṃ guhyaṃ śivajñānāmṛtottamam |  
vyādhimṛtyuvināśāya yogināmupavarṇyate || 1 ||  
  
ṣoḍaśāre khage cakre candrakalpitakarṇike |  
svarūpeṇa parāṃ tatra sravantīmamṛtaṃ smaret || 2 ||  
  
pūrvanyāsena saṃnaddhaḥ kṣaṇamekaṃ vicakṣaṇaḥ |  
tatastu rasanāṃ [g: rasatāṃ nītveti] nītvā lambake viniyojayat || 3 ||  
  
sravantamamṛtaṃ divyaṃ candrabimbasitaṃ [k: bimbātsmitaṃ smarediti]   
smaret |  
mukhamāpūryate tasya kiṃcillavaṇavāriṇā || 4 ||  
  
lohagandhena taccātra na pivetkiṃtu nikṣipet |  
evaṃ samabhyasettāvadyāvattatsvādu jāyate || 5 ||  
  
jarāvyādhivinirmukto jāyate tatpivaṃstataḥ |  
paḍbhirmāsairanāyāsādvatsarānmṛtyujidbhavet || 6 ||  
  
tatra svāduni saṃjāte tadāprabhṛti tatragam |  
yadeva cintayeddravyaṃ tenāsyāpūryate mukham || 7 ||  
  
p. 145)  
  
rudhiraṃ madirāṃ vātha vasāṃ vā kṣīrameva vā |  
ghṛtatailādikaṃ vātha dravaddravyamananyadhīḥ || 8 ||  
  
athānyaṃ saṃpravakṣyāmi saṃkrāntividhimuttamam |  
mṛte jīvaccharīre tu praviśedyogavidyayā || 9 ||  
  
nivātastho jitaprāṇo jitāsanavidhikramaḥ |  
kurvīta vāyunāveśamarkatūle śanaiḥ śanaiḥ || 10 ||  
  
svādākṛṣṭividhiṃ [k: svādākṛṣyeti] yāvadguḍe nimbe ca kārayet |  
śrīkhaṇḍaguḍakarpūraistataḥ kṛtvākṛtiṃ śubhām || 11 ||  
  
praguṇāmaguṇa * * * * nyaṅgeṣu saṃdadhat |  
nyāsaṃ kṛtvāpi tatrāpi vedhaṃ kuryācchanaiḥ śanaiḥ || 12 ||  
  
nirodhaṃ tatra kurvīta ghaṭṭanaṃ tadanantaram |  
ghaṭṭanaṃ nāma vijñeyamaṅgapratyaṅgacālanam || 13 ||  
  
evamabhyasatastasya yogayuktasya yoginaḥ |  
calate pratimā sā tu dhāvate cāpi saṃmukhī || 14 ||  
  
punastāṃ prerayettāvadyāvatsvasthānamāgatām |  
patitāṃ cālayedbhūya uttānāṃ pārśvataḥ sthitām || 15 ||  
  
evaṃ sarvātmanastāvadyāvatsvavaśatāṃ gatā |  
tataḥ prabhṛtyasau yogī praviśedyatra rocate || 16 ||  
  
p. 146)  
  
mṛte jīvaccharīre vā saṃkrāntyākrāntibhedataḥ |  
prakṣipya jalavacchaktijālaṃ sarvāṅgasaṃdhiṣu || 17 ||  
  
pratyaṅgamaṅgatastasya śaktiṃ tenākramedbudhaḥ |  
svakīyaṃ rakṣayeddehahamākrāntāvanyathā tyajet || 18 ||  
  
bahūnyapi śarīrāṇi dṛḍhalakṣyo yadā bhavet |  
tadā gṛhṇātyasaṃdehaṃ yugapatsaṃtyajannapi || 19 ||  
  
athāparaṃ pravakṣyāmi sadyaḥ pratyayakārakam |  
samādhānāmṛtaṃ divyaṃ yogināṃ mṛtyunāśanam || 20 ||  
  
candrākṛṣṭikaraṃ nāma māsādvā yogabhogadam |  
śuklapakṣe dvitīyāyāṃ meṣasthe tigmarociṣi || 21 ||  
  
snātaḥ śucirnirāhāraḥ[k: nirākāra] kṛtapūjāvidhirbudhaḥ |  
nyaseccandre kalājālaṃ parayā samadhiṣṭhitam || 22 ||  
  
sarvabādhāparityakte pradeśe saṃsthito budhaḥ |  
ekacittaḥ praśāntātmā śivasadbhāvabhāvitaḥ || 23 ||  
  
tāvadālokayeccandraṃ yāvadastamupāgataḥ |  
tato bhuñjīta dugdhena candradhyānasamanvitaḥ || 24 ||  
  
evaṃ dine dine kuryādyāvatpañcadaśī bhavet |  
śeṣāṃ rātriṃ svapeddhyāyaṃścandrabimbagatāṃ parām || 25 ||  
  
p. 147)  
  
paurṇamāsyāṃ tathā yogī ardharātra upasthitaḥ |  
jane niḥśabdatāṃ yāte prasupte sarvajantubhiḥ || 26 ||  
  
candrakoṭikaraprakhyāṃ tārahāravibhūṣaṇām |  
sitāmbaraparīdhānāṃ sitacandanacarcitām || 27 ||  
  
mauktikābharaṇopetāṃ surūpāṃ navayauvanām |  
āpyāyanakarīṃ devīṃ samantādamṛtasravām || 28 ||  
  
rājīvāsanasaṃsthāṃ ca yoganidrāmavasthitām |  
candrabimbe parāṃ devīmīkṣate nātra saṃśayaḥ || 29 ||  
  
tatastāṃ cetasā vyāpya tāvadākarṣayetsudhīḥ |  
yāvanmukhāgramāyātā tatra kuryātsthiraṃ manaḥ || 30 ||  
  
tataḥ prasārya vadanaṃ dhyānāsaktena cetasā |  
nigirettāṃ samākṛṣya bhūyo hṛdi vicintayet || 31 ||  
  
tayā praviṣṭayā dehaṃ yogī duḥkhavivarjitaḥ |  
śaktitulyabalo bhūtvā jīvedācandratārakam || 32 ||  
  
eko'pyanekadhātmānaṃ saṃvibhajya nijecchayā |  
trailokyaṃ yaugapadyena bhunakti vaśatāṃ [k: vaśameti ceti] gatam || 33 ||  
  
āsādya vipulānbhogānpralaye samupasthite |  
paramabhyeti nirvāṇaṃ duṣpāpamakṛtāmanām || 34 ||  
  
p.148)  
  
athavā tanna śaknoti gagane paricintitum |  
pratibimbe tathā dhyāyedudakādiṣu pūrvavat || 35 ||  
  
tatpītvā manasā śeṣāṃ svapedrātrimanusmaran |  
pūroktaṃ samavāpnoti ṣaḍbhirmāsairakhaṇḍitam || 36 ||  
  
iti śrīmālinīvijayottare tantre candrākṛṣṭyadhikāra ekaviṃśatitamaḥ || 21 ||  
  
  
  
  
atha  
  
dvāviṃśatitamo'dhikāraḥ |  
  
athānyatparamaṃ guhyaṃ kathayāmi tava priye |  
yanna kasyacidākhyātaṃ yogāmṛtamanuttamam || 1 ||  
  
sūryākṛṣṭikaraṃ nāma yogināṃ yogasiddhidam |  
samyaṅmāsacatuṣkeṇa dināṣṭābhyadhikena tu || 2 ||  
  
praharasyāṣṭamo bhāgo nāḍīketyabhidhīyate |  
tatpādakramavṛddhyā tu prativāsaramabhyaset || 3 ||  
  
udayāstamayaṃ yāvadyatra sūryaḥ pradṛśyate |  
pradeśe tatra vijane sarvabādhāvivarjite || 4 ||  
  
ahorātroṣito yogī makarasthe divākare |  
śūcirbhūtvā kṛtanyāsaḥ kṛtaśītapratikriyaḥ || 5 ||  
  
bhānubimbe nyaseccakramaṣṭaṣaṭdvādaśārakam |  
śivaśaktigaṇopetaṃ bhairavāṣṭakasaṃyutam || 6 ||  
  
varṣādi-ṛtusaṃyuktaṃ māsair-ṛkṣādibhiryutam |  
aṣṭāraṃ cintayedbimbe śeṣaṃ raśmiṣu cintayet || 7 ||  
  
tatra cittaṃ samādhāya proktakālaṃ vivakṣaṇaḥ |  
animīlitanetrastu bhānubimbaṃ nirīkṣayet || 8 ||  
  
p. 150)  
  
tataḥ kāle vyatikrānte sunimīlitalocanaḥ |  
praviśedandhakārāntarbhuvanaṃ nirupadravam || 9 ||  
  
tatronmīlitanetrastu bimbākāraṃ prapaśyati |  
saṃdhāya tatra caitanyaṃ tiṣṭhedyāvanna paśyati || 10 ||  
  
naṣṭe'pi cetasā śeṣaṃ tiṣṭhetkālamanusmaran |  
evaṃ pāsena deveśi sthiraṃ tadupajāyate || 11 ||  
  
māsadvayena sarvatra prekṣate nātra saṃśayaḥ |  
tribhiḥ samīkṣate sarvaṃ ravibimbasamākulam || 12 ||  
  
proktakālāvasānena vṛṣasthe tigmarociṣi |  
prekṣate sūryabimbāntaḥ sacakraṃ parameśvaram || 13 ||  
  
upalabdhaṃ samākṛṣya mukhāgne sthiratāṃ nayet |  
āpīya pūrvavatpaścādvṛttiṃ niścalatāṃ nayet || 14 ||  
  
tatra tena sahātmānamekīkṛtya muhūrtakam |  
yāvattiṣṭhati deveśi tāvatsaṃtyajati kṣitim || 15 ||  
  
paśyato janavṛndasya yāti sūryeṇa caikataḥ |  
anena vidhinā devi siddhayogīśvareśvaraḥ || 16 ||  
  
śivādyavaniparyantaṃ na kvacitpratihanyate |  
bhuktvā tu vipulānbhogānniṣkale līyate pare || 17 ||  
  
tadetat khecarīcakraṃ yatra khecaratāṃ vrajet |  
siddhayogīśvarītantre sarahasyamudāhṛtam || 18 ||  
  
p. 151)  
  
athavā cakrarūpeṇa sabāhyābhyantaraṃ svakam |  
dehaṃ cintayataḥ pūrvaṃ phalaṃ syānniścitātmanaḥ || 19 ||  
  
uccaranphādināntā vā dhvanijyotirmarudyutām |  
viśrāmya mastake cittaṃ kṣaṇamekaṃ vicakṣaṇaḥ || 20 ||  
  
trīśūlena prayogena sadyastyajati medinīm |  
evaṃ samabhyasanmāsāccakravadbhramati kṣitau || 21 ||  
  
muhūrtaṃ spṛśate bhūmiṃ muhūrtācca nabhastalam |  
śivārāvādi kurute valanāsphoṭanāni ca || 22 ||  
  
mudrābandhādikaṃ vātha bhāṣā vā vaktyanekadhā |  
ṣaṇmāsānmedinī tyaktvā samādhistho dṛḍhendriyaḥ || 23 ||  
  
tiṣṭhate hastamātreṇa gagane yogacintakaḥ |  
paśyate yoginīvṛndamanekākāralakṣaṇam || 24 ||  
  
saṃvatsareṇa yuktātmā tatsamānaḥ prajāyate |  
paśyatāmeva lokānāṃ tejobhirbhāsayandiśaḥ || 25 ||  
  
yātyutkṛṣya mahīpṛṣṭhāt khecarīṇāṃ patirbhavet |  
mudrā khageśvarī nāma kathitā yoginīmate || 26 ||  
  
jāgaritvātha vā yogī tryahorātramatandritaḥ |  
caturthe'hni niśārambhe pūjayitvā maheśvaram || 27 ||  
  
tato'ndhakāre bahule kṛtarakṣāvidhirbudhaḥ |  
bhruvormadhye samādhāya kṣaṇaṃ cetaḥ prapaśyati || 28 ||  
  
p. 152)  
  
tejo rūpapratīkāśaṃ paryaṅkāsanamāsthitaḥ |  
prayogaṃ tveva satataṃ yogayuktaḥ samabhyasetu || 29 ||  
  
paśyate māsamātreṇa gṛhāntarvastu yat sthitam |  
dvābhyāṃ bahiḥ sthitaṃ sarvaṃ tribhiḥ pattanasaṃsthitam || 30 ||  
  
caturbhirvipayāntaḥsthaṃ pañcabhirmaṇḍalāvadhi |  
ṣaḍbhirmāsairmahāyogī cchidrāṃ paśyati medinīm || 31 ||  
  
sarvajñatvamavāpnoti vatsarānnātra saṃśayaḥ |  
yoginīsiddhasaṃghasya sadbhāvavyāptisaṃsthitam || 32 ||  
  
paśyate yogayuktātmā tatsamānaśca jāyate |  
anenaiva vidhānena svastikāsanasaṃsthitaḥ || 33 ||  
  
binduṃ nānāvidhaṃ tyaktvā śuddharūpamanusmaret |  
tenāpi sarvaṃ pūrvoktaṃ vyāpnoti phalamuttamam || 34 ||  
  
iti śrīmālinīvijayottare tantre sūryākṛṣṭyadhikāro dvāviṃśatitamaḥ || 22 ||  
  
  
  
atha  
  
trayoviṃśatitamo'dhikāraḥ |  
  
athātaḥ paramaṃ guhyaṃ kathayāmi tavādhunā |  
sadyopalabdhijanakaṃ [k: sadyaḥ phalānujanakamiti] yogināṃ   
yogasiddhaye || 1 ||  
  
pūrvanyāsena saṃnaddhaścittaṃ śrotre niveśayet |  
nivāte svalpavāte vā bāhyaśabdavivarjite || 2 ||  
  
tatastatra śṛṇotyeṣa yogī dhvanimanāvṛtam [g: dhvanimanāhatamiti] |  
suviśuddhasya kāṃsyasya hatasyeha muhurmuhuḥ || 3 ||  
  
yamākarṇya mahādevi puṇyapāpaiḥ pramucyate |  
tatra saṃdhāya caitanyaṃ ṣaṇmāsādyogavittamaḥ || 4 ||  
  
rutaṃ pakṣigaṇasyāpi prasphuṭaṃ vettyayatnataḥ |  
dūrācchravaṇavijñānaṃ vatsareṇāsya jāyate || 5 ||  
  
sarvakāmaphalāvāptirvatsaratritayena ca |  
siddhyatīti kimāścaryamanāyāsena siddhyati || 6 ||  
  
athavā grahaṇe māsi kṛtvā sūryaṃ tu pṛṣṭhataḥ |  
pūrvanyāsena saṃnaddhaḥ kiṃcidbhittimadāśritaḥ || 7 ||  
  
p. 154)  
  
lakṣayedātmanaśchāyāṃ mastakordhvamanāhatām |  
dhūmavartiviniṣkrāntāṃ tadgatenāntarātmanā || 8 ||  
  
yāti tanmayatā tatra yogayukto yathā yathā |  
tathā tathāsya mahatī sā vittirupajāyate || 9 ||  
  
tatastatra mahātejaḥ sphuratkiraṇasaṃnibham |  
paśyate yatra dṛṣṭe'pi sarvapāpakṣayo bhavet || 10 ||  
  
tadasyābhyasato māsātsarvatra pravisarpati |  
jvālāmālākulākārā diśaḥ sarvāḥ prapaśyati || 11 ||  
  
ṣaṇmāsamabhyasanyogī sarvajñatvamavāpnuyāt |  
abdaṃ divyatanurbhūtvā [g: abdāddivyatanuriti] śivavanmodate ciram || 12   
||  
  
atha jātyaḥ pravakṣyante sapūrvāsanaśāśvatāḥ |  
hīṃ kṣlāṃ [g: kṣāmiti] kṣvīṃ vaṃ tathā kṣaṃ ca pañcakasya   
yathākramam || 13 ||  
  
haṃ yaṃ raṃ laṃ tathā vaṃ ca pañcakasyāparasya ca |  
ṛṃ ṝ& ḷṃ ḹṃ tathā oṃ auṃ haḥ aṃ ākarṇikāvadhau || 14 ||  
  
kesareṣu bhakārāntā haṃ hāṃ hiṃ hīṃ ca huṃ tathā |  
hūṃ heṃ haiṃ ca daleṣvevaṃ svasaṃjñābhiśca śaktayaḥ || 15 ||  
  
maṇḍalatritaye śeṣaṃ sūkṣmaṃ pretasya kalpayet |  
jrakāraṃ śūlaśṛṅgāṇāmityetatparikīrtitam || 15 ||  
  
p. 155)  
  
anuktāsanayogeṣu sarvatraivaṃ prakalpayet |  
namaḥ svāhā tathā vauṣaṭ huṃ vaṣaṭ phaṭ ca jātayaḥ || 16 ||  
  
prāyaścitteṣu sarveṣu japenmālāmakhaṇḍitām |  
bhinnāṃ vāpyathavābhinnāmatikramabalābalām || 17 ||  
  
sakṛjjapātsamārabhya yāvallakṣatrayaṃ priye |  
prāṇavṛttinirodhena tataḥ parataraṃ kvacit || 18 ||  
  
sadā bhramaṇaśīlānāṃ pīṭhakṣetrādikaṃ bahiḥ |  
prayogaṃ saṃpravakṣyāmi sukhasiddhiphalapradam || 19 ||  
  
nāsākrāntaṃ mahāprāṇaṃ daṇḍarūpaṃ sabindukam |  
tadvadguhyaṃ ca kurvīta vidyeyaṃ dvyakṣarāṃ matā || 20 ||  
  
asyāḥ pūrvoktavidhinā kṛtasevaḥ prasannadhīḥ |  
pīṭhādikaṃ bhrametsiddhyai nānyathā vīravandite || 21 ||  
  
tatpradeśaṃ samāsādya mantrairātmānamādarāt |  
vidyayā veṣṭayetsthānaṃ raktasūtrasamānayā || 22 ||  
  
bahudhānanyacittastu sabāhyābhyantaraṃ budhaḥ |  
tatastatra kvacitkṣetre yoginyā bhīmavikramāḥ || 23 ||  
  
samāgatya prayacchanti saṃpradāyaṃ svakaṃ svakam |  
yenāsau labdhamātreṇa saṃpradāyena subrate || 24 ||  
  
tatsamānabalo bhūtvā bhuṅkte bhogānyathepsitān |  
athavā kṛtasevastu lakṣamekaṃ japetsudhīḥ || 25 ||  
  
p. 156)  
  
tarpayitvā daśāṃśena kṣudrakarmasu yojayet |  
tatroccāritamātreyaṃ viṣakṣayakarīṃ bhavet || 26 ||  
  
cakravadbhramamāṇaiṣā yonau raktāṃ vicintayet |  
gamāgamakramādvāpi vinda * * * vāritā || 27 ||  
  
tatrasthaścāśu saṃghātavighātākuñcanena tu |  
kṣaṇādananyacittastu kṣobhayedurvaśīmapi || 28 ||  
  
kṛtasevāvidhirvātha lakṣatrayajapena tu |  
mahatīṃ śriyamādhatte padmaśrīphalatarpitā || 29 ||  
  
ṣaḍutthāsanasaṃsthānā sādhitāpyuktavartmanā |  
sarvasiddhikarī devī mantriṇāmupajāyate || 30 ||  
  
śūlapadmavidhiṃ muktvā navātmādyaṃ ca saptakam |  
ṣaḍutthamāsanaṃ dadyātsarvacakravidhau budhaḥ || 31 ||  
  
mudrā ca mahatī yojyā hṛdbījenopacārakam |  
athānyatsaṃpravakṣyāmi svapnajñānamanuttamam || 32 ||  
  
hṛccakre tanmayo bhūtvā rātrau rātrāvananyadhīḥ |  
māsādūrdhvaṃ mahādevi svapne yatkiṃcidīkṣate || 33 ||  
  
tattathyaṃ jāyate tasya dhyānayuktasya yoginaḥ |  
tatraiva yadi kālasya niyamena rato bhavet || 34 ||  
  
tadā prathamayāme tu vatsareṇa śubhāśubham |  
ṣaṭtrimāsena kramaśo dvitīyādiṣvanukramāt || 35 ||  
  
p. 157)  
  
aruṇodayavelāyāṃ daśāhena phalaṃ labhet |  
saṃkalpapūrvake'pyevaṃ pareṣāmātmano'pi vā || 36 ||  
  
kvacitkārye samutpanne suptajñānamupākramet |  
ityetatkathitaṃ devi siddhayogīśvarīmatam || 37 ||  
  
nātaḥ parataraṃ jñānaṃ śivādyavanigocare |  
ya evaṃ tattvato veda sa śivo nātra saṃśayaḥ || 38 ||  
  
tasya pādarajaḥ mūrdhni ghṛtaṃ pāpapraśāntaye |  
etacchrutvā mahādevī paraṃ saṃtoṣamāgatā || 39 ||  
  
evaṃ kṣamāpayāmāsa praṇipatya punaḥ punaḥ |  
iti vaḥ sarvamākhyātaṃ mālinīvijayottaram || 40 ||  
  
mamaitatkathitaṃ devyā yogāmṛtamanuttamam |  
bhavadbhirapi nākhyeyamaśiṣyāṇāmidaṃ mahat || 41 ||  
  
na cāpi paraśiṣyāṇāmaparīkṣya prayatnataḥ |  
sarvathaitatsamākhyātaṃ yogābhyāsaratātmanām || 42 ||  
  
prayatānāṃ vinītānāṃ śivaikārpitacetasām |  
kārtikeyātsamāsādya jñānāmṛtamidaṃ mahat || 43 ||  
  
munayo yogamabhyasya parāṃ siddhimupāgatāḥ |  
  
iti śrīmālinīvijayottare tantre trayoviṃśatitamo'dhikāraḥ || 23 ||  
  
  
samāptaṃ cedaṃ mālinīvijayottaraṃ nāma mahātantram ||  
  
śrīmatpratāpabhūbharturājñayā prītaye satām |  
madhusūdanakaulena saṃpādyedaṃ prakāśitam ||  
  
śrīsāmbaśivārpaṇamastu |  
  
  
  
MUKTABODHA INDOLOGICAL RESEARCH INSTITUTE©2011 Muktabodha Indological Research Institute  All Rights Reserved.E-texts may be viewed only online or downloaded for private study.E-texts may not, under any circumstances, be copied, republished,reproduced, distributed or sold, either in original or altered form, withoutthe express permission of Muktabodha Indological Research Institute in writing.Data-entered by the staff of Muktabodha under the direction of Mark S. G. Dyczkowski.          