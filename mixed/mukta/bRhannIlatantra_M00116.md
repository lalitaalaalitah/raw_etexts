---
Catalog number: M00116
Description: 'Transcribed by the staff of Muktabodha under the supervision of Mark
  S. G. Dyczkowski.



  Revision 1: Sept. 17, 2008'
Editor:
- kaul madhusudan
Publication city:
- Srinigar
Publication country: India
Publication year:
- '1941'
Subjects:
- tantric / āgamic literature
- tantra / āgama
Uniform title: bṛhannīlatantra
title: बृहन्नीलतन्त्र
title_iast: bṛhannīlatantra

---
  
  
ब्  
  
atha  
  
bṛhannīlatantram |  
  
prathamaḥ paṭalaḥ |  
  
oṃ śrīgaṇeśāya namaḥ | namastārāyai |  
  
kailāsaśikharāsīnaṃ bhairavaṃ kālasaṃjñitam |  
provāca sādaraṃ devī tasya vakṣaḥsamāśritā || 1-1 ||  
  
purā pratiśrutaṃ deva kālītantraprakāśane |  
nīlatantraprakāśāya tad vadasva sadāśiva || 1-2 ||  
  
yasya vijñānamātreṇa vijayī bhuvi jāyate |  
yaj jñātvā sādhakāḥ sarve vicaranti yathā tathā || 1-3 ||  
  
yasya vijñānamātreṇa kavitā cittamodinī |  
jāyate ca mahādeva tattvaṃ tat kathayasva me || 1-4 ||  
  
  
śrīmahākālabhairava uvāca |  
  
  
śṛṇu sā(dhvi) varārohe sarvārthasya pradāyini |  
tattvaṃ tat kathayiṣyāmi tava snehād gaṇādhipe || 1-5 ||  
  
nīlatantraprakāśāya pratijñāsīnmama priye |  
tasmāt kathyaṃ maheśāni śṛṇu(ṣva) kamalānane || 1-6 ||  
  
guhyād guhyataraṃ tantraṃ na prakāśyaṃ kadācana |  
tantrasyāsya prakāśācca siddhihānirna saṃśayaḥ || 1-7 ||  
  
yadgṛhe nivaset tantraṃ tatra lakṣmīḥ sthirāyate |  
rājadvāre śmaśāne ca sabhāyāṃ raṇamadhyataḥ || 1-8 ||  
  
(p. 2) nirjane ca vane ghore (śvā)padaiḥ paribhūṣite [paripūrite pāṭhāntaram |] |  
māhātmyāt tasya deveśi camatkārī bhavet priye || 1-9 ||  
  
tasmāt sarvaprayatnena gopanīyaṃ prayatnataḥ [viśeṣataḥ kha pāṭhaḥ |] |  
tantrarājaṃ nīlatantraṃ tava snehāt prakāśyate || 1-10 ||  
  
gopanīyatamaṃ devi svayoniriva pārvati |  
viśeṣaṃ mantrarājasya kathitavyaṃ varānane || 1-11 ||  
  
yajjñātāt sādhakāḥ sarve sarvaiśvaryamavāpnuyuḥ |  
sārāt sārataraṃ devi sarvasārasvatapradam || 1-12 ||  
  
nityapūjāṃ mantrarājaṃ māntropāsanikaṃ vidhim |  
puraścaryāṃ ca naimittakāmyānāṃ niyamaṃ tathā || 1-13 ||  
  
niyamaṃ ca rahasyānāṃ kumārīpujanakramam |  
mantrāntaraṃ ca deveśi puraścaryāṃ viśeṣataḥ || 1-14 ||  
  
phalaṃ stotraṃ viśeṣeṇa kathitavyaṃ varānane |  
bhāvānāṃ nirṇayaṃ vācyaṃ pūjāntaravidhiṃ tathā || 1-15 ||  
  
homasya niyamaṃ vācyaṃ vāsanātattvanirṇayam |  
guptapūjāṃ guptamantraṃ tathā guptajapakramam || 1-16 ||  
  
svarṇarūpyādikaraṇaṃ sūtabhasma tathaiva ca |  
sūtasya nirṇayaṃ vācyaṃ tathā ṣaṭkarmalakṣaṇam || 1-17 ||  
  
vidyotpattiṃ viśeṣaṇa kathayiṣyāmi tacchṛṇu |  
  
  
śrīdevyuvāca |  
  
  
idānīṃ śrotumicchāmi tāriṇīṃ bhedasaṃyutām || 1-18 ||  
  
saparyābhedasaṃyuktāṃ mahāpātakanāśinīm |  
  
  
śrīśiva uvāca |  
  
  
siddhavidyāṃ mahādevi māyāmohanakāriṇīm || 1-19 ||  
  
(p. 3) śṛṇu cārvaṅgi deveśi sarvasārasvatapradām |  
sarvabījaṃ samuddhṛtya dvitīyaṃ bījakaṃ śṛṇu || 1-20 ||  
  
jṛmbhaṇāntaṃ tyaktapārśvaṃ prasthānavārakaṃ yutam |  
turīyasvarasaṃyuktaṃ candrabinduvirājitam || 1-21 ||  
  
bījaṃ nīlasarasvatyāstṛtīyaṃ śṛṇu bhairavi |  
sarvasyādyaṃ samādāya tasyādyaṃ tatra yojayet || 1-22 ||  
  
yātrānivāraṇaṃ tatra yojayecca maheśvari |  
vya(dvya)ṅgavarṇayutaṃ kuryānnādabinduvirājitam || 1-23 ||  
  
kūrcāstre'nte samāyojya mantrarājaṃ samuddharet |  
pañcākṣarī mahāvidyā śrīmannīlasarasvatī || 1-24 ||  
  
anayā sadṛśī vidyā trailokye cātidurlabhā |  
japamātreṇa sarveṣāṃ sādhakānāṃ vimuktidā || 1-25 ||  
  
atiriktaśramo hyatra nāsti he ! surapūjite |  
sārāt sārataraṃ devi sarvatantreṣu gopitam || 1-26 ||  
  
vaśiṣṭho'sya ṛṣiḥ prokto bṛhatī cchanda ucyate |  
nīlasarasvatī proktā devatā kāryasiddhaye || 1-27 ||  
  
kavitvārthe viniyogaḥ sarvasiddhisamṛddhidaḥ |  
hū/ bījamastraṃ śaktiḥ syādevamṛṣyādikalpanā || 1-28 ||  
  
utthāya cottare yāme cintayet tāriṇīṃ parām |  
mūlādibrahmarandhrāntaṃ visatantutanīyasīm || 1-29 ||  
  
mūlamantramayīṃ sākṣādamṛtānandarūpiṇīm |  
sūryakoṭipratīkāśāṃ candrakoṭisuśītalām || 1-30 ||  
  
taḍitkoṭisamaprakhyāṃ kālānalaśikhopari [kāmānandaśikho kha pāṭhaḥ |] |  
tatprabhāpaṭala[maṇḍala kha pāṭhaḥ |]vyāptipaṭalāṅkitadehavān || 1-31 ||  
  
(p. 4) sarvamaṅgalasaṃpannaḥ snānakarma samārabhet |  
mṛtkuśānapi saṃgṛhya [saṃgrāhya kha pāṭhaḥ |] gatvā jalāntikaṃ tataḥ || 1-32   
||  
  
malāpakarṣaṇaṃ kṛtvā mantrasnānaṃ samācaret |  
punarnimajjya payasi saṃkalpaṃ sa samācaret || 1-33 ||  
  
iṣṭadevyāḥ prapūjārthaṃ kuryāt snānaṃ jalāśaye |  
bilvākṣatamoḍrapuṣpaṃ kulapuṣpaṃ kuśāñjalam || 1-34 ||  
  
prasthagrāhe tāmrapātre kṛtvā cārghyaṃ nivedayet |  
mūlānte codyadādityamaṇḍalamadhyavartinyai || 1-35 ||  
  
śiva[nitya kha pāṭhaḥ |]caitanyamayyai (ca) svāheti tanmanuḥ smṛtaḥ |  
mūrtibhede maheśāni snānamanyacchṛṇu priye || 1-36 ||  
  
protthāya cottare yāme śiraḥpadme guruṃ smaran |  
mūlādibrahmarandhrāntaṃ mūlavidyāṃ vibhāvayet || 1-37 ||  
  
prodyatsūryapratīkāśāṃ kuṇḍalīṃ paradevatām |  
yātāyātakrameṇaiva cāmṛtīkṛtavigrahām || 1-38 ||  
  
mūlavidyāṃ japed dhyātvā cāṣṭottaraśataṃ kramāt |  
mṛtkuśānapi saṃgṛhya gatvā jalāntikaṃ tataḥ || 1-39 ||  
  
pratyuṣasi gurościntāṃ kṛtvā snānaṃ samācaret |  
nadyādiṃ samanuprāpya snāyādapsu maheśvari || 1-40 ||  
  
devīrūpaṃ jalaṃ dhyātvā gṛhītvā jaladarbhakam |  
malāpakarṣaṇaṃ kṛtvā mantrasnānaṃ samācaret || 1-41 ||  
  
tatprītyai parameśāni snānaṃ kuryāt samāhitaḥ |  
ādau ca vaidikīṃ saṃdhyāṃ kṛtvā snānaṃ samācaret || 1-42 ||  
  
(paścāt tu tāntrikīṃ sandhyāṃ) kuryāccaivāgamoditām |  
saṃdhyāṃ kṛtvā tato vīraḥ kulakoṭiṃ samuddharet || 1-43 ||  
  
(p. 5) snānārthaṃ mṛttikāṃ nītvā saṃghṛṣya ca karadvaye |  
gātrānulepanaṃ kuryādastramantreṇa deśikaḥ || 1-44 ||  
  
sūryāya darśayedādau tataḥ kuryācca lepanam |  
goka(pu)rīṣaṃ nāsikāyāṃ vaṃ mantreṇa puṭadvaye || 1-45 ||  
  
jalāñjaliṃ tato dattvā mūrdhnaḥ kṛtvābhiṣecanam |  
tata ācamanaṃ kuryāt trikoṇe dakṣiṇena tu || 1-46 ||  
  
gṛhītapāṇinā devi śaṅkhāvartakrameṇa tu |  
viloḍya tatra nimajjedaghamarṣaṇakaṃ tridhā || 1-47 ||  
  
kūrcabījaṃ tridhā japtvā kārayedaghamarṣaṇaṃ |  
dadyājjalāñjalīṃstrīn vai varuṇāya tataḥ param || 1-48 ||  
  
somāya bhānave paścājjalādutthāya vāsasī |  
paridhāya tato mantrī yathāvidhi samācaret || 1-49 ||  
  
tilakaṃ raktagandhena gopīnāṃ candanena tu |  
devyastraṃ vilikhed bhāle tārābījaṃ tato hṛdi || 1-50 ||  
  
śaktimadhyagataṃ kuryāt prāṇāyāmaṃ samācaret |  
ācamya prāṅmukho bhūtvā upaviśya ca mantravit || 1-51 ||  
  
ātmavidyāśivaistattvairācamet sādhakottamaḥ |  
trikoṇe mūlamantreṇ savitre haṃsakaṃ japan || 1-52 ||  
  
upasthāpya japed devi gāyatrīṃ śṛṇu sundari |  
tārāyai vidmahe proktvā mahogrāyai ca dhīmahi || 1-53 ||  
  
tanno devīti śabdānte dhiyo yo naḥ procadayāt |  
gāyatryeṣā samākhyātā sarvapāpanikṛntanī || 1-54 ||  
  
vāmapādaṃ tataḥ kuryād dakṣapāde maheśvari |  
upasthāya punarhaṃsamūrdhvabāhustridhā japet || 1-55 ||  
  
(p. 6) tīrthodakaṃ tilakalkaṃ kṣīrākṣatasamanvitam |  
uttarāśāmukho bhūtvā devīmātraṃ ca tarpayet || 1-56 ||  
  
mūlānte tāriṇīṃ coktvā tarpayāmyagnivallabhām |  
svarṇapātreṇa ropyeṇa tāmrapātreṇa vā punaḥ || 1-57 ||  
  
ṛjudarbhatrayeṇaiva santarpya bhaktitaḥ sudhīḥ |  
dakṣiṇāśāmukho bhūtvā saṃgṛhya moṭakaṃ tataḥ || 1-58 ||  
  
tṛpyantuṃ pitaraḥ proktvā etat tarpaṇamādiśet |  
sūryasya vandanaṃ caivamabhedaṃ ca maheśvari || 1-59 ||  
  
gāyatrīṃ prajaped dhīmanaghamarṣaṇapūrvakam |  
etat saṃdhyātrayeṇaiva divā rātrau ca vandanā || 1-60 ||  
  
mahārātrāvapi sadā kāryā deśikasattamaiḥ |  
saṃdhyā tvavaśyakartavyā trisaṃdhyaṃ śraddhayānvitaḥ || 1-61 ||  
  
saṃdhyayā pravihīno yo na dīkṣāphalamāpnuyāt |  
ardharātrāt paraṃ yacca muhūrtadvayameva ca || 1-62 ||  
  
sā mahārātriruddiṣṭā tatra kṛtvākṣayaṃ bhavet |  
tato vidyāṃ hṛdi dhyātvā aṣṭottaraśataṃ japet || 1-63 ||  
  
tatraivoktakrameṇaiva tāntrikaṃ snānamācaret |  
vaidikīṃ tāntrikīṃ saṃdhyāṃ tataḥ kuryāt samāhitaḥ || 1-64 ||  
  
caturvidhāni kāryāṇi vedakāryeṣu pārvati |  
āgamaṃ na tathā viddhi ekameva hi madvacaḥ || 1-65 ||  
  
saṃdhyāṃ sāyantanīṃ kuryād dvādaśyādiṣvapi priye |  
akurvan nirayaṃ yāti yato nityāgamakriyā || 1-66 ||  
  
  
iti śrībṛhannīlatantre bhairavabhairavīsaṃvāde  
(mūlamantroddhārapūrvaṃ sandhyāvidhinirūpaṇaṃ) prathamaḥ paṭalaḥ || 1 ||  
  
  
  
  
  
atha  
  
dvitīyaḥ paṭalaḥ  
  
  
idānīṃ śṛṇu cārvaṅgi pūjāṃ sarvāgamoditām |  
yāṃ kṛtvā parameśāni śivatvaṃ prāpnuyādataḥ || 2-1 ||  
  
kāryāṃ sarvaprayatnena pūjāṃ kuryācchucismite |  
ekaliṅge śmaśāne vā śūnyāgāre catuṣpathe || 2-2 ||  
  
tatrasthaḥ sādhayed yogī vidyāṃ tribhuvaneśvarīm |  
pañcakrośāntare yatra na liṅgāntaramīkṣyate [mīkṣate kha pāṭhaḥ |] || 2-3 ||  
  
tadekaliṅgamākhyātaṃ tatra siddhiranuttamā |  
ujjaṭe parvate vāpi nirjane vā catuṣpathe || 2-4 ||  
  
harmye vā sādhayed devīṃ sarvābhīṣṭapradāyinīm |  
gaṇeśaṃ kṣetrapālaṃ ca yoginīrvaṭukaṃ tathā || 2-5 ||  
  
gāṃvāṃkṣāṃyāṃ ca bījāni tānyuktāni maheśvari |  
pūjayitvā gṛhadvāre brahmāṇaṃ pūjayet tataḥ || 2-6 ||  
  
manasā vāstudevaṃ ca pūrveṇa tu tataḥ sudhīḥ |  
tatastat puruṣān vighnarūpāṃścaiva nivārayet || 2-7 ||  
  
yogasthānaṃ samāśritya tatra pīṭhaṃ vicintayet |  
śmaśānaṃ tatra saṃcintya tatra kalpadrumaṃ smaret || 2-8 ||  
  
tanmūle maṇipīṭhaṃ ca nānāmaṇivibhūṣitam |  
nānālaṅkārabhūṣāḍhyaṃ munidevairvibhūṣitam || 2-9 ||  
  
śivābhirbahumāṃsāsthimodamānābhirantataḥ |  
caturdikṣu maheśāni śavamuṇḍāsthibhūṣitam || 2-10 ||  
  
(p. 8) tanmadhye cintayed devīṃ yathoktadhyānayogataḥ |  
evaṃ dhyānaṃ maheśāni hṛdi kuryācchucismite || 2-11 ||  
  
śatavarṣasahasrāṇāṃ pūjāyāḥ phalamāpnuyāt |  
gandhānāṃ pañcakaṃ dadyād raktamālāṃ nidhāpayet || 2-12 ||  
  
hrīṃkāraṃ dhārayed haste svarṇābharaṇabhūṣitaḥ |  
raktavastradvayayutaḥ krodhapaiśunyavarjitaḥ || 2-13 ||  
  
praṇavaṃ pūrvamuccārya vajrodake tataḥ param |  
tataḥ kūrcaṃ mahādevi phaṭ svāhā tadanantaram || 2-14 ||  
  
mantreṇānena deveśi śodhayejjalamuttamam |  
praṇavaṃ ca tato māyā viśuddhaṃ tadanantaram || 2-15 ||  
  
sarvapāpāni tatpaścācchamaya tadanantaram |  
aśeṣānte vikalpaṃ vāpanayeti tataḥ param || 2-16 ||  
  
huṃ phaṭsvāhā vadhirmantro hastakṣālanake mataḥ |  
praṇavaṃ ca tataḥ kūrca phaṭsvāhā tadanantaram || 2-17 ||  
  
mantreṇānena deveśi ācamet sādhakottamaḥ |  
praṇavaṃ maṇidhari padaṃ vajriṇīti padaṃ tataḥ || 2-18 ||  
  
vaśakarīti ca padaṃ hūṃ phaṭ svāhāvadhirmanuḥ |  
mantreṇānena deveśiśikhābandhanamācaret || 2-19 ||  
  
oṃkāraṃ pūrvamuccārya rakṣarakṣa padaṃ tataḥ |  
hūṃ phaṭ svāheti mantreṇa bhūmiśodhanamācaret || 2-20 ||  
  
mantrapūtena toyena prokṣayed yāgamaṇḍapam |  
caturdvāre maheśāni gaṇeśaṃ vaṭukaṃ tathā || 2-21 ||  
  
kṣetreśaṃ yoginīścaiva pūjayed bahuyatnataḥ |  
tathā caiva maheśāni mudrāṃ [mudrāṃ nārācākhyām |] kuryād viśeṣataḥ ||   
2-22 ||  
  
(p. 9) mantraṃ śṛṇu varārohe sarvasārasvatapradam |  
praṇavaṃ pūrvamuccārya sarvavighnān samādiśet || 2-23 ||  
  
tatparaṃ ca punardevi utsāraya tadanantaram |  
kūrcaḥ svāhāvadhirmantraḥ sarvasiddhiphalapradaḥ || 2-24 ||  
  
praṇavaṃ pūrvamuccārya pavitrapadamantataḥ |  
vajrabhūme padaṃ paścād hū/phaṭ svāhāvadhirmanuḥ || 2-25 ||  
  
mantreṇānena deveśi kuryād bhūmyabhimantraṇam |  
praṇavaṃ pūrvamuccārya āḥ padaṃ tadanantaram || 2-26 ||  
  
surekhe vajrarekhe ca hūṃphaṭsvāhāvadhirmanuḥ |  
raktacandanapuṣpābhyāṃ pūjayitvāsanaṃ sudhīḥ || 2-27 ||  
  
viśet tatrāsane devi tataḥ pūjanamārabhet |  
śikhābandhanamantreṇa vastragranthiṃ ca bandhayet || 2-28 ||  
  
pūrvoktenaiva mantreṇa cittādīnāṃ viśodhanam |  
kuryānmantraṃ maheśāni raktagandhādinā śubhe || 2-29 ||  
  
svarṇādipātre saṃlikhya tatrārṇān saṃlikhet sudhīḥ |  
āḥsurekhe vajrarekhe hū/ phaṭsvāhā namaḥ padam || 2-30 ||  
  
mantreṇānena deveśi padmamaṣṭadalaṃ likhet |  
tanmantreṇaiva deveśi vasupatraṃ manoharam || 2-31 ||  
  
pūrve trikoṇe deveśi māyābījaṃ likhecchubhe |  
yāmye vadhūṃ likheccaiva uttare phaṃdviṭhāntakam || 2-32 ||  
  
paścime ca mahādevi ṭaṃkāraṃ vilikhet tataḥ |  
tanmadhye parameśāni likhet kūrcaṃ samāhitaḥ || 2-33 ||  
  
athavānyaprakāreṇa yantraṃ śṛṇu gaṇeśvari |  
vidyārthī prāpnuyādvidyāṃ sarvaśāstravibodhikām || 2-34 ||  
  
(p. 10) jñānaṃ tathā ca jñānārthī mokṣārthī mokṣameva ca |  
sarvārthī prāpnuyāt sarvaṃ yantrasyāsya prasādataḥ || 2-35 ||  
  
vyomendvaurasanārṇakarṇikamacāṃ dvandvaiḥ sphuratkesaraṃ  
vargollāsivasucchadaṃ vasumatīgehena saṃveṣṭitam |  
tārādhīśvaravārivarṇavilasaddik koṇa[vṛttena kha pāṭhaḥ |]saṃśobhitaṃ   
yantraṃ nīlatanoḥ paraṃ nigaditaṃ sarvārthasiddhipradam || 2-36 ||  
  
yantraṃ nirmāya deveśi pīṭhapūjāṃ samācaret |  
gandharvoktaprakāreṇa pūjayedāvṛtīstataḥ || 2-37 ||  
  
yonimudrāṃ tato baddhvā cakramadhye prapūjayet |  
pūrve gaṇapatiṃ ceṣṭvā dakṣiṇe vaṭubhairavam || 2-38 ||  
  
kṣetrapālaṃ paścime ca yoginīruttare yajet |  
te sarve dhruvadīrghādyāḥ śaktibījapuraḥsarāḥ || 2-39 ||  
  
tato'ṣṭadalamadhye tu lakṣmyādīśca prapūjayet |  
lakṣmīṃ sarasvatīṃ caiva ratiṃ prītiṃ tathā yajet || 2-40 ||  
  
kīrtiṃ śaktiṃ [kāntiṃ śāntiṃ kha pāṭhaḥ |] ca puṣṭiṃ ca tuṣṭiṃ caiva   
prapūjayet |  
devyā nīlasarasvatyāḥ pīṭhaśaktaya īritāḥ || 2-41 ||  
  
praṇavādinamontena pūjayed yatnataḥ sudhīḥ |  
bhūtaśuddhiṃ tataḥ kuryāt prāṇāyāmakrameṇa tu || 2-42 ||  
  
bhūtaśuddhiṃ vidhāyātha śūnyaṃ viśvaṃ vicintayet |  
nirlepaṃ nirguṇaṃ śuddhaṃ svātmānaṃ tāriṇīmayam || 2-43 ||  
  
antarikṣe tato dhyāyet āḥkārādraktapaṅkajam |  
bhūyastasyopari dhyāyet ṭāṃkārācchetapaṅkajam || 2-44 ||  
  
tasyopari punardhyāyet hū/kāraṃ nīlasannibham |  
tato hū/kārabījāttu kartrikāṃ bījabhūṣitām || 2-45 ||  
  
(p. 11) kartrikoparigaṃ dhyāyet svātmānaṃ tāriṇīmayam |  
pratyālīḍhapadāṃ ghorāṃ muṇḍamālāvibhūṣitām || 2-46 ||  
  
kharvāṃ lambodarīṃ bhīmāṃ vyāghracarmāvṛtāṃ kaṭau |  
navayauvanasaṃpannāṃ pañcamudrāvibhūṣitām || 2-47 ||  
  
sumukhaṃ caturasraṃ ca vṛttaṃ gomukhameva ca |  
yonimudreti vikhyātā mudrāḥ pañca namaskṛtau || 2-48 ||  
  
caturbhujāṃ lalajjihvāṃ mahābhīmāṃ varapradām |  
khaḍgakartrisamāyuktasavyetarabhujadvayām || 2-49 ||  
  
kapālotpalasaṃyuktasavyapāṇiyugānvitām |  
piṅgograikajaṭāṃ dhyāyenmaulāvakṣobhyabhūṣitām || 2-50 ||  
  
(nīlanāgajaṭājūṭāṃ śvetāhikṛtakuṇḍalām |  
pītāhikaṅkaṇopetāṃ dhūmrāhibāhubhūṣaṇām || 2-51 ||  
  
śyāmanāgopavītāṃ ca śubhrāhihārabhūṣaṇām |  
śvetanāgalasatkāñcīṃ pāṭalāhipadadvayām || 2-52 ||  
  
pārśvadvaye lambamānanīlendīvaramālikām |  
prajvalatpitṛbhūmadhyasthitāṃ daṃṣṭrākarālinīm || 2-53 ||  
  
śavakaṇṭapadadvandvavāmadakṣapadadvayām |  
sāveśasmeravadanāṃ bhaktānāmabhayapradām || 2-54 ||)  
  
krameṇānena deveśi dhyātvā nīlāṃ (sarasvatīm) |  
ātmānaṃ tanmayaṃ dhyāyed bhūtaśuddhiritīritā || 2-55 ||  
  
athārghyasthāpanaṃ vakṣye yena siddhirbhavenmanoḥ |  
trikoṇaṃ maṇḍalaṃ kṛtvā svavāme parameśvari || 2-56 ||  
  
tatra tripadikāṃ nyasya śaṅkhaṃ prakṣālya sundari |  
bhāgatrayeṇa deveśi pūrayejjalamuttamam || 2-57 ||  
  
(p. 12) kapālapātraṃ saṃsthāpya raktagandhādikaṃ tataḥ |  
raktapuṣpaṃ tato dadyād devatā suprasīdati || 2-58 ||  
  
daśadhā mūlavidyāṃ ca japtvā prokṣaṇamācaret |  
prāṇāyāmaṃ tataḥ kuryāt ṣaḍaṅgena samanvitam || 2-59 ||  
  
akṣobhya ṛṣiretasyā bṛhatī cchanda īritam |  
nīlāsarasvatī devī trailokye ca sugopitā || 2-60 ||  
  
hūṃ bījamastraṃ śaktiḥ syāccaturvargaphalapradam |  
māyāṣaḍdīrghayuktena ṣaḍaṅganyāsamācaret || 2-61 ||  
  
evaṃ nyāsavidhiṃ kṛtvā tārāṣoḍhāṃ samācaret |  
vidyayā puṭitaṃ kṛtvā ṣoḍhā ca mātṛkāṃ nyaset || 2-62 ||  
  
kramotkramād varārohe tārāṣoḍhā prakīrtitā |  
yastvevaṃ kurute mantrī sa tu tārā prakīrtitaḥ || 2-63 ||  
  
tasya loke gururnāsti sa guruḥ sarvayoginām |  
bījānte caikajaṭāyai hṛdayaṃ parikīrtitam || 2-64 ||  
  
tāriṇyai śirase svāhā tadvadvajrodake śikhā |  
ugrajaṭe ca kavacaṃ mahāpratisare tathā || 2-65 ||  
  
piṅgograikajaṭe tadvannetrāstre parikīrtite |  
yathā kālī tathā nīlā tatkramānmātṛkāṃ nyaset || 2-66 ||  
  
deveśi bhaktisulabhe parivārasamanvite |  
yāvat tvāṃ pūjayiṣyāmi tāvat tvaṃ susthirā bhava || 2-67 ||  
  
sarvaṃ mantramayaṃ kṛtvā devatāyai nivedayet |  
upacāraiḥ ṣoḍaśabhiḥ pūjayed gandhapuṣpataḥ || 2-68 ||  
  
pādyārghyācamasnānavasanābharaṇāni ca |  
gandhapuṣpadhūpadīpanaivedyācamanaṃ tataḥ || 2-69 ||  
  
(p. 13) tāmbūlamarcanāstotraṃ tarpaṇaṃ ca namaskṛtam |  
prayojayedarcanāyāmupacārāṃstu ṣoḍaśa || 2-70 ||  
  
gandhādayo naivedyāntāḥ pūjā pañcopacārikā |  
puṣpasya niyamaṃ devi śṛṇuṣvaikamanāḥ priye || 2-71 ||  
  
kokanadaṃ ca bandhūkaṃ karṇikādvayameva ca |  
vakamandāraraktāni karavīrāṇi śasyate || 2-72 ||  
  
mallikātritayaṃ jātī kṣaumapuṣpaṃ jayantikā |  
bilvapatraṃ kurubakaṃ munipuṣpaṃ ca kesaram || 2-73 ||  
  
vāsantīṃ caiva saugandhaṃ kāśapuṣpaṃ manoharam |  
āmalakaṃ ca kādambaṃ bakulaṃ muthikāṃ tathā || 2-74 ||  
  
bilvairmaruvakādyaiśca tulasīvarjitaiḥ śubhaiḥ |  
oḍrapuṣpairviśeṣeṇa vajrapuṣpeṇa śobhitam || 2-75 ||  
  
sarvaṃ puṣpaṃ pradadyācca bhaktiyuktena cetasā |  
japāpuṣpaṃ maheśāni dadyād devyai viśeṣataḥ || 2-76 ||  
  
padmaṃ priyataraṃ devyāḥ śephālī bakulaṃ tathā |  
raktotpalena deveśi pūjayet paramāṃ śivām || 2-77 ||  
  
lakṣavarṣasahasrāṇāṃ pūjāyāḥ phalamāpnuyāt |  
śirīṣaṃ paramaṃ devyāḥ prītidaṃ tagaraṃ tathā || 2-78 ||  
  
sthalapadmaṃ suṣṭhutaraṃ lakṣasaṃkhyākrameṇa ca |  
yadi dayānmaheśāni sarvasiddhiḥ sureśvari || 2-79 ||  
  
tadaiva mantrasiddhiḥ syānnātra kāryā vicāraṇā |  
vijātīṃ tulasīṃ ramyāṃ tasyāḥ prītikarīṃ parām || 2-80 ||  
  
kāñcanaṃ raktavarṇaṃ ca atipriyataraṃ mahat |  
bhaktiyukto maheśāni sarvaṃ puṣpaṃ nivedayet || 2-81 ||  
  
(p. 14) naivedyaṃ paramaṃ ramyaṃ susvādu sumanoharam |  
dadyāccaivaṃ mahādevyai bhaktiyuktena cetasā || 2-82 ||  
  
madhuparkaṃ viśeṣeṇa devīprītikaraṃ param |  
saṃdeśamuṣṇaṃ dadyācca laḍḍukādisamanvitam || 2-83 ||  
  
pāyasaṃ kṛsaraṃ dadyāccharkarāguḍasaṃyutam |  
ājyaṃ dadhi madhūnmiśraṃ tathānnāni nivedayet || 2-84 ||  
  
śālamatsyaṃ ca pāṭhīnaṃ godhikāmāṃsamuttamam |  
annaṃ ca madhunā miśraṃ yatnād dadyācca mantravit || 2-85 ||  
  
chāgamāṃsaṃ tathā devi rohitaṃ matsyabharjitam |  
yonimudrāṃ pradarśyātha ājñāṃ prāpya yathāvidhi || 2-86 ||  
  
mātardevi mahāmāye bandhamokṣapravartini |  
ājñāpaya mahādevi gurutrayamanuttamam || 2-87 ||  
  
pūjayāmi mahāmāye sarvasārasvatapradam |  
uvāca sādaraṃ devī bhagavantamadhokṣajam || 2-88 ||  
  
gurutrayaṃ mahādeva śrotumicchāmi yatnataḥ |  
  
  
śrībhairava uvāca |  
  
  
ajñātvā gurudevaṃ ca naṣṭamārgo bhaviṣyati || 2-89 ||  
  
naṣṭamārge mantravidye na tādṛk siddhigocare |  
gurūṇāṃ śiṣyabhūtānāṃ nāsti cet santatikramaḥ || 2-90 ||  
  
tanmantrāśca vidyāśca niṣphalā nātra saṃśayaḥ |  
ajñātvā guruvaṃśyānāṃ śiṣyaśca naṣṭasantatiḥ || 2-91 ||  
  
svavaṃśādadhikaṃ jñeyaṃ guruvaṃśaṃ śubhāvaham |  
siddhaughā guravo devi divyaughā guravastathā || 2-92 ||  
  
ūrdhvakeśo vyomakeśo nīlakaṇṭho vṛṣadhvajaḥ |  
parāparagurūṇāṃ ca nirṇayaṃ śṛṇu bhairavi || 2-93 ||  
  
(p. 15) ādau sarvatra deveśi mantradaḥ paramo guruḥ |  
sarvatantreṣu mantreṣu svayaṃ prakṛtirūpiṇī || 2-94 ||  
  
pūrvādyaṣṭadale caiva parivārān prapūjayet |  
vairocanādīn deveśi pūjayet parameśvari || 2-95 ||  
  
praṇavaṃ pūrvamuccārya tannāma tadanantaram |  
vajrapuṣpaṃ pratīccheti huṃ phaṭ svāhāvadhirmanuḥ || 2-96 ||  
  
anena manunā devi parivārān prapūjayet |  
dvārṣu pūrvāditastadvat padmāntakayamāntakau || 2-97 ||  
  
vighāntakamathābhyarcya pūjayennarakāntakam |  
nājapāt sidhyate mantro nāhutaśca phalapradaḥ || 2-98 ||  
  
iṣṭaśca yacchate kāmāṃstasmāt tritayamācaret |  
nityahomaṃ pravakṣyāmi sarvārthaṃ yena sidhyati || 2-99 ||  
  
saparyāṃ samyagāpādya baleḥ pūrvaṃ [pūrṇaṃ kha pāṭhaḥ |] caredvidhim |  
tato japaṃ tarpaṇaṃ ca caran sādhakasattamaḥ || 2-100 ||  
  
balivaśyādikaṃ caiva brāhmaṇaśca samācaret |  
vidhivadagnimānīya kravyādebhyo nama iti || 2-101 ||  
  
mūlamantraṃ samuccārya kuṇḍe vā sthaṇḍile'pi vā |  
bhūmau vā saṃstared vahniṃ vyāhṛtitritayena ca || 2-102 ||  
  
svāhāntena tridhā hutvā ṣaḍaṅgahavanaṃ tathā |  
tato devīṃ samāvāhya mūlena ṣoḍaśāhutim || 2-103 ||  
  
hutvā stutvā [japtvā kha pāṭha |] namaskṛtya visṛjedindumaṇḍale |  
baliṃ dadyād vidhānena chāgādiṃ susamāhitaḥ || 2-104 ||  
  
praṇavaṃ pūrvamuccarya māyābījaṃ tataḥ param |  
ekajaṭe padaṃ paścānmahāyakṣādhipe tataḥ || 2-105 ||  
  
(p. 16) baliṃ gṛhṇapadadvandvaṃ gṛhṇāpayapadadvayam |  
mama śāntiṃ kurukuru paravidyāṃ padaṃ tataḥ || 2-106 ||  
  
ākṛṣya ca padadvandvaṃ truṭadvandvaṃ tataḥ param |  
chindhidvandvaṃ maheśāni sarvapadamanantaram || 2-107 ||  
  
jagat padaṃ maheśāni vaśamānaya tat param |  
anena manunā devi baliṃ dattvā japaṃ caret || 2-108 ||  
  
sahasraṃ prajapenmantraṃ śataṃ vāpi maheśvari |  
viṃśatyā vā japenmantraṃ tato nyūnaṃ nacācaret || 2-109 ||  
  
hṛdā sarasvati yāvad vidyāyā vyāptirucyate |  
mantradhyānaṃ pravakṣyāmi japāt sa(a)rvajyadāyakam || 2-110 ||  
  
mantradhyānānmaheśāni śudhyate brahmahā yataḥ |  
mūlacakre tu hṛllekhāṃ suryakoṭisamaprabhām || 2-111 ||  
  
svādhiṣṭhāne pītavarṇaṃ dvitīyārṇaṃ vibhāvayet |  
nābhau jīmūtasaṃkāśaṃ kūrcabījaṃ mahāprabham || 2-112 ||  
  
astrabījaṃ hṛdi dhyāyet kālāgnisadṛśaprabham |  
mūlādibrahmarandhrāntaṃ sarvāṃ vidyāṃ vibhāvayet || 2-113 ||  
  
sūryakoṭipratīkāśāṃ yogibhirdṛṣṭapūrvikām |  
(athavā pūrṇacandrābhaṃ kūrcaṃ mūrdhni sudhāplutam || 2-114 ||  
  
athavā sarvāṃ vidyāṃ tāṃ jihvāyāṃ dīparūpiṇīm |  
tatprabhāpaṭalavyāptāṃ jihvāmapi vicintayet || 2-115 ||  
  
jihvāyāṃ nyasanād devi mūko'pi sukavirbhavet |)  
guhyātiguhyagoptrī tvaṃ gṛhāṇāsmatkṛtaṃ japam || 2-116 ||  
  
siddhirbhavatu me devi tvatprasādānmaheśvari |  
etat pūjākramaṃ rātrau yadi kuryāt parātmike || 2-117 ||  
  
(p. 17) ta(de?dai)va siddhimāpnoti satyaṃ satyaṃ suniścitam |  
stutiṃ kuryānmaheśāni devyagre śuddhamānasaḥ || 2-118 ||  
  
ghorarūpe mahārāve sarvaśatruvaśaṅkari [kṣayaṅkari pāṭhaḥ |] |  
bhaktebhyo varade devi trāhi māṃ śaraṇāgatam || 2-119 ||  
  
surāsurārcite devi siddhagandharvasevite |  
jāḍyapāpahare devi trāhi māṃ śaraṇāgatam || 2-120 ||  
  
jaṭājūṭasamāyukte lolajihvānukāriṇi |  
drutabuddhikare devi trāhi māṃ śaraṇāgatam || 2-121 ||  
  
saumyarūpe ghorarūpe [krodha pāṭhaḥ |] caṇḍarūpe namo'stu te |  
[sṛṣṭi kha pāṭhaḥ |]dṛṣṭirūpe namastubhyaṃ trāhi māṃ śaraṇāgatam || 2-122   
||  
  
jaḍānāṃ jaḍatāṃ [jaḍatāṃ bhajatāṃ kha pāṭhaḥ |] haṃsi bhaktānāṃ   
bhaktavatsale |  
mūḍhatāṃ hara me devi trāhi māṃ śaraṇāgatam || 2-123 ||  
  
hūṃ hūṃkāramaye devi balihomapriye namaḥ |  
ugratāre namastubhyaṃ trāhi māṃ śaraṇāgatam || 2-124 ||  
  
buddhiṃ dehi yaśo dehi kavitvaṃ dehi dehi me |  
kubuddhiṃ [mūḍhatvaṃ kha pāṭhaḥ |] hara me devi trāhi māṃ śaraṇāgatam ||   
2-125 ||  
  
indrādi(divi?deva) sadvṛndavandite karuṇāmayi |  
tāre tārādhināthāsye trāhi māṃ śaraṇāgatam || 2-126 ||  
  
aṣṭamyāṃ ca caturdaśyāṃ navamyāṃ caikaceta(saḥ?sā) [yaḥ paṭhennaraḥ   
pāṭhaḥ |] |  
ṣaṇmāsaiḥ siddhimāpnoti nātra kāryā vicāraṇā || 2-127 ||  
  
mokṣārthī labhate mokṣaṃ dhanārthī dhanamāpnuyāt |  
vidyārthī labhate vidyāṃ tarkavyākaraṇādikām || 2-128 ||  
  
(p. 18 ) idaṃ stotraṃ paṭhedyastu sa(tataṃ?dhanaṃ) labhate naraḥ |  
tasya śatruḥ kṣayaṃ yāti mahāprajñā ca jāyate || 2-129 ||  
  
pīḍāyāṃ vāpi saṃgrāme japye dāne [mahotpāte kha pāṭhaḥ |] tathā bhaye |  
ya idaṃ paṭhati stotraṃ śubhaṃ tasya na saṃśayaḥ || 2-130 ||  
  
stotreṇānena deveśi stutvā devīṃ sureśvarīm |  
sarvakāmamavāpnoti sarvavidyānidhirbhavet || 2-131 ||  
  
iti te kathitaṃ divyaṃ stotraṃ sārasvatapradam |  
asmātparataraṃ stotraṃ nāsti tantre maheśvari || 2-132 ||  
  
evaṃ stutvā mahādevīṃ daṇḍavat praṇipatya ca |  
ātmānaṃ ca samarpyātha yonimudrāṃ pradarśayet || 2-133 ||  
  
atha vakṣye maheśāni tārāṣṭakamimaṃ param |  
paṭhanādya?sya deveśi śivatvaṃ gatavān (priye?aham) || 2-134 ||  
  
śatkṛ (tā?tvaḥ) prapaṭhanācchatrunāśo bhaved dhruvam |  
aṣṭāviṃśatipāṭhācca rājā ca dāsatāmiyāt || 2-135 ||  
  
aṣṭavāraṃ prapaṭhanāt sarvasiddhiśvaro bhavet |  
stavaṃ śṛṇu varārohe yena rājā bhaviṣyati || 2-136 ||  
  
mātarnīlasarasvati praṇamatāṃ saubhāgyasaṃpatprade   
pratyālīḍhapadasthite śivahṛdi smerānanāmbhoruhe |  
phullendīvaralocanatrayayute ka(rtṛṃ?trīṃ) kapālotpale   
khaḍgaṃ cādadhatī tvameva śaraṇaṃ tvāmīśvarīmāśraye || 2-137 ||  
  
vācāmīśvari bhaktakalpalatike sarvārthasiddhiśvari [siddhiprade iti   
pāṭhāntaram|]  
gadyaprākṛtapadyajāti[jātaracanā sarvatra kha pāṭhaḥ]   
racanāsarvārthasiddhiprade |  
(p. 19) nīlendīvaralocanatrayayute kāruṇyavārāṃ nidhe   
saubhāgyāmṛtavarṣaṇena kṛpayā siñca tvamasmādṛśam || 2-138 ||  
  
kharve [sarve pāṭhaḥ |] garvasamūhapūritatano sarpādiveśojvale  
vyāghratvak parivītasundarakaṭīvyādhūtaghaṇṭāṅkite |  
sadyaḥ kṛttagaladrajaḥ parimilanmuṇḍadvayīmūrdhaja-  
granthiśreṇinṛmuṇḍadāmalalite bhīme bhayaṃ nāśaya || 2-139 ||  
  
māyānaṅgavikārarūpalalanā bindvardhacandrātmike  
hūṃphaṭkāramayi tvameva śaraṇaṃ mantrātmike mādṛśaḥ |  
mūrtiste janani tridhāmaghaṭitā sthūlātisūkṣmā parā  
vedānāṃ nahi gocarā kathamapi prāptāṃ tu tāmāśraye || 2-140 ||  
  
tvatpādāmbujasevayā sukṛtino gacchanti sāyujyatāṃ   
tasya śrīparameśvari [strīparameśvarī pāṭhaḥ |]   
trinayanabrahmādisāmyātmanaḥ |  
saṃsārāmbudhimajjane'paṭutanūn devendramukhyān surān  
mātastvatpadasevane hi vimukhaḥ [kho yo pāṭhaḥ |] kiṃ mandadhīḥ sevate || 2-141   
||  
  
mātastvatpadapaṅkajadvayarajomudrāṅkakoṭīriṇa- [ṅga pāṭhaḥ |]   
ste devā jayasaṃgare vijayino niḥśaṅkamaṅke gatāḥ |  
devo'haṃ bhuvane na me sama iti spardhāṃ vahantaḥ pare   
tattulyāṃ niyataṃ yathāsu[śuciravī pāṭhaḥ |]bhiramī nāśaṃ vrajanti svayam ||   
2-142 ||  
  
tvannāmasmaraṇāpalāyanaparā draṣṭuṃ ca śaktā na te  
bhūtapretapiśācarākṣasagaṇā yakṣāśca nāgādhipāḥ |  
daityā dānavapuṅgavāśca khacarā vyāghrādikā jantavo   
ḍākinyaḥ kupito'ntakaśca manuje mātaḥ kṣaṇaṃ bhūtale || 2-143 ||  
  
(p. 20) lakṣmīḥ siddhigaṇaśca vādakamukhastambhastathā vāriṇaḥ [vairiṇaḥ kha   
phāṭhaḥ |]   
stambhaścāpi raṇāṅgane gajaghaṭāstaṃbhastathā mohanam |  
mātastvatpadasevayā khalu nṛṇāṃ sidhyanti te te guṇāḥ   
kāntiḥ kāntamanobhavasya bhavati kṣudro'pi vācaspatiḥ || 2-144 ||  
  
tārāṣṭakamidaṃ puṇyaṃ [ramyaṃ kha pāṭhaḥ |] bhaktimān yaḥ paṭhennaraḥ |  
prātarmadhyāhnakāle ca sāyāhne niyataḥ śuciḥ || 2-145 ||  
  
labhate kavitāṃ divyāṃ sarvaśāstrārthavidbhavet |  
lakṣmīmanaśvarāṃ prāpya bhuktvā bhogān yathepsitān || 2-146 ||  
  
kīrtiṃ kāntiṃ ca nairujyaṃ sarveṣāṃ priyatāṃ vrajet |  
vikhyā(taṃ?tiṃ) cāpi lokeṣu prāpyānte mokṣamāpnuyāt || 2-147 ||  
  
anena stavarājena stutvā devīṃ sarasvatīm |  
ihaiva sarvakāmān vai bhuktvā mokṣamavāpnuyāt || 2-148 ||  
  
asmāt parataraṃ nāsti staveṣu suravandite |  
kalau tu sarvayatnena sarvaṃ tyaktvā stavaṃ paṭhet || 2-149 ||  
  
aṣṭāṅgaṃ praṇipatyādau bhavet sākṣāt sadāśivaḥ |  
padbhyāṃ karābhyāṃ jānubhyāmurasā śirasā dṛśā || 2-150 ||  
  
manasā vacasā ceti praṇāmo'ṣṭāṅga īritaḥ |  
trikoṇākārikā caiva tārāyāḥ parikīrtitā || 2-151 ||  
  
evaṃ natiṃ puraskṛtya sugandhiṃ lepayet tataḥ |  
suṣumnāmārgakeṇaiva kṣamasveti hṛdā nayet || 2-152 ||  
  
prāṇāyāmaṃ punaḥ kṛtvā svamātmānaṃ vibhāvayet |  
puṣpagrahaṇamantraṃ ca śṛṇuṣvaikamanāḥ priye || 2-153 ||  
  
vāgbhavaṃ prathamaṃ dadyānnirmālyapadamantaram |  
vāsinyai ca padasyānte nama uccārya pūjayet || 2-154 ||  
  
(p. 21) carvyalehyānnapānādi tāmbūlasragvilepanam |  
nirmālyabhojanaṃ tubhyaṃ dadāmi śrīśivājñayā || 2-155 ||  
  
śirolagnaṃ tataḥ kṛtvā nirmālyaṃ śiṣṭameva ca |  
viprāya dadyānnaivedyaṃ kumāribhyastathaiva ca |  
kiñcit svayaṃ ca svīkṛtya viharet sarvadā bhuvi || 2-156 ||  
  
  
  
iti śrībṛhannīlatantre bhairavabhairavīsaṃvāde    
(ṣoḍaśopacārapūjāstotrādinirūpaṇaṃ) dvitīyaḥ paṭalaḥ || 2 ||  
  
  
  
  
  
  
atha  
  
tṛtīyaḥ paṭalaḥ |  
  
śrīdevyuvāca |  
  
  
devadeva mahādeva anāthānāṃ dayākara |  
dīkṣāvidhiṃ mahādeva kathayasva samāsataḥ || 3-1 ||  
  
  
śrībhairava uvāca |  
  
  
śṛṇu sundari sarveśi kathyamānaṃ mayānaghe |  
tayā vinā mahādevi hyadhikāro na karmaṇi || 3-2 ||  
  
sarvāśrameṣu bhūteṣu sarvadeveṣu suvrate |  
dīkṣāṃ vinā mahādevi sarvaṃ tasya vṛthā bhavet || 3-3 ||  
  
tasmāt sarvaprayatnena guruṇā dīkṣito bhavet |  
dīkṣāmūlaṃ jagatsarvaṃ [japaṃ sarvaṃ kha pāṭhaḥ |] dīkṣāmūlaṃ paraṃ   
tapaḥ || 3-4 ||  
  
(p. 22) dīkṣāmū(laṃ?lā) parā siddhistasmād dīkṣāṃ samācaret |  
dīkṣāhīno mahādevi rauravaṃ narakaṃ vrajet || 3-5 ||  
  
adīkṣitādyadi śubhe kiñcidādāya bhojayet |  
vṛthā pānaṃ bhavet sarvaṃ tasmāt sarvaṃ vivarjayet || 3-6 ||  
  
adīkṣitakulāsaṅgāt siddhihāniḥ prajāyate |  
annaṃ viṣṭāsamaṃ teṣāṃ toyaṃ mūtrasamaṃ smṛtam || 3-7 ||  
  
tasmāt sarvaprayatnena sadgurordīkṣito bhavet |  
sadgurorāhitadīkṣaḥ sarvakarmāṇi kārayet || 3-8 ||  
  
guruṃ vinā mahādevi vṛthā dīkṣā ca jāyate |  
kalpe dṛṣṭvā tu mantraṃ vai yo gṛhṇāti narādhamaḥ || 3-9 ||  
  
manvantarasahasreṣu niṣkṛ(te?ti)rnaiva jāyate |  
gurormukhānmahāvidyā sarvapāpapraṇāśinī || 3-10 ||  
  
sadguruṃ tvaṃ mahādevi kathyamānaṃ mayā śṛṇu |  
bahirindriyahartā ca guruḥ sarvatra durlabhaḥ || 3-11 ||  
  
antarindiyahartā ca guruḥ sarvatra śobhanaḥ |  
aninditaveśadhārī kapaṭena vinākṛtaḥ || 3-12 ||  
  
ācāravān mahāvidyārādhaneṣu ca tatparaḥ |  
tatkalpācāraśaktaśca gururityabhidhīyate || 3-13 ||  
  
kaulajñānī mahāyogī gurureva ca daivatam |  
kūlīnaḥ sarvamantrāṇāṃ dātā sarveṣu sundari || 3-14 ||  
  
dīkṣā(bhra?pra)bhuḥ sa evātmā nāparo vedapāragaḥ |  
utpādakabrahmadātrogarīyān kaulanāyakaḥ || 3-15 ||  
  
tasmānmanyeta satataṃ piturapyadhiko guruḥ |  
dhyāna[dharma ka pāṭhaḥ |]mūlaṃ gurormūrtiḥ pūjāmūlaṃ guroḥ kriyā || 3-  
16 ||  
  
(p. 23) (mūlaṃmantraṃ?mantramūlaṃ) gurorvākyaṃ tasmādādau guruṃ yajet |  
śivo'pi paravidyānāmupadeṣṭā na saṃśayaḥ || 3-17 ||  
  
vaiṣṇavastanmatasthānāṃ sauraḥ sauravidāṃ satām |  
gāṇapatyastu deveśi gaṇadīkṣāpravartakaḥ || 3-18 ||  
  
śaivaḥ śāktastu sarvatra dīkṣāsvāmī na saṃśayaḥ |  
tasmāt sarvaprayatnena kulīnaṃ gurumāśrayet || 3-19 ||  
  
ekadvitricatuṣpañcavarṣāṇyālokya yogyatām |  
yogyaṃ parīkṣayecchiṣyamanyathā duḥkhamāpnuyāt || 3-20 ||  
  
vṛddhiśrāddhaṃ tataḥ kṛtvā brāhmaṇān paritoṣya ca |  
gṛhṇīyācca tato dīkṣāṃ nānyathā phalamāpnuyāt || 3-21 ||  
  
caitrādīnāṃ phalaṃ jñeyaṃ malamāsaṃ vivarjayet |  
viṣuve'pyayanadvandve saṃkrāntyāṃ madanotsave || 3-22 ||  
  
dīkṣā kāryā prayatnena pavitre guruparvaṇi |  
ṣaṣṭhī bhādrapade māsi (traye?iṣe) kṛṣṇacaturdaśī || 3-23 ||  
  
kārtike navamī śuklā mārge śuklatṛtīyikā |  
pauṣe ca navamī śuklā māghe varacaturthikā || 3-24 ||  
  
phālgune navamī śuklā caitre kāmatrayodaśī |  
vaiśākhe cākṣayā śastā jyaiṣṭhe daśaharā tithiḥ || 3-25 ||  
  
āṣāḍhe pañcamī śuklā śrāvaṇe kṛṣṇapañcamī |  
etāni devaparvāṇi tīrthakoṭiphalaṃ labhet || 3-26 ||  
  
ninditeṣvapi kāleṣu dīkṣoktā grahaṇe śubhā |  
sūryagrahaṇakālasya samāno nāsti bhūtale || 3-27 ||  
  
pañcāṅgaśuddhe divase śobhane śaśitārayoḥ |  
guruśukrodaye caiva śasyate mantrasaṃskriyā || 3-28 ||  
  
(p. 24) sthānaṃ śṛṇu varārohe yena sidhyenna saṃśayaḥ |  
goṣṭhe śivālaye puṇye śmaśāne ca nadītaṭe || 3-29 ||  
  
śūnye ca grahaṇe puṇye girau ca siddhilipsukaḥ |  
jānīyācchobhanaṃ kālaṃ mantrasya grahaṇaṃ prati || 3-30 ||  
  
rohiṇī śravaṇārdrā ca dhaniṣṭhā cottarātrayam |  
puṣyā śatabhi(ṣā?ṣak) caiva dīkṣānakṣatramucyate || 3-31 ||  
  
kramaṃ pravartya vidhivat pūjāhomau vidhāya ca |  
vidyāṃ tāṃ kathayet samyag jīvakarṇe ca tattvavit || 3-32 ||  
  
ajñātvā kullukāṃ devīmanatvā gurupādukām |  
adattvā dakṣiṇāṃ samyagakṛtvā kulapujanam || 3-33 ||  
  
yo'smiṃstantre pravarteta na taṃ pīḍayase dhruvam |  
iṣe māsi viśeṣeṇa dharmakāmārthasiddhaye || 3-34 ||  
  
nātra kālavicārādi na ca nakṣatraśodhanam |  
aṣṭottaraśataṃ homaṃ bilvapatreṇa kārayet || 3-35 ||  
  
aṣṭāvaṣṭādaśa kuryādaṣṭāviṃśatimeva ca |  
pāyasaṃ kṛsaraṃ dadyād godhāmāṃsamanuttamam || 3-36 ||  
  
rambhāpuṣpaṃ śālamatsyaṃ juhuyācca prayatnataḥ |  
yavakṣīraṃ tato dadyācchālyannaṃ madhunā yutam || 3-37 ||  
  
nārikelaphalaṃ dadyāt svarṇādyābharaṇaṃ tathā |  
gobhūhiraṇyavastrādyaistoṣayed gurumātmanaḥ || 3-38 ||  
  
dakṣiṇā ca viśeṣeṇa dātavyeti maheśvari |  
gurave dakṣiṇāṃ dadyāt pratyakṣāya śivātmane || 3-39 ||  
  
na cet saṃcāriṇī śaktiḥ kathamasya bhaviṣyati |  
sarvasvaṃ dakṣiṇāṃ dadyād dhenuṃ dadyāt payasvinīm || 3-40 ||  
  
(p. 25) yadā dadāti saṃtuṣṭaḥ prasannavadano manum |  
āsanaṃ gurave dadyādraktakambalasaṃyutam || 3-41 ||  
  
hārādyābharaṇaṃ dadyād gāṃ ca dadyāt payasvinīm |  
bhūmiṃ vṛttikarīṃ dadyāt putrapautrānu(ṣā?yā)yinīm || 3-42 ||  
  
gurave dakṣiṇāṃ dadyāt suvarṇaṃ vāsasā yutam |  
gurusaṃtoṣamātreṇa siddhirbhavati śāśvatī || 3-43 ||  
  
anyathā naiva siddhiḥ syādabhicārāya kalpate |  
viprebhyo bhojanaṃ dadyād bahumānapuraḥsaram || 3-44 ||  
  
suvāsinīṃ kumārīṃ ca bhojayenmiṣṭabhojanaiḥ |  
tasya cchāyānusārī syānnikaṭe tridinaṃ vaset || 3-45 ||  
  
paścāt saṃcāriṇī śaktirgurumeti na saṃśayaḥ |  
guroḥ parataraṃ nāsti trailokye ca viśeṣataḥ || 3-46 ||  
  
guruṇā parameśāni devataikyaṃ vibhāvayet |  
mahādevo guruḥ sākṣācchriguruḥ sarvadevatāḥ || 3-47 ||  
  
gurośca saṃnidhāne tu nānyadevaṃ prapūjayet |  
saṃnidhau ca guruṃ caiva pūjayet parameśvari || 3-48 ||  
  
gurupūjāphalaṃ devi yathāvat kathayāmi te |  
gurupūjāvidhānaṃ ca kathayāmi varānane || 3-49 ||  
  
ādau bhadrāsanaṃ dadyāt pādyaṃ dadyāttataḥ param |  
arghyaṃ dadyād viśeṣeṇa tathā cācamanīyakam || 3-50 ||  
  
dhūpaṃ ca guggulaṃ dadyād dīpaṃ dadyāt suśobhanam |  
carvyaṃ coṣyaṃ tathā lehyaṃ peyaṃ dadyānmanoharam || 3-51 ||  
  
nānāvidhaṃ phalaṃ dadyānnānārasasamanvitam |  
bhakṣyaṃ bhojyaṃ viśeṣeṇa dadyāccaiva varānane || 3-52 ||  
  
(p. 26) puṣpāṇāmañjaliṃ dadyāccandanena samanvitam |  
śayyāṃ dadyānmaheśāni vicitrāṃ sarvamohinīm || 3-53 ||  
  
khaṭvāṃ dadyānmaheśāni vicitrāmbaradhāriṇīm |  
pādasevāṃ guroḥ kuryādatiyatnena sundari || 3-54 ||  
  
guruvad guruputreṣu guruvat tatsutādiṣu |  
gurupatnīṃ viśeṣeṇa pūjayet sarvabhojanaiḥ || 3-55 ||  
  
gurupatnī ca yuvatī nābhivādyā ca pādayoḥ |  
pūrṇaviṃśativarṣeṇa guṇadoṣau vijānatā |  
ata eva maheśāni na kuryāt pādasevanam || 3-56 ||  
  
  
iti śrībṛhannīlatantre bhairavabhairavīsaṃvāde (dīkṣāvidhinirūpaṇaṃ) tṛtīyaḥ   
paṭalaḥ || 3 ||  
  
  
  
  
  
atha  
  
caturthaḥ paṭalaḥ |  
  
  
atha vakṣye maheśāni puraścaryāvidhiṃ śive |  
akṛtvā tu puraścaryāṃ mantraṃ japati nityaśaḥ || 4-1 ||  
  
kalpakoṭijapenāpi tasya siddhirna jāyate |  
jīvahīno yathā dehī(haḥ) sarvakarmasu na kṣamaḥ || 4-2 ||  
  
puraścaraṇahīno'pi tathā mantraḥ prakīrtitaḥ |  
japahomau tarpaṇaṃ cābhiṣeko dvijabhojanam || 4-3 ||  
  
pañca kṛtyāni loke'smin puraścaraṇamucyate |  
yadyatsaṃkhyaṃ vihīyeta tatsaṃkhyādviguṇaṃ japaḥ || 4-4 ||  
  
(p. 27) kāryo devi varārohe sarveṣāṃ ca vidhiḥ smṛtaḥ |  
tadante mahatīṃ pūjāṃ kuryāt sādhakasattamaḥ || 4-5 ||  
  
apūrvāṃ ca kumārīṃ ca bhūṣaṇaiḥ paritoṣayet |  
mantrāṇāṃ kīlakaṃ kuryānmantrārcanapuraskriyām || 4-6 ||  
  
ṛṣyādīnāṃ maheśāni nyāsaṃ kuryānmaheśvari |  
śṛṇu vakṣyāmi deveśi kālītantramanoḥ kramam || 4-7 ||  
  
binduḥ śrotraṃ nāda āsyaṃ kakāraṃ hṛdayaṃ tataḥ |  
vahniṃ netraṃ kīlakaṃ tu dīrghākāraṃ priyaṃvade || 4-8 ||  
  
tārakaṃ tārinītantre hṛdayaṃ viddhi pārvati |  
hakāraṃ viddhi sarvatra śaktipakṣe sureśvari || 4-9 ||  
  
evaṃ kṛtvā haviṣyāśī japellakṣamananyadhīḥ |  
tataḥ prayogaṃ sarveṣāṃ vaśyādīnāṃ ca kārayet || 4-10 ||  
  
svecchācāraparo mantrī puraścaraṇasiddhaye |  
rahasyamālāmādhāya lakṣamekaṃ sadā japet || 4-11 ||  
  
evaṃ kṛte maheśāni siddhamantro bhaviṣyati |  
labhate śrīmatīṃ vāṇīṃ mantrasya lakṣajāpataḥ || 4-12 ||  
  
bhāvānavahitānāṃ ca kṣudrāṇāṃ kṣudracetasām |  
caturguṇo japaḥ proktaḥ siddhaye nānyathā bhavet || 4-13 ||  
  
mahācīnakramāśaktā brāhmaṇā api mohane |  
caturguṇavidhānena kurvanti japamuttamam || 4-14 ||  
  
jaḍo vā yadi mūkaḥ syād bhāvanāvaśatatparaḥ |  
rahasyamārge niratāḥ sarve varṇā dvijātayaḥ || 4-15 ||  
  
tadanuṣṭhānaviratāḥ sarve varṇāḥ pṛthak pṛthak |  
viśeṣataḥ kaliyuge matprasādād bhaviṣyati || 4-16 ||  
  
(p. 28) asmāt parataro nāsti siddhimantro gaṇeśvari |  
naktaṃbhojī haviṣyānno japed vidyāṃ divā śuciḥ || 4-17 ||  
  
tatkṛtvā siddhimāpnoti japecca manasā sthiram |  
bhūmau śayīta tatkāle tyajecca yuvatīṃ divā || 4-18 ||  
  
prātarjapaṃ prakurvīta mukhaṃ śuddhyati tatparam |  
haviṣyānnaṃ ca saṃbhujya brahmapuṣpaṃ hunedatha || 4-19 ||  
  
japakāle maheśāni bhāryāṃ yatnena varjayet |  
viṣṇukalpaṃ varjayet tu tulasīṃ ca vivarjayet || 4-20 ||  
  
varjayenmālatīpuṣpamanyadevaprapūjanam |  
hastaprakṣālanaṃ śaucamācāraṃ bhaktimāṃścaret || 4-21 ||  
  
devīnāṃ ca tathā puṣpaṃ pṛthak pātre niyojayet |  
ekībhāvaṃ hi kartavyaṃ yadīcchecchubhamātmanaḥ || 4-22 ||  
  
naivedyādi phalaistoyairjānīyādeva ekabhāk |  
havirnānāvidhairgandhaiḥ pāyasairmodakādibhiḥ || 4-23 ||  
  
evaṃ krameṇa bhuñjīta dadhi kṣīraṃ tathaiva ca |  
mālānāṃ ca maheśāni niyamaṃ śṛṇu bhairavi || 4-24 ||  
  
akasmādīhitā siddhirmahāśaṅkhākhyamālayā |  
pañcāśanmaṇibhirmālā nirmitā sarvakāmadā || 4-25 ||  
  
yuddhe mṛtasya deveśi cāṇḍālasyāsthikena ca |  
mastakasya viśeṣeṇa mahāśaṅkhaḥ prakīrtitaḥ || 4-26 ||  
  
anayā mālayā devi tārāmantraḥ prasiddhyati |  
tatsaṃskāraṃ varārohe śṛṇuṣvaikamanāḥ priye || 4-27 ||  
  
sūtreṇa grathitā mālā viprastrīsūtranirmitā |  
paṭṭasutraiḥ kṛtā mālā jagadvaśyāya kalpate || 4-28 ||  
  
(p. 29) svarṇasūtrakṛtā mālā sākṣādvaiśravaṇo bhavet |  
mukhe mukhaṃ tu saṃyojya pucche pucchaṃ niyojayet || 4-29 ||  
  
gopucchasadṛśī mālā yadvā sarpākṛtirbhavet |  
mātṛkāvarṇasaṃmiśrairgranthiṃ kuryād vidhānataḥ || 4-30 ||  
  
tatsajātīyamekākṣaṃ merutvena prakalpayet |  
evaṃ krameṇa grathitā mālā sarvatra śobhanā || 4-31 ||  
  
evaṃ sā grathitā mālā mantrasiddhipradāyinī |  
ekaikaṃ maṇimādāya brahmagranthiṃ vinirdiśet || 4-32 ||  
  
anulomavilomena mātṛkāntargataṃ japet |  
tena sarvaguṇopetā jāyate siddhibhāgiti || 4-33 ||  
  
kullukāṃ ca tato natvā mālāpūjāṃ vidhāya ca |  
gṛhṇīyād dakṣiṇenātha naca vāmena saṃspṛśet || 4-34 ||  
  
nābhitaśca śirodeśe kullukāṃ parikalpayet |  
paṭṭasūtrakṛtā mālā devyāḥ prītikarī sadā || 4-35 ||  
  
abhāve cāpi śaṅkhasya sphāṭikyā mālayā japet |  
mālāviśeṣaṃ deveśi bhairavi prāṇavallabhe || 4-36 ||  
  
yayā japtena deveśi siddho bhavati tatkṣaṇāt |  
anayā sadṛśī vidyā trailokye nāsti sundari || 4-37 ||  
  
kṛpayā parameśāni tava snehāt prakāśyate |  
paramaṃ śṛṇu cārvaṅgi śṛṇu pārvati tattvataḥ || 4-38 ||  
  
yena vijñānamātreṇa mantrāḥ sidhyanti tatkṣaṇāt |  
anulomavilomena mantramā(ntavirbhe?trārṇabhe)dataḥ || 4-39 ||  
  
mantreṇāntaritān varṇān varṇenāntaritaṃ manum |  
kuryānmantramayīṃ mālāṃ sarvamantrapradīpanīm || 4-40 ||  
  
(p. 30) caramārṇaṃ merurūpaṃ na laṅghayecca sarvadā |  
etatparaṃ rahasyaṃ ca mayoktaṃ te yaśasvini || 4-41 ||  
  
tvayā guptataraṃ kāryaṃ nākhyeyaṃ yasya kasyacit |  
śubhe kāle śubhe lagne śubharkṣe ca śubhe tithau || 4-42 ||  
  
pratiṣṭhāṃ kārayedvidvān svayaṃ vā guruṇāpi vā |  
aśvatthapatranavakaṃ padmākāreṇa pātayet || 4-43 ||  
  
tatra saṃsthāpayenmantrī mātṛkāmantramuccaret |  
vahniṃ saṃskṛtya deveśi hunet suragaṇārcite || 4-44 ||  
  
hutaśeṣaṃ pratihutau pradadyād devatādhiyā |  
tatra devīṃ samabhyarcya grahaṇe'pi ca pūjayet || 4-45 ||  
  
anulomavilomena mātṛkārṇena mantrayet |  
meruṃ pretena saṃmantrya tāṃ nayed devatātmatām || 4-46 ||  
  
evaṃ sarvaguṇopetā jāyate sarvasiddhaye |  
smṛtisūtraṃ vītihotramāvṛttitritayaṃ tataḥ || 4-47 ||  
  
divāniśākarau proktau tasmāttejastrayī śubhā |  
goptavyā hyaniśaṃ sūtre japamālepsitāptaye || 4-48 ||  
  
mātṛmeyapramāṇena bindunādakalātmikām |  
uccaredanusaṃskṛtya kuṇḍalīyogataḥ priye || 4-49 ||  
  
tenavidyā labhet siddhiṃ nātra kāryā vicāraṇā |  
kaṇṭhadeśe sthitā mantrāḥ kevalā varṇarūpiṇaḥ || 4-50 ||  
  
sauṣumṇādhvanyuccaritāḥ prabhutvaṃ prāpnuvanti hi |  
īdṛśyā ca srajā yastu kurute japamuttamam || 4-51 ||  
  
apamṛtyukalibhyāṃ ca mucyate nātra saṃśayaḥ |  
atha vakṣye maheśāni aṅgulīnāṃ ca nirṇayam || 4-52 ||  
  
(p. 31) parvadvayamanāmāyāḥ parivartena vai kramāt |  
parvatrayaṃ madhyamāyāstarjanyekaṃ samācaret || 4-53 ||  
  
śaktimālā samākhyātā sarvamantrapradīpanī |  
vyagracittena yajjaptaṃ yajjaptaṃ merulaṅghane || 4-54 ||  
  
tatsarvaṃ niṣphalaṃ yāti ityāhuḥ parameśvari |  
parvadvayaṃ hi tarjanyā meruṃ tadviddhi pārvati || 4-55 ||  
  
siddhaye sādhako japyānmeruṃ natvā punaḥ punaḥ |  
tarjanyagraṃ tathā madhyaṃ yo japet so'pi pāpakṛt || 4-56 ||  
  
nityaṃ japaṃ kare kuryānnatu kāmyaṃ kadācana |  
kullukāṃ ca tato natvā mālāpūjāṃ vidhāya ca || 4-57 ||  
  
śrīgu(ru?ro)ścara(ṇaṃ?ṇau)dhyātvā mālāyā mantramuccaret |  
kullukāṃ ca na jānāti mahāmantraṃ japennaraḥ || 4-58 ||  
  
pañcatvaṃ jāyatre tasya athavā vātulo bhavet [mūḍhakolakaḥ kha pāṭhaḥ |] |  
tāriṇīcaṇḍikāyāśca mantraḥ kullukavarjitaḥ || 4-59 ||  
  
matimān yo dvijātīnāṃ nopādeyaḥ kathañcana |  
kullukāṃ śirasi dhṛtvā sarvayajñaphalaṃ labhet || 4-60 ||  
  
nānyo vicāraḥ sarvatra virūpākṣasya saṃmataḥ |  
kulluke varjite puṃsāṃ yadyanopasthitirbhavet || 4-61 ||  
  
mama pūjā sadā vyarthā mama yajñastathaiva ca |  
tārāmantrasya jānīyāt tryakṣaraṃ mantramuttamam || 4-62 ||  
  
na jānāti ca yo mūḍhaḥ kullukāṃ tāriṇīṃ japet |  
yāvajjīvaṃ maheśāni na siddhyati kadācana || 4-63 ||  
  
mahāmantraṃ parityajya pūjayed yastu tāriṇīm |  
pañcatvaṃ jāyate tasya athavā vātulo bhavet || 4-64 ||  
  
(p. 32) kullukā nāma sā devī anubhāvasvarūpiṇī |  
savāmakartrihastā ca caturbāhusamanvitā || 4-65 ||  
  
nīlotpalavapuḥ śyāmā sarvālaṅkārabhūṣitā |  
likhet tat tryakṣaraṃ mantraṃ haridrācandanena vā || 4-66 ||  
  
yāvajjīvaṃ tu mantrārṇaṃ śikhāyāṃ dhārayet sadā |  
mahatīvidyayā prāptaṃ japenmantraṃ trilakṣakam || 4-67 ||  
  
lakṣamekaṃ japed vidyāṃ haviṣyāśī jitendriyaḥ |  
u(ccha?cca)sthāneṣu deveśi tadāsanasya saṃsthitiḥ || 4-68 ||  
  
pūrvoktaṃ pūjanaṃ kṛtvā viprārādhanatatparaḥ |  
anantaraṃ daśāṃśena kramāddhomādikaṃ caret || 4-69 ||  
  
japānte pratyahaṃ mantrī homayet taddaśāṃśataḥ |  
tarpaṇaṃ cābhiṣekaṃ ca tattaddaśāṃśato manoḥ || 4-70 ||  
  
pratyahaṃ bhojayed viprān nyūnādhikyapraśāntaye |  
athaivaṃ sarvasaṃpūrṇaṃ homādikamathācaret || 4-71 ||  
  
rātrau baliḥ sama(dāya?rpyastu)sarvasiddhimabhīpsubhiḥ |  
vinā dīpakamantreṇa agre śūnyaṃ na cārcayet || 4-72 ||  
  
vinānayā mahādevi vinā rudhiravedanaiḥ |  
trivarṇamayyā dīpanyā mantriṇī sā ca kathyate || 4-73 ||  
  
mantrārthaṃ mantracaitanyaṃ yonimudrāṃ na vetti yaḥ |  
śatkoṭijapenāpi kathaṃ siddhirvarānane || 4-74 ||  
  
guptajīvāśca ye mantrā na dāsyanti phalaṃ priye |  
mantrāścaitanyasahitāḥ sarvasiddhikarāḥ sadā || 4-75 ||  
  
mantroccāre kṛte yādṛk svarūpapratha(maṃ?naṃ)bhavet |  
śate sahasre lakṣe vā koṭijāpe na tatphalam || 4-76 ||  
  
(p. 33) hṛdaye granthibhedaśca sarvāvayavabhedanam |  
ānandāśrūṇi pulako dehāveśaḥ kuleśvari || 4-77 ||  
  
gadgadoktiśca sahasā jāyate nātra saṃśayaḥ |  
sakṛduccārite caivaṃ mantre caitanyasaṃyute || 4-78 ||  
  
dṛśyate ca mahādevi pāraṃparyaṃ taducyate |  
evaṃ japaṃ yathā kṛtvā daśāṃśamasitotpalaiḥ || 4-79 ||  
  
ājyāktairjuhuyānmantrī taddaśāṃśena tarpaṇam |  
kālāgurudravopetairvimalairgandhavāribhiḥ || 4-80 ||  
  
tarpa(yet) tāṃ parāṃ devīṃ tatprakāramihocyate |  
jale cāvāhya vidhivat pādyādyairudakātmakaiḥ || 4-81 ||  
  
saṃpūjya vidhivad devīṃ parivārān sakṛtsakṛt |  
saṃtarpya vidhivadbhaktyā daśāṃśaṃ tarpayet tataḥ || 4-82 ||  
  
punarakaikaṃ saṃtarpya parivārāṃstathā punaḥ |  
tāriṇīmabhiṣiñcāmi namo mūrdhni viniḥkṣipet || 4-83 ||  
  
abhiṣeko'yamākhyātaḥ sarvapāpanikṛntanaḥ |  
abhiṣekadaśāṃśena sādhakānāṃ ca bhojanam || 4-84 ||  
  
suvāsinīṃ kumārīṃ ca bhojayet tadanantaram |  
kṣīrakhaṇḍājyabhojyaiśca mantrasiddhirbhaved dhruvam || 4-85 ||  
  
gurave dakṣiṇāṃ dadyād bahumānapuraḥsaram |  
homatarpaṇayoḥ svāhā nyāsapūjanayornamaḥ || 4-86 ||  
  
mantrānte nāma coccārya tarpayāmi tataḥ param |  
svāhānte tarpaṇaṃ tvevamabhiṣekaṃ śṛṇuṣva me || 4-87 ||  
  
mantrānte nāma coccārya siñcāmīti padaṃ tataḥ |  
taddaśāṃśaṃ brāhmaṇānāṃ bhojanaṃ ca samācaret || 4-88 ||  
  
(p. 34) ityevaṃ siddhamantraḥ san sarvān kāmāṃśca sādhayet |  
bilvapatraṃ maheśāni daśāṃśaṃ juhuyāt tataḥ || 4-89 ||  
  
atha caivaṃ tilājyena homayed vātha sundari |  
sarvasvaṃ gurave dadyāt tadardhaṃ vā tadardhataḥ || 4-90 ||  
  
ajñātvā kullukāṃ devīmajaptvā gurupādukām |  
na dattvā dakṣiṇāṃ samyagakṛtvā cakrapūjanam || 4-91 ||  
  
yo'smiṃstantre pravarteta tatsvaṃ pīḍayate dhruvam |  
  
  
śrīdevyuvāca |  
  
  
kathitaṃ parameśāna paradāravidhau mayi |  
na pāpaṃ jāyate subhru paradāravidhau mama || 4-92 ||  
  
parasya dārān saṃspṛsya japyate yadi sādhakaiḥ |  
tadaiva mahatī siddhirnātra kāryā vicāraṇā || 4-93 ||  
  
kālīkalpaprakāśe ca kathitaṃ yanmaheśvara |  
atraiva samyagākhyānaṃ kuruṣva hṛdayapriya || 4-94 ||  
  
  
śrībhairava uvāca |  
  
  
śṛṇu devi mahābhāge āpaduddhārakāriṇi |  
akathyaṃ yanmahādevi tava snehāt prakāśyate || 4-95 ||  
  
paradāravidhau vedanindāvādaḥ pravartate |  
tāsāṃ saṅgānmaheśāni tāmisraṃ narakaṃ bhavet || 4-96 ||  
  
vedārthamiti vijñāya kathaṃ kuryācca sādhakaḥ |  
paradārān naiva gacched, gacchañjapecceti vedaḥ || 4-97 ||  
  
śrutidvayavirodhitvādgaccheran parayoṣitaḥ |  
tasmācchṛṇu varārohe vedārthaṃ kathayāmi te || 4-98 ||  
  
  
śrīdevyuvāca |  
  
  
(p. 35) ko vedaḥ kuta āyāti ko vā tasya prakāśakaḥ |  
kaḥ kartā tasya vedasya tatsarvaṃ kathayasva me || 4-99 ||  
  
  
śrībhairava uvāca |  
  
  
eko vedaścaturdhābhūd yajuḥsāma-ṛgādayaḥ |  
vedo brahmeti sākṣādvai jāne'haṃ naganandini || 4-100 ||  
  
svayaṃ pravartate vedastatkartā nāsti sundari |  
svayaṃbhūrīśo bhagavān vedo gītasta(yā?thā)purā || 4-101 ||  
  
śivādyā ṛṣiparyantāḥ smartāro'sya na kārakāḥ |  
prakāśakā bhavantyete kṛṣṇādyāstridivaukasaḥ || 4-102 ||  
  
vaidikapratipādyaśca artho dharmaḥ prakīrtitaḥ |  
viparītaṃ maheśāni adharmo bhavati priye || 4-103 ||  
  
paradārāgamaṃ vade tanniṣiddhaṃ sureśvari |  
yaddhi vaidhetaraṃ devi tanniṣiddhaṃ maheśvari || 4-104 ||  
  
parastriyaṃ maheśāni manasā bhāvayañjapet |  
tadaiva sarvasiddhiḥ syānnātra kāryā vicāraṇā || 4-105 ||  
  
iti siddhantavidbhiśca jñeyaṃ tantropadeśikam |  
mahācīnadrumalatāveṣṭanena ca yatphalam || 4-106 ||  
  
tatphalaṃ nāsti deveśi trailokye suravandite |  
yasmin mantre ya ācārastatra dharmastu tādṛśaḥ || 4-107 ||  
  
kṛtārthastena jāyeta svargo vā mokṣa eva ca |  
bhrāntiratra na kartavyā siddhirbhavati niścitam || 4-108 ||  
  
tasmādanena deveśi pāpaṃ nāsti maheśvari |  
tasmāt kuryāt sādhakendraḥ paradārāgamaṃ śubhe || 4-109 ||  
  
athānyat saṃpravakṣyāmi mantrasiddheśca lakṣaṇam |  
mātṛkāpuṭitaṃ kṛtvā svamantraṃ prajapet sudhīḥ || 4-110 ||  
  
(p. 36) kramotkramācchatāvṛttyā tadante kevalaṃ manum |  
evaṃ tu pratyahaṃ japyād yāvallakṣaṃ samāpyate || 4-111 ||  
  
niścitaṃ mantrasiddhiḥ syādityuktaṃ tantravedibhiḥ |  
puraścaryāśatenāpi prayogavidhinā tathā || 4-112 ||  
  
kalpakoṭijapenāpi pūjāyāḥ śatakena ca |  
na siddhirjāyate subhru! yadi bhāvo na jāyate || 4-113 ||  
  
  
iti śrībṛhannilatantre bhairavabhairavīsaṃvāde (puraścaryāvidhinirūpaṇaṃ)   
caturthaḥ paṭalaḥ || 4 ||  
  
  
  
  
  
atha  
  
pañcamaḥ paṭalaḥ |  
  
śrībhairava uvāca |  
  
  
nityārcanarato mantrī kuryānnaimittikārcanam |  
naimittikārcane siddhiḥ kuryāt kāmyamakhaṇḍitam || 5-1 ||  
  
māsārdhamathavā māsaṃ dviguṇaṃ triguṇaṃ tathā |  
yāvatphalāptibhāg [ptavān kha pāṭhaḥ |] yogī tāvadevaṃ samācaret || 5-2 ||  
  
naimittike ca kāmye ca phalāptirmaṇḍalāvadhiḥ |  
nacet tu dviguṇīkṛtya yathā syāt phalabhāk sudhīḥ || 5-3 ||  
  
aṣṭamyāṃ ca caturdaśyāṃ pūjayecca prayatnataḥ |  
yadyat prārthayate mantrī tat tadāpnoti nityaśaḥ || 5-4 ||  
  
(p. 37) labhate mañjulāṃ vāṇīmaṣṭamyāṃ ca tato japet |  
madhyāhnasamaye devyāḥ pūjanaṃ siddhidāyakam || 5-5 ||  
  
prātaḥkāle mahādevi pūjā kāryā vidhānataḥ |  
sāyāhne ca mahādevi pūjā ca śasyate budhaiḥ || 5-6 ||  
  
aṣṭamyāṃ pūjanaṃ devyāḥ sarvakāmaphalapradam |  
rambhāpuṣpaṃ bījapūraṃ sugandhiparimiśritam || 5-7 ||  
  
miśrīkṛtya baliṃ dadyādaṣṭamyāṃ ca viśeṣataḥ |  
svarṇamālāṃ mahādevyai dadyād gandhairviśeṣataḥ || 5-8 ||  
  
phalaṃ kṣīraṃ tathā dadyādadhikaṃ śarkarānvitam |  
tasmāt sarvaprayatnena saṃpattyai pūjayecchivām || 5-9 ||  
  
sūkṣmataṇḍulasiddhārthān devyai dadyāt prayatnataḥ |  
aṣṭamyāṃ ca caturdaśyāṃ pūjayecca yathovidhi || 5-10 ||  
  
ājñāsiddhimavāpnoti ja(vā?pā)puṣpaṃ ca varvarām |  
candanaṃ cārkakusumaṃ dadyāt śvetāparājitām || 5-11 ||  
  
arghyaṃ dadyādviśeṣeṇa nityapūjā(ca?su) sarvadā |  
aṣṭottaraśataṃ japyaṃ yāvajjīvitasaṃkhyayā || 5-12 ||  
  
yastu saṃpūjayed durgāṃ mahāṣṭamyāṃ prayatnataḥ |  
sa trijanmārjitaṃ pāpaṃ tatkṣaṇādeva nāśayet || 5-13 ||  
  
ye japanti mahāmāyāṃ jñātvā tattvena bhairavam |  
madhunā pāyasaṃ caiva kṣīramājyaṃ ca śarkarām || 5-14 ||  
  
baliṃ dadyācca godhāṃ vai cāsavaṃ ca praśasyate |  
atrāsavamavaśyaṃ ca brāhmaṇastu viśeṣataḥ || 5-15 ||  
  
āsavaṃ ca maheśāni śṛṇuṣvaikamanāḥ priye |  
  
  
  
(p. 38) śrībhairavyuvāca |  
  
  
bhagavan sarvadharmajña sarvaśāstrāgamādiṣu |  
kena rūpeṇa deveśa dadyād vipro'tha cāsavam || 5-16 ||  
  
viśeṣaṃ kathayasvāgre sārāt sārataraṃ yataḥ |  
kaitavaṃ ca parityajya yadi sneho'sti māṃ prati || 5-17 ||  
  
kena peyamāsavaṃ ca kenāpeyaṃ vadasva me |  
apeyaṃ tanmahābāho peyaṃ vā tadvadasva me || 5-18 ||  
  
yasmānme parameśāna dūrībhavati saṃśa(va?yaḥ) |  
koṭīnāṃ tisṛṇāṃ devi tantrāṇāṃ sāramuttamam || 5-19 ||  
  
tasmādatra prakathyaṃ te satyaṃ suragaṇārcite |  
  
  
śrībhairava uvāca |  
  
  
śṛṇu devi mahābhāge sarvaśāstrārthagāmini |  
jijñāsitaṃ paraṃ tattvaṃ tanme nigaditaṃ śṛṇu || 5-20 ||  
  
madyamadeyamapeyamanirgrāhyaṃ ceti, jape deyaṃ ceti |  
  
surā vai malaṃ sattvānāṃ pāpmā tu malamucyate |  
tasmād brahmaṇarājanyau vaiśyaśca na surāṃ pibet || 5-21 ||  
  
asyāṃ śṛṇu varārohe surāṃ suragaṇārcitām |  
gauḍī paiṣṭī tathā mādhvī vijñeyā trividhā surā || 5-22 ||  
  
pātavyā hi mahābhāge na tu kaiścit dvijottamaiḥ |  
panasaṃ drākṣamādhūkaṃ khārjūraṃ tālamaikṣavam || 5-23 ||  
  
mākṣikaṃ tālamā(dhvi?dhvī)kaṃ maireyaṃ nārikelajam |  
samānyeva vijānīyānmadyā(nne?nye)kādaśaiva tu || 5-24 ||  
  
surāpānavidhau devi nindā keṣāṃ ca saṃmatā |  
viśeṣaṃ śṛṇu deveśi tava snehāt prakāśyate || 5-25 ||  
  
(p. 39) tanniṣiddhā mahādevi yā ca vaidhetarā bhavet |  
amantritasurāpāne prāyaści(to?ttaṃ) vidhīyate || 5-26 ||  
  
śṛṇu devi mahābhāge purāvṛttaṃ manoharam |  
śukro daityaguruḥ pū(rve?rvaṃ) siddhyarthaṃ kṛtavāñjapam || 5-27 ||  
  
kalpakoṭijapenāpi nāsiddhyata kadācana |  
pītvāsavaṃ mahādevi pratyahaṃ japatatparaḥ || 5-28 ||  
  
cittonmādaṃ tadā tasya jātaṃ paramakautukam |  
japabhraṣṭo'bhavattatra sasmāra vanitāṃ śubhām || 5-29 ||  
  
tathorvaśī ca svarveśyā tatra gatvā manoramam |  
vākyaṃ sarvarasasvādu kathayitvā suśobhane! || 5-30 ||  
  
śukreṇa sārdhaṃ deveśi ramayāmāsa corvaśī |  
śukrotpattiśca jāyeta jñānaṃ ya(ja)jñe tataḥ param || 5-31 ||  
  
tattvaṃ jñātvā tataḥ śukraḥ śaśāpāsavamuttamam |  
tena śāpena deveśi śaptaṃ cāsavamuttamam || 5-32 ||  
  
tataḥ pra(bhū?bhṛ)ti tad devi siddhaye na ca jāyate |  
evaṃ krameṇa deveśi śatavarṣaṃ gataṃ priye || 5-33 ||  
  
tataḥ sā ca bhagavatī kālī kālasvarūpiṇī |  
uvāca sādaraṃ vākyaṃ kālī daityaguruṃ prati || 5-34 ||  
  
śṛṇu vatsa mahadvākyaṃ sāvadhā(nā?no)'vadhāraya |  
kathaṃ śaptaṃ mahābhāga cāsavaṃ devadurlabham || 5-35 ||  
  
  
śrīśukra uvāca |  
  
  
sarveśe sarvabhūteśe sarvabhūtasamāvṛte |  
brahmeśaviṣṇunamite praṇamāmi sadā śive || 5-36 ||  
  
brahmaviṣṇuśivānāṃ ca prasūte karuṇāmayi |  
jaḍānāṃ jñānade devi trāhi māṃ śaraṇāgatam || 5-37 ||  
  
(p. 40) tāriṇī tvaṃ mahādevi cātra pūrṇā yugāgame |  
asmākaṃ jñānadātrī ca viṣṇumātarnamo'stu te || 5-38 ||  
  
tvaṃ śrīstvaṃ (hi?caiva)sāvitrī satī ca tvaṃ sureśvari |  
ādye bhavādye sarveśe viśvamātarnamo'stu te || 5-39 ||  
  
śive śivātmike ghore sarvavidyānidhe śubhe |  
prasannā bhava sarvajñe sarvamantraprakāśane || 5-40 ||  
  
prasīda devi cāsmākaṃ sarvabhūtadayāmayi |  
iti stavena saṃstuṣṭāṃ mahākālīṃ karālinīm || 5-41 ||  
  
daṇḍavat praṇipatyādau punarāha garīyasīm |  
āsavaṃ ca mayā śaptaṃ kāraṇaṃ śṛṇu bhairavi || 5-42 ||  
  
pītvāsavaṃ mahādevi na siddhirjāyate mama |  
tasmācchaptaṃ maheśāni sarvaṃ nigaditaṃ śṛṇu || 5-43 ||  
  
uvāca sā mahāsādhvī kālī kālasvarūpiṇī |  
prahasantīva sā devī śukraṃ daityaguruṃ prati || 5-44 ||  
  
amantritā surā vi(pro?pra!)pītā paramadurlabhā |  
tenaiva hetunā siddhirna jātā tava sundara || 5-45 ||  
  
amantritasurāpāne prāyaścittaṃ vidhīyate |  
āyase bhājane bhadre svarṇe rūpye tathaiva ca || 5-46 ||  
  
brāhmaṇo vedavāṃścaiva pibecca vāruṇīṃ śubhām |  
taptāṃ surāṃ pibeccaiva nānyathā siddhimāpnuyāt || 5-47 ||  
  
iti te kathitaṃ divyaṃ sāravṛttāntamuttamam |  
apeyā sā niṣiddhā sānāghreyā ceti ca kramāt || 5-48 ||  
  
anirgrāhyā ca sā devī yā vai vaidhetarā bhavet |  
tasmājjapavidhau jñeyā surā siddhikarī matā || 5-49 ||  
  
(p. 41) sarvavarṇairmaheśāni deyā ca trividhā surā |  
athavāsavasaṃbhṛtyai dadyādvāpi guḍārdrakam || 5-50 ||  
  
takraṃ vā guḍasaṃmiśraṃ dadyād devyai prayatnataḥ |  
nārikelodakaṃ kāṃ(śye?sye)tāmre vā visṛjenmadhu || 5-51 ||  
  
tārāmantreṇa kālyāśca atra pūrṇāvidhau tathā |  
anukalpaṃ cāsavaṃ ca dadyādatimanoharam || 5-52 ||  
  
rambhāphalaṃ śālamatsyaṃ juhuyānmantravittamaḥ |  
sarvāṃ siddhimanukramya ante mokṣamavāpnuyāt || 5-53 ||  
  
sājyasya bilvapatrasya homena jagatī vaśe |  
sahasrahome deveśi labhate siddhimuttamām || 5-54 ||  
  
labhate mañjulāṃ vāṇīṃ mahāṣṭamyāṃ ca sādhakaḥ |  
kulavāre kulāṣṭamyāṃ caturdaśyāṃ viśeṣataḥ || 5-55 ||  
  
yoginīpūjanaṃ tatra sādhanaṃ kulapūjanam |  
yathā viṣṇutithau viṣṇuḥ pūjito vāñchitapradaḥ || 5-56 ||  
  
tathā kulatithau śaktiḥ pūjitā varadāyinī |  
kulavāre caturdaśyāmaṣṭamyāṃ ca viśeṣataḥ || 5-57 ||  
  
śaṅkhasthitaṃ toyapūrṇaṃ ja(vā?pā)puṣpaṃ ca barbarā |  
candanaṃ cārkakusumaṃ śuklā caivāparājitā || 5-58 ||  
  
a(nna?rghya)dānaṃ viśeṣeṇa nityapūjākramaḥ smṛtaḥ |  
aṣṭottaraśataṃ japyaṃ yāvajjīvitasaṃkhyayā || 5-59 ||  
  
sahasraṃ vā japenmantraṃ nityapūjāvidhau priye |  
mahoprāyāḥ (?) sadā pūjyā pūjane kullukā parā || 5-60 ||  
  
stotramantravratādīnāmanuṣṭhānaṃ śṛṇu priye |  
ananuṣṭhānatastasyāḥ sarvaṃ tanniṣphalaṃ bhavet || 5-61 ||  
  
(p. 42) mahāvidyāṃ ca sundaryā vāsudevaṃ ca yo'rcayet |  
prāpnoti tatphalaṃ sarvaṃ harisāyujyatāṃ vrajet || 5-62 ||  
  
vāsudevo harirbrahmā tāriṇī prakṛtiḥ sadā |  
ekamūrtiḥ sadā cintyā ekamūrtiḥ sadā sthitā || 5-63 ||  
  
svargamokṣapradā devī dhanavidyāpradāyinī |  
dhanavidyāyaśolakṣmīrāyurārogyavarddhinī || 5-64 ||  
  
tasmāttāṃ pūjayed devīṃ gandhapuṣpaiśca dhūpakaiḥ |  
naivedyairvividhairbhaktyā pūjayet tāriṇīṃ sadā || 5-65 ||  
  
āṣāḍhe śayanaṃ kuryāt siṃhe ca parivartanam |  
āśvine bodhayed devīṃ paśupāyasabhojanaiḥ || 5-66 ||  
  
rātrau pavitreṇa varaṃ jāyate surasundari |  
divā prabodhe'pi tathā svapne'pi ca kadācana || 5-67 ||  
  
śuklāṣṭamyāṃ ghaṭāṣṭamyāṃ ghaṭasya ca viśeṣataḥ |  
māghamāsasya ca vidho rātrau saṃpūjayet sudhīḥ || 5-68 ||  
  
pīṭhārcanaṃ mahādevi yatra siddhiranuttamā |  
pīṭhānāṃ paramaṃ pīṭhaṃ kāmarūpaṃ mahāphalam || 5-69 ||  
  
tatra yat kriyate pūjā sakṛdvāpi maheśva(rī?ri) |  
vihāya sarvapīṭhāni tasya dehe vasāmyaham || 5-70 ||  
  
tasmācchataguṇaṃ proktaṃ kāmākhyāyonimaṇḍalam |  
teṣāṃ phalaṃ maheśāni vaktuṃ kiṃ śakyate mayā || 5-71 ||  
  
tatra koṭiguṇaiḥ sārdhamādyā vasati tāriṇī |  
matpīṭhaṃ brahmaṇo vakraṃ guptaṃ sarvasukhāvaham || 5-72 ||  
  
yato devāśca vedāśca manayaścaiva bhāvajāḥ |  
sarve'pyāvirbhavantyete tena guptaṃ sadā kuru || 5-73 ||  
  
(p. 43) dvividhaṃ caiva yatpīṭhaṃ goptavyaṃ tanmaheśvari [guptaṃ vyaktaṃ kha   
pāṭhaḥ |] |  
vyaktād [vyakta guptaṃ kha pāṭhaḥ |] guptaṃ mahāpuṇyaṃ durāpaṃ   
sādhakādhamaiḥ [kottamaiḥ kha pāṭhaḥ |] || 5-74 ||  
  
guptaṃ sarvatra deśe tu [deveśi kha pāṭhaḥ |] labhyate kulasundari |  
pīṭhaprasaṅgād deveśi pīṭhāni śṛṇu bhairavi || 5-75 ||  
  
śṛṇu tāni mahāprājñe śreṣṭhasthānāni yāni ca |  
siddhipradāni sādhūnāṃ mahadbhiḥ sevitāni ca || 5-76 ||  
  
puṣkaraṃ ca gayākṣetramakṣayā(dya?di)vaṭaṃ tathā |  
varāhaparvataṃ caiva śivaṃ cāmarakaṇṭhakam || 5-77 ||  
  
narmadā yamunā piṅgā gaṅgādvāraṃ tathā priye |  
gaṅgāsāgarasaṅgaṃ ca kuśāvartaṃ ca bilvakam || 5-78 ||  
  
śrīnīlaparvataṃ caiva kalambakubjake tathā |  
bhṛgutuṅgaṃ [bhṛgubhṛṅgaṃ iti pāṭhāntaram |] ca kedāraṃ   
sarvapriyamahālayam || 5-79 ||  
  
lalitā ca sugandhā ca śākambharīpuraṃ priyam |  
kaṇatīrthaṃ mahāgaṅgā tilikāśramameva ca || 5-80 ||  
  
kumārākhyaprabhāsau ca tathā dhanyā sarasvatī |  
agastyāśramamiṣṭaṃ me kāṇvāśramamataḥ param || 5-81 ||  
  
kauśikīsarayūśoṇajyotiḥsaraḥpuraḥsaram |  
kāmodakaṃ priyaṃ śrīmat priyamuttaramānasam || 5-82 ||  
  
mataṅgavāpī saptārcira yadviṣṇupadaṃ mahat |  
vaidyanāthaṃ mahātīrthaṃ priyaḥ kālañjaro giriḥ || 5-83 ||  
  
vāmocchedaṃ harocchedaṃ gargocchedaṃ mahānalam |  
bhadreśvaraṃ mahātīrthaṃ lakṣmaṇocchedameva ca || 5-84 ||  
  
jānīhi priyasṛṣṭā ca kāverī kapilodakā |  
someśvaraṃ śuklatīrthaṃ kṛṣṇavīṇyā prabhedakaḥ || 5-85 ||  
  
(p. 44) pāṭalā ca mahābodhirnāgatīrthaṃ madantikā |  
puṇyaṃ rāmeśvaraṃ devi tathā meghavanaṃ hareḥ || 5-86 ||  
  
ailaṃ ramaṇakaṃ caiva govarddhanamatipriyam |  
hariścandraṃ puraścandraṃ pṛthūdakamatipriyam || 5-87 ||  
  
indranīlaṃ mahānādaṃ tathaiva priyamenakam |  
pampāsaraḥ pañcavaṭī vaṭīparvatikā tathā || 5-88 ||  
  
gaṅgābilvaṃ ca prāsaṅgaḥ priyanādavaṭastathā |  
gaṅgāvāmācalaṃ caiva tathaiva ṛṇamocanam || 5-89 ||  
  
gautameśvaratīrthaṃ ca vasiṣṭhatīrthameva ca |  
hārītakaṃ tathā devi brahmāvartaṃ śivapradam || 5-90 ||  
  
kuśāvartamatiśreṣṭhaṃ haṃsatīrthaṃ tathaiva ca |  
piṇḍāvakaraṇaṃ khyātaṃ haridvāraṃ tathaiva ca || 5-91 ||  
  
tathaiva badarītīrthaṃ vāmatīrthaṃ tathaiva ca |  
jayantaṃ vijayantaṃ ca sarvakalyāṇadaṃ priye || 5-92 ||  
  
vijayā śāradātīrthaṃ bhadrakālīśvaraṃ tathā |  
aśvatīrthaṃ suvikhyātaṃ tathā vedaśiraḥ priyaḥ || 5-93 ||  
  
oghavatī nadī caiva tīrthamatripadaṃ tathā |  
chāgaliṅgaṃ mātṛgaṇaṃ karavīrapuraṃ tathā || 5-94 ||  
  
saptagodāvaraṃ tīrthaṃ sarvadharmaphalapradam |  
ayodhyā mathurā māyā durgā dvārāvati hareḥ || 5-95 ||  
  
vidyāpuramavantī ca kāñcī maṅgalakoṭakam [śakulakoṭharaṃ nakulakoṭharaṃ   
maṅgalakuṭṭakaṃ vā iti pāṭhāntarāṇi |] |  
kālīghaṭṭaṃ guptatīrthaṃ siddhākhyaṃ [liṅgākhyaṃ iti pāṭhāntaram |]   
sarvamohanam || 5-96 ||  
  
(p. 45) kirīṭamuttarātīrthaṃ dakṣiṇātīrthamuttamam |  
viśālātīrthaṃ kālyāśca vanaṃ vṛndāvanaṃ tathā || 5-97 ||  
  
jvālāmukhī hiṅgulā ca mahātīrthaṃ gaṇeśvaram |  
jānīhi sarvasiddhīnāṃ hetusthānāni sundari || 5-98 ||  
  
atra sannihitā nityaṃ sarve devā maharṣayaḥ |  
pitaro yoginaścaiva ye ca siddhiparāyaṇāḥ || 5-99 ||  
  
āśu siddhyanti kāryāṇi śraddhābhaktimatāṃ priye |  
puṇyakāle paṭhed yastu tatpuṇyamakṣayaṃ bhavet || 5-100 ||  
  
śrāddhakāle paṭhed yastu śṛṇuyādvāpi bhaktitaḥ |  
akṣayaṃ tadbhavedvākyaṃ pitṛṇāṃ paramaṃ sukham || 5-101 ||  
  
asmin sthāne [peṭhadyastu iti vā pāṭhaḥ |]japedyastu siddhirbhavati tatkṣaṇāt |  
atha vakṣye maheśāni yatra yā devatā śṛṇu || 5-102 ||  
  
yatra te yāni nāmāni kathayiṣyāmi tacchṛṇu |  
magno'haṃ paramānande tvatkathāmṛtavāridhau || 5-103 ||  
  
puṣkare kamalākṣī ca gayāyāṃ ca gayeśvarī |  
akṣayā'kṣayavaṭake'mareśāmarakaṇṭhake || 5-104 ||  
  
varāhaparvate ca tvaṃ vārāhī dharaṇīpriyā |  
durmadā narmadāyāṃ ca kālindī yamunājale || 5-105 ||  
  
śivāmṛtā ca gaṅgāyāmambā tu tilikāśrame |  
kumāradhāmni kaumāri prabhāse surapūjitā || 5-106 ||  
  
kāśyāṃ caivānnapūrṇā ca drāviḍe ca sarasvatī |  
mahāvidyā mattamedhā agastyāśramake tathā || 5-107 ||  
  
kauśikīti priyaṃ nāma kauśikāmṛtakauśike [ghṛtakauśike iti pāṭhāntaram |] |  
śāradā sarayūtīre śoṇe ca kanakeśvarī || 5-108 ||  
  
(p. 46) svaprakāśavaśād devi jyotiṣmatīha saṅgame |  
śrīvahā śrīgirau caiva kālī kālodake tathā || 5-109 ||  
  
mahādevi! mahābuddhirnīlā cottaramānase |  
mātaṅgī syāt mataṅge ca guptārcirviṣṇupādake || 5-110 ||  
  
svargaṅgā svargamārge ca godāvaryāṃ gaveśvarī |  
vimuktiścaiva gomatyāṃ viprabhāvā mahābalā || 5-111 ||  
  
śataprabhā śatarūpā candrabhāgā ca tatra vai |  
airāvatyāṃ ca īrnāma siddhidā siddhitīrake || 5-112 ||  
  
dakṣapañcanade caiva dakṣiṇā tvaṃ prakīrtitā |  
aujise vīryadā tvaṃ ca saṅgamā tīrthasaṅgame || 5-113 ||  
  
bāhudāyāmasantā(?) tvaṃ kurukṣetre vapekṣaṇā |  
tapasvinī puṇyatamā bhāratī bharatāśrame || 5-114 ||  
  
sukathā naimiṣāraṇye pāṇḍau ca pāṇḍavānanā |  
viśālyāṃ ca viśālākṣī muṇḍapṛṣṭhe śivātmikā || 5-115 ||  
  
śraddhā kanakhale tīrthe śuddhabuddhirmunīśvare |  
suveśā sumanā gaurī mānase ca sarovare || 5-116 ||  
  
nandāpure mahānandā lalitā lalitāpure |  
brahmāṇī brahmaśirasi mahāpātakanāśinī || 5-117 ||  
  
pūrṇimā cendumatyādyaiḥ siñcayantī priyā sadā |  
jā(hni?hna)vīsaṅgame tṛptiḥ svadhā tvaṃ pitṛtuṣṭidā || 5-118 ||  
  
puṇyāhā veṇuvatyāṃ ca prapāyāṃ pāpanāśinī |  
śaṅkhasaṃhāriṇī ghorarūpā caiva mahodarī || 5-119 ||  
  
gargocchede mahārātriḥ prabalā ca mahāvane |  
bhadrā ca bhadrakālī ca bhadreśvarīśvarapriyā || 5-120 ||  
  
(p. 47) bhadreśvare ramā viṣṇupriyā viṣṇupade tathā |  
dāruṇā narmadocchede kāveryāṃ kapileśvarī || 5-121 ||  
  
bhedinī kṛṣṇaveṇyāyāṃ saṃbhede śubhavāsinī |  
śuddhā vai śuklatīrthe ca prabhā rāmeśvare tathā || 5-122 ||  
  
mahābodhau mahābuddhiḥ pāṭale pāṭaleśvarī |  
surasā nāgatīrthe ca nāgeśī nāgavanditā || 5-123 ||  
  
madante ca madantī ca pramadā ca madantikā |  
merusvanā [meghabalā maghavane iti pāṭhāntaram |] meghavane   
vidyutsaudāminīcchaṭā || 5-124 ||  
  
rāmeśvare mahā(vi?si)ddhirvārā cailāpure satī |  
priyā ramaṇake durgā suveśā surasundarī || 5-125 ||  
  
kātyāyanī mahādevī govarddhane'mbikā tathā |  
śubheśvarī hariścandre puraścandre pureśvarī || 5-126 ||  
  
pṛthūdake mahāvegā menāke'khilavarddhinī |  
indranīle mahākānte ratnaveśā suśobhanā || 5-127 ||  
  
māheśvarī mahānāde mahātejā mahābalā |  
pampāsarasi śāraṅgā pañcavaṭyāṃ tapasvinī || 5-128 ||  
  
vaṭīparvatikāyāṃ ca pañcavargā suraṅgiṇī |  
saṅgame vindhyasaṅgāyāṃ vindhyaśrīrvindhyavāsinī || 5-129 ||  
  
mahānandā nandataṭe gaṅgāvāmācale śivā |  
āryāvarte mahāryā tvaṃ vimuktir-ṛṇamocane || 5-130 ||  
  
aṭṭahāse ca cāmuṇḍā tantreśī gautameśvare |  
vedamayī brahmavidyā vāśiṣṭhe tvamarundhatī || 5-131 ||  
  
hārīte hariṇākṣī ca brahmāvarte vrateśvarī |  
gāyatrī caiva sāvitrī kuśāvarte kuśapriyā || 5-132 ||  
  
(p. 48) haṃsīśvarī haṃsatīrthe parahaṃsīśvarīti ca |  
piṇḍāvakaraṇe dhanyā surasā sukhadāyinī || 5-133 ||  
  
nārāyaṇī vaiṣṇavī sā gaṅgādvāre vimuktidā |  
śrīvidyā badarītīrthe vāmatīrthe mahādhṛtiḥ || 5-134 ||  
  
jayante ca jayantī tvaṃ vijayante'parājitā |  
vijayāyāṃ mahāśuddhiḥ śāradāyāṃ ca śāradā || 5-135 ||  
  
subhadrā bhadradā bhavyā bhadrakālīśvare tathā |  
mahābhadre bhadrakālī hayatīrthe girīśvarī || 5-136 ||  
  
vedadā vedamātā ca vedeśā vedamastake |  
oghavatyāṃ mahāvīryā mahānadyāṃ mahodayā || 5-137 ||  
  
caṇḍā cātripade caiva chāgaliṅge balipriyā |  
mātṛdarśe jaganmātā karavīrapure satī || 5-138 ||  
  
malinī raṅgiṇī vāmā paramā parameśvarī |  
saptagodāvare tīrthe devaśīrṣākhileśvarī || 5-139 ||  
  
ayodhyāyāṃ bhavānī ca jayadā jayamaṅgalā |  
mādhavī mathurāyāṃ ca devakī yādaveśvarī || 5-140 ||  
  
vṛndā gopeśvarī rādhā rāsavṛndāvane rase |  
kātyāyanī mahāmāyā bhadrakālī kalāvatī || 5-141 ||  
  
candramālā mahāśāntirmahāyoginyadhīśvaro |  
vajreśvarī yaśodeti vrajaśrīrgokuleśvarī || 5-142 ||  
  
kāñcyāṃ kanakakāñcī syādavantyāmatipāvanī |  
vidyā vidyāpure caiva vimalā nīlaparvate || 5-143 ||  
  
rājeśe śvetagaṅgeśī vimalā puruṣottame |  
virajā yāga(pū?pu)ryāṃ ca bhadreśe bhadrakarṇikā || 5-144 ||  
  
(p. 49) tamolipte tamoghnī ca svāhā sāgarasaṃgame |  
kulaśrīrvaṃśavṛddhiśca mādhavī mādhavapriyā || 5-145 ||  
  
maṅgalā maṅgale koṭe rāḍhe maṅgalacaṇḍikā |  
jvālāmukhī śivāpīṭhe mandāre bhuvaneśvarī || 5-146 ||  
  
kālīghaṭṭe guhyakālī kirīṭe ca maheśvarī |  
kirīṭeśvarī mahādevī liṅgākhye liṅgavāhinī || 5-147 ||  
  
sākṣāt sarvatra bhaktānāmabhaktānāṃ kuto'pi na |  
athānyat saṃpravakṣyāmi siddhisthānāni sundari || 5-148 ||  
  
sarvapāpavināśā(rthi?ya)sarvasiddhipradāni ca |  
nirmitāni śiveneha si(ddha?ddhi)sthānāni yāni ca || 5-149 ||  
  
śrutvā manasi bhāvyāni prakāśānyadhikāriṣu |  
amareśamahāpīṭhe īśa oṃkārasaṃjñakaḥ || 5-150 ||  
  
tatra durgādvayaṃ nāma caṇḍikā ca maheśvarī |  
prabhāse somanāthādau devī ca puṣkarekṣaṇā || 5-151 ||  
  
devadevādhipaḥ śambhurnaimiṣe ca maheśvaraḥ |  
tatra prajñā ca devī ca bhavānī liṅgadhāriṇī || 5-152 ||  
  
puṣkare ca rājagandhiḥ puruhūtā maheśvarī |  
śrīparvate priyaṃ nāma śaṅkarastripurāntakaḥ || 5-153 ||  
  
māyāpi śaṅkarī tatra bhaktānāmakhilārthadā |  
japyeśvare mahāsthāne śaṅkarī ca triśūlinī || 5-154 ||  
  
triśūlaḥ śaṅkarastatra sarvapāpavimocakaḥ |  
āmrātakapure sūkṣmaḥ sūkṣmākhyā parameśvarī || 5-155 ||  
  
mahākāle mahākālo mahākālī maheśvarī |  
madhye śivaśca sarvatra śarvāṇī parameśvarī || 5-156 ||  
  
(p. 50) kedāreśvara īśāno devī sanmārgadāyini |  
bhairave bhairavaḥ śambhurbhairavī parameśvarī || 5-157 ||  
  
gaṇakṣetre maṅgalākhyā śivo'haṃ prapitāmahaḥ |  
kurukṣetre śivaḥ sthāṇuḥ śivā sthāṇupriyā parā || 5-158 ||  
  
iṣṭalābhe svayaṃbhūśca devī svāyambhavā matā |  
ugraḥ kanakhale proktaḥ śivogrā śivavallabhā || 5-159 ||  
  
vimaleśvare viśvastu viśvā viśvapriyā sadā |  
aṭṭahāse mahānando mahānandā maheśvarī || 5-160 ||  
  
mahāntako mahendre ca pārvatī ca mahāntakā |  
bhīmeśvaro bhīmapīṭhe śivā bhīmeśvarī tathā || 5-161 ||  
  
vastrapāde bhavo nāma bhavānī bhuvaneśvarī |  
adrikūṭe mahāyogī rudrāṇī parameśvarī || 5-162 ||  
  
avimukte mahādevo viśālākṣī śivā parā |  
mahālaye haro rudro mahābhāgā śivā tathā || 5-163 ||  
  
mahābalaśca gokarṇe śivā [bhadrā ca iti pāṭhāntaram |]jñeyā ca caṇḍikā |  
bhadravarṇe mahādevo bhadrā ca karṇikā tathā || 5-164 ||  
  
suvarṇākhye sahasrākṣa utpalā parameśvarī |  
sthāṇusaṅge śivaḥ sthāṇviśvaraḥ sthāṇvīśvarā śivā || 5-165 ||  
  
kamalālaye ma(hāsnāne?heśāno)kamalākṣo maheśvaraḥ |  
kamalākṣī maheśānī sakalārthapradāyinī || 5-166 ||  
  
chagalāṇḍe kapardī ca prasarā ca maheśvarī |  
ūrdhvaretā dviraṇḍe ca sandhyākhyā parameśvarī || 5-167 ||  
  
mākoṭākhye mahākoṭaḥ śivā ca muṇḍakeśvarī |  
maṇḍaleśvarapīṭhe ca śaṅkaraḥ khāṇḍavī śivā || 5-168 ||  
  
(p. 51) kālañjare nīlakaṇṭho harakālī śivā matā |  
sthāṇvīśva(ro?re)sthalo nāmnā sthalākhyā parameśvarī || 5-169 ||  
  
śrīmadvyāghrapure sākṣāddharanāmā sabhāpatiḥ |  
śivaḥ sabhāpatirnāma yatra nṛtyati śaṅkaraḥ || 5-170 ||  
  
ātmānandamahāmodapūrṇānandamahārṇavam |  
nṛtyantaṃ yatra deveśaṃ deveśī paripaśyati || 5-171 ||  
  
yatra āśu mahādevo bhaktānāṃ varado bhavet |  
nṛtyantaṃ yatra deveśaṃ vīkṣya loko vimucyate || 5-172 ||  
  
puṇyasthāneṣu sarveṣu sthānametanmahottamam |  
yatra karmāṇi sarvāṇi akṣayāṇi bhavanti vai || 5-173 ||  
  
asmin mahottame sthāne śivagaṅgākhyamadbhutam |  
taṭākamasti tattīre dakṣiṇe nṛtyatīśvaraḥ || 5-174 ||  
  
taṭāke'smin vasan snātvā sabhānāthaṃ samīkṣya ca |  
aṣṭottarasahasraṃ tu japecchraddhāsamanvitaḥ || 5-175 ||  
  
yāni te kathitānyatra sadā tiṣṭhanti devatāḥ |  
pitaraḥ siddhagandharvāḥ siddhayaḥ sarvasiddhidāḥ || 5-176 ||  
  
atra dattaṃ hutaṃ japtaṃ snānamakṣayapuṇyadam |  
yadyat prakīrtitaṃ nāma tenaiva paripūjya ca || 5-177 ||  
  
praṇavādihṛdantena labhate'bhīṣṭamuttamam |  
bhojayed brāhmaṇān yo'tra so'kṣayaṃ phalamaśnute || 5-178 ||  
  
iha nānāsukhaṃ bhuktvā haragaurīpuraṃ vrajet |  
śokaduḥkhavināśāya karuṇānidhirīśvaraḥ || 5-179 ||  
  
nirmame sarvasaṃpattau puṇyakṣetrāṇi bhūtale |  
anekapuṇyaśuddhānāmanekakālasādhanaiḥ || 5-180 ||  
  
(p. 52) āstikānāṃ bhavedatra nivāsaḥ sādhanaṃ śrutiḥ [ratiḥ iti pāṭhāntaram   
|] |  
tasmādyatnena kartavyamatra sādhanamuttamaiḥ || 5-181 ||  
  
idānīṃ śṛṇu cārvaṅgi pīṭhaṃ sarvāṅgasundaram |  
akṣamālāmayaṃ pīṭhaṃ(brūhi?viddhi)me parameśvari || 5-182 ||  
  
yatra siddhyanti kāryāṇi sthitiste śaṅkarasya ca |  
viṣṇoragādhabodhasya tatkriyāyā maheśvari || 5-183 ||  
  
anyeṣāṃ caiva devānāṃ yuṣmatpadanivāsinām |  
prasādo hi bhavatyāśu tatra me prītiruttamā || 5-184 ||  
  
priye te kathayiṣyāmi akṣamālātmakaṃ param |  
sānnidhyaṃ yatra sarveṣāṃ tasmādādi divaukasām || 5-185 ||  
  
asmābhiśca mahadbhiśca yadyat sthānamalaṃkṛtam |  
tattanmahottamaṃ proktaṃ sarvasiddhipradaṃ priye || 5-186 ||  
  
mahānto yatra tiṣṭhanti sādhayanti paraṃ padam |  
tat tanmahottamaṃ sthānaṃ sarvaṃ kalyāṇadaṃ priye || 5-187 ||  
  
amareśapuraṃ caivāsurāntakaṃ puraṃ tathā |  
tattanmahottamaṃ sthānaṃ sarvasiddhikaraṃ nṛṇām || 5-188 ||  
  
satībhiḥ sādhubhiḥ kānte yadyat sthānamalaṃkṛtam |  
ambikāpīṭhamatyantamanantapurameva ca || 5-189 ||  
  
aniruddhapuraṃ vetsi tathāditipuraṃ param |  
aṇimādipuraṃ caiva aśvamedhapuraṃ param || 5-190 ||  
  
annapūrṇāmahāpīṭhamambujākhyapuraṃ tathā |  
ādipīṭhānandapīṭhau cāmodāvādisūkarau || 5-191 ||  
  
āśu siddhipuraṃ caiva yathādyantapuraṃ mukham |  
akampādityapīṭhā ca ādyādināthapīṭhakau || 5-192 ||  
  
(p. 53) iṣṭanāmapuraṃ caiva indirāpurameva ca |  
ilodayagiriścaiva ilāntendupure priye || 5-193 ||  
  
indrāṇīndreśvaraścaiva indrānandapuraṃ tathā |  
puraminduvatī nāma tathenduvijayaṃ puram || 5-194 ||  
  
īśvarīśvarayogau ca īśānandeśvarīpuram |  
īśānyaiśapuraṃ devi kathitaṃ pīṭhamuttamam || 5-195 ||  
  
kāmarūpaṃ priyaṃ vārāṇasī naipālameva ca |  
pauṇḍavarddhanapīṭhaṃ ca paurakyaṃ kānyakubjakam || 5-196 ||  
  
puṇyādrimarbudaṃ caiva ekāmrāmrātakeśvaram |  
trisrotaḥ [traipuraṃ kha pāṭhaḥ |] kāmakoṭaṃ ca tathā bhṛgupuraṃ varam || 5-197   
||  
  
kailāsapīṭhaṃ kedāraṃ śubhaṃ candrapuraṃ tathā |  
śrīpuraṃ ca tathā kanyāpuraṃ jālandharaṃ tathā || 5-198 ||  
  
mālavaṃ bilvapīṭhaṃ [ca kulāntaṃ ca kha pāṭhaḥ |] ca devīkoṭaṃ tathaiva ca |  
gokarṇaṃ māruteśaṃ ca tathāṭṭahāsameva ca || 5-199 ||  
  
kollānāmakagotraṃ ca elāpuramatipriyam |  
mahāpathapuraṃ caiva oṃkārapurameva ca || 5-200 ||  
  
jayadaṃ ca jayapuramujjayinīpuraṃ tathā |  
haridrāpīṭhakaṃ caiva priyaṃ kṣīrapuraṃ priyam || 5-201 ||  
  
gajāhvayapuraṃ caiva uḍḍīśapurameva ca |  
prayāgaṃ ca tathā ṣaṣṭhīpurameva śivapradam || 5-202 ||  
  
māyāpuramatiśreṣṭhaṃ puraṃ ca saurabheśvaram [parameśvaraṃ jaleśvaraṃ   
kha |] |  
śrīśailaṃ merupīṭhaṃ ca malayaṃ ca mahāgirim || 5-203 ||  
  
mahendrapurapīṭhaṃ ca tathā balipuraṃ priyam |  
hiraṇyapurapīṭhaṃ ca mahālakṣmīpuraṃ tathā || 5-204 ||  
  
(p. 54) caṇḍ.īpuramatiśreṣṭhaṃ tathā chāyāpuraṃ priye |  
jñātvā pīṭhamidaṃ devi madbhakteṣu prakāśaya || 5-205 ||  
  
samuddhara imā/llokān matsambandhavidhānataḥ |  
saṃsārānalasaṃtaptān cintāvāyuvighūrṇitān || 5-206 ||  
  
kṛpayāmṛtavarṣiṇyā abhiṣicyoddhara priye |  
puṇyamasti mahat kānte yaśo'pyasti mahatsukham || 5-207 ||  
  
mahājanaprasādo'sti matprītirlokarakṣaṇe |  
matprasaṅgo madālāpo matsavo madanugrahaḥ || 5-208 ||  
  
matkarma mama sambandho mannāma mama cintanam |  
matkathā madanudhyānaṃ madāveśo madarcanā || 5-209 ||  
  
madīkṣaṇaṃ madaikyaṃ ca manmatirmannatiḥ stutiḥ |  
madgānaṃ me pure nāṭyaṃ matkarmodyoga eva ca || 5-210 ||  
  
mannāma vai manmanavo macceṣṭā matpriyaspṛhā |  
ekenaiva kṛtārthaśca madanugrahabhāg bhavet || 5-211 ||  
  
yadicchet tīrthapīṭheṣu tadāśu labhate priyam |  
manmantragrahaṇādeva niṣpāpo jāyate punaḥ || 5-212 ||  
  
sādhanāllabhate siddhiḥ siddhakṣetreṣvadīrghataḥ |  
manmanugrahaṇaṃ (nyū?nū)naṃ mattoṣakāraṇaṃ param || 5-213 ||  
  
gṛhītvā nārcayedyastu na jāne kiṃ sa me punaḥ |  
svargataḥ suravṛkṣo'pi na vai bhavati kāmadaḥ || 5-214 ||  
  
nāśrayedyadi tanmūlaṃ ko doṣastasya tat priye |  
cintāmaṇirgṛhe'pyasti na tatra kāpi ca spṛhā || 5-215 ||  
  
ko doṣastasya yatnena sidhyanti sakalāḥ kriyāḥ |   
tasmādyat kathitaṃ tubhyaṃ tatra yatnaḥ phalapradaḥ || 5-216 ||  
  
(p. 55) vinā yatnena kiṃ kiṃ syānna jāne vijaye sakhi |  
santi tīrthāni sarvāṇi bhāskaro'yaṃ hutāśanaḥ || 5-217 ||  
  
tārakāścandramā jyotirjaladā jalameva ca |  
vasudhādigrahā ye'nye diśo vidiśa eva ca || 5-218 ||  
  
tulasī brāhmaṇāścaiva purāṇāni bahūni ca |  
śaivāśca vaiṣṇavāścaiva sāro dharmaḥ sanātanaḥ || 5-219 ||  
  
madbhaktyavitathaśraddhāśaraṇāśca nirantaram |  
upāyā vividhāḥ santi svaparitrāṇahetavaḥ || 5-220 ||  
  
tathāpi na yatante'ho tathā cecchanti kilviṣam |  
rājakopapraśabhārthe kiṃ kiṃ na syāttadarthinaḥ || 5-221 ||  
  
sukhaduḥkhopabhogaśca deśād deśāntaraṃ tathā |  
prāpyāprāpye tathā vastū divā rātristathaiva ca || 5-222 ||  
  
indriyasparśabhogāśca medhyāmedhyaṃ ca darśane |  
yatnāyatnakṛtaṃ kāryaṃ siktāsiktamahodadhiḥ || 5-223 ||  
  
bhuktābhuktaśarīraṃ tu suveśaśca kuveśakaḥ |  
priyavāgapriyavāk ca dūraṃ nikaṭameva ca || 5-224 ||  
  
sukhaṃ duḥkhaṃ tathā yacca nānākarma priyāpriyam |  
sarveṣāṃ hrāsavṛddhī ca vapuṣāṃ nirgamāgamau || 5-225 ||  
  
dhanānāṃ sthitināśau ca gandhānāṃ ca kṣayasthitī |  
vayoyauvanarūpāṇāṃ prakramaṃ sarvameva ca || 5-226 ||  
  
paśyanto'pi na paśyanto jñānino'jñāninaḥ sadā |  
tasmācchraddhāmayaṃ mantraṃ(sarvaṃ)śraddhā hi bhāvasiddhidā || 5-227 ||  
  
asmāsu bhāvanā yasya so'smāsu pratipadyate |  
tasmāt sādhupade sadbhirgantavyamatiyatnataḥ || 5-228 ||  
  
(p. 56) pramādādapi nāsādhupathe vai jñānadṛṣṭibhiḥ |  
iti sarvaṃ samālocya yathārthaṃ buddhya paṇḍite || 5-229 ||  
  
ācara svaṃ priyaṃ dharmaṃ pravartaya śucivratam |  
matpadāmbujasevāsu vrajantu mama sannidhim || 5-230 ||  
  
krīḍantu majjanaiḥ sārdhaṃ prāpnuyuḥ paranirvṛtim |  
etairmadupadeśaistvaṃ śṛṇu vārtāṃ mahāmate || 5-231 ||  
  
tvatprasādādime lokāḥ sūriṇaḥ syurmahāpriye |  
atra te priyanāmāni śṛṇuṣva naganandini || 5-232 ||  
  
kāmeśā kāmarūpe tvaṃ pūrṇā kāśyāṃ vimuktidā |  
nepāle puṇyadā puṇyā suveśā pauṇḍravarddhane || 5-233 ||  
  
dharmabuddhiḥ sudhā caiva sukhadā pāpamocanī |  
[pārasye kha pāṭhaḥ |] paurakye paramānandā brahmāṇī kānyakubjake || 5-234 ||  
  
puṇyādrau ca mahāpuṇyā pūrṇā yajñaphaleśvarī |  
kātyāyanyarbude devi dhanadā śivavallabhā || 5-235 ||  
  
ekā caikāmrake deśe surūpeśāmrakeśvare |  
tripure [trisrotasi kha pāṭhaḥ |] sundarī divyarūpākhilamanoharā || 5-236 ||  
  
kāmakoṭe mahāpīṭhe pramadā madanālasā |  
kāmeśvarī ratiścaiva bhṛgupuryāṃ vrajeśvarī || 5-237 ||  
  
vṛkṣeśā ca tapolakṣmīḥ kailāse bhuvaneśvarī |  
kedāre varadā caivāmṛtā candrapure sitā || 5-238 ||  
  
kalāvatī prabheśā ca śrīpure śrīramā priyā |  
kumārī brahmacaryā ca kanyā ca kanyakāpure || 5-239 ||  
  
jālandhare mahāpīṭhe nāgaryāgnimukhī śubhā |  
jvālāmukhī lolajihvā suveśā ca suraṅgiṇī || 5-240 ||  
  
(p. 57) mālave ca mahāvidyā bilvapīṭhe ca rūpiṇī |  
rūpavati mahādevī devīkoṭe'khileśvarī || 5-241 ||  
  
gokarṇe priyapīṭhe tvaṃ rudrāṇī sarvamaṅgalā |  
pavane harapīṭhe ca gandhaśrīśca sugandhikā || 5-242 ||  
  
aṭṭahāse mahāpīṭhe bhīmakālī ca kālikā |  
viraje muktihetuśca namaḥ svasti sudhāmayī || 5-243 ||  
  
jayaśrī rājalakṣmīśca suveśā rājaparvate |  
elāpure mahāsaṃpat māheśvarī mahāpathe || 5-244 ||  
  
gāyatrī brahmarūpā ca tatsadoṅkārapīṭhake |  
jayā jayapure devī jayadā jayamaṅgalā || 5-245 ||  
  
vijayā maṅgalā gaurī ujjayinyāṃ sadā śivā |  
gaurīśvarī mahādevī hāradrāpīṭhake śivā || 5-246 ||  
  
kṣīrapīṭhe yugādyā ca kṣīrākhyā niyamaprabhā |  
rājeśvarī mahālakṣmīrhastināpuravāsinī || 5-247 ||  
  
kamalā vimalā bhaktī raudrī ca nīlaparvate |  
yāgeśvarī triveṇyāṃ [triveṇī kha pāṭhaḥ |] ca triḥsrotā brahmarūpiṇī || 5-248   
||  
  
sindhustha(lī?le)kāmadhenuḥ ṣaṣṭhī ṣaṣṭhīpure priye |  
māyā māyāpure devī surabhī saurabheśvare || 5-249 ||  
  
vilāsinī mahānandā priyacandanaparvate |  
mahāvrajeśvarī śreṣṭhā śamaneśvarapīṭhake || 5-250 ||  
  
bhavānī bhavabhaktā ca śrīśaile śivavallabhā |  
devatā yā svargalakṣmīḥ kanakāmaraparvate || 5-251 ||  
  
umā gaurī satī satyā pārvatī himaparvate |  
indreśvarī surārādhyā māhendre jagadīśvarī || 5-252 ||  
  
(p. 58) allābhogeśvarī nityā śrīmadvalipure śivā |  
suvarṇā kanakā vāmā hiraṇyapurapīṭhake || 5-253 ||  
  
mahālakṣmīrmaheśānī mahālakṣmīpure'mbikā |  
caṇḍīpure [caṇḍā kha pāṭhaḥ |] pracaṇḍā ca caṇḍā caṇḍavatī śivā || 5-254 ||  
  
chatre meghasvanā caiva māyā cchatreśvarī tathā |  
kālīghaṭṭe mahāpīṭhe kālī kālātmikā tathā || 5-255 ||  
  
liṅgākhye bhairavī vidyā vijayā jāhnavītaṭe |  
iti te kathitaṃ divyaṃ pīṭhakramamudāhṛtam || 5-256 ||  
  
atiguhyaṃ maheśāni kathitaṃ devavandite [suragaṇārcite ityapi pāṭhaḥ |] |  
madbhaktebhyo maheśāni prakāśamupapādaya || 5-257 ||  
  
teṣāṃ bhāgyavaśenaiva kathitaṃ manmukhoditam |  
akathyaṃ kathitaṃ bhadre atipriyatame śive || 5-258 ||  
  
sārāt sārataraṃ sarvaṃ kathitaṃ tava sundari |  
  
  
iti śrībṛhannīlatantre bhairavabhairavīsaṃvāde naimittikārcana pīṭha   
tadīśvarīvarṇanaṃ pañcamaḥ paṭalaḥ || 5 ||  
  
  
  
  
atha  
  
ṣaṣṭhaḥ paṭalaḥ |  
  
  
śrīdevyuvāca |  
  
  
bhagavan sarvadharmajña sarvaśāstraviśārada |  
idānīṃ śrotumicchāmi pūjanaṃ kulapūjanam || 6-1 ||  
  
yatkṛ(te?tvā)sādhako vīraḥ sadyo mokṣamavāpnuyāt |  
ekaścet kulaśāstrajñaḥ pūjārhastatra bhairava |  
kathayasva mahādeva yadi sneho'sti māṃ prati || 6-2 ||  
  
  
śrībhairava uvāca |  
  
  
kathitavyaṃ mahāpuṇyaṃ vistareṇa tapodhane |  
sarva eva surāḥ pūjyāḥ satyaṃ brahmādayaḥ śive || 6-3 ||  
  
ekā cedyuvatī tatra pūjitā cāvalokitā |  
sa(rvatrai?rvā e)va parādevyaḥ pūjitāḥ kulabhairavi || 6-4 ||  
  
ādāvante ca madhye ca sā hi pūjyā [lakṣapūrtau kha pāṭhaḥ |] viśeṣataḥ |  
na pūjayati cet kāntāṃ bahu[tadā kha pāṭhaḥ |]vighnairvilipyate || 6-5 ||  
  
pūrvārjitaphalaṃ nāsti kā kathā parasādhane [pūjane kha pāṭhaḥ |] |  
navaśaktirmaheśāni pañcaśaktiśca bhairavi || 6-6 ||  
  
pūjitā viguṇaṃ sarvaṃ saguṇaṃ kārayedyataḥ |  
pṛthivīṃ sasyasaṃpannāṃ brāhmanṇe vedapārage || 6-7 ||  
  
dattvā yatphalamāpnoti tatphalaṃ kaulikārcanāt |  
annadānaṃ sahasrebhyaḥ śatebhyo yajvanāmapi || 6-8 ||  
  
teṣāṃ bhojanadānena tatphalaṃ kaulikārcanāt |  
vāpīkūpataḍāgāni kṛtvā ca śivakṛṣṇayoḥ || 6-9 ||  
  
(p. 60) dānād yat phalamāpnoti tatphalaṃ kaulikārcanāt |  
yadi bhāgyavaśenaiva vāramekaṃ prapūjayet || 6-10 ||  
  
kṛtā(rtho?rthā)ste hi nistīrṇā yānti devīpure svayam |  
puraścaraṇakāle'pi yadi syāt pīṭhapūjanam || 6-11 ||  
  
tatraiva pīṭhapūjā sā manasāpi na hīyate |  
devīkoṭe mahābhāgā uḍḍiyāne ca bhairavī || 6-12 ||  
  
yonimudrā [yoganidrā kha pāṭhaḥ |] kāmarūpe mahiṣāsuramardinī |  
kātyāyanī kāmabhūmau kāmākhyā kāmarūpiṇī || 6-13 ||  
  
jālandharī ca pūrṇeśī pūrṇaśaile ca caṇḍikā |  
kāmarūpe tato devī pūjyā dikkeravāsinī || 6-14 ||  
  
athavā kāmarūpasya darśanaṃ yadi bhāgyataḥ |  
tadā bhagādidevīnāṃ pūjā tatra vidhīyate || 6-15 ||  
  
yadi bhāgyavaśenaiva kuladṛṣṭiḥ prajāyate |  
tadaiva mānasīṃ tatra tāsāṃ ca saṃprakalpayet || 6-16 ||  
  
bhaginīṃ bhagajihvāṃ ca bhagāsyāṃ bhagamālinīm |  
bhaginīṃ ca bhagākṣīṃ ca bhagakarṇāṃ bhagatvacam || 6-17 ||  
  
bhaganāsāṃ bhagastanīṃ bhagasthāṃ bhagasarpiṇīm |  
tatra saṃpūjya gandhādyairmānasairgurumeva ca || 6-18 ||  
  
namaskṛtya vidhānena svayamakṣobhitaḥ sudhīḥ |  
dvādaśyāṃ pūjayedviṣṇuṃ caturdaśyāmumāpatim || 6-19 ||  
  
aṣṭamyāṃ pūjayecchaktiṃ sarvasiddhipradāṃ kila |  
keśasaṃskārakarmāṇi kārayet sarvadā priye || 6-20 ||  
  
ādāvānīya deveśi svakāntāṃ vā parastriyam |  
prathamaṃ cāsanaṃ dattvā pādyaṃ dadyāt tataḥ param || 6-21 ||  
  
(p. 61) arghyaṃ dadyānmaheśāni yathoktavidhinā śive |  
ācamanīyaṃ ca tathā dadyācca sudhayā priye || 6-22 ||  
  
snānīyaṃ parameśāni vauṣaḍantena dāpayet |  
gandhaṃ dadyānmaheśāni gandhānāmaṣṭakaṃ tathā || 6-23 ||  
  
puṣpaṃ dadyādvarārohe gandhayuktaṃ manoharam |  
dhūpaṃ guggulunā dadyāt mahādaivyai manoharam || 6-24 ||  
  
dīpaṃ ca sarpiṣā dadyāt tāmrādhāraṃ suśobhanam |  
naivedyaṃ paramaṃ dadyāt susvādu sumanoharam || 6-25 ||  
  
nānādravyayutaṃ dadyānnārikelayutaṃ tathā |  
rambhāphalaṃ bījapūraṃ śrīphalaṃ śrīniketanam || 6-26 ||  
  
madhu dadyānmaheśāni paladvayamitaṃ śubhe |  
ghṛtaṃ dadyānmaheśāni nūtanaṃ palamānataḥ || 6-27 ||  
  
nānopahārasaṃyuktaṃ dadhidugdhayutaṃ tathā |  
tāmbūlaṃ paramaṃ dadyāt susvādu ca suvāsitam || 6-28 ||  
  
karpūrādisamāyuktaṃ guvākena samanvitam |  
carvyaṃ coṣyaṃ tathā lehyaṃ peyaṃ dadyānmaheśvari || 6-29 ||  
  
jalaṃ dadyādvarārohe karpūrādisuvāsitam |  
yadyadicchati tasmin vai kāle suragaṇārcite || 6-30 ||  
  
tattad dadyādviśeṣeṇa yena tuṣyati sundarī |  
saptavarṣāṣṭavarṣā vā navavarṣā ca yā bhavet || 6-31 ||  
  
daśavarṣā maheśāni ekādaśagatā tathā |  
dvādaśe varṣe saṃprāptā [prāpte ka pāṭhaḥ |] tathā trayodaśe śubhe || 6-32 ||  
  
caturdaśe tathā devi(tathā? varṣe)pañcadaśe tathā |  
ṣoḍaśavarṣā tathā devi śreṣṭhā kārmapradā tu sā || 6-33 ||  
  
(p. 62) keśasaṃskaraṇaṃ kuryānnānādravyairmanoramaiḥ |  
tato dadyāt mahādravyaṃ yena tuṣyati mānavī || 6-34 ||  
  
stanadvandve ramābījaṃ hanudvaye bhaga-dvayam |  
kakṣādhaḥ parameśāni likhet gaṅgādhara dvayam || 6-35 ||  
  
yonyadhaḥ kāminī yugmamūrudvaye likhet priye |  
pādapadmatale viśvabījaṃ paramadurlabham || 6-36 ||  
  
saṃlikhya vidhivadbhaktyā śirīṣavṛntakena vai |  
bhage likhenmaheśāni bālābījaṃ maheśvari || 6-37 ||  
  
oṣṭhadvaye bhagaṃ caiva lekhanyā kanakasya ca |  
hastadvaye kākinī ca lekhanīyā ca deśikaiḥ || 6-38 ||  
  
raktavastraṃ maheśāni dadyādbhadraṃ manoramam |  
raktākhyacandanenaiva likhet bījaṃ sureśvari || 6-39 ||  
  
bhage puṣpāñjaliṃ dattvā praṇamed daṇḍavadbhuvi |  
evaṃ vāratrayaṃ kuryāt yāvad dṛṣṭirna jāyate || 6-40 ||  
  
mūlamantraṃ maheśāni japet parvatamastake |  
sahasrasya pramāṇena japet tatra maheśvari || 6-41 ||  
  
aṣṭāviṃśatimānena tadāsye tu japet priye |  
aṣṭottaraśataṃ yonigartamadhye japet priye || 6-42 ||  
  
tāsāmabhīṣṭasiddhyarthaṃ kuryāt parvatamardanam |  
mūlaṃ japenmaheśāni tāḍayed yonimaṇḍalam || 6-43 ||  
  
tatastattvaṃ puraḥ kṣiptvā siddho bhavati sādhakaḥ |  
kālīprayogametaddhi jānīhi suravandite || 6-44 ||  
  
kālī tārā mahāvidyā tripurārṇā maheśvarī |  
etāsāṃ bhairavīṇāṃ ca prayogāt siddhimāpnuyāt || 6-45 ||  
  
(p. 63) baliṃ dadyānmaheśāni sandhyākāle śivālaye |  
adattvā ca mahādevi baliṃ sarvahitaṃ priye || 6-46 ||  
  
............................................................ |  
śivāyai ca baliṃ dadyāt sarvayatnapuraḥsa(raiḥ?ram) |  
anyathā siddhihāniḥ syānnātra kāryā vicāraṇā || 6-47 ||  
  
prāntare bilvamūle vā śmaśāne vāpi sādhakaḥ |  
nirjane vā vane ghore harmye vā praṅgaṇe'pi vā || 6-48 ||  
  
bhittyadho vā maheśāni baliṃ dadyād vidhānataḥ |  
māṃsapradhānaṃ naivedyaṃ sandhyākāle nivedayet || 6-49 ||  
  
kāli kālīti vaktavye [vyā kha pāṭhaḥ |] tatra sā śivarūpiṇī |  
paśurūpā samāyāti parivāragaṇaiḥ saha || 6-50 ||  
  
bhuktvā rauti yadaiśānyāṃ vāyavyāṃ suravandite |  
aiśānyāṃ sukhasaṃpattirvāyavī bhogamokṣadā || 6-51 ||  
  
tadaiva maṅgalaṃ teṣāṃ bhavatyeva na saṃśayaḥ |  
avaśyamannadānena niyataṃ [nityaṃ saṃtoṣayet kha pāṭhaḥ |] toṣayecchivām ||   
6-52 ||  
  
(nityaśrāddhaṃ yathā sandhyāvandanaṃ pitṛtarpaṇam |  
tatheyaṃ kuladevīnāṃ nityatā kulapūjane || 6-53 ||  
  
paśurūpāṃ śivāṃ devīṃ yo nārcayati nirjane) |  
japapūjāvidhānāni yat kiñcit sukṛtāni ca || 6-54 ||  
  
gṛhītvā śāpamādāya śivā roditi nirjane |  
śivārāveṇa tasyāśu sarvaṃ naśyati niścitam || 6-55 ||  
  
ekayā bhujyate yatra śivayā devi bhairavi |  
tatraiva sarvadevānāṃ prītiḥ paramadurlabhā || 6-56 ||  
  
(p. 64) paśuśaktirnaraśaktiḥ pakṣiśaktiśca bhairavi |  
pūjitā dviguṇaṃ [viguṇaṃ karma saguṇaṃ sādhayed dhruvam kha pāṭhaḥ |]   
karma sādhayet parameśvari || 6-57 ||  
  
tena sarvaṃ prayatnena kartavyaṃ pūjanaṃ mahat |  
rājādibhayamāpanne deśāntarabhayādike || 6-58 ||  
  
aśubhāni ca karmāṇi vicintya balimāharet |  
balimantraṃ pravakṣyāmi sāvadhānāvadhāraya || 6-59 ||  
  
yena siddhyati sarveśi nāsti kālasya niścayaḥ |  
ādau kālīṃ samuddhṛtya śive ceti tataḥ param || 6-60 ||  
  
sarvarūpadhare paścāt āgacheti padadvayam |  
mama śabdaṃ tato brūyāt bali śabdaṃ tataḥ param || 6-61 ||  
  
gṛhṇa gṛhṇeti dvandvaṃ ca vahnijāyāvadhimanuḥ |  
mantreṇānena deveśi baliṃ dattvā manoharam || 6-62 ||  
  
sarvapāpaiḥ pramucyeta satyaṃ satyaṃ maheśvari |  
mantrāntaraṃ pravakṣyāmi balyarthaṃ yanmanoharam || 6-63 ||  
  
gṛhṇa devi mahābhāge śive kālāgnirūpiṇi |  
śubhāśubhaphalaṃ vyaktaṃ brūhi gṛhṇa baliṃ tava || 6-64 ||  
  
evamuccārya dātavyo baliḥ kulajanapriyaḥ |  
yadā na bhujyate devi tadā naiva śubhaṃ bhavet || 6-65 ||  
  
śubhaṃ yadi bhavet tatra bhujyate tadaśeṣataḥ |  
evaṃ jñātvā mahādevi śāntiṃ svastyayanaṃ caret || 6-66 ||  
  
iti te kathitaṃ devi naimittikavidhiṃ śive |  
yatkṛte sādhako vīro jāyate ca nirāpadaḥ || 6-67 ||  
  
atha vakṣye maheśāni śāktācārakramaṃ śubham |  
śāktānāṃ kulasarvasvaṃ jānīhi naganandini || 6-68 ||  
  
(p. 65) prātarutthāya mantrajñaḥ kulavṛkṣaṃ praṇamya ca |  
śiraḥpadme guruṃ dhyātvā tatsudhāplāvitaṃ smaret || 6-69 ||  
  
mānasairupacāraistu tamārādhya nirāmayaḥ |  
mulādibrahmarandhrāntaṃ mūlavidyāṃ vibhāvayet || 6-70 ||  
  
sūryakoṭipratīkāśāṃ sudhāplāvitavigrahām |  
tatprabhāpaṭalavyāptaṃ svaśarīraṃ vicintayet || 6-71 ||  
  
śleṣmātaka-karañjākṣa-nimbāśvatthakadambakāḥ |  
bilvo vāpyathavā'śoka ityaṣṭau kulapādapāḥ || 6-72 ||  
  
evaṃ te kathitaṃ bhadre tantre'nyasmin maheśvari |  
bālāṃ vā yauvanonmattāṃ vṛddhāṃ vā kulasundarīm || 6-73 ||  
  
kutsitāṃ vā mahāduṣṭāṃ namaskṛtya vibhāvayet |  
tāsāṃ prahāro nindā vā kauṭilyamapriyaṃ tathā || 6-74 ||  
  
sarvathā ca na kartavyamanyathā siddhirodhakaḥ |  
striyo devāḥ striyaḥ prāṇāḥ striya eva vibhūṣaṇam || 6-75 ||  
  
strīsaṅginā sadā bhāvyamanyathā svastriyāmapi |  
viparītaratā sā tu bhāvitā hṛdayopari || 6-76 ||  
  
taddhasthāvacitaṃ dravyaṃ taddhastāvacitaṃ jalam |  
taddhastāvacitaṃ bhojyaṃ devatābhyo nivedayet || 6-77 ||  
  
anyamantrapuraskāraṃ nindāṃ caiva vivarjayet |  
etad brahma tadevaitannāhaṃ vastu na so'pi ca || 6-78 ||  
  
nānācāraṃ na kartavyaṃ nācāraṇamitastataḥ |  
prāyaścittaṃ bhṛgoḥ pātaṃ tīrthābhigamanaṃ tathā || 6-79 ||  
  
piṇḍaṃ vedoditaṃ nyāsaṃ kaule pañca vivarjayet |  
bhūtahiṃsā na kartavyā paśuhiṃsā viśeṣataḥ || 6-80 ||  
  
(p. 66) balidānaṃ vinā devyā hiṃsāṃ sarvatra varjayet |  
balidānāya yā hiṃsā doṣāya prakīrtitā || 6-81 ||  
  
balidānāya hiṃsyācca sadā devi mahāpaśūn |  
iti vedavidāṃ devi siddhāntaḥ sarvasaṃmataḥ || 6-82 ||  
  
vedasaṃmatasiddhantaḥ sa mamāpi ca saṃmataḥ |  
paśuyāge maheśāni paśuṃ hanyānna saṃśayaḥ || 6-83 ||  
  
sā hiṃsā ninditā vedairyā ca vaidhetarā bhavet |  
vaidhahiṃsā ca kartavyā saṃśayo nāsti kaścana || 6-84 ||  
  
idānīṃ śṛṇu cārvaṅgi rahasyaṃ paramādbhutam |  
rahasyaṃ sarvadevīnāṃ samayācāralakṣaṇam || 6-85 ||  
  
yena vinā maheśāni na sidhyenmantramuttamam |  
kalpakoṭijapenāpi tasya siddhirna jāyate || 6-86 ||  
  
mānavāḥ kulaśāstrāṇāṃ kulācārānucāriṇām |  
siddhāḥ syurnāsti saṃdeho vaiṣṇavācāratatparāḥ || 6-87 ||  
  
paranindāsahiṣṇuḥ syādupakārarataḥ sadā |  
parvate vijane vāpi nirjane śūnyamaṇḍale || 6-88 ||  
  
catuṣpathe kalāmadhye yadi daivānmaheśvari |  
kṣaṇaṃ dhyātvā manuṃ japtvā natvā gacched yathāsukham || 6-89 ||  
  
gṛdhraṃ vīkṣya mahākālīṃ namaskuryādatandritaḥ |  
kṣemaṅkarīṃ tathā vīkṣya jambukīṃ yamadūtikām || 6-90 ||  
  
kuraraṃ śyenabhūkākau kṛṣṇamārjārameva ca |  
kṛśodari mahācaṇḍe muktakeśi balipriye || 6-91 ||  
  
kulācāraprasannāsye namaste śaṃkarapriye |  
śmaśāne ca śavaṃ dṛṣṭvā pradakṣiṇamanuvrajan || 6-92 ||  
  
(p. 67) praṇamyānena manunā mantrī sukhamavāpnuyāt |  
ghoradaṃṣṭre karālāsye [kaṭhorākṣi kha pāṭhaḥ |] kiṭi śabdaninādini || 6-93 ||  
  
gurughoraravāsphāle namaste citivāsini |  
raktavastrāṃ raktapuṣpāṃ vilokya tripurāmbikām || 6-94 ||  
  
praṇamya daṇḍavadbhūmāvima mantraṃ paṭhennaraḥ |  
bandhūkapuṣpasaṃkāśe tripure bhayanāśini || 6-95 ||  
  
bhāgyodayasamutpanne namaste varavarṇini |  
kṛṣṇavarṇaṃ tathā puṣpaṃ rājānaṃ rājaputrakam || 6-96 ||  
  
hastyaśvarathaśastrāṇi karavīraṃ tathā śivam [phalakān vīrapūruṣān kha   
pāṭhaḥ |] |  
mahiṣaṃ kulanāthaṃ ca dṛṣṭvā mahiṣamardinīm || 6-97 ||  
  
praṇamya jayadurgāṃ vā sa tu vighnairna lipyate |  
jaya devi jagaddhātri tripurādye tridaivate || 6-98 ||  
  
bhaktebhyo varade devi mahiṣaghni namo'stu te |  
madyabhāṇḍaṃ samālokya matsyamāṃsaṃ varastriyam || 6-99 ||  
  
dṛṣṭvā ca bhairavīṃ devīṃ praṇamya vinyasenmanum [vimṛśet kha pāṭhaḥ |] |  
ghoravighnavināśāya kulācārasamṛddhaye || 6-100 ||  
  
namāmi varade devi muṇḍamālāvibhūṣite |  
raktadhārāsamākīrṇe varade [rṇavadane kha pāṭhaḥ |] tvāṃ namāmyaham || 6-  
101 ||  
  
sarvavighnahare devi namaste haravallabhe |  
eteṣāṃ darśanenaiva yadi naivaṃ pravartate || 6-102 ||  
  
śaktimantraṃ puraskṛtya tasya siddhirna jāyate |  
eteṣāṃ hiṃsanoccāṭamāraṇaṃ vāgurādibhiḥ || 6-103 ||  
  
kriyate yena pāpātmā madbhaktaḥ sa kathaṃ bhavet |  
pradhānāṃśasamudbhūtā ete kulajanapriye || 6-104 ||  
  
(p. 68) ḍākinyaśca mahādevi tvadaṃśāḥ sarvato diśaḥ |  
labdhasiddhisamāyogo ḍākinīdarśanaṃ yadi || 6-105 ||  
  
athavā dānavānāṃ ca madbhaktānāṃ viśeṣataḥ |  
vaṭukānāṃ devatānāṃ tasya siddhiśca jāyate || 6-106 ||  
  
parayoṣāṃ samālokya ṣoḍaśābdāṃ manoharām |  
raktavastrāṃ mṛgākṣīṃ ca praṇamya ca manuṃ japet || 6-107 ||  
  
aṣṭottaraśataṃ japtvā siddhimāpnoti niścitam |  
tataḥ siddhamanurmantrī sarvakarmāṇi sādhayet || 6-108 ||  
  
vaiśākhe māsi deveśi tṛtīyākṣayasaṃjñitā |  
tasyāṃ cāvāhya vidhivat kālikāṃ bhuvaneśvarīm || 6-109 ||  
  
prastutiṃ kārayedvidvān sarvakāmaphalapradām |  
stutvā cāvāhya yatnena pūjayet paradevatām || 6-110 ||  
  
caturbhujāṃ mahādevīṃ muṇḍamālāvibhūṣitām |  
abhayaṃ varadaṃ khaḍgaṃ muṇḍamālādharāṃ parām || 6-111 ||  
  
  
śrīdevyuvāca   
  
  
bhagavan sarvadharmajña sarvaśāstrārthapāraga |  
kālikāyā mahādevyāḥ pūjanaṃ vistareṇa tu || 6-112 ||  
  
guptabījaṃ guptamantraṃ mūlādhārabahiṣkriyām |  
kathayasva samāsena yena tuṣyāmi śaṃkara || 6-113 ||  
  
  
(śrībhairava uvāca) |  
  
  
mantranyāsaṃ samācarya ṛṣyādinyāsamācaret |  
ādau ca āsanaṃ dattvā pūjayet paradevatām || 6-114 ||  
  
asyāṃ tithau mahādevi kālikāṃ yaḥ prapūjayet |  
tasya sarvārthasiddhiḥ syāt sarvaśatrukṣayo bhavet || 6-115 ||  
  
(p. 69) rājāno'nye maheśāni dāsatvaṃ prāpnuyurlaghu |  
na pūjayati cetkālīṃ dambhādvāpyatha bhairavi || 6-116 ||  
  
sarvanāśaṃ karotyāśu kruddhā bhavati kālikā |  
tasmāt sarvaprayatnena mahāvibhavavistaraiḥ || 6-117 ||  
  
pūjayet parameśānīṃ sarvakāmasamṛddhidām |  
mahāpūjāṃ mahādevi yadi kuryādvarānane || 6-118 ||  
  
tadaiva mahatī siddhirbhavatyeva na saṃśayaḥ |  
caturvargasya kāmī hi pūjayet kālikāṃ mudā || 6-119 ||  
  
prāṇapratiṣṭhāmantreṇa prāṇān saṃsthāpayed budhaḥ |  
nyāsajālaṃ mahādevyāḥ śarīre viniveśya vai || 6-120 ||  
  
evaṃ ca ātmano dehe nyāsajālaṃ niveśayet |  
bhūtaśuddhiṃ tataḥ kuryāt prāṇāyāmaṃ caret tridhā || 6-121 ||  
  
apasarpantu te bhūtā ye bhūtā bhuvi saṃsthitāḥ |  
ye bhūtā vighnakartāraste naśyantu śivājñayā || 6-122 ||  
  
vighnānutsārya deveśi padmaṃ nirmāya yāgavit |  
devīsaṃmukhato devi tataḥ pūjāṃ samārabhet || 6-123 ||  
  
rātrau gate tu prahare prathame suravandite [suragaṇārcite iti pāṭhāntaram |] |  
āsanaṃ prathamaṃ dadyāt svāgataṃ tadanantaram || 6-124 ||  
  
pādyārghyācamanīyaṃ ca madhuparkaṃ tataḥ param |  
tathā cācamanīyaṃ ca snānīyaṃ ca tataḥ param || 6-125 ||  
  
vasanaṃ raktakaṃ dadyād rajatābharaṇaṃ tathā |  
gandhapuṣpe mahādevi dhūpadīpau tataḥ param || 6-126 ||  
  
naivedyaṃ trividhaṃ dadyāt susvādu sumanoharam |  
tāmbūlaṃ paramaṃ hṛdyaṃ dadyād devyai manoharam || 6-127 ||  
  
(p. 70) balidānaṃ mahādevyai kuryāt sādhakasattamaḥ |  
chāgaṃ dadyāt tathā meṣaṃ mahiṣaṃ godhikāṃ tathā || 6-128 ||  
  
kapotaṃ ca maheśāni dadyād devyai manoharam |  
madhūdakaṃ mahādevyai śarkarādivinirmitam || 6-129 ||  
  
tataḥ śatrubaliṃ rājā dadyāt kṣīreṇa nirmitam |  
svayaṃ chindyāt krodhadṛṣṭyā prahārajanakena ca || 6-130 ||  
  
kopena ca sakṛd devi satyaṃ satyaṃ gaṇeśvari |  
prāṇapratiṣṭhāṃ kṛtvā vai śatrunāmnā maheśvari || 6-131 ||  
  
śatrukṣayo mahādevi bhavatyeva na saṃśayaḥ |  
mantraṃ japtvā vidhānena namaskuryācchucismite || 6-132 ||  
  
vādyabhāṇḍaṃ nivedyaiva sarvayatnena deśikaḥ |  
tataḥ sa sādhako vīro jāyate nātra saṃśayaḥ || 6-133 ||  
  
sandaṃśaṃ paramaṃ dadyād bhṛṣṭadravyeṇa saṃyutam |  
guḍakṣīraṃ madhu drākṣāmikṣudaṇḍaṃ purātanam || 6-134 ||  
  
rambhāphalaṃ bījapūraṃ tathā ca nārikelakam |  
madhuyuktaṃ nārikelaṃ śasyaṃ dadyānmaheśvari || 6-135 ||  
  
avaśyaṃ dāpayet tattu devītoṣo mahān bhavet |  
guptamantraṃ maheśāni jānīhi naganandini || 6-136 ||  
  
[mantrastu oṃ hrīṃ hrīṃ hūṃ hūṃ krīṃ krīṃ dakṣiṇe kālike krīṃ krīṃ   
hūṃ hūṃ hrīṃ hrīṃ svāhā ||]   
bhuvaneśī dvayaṃ bhadre kūrcayugmaṃ tataḥ param |  
nijabījadvayaṃ devi dakṣiṇe kāliketi ca || 6-137 ||  
  
saṃhārakramayogena pūrvabījāni coccaret |  
vedādiśca mahāmantro vahnijāyāvadhiḥ smṛtaḥ || 6-138 ||  
  
asmāt parataraṃ nāsti kālīmantraḥ parātparaḥ |  
kalpapādapanāmāyaṃ bhajatāṃ kāmado manuḥ || 6-139 ||  
  
(p. 71) atipriyatvāt kathito na prakāśyaṃ varānane |  
guptabījamidaṃ kālyāḥ sarvatantreṣu gopitam || 6-140 ||  
  
vaśyādi ca maheśāni anena jāyate'cirāt |  
aṣṭottaraśatenāpi mūlādhārabahiṣkriyām || 6-141 ||  
  
kartuṃ ca śakyate devi siddho bhavati tatkṣaṇāt |  
kalau kālī tathā tārā cānnapūrṇā ca sundarī || 6-142 ||  
  
etāsāṃ siddhavidyānāṃ śrīmantragrahaṇādapi |  
śivatvaṃ jāyate subhru saṃśayo nāsti kaścana || 6-143 ||  
  
śīghraṃ siddhyanti mantrāśca satyaṃ satyaṃ maheśvari |  
māghe māsyasite pakṣe raṭantyākhyā caturdaśī || 6-144 ||  
  
tasyāṃ saṃpūjayet tārāṃ mahāvibhavavistaraiḥ |  
cakravartī mahārājā bhavatyeva na saṃśayaḥ || 6-145 ||  
  
mārge māsi site pakṣe saptamī ravivallabhā |  
annadāṃ pūjayed bhaktyā putrapautrasamanvitaḥ || 6-146 ||  
  
lakṣmīḥ sthirāyate'vaśyaṃ yāvacca sacarācaram |  
tāvat tasya gṛhe lakṣmīrvaikṛtyaṃ parivarjya ca || 6-147 ||  
  
niścalā ca bhaved devi satyaṃ satyaṃ gaṇeśvari |  
pūjā cāsyā maheśāni kathitā tava sannidhau || 6-148 ||  
  
annadākalpake samyag jānīhi gaṇasundari |  
kārtike śuklapakṣasya navamī yā sitā bhavet || 6-149 ||  
  
tasyāṃ pūjyā maheśāni sundarī paradevatā |  
sundaryāḥ paṭale samyak pūjā ca kathitā śubhe || 6-150 ||  
  
iti te kathitaṃ kiñcit naimittaṃ paramaṃ śubham |  
anyad vakṣyāmi deveśi jāyante ca nirāpadaḥ || 6-151 ||  
  
(p. 72) idānīṃ kathayiṣyāmi kāmyānuṣṭhānamuttamam |  
yenaiva mahatā devi sarvavidyāmayo bhavet || 6-152 ||  
  
homatarpaṇapūjā ca bhāvanā japa eva ca |  
mantrasya sādhanaṃ caiva māraṇoccāṭane tathā || 6-153 ||  
  
etāni kāmyakarmāṇi kurute sādhakaḥ sadā |  
ardharātre śaratkālo hemantaḥ syāt prabhātake || 6-154 ||  
  
pūrvāhṇe ca vasantaḥ syāt madhyāhne grīṣma eva ca |  
prāvṛṭkālo'parāhṇe syāt pradoṣaḥ śiśiraḥ smṛtaḥ || 6-155 ||  
  
uṣāyoge ca hemantaḥ prabhāte śiśirāgamaḥ |   
praharārdhe vasantaśca grīṣmo madhyandināntare || 6-156 ||  
  
turyayāme ca varṣākhyā śaradastaṃgate ravau |  
etatte kathitaṃ subhru kālānāṃ niyamaṃ śṛṇu || 6-157 ||  
  
evaṃ jñātvā maheśāni sarvakarmāṇi kārayet |  
śāntiṃ puṣṭiṃ tathā vaśyamākarṣoccāṭanādikam || 6-158 ||  
  
ṣaṭkarmāṇi prayuktāni nigraho māraṇaṃ tathā |  
rogakṛtyākṣayādīnāṃ nirāsaḥ śāntirīritā || 6-159 ||  
  
puṣṭirdhanajanādīnāṃ vaśyādīnāṃ ca kathyate |  
janasaṃvananaṃ caivākarṣaṇamātmanā kṛtam || 6-160 ||  
  
uccāṭanādikaraṇaṃ nigrahaḥ parikīrtitaḥ |  
janānāṃ prāṇaharaṇaṃ māraṇaṃ parikīrtitam || 6-161 ||  
  
sūryādayaṃ samārabhya ghaṭikādaśakaṃ kramāt |  
ṛtavaḥ syurvasantādyāścāhorātraṃ dine dine || 6-162 ||  
  
vasantagrīṣmavarṣākhyaśaraddhemantaśaiśirāḥ |  
hemanto śāntike prokto vasanto vaśyakarmaṇi || 6-163 ||  
  
(p. 73) śiśire stambhanaṃ proktaṃ vidveṣe grīṣma īritaḥ |  
prāvṛḍḍuccāṭane śastā śaranmāraṇakarmaṇi || 6-164 ||  
  
vaśye cākarṣaṇe caiva raktavarṇaṃ vibhāvayet |  
nirviṣīkaraṇe śāntau puṣṭau cāpyāyane sitam || 6-165 ||  
  
pītaṃ stambhanakāryeṣu dhūmramucchāṭane bhavet |  
unmāde śakragopābhaṃ kṛṣṇavarṇābhakaṃ mṛtau || 6-166 ||  
  
utthitaṃ māraṇe dhyeyaṃ suptamuccāṭane smṛtam |  
upaviṣṭaṃ sureśāni vaśyādau paricintayet || 6-167 ||  
  
āsīnaṃ śvetavarṇaṃ tu jñeyaṃ tu śānti(sātvi)ke śive |  
vāmapārśvasthitaṃ kṛṣṇaṃ tāmasaṃ parikīrtitam || 6-168 ||  
  
sāttvikaṃ mokṣakāmānāṃ rājasaṃ rājyamicchatām |  
tāmasaṃ śatrunāśārthaṃ sarvavyādhinivārakam || 6-169 ||  
  
māraṇe viṣasaṃhāre bhūtagrahanivāraṇe |  
uccāṭane ca vidveṣe pañcavarṇaṃ prayujyate || 6-170 ||  
  
mantrānte nāmasaṃsthānaṃ yoga ityabhidhīyate |  
śāntike pauṣṭike vaśye prāyaścittaviśodhane || 6-171 ||  
  
mohane dīpane yogaṃ prayuñjanti manīṣiṇaḥ |  
stambhanoccāṭanocchedavidveṣeṣu sa cocyate || 6-172 ||  
  
nāmna ādyantamadhye ca mantrasāṃmukhya ucyate |  
mantrābhimukhyakaraṇe sarvapāpapraṇāśane || 6-173 ||  
  
jvara eṣa viṣakṛtyāśantike sa ca ucyate |  
saṃmīlane sa evātha mantrāṇāmakṣarāṇi ca || 6-174 ||  
  
ekaikāntaritaṃ mantragrathanaṃ tat prakīrtitam |  
yacchāntike vidhātavyaṃ nāmādyante yadā manuḥ || 6-175 ||  
  
(p. 74) tatsaṃpuṭaṃ bhavet tattu kīlakaṃ paribhāṣitam |  
stambhe mṛtyujaye dviṣṭau rakṣaṇādiṣu saṃpuṭaḥ || 6-176 ||  
  
dve dve mantrākṣare yatra ekaikaṃ sādhyanāmakam |  
vidarbha eṣa vijñeyo munibhistantravedibhiḥ || 6-177 ||  
  
vahnikārye japet svāhā namaḥ sarvatra cārcane |  
śāntipuṣṭivaśadveṣamāraṇoccāṭane tathā || 6-178 ||  
  
sudhā svāhā vaṣaṭ huṃ ca vauṣaṭ phaṭaṃ kramān nyaset |  
padmāsanaṃ mahādevi pauṣṭike samudāhṛtam || 6-179 ||  
  
vaśye caiva maheśāni tatha ca śāntike śive |  
āsanaṃ svastikaṃ proktaṃ sākṣāt siddhikaraṃ tathā || 6-180 ||  
  
ākṛṣṭau ca maheśāni kambalaṃ samudāhṛtam |  
vīrāsanaṃ maheśāni vidveṣe samudāhṛtam || 6-181 ||  
  
uccāṭane māraṇe ca vīrāsanaṃ praśasyate |  
śāntipauṣṭikavaśye ca sundarī śobhanāśayā || 6-182 ||  
  
sarvābharaṇasaṃdīptā prāptakāmamanorathā |  
dhyātavyā devatā samyak suprasannānanāmbujā || 6-183 ||  
  
ākarṣaṇe ca tadvat syāt uccāṭane praśasyate |  
sādhya ākarṣaṇe dveṣe prathitaṃ tantravedibhiḥ || 6-184 ||  
  
varjamānairjanairdāntairgrathitastakṣakeṇa ca |  
ukāravayasāviṣṭau yakṣa uccāṭane tathā || 6-185 ||  
  
śilayākrāntitastattvaṃ tṛṇapānādiṣu smaret(?) |  
idānīṃ śṛṇu cārvaṅgi tithīnāṃ niyamaṃ śubhe || 6-186 ||  
  
pañcamī ca dvitīyā ca tṛtīyā saptamī tathā |  
budhejyavārasaṃyuktā śāntikarmaṇi pūjitā || 6-187 ||  
  
(p. 75) saptamī pauṣṭike śastā aṣṭamī navamī tathā |  
daśamyekadaśī caiva bhānuśukrādisaṃyutā || 6-188 ||  
  
ākarṣaṇe'pyamāvāsyā navamī pratipattathā |  
paurṇamāsī mandabhānuyuktā vidveṣakarmaṇi || 6-189 ||  
  
kṛṣṇā caturdaśī tadvadaṣṭamī mandavārakā |  
uccāṭane tithiḥ śastā pradoṣe ca viśeṣataḥ || 6-190 ||  
  
caturdaśyaṣṭamī kṛṣṇā amāvāsyā tathaiva ca |  
mandasauradinopetā śastā māraṇakarmaṇi || 6-191 ||  
  
budhacandradinopetā pañcamī daśamī tathā |  
paurṇamāsī ca vijñeyā tithiḥ stambhanakarmaṇi || 6-192 ||  
  
śubhagrahodaye kuryādaśubhā aśubhodaye |  
raudrakarmāṇi riktārke mṛtyuyoge ca māraṇam || 6-193 ||  
  
homatarpaṇapūjā ca bhāvanā japa eva ca |  
mantrasya dhāraṇā caiva māraṇotsādane tathā || 6-194 ||  
  
etāni kāmyakarmāṇi prayoge'nyat samarcayet |  
athānyat saṃpravakṣyāmi vaśīkaraṇamuttamam || 6-195 ||  
  
yena vijñātamātreṇa mantrāḥ siddhyanti tatkṣaṇāt |  
pratimāṃ kārayed devi palena rajatasya ca || 6-196 ||  
  
palārdhena maheśāni sādhyasya pratimāṃ śive |  
haritālaṃ palārdhaṃ ca haridrācūrṇakaṃ tathā || 6-197 ||  
  
gartaṃ kṛtvā sārdhahastaṃ tatra nikṣipya sundari |  
raktāsanaṃ tatra dattvā vaset tadgatamānasaḥ || 6-198 ||  
  
caturdikṣu maheśāni patākāṃ viniveśayet |  
raktāsane copaviśya pūrvāsyo japamācaret || 6-199 ||  
  
(p. 76) pūjāyā niyamaṃ devi jānīhi naganandini |  
tilapūrṇaṃ ghaṭaṃ tatra sthāpayet devi deśikaḥ || 6-200 ||  
  
tāmrapātraṃ tato nyasya pratiṣṭhāmācaret tataḥ |  
prāṇapratiṣṭhāmantreṇa prāṇān saṃsthāpayed budhaḥ || 6-201 ||  
  
adhaḥ kṛtvā pūjayitvā pravālamālayā japet |  
daśasāhasrajapyena prayogārho bhavet tataḥ || 6-202 ||  
  
praṇavaṃ pūrvamuccārya māyābījaṃ dvitīyakam |  
kāntaṃ ca lākinīyuktaṃ vāmakarṇendubhūṣitam || 6-203 ||  
  
tato raktapadaṃ brūyāccāmuṇḍe tadanantaram |  
sādhyanāma tato nyasya vaśamānaya tatparam || 6-204 ||  
  
vahnijāyāvadhirmantro japed daśasahasrakam |  
daśāṃśādipramāṇena homādīṃśca samācaret || 6-205 ||  
  
prātaḥ snātvā śucirbhūtvā haviṣyāśī jitendriyaḥ |  
prātaḥ kālaṃ samārabhya japed madhyandināvadhi || 6-206 ||  
  
jape samāpte deveśi huned dine dine śubhe |  
jātīkusumahomena vaśayennātra saṃśayaḥ || 6-207 ||  
  
karpūramiśritaistoyaistarpayet paradevatām |  
pūrvaṃ praṇavamuddhṛtya cāmuṇḍāṃ pravadet tataḥ || 6-208 ||  
  
tarpayāmyagnijāyāntaṃ mantraṃ jānīhi bhairavi |  
anenaiva vidhānena santarpya paradevatām || 6-209 ||  
  
siddhiprayogo deveśi jāyate nātra saṃśayaḥ |  
abhiṣekaṃ tataḥ kuryād bhairavi prāṇavallabhe || 6-210 ||  
  
praṇavaṃ ca maheśāni cāmuṇḍāṃ tadanantaram |  
abhiṣiñcāmi tatpaścāt hṛdantenābhiṣecayet || 6-211 ||  
  
(p. 77) taddaśāṃśena deveśi brāhmaṇān bhojayet tadā |  
evaṃ kṛte maheśāni vaśīkaraṇamuttamam || 6-212 ||  
  
jāyate nātra saṃdehaḥ satyaṃ suragaṇārcite |  
kāmatulyaśca nārīṇāṃ ripūṇāṃ śamanopamaḥ || 6-213 ||  
  
yāvajjīvitaparyantaṃ smarabāṇa iveśvari |  
jāyate nātra saṃdehaḥ satyaṃ suragaṇārcite || 6-214 ||  
  
śvetāparājitāmūlaṃ peṣayed rocanāyutam |  
śatena mantritaṃ kṛtvā tilakaṃ kārayet tataḥ || 6-215 ||  
  
vaśayed nātra sandehaḥ satyaṃ satyaṃ maheśvari |  
candrasūryau yadi vṛthā tadā niṣphalabhāg bhavet || 6-216 ||  
  
raktavastreṇa cāmuṇḍāṃ toṣayed bahuyatnataḥ |  
suvarṇadakṣiṇā deyā vittānusārataḥ priye || 6-217 ||  
  
ādyante mahatīṃ pūjāṃ kuryāt tasya varānane |  
pañcadinaprayogeṇa rājānaṃ vaśamānayet || 6-218 ||  
  
tava prītyai mahādevi kathitaṃ bhuvi durlabham |  
vidveṣaṇaṃ viśeṣeṇa śṛṇuṣvaikamanāḥ priye || 6-219 ||  
  
karañjakaviṣeṇaiva tathā dhattūrakeṇa ca |  
kākolūkau sadā lekhyau bhūrjapatre maheśvari || 6-220 ||  
  
sādhyānāṃ nāmasahitaṃ mantraṃ saṃlikhya sādhakaḥ |  
etayoryādṛśaṃ vairaṃ tādṛśaṃ cāmukayorbhavet || 6-221 ||  
  
vahnijāyāvadhirmantraḥ sarvavidveṣakārakaḥ |  
mahākālī devatā ca pūjā tasyāḥ śubhapradā || 6-222 ||  
  
evaṃ sahasramānena japaṃ kuryācchucismite |  
māraṇaṃ saviśeṣaṃ ca śṛṇuṣvaikamanāḥ priye || 6-223 ||  
  
(p. 78) nihatya kṛṣṇamārjāraṃ mastakaṃ tatra taṃ nayet |  
sindūreṇa samāyuktaṃ kuryāt sādhakasattamaḥ || 6-224 ||  
  
tajjihvāyāṃ mahādevi sādhyanāma likhecchive |  
sādhyanāma likhitvā tu kālīmantraṃ japenmudā || 6-225 ||  
  
nijabījena ghaṭitamakṣaraṃ prajapet tataḥ |  
daśasāhasrajāpena mārayedarimagrataḥ || 6-226 ||  
  
śmaśānakālikāṃ tatra cāvāhya pūjayecchubhe |  
lauhālaṅkārasaṃyuktaṃ vastraṃ devyai pradāpayet || 6-227 ||  
  
dakṣiṇāsyo japed mantraṃ tataḥ siddho bhavenmanuḥ |  
annaṃ paktvā mahādevi nirjane dāpayet priye || 6-228 ||  
  
ardharātre baliṃ dattvā khaned vairigṛhe yadi |  
saptāhamadhye deveśi śatruryāti yamālayam || 6-229 ||  
  
iti te kathitaṃ devi sārāt sārataraṃ matam |  
tava snehādvarārohe prakāśitamidaṃ puraḥ || 6-230 ||  
  
śāntikaṃ śṛṇu sarvajñe yena jīvati sādhakaḥ |  
urvaśīṃ prathamaṃ nītvā yugāntakārakaṃ param || 6-231 ||  
  
stanadvayena saṃyuktā dhūminī tritayaṃ tataḥ |  
asya mantrasya deveśi sahasrāṣṭapramāṇataḥ || 6-232 ||  
  
japaṃ kuryād maheśāni annapūrṇā ca devatā |  
pūjayed vividhairbhakṣyairnānārasasamanvitaiḥ || 6-233 ||  
  
carvyaṃ coṣyaṃ tathā lehyaṃ dravyaṃ dadyānmanoharam |  
daśāṃśādipramāṇena homādīṃśca samācaret || 6-234 ||  
  
padmapuṣpasya homena śāntirbhavati sundari |  
madhunā tarpayed devīmannapūrṇāṃ parāṃ gatim || 6-235 ||  
  
(p. 79) prathame'hani deveśi jalena pūrayed ghaṭam |  
tadghaṭe pūjayed devīṃ pujyāvāhya sureśvarīm || 6-236 ||  
  
mantreṇānena deveśi yadi kuryāt prayogakam |  
sarvavyādhirvinaśyeta nātra kāryā vicāraṇā || 6-237 ||  
  
rahasyaṃ śṛṇu deveśi [yena pratyakṣatāṃvrajet iti pāṭhāntaram |]yena   
satya(yugaṃ?puraṃ)vrajet |  
sādhanādi maheśāni bahudhā kathitaṃ mayā || 6-238 ||  
  
punaḥ kena prakāreṇa jyotīrūpāṃ vilokayet |  
tanme śṛṇu varārohe kṛpayā parameśvari || 6-239 ||  
  
śṛṇu sādhvi mahābhāge sarvajñānāntarasthitam |  
vaiṣṇave gāṇapatye ca śaive vā śambhave'pi vā || 6-240 ||  
  
yoge saṃnyāsadharme vā kaulo dharmaḥ praśasyate |  
kulīnadharmamāśritya japed rātrindivaṃ śive || 6-241 ||  
  
nadyādau vijane śūnye gehe bilvatale taṭe |  
latāsaṃveṣṭitasthāne śuddhabhāvena tāṃ bhajet || 6-242 ||  
  
śmaśāne nirjane vāpi sadā tiṣṭhati sundarī |  
vikārarahitāścet tvāṃ bhajante siddhikāminaḥ || 6-243 ||  
  
tadā tvaṃ sādhakānāṃ ca bhavitā dṛṣṭigocarā |  
sādhanaṃ ca pravakṣyāmi kathitaṃ yat tapodhane || 6-244 ||  
  
yatibhāvena vā devi rājabhāvena vā śive |  
abhedadarśī saṃbhūya tvāṃ prapaśyati sādhakaḥ || 6-245 ||  
  
tīrthapūrṇaṃ navaghaṭaṃ kujavāre'ṣṭamī yadi |  
nidhāya tatra vidhivat pūjāṃ kṛtvā vidhānataḥ || 6-246 ||  
  
viṣicya vedikāṃ tatra tasyopari śubhāsanam |  
āstīrya nivaset tatra jyotirmantrapuraḥsaram || 6-247 ||  
  
(p. 80) phūtkāreṇa caturdikṣu tanmantramuccaran dhiyā |  
dhyāyecca satataṃ devi tava rūpaṃ prayatnataḥ || 6-248 ||  
  
dvibhujāṃ sundarīṃ śyāmāṃ nānāratnavibhūṣitām |  
raktavastrāṃ smitamukhīṃ mātṛvat paripālinīm || 6-249 ||  
  
bhairavīṃ ghorarūpāṃ tvāṃ tadā jānāti bhairavi |  
nāsārandhropari dhyāyet tava tejaḥ svacakṣuṣā || 6-250 ||  
  
kūrcamadhye'thavā paśyet tava jyotiranāmayam |  
candrakoṭiprabhaṃ śītaṃ ravikoṭisamaṃ kharam || 6-251 ||  
  
uttuṅge ca mahākālaṃ svaprakāśācalaṃ gurum |  
dhīreṇa cetasā dhāryaṃ kāle kāle vidhānataḥ || 6-252 ||  
  
śūnyālaye prāṅgaṇe vā vīthikāpālikāsu ca |  
śṛṅgāṭa-haṭṭa-śāleṣu yathāruci karotviti || 6-253 ||  
  
kintu devi vinā hetuṃ cetaḥ kasmāt prasīdati |  
antaḥśuddhirmanaḥśuddhirhetuśūnyā kathaṃ bhavet || 6-254 ||  
  
nācāre harati prītirvigīte nāsti me ruciḥ |  
tato hetuṃ samādhāya sugopyaṃ japamācaret || 6-255 ||  
  
surā hetuḥ kāraṇaṃ ca paramāmṛtameva ca |  
jñānadā śubhadā tīrthaṃ madirā modinī satī || 6-256 ||  
  
śuṇḍā prabahukulyāṅgā pāvanī tāriṇīti ca |  
tava nāmāni gopyāni jānīhi kulabhairavi || 6-257 ||  
  
tat svarūpāṃ madonmattāṃ madirāṃ śaṅkhabhūṣaṇām |  
dhyāyet pratimukhīṃ smerasvapa(suda)tīṃ śubhadāṃ śubhām || 6-258 ||  
  
na ca me tvāpabhāṣethā sadā śāntana cetasā |  
bhikṣutvaṃ rājatā vāpi tavāśrayā yuge yuge || 6-259 ||  
  
(p. 81) hetuśūnyā kriyā naṣṭā nāntaḥśuddhirnavā sukham |  
dehaṃ vyarthaṃ vijānīhi devi tvatsādhanaṃ vinā || 6-260 ||  
  
sādhanaṃ hi vṛthā devi hetuvādaṃ tathā śṛṇu |  
bhairavairhetupatibhirmārgaiḥ sevyaṃ ca śaṅkari || 6-261 ||  
  
militvā parvate'raṇye yo vai saṃyamitātmanā |  
ekākī naiva madyānnaṃ strībhiḥ (?) stotraṃ suvarṇitam || 6-262 ||  
  
pañcabhirdaśabhirvāpi jāpakasya susaṃyutam |  
samabhāve japed devi niyataṃ dvitrikaiḥ saha || 6-263 ||  
  
kiñciddhyānena tatsarvaṃ na dvidhā kiñcidīritam |  
smṛtvā tataṃ brahmamayaṃ bhrāntiratra na jāyate || 6-264 ||  
  
svīkṛtya tvamapi dhyāyestadā drakṣyasi sundari |  
evaṃ dhyātvā maheśāni prasannaṃ yadi me manaḥ || 6-265 ||  
  
śodhanaṃ saṃpravakṣyāmi jñānāt sārvajñyadāyakam |  
ghaṭaṃ puro nidhāyādau trirjapan mūlamuccaret || 6-266 ||  
  
yonimudrāṃ pradarśyātha śubhamenamudīrayet |  
namaste jñānade śuddhe śuddhibhāvaviniścite || 6-267 ||  
  
jyotīrūpe dhvāntahare varade'mṛtarūpiṇi |  
avidyāntarasaṃsthāne mahāpātakanāśini || 6-268 ||  
  
sarvapuṇyaprasavane sarvadāmṛtamānase |  
namastubhyaṃ namastubhyaṃ prasīda parameśvari || 6-269 ||  
  
ṛddhiṃ dehi manaḥ śuddhiṃ(dehi)dudruva(?)te namaḥ |  
carācaradhṛte puṇye dhṛtide dhṛtināśini || 6-270 ||  
  
surāsuranaraiḥ sevye vyāmohaṃ hara me'naghe |  
aruṇākṣi viśālākṣi vilakṣe sākṣiṇi svayam || 6-271 ||  
  
(p. 82) divyaśaṅkhaparīdhāne sulajje prīyatāṃ mayi |  
tamaḥsaṃcayanāśinyai śivārūpadhṛte pare || 6-272 ||  
  
namaste kuladharmāyai kālikāyai have vale |  
aiṃ strīṃ hūṃ hrīṃ divyarūpe mahāmāye maheśvari || 6-273 ||  
  
hrīṃkārāt siddhimāpnoti buddhiṃ dehi yaśasvini |  
amṛtatvaṃ prayāhyatra nidhehi siddhimuttamām || 6-274 ||  
  
apāre'sārasaṃsāre tāre kāmadughe'naghe |  
sarvadevagaṇaprīte'parimeyaguṇāśraye || 6-275 ||  
  
brahmānandaparānande namaste'stu punaḥ punaḥ |  
cakṣurdhvāntaṃ manodhvāntaṃ chindhi devi sureśvari || 6-276 ||  
  
kulācāraprasannā tvaṃ punīhi brahmavādini |  
satyānandamayi śrīde kamale śūladhāriṇi || 6-277 ||  
  
pūtakrato viśvasevye prasūtimunimānase |  
namo nityaṃ jayāyai te parāyai te namāmyaham || 6-278 ||  
  
śuddhācārarate gopye paśūnāṃ gaṇakaṇṭhake |  
yathā dhvāntādvimucye'haṃ tathā kuru surārcite || 6-279 ||  
  
evaṃ stutvā mahādevi mūlenaiva viśodhayet |  
oṃ ekameva paraṃ brahma sthūlasūkṣmamayaṃ dhruvam ||  
kacodbhavāṃ brahmahatyāṃ tena te nāśayāmyaham || 6-280 ||  
  
oṃ sūryamaṇḍalasaṃbhūte varuṇālayasaṃbhave |  
amābījamaye devi śukraśāpādvimucyatām || 6-281 ||  
  
oṃ vedānāṃ praṇavo bījaṃ brahmānandamayaṃ yadi |  
tena satyena deveśi brahmahatyāṃ vyapohatu || 6-282 ||  
  
tatastāṃ purataḥ kṛtvā yathoktaṃ japamācaret |  
dine dine mahādevi yadi pūjāṃ karoti hi || 6-283 ||  
  
(p. 83)  avaśyameva tadrūpaṃ jānīyāt sādhakottamaḥ |  
śavānāṃ sādhanaṃ devi bahudhā kathitaṃ mayā || 6-284 ||  
  
vīrabhāvena tad devi hetuhīnaṃ vṛthāgatam |  
idānīṃ śavarūpeṇa dhyāyet tvāṃ satataṃ śive || 6-285 ||  
  
tadā krīḍati(si) mūrtyā ca śavopari trapānvitā |  
tato nityānurāgeṇa yadbhāvāya prakalpase || 6-286 ||  
  
mahāniśāyāṃ brāhmye vā muhūrte dhyānatatparaḥ |  
tvadrūpaṃ paramānandaṃ tadā paśyati niścitam || 6-287 ||  
  
rātripūjā-japadhyānairbahuśo hetubhāvitaiḥ |  
prasannā tvaṃ tadā devi tatastatra dṛḍhā bhavet || 6-288 ||  
  
satīṃ dṛṣṭvā namaskuryāt spṛṣṭvā tāṃ ca śucirbhavet |  
pītvā ca paramānandaṃ labhate prāṇanirvṛtim || 6-289 ||  
  
modinīpūritaghaṭaṃ bilvaśākhādiśobhitam |  
nidhāya purato mantraiḥ pūjāṃ kṛtvā vidhānataḥ || 6-290 ||  
  
dhūpairdīpaiśca naivedyairbalibhiścaiva śuddhibhiḥ |  
dvāviṃśatiśataṃ nityaṃ japtavyaṃ vedikopari || 6-291 ||  
  
yathāśaktyāthavā japyaṃ lakṣamekaṃ susaṃyutam |  
tasmādutthāya vidhivat tilājyaiḥ śrīphalairhunet || 6-292 ||  
  
tattayā surayā devi tarpayecca vidhānataḥ |  
santuṣṭe maṇḍale devi saṃtuṣṭā siddhidā tadā || 6-293 ||  
  
nirvighnaṃ jāyate tatra niḥśaṅkaṃ nirupadravam |  
niḥśokaṃ nirvikāraṃ ca paraṃ cetaḥ prasīdati || 6-294 ||  
  
naivedyaṃ tu namaskuryāt tvadbuddhyā svīkariṣyati |  
bhramabuddhirna kartavyā manasāpi kadācana || 6-295 ||  
  
(p. 84) tannaivedyaṃ cetasāpi yadi nindati kaścana |  
tadā taṃ carvayet kālī nirmūlaṃ jāyate'thavā || 6-296 ||  
  
tasmād dṛṣṭvā ca śrutvā ca na ca nindāyate kvacit |  
naramārjāramahiṣa cchāgalairmeṣakaistathā || 6-297 ||  
  
kapotakalaviṅkādairhaṃsamadgura-kukkuṭaiḥ |  
śālasajālaśakula-rohitādibhiraṇḍajaiḥ || 6-298 ||  
  
balibhirvividhaiścānyaiḥ phalaiśca madhurāplutaiḥ |  
siktasaṃpakvadagdhaiśca vitvacairikṣuyaṣṭibhiḥ || 6-299 ||  
  
tāriṇīṃ purataḥ kṛtvā śuddhacittena deśikaḥ |  
strīṇāṃ mano na hantavyaṃ striyaścāsya viśeṣataḥ || 6-300 ||  
  
śaktirūpā hi tvadvya(ktā?ktiḥ)yataḥ sarvatra śobhane |  
paśuśaktiḥ pakṣiśaktirnaraśaktiśca śobhane || 6-301 ||  
  
viguṇaṃ pūjitā karma saguṇaṃ jāyate sadā |  
tāsāṃ pūjā vidhānena kartavyā bhaktitaḥ śubhe || 6-302 ||  
  
kaulinīṃ subhagāṃ śaktiṃ puṣpeṇāpi na tāḍayet |  
yadi śaktirbhavet tuṣṭā tuṣṭāṃ jānīhi tāṃ śive || 6-303 ||  
  
nityapūjāvidhānena japahomaparāyaṇam |  
kulasaṅgaṃ samāśritya puraścaraṇamācaret || 6-304 ||  
  
kṣemaṅkarīṃ jambukīṃ ca kākolaṃ gṛdhramuttamam |  
dṛṣṭvā caiṣāṃ rutaṃ śrutvā praṇamet mantrapūrvakam || 6-305 ||  
  
japakāle maheśāni yadyeṣāṃ śrūyate ravaḥ |  
tadaiva siddhiṃ jānīhi na japet stotramācaret || 6-306 ||  
  
balinā muṇḍamālābhirgṛhaṃ kṛtvā japaṃ caret |  
kṛśodari mahācaṇḍe muktakeśi balipriye || 6-307 ||  
  
(p. 85) kulācāraprasannāsye namaste śaṅkarapriye |  
dīpairuddīpitaṃ kṛtvā tanmadhye nivasan punaḥ || 6-308 ||  
  
paramānandacittena tadrūpasya japaṃ caret |  
ekalakṣena japtena sādhayet siddhimuttamām || 6-309 ||  
  
rātrau japaṃ tathā pūjāṃ rahasyāmṛtasevanam |  
yadi na syāt kulānandasādhakaḥ kaulikaḥ katham || 6-310 ||  
  
bahudhā kathitaṃ devi satyaṃ jānīhi madvacaḥ |  
kulāmṛtaṃ vinā devi cetaḥ kasmāt prasīdati || 6-311 ||  
  
tato devi samādāya pūjitāṃ kulapāvanīm |  
ananyabhāvamāśritya mamātmā suprasīdati || 6-312 ||  
  
  
śrīdevyuvāca |  
  
  
kimarthaṃ bahudhā deva modinīstutirīritā |  
tāṃ vinā naiva siddhiḥ syādityevaṃ kathitaṃ katham || 6-313 ||  
  
tanme brūhi maheśāna yena tatsādhanaṃ sadā |  
kriyate śāntacittena tadrūpaṃ dṛśyate mudā || 6-314 ||  
  
  
śrībhairava uvāca |  
  
  
śṛṇu devi paraṃ guhyaṃ kāraṇasya ca kāraṇam |  
yena jñātena śārīraṃ mānasaṃ ca maheśvari || 6-315 ||  
  
vinaśyati mahā(devi?moho)divyaṃ dehaṃ ca lapsyate |  
sarvāgamārthasāraṃ ca sarvayogasya mātaram || 6-316 ||  
  
śarīraṃ malinaṃ viddhi manaścañcalameva ca |  
malāpakarṣaṇaṃ nāsti kuto dhyānaṃ maheśvari || 6-317 ||  
  
śarīrabhāvā bahavaḥ sukhaduḥkhātmakāḥ śubhe |  
cetaḥsaṃmīlanaṃ kena jñāyatāṃ tava jantuṣu || 6-318 ||  
  
(p. 86) bhītilajjājughupsādyā nidrātandrābhramādayaḥ |  
avipāko vibhramaśca śokacintādikāḥ pare || 6-319 ||  
  
bhavanti vividhā bhāvā bhūtānāṃ dehadhāriṇām |  
dehavyapāye nayanaṃ bhūtānāṃ dehadhāraṇe || 6-320 ||  
  
tatraiva mana evāhamātmārāmā sanātanī |  
atastu tāriṇīṃ devi mama tejaḥsvarūpiṇīm || 6-321 ||  
  
jānīhi bhaktisaṃyuktāṃ tāmāśraya vidhānataḥ |  
malāpakarṣite dehe samyag dīpitatejasi || 6-322 ||  
  
dhyānayoge sthiratvaṃ ca balitvaṃ copalabhyate |  
nājīrṇo durbalo rogī bhīruścintāpariplutaḥ || 6-323 ||  
  
surāsaṃsevanād devi naite doṣā bhavanti hi |  
anye ca bahavo doṣā naśyanti muktiyogataḥ || 6-324 ||  
  
śāpāścañcalacittānāṃ brahmādīnāmihoditāḥ |  
mantreṇa tāṃ samuddiśya mama pūjāparo bhava || 6-325 ||  
  
tvatsvarūpāṃ mahādevi tāṃ viddhi sarvadā priye |  
tayā vinā mano nityaṃ mālinyaṃ na parityajet || 6-326 ||  
  
parityakte tu mālinye mano dehaṃ ca rūpabhāk |  
ataḥ surāṃ samāśritya sādhanaṃ kuru yatnataḥ || 6-327 ||  
  
idānīṃ śṛṇu cārvaṅgi śāktācāraṃ varānane |  
yena vinā na siddhiḥ syāt kalpakoṭiśatairapi || 6-328 ||  
  
madhu māṃsaṃ ca matsyaṃ ca maithunaṃ mahilā tathā |  
pañcamānāṃ samākṛtyā pañcamī tvat svarūpiṇī || 6-329 ||  
  
natvā stutvā ca tāṃ devīṃ pūjayitvā sadā śuciḥ |  
surā janī ca śaktiḥ syānmama rūpasvarūpiṇī || 6-330 ||  
  
(p. 87) tāṃ samāśritya siddhiḥ syānnātra kāryā vicāraṇā |  
surābhāṇḍaṃ namaskuryāt striyaṃ ca raktavāsasam || 6-331 ||  
  
kapilāṃ rohiṇīṃ gañjāṃ goṣṭhaṃ gāṃ ca payasvinīm |  
kulavṛkṣaphalaiḥ pūjā naivedyamāmiṣaṃ rasam || 6-332 ||  
  
ekā tvaṃ sarvadevānāṃ sarvadevātmikāpi ca |  
sarvānandamayaḥ sākṣāt sarvakāmaparāyaṇaḥ || 6-333 ||  
  
catuṣpathajapāsaktaḥ śuddhaḥ śmāśānikaḥ kvacit |  
bhūtvaiva bhāvayannātmānaṃ tataḥ syācchaktipūjakaḥ || 6-334 ||  
  
brahmānando brahmarasaḥ sumano'sthivibhūṣitam |  
surāsanaṃ pretamālā dhāryate śaktidevataiḥ || 6-335 ||  
  
ātmabhūkusumaiḥ śukrairbalibhiḥ pūjanaṃ niśi |  
parabrahmarasānandī karoti śaktisevakaḥ || 6-336 ||  
  
rātripūjā viśeṣeṇa kartavyā sādhakottamaiḥ |  
balibhiḥ pañcamīvargairannairvividhapiṣṭakaiḥ || 6-337 ||  
  
aśanaistulitaiḥ klinnai rasakena ca sāritaiḥ |  
puṣpairdhūpaiśca dīpaiśca naivedyairbalibhistathā || 6-338 ||  
  
sānandairnṛtyagītādyaiḥ śaktibhiḥ sādhakaiḥ saha |  
saṃpūjya para(mā?yā)bhaktyā tarpayedvargamāśritaḥ || 6-339 ||  
  
kulīnān kulasaṃbandhān vijñātān dvaitamānasān |  
mahāsattvān dṛṣṭapathān madekabhāvino'pi ca || 6-340 ||  
  
śaktayaḥ sarvataḥ pūjyā madbhāvena viśeṣataḥ |  
śaktiśca kusumaiḥ pūjyā sindūrairgandhacandanaiḥ || 6-341 ||  
  
atha mālyairalaṅkāraiḥ kevalaṃ mātṛbhāvataḥ |  
kumārīpūjanaṃ nityaṃ śaktiṃ vānyāṃ prapūjayet || 6-342 ||  
  
(p. 88) evaṃ śakto yadā śakteḥ pūjanaṃ bhavamocanam |  
parīvādaḥ parābhūtirhaṭhādākarṣaṇaṃ striyāḥ || 6-343 ||  
  
manasāpi na kartavyaṃ devi siddhiṃ yadīccha(si?ti) |  
rātrau ca bhramaṇaṃ devi rātrau ca śaktipūjanam || 6-344 ||  
  
na karoti yadā loke sādhakaḥ kaulikaḥ katham |  
anindā sarvabhūtānāṃ sarvatraiva dayānvitaḥ || 6-345 ||  
  
baliṃ vinā mahādevyā hiṃsā sarvatra varjitā |  
sadā sānandamanasā mama kāmaparāyaṇaḥ || 6-346 ||  
  
catuṣpathanamaskārī śmaśānacāripūjakaḥ |  
andhakārasamāsthāyī guhāsevanatatparaḥ || 6-347 ||  
  
paramāmṛtapūtātmā mama prītiparāyaṇaḥ |  
śāligrāme brāhmaṇe ca nindāṃ caiva vivarjayet || 6-348 ||  
  
eṣāṃ pūjāṃ viśeṣeṇa karoti kārayatyapi |  
brāhmaṇo brahmabhāvena kṣatraḥ kṣātreṇa śaṅkari || 6-349 ||  
  
vaiśyaśca(śūdra?vaiśya)bhāvena prasanno vicariṣyati |  
divā haviṣyabhojī syāt na spṛśedanyapūruṣam || 6-350 ||  
  
rātrau svīyagaṇairyuktaḥ pañcamīmāśrayecchive |  
tava pūjāparo bhūtvā śaktibhiḥ sādhakaiḥ saha || 6-351 ||  
  
nṛtyate gīyate yadyat tat stotraṃ pūjanaṃ tava |  
vinā tīrthābhiṣekeṇa nāntaḥ śuddhyati bhairavi || 6-352 ||  
  
na bhūyo yāti śokāṃśca paratra mokṣabhāg bhavet |  
na rūpadarśane devi saṃśayo nāsti kaścana || 6-353 ||  
  
iti pūjāṃ maheśāni kṛtvā devīpuraṃ vaset |  
asyāḥ paratarā devi nāsti tantre maheśvari || 6-354 ||  
  
(p. 89) eṣā pūjā hi devyāśca pūjaiva suravandite |  
sarvadharmān parityajya pūjāmetāṃ karoti yaḥ || 6-355 ||  
  
sa yogī ca mahātmā ca saṃsārāt trāyate kṣaṇāt |  
agamyāgamane pāpaṃ nāsti tasya varānane || 6-356 ||  
  
yā kathā tava deveśi tava stotraṃ varānane |  
itastato yadgamanaṃ pradakṣiṇamudāhṛtam || 6-357 ||  
  
tataḥ paraṃ mahādevi dharmādharmo na jāyate |  
aprakāśyaṃ maheśāni tava snehāt prakāśitam || 6-358 ||  
  
madbhaktebhyo maheśāni prakāśamupadāya ca |  
abhaktebhyo na dadyāddhi dattvā mṛtyumavāpnuyāt || 6-359 ||  
  
iti te kathitaṃ devyāstarpaṇaṃ śṛṇu bhairavi |  
vidyākāmena hotavyaṃ tilājyaṃ madhusaṃyutam || 6-360 ||  
  
bilvapatraṃ ghṛtāktaṃ ca kiṃśukaṃ bakulaṃ tathā |  
bandhūkapuṣpahomena rājā ca dāsatāmiyāt || 6-361 ||  
  
sarpirlavaṇahomena ākarṣayati kāminī |  
karṇikārasya homena saubhāgyaṃ labhate naraḥ || 6-362 ||  
  
karavīraiśca puṃnāgaiḥ puṣṭimāpnotyasaṃśayam |  
rājavṛkṣasya homena sarvasaṃpattimān bhavet || 6-363 ||  
  
durvātilājyahomena dīrghāyuṣṭvamavāpnuyāt |  
saṃpūjya mūlamantreṇa bilvapatrairghṛtānvitaiḥ || 6-364 ||  
  
sahasraṃ pratyahaṃ hutvā prāpnoti paramāṃ gatim |  
ghṛtāktamālatīpuṣpahomād drutakavirbhavet || 6-365 ||  
  
tarpaṇasya prasaṅgena homo'yaṃ kathitaḥ śive |  
madhunā tarpaṇaṃ kuryāt sarvakāmaphalapradam || 6-366 ||  
  
(p. 90) mantrasiddhyai maheśāni mahāpātakanāśanam |  
karpūramiśritaistoyairmāsamātraṃ pratarpayet || 6-367 ||  
  
vaśīkṛtya nṛpān sarvān bhogī syād yāvadāyuṣam |  
ghṛtaiḥ pūrṇayaśaḥ siddhyed dugdhairārogyamāpnuyāt || 6-368 ||  
  
agurumiśritaṃ devi sarvakālaṃ sukhī bhavet |  
nārikelodakamiśraistoyaiḥ sarvārthamāpnuyāt || 6-369 ||  
  
marīcamiśritaistoyaiḥ sarvāñchatrūn vināśayet |  
kevalairuṣṇatoyaiśca śatrumuccāṭayet kṣaṇāt || 6-370 ||  
  
jvarāviṣṭo bhavet tena dugdhasekāt śamaṃ bhavet |  
haviṣyāśī muktakeśo japedayutamācaret || 6-371 ||  
  
gadyapadyamayī vāṇī sabhāyāṃ tasya jāyate |  
uccāṭayati piṅgākṣī saṃbhāvayati kekarā || 6-372 ||  
  
vidrāvayati muktāsyā saṃbhrāmayati ghūrṇitā |  
vikṣobhayati saṃkṣubdhā saṃtāpayati sannibhā || 6-373 ||  
  
saṃkocayati saṃruddhā vipraruddhā prabodhayet |  
etat sarvaṃ prakartavyaṃ bhāvanāmātracintanam || 6-374 ||  
  
uccāṭeṣu ca sarveṣu cāyutaṃ prajapet sudhīḥ |  
śatābhijaptamātreṇa rocanātilakaṃ naraḥ || 6-375 ||  
  
kṛtvā paśyati yaṃ mantrī taṃ kuryād dāsavat priye |  
dantenānīyate cūrṇaṃ kīlakaṃ tena kārayet || 6-376 ||  
  
yathā madhughṛtāktena padminīpatramātrake |  
likhet sūtrāvalīmadhye mūlamantraṃ vidarbhitam || 6-377 ||  
  
tat kuṇḍacaturasre ca nikṣipya juhuyādapi |  
sahasraṃ kṣīranīrāktaṃ padmānāṃ lohitatviṣām || 6-378 ||  
  
(p. 91) mantraṃ śṛṇu varārohe yena siddhyati niścitam |  
oṃ padme padme mahāpadme padmāvati māye tathā || 6-379 ||  
  
svāhānto'yaṃ mahāmantro naimittikaphalapradaḥ |  
evaṃ yaḥ kurute karma sadyo drutakavirbhavet || 6-380 ||  
  
upacāraviśeṣeṇa rājapatnīṃ vaśaṃ nayet |  
rambhājātībījapūraṃ sugandhiparimiśritam || 6-381 ||  
  
miśrīkṛtya baliṃ dadyādaṣṭamyāṃ ca viśeṣataḥ |  
prayogabalimantro'yaṃ prayogān sādhayed yadi || 6-382 ||  
  
ardharātre tato nityaṃ baliṃ dadyāt catuṣpathe |  
parasainyagrahāriṣṭa rogakṛtyānivāraṇam || 6-383 ||  
  
praṇavaṃ pūrvamuccārya ugratāre tataḥ param |  
vikaṭadaṃṣṭre parapakṣaṃ mohaya [kṣobhaya kha pāṭhaḥ |] dvandvamuccaret || 6-  
384 ||  
  
khādaya dvandvamuccārya pacadvandvaṃ vadet punaḥ |  
ye māṃ hiṃsitumudyatā yoginīcakraistān hāraya hūṃ phaṭ svāhā |  
paravidyāmākarṣaya 2 chedaya 2  hana 2 kapāle gṛhṇa 2 svāhā |   
anenaiva ca deveśi baliṃ dadyād maheśvari |  
māyābījaṃ samuccārya kāli kālīti sundari || 6-385 ||  
  
vajreśvarī padaṃ paścāllohadaṇḍāyai namaḥ padam |  
iti saṃpūjya deveśi śaktiṃ saṃpūjayet tataḥ || 6-386 ||  
  
hū/ vāgīśvarībrahmabhyāṃ namaḥ | hū/ lakṣmīnārāyaṇābhyāṃ ca |  
tato namaḥ padaṃ brūyād devi caṇḍe maheśvari || 6-387 ||  
  
tatomāmaheśvarābhyāṃ nama ityādinārcayet |  
praṇavaṃ ca tataḥ paścāt kārtikeśvarābhyāṃ namaḥ || 6-388 ||  
  
(p. 92) ityane(na?naiva)mantreṇa śaktiṃ saṃpūjayennaraḥ |  
iti khaḍgaṃ prapūjyaiva viśeṣeṇa prapūjayet || 6-389 ||  
  
oṃ khaḍgāya kharanāśāya śaktikāryārthatatpara |  
paśucchedastvayā kāryaḥ khaḍganātha namo'stu te || 6-390 ||  
  
anenaiva tu mantreṇa praṇamet khaḍgamuttamam |  
gṛhītvā tāmrapātraṃ ca jalapūrṇamudaṅmukhaḥ || 6-391 ||  
  
harṣakāmo mahādevyai paśośca prokṣaṇaṃ caret |  
prokṣaṇaṃ ca paśoḥ kṛtvā cotsṛjed devatādhiyā || 6-392 ||  
  
yathoktena vidhānena tubhyamastu nivedanam |  
chinne ca patite vṛddhirvāmabhāge ca ninditam || 6-393 ||  
  
dainyaṃ madhye ca patitaṃ deve chedaṃ smared budhaḥ |  
tataḥ kuṇḍāntike gatvā āhutirdaśapañcabhiḥ || 6-394 ||  
  
tenaivamutsṛjan doṣaṃ baliṃ lakṣet salakṣaṇam |  
tato rudhiramādhāya vaṭukādīn samarcayet || 6-395 ||  
  
nair-ṛtyāṃ ca maheśāni hū/ vā/ vaṭukabhairavam |  
vāyavye hūṃ yāṃ yoginībhyo namaḥ ityādinārcayet || 6-396 ||  
  
aiśānyāṃ ca maheśāni hūṃ kṣau/ kṣetrapālāya namaḥ |  
ityādinā devi(samyak)gandhapuṣpaiḥ samarcayet || 6-397 ||  
  
āgneyyāṃ hū/ gāṃ gaṇeśāya nama ityādinārcayet |  
gandhapuṣpaiḥ samabhyarcya balidānaṃ samācaret |  
iti te kathito devi balidānasya nirṇayaḥ || 6-398 ||  
  
  
iti śrībṛhannīlatantre bhairavabhairavīsaṃvāde (kulapūjā    
śāktācārādividhinirūpaṇaṃ) ṣaṣṭhaḥ paṭalaḥ || 6 ||  
  
  
  
  
  
atha  
  
saptamaḥ paṭalaḥ |  
  
śrībhairava uvāca |  
  
  
atha vakṣye maheśāni nigrahopāyamuttamam |  
avaśyameva kartavyaṃ prayogasādhanaṃ tathā || 7-1 ||  
  
maṅgale śanivāre ca śmaśānāṅgāramānayet |  
kṛṣṇavastreṇa saṃveṣṭya badhnīyādraktatantunā || 7-2 ||  
  
śatābhimantritaṃ kṛtvā niḥkṣiped vairiveśmani |  
saptāhābhyantare teṣāmuccāṭanamidaṃ bhavet || 7-3 ||  
  
narāsthi vilikhenmantraṃ kṣārayuktaharidrayā |  
sahasraṃ parijapyātha niśāyāṃ śanivāsare || 7-4 ||  
  
nikṣipyate yasya gehe tasya mṛtyustrimāsataḥ |  
kṣetre tu śasyahāniḥ syājjavahānisturaṅgame || 7-5 ||  
  
dhanahānirdhanāgāre grāmamadhye tu tatkṣayam |  
(dvi?dve)ṣe tu vilikhed mantraṃ pretakarpaṭake sudhīḥ || 7-6 ||  
  
dveṣyadveṣakayornāmnā tasya dveṣo mahān bhavet |  
mantraṃ śṛṇu varārohe prayogārho bhaved yataḥ || 7-7 ||  
  
amukaṃ mārayet yādau mārayeti padaṃ tataḥ |  
sahasraṃ parisaṃjapya mantramenaṃ maheśvari || 7-8 ||  
  
dveṣamantraviśeṣaṃ tu śṛṇu caikamanāḥ priye |  
amukāmukayordveṣaṃ kuru kurvityanantaram || 7-9 ||  
  
mantramuccārya deveśi japed devi sahasrakam |  
uccāṭaya padadvandvaṃ piṅgākṣi tadanantaram || 7-10 ||  
  
(p. 94) phaṭ mantraṃ mantramuccārya sādhyasaṃjñānvitaṃ punaḥ |  
deśād deśāntaraṃ yāti ripuḥ kāka ivāparaḥ || 7-11 ||  
  
vahnipuṭe ripormantraṃ likhitvā patrakeṇa tu |  
śmaśāne mantramuccārya puṭīkṛtya vidarbhya ca || 7-12 ||  
  
sahasrajanmabhirjaptvā vidyā na hi phalapradā |  
siddhayaśca vinaśyanti devānāmapi durlabhāḥ || 7-13 ||  
  
mātṛcakre'mṛtaṃ lekhyaṃ bhinnāñjanapuṭīkṛtam |  
jale niḥkṣipya mantraṃ tu punarnava itīritaḥ || 7-14 ||  
  
janmalupto manuḥ snigdho navoditaśaśī yathā |  
kṣaṇe kṣaṇe'pi tejasvī ripudṛṣṭigato'pi ca || 7-15 ||  
  
atha vakṣye mantramekaṃ dhārayet sarvadā priye |  
yoniyugme likhenmantraṃ mūlaṃ hemaśalākayā || 7-16 ||  
  
klībahīnān dīrghabhinnān ṣaṭkoṇe ca likhet tataḥ |  
aṣṭapatreṣvaṣṭavarṇāstadvahirbhūpuradvayam || 7-17 ||  
  
aṣṭavajra bhūpure ca vilikhet sādhakottamaḥ |   
svarṇapatre'thavā bhūrje raupye vāpyatha suvrate || 7-18 ||  
  
vilikhed hemalekhanyā gandhāṣṭakasamanvitam |  
dūrvākāṇḍena saṃlikhya kuśamūlena vā punaḥ || 7-19 ||  
  
veṣṭitaṃ pītavastreṇa yatnena pariveṣṭayet |  
badhnīyāt pītavastreṇa śiśūnāṃ kaṇṭhabhūṣaṇam || 7-20 ||  
  
strīṇāṃ vāmabhuje caivamanyeṣāṃ dakṣiṇe bhuje |  
vandhyā tu labhate putraṃ nirdhano dhanavān bhavet || 7-21 ||  
  
iyaṃ rakṣā purā baddhā jñānārthaṃ gautamādibhiḥ |  
kīrtyarthaṃ pārthivaiścānyaiḥ saṃgrāme jayakāṅkṣibhiḥ || 7-22 ||  
  
(p. 95) vāgbhavaṃ kuladevī ca tārakaṃ vāgbhavaṃ tathā |  
hṛllekhāstramanuścaiva vahnijāyāvadhirmanuḥ || 7-23 ||  
  
aṣṭākṣaro manuḥ prokto mantrāṇāṃ sāra īritaḥ |  
kālikāmantratantroktān prayogāneva cācaret || 7-24 ||  
  
kālikātantramantroktān prayogāniha cācaret |  
yathā kālī tathā nīlā bhedo nāsti maheśvari || 7-25 ||  
  
aviśeṣeṇa kartavyaṃ satyaṃ ca kathitaṃ mayā |  
anyacchṛṇu varārohe vaśīkaraṇamuttamam || 7-26 ||  
  
yatkṛte sādhako vīro dhanyo bhavati niścitam |  
puṣyārke ca mahādevi vīramūlaṃ samānayet || 7-27 ||  
  
śodhitaṃ pañcagavyena śoṣayed bhāskaradyutau |  
cūrṇayed meṣaśṛṅgeṇa samādāya ca taṃ śive || 7-28 ||  
  
yantraṃ saṃlikhya deveśi mātṛkākhyaṃ suśobhanam |  
mantraṃ śṛṇu varārohe dhyānāt sārvajñyadāyakam || 7-29 ||  
  
vyomendvaurasanārṇakarṇikamacāṃ dvandvaiḥ sphuratkesaraṃ   
vargollāsivasucchadaṃ vasumatīgehena saṃveṣṭitam |  
āśāsvastriṣu lāntaṭāntasahitaṃ kṣoṇīpureṇāvṛtaṃ   
yantraṃ nīlatanoḥ paraṃ nigaditaṃ sarvārthasiddhipradam || 7-30 ||  
  
tena cūrṇena deveśi yantraṃ saṃlikhya yatnataḥ |  
mṛtpātre ca samālikhya sthāpayet kumbhakopari || 7-31 ||  
  
tilapūrṇaṃ ghaṭaṃ tena sthāpayet suravandite |  
paṭṭavastreṇa cāmuṇḍāṃ pūjayecchārkarodakaiḥ || 7-32 ||  
  
tanmantraṃ parameśāni japtvā vaśayejjagat trayam |  
kapardinaṃ samuddhṛtya kalahaṃ tad dvitīyakam || 7-33 ||  
  
(p. 96) khaḍgeti parameśāni cāmuṇḍe ca tataḥ param |  
jayaśabdaṃ samuccārya vaśamānaya ṭhadvayam || 7-34 ||  
  
anena mantrarājena kuryāt pauṣṭikamuttamam |  
bhakṣaṃ bhojyaṃ mahādevyai dadyāt suragaṇārcite || 7-35 ||  
  
raktāsane copaviśya sahasrāṣṭau jepenmudā |  
daśāṃśādipramāṇena homādīṃśca samācaret || 7-36 ||  
  
jāpe samāpte deveśi dadyād rajatadakṣiṇām |  
palaṃ vāpi tadardhaṃ vā tadardhaṃ vāpi śaktitaḥ || 7-37 ||  
  
pravālamālayā devi japaṃ kuryācchucismite |  
uṣṇīṣaṃ lohitaṃ proktamuttarīyaṃ tathā priye || 7-38 ||  
  
raktavastraṃ parīdhāya japet tad gatamānasaḥ |  
kavitvaṃ jāyate subhru! mantrasyāsya prasādataḥ || 7-39 ||  
  
kavitā vaśamāyāti nātra kāryā vicāraṇā |  
idānīṃ śṛṇu cārvaṅgi kavitākārakaṃ param || 7-40 ||  
  
prayogaṃ sarvasaṃgopyaṃ tava snehāt prakāśyate |  
naṭīṃ caṇḍā(līnaṃ?linīṃ)caiva yoginaṃ sarvamohanam || 7-41 ||  
  
bījatrayaṃ japedrātrau madhyarātrau raverdine |  
aṣṭādhikasahasreṇa pramāṇena japaṃ caret || 7-42 ||  
  
śatābhimantritaṃ kṛtvā pibecca jalamuttamam |  
saptadinaprayogeṇa kavitā cittamodinī || 7-43 ||  
  
jāyate nātra sandehaḥ satyaṃ suragaṇārcite |  
pāṇinā dakṣiṇenaiva madhulājān samānayet || 7-44 ||  
  
prāgeva nāḍīcchedād bālaṃ saṃskuryācca sādhakaḥ |  
kavitvaṃ jāyate tenā dvitīyaṃ suravandite || 7-45 ||  
  
(p. 97) jihvāṃ saṃmārjya deveśi likhed hemaśalākayā |  
dūrvayā vā mahādevi jihvoṣṭhayoḥ samālikhet || 7-46 ||  
  
paṅktidvayena saṃlikhya kuryācca bālasaṃskriyām |  
ekādaśāhe deveśi dvādaśāhe'tha vā punaḥ || 7-47 ||  
  
varṇajātyādibhedena māsāntaṃ saṃbhaviṣyati |  
yathāśaktyupacāreṇa devatāṃ pūjayet puraḥ || 7-48 ||  
  
saṃpūjya devatāṃ bhaktyā likhenmantraṃ maheśvari |  
yadā pitā na deśasthaḥ pitṛvyo mātulo'pi vā || 7-49 ||  
  
likhitvā parameśāni kuryācca bālasaṃskriyām |  
mūlamantraṃ likhed mantrī yasyoṣṭhe śvetadūrvayā || 7-50 ||  
  
vākyoccārarato bālo vāgmī drutakavirbhavet |  
janmasaṃskārakaṃ nāma putre jāte praśasyate || 7-51 ||  
  
jihvāyāṃ tu likhed mantraṃ yajñadāru kuśena vā |  
vāratrayaṃ susaṃmārjya dakṣiṇenaiva pāṇinā || 7-52 ||  
  
mantramuccārya pratyekaṃ paṅktiṃ kuryāt suśobhanām |  
ādau saṃskāraḥ kartavyastadante ca likhenmanum || 7-53 ||  
  
gandhacandanapuṣpaiśca pūjayet tāriṇīṃ śivām |  
uttarābhimukho bhūtvā sthāpayet pīṭhamuttamam || 7-54 ||  
  
pūjayet tāriṇīṃ devīṃ nānābhakṣyaiḥ suśobhanaiḥ |  
ṣoḍaśairupacāraiśca pūjayed bhaktibhāvataḥ || 7-55 ||  
  
dhūpaṃ dadyād guggulunā sarvakarmaphalapradam |  
nārikelaṃ tathā rambhāṃ badaraṃ bakulaṃ tathā || 7-56 ||  
  
bījapūraṃ karṇikāraṃ śarkarāṃ gandhasaṃyutām |  
madhūdakaṃ kalāyaṃ ca siddhānnaṃ pāyasaplutam || 7-57 ||  
  
(p. 98) māṃsaṃ matsyaṃ piṣṭakaṃ ca dadyādatipriyaṃ mahat |  
kavirvāgmī bhavet putraḥ sarvakarmaprakārakaḥ || 7-58 ||  
  
jitendriyaḥ satyavādī dhārmiko jāyate mahān |  
pitā caiva piturbhrātā māturbhrātā punastathā || 7-59 ||  
  
likhed mantraṃ maheśāni nānyaḥ suragaṇārcite |  
bhrātā vāpi likhed mantraṃ sarvakāmaphalapradam || 7-60 ||  
  
mātuḥ kroḍe samādāya vastreṇāstīrya yantataḥ |  
śāntiṃ kuryād bālakasya brāhmaṇaiḥ [sādhakaiḥ kha pāṭhaḥ |] saha   
saṃyutaḥ || 7-61 ||  
  
imaṃ putraṃ kāmayata kāmajānāmihaiva tu |  
devebhyaśca maheśāni puṣṇāti padamantaram || 7-62 ||  
  
śivaśāntistārāyai kesarebhyastārāyai śivāya śivayaśase |  
mantrasya lekhanānte tu śāntiṃ kuryād maheśvari |  
ityetad matsyasūkte ca kathitaṃ vistareṇa tu || 7-63 ||  
  
tanmāturvāmakarṇe tu śāntistotraṃ paṭhenmudā |  
mātardevi namaste'stu brahmarūpadhare'naghe ||  
kṛpayā hara vighnaṃ me sarvasiddhiṃ [mantra kha pāṭhaḥ |] prayaccha me || 7-64 ||  
  
māheśi varade devi paramānandarūpiṇi |  
kṛpayā hara me vighnaṃ sarvasiddhiṃ prayaccha me || 7-65 ||  
  
kaumāri sarvavidyeśe kaumārakrīḍane pare |  
kṛpayā hara me vighnaṃ sarvasiddhiṃ prayacche me || 7-66 ||  
  
viṣṇurūpadhare devi vinatāsutavāhini |  
kṛpayā hara vighnaṃ me mantrasiddhiṃ prayaccha me || 7-67 ||  
  
vārāhi varade devi daṃṣṭrod dhṛtavasundhare |  
kṛpayā hara me vighnaṃ sarvasiddhiṃ prayaccha me || 7-68 ||  
  
(p. 99) śakrarūpadhare devi śakrādisurapūjite |  
kṛpayā hara me vighnaṃ sarvasiddhiṃ prayaccha me || 7-69 ||  
  
cāmuṇḍe muṇḍamālāsṛkcarcite vighnanāśini |  
kṛpayā hara me vighnaṃ sarvasiddhiṃ prayaccha me || 7-70 ||  
  
mahālakṣmi mahotsāhe śokasaṃtāpahāriṇi |  
kṛpayā hara me vighnaṃ sarvasiddhiṃ prayaccha me || 7-71 ||  
  
mitimātṛmaye devi mitimātṛbahiṣkṛte |  
eke bahutare [vidhe kha pāṭhaḥ |] devi viśvarūpe namo'stu te || 7-72 ||  
  
idaṃ stotraṃ paṭhed yastu karmārambhe maheśvari |  
vidagdhāṃ vā samālokya tasya vighno na jāyate || 7-73 ||  
  
kulīnasya dvāradevāḥ kathitāstava sundari |  
dīkṣākāle nityapūjāsamaye nārcayed yadi || 7-74 ||  
  
tasya pūjāphalaṃ devi nīyate yakṣarākṣasaiḥ |  
śatavarṣajapād devi na siddhirjāyate priye || 7-75 ||  
  
mahāpadi samutpāte paṭhet stotraṃ gaṇeśvari |  
āpadaśca palāyante saṃśayo nāsti kaścana || 7-76 ||  
  
vidyākāmena deveśi śatakṛtvaḥ paṭhet stavam |  
iti te kathitaṃ mātuḥ stotraṃ kaṇṭhavibhūṣaṇam || 7-77 ||  
  
madbhaktebhyo maheśāni prakāśamupapādaya |  
aprakāśyamidaṃ stotraṃ na deyaṃ yasya kasyacit || 7-78 ||  
  
dātavyaṃ hi sadā tasmai bhaktiśraddhānvito'pi yaḥ |  
satkulīnāya śāntāya ṛjave dambhavarjine || 7-79 ||  
  
dadyāt stotraṃ maheśāni nānyathā phalabhāg bhavet |  
aṣṭādaśapurāṇeṣu vedavyāsena kīrtitam || 7-80 ||  
  
  
(p. 100) śrīdevyuvāca |  
  
  
devadeva mahādeva sthitisaṃhārakāraka |  
praśnamekaṃ karomyatra sakāśāt tava suvrata || 7-81 ||  
  
kaitavaṃ ca parityajya tat kathyaṃ bhavanāśana |  
mahācīnakramaṃ deva kathitaṃ na prakāśitam |  
kathayasva tadidānīṃ yadi sneho'sti māṃ prati || 7-82 ||  
  
  
śrībhairava uvāca |  
  
  
mahācīnakramaṃ devi sarvatantreṣu gopitam |  
yat kṛtvā sādhakāḥ sarve śivatvaṃ yānti tatkṣaṇāt || 7-83 ||  
  
na vaktavyaṃ maheśāni bhuvanatritaye śive |  
śuddhabhāvena deveśi vaktavyaṃ tava gocare || 7-84 ||  
  
nānyo'sti me priyaḥ ko'pi tvadanyaḥ suravandite |  
idānīṃ parameśāni nidhāraya manaḥ śive || 7-85 ||  
  
mahācīnakramaṃ devi kathitavyaṃ varānane |  
ahaṃ deho maheśāni dehī tvaṃ sarvarūpadṛk || 7-86 ||  
  
mīno yathā mahādevi payasi prahṛto yathā |  
sadātmā tvaṃ maheśāni akathyaṃ nāsti sundari || 7-87 ||  
  
kecid devā narā kecid dānavā yakṣarākṣasāḥ |  
nāgalokāḥ kinnarāśca gandharvāpsarasāṃ gaṇāḥ || 7-88 ||  
  
ye vā paśumṛgāḥ pakṣā ye kecijjagatīgatāḥ |  
ete jaḍatarāḥ sarve parasparakhalātmakāḥ || 7-89 ||  
  
kukarmaniratāḥ sarve kumārgadarśanotsukāḥ |  
eteṣāṃ brahma [ko'pi kha pāṭhaḥ |] vijñānamānandaṃ brahma citsukham || 7-90   
||  
  
na jānāti maheśāni tat kathaṃ kathayāmi te |  
nityamuktasvabhāvo'yaṃ tadarthamidamīritam || 7-91 ||  
  
(p. 101) kṣamasva yadi cārvaṅgi na vaktavyaṃ maheśvari |  
  
  
śrīdevyuvāca |  
  
  
namaste śivarūpāya namaste gururūpiṇe || 7-92 ||  
  
namaste varada svāmin karuṇānidhaye namaḥ |  
anyadevaratā ye ca sarve tvat padakāṅkṣiṇaḥ || 7-93 ||  
  
teṣāmevādhikaphalaṃ madbhaktānāṃ vyavasthitam |  
siṃhavyāghrādayo ye ca ye ca vighnānusāriṇaḥ [kāriṇaḥ kha pāṭhaḥ |] || 7-94 ||  
  
vikārāśca tathā sarpāstathānye duṣṭajantavaḥ |  
te sarve vilayaṃ yānti pataṅgā iva pāvake || 7-95 ||  
  
dehaṃ [gehe kha pāṭhaḥ |] dīpaśikhākāraṃ dṛśyate duṣṭajantubhiḥ |  
kevalaṃ premabhāvena tvayaiva vibhuṇā prabho || 7-96 ||  
  
kiṃ vā śavamayo bhūtvā āsane pañcadevatāḥ |  
pṛthivī jalatāṃ yāti jalaṃ tejomayaṃ bhavet || 7-97 ||  
  
tejo vāyuṃ tathā vāyurākāśaṃ tatprakāśakam |  
dānavā rākṣasāḥ sarve ye cānye (dānavā?devatā)gaṇāḥ || 7-98 ||  
  
rājānaśca tathā cānye sarve tvatpādavartinaḥ |  
ājñāṃ bhajanti gandharvāḥ kiṃ punarnarakīṭakāḥ [kinnarāḥ kha pāṭhaḥ |] ||   
7-99 ||  
  
yatra yatra bhaved vāñchā tat tat siddhiḥ kare sthitā |  
sadānugāminī vāṇī bhajate taṃ suniścitam || 7-100 ||  
  
dvidhābhāvaṃ parityajya kimanyad bahubhāṣitaiḥ |  
mokṣārthī labhate mokṣaṃ dhanārthī dhanamāpnuyāt || 7-101 ||  
  
ante tu jāyate gaurīloke śiva ivāparaḥ |  
siddhā bhavanti yadbhaktāḥ kathayasva mamāgrataḥ || 7-102 ||  
  
  
(p. 102) śrībhairava uvāca |  
  
  
na vaktavyamabhaktāya parabhaktāya pāpine |  
mahācīnakramaṃ devi vividhaṃ kathitaṃ śive || 7-103 ||  
  
snānādi mānasaṃ śaucaṃ mānasaḥ pravaro japaḥ |  
pūjanaṃ mānasaṃ divyaṃ mānasaṃ kalpanādikam || 7-104 ||  
  
sarva eva śubhaḥ kālo nāśubho vartate kvacit |  
na viśeṣo divā rātrau na sandhyāyāṃ mahāniśi || 7-105 ||  
  
vastrāsanasthānage(he?ha)dehasparśādi vāriṇaḥ |  
śuddhiṃ nacācaredatra nirvikalpaṃ manaścaret || 7-106 ||  
  
nātra śuddhyādyapekṣāsti na cāmedhyādidūṣaṇam |  
ya evaṃ cintayed mantrī sarvakāmaphalapradam || 7-107 ||  
  
gadyapadyamayī vāṇī sabhāyāṃ tasya jāyate |  
tasya darśanamātreṇa vādino niṣprabhā matāḥ || 7-108 ||  
  
rājāno'pi ca dāsatvaṃ bhajante kiṃ pare janāḥ |  
sarvadā pūjayed devīmasnātaḥ kṛtabhojanaḥ || 7-109 ||  
  
mahāniśyaśucau deśe baliṃ mantreṇa dāpayet |  
strīnindāṃ ca na kurvīta tāsāṃ prema vivarddhayet || 7-110 ||  
  
atyutkaṭāparādhe'pi na tasyā dveṣamācaret |  
strīdveṣo naiva kartavyo viśeṣāt pūjayet striyaḥ || 7-111 ||  
  
japasthāne mahāśaṅkhaṃ niveśyordhvaṃ japaṃ caret |  
striyaṃ gacchan spṛśan paśyan yatra kutrāpi deśikaḥ || 7-112 ||  
  
bhakṣaṃstāmbūlamanyāṃśca bha(kṣa?kṣya)dravyaṃ yathāruci |  
māṃsamatsyadadhikṣaudrabha(kṣa?kṣya)dravyaṃ yathāruci || 7-113 ||  
  
bhuktānnaśeṣabha(kṣā?kṣyā)ṇi bhuktvā sarvaṃ japaṃ caret |  
dikkālaniyamo nāsti sthityādiniyamo na ca || 7-114 ||  
  
(p. 103) na jape kālaniyamo nārcādiṣu baliṣvapi |  
svecchāniyama ukto'tra mahāmantrasya sādhane || 7-115 ||  
  
nādharmo vidyate subhru kiñcid dharmo mahān bhavet |  
svecchācārasthito devi pracared hṛṣṭamānasaḥ || 7-116 ||  
  
(kṛtārthaṃ?kārtārthyaṃ)manyamānastu saṃtuṣṭo jitamānasaḥ |  
japaṃ kṛtvā viśeṣeṇa striyā ca japamācaret || 7-117 ||  
  
āsanaṃ śṛṇu deveśi prāk siddhyejjapamuttamam |  
pīṭhānāmuttamaṃ pīṭhaṃ japāt sārvajñyadāyakam || 7-118 ||  
  
yonipīṭhe niveśyaiva śroṇyāṃ kamalalocane |  
yonyāṃ saṃkṣiptaliṅgastu japet tadgatamānasaḥ || 7-119 ||  
  
sahasraṃ pratyahaṃ japtvā kandarpasadṛśaḥ pumān |  
jāyate nātra saṃdehaḥ satyaṃ suragaṇārcite || 7-120 ||  
  
cīnācāraviśeṣaṃ hi kathitaṃ parameśvari |  
tārākalpe maheśāni vistareṇa prakāśitam || 7-121 ||  
  
atra caiva maheśāni viśeṣaḥ kathito mayā |  
yonikuntalamādāya gṛhṇīyādantarīyakam || 7-122 ||  
  
evaṃ vatsaraparyantaṃ japet tadgatamānasaḥ |  
nīlāsarasvatī kālī cānnapūrṇā ca bhairavī || 7-123 ||  
  
sādhakāya prahṛṣṭāya prasīdati na saṃśayaḥ |  
sādhako'pi mahādevi vatsarāt tāṃ prapaśyati || 7-124 ||  
  
iha te saṃśayo nāsti satyaṃ satyaṃ maheśvari |  
atisnehāt suraśreṣṭhe prakāśitamidaṃ tava || 7-125 ||  
  
rahasyaṃ śṛṇu cārvaṅgi yena siddhyati sundari |  
rajasvalāṃ striyaṃ vīkṣya sahasraṃ prajaped yadi || 7-126 ||  
  
(p. 104) tadaiva mantrasiddhiḥ syānnātra kāryā vicāraṇā |  
dinaiḥ ṣoḍaśabhirdevi siddhimāpnoti sādhakaḥ || 7-127 ||  
  
parvate hastamāropya nirbhayo yatamānasaḥ |  
kavitāṃ labhate so'pi amṛtatvaṃ ca gacchati || 7-128 ||  
  
nīlapadmaṃ tathā bimbaṃ khañjanaṃ śikharaṃ tathā |  
cāmaraṃ ravibimbaṃ ca tilapuṣpaṃ sarovaram [saroruham kha pāṭhaḥ |] || 7-129 ||  
  
trisūtraṃ [triśūlaṃ kha pāṭhaḥ |] vīkṣya japtvā tu satataṃ śuddhabhāvataḥ |  
sukhaprasādaṃ sumukhaṃ sulocanaṃ suhāsyadam || 7-130 ||  
  
sukeśaṃ sugatiṃ kandaṃ sugandhaṃ sukhameva ca |  
labhate ca yathāsaṃkhyaṃ śṛṇu pārvati sādaram || 7-131 ||  
  
mahācīnadrume devīṃ dhyātvā tatra prapūjya ca |  
tad drumod bhavapuṣpeṇa pūjayed bhaktibhāvataḥ || 7-132 ||  
  
sa bhavet kuladevaśca kulakramagataḥ śuciḥ |  
brahmatarormahāmūle devīṃ dhyātvā yathāvidhi || 7-133 ||  
  
tatsudhāsārasāreṇa tarpayed mātṛkānane |  
sa bhavet sādhakaśreṣṭho mātṝṇāṃ ca bhavet priyaḥ || 7-134 ||  
  
mahācīnadrumalatāveṣṭitaḥ sādhakottamaḥ |  
rātrau yadi japed mantraṃ saca [latā kha pāṭhaḥ |] kalpadrumo bhavet || 7-135 ||  
  
tithikrameṇa deveśi latayā veṣṭito bhavet |  
tadā māsena siddhiḥ syāt sahasrajapamānataḥ || 7-136 ||  
  
aṣṭamyāṃ ca caturdaśyāṃ dviguṇaṃ yadi japyate |  
tadaiva mahatī siddhirdevānāmapi durlabhā || 7-137 ||  
  
mahācīnadrume bījaṃ likhitvā kuṅkumena ca |  
tatpārśve sādhyamālikhya tāḍayad dṛṣṭivṛṣṭibhiḥ || 7-138 ||  
  
(p. 105) tatra gacchati kāmārtā yatra yatropalabhyate |  
mahācīnadrumarasenāktaṃ piṇḍaṃ vidhāya ca || 7-139 ||  
  
yannāmnā dīyate devi so'cirād muktimāpnuyāt |  
mahācīnadrumamūla-majjābhirbilvapatrakaiḥ || 7-140 ||  
  
sahasraṃ devīmabhyarcya śmaśāne sādhakottamaḥ |  
tadā rājyamavāpnoti yadi sā na palāyate || 7-141 ||  
  
tasyāpi ṣoḍaśāṃśena kalāṃ nārhanti te śavāḥ |  
śavāsanādhikaphalaṃ latāgehapraveśanam || 7-142 ||  
  
dhanakāmastu yo vidvān mahadaiśvaryakāmukaḥ |  
bṛhaspatisamo yastu bhavituṃ kāmayed naraḥ || 7-143 ||  
  
aṣṭottaraśataṃ japtvā kulamāmantrya mantravit |  
maithunaṃ yaḥ prayātyevaṃ sa tu sarvaphalaṃ labhet || 7-144 ||  
  
latārateṣu japtavyaṃ mahāpātakamuktaye |  
latā yadi na saṃsarge tadā retaḥ prayatnataḥ || 7-145 ||  
  
samutsārya japed mantraṃ dharmakāmārthasiddhaye |  
surateṣu prajaptavyaṃ mahāpātakamuktaye || 7-146 ||  
  
varāsanasthāṃ saṃvīkṣya tanmūle sveṣṭadevatām |  
pūjayitvā mahārātrau tridinaṃ pūjayed manum || 7-147 ||  
  
lakṣapīṭhaphalaṃ devi labhate nātra saṃśayaḥ |  
vetālapādukāsiddhiḥ khaḍgasiddhiśca jāyate || 7-148 ||  
  
añjanaṃ tilakaṃ guptaṃ prajapya tu sahasrakam |  
svadeharudhirāktaiśca bilvapatraiḥ sahasrakaiḥ || 7-149 ||  
  
śmaśāne'bhyarcya devīṃ tu vāgīśasamatāṃ vrajet |  
śmaśāne yoṣitaṃ mantrī saṃpūjya ṛtugāṃ śubhām || 7-150 ||  
  
(p. 106) raktacandanadigdhāṅgīṃ raktavastrairalaṅkṛtām |  
cārupuṣpairmanuṃ procya tato dhyāyecca sundarīm || 7-151 ||  
  
ramitvā tāṃ labhedrājyaṃ yadi nātra palāyate |  
meṣamāhiṣaraktena vāgmitvaṃ tasya jāyate || 7-152 || 7-  
  
dhanitvaṃ jāyate tasya sarvasiddhiḥ prajāyate |  
vacasā ca bhavejjīvo dhanena ca dhanādhipaḥ || 7-153 ||  
  
ājñayā devarājo'sau rūpeṇaiva manobhavaḥ |  
balena pavano hyeṣa sarvatattvārthasādhakaḥ || 7-154 ||  
  
śodhitaṃ sādhitaṃ dadyāt sāsthi māṃsaṃ sadā balim |  
sarvaṃ sāsthi pradātavyaṃ tathā lomasamanvitam || 7-155 ||  
  
evaṃbhūtaḥ sadā devi sādhako bhuvi durlabhaḥ |  
yayā kayācit dṛṣṭyā vā yajjapo bhuvi dṛśyate || 7-156 ||  
  
etat prakāśanāt devi mṛtyurbhavati nānyathā |  
etat sādhakanindāṃ vā etanmantrasya vā punaḥ || 7-157 ||  
  
mahābhūtagaṇaiḥ sārdhaṃ tasya sarvaṃ harāmyaham |  
yoginīcakrasahitā svayaṃ tadvadhakāriṇī || 7-158 ||  
  
rahasyaṃ śṛṇu deveśi yena vāgmī bhavet sadā |  
yasmāt parataraṃ nāsti tantramadhye sureśvari || 7-159 ||  
  
sārasvataprayogo'yaṃ kathito viśvamohane |  
viśeṣaṃ kathayiṣyāmi sāvadhānāvadhāraya || 7-160 ||  
  
vīratantre kathitaṃ te yena sarvamayo bhavet |  
jihvāyāṃ bhāvayed yastu tāriṇīṃ dīparūpiṇīm || 7-161 ||  
  
mātṛkāsahitāṃ vidyāṃ trirāvartya jalaṃ pibet |  
jalapānavidhānena mūko'pi sukavirbhavet || 7-162 ||  
  
ajasrabhāvanābhyāsāt sādhakaḥ sukṛtī sudhīḥ |  
kavirvāgmī mahāyogī muktibhāgī bhavennaraḥ || 7-163 ||  
  
abdāccaturvidhaṃ tasya pāṇḍityamupajāyate |  
atha vakṣye maheśāni rahasyaṃ paramādbhutam || 7-164 ||  
  
yuvatīnāṃ tu yonau tu likhed mantrān manoramān |  
saṃjapya ca mahāmantraṃ sarvasārasvatapradam || 7-165 ||  
  
sahasrajapamānena prayogaṃ ca samācaret |  
paścād bhramaṇayogena tāḍayed yonimaṇḍalam || 7-166 ||  
  
sahasraṃ ca japet tāvad yāvad reto na jāyate |  
tena tattvena deveśi tarpayed yatamānasaḥ || 7-167 ||  
  
kavitvaṃ jāyate subhru vāgmitvaṃ ca tathaiva ca |  
paṇḍi(ta)tvaṃ mahattvaṃ ca jāyate nātra saṃśayaḥ || 7-168 ||  
  
raktapuṣpairmaheśāni yonipūjanamācaret |  
yuvatīrūpamāsthāya pūjayed bahuyatnataḥ || 7-169 ||  
  
ghṛṇāṃ tyaktvā maheśāni pūjayed yonimaṇḍalam |  
rahasyaṃ śṛṇu cārvaṅgi yena siddho bhaved manuḥ || 7-170 ||  
  
  
(śrīdevyuvāca |)  
  
  
bhagavan bhūtabhavyeśa bhūtādhipa mahābala |  
prasīda devadeveśa sarvaprāṇihite rata || 7-171 ||  
  
yenāvaśyaṃ bhavet siddhistadupāyaṃ vada prabho |  
  
  
śrībhairava uvāca |  
  
  
śṛṇu devi paraṃ jñānaṃ sarvajñānottamottamam |  
yena vijñānamātreṇa śīghraṃ vidyā prasīdati || 7-172 ||  
  
mūlakande ca yā śaktirjagadādhārarūpiṇī |  
tadbhramāvartavāto yaḥ prāṇa ityucyate budhaiḥ || 7-173 ||  
  
(p. 108) jhillīśabdā vyaktatarā kūjantī satatotthitā |  
gacchantī brahmarandhreṇa praviśantī svaketanam || 7-174 ||  
  
yātāyātakrameṇaiva tatra kuryānmanolayam |  
tena mantre śikhā jātā sarvamantrapradīpikā || 7-175 ||  
  
tamaḥpūrṇe gṛhe yadvad na kiñcidapi bhāsate |  
śikhāhīnāstathā mantrā na sidhyanti kadācana || 7-176 ||  
  
śikhopadeśaḥ sarvatra gopitaḥ parameśvari |  
tena vinā na siddhiḥ syād varṣakoṭiśatairapi || 7-177 ||  
  
tasmāt tvayāpi girije gopanīyaḥ prayatnataḥ |  
suptā nidrāyitā mattā vidrāvaṇaratā parā || 7-178 ||  
  
samastadoṣajālena grathitā [rahitā yena kha pāṭhaḥ |] kulasundari |  
[svāpe prahare mahāniśi cāro vāmanāḍyā vāyorudayaḥ | tathaiva   
dakṣiṇanāḍyā vāyorudaye divācāraḥ | saṃdhyācārastu   
ubhayanāḍīpravāhaḥ |] niśācāraṃ divācāraṃ sandhyācāraṃ ca pallavam ||   
7-179 ||  
  
durlabhaṃ bījasaṃyuktaṃ [saṃketaṃ bhāvasaṃketaṃ kha pāṭhaḥ |]   
bhāvasaṃyogameva ca |  
jñātvā prabodhayed vīro gurustatraiva kāraṇam || 7-180 ||  
  
niśācāre maheśāni viśeṣaṃ kathayāmi te |  
vāmadakṣiṇanāsāyāmudaye devi tattvataḥ || 7-181 ||  
  
svāpakāle tu mantrāṇāṃ japo'narthaphalapradaḥ |  
svāpakālo vāmavāho jāgaro [prabodho kha |] dakṣiṇāvahaḥ || 7-182 ||  
  
āgneyasya manoḥ saumyamantrasyaitadviparyayaḥ |  
prabodhakālaṃ jānīyād mantrayorubhayorapi || 7-183 ||  
  
karmaṇorvahnitārādyāḥ viyatprāyāḥ samīritāḥ |  
āgnyeyyo'pi ca saumyāḥ syurbhūyiṣṭhendvamṛtākṣarāḥ || 7-184 ||  
  
(p. 109) evaṃ pañcāśadāgneyyo vidyāḥ saumyāḥ prakīrtitāḥ |  
vāmavāho yadā vāyurdīrghāṇāṃ yojanaṃ tadā || 7-185 ||  
  
dakṣiṇasyāṃ yadā vāyustadā hrasvo niyojitaḥ |  
ubhayastho yadā vāyustadā syurubhayātmikāḥ || 7-186 ||  
  
praṇavaṃ mātṛkādevī hṛllekhetyamṛtatrayam |  
amṛtatrayasaṃyogād duṣṭamantro'pi siddhyati || 7-187 ||  
  
evaṃ śṛṇu varārohe sarvasāraṃ manūttamam |  
niyamaḥ puruṣairjñeyo na yoṣitsu kadācana || 7-188 ||  
  
yadvā tadvā yena tena sarvataḥ sarvato'pi ca |  
yoṣitāṃ dhyānamātreṇa siddhayaḥ syurna saṃśayaḥ || 7-189 ||  
  
yathā'yaskāntamātreṇa gūḍhaviddhaśilaṃtvayaḥ |  
svayameva bahiryāti yathā vā sauratejasā || 7-190 ||  
  
sūryakāntaḥ sphuṭaṃ bhāti yathā candrasya raśmibhiḥ |  
candrakānto drāvayati yathā varṣāsu vāridaiḥ || 7-191 ||  
  
jalasekātitṛptā bhū rasapūrṇā pracakṣate |  
kṣudhārtaḥ kṣīrapānena yathā tṛpto'bhijāyate || 7-192 ||  
  
puṣpadarśanamātreṇa gandharvaśca sukhī bhavet |  
kulapuṣpapradānena yathā śaktiḥ pratuṣyati || 7-193 ||  
  
gurusevaikamātreṇa mantrasiddhirbhaved yathā |  
mahāpadmavanaṃ dhyātvā yathā siddhiśvaro bhavet || 7-194 ||  
  
tripurādhyānamātreṇa bhuktirmuktiryathā bhavet |  
mahādurgāprasādena yathā siddhīśvaro bhavet || 7-195 ||  
  
yuvatīdhyānamātreṇa yathā kulapatirbhavet |  
gaṅgāsmaraṇāmātreṇa niṣpāpo jāyate yathā || 7-196 ||  
  
(p. 109) tathā karṣaṇamātreṇa śiva eva prajāyate |  
kāmākhyā yonipūjāyāṃ yathā tuṣyati bhairavi || 7-197 ||  
  
yoṣiccintanamātreṇa tathaiva varadāyinī |  
tasmāt sarvaprayatnena dīkṣayed(dvi?ni)jakaulikīm || 7-198 ||  
  
adīkṣitakulāsaṅgāt siddhihāniḥ prajāyate |  
anenaiva krameṇaiva yaḥ karoti kriyāṃ śubhām || 7-199 ||  
  
tasya vaṃśe maheśāni bṛhaspatisamaḥ pumān |  
jāyate nātra sandehaḥ satyaṃ satyaṃ surārcite || 7-200 ||  
  
ekadā nāradaṃ prāpya gaurī sarvasukhānvitā |  
papraccha madhurāṃ bhāṣāṃ śaṅkarānveṣaṇe ratā || 7-201 ||  
  
devarṣirabravīd vākyaṃ śṛṇu he naganandini |  
tārāprayogametaṃ hi yena siddhirbhaviṣyati || 7-202 ||  
  
  
nārada uvāca |  
  
  
ekadendraḥ śriyā bhraṣṭo vihāya cāmarāvatīm |  
hiraṇyākṣapure'gacchat sahito devasainyakaiḥ || 7-203 ||  
  
devāribhiḥ samaṃ tatra virodhaḥ sumahānabhūt |  
parājito devarājo bṛhaspatipurodhasaḥ || 7-204 ||  
  
āśrame ca punargatvā vimṛśya vividhaṃ śive |  
uvāca sādaraṃ vākyaṃ guruṃ prāpya jagad gurum || 7-205 || 7-  
  
  
(indra uvāca |)  
  
  
viśveṣāṃ pāvanastvaṃ hi jagat yasmiṃścarācare |  
brajāmi śaraṇaṃ deva rakṣa māṃ bhagavan yataḥ || 7-206 ||  
  
upāyaṃ brūhi deveśa indratvaṃ jāyate yataḥ |  
kena rūpeṇa deveśa mama trāṇaṃ bhaviṣyati || 7-207 ||  
  
  
(p. 111) bṛhaspatiruvāca |  
  
  
devendra śṛṇu madvākyaṃ yena trāṇaṃ bhaviṣyati |  
hiraṇyākṣapure deva daityāḥ sarvārimardakāḥ || 7-208 ||  
  
teṣāṃ parābhavaṃ kartuṃ na kṣamo jagatītale |  
kāraṇaṃ śṛṇu deveśa yenaiva śṛṇu madvacaḥ || 7-209 ||  
  
purā tretāyuge rājannakarornīlasādhanam |  
tena puṇyaphalenaiva indratvaṃ gatavān priya || 7-210 ||  
  
kālītārāsādhanaṃ ca nānārūpeṇavi(staraṃ?stṛtam) |  
akarod daityaputro'sau tasmāt puṇyaphalādidam || 7-211 ||  
  
yenopāyena deveśa indratvaṃ prāpsyasi svayam |  
tasyopāyaṃ mahārāja sāvadhāno'vadhāraya || 7-212 ||  
  
dharmeṇa vardhate nityamadharmānna vivardhate |  
yena rūpeṇa detyo'sau dharmaṃ saṃtyajati drutam || 7-213 ||  
  
tamupāyaṃ jagadvandya(brūhi?śṛṇu)satyaṃ vaco mama |  
vṛddhabrāhmaṇarūpeṇa vañcayāmi sureśvara || 7-214 ||  
  
tato vipro mahān bhūtvā vṛddhaḥ paṇḍitapāvanaḥ |  
sarvaśāstrārthatattvajño hiraṇyākṣapuraṃ yayau || 7-215 ||  
  
śṛṇu vatsa mahad vākyaṃ yena bhadraṃ bhaviṣyati |  
ahaṃ tu sarvaśāstrajño nirdhanatvādihāgataḥ || 7-216 ||  
  
vṛttiṃ dattvādhyāpakatvamiti bhikṣā kṛtā mayā |  
adhyāpakāya yo vṛttiṃ dattvādhyāpayati dvijān || 7-217 ||  
  
kiṃ na dattaṃ bhavet tena dharmakāmārthamicchatā |  
puṇyāt puṇyataraṃ puṇyaṃ jānīhi sarvasaṃmatam || 7-218 ||  
  
tathā'stviti vacaḥ(śru?kṛ)tvā cādadad vṛttimuttamām |  
adhyāpayāmāsa dvijān dattvā vṛttiṃ manoramām || 7-219 ||  
  
(p. 112) kutarkaḥ śataśo devi kṛtastena mahīyasā |  
kutarkeṇa mahādevi kutarko'yaṃ mahānapi || 7-220 ||  
  
mohito daityarājendro yena dānavapuṅgavaḥ |  
kṛte karmaṇi bhūmisthaiḥ svarge tṛptiḥ kathaṃ bhavet || 7-221 ||  
  
tāriṇī ca mahākālī bhavānī ca maheśvarī |  
tāsāṃ pūjā vṛthā deva kimarthaṃ kriyate'śubhā || 7-222 ||  
  
evaṃ bahuvidhenaiva kutarkeṇa mahānapi |  
mohito daityarājo'sau dharmaṃ tyaktvā maheśva(rī?ri) || 7-223 ||  
  
adharmaniratāḥ sarve dharmaṃ tyaktvā maheśvari |  
kālakrameṇa teṣāṃ tu āpadaḥ paramāḥ śubhe || 7-224 ||  
  
tato bṛhaspatirdevo devarājagṛhaṃ yayau |  
indrāya sarvamācakhyau daityānāṃ karmabandhanam || 7-225 ||  
  
śṛṇu caikāgramanasā yena te kuśalaṃ mahat |  
jāyate nātra saṃdeho devarāja jagatpate || 7-226 ||  
  
tāriṇīṃ kālikāṃ caivānnapūrṇāṃ bhairavīṃ parām |  
saṃpūjya vidhivadbhaktyā sarvasiddhirbhaviṣyati || 7-227 ||  
  
pūjāvidhānaṃ deveśa śrotumarhamyasaṃśayam |  
prāṅgane madhyame rātrau phālgune māsi sundara || 7-228 ||  
  
caturdikṣu maheśāna kadalīstambhamuttamam |  
ātma(ne?no)'gre ca deveśa maṇḍapaṃ kāraya priya || 7-229 ||  
  
cūtāśvatthavaṭairde(vi?va)cchannaṃ kuryācca maṇḍapam |  
kumārīveṣṭitaṃ kuryād maṇḍapaṃ sarvamohanam || 7-230 ||  
  
tārāmūrtiṃ tathā kālīmūrtiṃ vā devarājaka |  
sarvakāryapradāṃ deva tāṃ kuruṣva maheśvara || 7-231 ||  
  
(p. 113) annadāmūrtimetāṃ hi kuru vā suravandita |  
vaṭapatre mahādevyai baliṃ yatnena dāpayet || 7-232 ||  
  
āsanaṃ kambalaṃ dadyāt svāgataṃ madhunirmitam |  
pādyaṃ tu payasā dadyādarghyaṃ dadyāt kuśena ca || 7-233 ||  
  
madhuparkaṃ ghṛtenaiva jalenācamanīyakam |  
takreṇa snānamācarya vasanaṃ lohitaṃ smṛtam || 7-234 ||  
  
rajatābharaṇaṃ dadyāt sarvadevamanoharam |  
taṇḍulena vinā devyai naivedyaṃ dāpayet priya || 7-235 ||  
  
carvyaṃ coṣyaṃ tathā lehyaṃ peyaṃ dadyād manoharam |  
raktacandanabījaiśca japedaṣṭasahasrakam || 7-236 ||  
  
śuklapratipadārabhyamaṣṭamyāṃ ca samāpayet |  
baliṃ dadyād mahādevyai chāgena mahiṣeṇa vā || 7-237 ||  
  
annaṃ matsyaṃ tathā māṃsaṃ ghṛtaṃ paramaśobhanam |  
piṣṭakaṃ paramaṃ dravyaṃ dadyād devyai manoharam || 7-238 ||  
  
homayed devadeveśa yathāśakti vidhānataḥ |  
  
  
śrībhairava uvāca |  
  
  
kumārīṃ pūjayed yatnairdravyairbahuvidhairapi || 7-239 ||  
  
homādikaṃ tu sakalaṃ kumārīpūjanaṃ vinā |  
paripūrṇaphalaṃ naiva sakalaṃ pūjanaṃ bhavet || 7-240 ||  
  
tataḥ sakalasiddhyarthaṃ kumārīṃ tu prapūjayet |  
ānayet kanyakāṃ yogyāṃ kumārīṃ tu suvāsinīm || 7-241 ||  
  
suvāsinīṃ madaprauḍhāṃ saṃśayaṃ tyaja sundari |  
kathayāmi na sandehaḥ kumārīpūjanaṃ śubham || 7-242 ||  
  
yasyāḥ pūjanamātreṇa trailokyapūjanaṃ bhavet |  
kumārī ca maheśāni tridhā mūrtirvyavasthitā || 7-243 ||  
  
(p. 114) parāparātmikā caiva tṛtīyā ca parāparā |  
yatra kāle na kiñcit syād devāsuramahoragāḥ || 7-244 ||  
  
trailokyaṃ na tvamahaṃ tadā jātā kumārikā |  
ādyasṛṣṭikarī yā tu pratyakṣā sābhavat tridhā || 7-245 ||  
  
umākalā tu sā jātā [devī kha pāṭhaḥ |] sṛṣṭirūpā bhavāntare |  
ekavarṣā bhavet sandhyā dvivarṣā ca sarasvatī || 7-246 ||  
  
trivarṣā ca tridhā mūrtiścaturvarṣā ca kālikā |  
subhagā pañcavarṣā ca ṣaḍvarṣā tu umā bhavet || 7-247 ||  
  
saptabhirmālinī caiva aṣṭavarṣā ca kubjikā |  
navabhiḥ kālasaṅkarṣā daśabhiścāparājitā || 7-248 ||  
  
ekādaśe tu rudrāṇī dvādaśābde tu bhairavī |  
trayodaśe mahālakṣmīrdvisaptā pīṭhanāyikā || 7-249 ||  
  
kṣetrajñā pañcadaśabhiḥ ṣoḍaśe carcikā matā |  
evaṃ krameṇa saṃpūjyā yāvat puṣpaṃ na jāyate || 7-250 ||  
  
pratipadādi pūrṇāntaṃ vṛddhibhedena pūjayet |  
mahāparvasu sarveṣu viśeṣācca pavitrake || 7-251 ||  
  
mahānavamyāṃ deveśi kumārīṃ ca prapūjayet |  
piṅgalāṃ pūjayed yastu ṣoḍaśe caikabhaktimān || 7-252 ||  
  
bhaktitaḥ pūjayitvā tu sarvasaṃpattimān bhavet |  
pūjayet kulavidyānāmekaikāṃ kulabhairavīm || 7-253 ||  
  
evaṃ praṇavayogena caitanyaṃ tattvamarcayet [manuṃ kha pāṭhaḥ |] |  
praṇavasya viśeṣaṃ hi jānīhi naganandini || 7-254 ||  
  
yajjñānāt sādhakāḥ sarve bhavanti muktibhāginaḥ |  
yonirbindumatī caiva māyābījaṃ tataḥ param || 7-255 ||  
  
(p. 115) tato lakṣmīṃ samuccārya kuryād māyāṃ maheśvari |  
[aiṃ hrīṃ śrīṃ hūṃ hrīṃ ete pañca praṇavāḥ |] praṇavāḥ pañca   
vikhyātāḥ sarvapāpaharāḥ śubhe || 7-256 ||  
  
bhairavībījamākhyātaṃ pretabījaṃ manoharam |  
ekaṃ dvābhyāṃ tribhiścaiva saptabhirvāṣṭabhiḥ punaḥ || 7-257 ||  
  
mahābhayāni durbhikṣādyutpātāni kuleśvari |  
duḥsvapnamapamṛtyuśca anye ye ye samudbhavāḥ || 7-258 ||  
  
kumārīpūjanādeva na tasya prabhavanti hi |  
nityakrameṇa deveśi pūjayed vidhipūrvakam || 7-259 ||  
  
ghnanti vighnān pūjitāstāstathā śatrūn mahotkaṭān |  
vyādhayaḥ sarvariṣṭāni durnimittānyasaṃśayam || 7-260 ||  
  
grahā yakṣāḥ kṣayaṃ yānti bhūtavetālapannagāḥ |  
asurā guhyakāḥ proktā yoginī guhyaḍākinī || 7-261 ||  
  
aṇimādīni vetālabhairavādīni caiva hi |  
tuṣyanti divyavetālo bhavet kumārikārcanāt || 7-262 ||  
  
aiṃkāreṇa jalaṃ deyaṃ hrīṃkārāt pādaśodhanam |  
śrīṃkāreṇa maheśāni arghyaṃ dadyād maheśvari || 7-263 ||  
  
kūrcabījena deveśi dadyāccandanamuttamam |  
śaktibījena puṣpāṇi sarvaiḥ dhūpāṃśca dāpayet || 7-264 ||  
  
vāgbhavaṃ ca tato māyāṃ sundarīti tataḥ param |  
ṅe'ntaṃ paścimavaktraṃ ca hṛdantena nyaset pri(ya?ye) || 7-265 ||  
  
yoniyuktaṃ śāntavarṇo binduyuktaḥsurārcite |  
kumārike padaṃ procya śirase vahnivallabhā || 7-266 ||  
  
vedādiṃ ca tato māyāṃ svabījaṃ tadanantaram |  
śikhāyai vaṣaḍityuktaṃ bhairavaprāṇavandite || 7-267 ||  
  
(p. 116) praṇavaṃ kākinīṃ caiva binduyuktāṃ sanātanīm |  
vāgīśvarī padaṃ coktvā kavacāya humīritam || 7-268 ||  
  
māyābījaṃ samuccārya astrāya phaḍiti kramāt |  
vāgbhavaṃ ca siddhi padaṃ jayāya tadanantaram || 7-269 ||  
  
pūrvavaktrāya deveśi hṛdantena prapūjayet |  
punarvāgbhavabījaṃ ṅeyutamuttaravaktrakam || 7-270 ||  
  
namontena mahādevi pūjayet surasundarīm |  
praṇavaṃ ca maheśāni kālike padamantaram || 7-271 ||  
  
dakṣavaktrāya tatpaścād namontaṃ bhairavapriye |  
vāgbhavena purakṣobhaṃ māyābīje guṇāṣṭakam || 7-272 ||  
  
śrībījena śriyo lābho hrīṃbījenārisaṃkṣayaḥ |  
bhairaveṇa tu bījena khaḍgānāmaparājitam || 7-273 ||  
  
kumārikāṣṭakaṃ vātha sadā tvaṃ ca kumārikā |  
aṣṭottaraśataṃ vāpi ekāṃ kanyāṃ prapūjayet || 7-274 ||  
  
pūjitāḥ pūjayantyetā nirdahantyavamānitāḥ |  
kumārī yoginī sākṣāt kumārī sarvadevatāḥ || 7-275 ||  
  
bhūrbhuvarmūrtikā devī kumārī ca prapūjitā |  
asurā duṣṭanāgāśca ye ye duṣṭagrahā api || 7-276 ||  
  
bhūtavetālagandharva ḍākinīyakṣarākṣasāḥ |  
hṛdayaṃ devatāḥ sarve bhūrbhuvaścaiva bhairavi || 7-277 ||  
  
pṛthivyādīni sarvāṇi brahmāṇḍaṃ sacarācaram |  
brahmā viṣṇuśca rudraśca īśvaraśca sadāśivaḥ || 7-278 ||  
  
te tuṣṭāḥ sarvatuṣṭāśca kumārīṃ yaḥ prapūjayet |  
kālāgniśivaparyantaṃ tathā gauryādisaṃsthitiḥ || 7-279 ||  
  
(p. 117) saptadvipāḥ samudrāśca bhuvanāni caturdaśa |  
vidhinā vai kumārīṃ ca bhojayeccaiva bhairavīm || 7-280 ||  
  
pādyamarghyaṃ tathā dhūpaṃ kuṅkumaṃ candanaṃ tathā |  
bhaktibhāvena saṃpūjya sarvaṃ ta(sya?syā) nivedayet || 7-281 ||  
  
pradakṣiṇatrayaṃ kuryād ādau madhye tathāntataḥ |  
paścācca dakṣiṇā deyā rajatasvarṇamauktikaiḥ || 7-282 ||  
  
vivāhayet svayaṃ kanyāṃ brahmahatyā vinaśyati |  
gavāṃ hatyā striyā hatyā sarvaṃ pāpaṃ praṇaśyati || 7-283 ||  
  
mātā caiva pitā caiva bhrātaraśca viśeṣataḥ |  
ye ca yatra puraḥ [punaḥ kha pāṭhaḥ |] sarve kanyādānaṃ prakalpayet || 7-284 ||  
  
bhuktimuktiphalaṃ tasya saubhāgyaṃ sarvasaṃpadaḥ |  
rudraloke vased nityaṃ trinetro [niyato kha pāṭhaḥ |] bhagavān haraḥ || 7-285 ||  
  
ṣaṣṭikoṭisahasrāṇi aśvamedhaphalaṃ labhet |  
etat phalaṃ labhed martyaḥ kanyāṃ yastu vivāhayet || 7-286 ||  
  
bālukāḥ sāgare yāvat tāvadabdaṃ maheśvari |  
ekaikaṃ kulamuddhṛtya satyakalpe gato'pi ca || 7-287 ||  
  
tāvat sa bhuṅkte bhogāṃśca yāvadbhūmidivaukasaḥ |  
kanyādānaṃ mahādānaṃ sarvadāneṣu cottamam || 7-288 ||  
  
daurbhāgyaṃ naśyati kṣipraṃ saubhāgyaṃ ca pravardhate |  
rājadvāre labhet pūjāṃ rājalakṣmīḥ sthirāyate || 7-289 ||  
  
sarvāḥ kumārikāścaiva pūjayed bhaktibhāvataḥ |  
mahābhaye samutpanne yastu kanyāṃ prapūjayet || 7-290 ||  
  
tatkṣaṇāllabhate mokṣaṃ satyaṃ satyaṃ na saṃśayaḥ |  
iti te kathitaṃ devi kumārīpūjanakramam || 7-291 ||  
  
(p. 118) viśeṣalakṣaṇaṃ caiva kathayiṣyāmi saṃśṛṇu |  
tasmāt parataraṃ nāsti(ma?ta)ntramadhye maheśvari || 7-292 ||  
  
kumārīṃ pūjayitvā ca śivatvaṃ gatavānaham |  
kṛṣṇatvaṃ gatavān kṛṣṇo brahmatvaṃ gatavān(mudā?vidhiḥ) || 7-293 ||  
  
  
iti śrībṛhannīlatantre bhairavabhairavīsaṃvāde (nigrahādiprayoga   
kumārīpūjākramanirūpaṇaṃ) saptamaḥ paṭalaḥ || 7 ||  
  
  
  
  
  
atha  
  
aṣṭamaḥ paṭalaḥ |  
  
  
śrībhairava uvāca |  
  
  
yantraṃ śṛṇu varārohe yena siddhyati niścitam |  
tato likhed yantrarājaṃ samastapuruṣārthadam || 8-1 ||  
  
yasya vijñānamātreṇa sadyaḥ khecaratāṃ vrajet |  
ādau trikoṇaṃ vinyasya trikoṇaṃ tadbahirnyaset || 8-2 ||  
  
bahistrikoṇamālikhya ṣaṭkoṇaṃ tadbahirnyaset |  
madhye tu vaindavaṃ cakraṃ māyābījavibhūṣitam || 8-3 ||  
  
ṣaṭkoṇaṃ tadbahirvṛttaṃ tataścāṣṭadalaṃ likhet |  
bahirvṛttena saṃyuktaṃ bhūpureṇaiva saṃvṛtam || 8-4 ||  
  
(p. 119) jñātvaivaṃ muktimāyāti yantrametanna saṃśayaḥ |  
etat tu vilikhet tāmre kuṇḍagolavilepite || 8-5 ||  
  
svayaṃbhūkusumairyukte kuṅkumāgurusaṃyute |  
śuddhāsane ca paśubhiradṛṣṭe purato nyaset || 8-6 ||  
  
arghyadravyamarghyapātre nikṣipet purataḥ sudhīḥ |  
tato'rghyaṃ kārayed mantrī tayā nāryā suveśayā || 8-7 ||  
  
kuṇḍagolodbhavaṃ dravyaṃ suyaṃbhūkusumaṃ tathā |  
nādharmo jāyate subhru mahāmantrasya sādhane || 8-8 ||  
  
tato pīṭhakrameṇaiva yantrapūjāṃ samācaret |  
tato hṛdayapadmāntaḥ sphurantīṃ parameśvarīm || 8-9 ||  
  
suṣumnāvartmanā nītvā śiraḥsthānaṃ maheśvari |  
tato vai svakarāmbhojapuṣparāśau samānayet || 8-10 ||  
  
nāsayā vāmayā devi vāyubījena mantravit |  
deveśi bhaktisulabhe parivārasamanvite || 8-11 ||  
  
yāvat tvāṃ pūjayiṣyāmi mātardevi ihāvaha |  
ityanena ca mantreṇa devīmāvāhayet sudhīḥ || 8-12 ||  
  
āvāhya devīṃ tāmiṣṭvā copacārairniveśya ca |  
kālīṃ kapālinīṃ kullāṃ kurukullāṃ virodhinīm || 8-13 ||  
  
vipracittāṃ pūjayecca bahiḥ ṣaṭkoṇake tathā |  
ugrāmugraprabhāṃ dīptāṃ tanmadhye ca trikoṇake || 8-14 ||  
  
mātrāṃ mudrāṃ mitāṃ caiva pūjayedapara trike |  
sarvāḥ śyāmā asikarā muṇḍamālāvibhūṣitāḥ || 8-15 ||  
  
tarjanīṃ vāmahastena dhārayantyo digambarāḥ |  
devatādakṣiṇe bhāge mahākālaṃ samarcayet || 8-16 ||  
  
(p. 120) tataḥ stutvā namaskṛtya kuryāt saṃmelanaṃ dhiyā |  
devatāgre tu saṃbhogaṃ devatāprītikārakam || 8-17 ||  
  
saṃbhogaṃ tu puraskṛtya devīmīha visṛjya ca |  
kṛtakṛtyo bhavenmantrī nātra kāryā vicāraṇā || 8-18 ||  
  
idānīṃ śṛṇu deveśi upacārān viśeṣataḥ |  
prathamaṃ tu surā pūjyā mādhvī gauḍī tathaiva ca || 8-19 ||  
  
paiṣṭī tasyā abhāvena ātideśikamācaret |  
nārikelodakaṃ kāṃsye tāmrapātre sthitaṃ madhu || 8-20 ||  
  
gavyaṃ ca tāmrapātrasthaṃ madyatulyaṃ ghṛtaṃ vinā |  
tāmbūlaṃ ca sakarpūraṃ nārikelaṃ saśarkaram || 8-21 ||  
  
pāyasaṃ saghṛtaṃ caiva ārdrakaṃ saguḍaṃ tathā |  
taṇḍulaṃ satilaṃ caiva tālaṃ kharjūrameva ca || 8-22 ||  
  
kadalīṃ tintiḍīṃ caiva śrīphalaṃ phalamuttamam |  
anyāni ca sugandhīni svādūni ca phalāni ca || 8-23 ||  
  
naraśchāgastathā meṣo mahiṣaḥ śaśakastathā |  
śarabhaḥ śūkaraścaiva balayaḥ parikīrtitāḥ || 8-24 ||  
  
kṛṣṇamārjārakaścaiva jñātavyā mantravittamaiḥ |  
eteṣāṃ caiva raktāni deyāni parameśvari || 8-25 ||  
  
jalaṃ suvāsitaṃ deyaṃ kulakṣālanameva ca |  
naivedyāni pradhānāni kathitāni mayā priye || 8-26 ||  
  
yena saṃtuṣyate devi kumārī varavarṇinī |  
taṃ dadyāt parameśāni kimanyaccrotumicchasi || 8-27 ||  
  
puṣpitāyāḥ kulāgāraṃ spṛṣṭvā japati yo naraḥ |  
ayutaikapramāṇena sādhakaḥ sthiramānasaḥ || 8-28 ||  
  
(p. 121) kevalaṃ śuddhabhāvena sa tu vidyānidhirbhavet |  
saṃskṛtāḥ prākṛtāḥ śabdā laukikā vaidikāstathā || 8-29 ||  
  
vaśamāyānti te sarve sādhakasya na cānyathā |  
muktakeśo haviṣyāśī prajapedayutaṃ naraḥ || 8-30 ||  
  
nagnāṃ parastriyaṃ spṛṣṭvā prajapet sthiramānasaḥ |  
tasyālokanamātreṇa vādino niṣprabhāṃ gatāḥ || 8-31 ||  
  
rājāno'pi ca dāsatvaṃ bhajante kiṃ pare janāḥ |  
dhanakāmastu yo vidvān mahadaiśvaryakāmukaḥ || 8-32 ||  
  
bṛhaspatisamo yastu bhavituṃ kāmayennaraḥ |  
sundarīṃ yauvanonmattāṃ nārīmānīya yatnataḥ || 8-33 ||  
  
aṣṭottaraśataṃ japtvā kulamāmantrya mantravit |  
maithunaṃ yaḥ karotyeva sa tu vidyānidhirbhavet || 8-34 ||  
  
viparītaratā sā tu bhuvi śrīrhṛdayopari |  
tanmukhe cumbanaṃ dattvā sahasraṃ mānasaṃ japet || 8-35 ||  
  
sa bhavet sarvasiddhīśo nātrakāryā vicāraṇā |  
sarveṣāṃ sādhanānāṃ hi śreṣṭhaṃ syāt kulasādhanam || 8-36 ||  
  
tasmāt sarvaprayatnena sādhayet taṃ samāhitaḥ |  
idānīṃ śṛṇu deveśi rahasyamidamuttamam || 8-37 ||  
  
purā dāruvane ramye unmattā rāgamohitāḥ |  
parastriyaṃ gharṣayanti madyaṃ svādanti nityaśaḥ || 8-38 ||  
  
tad dṛṣṭvānucitaṃ karma viṣṇunā samupasthitam |  
  
  
śrīviṣṇuruvāca |  
  
  
devadeva mahādeva sarvadeva dayānidhe || 8-39 ||  
  
devadāruvane pāpā madyapānaratāturāḥ |  
parastriyaṃ gharṣayanti munayo rāgamohitāḥ || 8-40 ||  
  
(p. 122) digambarāstathā mūḍhāḥ saṃprayāsyanti kāṃ gatim |  
iti tasya vacaḥ śrutvā tamuvāca tvahaṃ priye || 8-41 ||  
  
kālikā yā mahāvidyā hyaniruddhasarasvatī |  
vidyārājñīti yā proktā ete tanmantrajāpakāḥ || 8-42 ||  
  
paraṃ muktā bhaviṣyanti tadgāyatrīṃ japanti ca |  
etasyāstu prabhāveṇa sarve devā vimocitāḥ || 8-43 ||  
  
nijamātṛvadhāt so'pi paraśurāmo vimocitaḥ |  
dattātreyaścātriputraḥ surāpānād vimocitaḥ || 8-44 ||  
  
gotamastrīgharṣaṇācca devendro'pi vimocitaḥ |  
cāṇḍālīgamanāt pūrvaṃ vaśiṣṭhaśca vimocitaḥ || 8-45 ||  
  
gurudārāgharṣaṇācca candramāśca vimocitaḥ |  
brahmaṇastu śiraśchedāc śivaḥ so'haṃ vimocitaḥ || 8-46 ||  
  
rāvaṇasya vadhāccāpi rāmacandro vimocitaḥ |  
tameva gūḍhaṃ vakṣyāmi śrutvā gopyaḥ sadā budhaiḥ || 8-47 ||  
  
kālikāyai padaṃ coktvā vidmahe tadanantaram |  
tataḥ śmaśānavāsinyai dhīmahīti padaṃ tataḥ || 8-48 ||  
  
tanno ghorī padaṃ coktvā tataḥ kāmaḥ pracodayāt |  
eṣā tu kālīgāyatrī daśadhā japtayānayā || 8-49 ||  
  
brahmahatyādipāpāni khaṇḍaṃ khaṇḍaṃ vrajanti hi |  
anayā sadṛśī vidyā anena sadṛśo japaḥ || 8-50 ||  
  
anena sadṛśaṃ jñānaṃ na bhūtaṃ na bhaviṣyati |  
anyacca śṛṇu deveśi yathā pānādikarmaṇi || 8-51 ||  
  
kumārīsādhanādīni anayā sādhayecchubhe |  
līlayā ca maheśāni siddhirbhavati niścitam || 8-52 ||  
  
(p. 123) naṭī kāpālinī veśyā rajakī brāhmaṇī śubhā |  
śūdrakanyā viśaḥ strī ca kṣatri(yī?yā) sarvadāyinī || 8-53 ||  
  
etāsāṃ kāṃścidānīya tatastadyonimaṇḍale |  
pūjayitvā mahādevīṃ tato maithunamācaret || 8-54 ||  
  
dharmādharmahavirdī(ptā?pte) ātmāgnau manasā srucā |  
suṣumnāvartmanā nityamakṣavṛttirjuhomyaham || 8-55 ||  
  
svāhānto'yaṃ mahāmantra ārambhe parikīrtitaḥ |  
prakāśākāśahastābhyāmavalambyonmanīsrucam || 8-56 ||  
  
dharmādharmaphala[kalā kha pāṭhaḥ |]snehapūrṇāṃ vahnau juhomyaham |  
svāhānto'yaṃ mahāmantraḥ śukratyāge prakīrtitaḥ || 8-57 ||  
  
tato gacchet priyāṃ gacchan devīṃ tribhuvaneśvarīm |  
tacchrutvā vacanaṃ viṣṇurmāṃ punarabhyabhāṣata || 8-58 ||  
  
namo'stu te mahādeva sarvatantrātmarūpiṇe |  
tvat prasādādayaṃ deva saṃśayo me mahān gataḥ || 8-59 ||  
  
anujānīhi deveśa gamiṣyāmi yathāsukham |  
tato mayābhyanujñātaḥ praṇamya ca yathāvidhi || 8-60 ||  
  
yayau svabhavanaṃ viṣṇuretat te kathitaṃ priye |  
idānīṃ śṛṇu deveśi mantrarājaṃ manoramam || 8-61 ||  
  
atra śrīmantrarājasya māhātmyaṃ śṛṇu pārvati |  
śraddhayā yatra deveśi parāṃ muktimavāpsyati || 8-62 ||  
  
aśvamedhaiśca gomedhairnaramedhaistathā paraiḥ |  
dānaiśca vividhairdravyairhomairnānāvidhairapi || 8-63 ||  
  
anekajanmasāhasraistapobhiḥ prāpyate parā |  
vidyārājñī ghorakālī aniruddhasarasvatī || 8-64 ||  
  
(p. 124) jñātvaiva muktimāpnoti kiṃ punaḥ kathyate param |  
asya jñānaprabhāveṇa siddhayo'ṣṭau bhavanti hi || 8-65 ||  
  
mantrasya jñānamātreṇa vijayī bhuvi jāyate |  
tasyālokanamātreṇa vādino niṣprabhā matāḥ || 8-66 ||  
  
rājāno'pi ca dāsatvaṃ bhajante kiṃ pare janāḥ |  
vahneḥ śaityaṃ jalastambhaṃ gatistambhaṃ vivasvataḥ || 8-67 ||  
  
divārātrivyatyayaṃ ca vaśīkartuṃ kṣamo bhavet |  
bṛhaspatisamo vāgmī sukavirbhārgavo bhavet || 8-68 ||  
  
dhane kuberasadṛśastejasā bhāskaropamaḥ |  
balena sadṛśo rāme viṣṇutulyaparākramaḥ || 8-69 ||  
  
brahmahatyāsurāpānasteyagurvaṅganāgamāt |  
sadyo nirdoṣamāyāti mantrasyāsya prasādataḥ || 8-70 ||  
  
evaṃ saṃkṣepato vakṣye nāsti mantrasamo'dhunā |  
saure ca gāṇapatye ca cāndre vaiṣṇava eva ca || 8-71 ||  
  
nānyad vistarato vaktuṃ śakyate parameśvari |  
vaktraiḥ koṭisahasraistajjihvākoṭiśatairapi || 8-72 ||  
  
nijamuddhṛtya deveśi āgaskaraṃ dvitīyakam |  
vāṇīṃ caiva maheśāni varṇatrayamudāhṛtam || 8-73 ||  
  
anena mantrarājena sadṛśaṃ nāparaṃ priye |  
tava snehād varārohe prakāśamupapāditam || 8-74 ||  
  
na vaktavyaṃ na vaktavyaṃ na vaktavyaṃ maheśvari |  
tava snehena kathitaṃ prāṇavaddhi sureśvari || 8-75 ||  
  
kumārīpūjanenaiva dakṣiṇāvidhiruttamā |  
kathitā devi bhadraṃ te aprakāśyaṃ prakāśitam || 8-76 ||  
  
(p. 125) pūjāvidhirayaṃ proktaḥ kutra vā pūjyate śivā |  
kutra vā dhyāyate devī taṃ śṛṇuṣva maheśvari || 8-77 ||  
  
kāmarūpe pūrṇagirau koṅkaṭe coḍḍīyānake |  
vārāṇasyāṃ tu lauhitye karatoyānadījale || 8-78 ||  
  
āryāvarte prayāge ca brahmāvarte tathaiva ca |  
anantaphaladā pūjā sarvatraiva jale sthale || 8-79 ||  
  
tadabhāve śunyagehe sindūrādivilepite |  
kartriśūladhanuḥkhaḍga-ghaṇṭācāmarakādibhiḥ || 8-80 ||  
  
vitānadhvajasaṃkīrṇe kṛṣṇāgurusudhūpite |  
sudatīnāṃ sukeśīnāṃ veśyānāṃ gānaśobhite || 8-81 ||  
  
ghaṇṭānādaravākīrṇe dīpāvalīpariṣkṛte |  
evaṃ bhūtagṛhe pūjyā tārā caiva suśobhanā || 8-82 ||  
  
śmaśāne ca sadā pūjyā pīṭhādapyadhikā matā |  
tāriṇyāstu śmaśānāt tu nānyat sthānaṃ praśasyate || 8-83 ||  
  
tasmāc śmaśāne pūjā ca kartavyā bhūtilipsubhiḥ |  
gāyatrī yā purā proktā brahmajñānasvarūpiṇī || 8-84 ||  
  
śrīkṛṣṇaśca ṛṣistasyā gāyatrī cchanda ucyate |  
śivaśaktisvarūpā hi devatā parikīrtitā || 8-85 ||  
  
ataḥ paraṃ pravakṣyāmi yenāśu phalamāpnuyāt |  
brāhme muhūrte utthāya tāmbūlapūritānanaḥ || 8-86 ||  
  
khaḍgahastaḥ suvāḍhyāṃ tu dadyād māṃsānvitaṃ balim |  
pūjayitvā yathānyāyaṃ tata ānīya sundarīm || 8-87 ||  
  
kāminīṃ yauvanonmattāṃ suveśāṃ cāruhāsinīm |  
kulajāṃ yuvatīṃ vīkṣya namaskuryāt samāhitaḥ || 8-88 ||  
  
(p. 126) yadi bhāgyavaśenaiva kuladṛṣṭiḥ prajāyate |  
tadaiva mānasīṃ pūjāṃ tatra tāsāṃ prakalpayet || 8-89 ||  
  
striyo devāḥ striyaḥ prāṇāḥ striya eva vibhūṣaṇam |  
strīmelanaṃ sadā kuryāt sundarībhirviśeṣataḥ || 8-90 ||  
  
tāsāṃ prahāro nindā ca kauṭilyamapriyaṃ tataḥ |  
sarvathā naiva kartavyamanyathā siddhirodhakṛt || 8-91 ||  
  
taddhastāracitaṃ bhojyaṃ daivatāyai nivedayet |  
prātaḥkṛtyaṃ tataḥ kṛtvā snātvā ciraṃ yathāvidhi || 8-92 ||  
  
prayogeṇa samāgamya kapālāntaḥsthale viśet |  
dikkālaniyamo nāsti sthityādiniyamo naca || 8-93 ||  
  
na jape kālaniyamo nārcanādibaliṣvapi |  
svecchāniyama ukto'tra mahāmantrasya sādhane || 8-94 ||  
  
pūjayed vividhaiḥ puṣpaistulasīvarjitaiḥ śubhaiḥ |  
evaṃ saṃpūjya vidhivat sañjapet parameśvarīm || 8-95 ||  
  
niśāyāṃ pūjayed devīṃ japecca prayato naraḥ |  
sindūrabhūṣaṇo nityaṃ tathā caiva digambaraḥ || 8-96 ||  
  
nārīṃ digambarīṃ kṛtvā viparītarato bhavet |  
abhighātaṃ cumbanaṃ ca kuryāt svābhīṣṭasiddhaye || 8-97 ||  
  
nirlajjākāmabāṇena ghṛṣṭaṃ syāt mandiraṃ dhanuḥ |  
tasmin kāle sādhakendro japet saṃśuddhamānasaḥ || 8-98 ||  
  
saṃbhogaṃ ca svayaṃ kurvañjapet sārasvatapradām |  
tasmād bhāvyā maheśāni kathitā devadurlabhā || 8-99 ||  
  
yasyāḥ prasādamāsādya kalayāmi jagat trayam |  
śivaśaktyātmikā devī aniruddhasarasvatī |  
yāṃ jñātvā muktimāpnoti kimanyat kathayāmi te || 8-100 ||  
  
  
(p. 127) (śrīdevyuvāca |)   
  
  
idānīṃ(śṛṇu?deva)kasyāsti ghore kaliyuge śubhe |  
prādhānyaṃ parameśāna tadvadasva sadāśiva || 8-101 ||  
  
  
śrībhairava uvāca |  
  
  
kalināmni yuge devi pradhānāṃ tāriṇīṃ śubhām |  
kālīṃ caiva maheśāni aniruddhasarasvatīm || 8-102 ||  
  
śmaśānakālikāyāstu prādhānyaṃ śṛṇu bhairavi |  
sarvasiddheḥ kāraṇaṃ hi aniruddhasarasvatī || 8-103 ||  
  
tasyā mantreṇa mantrī syāt sarvasiddhiphalapradaḥ |  
tārāmantraṃ pūrvamuktaṃ kālīmantraṃ śṛṇuṣva me || 8-104 ||  
  
māyādvandvaṃ kūrcayugmaṃ nijabījatrayaṃ tathā [trayaṃ trayam kha pāṭhaḥ   
|] |  
dakṣiṇe kālike ceti saṃhārakramataḥ śubhe || 8-105 ||  
  
pūrvabījāni coddhṛtya svāhānto'yaṃ manuḥ smṛtaḥ |  
vidyārājñīti vikhyātā mantraśca kalpapādapaḥ || 8-106 ||  
  
asmāt parataraṃ nāsti kālīmantraṃ manoramam |  
tasmāt sarvaprayatnena mantrarājaṃ śṛṇuṣva me || 8-107 ||  
  
mantrasya jñānamātreṇa jīvanmuktaśca sādhakaḥ |  
eṣā vidyā(rahasyā tu) pūjane japane tathā || 8-108 ||  
  
dhyānaṃ tathā kulācāre sarvavidyāgameṣu ca |  
uccāṭanaṃ māraṇaṃ ca vaśīkaraṇamuttamam || 8-109 ||  
  
ākarṣaṇaṃ stambhanaṃ ca vidveṣaṇamataḥ param |  
anayā sādhayed devi siddhyatyeva na saṃśayaḥ || 8-110 ||  
  
pūjāṃ ca vividhāṃ kuryāt svaśākhoktakrameṇa ca |  
raktapuṣpaiḥ pūjayitvā sahasraṃ homayedatha || 8-111 ||  
  
(p. 128) sā tu kāmamayī nārī nirlajjā kāmamohitā |  
svayaṃ(sāntyāṣya?santyajya)bhartāraṃ sādhakaṃ gacchati dhruvam || 8-112 ||  
  
ayutaṃ ca japed devi dhyātvā devīṃ digambarīm |  
sthāvarā jaṅgamāścaiva pātālatalagā api || 8-113 ||  
  
ākarṣyati mantrī ca tatkṣaṇād bhuvi saṃsthitāḥ |  
japtvā devīṃ śmaśāne ca dhyātvā devīṃ digambarīm || 8-114 ||  
  
tadbhasmalepanaṃ kuryāt tataḥ saṃharate jagat |  
śvetāparājitāpuṣpaiḥ pujayed bhaktibhāvataḥ || 8-115 ||  
  
hutvāyutaṃ śmaśāne'pi viśvamuccāṭayed dhruvam |  
nārīṃ nagnāṃ śmaśāne ca spṛṣṭvā ca yonimaṇḍalam || 8-116 ||  
  
japitvā ca vaśīkuryād yadi sā na palāyate |  
kṛṣṇapuṣpaiḥ pūjayitvā dhyātvā caiva digambarīm || 8-117 ||  
  
japtvāyutaṃ śmaśānasthaḥ śatrūṇāṃ māraṇaṃ caret |  
kālīkalpasvarūpaṃ ca kathitaṃ sundari priye || 8-118 ||  
  
gopane sarvasiddhiḥ syād nātra kāryā vicāraṇā |  
yathā kālī tathā nīlā cāniruddhasarasvatī || 8-119 ||  
  
tasmācca kathitā vidyā kālī kālī(kalau yuge) |  
rahasyaṃ śṛṇu cārvaṅgi kuṇḍalyāścakranirṇaye || 8-120 ||  
  
āsanaṃ jīvanasyedamamṛtaṃ deharakṣakam |  
nirguṇaṃ śāmbhavaṃ cakraṃ trividhaṃ śṛṇu pārvati || 8-121 ||  
  
yena vijñānamātreṇa dhruvaṃ jyotirmayo bhavet |  
iḍāpiṅgalayormadhye varṇāśca jyotīrūpiṇaḥ || 8-122 ||  
  
jyotīrūpāṇi cakrāṇi jyotīrūpā ca kuṇḍalī |  
candrataḥ sūryaparyantaṃ cakrāṇyatra caturdaśa || 8-123 ||  
  
(p. 129) atrāsti kuṇḍalīśaktirbījarūpā nirākṛtiḥ |  
pareyaṃ kuṇḍalīśaktiścandramaṇḍalavartinī || 8-124 ||  
  
imaṃ bhedaṃ maheśāni yo jānāti sa yogavit |  
dalaṃ kośaṃ tathā varṇaṃ tathaiva cakradevatāḥ || 8-125 ||  
  
tathaiva pūrvavajjñeyaṃ sarvacakreṣvayaṃ vidhiḥ |  
candrato brahmarandhrāntaṃ cakrāṇyatra caturdaśa || 8-126 ||  
  
parāpareti vikhyātā kuṇḍalī jīvasaṃjñakā |  
sūryato brahmarandhrāntaṃ cakrāṇyatra caturdaśa || 8-127 ||  
  
parameṣṭhī samākhyātā sūryamaṇḍalavartinī |  
narākārasvarūpeyaṃ parajyotiḥsvarūpiṇī || 8-128 ||  
  
golakāntarga(to?tā)devī jyotirbindusamāśritā |  
atrāsti golakaṃ cakraṃ goloka iva dṛśyate || 8-129 ||  
  
iyaṃ nārāyaṇī kālī tārā śūnyanivāsinī |  
sundarī raktakālī ca mahiṣamardinī tathā || 8-130 ||  
  
mana(saḥ?sā)kalpi(to?tā)mūrtistejorūpā'parā ca sā |  
paramātmaiva rāmo'yaṃ mahāviṣṇurmahāśivaḥ || 8-131 ||  
  
nirañjanasvarūpo'yaṃ kṛṣṇarūpā ca tāriṇī |  
ātmaprakāśinī nityā nityānandasvarūpiṇī || 8-132 ||  
  
tasyā mantrāṇi subhage mama mantrāṇi yāni tu |  
pūrvāmnāyavidhānena śīghrakāmaphalapradā || 8-133 ||  
  
nānāpāpaharā devī vīrastadgatamānasaḥ |  
tattvabhāvaṃ samāsādya phalatattvaṃ labhennaraḥ || 8-134 ||  
  
tava mantrāṇi deveśi sarvārthadāyakāni ca |  
yathā svayaṃbhuvā devāścatvāraḥ parikīrtitāḥ || 8-135 ||  
  
(p. 130) jñātavyāśca prasiddhāśca pāramparyopadeśataḥ |  
paryāyato'pi vijñeyāḥ śrutivāṅmayabhedataḥ || 8-136 ||  
  
tathā tvayi mayā proktāḥ ṣaḍāmnāyāśca sannidhau |  
sa cāmnāyaḥ śrutirjñeyaḥ śrutiśca veda ucyate || 8-137 ||  
  
atastvayāpi girije gopanīyaḥ svayonivat |  
ata ūrdhvaṃ tu subhage rahasyaṃ paramaṃ śṛṇu || 8-138 ||  
  
mahāmantrī yadā devi sādhako daivayogataḥ |  
tatra kasya japaṃ kuryāt pūjanādikameva ca || 8-139 ||  
  
sarvadevanamaskāraṃ nityaṃ kuryāt prayatnataḥ |   
japādikaṃ tu tasyaiva yatra śaṅkābhijāyate || 8-140 ||  
  
gurorgṛhītamantrasya prajapatyapi sādhakaḥ |  
bhraṣṭācāraṃ pramādādvā ālasyādvāpi sundari || 8-141 ||  
  
śaṅkarasya gṛhītasya kathitaṃ yatra kutracit |  
hīnavīryamavāpnoti mantrādiśca varānane || 8-142 ||  
  
ityādidoṣanāśārthaṃ vidhānaṃ śṛṇu sāṃpratam |  
prathamaṃ jananaṃ nāma jīvanaṃ tu dvitīyakam || 8-143 ||  
  
tṛtīyaṃ tāḍanaṃ devi caturthaṃ bodhanaṃ tathā |  
pañcamaṃ tvabhiṣekastu vimalīkaraṇaṃ tathā || 8-144 ||  
  
āpyāyanaṃ saptamaṃ tu aṣṭamaṃ tarpaṇaṃ smṛtam |  
navamaṃ dīpanaṃ proktaṃ daśamaṃ gopanaṃ matam || 8-145 ||  
  
mantrāṇāṃ mātṛkāyantrāduddhāro jananaṃ smṛtam |  
praṇavāntaritān kṛtvā mantravarṇān japet sudhīḥ || 8-146 ||  
  
svaravyañjanabhedena jīvanaṃ tadudāhṛtam |  
mantravarṇān samālikhya tāḍayeccandanāmbhasā || 8-147 ||  
  
(p. 131) pratyekaṃ vāyubījena tāḍanaṃ nāma(taḥ?tat) śṛṇu |  
mantraṃ vilikhya vidhivat prasūnaiḥ karavīrajaiḥ || 8-148 ||  
  
tanmantrākṣarasaṃkhyātairhanyādrepheṇa bodhanam |  
svatantroktavidhānena tadā mantrārṇasaṃkhyayā || 8-149 ||  
  
aśvatthapallavairmantramabhiṣiñced viśuddhaye |  
saṃcintya manasā mantraṃ jyotirmantreṇa nirdahet || 8-150 ||  
  
mantre malatrayaṃ devi vimalīkaraṇātmakam |  
tāraṃ vyomāgnimanuyuk daṇḍī jyotirmanurmataḥ || 8-151 ||  
  
kuśodakena japtena pratyarṇaṃ prokṣayed manoḥ |  
tena mantreṇa vidhivadetadāpyāyanaṃ matam || 8-152 ||  
  
manunā vāriṇā pātre tarpaṇaṃ tarpaṇaṃ bhavet |  
tāramāyāramāyogād manordīpanamucyate || 8-153 ||  
  
japyamānasya mantrasya gopanaṃ cāprakāśanam |  
ete ca daśa saṃskārāḥ sarvatantreṣu gopitāḥ || 8-154 ||  
  
etān kṛtvā japed mantraṃ sadā parahitaṃ priye |  
nirguṇaṃ yat paraṃ brahma jyotīrūpaṃ nirākṛti || 8-155 ||  
  
sākāraṃ yadi jāyeta sarvadeheṣu devatā |  
rūpatrayaṃ sadā bhūtvā dehināṃ dehabhedataḥ || 8-156 ||  
  
bhagākāraṃ ca yad brahma liṅgākārasvarūpataḥ |  
kecit sevanti subhage liṅgākārasya sarvadā || 8-157 ||  
  
bhagākāraṃ ca sevante vividhā jñāninaḥ sadā |  
strījātirūpā sarvatra sarvadeheṣu jānatā || 8-158 ||  
  
(yā?sā) śaktirūpā vijñeyā puruṣaḥ śivarūpadhṛk |  
tatra teṣāṃ viśeṣārthaṃ naradehe varānane || 8-159 ||  
  
(p. 132) śaktiḥ śivaśca vijñeyo mama saṃketamuttamam |  
bhagaṃ kuṇḍaṃ ca subhage sruvaṃ liṅgaṃ prakīrtitam || 8-160 ||  
  
ṛturagniśca subhage gartamadhye ca kṣepaṇam |  
ājyarūpaṃ mataṃ śukraṃ mano hotā prakīrtitaḥ || 8-161 ||  
  
phalarūpaṃ ca tatraiva nānāsaṃsārakāmanāḥ |  
vijñāya caivaṃ yo mantrī manuśca pīṭhabrahmavat || 8-162 ||  
  
nityaṃ ca homayed devi tasya rūpamanantakam |  
yaṃ yaṃ kāmādikaṃ devi manasā cintya kārayet || 8-163 ||  
  
na doṣaguṇavijñeyo (yaṃ yaṃ?taṃ taṃ) kāmamavāpnuyāt |  
yathoktadevatāyāśca yathoktaphalamaśnute || 8-164 ||  
  
āyurlakṣmīṃ yaśo devi kīrtiṃ ca mokṣamāpnuyāt |  
gopanīyaṃ prayatnena na deyaṃ yasya kasyacit || 8-165 ||  
  
gopyā gopyā punargopyā jananījāragarbhavat |  
iti te kathitaṃ samyak saṃskārakramamuttamam || 8-166 ||  
  
idānīṃ śāmbhavaṃ cakraṃ trividhaṃ śṛṇu pārvati |  
yena vijñānamātreṇa dhruvaṃ jyotirmayo bhavet || 8-167 ||  
  
iḍāpiṅgalayormadhye varṇāśca jyotīrūpiṇaḥ |  
jyotīrūpāṇi cakrāṇi jyotīrūpā ca kuṇḍalī || 8-168 ||  
  
candrataḥ sūryaparyantaṃ cakrāṇyatra caturdaśa |  
tatrāsti kuṇḍalīśaktirbījarūpā nirākṛtiḥ || 8-169 ||  
  
pāreyaṃ kuṇḍalīśaktiścandramaṇḍalavartinī |  
imaṃ bhedaṃ maheśāni yo jānāti sa yogavit || 8-170 ||  
  
dalaṃ koṣaṃ tathā varṇaṃ tathaiva ca(ndra?kra)devatāḥ |  
tathaiva pūrvavajjñeyaḥ sarvacakreṣvayaṃ vidhiḥ || 8-171 ||  
  
(p. 133) candrato brahmarandhrāntaṃ cakrāṇyatra caturdaśa |  
parāpareti vikhyātā kuṇḍalī jīvasaṃjñakā || 8-172 ||  
  
sūryato brahmarandhrāntaṃ cakrāṇyatra caturdaśa |  
parameṣṭhī samākhyātā sūryamaṇḍalavartinī || 8-173 ||  
  
narākārasvarūpeyaṃ parajyotiḥsvarūpiṇī |  
golakāntargatā devī jyotirbindusamāśritā || 8-174 ||  
  
atrāsti golakaṃ cakraṃ goloka iva dṛśyate |  
iyaṃ nārāyaṇī kālī tārā syācchūnyavāsinī || 8-175 ||  
  
sundarī raktakālīyaṃ bhairavī nādinī tathā |  
mana(saḥ?sā)kalpitā mūrtistejorūpā parāparā || 8-176 ||  
  
paramātmaiva rāmo'yaṃ mahāviṣṇurmahāśivaḥ |  
nirañjanasvarūpo'yaṃ kṛṣṇarūpā ca tāriṇī || 8-177 ||  
  
ātmaprakāśinī devī nityānandasvarūpiṇī |  
iti te kathitaṃ devi rahasyaṃ paramādbhutam || 8-178 ||  
  
asmāt parataraṃ nāsti tantramadhye sureśvari |  
idānīṃ śṛṇu deveśi paraṃ brahmasvarūpakam || 8-179 ||  
  
prāṇastu parameśāni ātmajñānaṃ śucismite |  
yastu prāṇo maheśāni sa jīvaḥ parikīrtitaḥ || 8-180 ||  
  
pradīpakalikākāro hṛdaye vidyate priye |  
paraṃ brahma maheśāni pradīpakalikākṛti || 8-181 ||  
  
ātmāntarātmā deveśi sarveṣāṃ hṛdi vartate |  
antarātmā paraṃ brahma śarīraṃ vyāpya tiṣṭhati || 8-182 ||  
  
dvaye tejo varārohe śaktiṃ prakṛtirūpiṇīm |  
prāṇāyāmasya kāle tu dṛṣṭvāścaryaṃ varānane || 8-183 ||  
  
(p. 134) yad dṛṣṭaṃ paramaṃ guhyaṃ tanniśāmaya yogini |  
ātmā brahmasamo bhūtvā yad dṛṣṭaṃ parameśvari || 8-184 ||  
  
tadakṣaraṃ maheśāni dṛṣṭamānandamadbhutam |  
mano mayā maheśāni kṛtvā tatraiva pārvati || 8-185 ||  
  
sudhārṇave maheśāni magno bhūtvā varānane |  
lakṣavarṣaṃ maheśāni nirgataṃ parameśvari || 8-186 ||  
  
prāṇāyāmakṣaṇe devi lakṣavarṣaṃ gataṃ mama |  
yad dṛṣṭaṃ parameśāni nirdiṣṭaṃ tacchṛṇu priye || 8-187 ||  
  
nātaḥ parataraṃ kiñcid vidyate mama gocare |  
paryaṅkaṃ parameśāni āścaryaṃ paramādbhutam || 8-188 ||  
  
payaḥphenanibhā śayyā nānāratnavibhūṣitā |  
yā śayyā parameśāni sa eva śrīsadāśivaḥ || 8-189 ||  
  
tatropari maheśāni sūkṣmāṃ tripurasundarīm |  
japāyāvakasindūra sadṛśākṛtirūpiṇīm || 8-190 ||  
  
caturbhujāṃ trinetrāṃ ca pañcabāṇadhanurdharām |  
varadābhayahastāṃ ca dhāriṇīṃ parameśvarīm || 8-191 ||  
  
dṛṣṭvānandamayīṃ lolāṃ lakṣavarṣaṃ gataṃ mama |  
yadā tu parameśāni mama dṛg gocaraṃ gataḥ || 8-192 ||  
  
tadaiva sahasā tatra sūkṣmarūpatvamāgataḥ |  
dhyānabhaṅge maheśāni tadaiva mama sundari || 8-193 ||  
  
tatraiva dṛṣṭaṃ brahmāṇḍaṃ brahmādyāstridivaukasaḥ |  
śaktiṃ vinā maheśāni nāsti kiñcid mama priye || 8-194 ||  
  
śaktirhi brahmaṇo rūpaṃ śaktirūpaṃ varānane |  
śaktiṃ vinā maheśāni na kiñcid mama gocare || 8-195 ||  
  
(p. 135) evaṃ hi kramato devi mātṛkānyāsamuttamam |  
kṛtvā nyāsaṃ maheśāni mātṛkā viśvamohinī || 8-196 ||  
  
ataḥ paraṃ maheśāni śrīkaṇṭhanyāsamācaret |  
śrīkaṇṭhanyāsamātreṇa śivo'haṃ kamalānane || 8-197 ||  
  
śrīkaṇṭhaṃ parameśāni trailokye cātidurlabham |  
pūrvoktena krameṇaiva sarvaṃ kuryāt śucismite || 8-198 ||  
  
sarvaṃ kuryād maheśāni yatnataḥ parameśvari |  
dhyāyet śivāṃ varārohāṃ hṛtpa(tra?dme)kamalekṣaṇe || 8-199 ||  
  
hṛtpadmaṃ paramaṃ sthānaṃ brahmasthānaṃ surārcite |  
jīvasya sthānametat tu hṛdayaṃ paramaṃ padam || 8-200 ||  
  
hṛtpadmaṃ dvādaśadalaṃ sahasrādityavarcasam |  
tanmadhye bhāvayed devaṃ śivaṃ mṛtyuñjayaṃ priye || 8-201 ||  
  
śuddhasphaṭikasaṃkāśaṃ pañcavaktraṃ mahāprabham |  
ājānubāhuṃ deveśi padmavaktraṃ suvīkṣaṇam || 8-202 ||  
  
kirīṭinaṃ kuṇḍalinaṃ keyūrāṅgadaśobhitam |  
satataṃ hāsyayuktaṃ ca dantapaṅktivirājitam || 8-203 ||  
  
rudrākṣaśobhitoraskaṃ jaṭāśobhitamastakam |  
vyāghracarmaparīdhānaṃ daśabāhuvirājitam || 8-204 ||  
  
evaṃ dhyātvā mahādeva sadā mṛtyuñjayaṃ priye |  
śaktiyuktaṃ mahādevaṃ sarvāṅgasarvamohanam || 8-205 ||  
  
sarvāṅgacintanaṃ kṛtvā ekāṅgaṃ cintayet tataḥ |  
ekāṅgaṃ tu parityajya samādhirjāyate tataḥ || 8-206 ||  
  
samādhikāle deveśi yat teja upapadyate |  
tanniśāmaya deveśi jñānaṃ paramadurlabham || 8-207 ||  
  
(p. 136) sarvāṅgaṃ tu parityajya yat teja upajāyate |  
sa eva parameśāni śivo mṛtyuñjayaḥ priye || 8-208 ||  
  
pradīpakalikākārāṃ prakṛtiṃ viddhi pārvati |  
tatra tejasi deveśi antarātmā sadā sthitaḥ || 8-209 ||  
  
antarātmā maheśāni kāryakāraṇavarjitaḥ |  
bhramare bhramarīṃ baddhvā hṛtpadme parameśvari || 8-210 ||  
  
yogasthasya maheśāni lakṣavarṣaṃ gataṃ mama |  
  
  
  
iti śrībṛhannīlatantre bhairavabhairavīsaṃvāde (yantramantrāntaraprayoga   
tatsaṃskārādividhinirūpaṇaṃ) aṣṭamaḥ paṭalaḥ || 8 ||  
  
  
  
  
  
atha  
  
navamaḥ paṭalaḥ |  
  
  
śrībhairava uvāca |  
  
  
śṛṇu devi pravakṣyāmi sādhanāntaramuttamam |  
yat kṛte parameśāni kṛtārtho nātra saṃśayaḥ || 9-1 ||  
  
prāsādasyāntike devi kadalīstambhanaṃ bhavet |  
tatra vediṃ maheśāni vṛkṣaṃ tatra praropayet || 9-2 ||  
  
raktāsane copaviśya sādhayed vīrasādhanam |  
mātṛkānyāsamācarya pūjayet parameśvarīm || 9-3 ||  
  
ṣoḍaśairupacāraistu pūjayet paradevatām |  
pādyaṃ dadyād mahādevyai gomūtramiśritaṃ payaḥ || 9-4 ||  
  
(p. 137) tāmrapātre madhu dattvā dugdhayuktaṃ haviryutaṃ |  
ghanībhūtaṃ maheśāni dadhi dadyāt saśarkaram || 9-5 ||  
  
ācamanīyaṃ deveśi kāṃsyenaiva pradāpayet |  
naivedyaṃ paramaṃ dadyāt susvādu sumanoharam || 9-6 ||  
  
madhuyuktaṃ nārikelaṃ takraṃ ca śarkarānvitam |  
dattvā devyai maheśāni jīvanmukto bhaved dhruvam || 9-7 ||  
  
annaṃ dadyād maheśāni sāmiṣaṃ paramaṃ śubhe |  
saptāhaṃ vyāpya tatraiva japet tadgatamānasaḥ || 9-8 ||  
  
gate tu pra(hare?thame)yāme dvitīyapraharāvadhi |  
rudrākṣamālayā devi japed vītabhayaḥ sadā || 9-9 ||  
  
saptāhābhyantare devi siddho bhavati mānavaḥ |  
mātṛkākṣarasaṃyuktāṃ vidyāṃ yadvā nyaset tataḥ || 9-10 ||  
  
mantradhyānaparo bhūtvā japed mantramananyadhīḥ |  
ekākṣaraṃ yadi bhaved diksahasraṃ tato japet || 9-11 ||  
  
dvyakṣare tvaṣṭasāhasraṃ tryakṣare tvayutārdhakam |  
tataḥ paraṃ tu mantrāṇāṃ gajāntakasahasrakam || 9-12 ||  
  
niśāyāṃ japamārabhya udayāntaṃ samācaret |  
japādau ca baliṃ dattvā paścādapi baliṃ haret || 9-13 ||  
  
japānte japamadhye vā dehi dehīti bhāṣate |  
tadāpi ca baliṃ dadyāc chāgalaṃ vāpi māhiṣam || 9-14 ||  
  
na dikṣu vīkṣaṇaṃ kiñcin na vā bandhusamāgamaḥ |  
gajāriduṣṭasarpāṇāṃ mṛgānāṃ daṃṣṭriṇāṃ tathā || 9-15 ||  
  
pakṣikīṭapiśācānāṃ yadyanmanasi saṃsthitam |  
tatsarvaṃ svapnavat bu(ddhya?dhvā)bhayaṃ sarvatra varjayet || 9-16 ||  
  
(p. 138) samāpya sādhanaṃ devi dakṣiṇāṃ vibhavāvadhi |  
gurave guruputrāya tat patnyai cāpi dāpayet || 9-17 ||  
  
samyak siddhasya mantrasya nāsādhyaṃ vidyate kvacit |  
gurumantravataḥ [bahu kha pāṭhaḥ |] puṃsaḥ kā kathā rudra eva saḥ || 9-18 ||  
  
yataḥ sarvatra deveśi gurupūjā garīyasī |  
tadagre mantratantrāṇāṃ bhāṣaṇaṃ naiva kārayet || 9-19 ||  
  
pūjite gurupāde vai sarvadaiva sukhī bhavet |  
sarveṣāṃ tantramantrāṇāṃ pitāsau parameśvaraḥ || 9-20 ||  
  
anyadevasaparyā vā cānyadevasya kīrta(nāt?nam) |  
gurudevaṃ vinā devi tadagre narake sthitiḥ || 9-21 ||  
  
śavārū(ḍhā?ḍho)yadi bhavet tadviśeṣa ihocyate |  
śūnyāgāre bilvamūle nadītīre catuṣpathe || 9-22 ||  
  
śavāsana(ra?ga)to mantrī cintayed vīrasādhanam |  
caṇḍālaṃ cābhibhūtaṃ vā śīghrasiddhiphalapradam || 9-23 ||  
  
ānīya sthāpayedādau nyāsajālaṃ samācaret |  
pīṭhamantraṃ samālikhya gandhapuṣpādinārcayet || 9-24 ||  
  
abhyarcya cāsanaṃ dattvā ātmarakṣāṃ ca kārayet |  
tataḥ śavāsye vidhivad devatāpyāyanaṃ tataḥ || 9-25 ||  
  
mantrānte bhuvaneśī syād rephānto mantra īritaḥ |  
mahānīlakramaṃ devi sarvasiddhipradāyakam || 9-26 ||  
  
na kasyacit prayoktavyaṃ goptavyaṃ prītaye mama |  
sarveṣāṃ jīvahīnānāṃ jantūnāṃ vīrasādhane || 9-27 ||  
  
brāhmaṇaṃ gomayaṃ tyaktvā sādhayet vīrasādhanam |  
mahāśavāḥ praśastāḥ syuḥ pradhānaṃ sādhayet priye || 9-28 ||  
  
(p. 139) śmaśāne hi puraścaryā kathitā bhuvi durlabhā |  
śmaśānasādhanaṃ devi mataṃ sādhanamuttamam || 9-29 ||  
  
śmaśānastho yadi bhavet japan mantramananyadhīḥ |  
sa sarvasādhanaṃ kṛtvā devīloke mahīyate || 9-30 ||  
  
  
  
iti śrībṛhannīlatantre bhairavabhairavīsaṃvāde (vīrasādhanavidhānaṃ) navamaḥ   
paṭalaḥ || 9 ||  
  
  
  
  
  
atha  
  
daśamaḥ paṭalaḥ |  
  
  
śrībhairava uvāca |  
  
  
idānīṃ śṛṇu cārvaṅgi yena siddho bhaved manuḥ |  
śavamuṇḍaṃ samādāya maṅgale vāsare niśi || 10-1 ||  
  
pañcagavyena militaṃ candanaikena saṃyutam |  
arddhahastamite garte haridrārocanāyute || 10-2 ||  
  
kṣipet tatra śavamuṇḍaṃ rajatena samanvitam |  
mṛttikayā pūrayitvā sarvaṃ saṃskṛtya śodhayet || 10-3 ||  
  
tatropari viśed devi krameṇa hi samanvitaḥ |  
sahasrasya pramāṇena japaṃ kuryāt samāhitaḥ || 10-4 ||  
  
samāpte tu jape tatra pūjayet parameśvarīm |  
evaṃ tridinamadhye tu siddho bhavati mānavaḥ || 10-5 ||  
  
(p. 140) iti te kathitaṃ bhadraṃ prayogaṃ siddhidāyakam |  
aṣṭamīsandhivelāyāṃ aṣṭottaraśataṃ japet || 10-6 ||  
  
saptadinaprayogena siddhimāpnoti mānavaḥ |  
śanau ca sandhivelāyāṃ gṛhe latākhyakaṃ yajet || 10-7 ||  
  
japedekākī vijane latāsādhanatatparaḥ |  
evaṃ kṛte mahādevi siddhimāpnoti sādhakaḥ || 10-8 ||  
  
pūrvoktakalpamāsādya pūjādikaṃ samācaran |  
kevalaṃ kāmadevo'sau japtvā cāṣṭottaraṃ śatam || 10-9 ||  
  
saptāhābhyantare devi mahadaiśvaryamāpnuyāt |  
viśeṣaṃ śṛṇu cārvaṅgi tantreṣu sarvakāmadam || 10-10 ||  
  
yena vijñānamāteṇa siddhayo'ṣṭau bhavanti hi |  
tāsāṃ mūle tu deveśi ugrāṃ saṃpūjya sādhakaḥ || 10-11 ||  
  
mahāsiddhirbhaved devi satyaṃ satyaṃ varānane |  
kulākṛṣṭalatāgāre likhitvā mantrameva ca || 10-12 ||  
  
prapūjya tatra saṃskāraṃ kṛtvā tasyai nivedayet |  
kiñcit japtaṃ manuṃ nītvā devatābhāvatatparaḥ || 10-13 ||  
  
tāṃ prapūjya namaskṛtya svayaṃ japtvā susaṃyataḥ |  
prātaḥ strībhyo baliṃ dattvā mantrasiddhirbhaven nṛṇām || 10-14 ||  
  
bhūmiputrasamāyuktā amāvāsyā śubhapradā |  
bhādre puṣkarayogena tasyāṃ vīravarottamaḥ || 10-15 ||  
  
viṣṇukrāntāṃ samānīya nikṣiped mṛtabhūmiṣu |  
tatra tāṃ sacitāṃ kṛtvā taddine mṛtahaṭṭake || 10-16 ||  
  
tatra prasārya tāṃ matsyatvaksnehena dāpayet |  
tajjalenābhiṣekaṃ ca pūrvavacca śavopari || 10-17 ||  
  
(p. 141) sacitāṃ vijayāṃ tasya udare mukhavartmanā |  
kṣiptvā tatraiva tat matsyamañjanānvitalocanaḥ || 10-18 ||  
  
tilakaṃ pūrvadravyeṇa tathājasraṃ manuṃ japet |  
svayamāyāti bhagavān bhairavo bīmabāhukaḥ || 10-19 ||  
  
gatabhītistato vīrastaṃ vilokya japed manum |  
yadi bhāgyavaśād devi laguḍastatra lakṣyate || 10-20 ||  
  
tadā svayaṃ bhairavo'sau sākṣād vīreśvaro bhavet |  
matsyamānīya deveśi nikṣipet pitṛkānane || 10-21 ||  
  
tatrāsakṛj japitvā ca devatāmelanaṃ bhavet |  
niśāyāṃ mṛtahaṭṭe ca unmattānandabhairavaḥ || 10-22 ||  
  
digvāsā vimalo bhasmabhūṣaṇo muktakeśakaḥ |  
kṛpāṇī khaḍgahastaśca japen mātṛkayā yadi || 10-23 ||  
  
tadā tasya mahādevi sarvasiddhiḥ kare sthitā |  
ḍākinīṃ yoginīṃ vāpi anyāṃ vā gaṇasundarīm || 10-24 ||  
  
tatra cānīya saṃpūjya sarvasiddhīśvaro bhavet |  
gurumānīya saṃsthāpya devavat pūjayed vibhum || 10-25 ||  
  
vastrālaṅkārahemādyaiḥ svayaṃ saṃtoṣayed gurum |  
tatsutaṃ tatsutāṃ vāpi tatpatnīṃ ca viśeṣataḥ || 10-26 ||  
  
pūjayitvā manuṃ japtvā sarvasiddhīśvaro bhavet |  
sahasrāre guroḥ pādapadmaṃ dhyātvā prapūjya ca || 10-27 ||  
  
kevalaṃ devabhāvena japtvā siddhīśvaro bhavet |  
guroranujñāmātreṇa duṣṭamantro'pi siddhyati || 10-28 ||  
  
guruṃ vilaṅghya śāstre'smin nādhikāraḥ surairapi |  
eṣāṃ ca mantratantrāṇāṃ prayogaḥ kriyate yadi || 10-29 ||  
  
(p. 142) guruvaktraṃ vinā devi siddhihāniḥ prajāyate |  
etat tantraṃ ca mantraṃ ca śiṣyebhyo'pi na dāpayet |  
anyathā pretarājasya bhavanaṃ yāti niścitam || 10-30 ||  
  
  
iti śrībṛhannīlatantre bhairavabhairavīsaṃvāde   
(sādhanāntaravidhānanirūpaṇaṃ) daśamaḥ paṭalaḥ || 10 ||  
  
  
  
  
  
atha  
  
ekādaśaḥ paṭalaḥ |  
  
  
śrībhairava uvāca |  
  
  
viśeṣān śṛṇu vakṣyāmi yena siddhyej jagat trayam |  
yasmāt parataraṃ nāsti tantramadhye na saṃśayaḥ || 11-1 ||  
  
sarvabhāṣāmayī śuddhā sarvāmnāyairnamaskṛtā |  
māyābījaṃ samuddhṛtya tārakaṃ vahnisaṃyutam || 11-2 ||  
  
māyābindvīśvarayutaṃ [bindusvara kha pāṭhaḥ |] dvitīyaṃ bījamuddhṛtam |  
[truṭiratra dṛśyate |] ramāṃ phaṭkārakaṃ caiva bījapañcakamuttamam || 11-3 ||  
  
pañcaraśmisamākrāntā'jñānendhanapradīpakam |  
tasyoddhāramahaṃ vakṣye śṛṇu sārvajñakāraṇam || 11-4 ||  
  
prathamaṃ praṇavaṃ dattvā caturthasvarabhūṣitam |  
rephārūḍhaṃ sphurad dīptamindubinduvirājitam || 11-5 ||  
  
(p. 143) bhagaṃ caiva maheśāni caturthasvarasaṃyutam |  
(dāhārūḍhaṃ rayaṃ caiva śaktiyuktaṃ tu yojayet) || 11-6 ||  
  
nādabindusamāyuktaṃ hūṃkāraṃ yojayet tataḥ |  
phaṭkāraṃ ca tato dadyāt saṃpūrṇaṃ siddhidāyakam || 11-7 ||  
  
līlayā vākpradā ceti tena nīlasarasvatī |  
tārakatvāt sadā tārā sukhamuktipradāyinī || 11-8 ||  
  
(ugrāpattāriṇī yasmādugratārā prakīrtitā |)  
vitāraikajaṭā caiṣā mahāmuktikarī sadā || 11-9 ||  
  
tārāstrarahitā tryarṇā mahānīlasarasvatī |  
tārādyā pañcavarṇeyaṃ śrīmannilasarasvatī || 11-10 ||  
  
śrībījādyāpi deveśi tadā śrīḥsarvatomukhī |  
eṣaiva hi mahāvidyā māyādyā sakaleṣṭadā || 11-11 ||  
  
vāgbhavādyā yadā vidyā vāgrūpā sarvavāṅmayī |  
etān kramagatān prāptā(n)mata bhedāñ jaganmayī || 11-12 ||  
  
eṣā pañcākṣarī vidyā pañcabhūtaprakāśinī |  
vadhūbījaṃ madhyabījaṃ sarvabījāntimaṃ bhavet || 11-13 ||  
  
phalinī sarvavidyānāṃ jayinī jayakāṅkṣiṇām |  
viṣakṣayakarī vidyā amṛtatvapradāyinī || 11-14 ||  
  
mantrasya jñānamātreṇa vijayī bhuvi jāyate |  
likhet khaṃ kūrcasaṃyuktaṃ raudraṃ traiguṇyameva ca || 11-15 ||  
  
vidhiviṣṇumaheśānāṃ svaśaktyā kramayogataḥ |  
eṣā matā mahāvidyā sarvasiddhipradā śubhā || 11-16 ||  
  
sarvamantramayī śuddhā sarvatantreṣu gopitā |  
siddhidā bhajatāmāśu saṃpradāyavidhānataḥ || 11-17 ||  
  
(p. 144) dhyānapūjādikaṃ sarvaṃ kuryāt sādhakasattamaḥ |  
athātaḥ saṃpravakṣyāmi tārāṃ bhuvanatāriṇīm || 11-18 ||  
  
yasyāḥ smaraṇamātreṇa bhayamāśu vināśayet |  
praṇavaṃ pūrvamuddhṛtya hṛllekhābījamuddharet || 11-19 ||  
  
gaganaṃ śeṣasaṃyuktaṃ bindunādavibhūṣitam |  
kūrcabījaṃ ca hṛdayaṃ tārāyai ca samuddharet || 11-20 ||  
  
mahāpadmaṃ samuddhṛtya tārāyai ca samuddhṛtam |  
sakaladustarāṃstāre tārayeti tathā punaḥ || 11-21 ||  
  
tarayugmaṃ vahnijāyā mantro'yaṃ surapādapaḥ |  
gadyapadyamayī vāṇī sabhāyāṃ tasya jāyate || 11-22 ||  
  
caturlakṣajapenāsyāḥ siddhayo'ṣṭau bhavanti hi |  
dhyānapūjādikaṃ sarvaṃ pūrvat samupācaret || 11-23 ||  
  
praṇavaṃ pūrvamuddhṛtya tāre uttārayeti ca |  
māyā svāheti mantro'yaṃ daśākṣara udāhṛtaḥ || 11-24 ||  
  
smaraṇāt sarvasattvānāṃ bhayamāśu vināśayet |  
dhyānapūjādikaṃ sarvaṃ pūrvamuktaṃ sureśvari || 11-25 ||  
  
vidyāratnaṃ pravakṣyāmi śṛṇu parvatanandini |  
vāgbhavaṃ kuladevīṃ ca tārakaṃ vāgbhavaṃ tathā || 11-26 ||  
  
hṛllekhāṃ cāstramantrānte vahnijāyāvadhirmanuḥ |  
aṣṭākṣaro manuḥ prokto vedamāturanuttamaḥ || 11-27 ||  
  
pañcāṅgaṃ cāsya mantrasya pañcabījaiḥ prakalpayet |  
astraṃ śeṣākṣarairnyasya kṛtakṛtyo bhaved naraḥ || 11-28 ||  
  
dhyānapūjādikaṃ sarvaṃ pūrvamuktaṃ maheśvari |  
kālikā siddhavidyā syād mahākālī parā matā || 11-29 ||  
  
tasyāstantre mahāvidyā vijñeyā sādhakottamaiḥ |  
sarvavedamayī vidyā sarvāmnāyairnamaskṛtā || 11-30 ||  
  
rakṣākarī ca saṃproktā yadā sevyā ca sādhakaiḥ |  
praṇavaṃ pūrvamuccārya padme yugmaṃ tathaiva ca || 11-31 ||  
  
mahāpadme padaṃ kuryāt padmāvati padaṃ tataḥ |  
māye svāheti mantro'yaṃ proktaḥ saptadaśākṣaraḥ || 11-32 ||  
  
pūjā pūrvavaduddiṣṭā cārdharātre catuṣpathe |  
japamasyāścared yastu śīghraṃ drutakavirbhavet || 11-33 ||  
  
bījamantrāḥ svatantrāḥ syustāriṇyāḥ sarvasiddhidāḥ |  
ete bhedā mahogrāyāḥ puruṣārthapravartakāḥ || 11-34 ||  
  
āyuḥśrīkāntikavitā vidyāsaubhāgyadāyinī |  
ante nirāmayaṃ brahma jīvanmuktipradāyinī || 11-35 ||  
  
(śivabījaṃ maheśāni śaktibījaṃ tataḥ param |  
sarvabindusamāyuktaṃ vedādyaṃ tadadhaḥ kramāt || 11-36 ||  
  
māyā strīṃ varmabījānte haṃsaṃ jīvamudīritam |  
eṣā tvaṣṭākṣarī vidyā tava snehāt prakāśitā || 11-37 ||)  
  
ājñāsiddhimavāpnoti trailokyaṃ vaśamānayet |  
vaśamāyānti sahasā vedavidyāścaturdaśa || 11-38 ||  
  
haṃsatārā mahāvidyā tava snehāt prakāśitā |  
kavitāmāharet puṃsāṃ dhanārthī dhanamāpnuyāt || 11-39 ||  
  
mokṣārthī labhate mokṣaṃ nātra kāryā vicāraṇā |  
ugratārā mahāvidyā kathyate mama pauruṣam || 11-40 ||  
  
pañcākṣarī ca yā vidyā haṃsādyantā mahodayā |  
kevalaṃ tvatprayatnena [prasādena kha pāṭhaḥ |] tava snehāt prakīrtitā || 11-41 ||  
  
(p. 146) asyāśca japapūjādīn pañcākṣarīvadācaret |  
bījayuktā mahāvidyā tritārādyā pṛthak pṛthak || 11-42 ||  
  
trailokye kathitā siddhidāyinyuttamabhūtidā |  
ṣaḍdīrghamāyayā caiva ṣaḍaṅgaṃ samupācaret || 11-43 ||  
  
pūjā pūrvavaduddiṣṭā prayogān vāpi tatsamān |  
vāṅmāyākamalābījamīśo bhṛguniṣevitaḥ || 11-44 ||  
  
caturdaśendusaṃyuktaḥ paścād bhṛguḥ saheśvaraḥ |  
caturdaśavisargāḍhyo vada dvandvaṃ ca vāk padam || 11-45 ||  
  
vādinīti padaṃ paścāt klīṃ padatritayaṃ tataḥ |  
nīlasarasvati padaṃ tridhāvṛttiśca vāṅmanoḥ || 11-46 ||  
  
kāhi śabdadvayaṃ paścāt kalarīmagnivallabhā |  
catustriṃśadvarṇayukto nīlasārasvato manuḥ [prakāśam  aiṃ hrīṃ śrīṃ   
hasauṃ shauṃḥ vada vada vāgvādini klīṃ klīṃ klīṃ nīlasarasvati aiṃ aiṃ aiṃ   
kāhikāhi kalarīṃ svāhā || 11-34 ] || 11-47 ||  
  
ṣāṭkośiko'yaṃ vijñeyaḥ ṣaḍbhirmantrairyataḥ kṛtaḥ |  
ṛṣicchandodevatānāṃ vibhāgaṃ śṛṇu pārvati || 11-48 ||  
  
gaṅgāpravāho nāmarṣirmatsyarūpī janārdanaḥ |  
atyaṣṭiḥ kathitā chando devī nīlasarasvatī || 11-49 ||  
  
sarvavāgaiśvaryamayī samastābhīṣṭadāyinī |  
aiṃbījaṃ kīlakaṃ jñeyaṃ hsauṃ śaktiḥ samīritā || 11-50 ||  
  
nīlo varṇaśca vijñeyastvaritaṃ kavitāphalam |  
mudrā tu prati(vāsi?rāśī)nāṃ mukhamudrā samīritā || 11-51 ||  
  
hṛllekhayā ṣaḍaṅgāni kuryāt ṣaḍdirghayuktayā |  
nīlāṃśukāṃ maṇimayīṃ vyāghracarmadharāṃ śubhām || 11-52 ||  
  
(p. 147) vidyāṃ brahmasvarūpāṃ ca sarvakāmaphalapradām |  
namaskuryāt prayatnena sarvakāmavareśvarīm || 11-53 ||  
  
atha vakṣye maheśāni nīlasya bhāvamagrataḥ |  
pūrvaṃ devāsurairyuddhe dānavā ditijaiḥ saha || 11-54 ||  
  
cakreṇa cakriṇā chittvā (chinnāḥ) kāndiśīkāḥ pradudruvuḥ |  
sambhūya te duṣṭadaityāḥ samudrakuharodare || 11-55 ||  
  
cakriṇā ca kṛtā pūrvadevānāṃ paribhū(yate?taye) |  
devarūpā bhagavatī sarvamantramayī śubhā || 11-56 ||  
  
tatraiva sarvaviprāṇāṃ yajñakāṇḍaḥ pravartate |  
teṣu yajñeṣu saṃbhūtairhavirbhirbalinaḥ surāḥ || 11-57 ||  
  
......................................................................... |  
surā hāsmān prabādhante vayaṃ nirbalinastataḥ || 11-58 ||  
  
iti teṣāṃ vacaḥ śrutvā dīnānāṃ ditijanmanām |  
hayagrīvaḥ somakaśca nirvedaṃ bhṛśamāpatuḥ || 11-59 ||  
  
tāvubhau bhrātarau duṣṭau turaṅgagrīva somakau |  
śabdākarṣaṇikāṃ devīṃ samuddiśyātapasyatām || 11-60 ||  
  
tayorghoratapaḥprītā śabdākarṣaṇidevatā |  
provāca vriyatāmatra vāñchito varavallabhaḥ || 11-61 ||  
  
tābhyāmuktā bhagavatī varaprārthanahetave |  
sarvaśabdākarṣaṇārthaṃ varo'smabhyaṃ pradīyatām || 11-62 ||  
  
tathāstviti tayā proktau dānavāvatidarpitau |  
tatastasya prabhāveṇa bhūlokaṃ samupasthitau || 11-63 ||  
  
sa(rvāḥ?rve)cākarṣitāḥ śabdā mantrarūpā dvijanmanām |  
sā śabdarūpiṇī devī śubhrarūpā sarasvatī || 11-64 ||  
  
(p. 148) mukhāni sarvaviprāṇāṃ tyaktvā divyavapurdharā |  
āyātā daityavarayorduṣṭagṛhamupāgatā || 11-65 ||  
  
krandantīṃ tāṃ ca vivaśāṃ nītvā pātālagolake |  
hālāhalaviṣaiḥ kṛtvā kuṇḍaṃ nīlajalaprabhaiḥ || 11-66 ||  
  
tatra tāṃ vinimajyaiva vaddhvā pannagarajjubhiḥ |  
parvatairniviḍaṃ kṛtvā punardevajigīṣayā || 11-67 ||  
  
tāmāsādya mahādiptau tuṣṭuvatuḥ śubhāvaham |  
śabdākarṣaṇabāṇena daityānāṃ pṛthivītale || 11-68 ||  
  
niḥśabdāścaiva bāṇena vedavismāriṇo dvijāḥ |  
mantravismaraṇenaiva yajñavidyā nirāsitā || 11-69 ||  
  
tannāśato havirbhāgavarjitā balahānitaḥ |  
nirvīyāśca nirudyogāstābhyāṃ devā nirākṛtāḥ || 11-70 ||  
  
itthaṃ vidrāvya vibuddhāṃstau hayagrīvasomakau |  
viṣṇucakrāṅkitau tau ca samudrāntargṛhe sthitau || 11-71 ||  
  
tato viṣṇurmahāmatsyarūpadhārī sadā prabhuḥ |  
yatnaṃ cakāra deveśi taduddharaṇahetave || 11-72 ||  
  
sahasradaṃṣṭrasya jhaṣasya rūpaṃ pāṭhīnanāmnaḥ paramo'tha viṣṇuḥ |  
rūpaṃ gṛhītvā bhagavānananto viveśa devoddharaṇāya yatna(cābdhi)m || 11-73   
||  
  
varāharūpeṇa yathābdhimagnāṃ yuge yuge proddhṛtavān dharitrīm |  
tathaiva matsyākṛtirambujākṣo viloḍayāmāsa samudrapūram || 11-74 ||  
  
(p. 149) śrīmatsyarūpasya hareḥ śarīrādāvirbabhūvuśca bhujāścatasraḥ |  
khaḍgaṃ tathā cakrakaśārṅgacāpau kaumodakī bāhucatuṣṭayena || 11-75 ||  
  
matsyasvarūpasya janārdanasya babhūva yuddhaṃ śaradāṃ sahasram |  
tataśca śabdārthavimarśanārthaṃ niḥśvāsavātena balādagṛhṇāt || 11-76 ||  
  
apa(a)hṛtau tau haricakrakṛttau kaumodakītāḍanamūrcchitau ca |  
mahāhave nāśamupāgatau tau daityau hayagrīvakasomakākhyau || 11-77 ||  
  
athāmbudhergartapurāstravāse niveśitāṃ tāṃ viṣakuṇḍamadhye |  
matsyasvarūpī bhagavānananto niḥśvāsamātraikaśarīraśeṣām || 11-78 ||  
  
āśvāsayāmāsa sa gītavākyairhariḥ smitaṃ prāha sarasvatīṃ tām |  
tritāravidyāṃ prathamaṃ jagāda samastamantraprakarasya mūlam || 11-79 ||  
  
tenāpi no saṃvidamāpa devī prāsādamantraṃ punarujjagāda |  
tenāpi no saṃvidamāpa devī kāmeśvarīṃ so'tha jagāda viṣṇuḥ || 11-80 ||  
  
(p. 150) evaṃ ṣaḍakṣaramanuṃ vacasāṃ savitrīmutthāpya tāṃ   
saṃvidamābabhāṣe |  
nīlāsi jātā viṣakuṇḍamadhye sarvāṅgapūrṇā smitavaktrapadme || 11-81 ||  
  
yathā purā sarvamahāsurāṇāṃ mukhāntare yāhi ca vītayatnam |  
vedān samuccāraya nāśayaitān ityādi vāṇī harimāha devī || 11-82 ||  
  
matsyāvatāreṇa surakṣitāhaṃ bhayaṃ bhavennaiva phalaṃ samāptam |  
kiṃtvasya śobhākṛtiranyathā me nīlatvamāpteti nitāntacintā || 11-83 ||  
  
niveśitāhaṃ viṣakuṇḍamadhye yatheti dūrībhavati kṣaṇena |  
tathā kuruṣva prathitarupāyai ityukta īśo'pi jagāda lakṣmīm || 11-84 ||  
  
mā tvaṃ śucaṃ yāhi cirāt savitri prāgasmyabhūvaṃ śaśiśuddhavarṇā |  
ugreṇa hālāhalakarṣaṇena nīlatvamāptāsi kuto'tra doṣaḥ || 11-85 ||  
  
nīlyo vipaṇyo bhuvanasya śobhāṃ puṣṇanti nīlaḥ khalu deva eva |  
nīlā mṛḍānī jagatāṃ savitrī nīlaṃ ca kaṇṭhe puraśāsanasya || 11-86 ||  
  
(p. 151) nīlo mahendraḥ suracakravartī nīlā jagajjīvanadāśca meghāḥ |  
nīlaṃ nabhaḥ sarvajanāvakāśo nīlaḥ kalaṅkaḥ śaśidīptihetuḥ || 11-87 ||  
  
nīlo'pyahaṃ sattvaguṇāśrayaśca nīlasya varṇasya kuto'sti doṣaḥ |  
aśeṣabhūṣāmaṇibhūṣitāṅgyo vināñjanenākṣiniveśitena || 11-88 ||  
  
na rūpavatyo naca vā yuvatyo vilāsavatyo navayauvanāśca |  
khyātiśca te nīlasarasvatīti khyātā bhavitrī bhuvanatraye'pi || 11-89 ||  
  
tvadarthameva prayataṃ mayārye ṣāṭkauṣikī bālamṛgākṣi nityā |  
ṣaḍarṇayogena hi jīvitāsi vinaṣṭaceṣṭā viṣakuṇḍamadhye || 11-90 ||  
  
itthaṃ samāśva(a)sya vacobhirādyāṃ praṇamya cādāya sarasvatīṃ tām |  
pravartayāmāsa mukhe dvijānāṃ punaḥ surāṇāṃ sukhahavyala(bdhau?bdhyai) ||   
11-91 ||  
  
tataḥ prabhṛtyeva jagatpratītā mokṣapradā nīlasarasvatīti |  
(...............................................................................................) || 11-92 ||  
  
(p. 152) asyā guptaṃ mahāmantraṃ sarvakāmaphalapradam |  
yasya smaraṇamātreṇa vijayī bhuvi jāyate || 11-93 ||  
  
śṛṇu vakṣyāmi deveśi upāyaṃ sādhane priye |  
yena deveśi bhadraṃ te bhaviṣyati suniścitam || 11-94 ||  
  
mantraṃ śṛṇu varārohe japāt sārvajñadāyakam |  
viṣṇuśaktirmahāśaktirvahnibījaṃ phaḍantakam || 11-95 ||  
  
varṇapañcakametat tu sārvajñakāraṇaṃ mahat |  
yadākṣamālayā devi diksahasraṃ japed manum || 11-96 ||  
  
ājñāsiddhimavāpnoti nātra kāryā vicāraṇā |  
ṣaṇmāsāt parato devi mahārājatvamāpnuyāt || 11-97 ||  
  
anena sadṛśaṃ jñānamanena sadṛśaṃ tapaḥ |  
nāsti nāsti mahāmāye tantramadhye sureśvari || 11-98 ||  
  
anena mantrarājena vaśyādikaṃ samācaret |  
tataḥ siddho bhaved martyo nātra cintāvidhiḥ smṛtaḥ || 11-99 ||  
  
  
iti śrībṛhannīlatantre bhairavabhairavīsaṃvāde   
(mantroddhāratatprakārāntaranīlimnirūpaṇamekādaśaḥ paṭalaḥ || 11 ||  
  
  
  
  
  
atha  
  
dvādaśaḥ paṭalaḥ |  
  
  
śrībhairava uvāca |  
  
  
idānīṃ śṛṇu vakṣyāmi vidyotpattiṃ varānane |  
mahākālī jagaddhātrī tejorūpā jaganmayī || 12-1 ||  
  
brahmarūpā mahādevī sarvakalyāṇahetukā |  
golokādupari sthānaṃ maṇimuktādiśobhitam || 12-2 ||  
  
caturdvāraṃ catuṣkāṇḍaṃ caturasraṃ manoramam |  
caturbhittisamākīrṇaṃ muktāhā(raṃ?rai)rmahojjvalam || 12-3 ||  
  
sphaṭikastambhasaṃkrāntaṃ nṛtyagītādisaṃyutam |  
nirmuktaṃ parameśāni paramaṃ nātra saṃśayaḥ || 12-4 ||  
  
iti te kathitaṃ divyaṃ kailāsasthānamuttamam |  
gate jagati sarvāṃśe pralaye parame'naghe || 12-5 ||  
  
brahmaviṣṇuśivāstatra nyavasaṃstatra bhairavi |  
bhīmanāmā mahārājā dhārmikaḥ paramaḥ pumān || 12-6 ||  
  
tasya dvāri mahādevi śivādyāḥ sakaleṣṭadāḥ |  
tapasā ca mahādevi prītāste bhadrakekaye || 12-7 ||  
  
pralaye ca gate devi rājānaṃ rakṣituṃ śive |  
brahmādyāḥ parameśāni upāyaṃ cakrire śive || 12-8 ||  
  
antastattvaṃ samīkṣyaiva upāyaṃ ca varānane |  
nyavasaṃstatra saṃprāptā devīrūpaṃ manoramam || 12-9 ||  
  
vibhāgaṃ parameśāni vaṭapatrodare sthitāḥ |  
bhagavatyā(ḥ) padaṃ dhyātvā lakṣavarṣaṃ tato'bhavat || 12-10 ||  
  
(p. 154) jātā kālī parā nityā pratyakṣā tatra bhairavi |  
prāha deva mahādeva bhavadbhiḥ stūyate'tra kā || 12-11 ||  
  
tatastāṃ dṛṣṭipathagāṃ jñātvā brahmādayaḥ surāḥ |  
stavaṃ cakruḥ paraṃ tatra bhagavatyāḥ pade'bhavan || 12-12 ||  
  
namastubhyaṃ maheśāni paramānandarūpiṇi |  
asmākaṃ prāṇarakṣārthamāgatāsi jalopari || 12-13 ||  
  
namastubhyaṃ namastubhyaṃ namastubhyaṃ namo namaḥ |  
namaste'stu mahāraudri kālarātri namo'stu te || 12-14 ||  
  
tvāṃ vinā parame raudri pretatvaṃ gatavān bhavaḥ |  
rakṣa rakṣa pare vidye trailokyabhuvanodare || 12-15 ||  
  
madhukaiṭabhasaṃhantri nisumbhāsuramardini |  
devaiśvaryaprade devi namaste śaṅkarapriye || 12-16 ||  
  
candrasūryamaye devi parajyotiḥsvarūpiṇi |  
stavābhibhāvabhūtā tvaṃ prasīda parameśvari || 12-17 ||  
  
ityuktvā praṇipatyāpi praṇamantaḥ punaḥ punaḥ |  
kirīṭenārkavarṇena kālīpade'spṛśan priye || 12-18 ||  
  
varaṃ vṛṇu mahābhāgā bhagavatyoktamuttamam |  
rakṣāṃ kuru mahāmāye namaste śaṅkarapriye || 12-19 ||  
  
tathāstviti vacaḥ kṛtvā sṛṣṭyādī(n)kurutānaghāḥ ! |  
  
  
brahmovāca |  
  
  
kena rūpeṇa deveśi sṛṣṭisthityādikaṃ bhavet |  
iti tasya vacaḥ śrutvā bhavānī bhavamohinī || 12-20 ||  
  
kathayāmāsa sarvāṃstān va(vadustā?radā sā)surān varān |  
mama pādarajo nītvā upādānātmakaṃ śivam || 12-21 ||  
  
(p. 155) sṛṣṭyādīn kuruta prājñā yena siddhirbhaviṣyati |  
tatpādaprabhavaṃ nītvā rajo devi śive śubhe || 12-22 ||  
  
sṛṣṭiṃ kartuṃ tato brahmā sthitau viṣṇuḥ pravartakaḥ |  
saṃhāre rudra evāsau prāvartayata satvaram || 12-23 ||  
  
sṛṣṭirāvirbabhūvātha sarvadevavarottamaiḥ |  
sanakādyā sanandādyā sandhyā cāpi vyajāyata || 12-24 ||  
  
prajāḥ sasarja deveśaḥ sarvabhūtamayīḥ śubhāḥ |  
sthitiṃ viṣṇurmahābhāgaścakāra jagatāṃ vibhuḥ || 12-25 ||  
  
prasaṃharati rudraśca sṛṣṭerevaṃ kramaṃ śṛṇu |  
svarge devā mahādevi indro rājā tu tatra vai || 12-26 ||  
  
martyalokaṃ sanāthāḍhyaṃ rājā ca bhagavān manuḥ |  
pātālaṃ sarvanāgāḍhyaṃ nirmame jagatāṃ vibhuḥ || 12-27 ||  
  
tatra rājā virādhākhyaḥ prajāpālanatatparaḥ |  
tato brahmā ca viṣṇuśca rudraścaiva sadāśivaḥ || 12-28 ||  
  
svasvakarmaṇi ghūrṇante prabhavanti gaṇeśvari |  
tatastu parameśāni raudrī rātrirudīritā || 12-29 ||  
  
asurāstatra deveśi pradudruvurmahābhayāḥ |  
svargān nirākṛtāstaistu bhayānakabhayārditāḥ || 12-30 ||  
  
indrādayaḥ suragaṇā brahmaviṣṇuśivātmikām |  
āgacchaṃstu mahādevīṃ svasvakāryārthasādhakāḥ || 12-31 ||  
  
tvameva jagatāṃ nāthastvayi sarvaṃ pratiṣṭhitam |  
tvameva havyaṃ(heto?hotā)ca bhojyaṃ bhoktā ca śāśvataḥ || 12-32 ||  
  
vedyaṃ vedayitā cāsi dhyātā dhyeyaṃ ca tatparaḥ |  
tvaṃ pitṛṇāmapi pitā devānāmapi devatā || 12-33 ||  
  
(p. 156) parato'pi paraścāpi vidhātā vedhasāmapi |  
parabrahmasvarūpastvaṃ prasīda parameśvari || 12-34 ||  
  
iti teṣāṃ vacaḥ śrutvā devī cāditijanmanām |  
prāha devāḥ ! paro dharmaḥ parāt parataro'pi ca || 12-35 ||  
  
kiṃ kāraṇaṃ mahābhāgāḥ! yatnaṃ kuruta sādaram |  
evaṃ śrutvā tato brahmā provāca vadatāṃ varaḥ || 12-36 ||  
  
mahendrasya na caiśvaryaṃ śāmyate na ca tena sā |  
viṣṇvādiko mahān bhūtastena śāmyenna saṃśayaḥ || 12-37 ||  
  
yayau brahmā mahendreṇa golokaṃ sahito mudā |  
nānāvidhairmaheśāni vākyaiśca parameśvaram || 12-38 ||  
  
tuṣṭāva paramānandaṃ svakāryoddharaṇāya ca |  
iti tasya vacaḥ śrutvā brahmaṇaḥ parameṣṭhinaḥ || 12-39 ||  
  
uvāca sādaraṃ viṣṇurna mayā śakyate vibho |  
brahmaviṣṇū maheśāni āgatau mama gocare || 12-40 ||  
  
stavairbahuvidhairdivyaistuṣṭuvatuḥ paraṃ śubhe |  
mayoktaṃ parameśāni etān hantuṃ na śakyate || 12-41 ||  
  
iti madvacanaṃ śrutvā brahmaviṣṇū samāhitau |  
prāñjaliṃ ca tato baddhvā pratuṣṭuvaturmāṃ ciram || 12-42 ||  
  
tataḥ paraṃ mahādevi kathitaṃ sarvamohanam |  
na śaktirmama tatrāsti samarthā tadvimardane || 12-43 ||  
  
asti kālī mahātīrthe kailāse bhavagehinī |  
parame ca śive devī saṃsthitā viśvamohinī || 12-44 ||  
  
saiva kālī mahāvidyā'jñānendhanapradīpanī |  
tato brahmā ca viṣṇuśca rudro'haṃ parameśvari || 12-45 ||  
  
(p. 158) mahākālīdarśanāya vayaṃ tatra gatāḥ śubhe |  
tejorūpadhare devi mahānāthe harapriye || 12-46 ||  
  
devadānavagandharvahitāya parameśvari |  
prasīda sarvakalyāṇi namaste śārade'naghe || 12-47 ||  
  
iti teṣāṃ vacaḥ śrutvā mahākālī mahāśivā |  
devānāṃ prītaye devi pratyakṣarūpatāṃ gatā || 12-48 ||  
  
  
devī uvāca |  
  
  
kiṃ yācata surāḥ sarve varaṃ vṛṇu tapoghanāḥ! |  
yat (yat)kāmayamānāḥ stha tat sarvaṃ(śṛṇutā?vadatā)marāḥ || 12-49 ||  
  
  
devā ūcuḥ |  
  
  
bhītā mahāsurairdevi yajñakāṇḍaṃ nivartitam |  
teṣāṃ vadhāya devi tvaṃ prasīda sarvagocare || 12-50 ||  
  
iti teṣāṃ vacaḥ śrutvā devī cāditijanmanām |  
prasannā sā mahādevī nīlarūpā varāṅganā || 12-51 ||  
  
nīlasarasvatī khyātā sṛṣṭasarvavimohinī |  
tasyā utthāya sā devī nīlavāṇīti śabditā || 12-52 ||  
  
kimājñāpaya devi tvaṃ tat karomi prahelayā |  
tasyāstadvacanaṃ śrutvā mahākālīti cinmayī || 12-53 ||  
  
uvāca sādaraṃ devi snehagadgadayā girā |  
līlayā vākpradā ceti tasmānnīlasarasvatī || 12-54 ||  
  
devi tvaṃ prathitā sādhvi nīlavāṇīti(bhāvinī?tāriṇī) |  
tasyāḥ prabhāvavṛndaiśca vyāptaṃ sarvaṃ jagat trayam || 12-55 ||  
  
gaccha tvaṃ parameśāni matsvarūpā varānane |  
devakāryahitārthāya nirmitā tvaṃ śucismite || 12-56 ||  
  
(p. 158) iti tasyā vacaḥ śrutvā tāriṇī viśvamohinī |  
devān prāha mahābhāgāḥ! gacchata yatra te'surāḥ || 12-57 ||  
  
ahaṃ tatra gamiṣyāmi sarvathā sannidhau surāḥ |  
ityuktvā sā mahādevī tāriṇī kāmacāriṇī || 12-58 ||  
  
antarhitā mahāmāyā māyārūpavatī ca sā |  
mahāmāyā sadānandā sarvadevamayī śubhā || 12-59 ||  
  
e(yā?ṣā) ca sarvadevānāṃ gāyatrī ca manoramā |  
gāyatrī saiva sāvitrī saiva brahmasvarūpiṇī || 12-60 ||  
  
yāmāsādya mahātmāno dharmakāmārthamuktiṣu |  
nāsādyaṃ menire kiñcit triṣu lokeṣu sundari || 12-61 ||  
  
kavitvaṃ paramaiśvaryaṃ mahādevyāḥ prasādataḥ |  
īśatvaṃ gatavān indraḥ viṣṇutvaṃ gatavān hariḥ || 12-62 ||  
  
śivatvaṃ gatavān rudraḥ sarvaiśvaryayuto mahān |  
iti tadvacanaṃ śrutvā devāḥ sarvairnamaskṛtāḥ || 12-63 ||  
  
kirīṭenārkavarṇena spṛśantastatpadāmbujam |  
namaskṛtya namaskṛtya punarnatvā maheśvarīm || 12-64 ||  
  
sarvaṃ kāryaṃ mahādevi na kiñcidavaśiṣyate |  
saṃsmṛtā saṃsmṛtā devi hiṃsethāḥ paramāpadaḥ || 12-65 ||  
  
iti natvā mahādevīṃ sarvakāmavareśvarīm |  
āgatāste punastatra sthitiryatra śive (naghe?nage) || 12-66 ||  
  
pañcavarṣaṃ gataṃ tatra devānāṃ divyajanmanām |  
bhraṣṭarājyāḥ parātaṅkā martyā iva nagopari || 12-67 ||  
  
indrādayaḥ suragaṇāḥ punardevīṃ samasmaran |  
gatāḥ sarve nagaṃ śuddhaṃ yatrāste sundarī śivā || 12-68 ||  
  
(p. 159) āsanaṃ svāgataṃ pādyamarghyamācamanīyakam |  
madhuparkācamasnāna  vasanābharaṇāni ca || 12-69 ||  
  
gandhapuṣpe dhūpadīpau naivedyaṃ vandanaṃ śive |  
ṣoḍaśairupacāraiśca devīṃ nīlasarasvatīm || 12-70 ||  
  
pūjayitvā baliṃ dattvā śivāyai vividhaiḥ śubhaiḥ |  
japaṃ cakāra deveśi devavṛndaḥ surottamaḥ || 12-71 ||  
  
mahāmantraṃ pūrvamuktaṃ lakṣaṃ japtvā maheśvari |  
ayutaṃ cājuhodajyaiḥ padmapuṣpairmanoramaiḥ || 12-72 ||  
  
homaṃ cakrustilayuktaiḥ śarkarāsahitairapi |  
evaṃ hutvā mahādevi daśāṃśenābhiṣecanam || 12-73 ||  
  
daśāṃśaistarpaṇaṃ devi kṛtaṃ sarvairmaheśvari |  
samāpte ca tato devīṃ pūjayitvā mahāniśi || 12-74 ||  
  
baliṃ dattvā mahādevyai surāhārāḥ surāstathā |  
evaṃ niyamamānena kṛtaṃ karma manoramam || 12-75 ||  
  
tato bhagavatī devī devaiḥ smṛtā maheśvari |  
santuṣṭā sā mahādevī nīlarūpā mahodarī || 12-76 ||  
  
devāgre parameśāni pratyakṣatvamupāgatā |  
kiṃ karomi kva gacchāmi brūta devāḥ! samāhave || 12-77 ||  
  
  
devā ūcuḥ |  
  
  
praṇamā(mi?mo)mahādevi prasannā bhava ceśvari |  
tato bhagavatī devī nīlarūpā manoramā || 12-78 ||  
  
dṛṣṭvā surasamūhān sā tāriṇī sarvakāmadā |  
svadehataḥ parāḥ sṛṣṭā vidyā dvādaśa īritāḥ || 12-79 ||  
  
kālī caiva mahādevī mahāvidyā tathaiva ca |  
ṣoḍaśī bhuvaneśānī bhairavī cchinnamastakā || 12-80 ||  
  
(p. 160) dhūmāvatī ca bagalā mātaṅgī kamalātmikā |  
etā vidyā mahādevi siddhividyāḥ prakīrtitāḥ || 12-81 ||  
  
mahādevyāḥ sarasvatyā dehodbhūtā varānane |  
anyāśca mātarastasyā dehājjātā varānane || 12-82 ||  
  
sarvā devyāḥ parānande nṛtyanti caraṇāntike |  
tato'surān nihatyaiva punardevān maheśvari || 12-83 ||  
  
saṃsthāpayāmāsa tadā svasvasthānaṃ gatāstadā |  
iti prakāraṃ deveśi śṛṇu bhairavi manmukhāt || 12-84 ||  
  
tava snehād varārohe prakāśamupapāditam |  
etat te kathitaṃ devi vidyotpattirmaheśvari || 12-85 ||  
  
sarvatantreṣu deveśi gopanīyā sureśvari |  
tasmāt parataraṃ nāsti tantramadhye maheśvari || 12-86 ||  
  
eṣā te kathitā vidyā sarvasārottamottamā |  
idānīṃ śṛṇu deveśi sārvajñakāraṇaṃ matam || 12-87 ||  
  
rātrau prathamayāme tu maṅgale vāsare śive |  
caturhastapramāṇāṃ hi vediṃ kṛtvā manoramām || 12-88 ||  
  
sindūreṇa maheśāni yantraṃ nirmāya sādhakaḥ |  
tāmrasyopari saṃsthāpya veṣṭayed raktavāsasā || 12-89 ||  
  
tilapūrṇaṃ ghaṭaṃ tatra sthāpayet suravandite |  
pūrvamuktaṃ mantrabījaṃ tenaiva japamācaret || 12-90 ||  
  
pūrvāsyo hi japaṃ kuryad viśed raktāsane sudhīḥ |  
bhūrje vilikhya deveśi sādhyanāma vidarbhitam || 12-91 ||  
  
tadadhaḥ sthāpayed devi viśet tadupari priye |  
raktavastraṃ paridhāya uṣṇīṣaṃ lohitaṃ śive || 12-92 ||  
  
(p. 161) japet pūrvamukho devi pūjayet parameśvarīm |  
sindūrāruṇavigrahāṃ karatale vāme ca muṇḍaṃ tathā   
karṇe savye śaveśaṃ pariṇamitajaṭākeśapāśena yuktā(m) |  
dhyāyedaṭṭāṭṭahāsāṃ (............?) raktadhārāviśeṣā  
raktākhyā pūrṇamūlā vidadhatu(?)(su)varaṃ kāmarūpā varāṅgī || 12-93 ||  
  
iti dhyātvā mahādevīṃ pūjayet parameśvarīm |  
daśasāhasrajāpyena japaṃ kuryācśucismite || 12-94 ||  
  
homayet taddaśāṃśena daśāṃśaistarpaṇaṃ caret |  
taddaśāṃśairmaheśāni abhiṣecanamācaret || 12-95 ||  
  
tato devi mahābhāge japahomādikaṃ caret |  
pañcadinaprayogeṇa siddho bhavati sādhakaḥ || 12-96 ||  
  
iti te kathitaṃ devi prayogasāramuttamam |  
sarvasiddhipradaṃ devi sarvāpadvinivārakam || 12-97 ||  
  
puṣpavantau yadi vṛthā tadā niṣphalabhāg bhavet |  
asmāt parataraṃ nāsti satyaṃ suragaṇārcite || 12-98 ||  
  
  
iti śrībṛhannīlatantre bhairavabhairavīsaṃvāde (vidyotpatti   
sṛṣṭikramapūjādisādhana nirūpaṇaṃ) dvādaśaḥ paṭalaḥ || 12 ||  
  
  
  
  
  
atha  
  
trayodaśaḥ paṭalaḥ |  
  
  
śrībhairava uvāca |  
  
  
atha vakṣye maheśāni sāvadhānāvadhāraya |  
mahākālyāḥ paraṃ mantraṃ sarvasārasvatapradam || 13-1 ||  
  
yāmāhurādyāṃ prakṛtiṃ varāṅganāṃ   
pramāturādyāṃ sakalāṃ turīyām |  
parāparāmbāṃ varadāṃ vareṇyāṃ   
vīreśvarīṃ sādhakasiddhidātrīm || 13-2 ||  
  
yāmādyāṃ prakṛtiṃ prāhuḥ kālīṃ kālasvarūpiṇīm |  
tasyā mantraṃ mahāmantraṃ mantrasāramimaṃ priye || 13-3 ||  
  
yajjñātvā sādhakāḥ sarve siddhiṃ prāpurmaharṣayaḥ |  
śivarūpā śavārūḍhā varadā bhayanāśinī || 13-4 ||  
  
sarvakāmapradā devī sarvavismayakāriṇī |  
nātra cittādiśuddhiḥ syād na cāmitrādidūṣaṇam || 13-5 ||  
  
na kālaniyamastatra mahāmantrasya sādhane |  
na vāraṃ na ca nakṣatraṃ na ca tithyādidūṣaṇam || 13-6 ||  
  
gurucintā na caivātra mahākālyāśca sādhane |  
mantraṃ śṛṇu varārohe sarvasārasvatapradam || 13-7 ||  
  
mahāśaktidvayaṃ devi śabdabījadvayaṃ tataḥ |  
nijabījatrayaṃ caiva dakṣiṇe kālike  padam || 13-8 ||  
  
saṃhārakramayogena pūrvabījāni coccaret |  
vartulādyaṃ mahāmantraṃ vahnipriyāntakaṃ śive || 13-9 ||  
  
(p. 163) trayoviṃśatyakṣarātmā manuḥ paramaśobhanaḥ |  
anena mantrarājena śivo'haṃ nātrasaṃśayaḥ || 13-10 ||  
  
bhairavo'sya ṛṣiḥ prokto uṣṇik chanda udāhṛtam |  
mahākālī devatā ca lajjābījaṃ tu bījakam || 13-11 ||  
  
hū/bījaṃ mantraśaktiḥ syād viniyogaḥ prakīrtitaḥ |  
dhyānaṃ śṛṇu varārohe japāt siddhipradāyakam |  
yasyābhyāsavaśād devi paśavo vīratāṃ gatāḥ || 13-12 ||  
  
meghāṅgīṃ vigatāmbarāṃ śavaśivārūḍhāṃ trinetrāṃ(parāṃ)  
karṇālambitabālayugmaśubhadāṃ muṇḍasrajā mālinīm |  
vāme'dhordhvakarāmbuje naraśiraḥ khaḍgaṃ ca savyetare  
dānābhīti vimuktakeśanicayāṃ vande mahāsundarīm || 13-13 ||  
  
iti dhyānena saṃpūjya toṣayet parameśvarīm |  
gāyatrīṃ śṛṇu cārvaṅgi japāt sārvajñadāyikām || 13-14 ||  
  
kālikāyai padaṃ coktvā vidmahe padamantaram |  
śmaśānānte ca vāsinyai dhīmahīti padaṃ tataḥ || 13-15 ||  
  
tanno ghorā ca deveśi pracodayādanantaram |  
japtā viṃśatidhā devī sarvasaṃpat pradāyinī || 13-16 ||  
  
japed viṃśatisāhasraṃ puraścaraṇasiddhaye |  
homayet tad daśāṃśena tad daśāṃśena tarpayet || 13-17 ||  
  
daśāṃśenābhiṣekaṃ ca bhojayed brāhmaṇāṃstataḥ |  
tadante mahatīṃ pūjāṃ kṛtvā sarvaṃ samācaret || 13-18 ||  
  
tato visarjayed devi ghaṭaṃ caiva jale kṣipet |  
tat prayogamahaṃ vakṣye dṛṣṭādṛṣṭaphalapradam || 13-19 ||  
  
sādhite ca prayoge'smin mantrāḥ siddhyanti nānyathā |  
gate tu(prahare?prathame)yāme tṛtīyapraharāvadhi || 13-20 ||  
  
(p. 164) prāṅgane cāthavā bhūmau sādhayed vīrasādhanam |  
kadalīstambhamāropya vedikāṃ ca maheśvari || 13-21 ||  
  
ghaṭaṃ tatra ca saṃsthāpya sindūreṇasamanvitam |  
āmrapallavametasmin pānasaṃ khādiraṃ tathā || 13-22 ||  
  
aśvatthabadarīpatraṃ kṣipet kumbhe gaṇeśvari |  
svarṇaṃ rupyaṃ tathā muktāṃ pravālaṃ sphaṭikaṃ tathā || 13-23 ||  
  
etat sarvaṃ samutkṣipya sādhayed vīrasādhanam |  
saṃlikhya mātṛkāyantraṃ tatropari viśenamudā || 13-24 ||  
  
kambale saṃviśenmantrī uttarāśāmukhaḥ sthitaḥ |  
nānādravyaiḥ pūjayitvā annavyañjanasaṃyutam || 13-25 ||  
  
chāgamāṃsaṃ tathā sānnaṃ paramānnaṃ manoramam |  
pāyasaṃ ca tathā devi mahādevyai pradāpayet || 13-26 ||  
  
ānīya yuvatīṃ ramyāṃ nānālaṅkārabhūṣitām |  
keśasaṃskaraṇaṃ kṛtvā tāmbūlaṃ ca pradāpayet || 13-27 ||  
  
stanadvaye ramābījaṃ mukhe vāgbhavabījakam |  
bhagapārśvadvaye devi likhet kāmadvayaṃ śive || 13-28 ||  
  
kuntalākarṣaṇaṃ kuryāt stanamardanapūrvakam |  
saṃkṣipya liṅgaṃ tadyonau ghātaṃ kuryācśucismite || 13-29 ||  
  
sahasrasya pramāṇena japaṃ kuryād varānane |  
saptadinaprayogeṇa mantrasiddhirbhavet priye || 13-30 ||  
  
athavā prajapet mantraṃ yāvat patraṃ na dṛśyate |  
patre jāte maheśāni mantrasiddhirna saṃśayaḥ || 13-31 ||  
  
iti te kathitaṃ devi rahasyaṃ sarvakāmadam |  
na prakāśyaṃ maheśāni na prakāśyaṃ kadācana || 13-32 ||  
  
(p. 165) bhavabhītirmaheśāni nāsti he naganandini |  
prayogo'yaṃ maheśāni sarvasiddhipradāyakaḥ || 13-33 ||  
  
mūlamantrasya māhātmyaṃ kathituṃ naiva śakyate |  
vakrakoṭisahasraistu jihvākoṭiśatairapi || 13-34 ||  
  
tathāpi vaktuṃ śaknomi na ca vai parameśvari |  
asti guhyatamaṃ sthānaṃ trailokye cātidurlabham || 13-35 ||  
  
kāmarūpaṃ mahāpīṭhaṃ sarvakāmaphalapradam |  
evaṃ japtaṃ maheśāni anantaphaladaṃ bhavet || 13-36 ||  
  
yadi bhāgyavaśenaiva pīṭhaṃ prāpnoti mānavaḥ |  
tatra japtaṃ maheśāni anantaphaladaṃ bhavet || 13-37 ||  
  
siddhiryatra maheśāni tatra tiṣṭhati bhairavī |  
tasmāt parataraṃ sthānaṃ tantre'sminnātra saṃśayaḥ || 13-38 ||  
  
  
iti śrībṛhannilatantre bhairavabhairavīsaṃvāde (mahākālīmantra    
tatpuraścaraṇādiprayoga  vīrasādhananirūpaṇaṃ) trayodaśaḥ paṭalaḥ || 13 ||  
  
  
  
  
  
atha  
  
caturdaśaḥ paṭalaḥ |  
  
śrībhairava uvāca |  
  
  
atha vakṣye mahādevi kāmākhyāmantramuttamam |  
kāmākhyāpañcamūrtīnāṃ rūpakaṃ pañcabhairava(m) || 14-1 ||  
  
(p. 166) kāmasthaṃ kāmamadhyasthaṃ kāmodarapuṭī(hṛ?kṛ)tam |  
kāmena kāmayet kāmī kāmaṃ kāmena kāmayet || 14-2 ||  
  
jyeṣṭhaṃ tu vyañjanaṃ brahmā aparaḥ śakra ucyate |  
prathamaṃ purataḥ kuryāt saṃsaktaṃ vasudhāmayam || 14-3 ||  
  
prajāpatistathā śakrabījasaṃsthākṣisaṃyutam |  
candrārghasahitaṃ bījaṃ kāmākhyāyāḥ pracakṣate || 14-4 ||  
  
idaṃ dharmapradaṃ kāmamokṣā(rthī?rtha)saṃpradāyakam |  
idaṃ rahasyaṃ paramamanyatastu sudurlabham || 14-5 ||  
  
stutyamidaṃ yaḥ śṛṇuyād guruvaktrād varottamam |  
sa kāmān nikhilān prāpya pare loke mahīyate || 14-6 ||  
  
kālītantrasya mantrasya yathā pūrvaṃ mayoditam |  
maṇḍalaṃ pratipattyā tu paryāya ālayasya ca || 14-7 ||  
  
sa eva prathamaḥ kāryaḥ śilāyāṃ puṣpacandanaiḥ |  
pātrādīnāṃ pratiṣṭhārthaṃ tathaivātrāpi yojayet || 14-8 ||  
  
tatra tāḥ sakalāḥ grāhyā āsanādeśca pūjanam |  
prathamaṃ bhāskarāyārghyaṃ pradadyāc śvetasarṣapaiḥ || 14-9 ||  
  
raktacandanapuṣpauśca sagaṇāya mahātmane |  
āsanārcanaśeṣe tu pīṭhoktāḥ sarvadevatāḥ || 14-10 ||  
  
pīṭhanāmnā tu saṃpūjya maṇḍalasya tu madhyataḥ |  
dhyānasvarūpaṃ bhinnaṃ tu mahākālyā varānane || 14-11 ||  
  
kāmākhyāsarvasāmye tu mahāmāyāstavodgatam |  
yoginīstu catuḥṣaṣṭiṃ pūjayet parameśvari || 14-12 ||  
  
guhaṃ manobha(vo?vaṃ) devi mahocchvāsāṃ tathā sakhīm |  
anantaraṃ pūjayet tu dikpālāṃśca navagrahān || 14-13 ||  
  
(p. 167) rūpatastān samuddiśya pūjayet sa gaṇādhipe |  
pūrvadvāre gaṇapatiṃ prathamaṃ pūjayecśive || 14-14 ||  
  
nandinaṃ ca hanūmantaṃ paścimadvāri pūjayet |  
bhṛṅgī cottarataḥ pūjyo mahākālastu dakṣiṇe || 14-15 ||  
  
ete mama dvārapālāstava dvāre prapūjayet |  
pātrāmṛtīkṛtavi(dhau?dhiṃ) kuryādvai kāmamudrayā || 14-16 ||  
  
bhūtāpasaraṇaṃ kuryāt pūrvaṃ tālatrayeṇa tu |  
vāmahaste dakṣiṇena pāṇinā tālamācaret || 14-17 ||  
  
hū/ hū/ phaḍiti mantreṇa vetālādīṃśca sarpayet |  
atroktena svarūpeṇa prāṇāyāmāntamācaret || 14-18 ||  
  
sthāpayet prathamaṃ devīṃ mūlamantreṇa pūjakaḥ |  
madhukṣīrājyadadhibhirgomūtrairgomayaistathā || 14-19 ||  
  
ratnodakaiḥ śarkarādiguḍaratnakuśodakaiḥ |  
sitasarṣapamudgābhyāṃ tilakṣīraistathā yavaiḥ || 14-20 ||  
  
raktacandanapuṣpaiśca dūrvāgorocanāyutaiḥ |  
navabhirvitaredarghyaṃ śilāyā yonisannidhau || 14-21 ||  
  
āsanaṃ pādyamarghyaṃ ca tata ācamanīyakam |  
madhuparkaṃ snānajalaṃ vastraṃ candanabhūṣaṇe || 14-22 ||  
  
puṣpaṃ dhūpaṃ ca dīpaṃ ca netrāñjanamataḥ param |  
naivedyācamanīye tu pradakṣiṇānamaskṛtī || 14-23 ||  
  
ete ṣoḍaśa nirdiṣṭā upacārāstu sundari |  
āvāhayed mahādevi gāyatryā kāmarūpayā || 14-24 ||  
  
tāmevaṃ viddhi vetālaguhyadaivatabhairavaiḥ |  
kāmākhye tvamihāgaccha yathāvanmama saṃnidhau || 14-25 ||  
  
(p. 168) pūjākarmaṇi sānnidhyamiha kalpaya kāmini |  
pūjāvasāne ca baliṃ devīprityai nivedayet || 14-26 ||  
  
rudrākṣamālayā japyamādhāyaiva samāpayet |  
tryakṣarairmūlamantrasya trirāvṛttaiḥ prapūjayet || 14-27 ||  
  
mahākālyāḥ ṣaḍaṅgāni svāṅgānāmantare tathā |  
nīlamantrasya mantrasya karāṅganyāsayośca ye || 14-28 ||  
  
svaraiḥ proktā mahādevi sārdhacandraiḥ sabindukaiḥ |  
mūlamantrādyakṣarābhyāṃ yugapadbhuvi yojayet || 14-29 ||  
  
kaniṣṭhādikrameṇaiva tvaṅganyāsaṃ samācaret |  
aṅganyāsakaranyāsau kṛtvā paścāt tu sādhakaḥ || 14-30 ||  
  
hṛcchirastu śikhā varma netrāsyodarapṛṣṭhataḥ |  
vāhvoḥ pārśvayorjaṅghayoḥ pādayoścāpi vinyaset || 14-31 ||  
  
abhayaṃ varadaṃ hastamakṣamālāṃ sureśvari |  
pūjayecca śivaṃ sūryaṃ śivāścandrakalāstathā || 14-32 ||  
  
raktapadmaṃ śaraṃ caiva lohitaṃ brahmaputrakam |  
manobhavaśilāṃ tatra śaktihastāṃ sumadhyamām || 14-33 ||  
  
devyāḥ prapūjayed bhaktaḥ karavālaṃ ca pārśvataḥ |  
pīṭhādhidevatāstatra yajet kāmeśvarīṃ śubhām || 14-34 ||  
  
tripurāṃ pūjayen madhye pīṭhe pratyadhidevatām |  
śāradāṃ ca mahocchvāsāṃ madhya evaṃ prapūjayet || 14-35 ||  
  
caṇḍeśvarī mahādevī devyā nirmālyadhāriṇī |  
yonimudrā samākhyātā nirmālyasya visarjane || 14-36 ||  
  
idaṃ dravyaṃ tu sindūra aṅgarāgaṃ tu kuṅkumaiḥ |  
iti yo'tra mayā prokto viśeṣaḥ paripūjane || 14-37 ||  
  
(p. 169) etairviśeṣaiḥ sahitaṃ mahādevyāḥ prapūjane |  
sarvaṃ kalpaṃ samāsādya kālikāṃ paripūjayet || 14-38 ||  
  
manobhavaguhāmadhye sa yāti paramāṃ gatim |  
brahmāṇī caṇḍikā raudrī gaurīndrāṇī tathaiva ca || 14-39 ||  
  
kaumārī vaiṣṇavī dūrgā nārasiṃhī ca kālikā |  
cāmuṇḍā śivadūtī ca vārāhī kārtikī tathā || 14-40 ||  
  
māheśvarī śaṅkarī ca jayantī sarvamaṅgalā |  
kālī (ka)pālinī medhā śivā śākambharī tathā || 14-41 ||  
  
bhīmā śāntā bhrāmarī ca rudrāṇī cāmbikā tathā |  
kṣemā dhātrī tathā svāhā svadhā'parṇā mahodarī || 14-42 ||  
  
ghorarūpā mahākālī bhadrakālī bhayaṅkarī |  
kṣemaṅkarī cogracaṇḍā caṇḍogrā caṇḍanāyikā || 14-43 ||  
  
caṇḍā caṇḍavatī caṇḍī mahāpriyaṅkarī tathā |  
balavikaraṇī devī balapramathanī tathā || 14-44 ||  
  
manonmathanī caiva hi sarvabhūtasya damanī |  
umā tārā mahānidrā vijayā ca jayā tathā || 14-45 ||  
  
pūrvoktāḥ śailaputryādyā yoginyaṣṭau tathā kramāt |  
tābhirābhiśca sahitāścatuṣṣaṣṭiṃ ca yoginīḥ || 14-46 ||  
  
pūjayed maṇḍalasyā(ntā?ntaḥ) sarvakāmārthasiddhaye |  
nānāvidhaṃ tu naivedyaṃ pānaṃ pāyasameva ca || 14-47 ||  
  
modakāpupapiṣṭādi devyai samyak pradāpayed |  
evaṃ tu pūjayed devīṃ kālikāṃ kāmadāyinīm || 14-48 ||  
  
bhaktiyukto naro bhūtvā sarvān sa labhate priyān |  
mahocchvāsā mahādevī mahāmāyā tu sā smṛtā || 14-49 ||  
  
(p. 170) kālikātantramantreṇa saṃpūjya yonimaṇḍale |  
tadeva maṇḍalaṃ cāsyā hyaṅganyāsaṃ tadeva ca || 14-50 ||  
  
sa eva pūjāparyāyastaddhyānaṃ saiva devatā |  
maṇḍalādi visargāntaṃ mahāmāyāḥ prapūjane || 14-51 ||  
  
yat proktaṃ tena tāṃ devīṃ mahocchvāsāṃ tu maṇḍale |  
snānapūrvaṃ pūjayet tu madhvājyādibhirāsavaiḥ || 14-52 ||  
  
śṛṇuṣvekamanāḥ kānte tripurāyāḥ prapūjanam |  
etasyā mūlama(ntreṇa?ntraṃ tu) pūrvamuttaratantrake || 14-53 ||  
  
vāgbhavaṃ kāmabījaṃ ca ḍāmaraṃ ceti tat trayam |  
sarvadharmārthakāmādisādhanaṃ kuṇḍalīyutam || 14-54 ||  
  
trīṇyasyāḥ pūjane dadyāt svargā(?)dhyātā maheśvarī |  
tripureti tataḥ khyātā kāmākhyā kāmarūpiṇī || 14-55 ||  
  
tasyāstu snāpanaṃ yādṛṅ mahākālyāḥ prakīrtitam |  
tenaiva snāpanaṃ kuryād mūlamantreṇa sādhakaḥ || 14-56 ||  
  
trikoṇamaṇḍalaṃ cāsyāstripuraṃ ca trirekhakam |  
mantrastu tryakṣaraṃ jñeyaṃ tathā rūpatrayaṃ tataḥ || 14-57 ||  
  
trividhā kuṇḍalīśaktistridevānāṃ ca bhūtaye |  
sarvaṃ trayaṃ trayaṃ yasmāt tasmāt sā tripurā matā || 14-58 ||  
  
udīcyādyatha pū(rṇā?rvā)ntā rekhāḥ kāryāstu maṇḍale |  
tristrirekhāstu kartavyāḥ syuḥ punaḥ puṣpacandanaiḥ || 14-59 ||  
  
aiśānyādyatha nair-ṛtyāṃ yantraṃ kṛtvāñja(so)llikhet |  
nair-ṛtyāṃ caiva vāyavyāṃ tata aiśānyagāḥ punaḥ || 14-60 ||  
  
evaṃ trikoṇaṃ vilikhed maṇḍalasyāntare punaḥ |  
aiśānyāṃ yā tu deveśi sā śaktiḥ parameśvarī || 14-61 ||  
  
(p. 171) evaṃ krameṇa deveśi vetālādīn prapūjayet |  
  
  
iti śrībṛhannīalatantre bhairavabhairavīsaṃvāde (kāmākhyāmantra    
tripurāmaṇḍalapūjādinirūpaṇaṃ) caturdaśaḥ paṭalaḥ || 14 ||  
  
  
  
  
  
atha  
  
pañcadaśaḥ paṭalaḥ |  
  
  
śrībhairava uvāca |  
  
  
atha vakṣye maheśāni sādhanasthānamuttamam |  
yatra japtaṃ maheśāni haṭhāt siddhipradāyakam || 15-1 ||  
  
darpaṇo devi nāmnā tu parvataḥ parameśvari |  
kubero yatra vasati lokapālairyutaḥ śive || 15-2 ||  
  
rohito madhyadeśe tu tasminnāste maheśvari |  
raktavarṇo maheśāni lohākṛtirivāparaḥ || 15-3 ||  
  
parvatasya maheśāni māhātmyāt svargatiṃ gataḥ |  
himālayena sadṛśaḥ sarvakarmasusādhakaḥ || 15-4 ||  
  
samutpannaṃ tu lauhityaṃ sarvairdevagaṇairhariḥ |  
sarvatīrthodakaiḥ samyak snāpayāmāsa taṃ sutam || 15-5 ||  
  
tasya snānāt maheśāni pāpadarpasya pāṭanāt |  
tenāyaṃ darpaṇo nāma sarvairdevagaṇaiḥ kṛtaḥ || 15-6 ||  
  
(p. 172) tasmin japte maheśāni tatkṣaṇāt siddhimāpnuyāt |  
rohito nāma daityo'sau devīmantraṃ prajaptavān || 15-7 ||  
  
tatra devīvaraṃ prāpya tatkṣaṇāt svarga(taṃ?tiṃ) gataḥ |  
adhiṣṭhāne tu devyāstu darpaṇākhyā tadābhavat || 15-8 ||  
  
darpaṇād diśi pūrvasyāmagnijvālāmayo giriḥ |  
sarpākāraśatajvālādīrghākṛtiḥ kṛtaḥ smṛtaḥ || 15-9 ||  
  
yatra tiṣṭhati vai vahnirūrdhvabhāge maheśvari |  
sindūrapuñjasaṃkāśe cārudāruśilātale || 15-10 ||  
  
tasmin girivare vahnirnityamadyāpi śobhate |  
bhairavasya hitārthāya mahākālī mahojjvalā || 15-11 ||  
  
tatra tiṣṭhati deveśi raktavarṇā mahojjvalā |  
pūrvameva sthitastatra sākṣādvahnirmahojjvalaḥ || 15-12 ||  
  
lauhityanikaṭe kuṇḍaḥ sarvasārasvatapradaḥ |  
tatra snātvā maheśāni sākṣād devamayo bhavet || 15-13 ||  
  
purastādagnisthānasya kuṇḍakaṃ varuṇāhvayam |  
tasya tīre giriḥ śreṣṭho nāmnā kaṃśavaraḥ purā || 15-14 ||  
  
varuṇastatra vasati nityameva jalādhipaḥ |  
tasmin kaṃśavare samyak pūjayitvā pracetasam || 15-15 ||  
  
snātvā ca vāruṇe kuṇḍe vāruṇaṃ lokamāpnuyāt |  
ādyaṃ vyañjanamevātra pañcamasvarasaṃyutam || 15-16 ||  
  
śaśicūḍāśikhāyuktaṃ kauberaṃ bījamucyate |  
saptamo yaḥ pakārasya binducandrārdhasaṃyutaḥ || 15-17 ||  
  
vahnibījamiti khyātastena vahniṃ prapūjayet |  
makārapañcamaḥ somabindubhyāṃ vāruṇaḥ smṛtaḥ || 15-18 ||  
  
(p. 173) ebhirmantrairimān devān nityameva prapūjayet |  
vāyukūṭo nāma giriḥ pūrvasyāṃ vāruṇācalāt || 15-19 ||  
  
khaḍgīśavāyubījena maṇḍalena samanvitaḥ |  
vāyulokaḥ sthitastatra yasmād niḥsṛtya mārutaḥ || 15-20 ||  
  
ūrdhvādhobhāgamāsādya nityaṃ vahati bhūtale |  
tatra vāyuṃ samabhyarcya vāyulokamavāpnuyāt || 15-21 ||  
  
pūrvādvāyugireḥ śailaścāśvakūṭa iti smṛtaḥ |  
trikoṇaścāśvasaṃkāśastadūrdhve candramaṇḍalam || 15-22 ||  
  
kūrmaṃ ca bindusaṃyuktaṃ mantraṃ saṃjapya sundari |  
candrabījamiti khyātaṃ viddhi taṃ parameśvari || 15-23 ||  
  
adyāpi taṃ mahādevi pratidarśe ca candramāḥ |  
pradakṣiṇīkṛtya mahādevi yāti niśāpatiḥ || 15-24 ||  
  
mahākālī ghorarūpā tatra tiṣṭhati sundari |  
śivena sārdhaṃ deveśi krīḍāyuktā mahāniśi || 15-25 ||  
  
tatra gatvā manuṃ japtvā siddho bhavati sādhakaḥ |  
rahasyaṃ śṛṇu deveśi sarvāhlādakaraṃ param || 15-26 ||  
  
tasyaiva pūrvabhāge tu somakuṇḍāhvayaṃ saraḥ |  
tatra snātvā ca pītvā ca muktimāpnoti mānavaḥ || 15-27 ||  
  
candro devi mahendrastu rohiṇīsahitaḥ priye |  
bhagavatyāḥ padaṃ tatra añcitau muktidāyinau || 15-28 ||  
  
kṛte kārye mahādevi bhagavatyā maholkayā |  
rohiṇyā sahito devi candraḥ sarvaprakāśakaḥ || 15-29 ||  
  
atirekaṃ mahākālyāḥ kṛtavān parameśvari |  
dadhinā parameśāni dugdhenaiva maheśvari || 15-30 ||  
  
(p. 174) tejo'sīti ghṛtenaiva śarkarāsahitena ca |  
phalodakairmaheśāni śrīpuṣpasahitaistathā || 15-31 ||  
  
nānātīrthokaiścaiva abhiṣiñced anantaram |  
tajjalaiḥ sahitaṃ kuṇḍaṃ mahāpuṇyaphalapradam || 15-32 ||  
  
candrakuṇḍasya tīre tu mahābhīmaḥ sitākṛtiḥ |  
pratidarśaṃ pūjayitvā labhed muktiṃ maheśvari || 15-33 ||  
  
tasyaiva nikaṭe devi bhasmakūṭo mahāgiriḥ |  
yatra tiṣṭhati bhūteśo mahādevo mahāmatiḥ || 15-34 ||  
  
dakṣiṇe tasya kūṭasya devī pīyūṣadhāriṇī |  
urvaśī nāma vikhyātā mahendro yatra tiṣṭhati || 15-35 ||  
  
mahākālyā maheśāni corvaśī tatra tiṣṭhati |  
mahākālyā mahādevi yatra tiṣṭhati bhāvinī || 15-36 ||  
  
sā caivāmṛtarāśistu kṛtvā kiṃcana kiṃcana |  
upasthāpayate nityaṃ kāmākhyā yonimaṇḍale || 15-37 ||  
  
sudhāśilāntarasthā tu urvaśī kuṇḍavāsinī |  
urvaśīkuṇḍakūṭasya madhye kuṇḍaṃ sudhākṛtam || 15-38 ||  
  
(dvi?dvā)triṃśad dhanurvistīrṇaṃ pañcāśad dhanurāyatam |  
tatra snātvā ca pītvā ca kāmarūpo bhaved naraḥ || 15-39 ||  
  
candrakuṇḍasya caiśānyāṃ maṇikūṭo mahāgiriḥ |  
maṇikarṇeśo mahāṃstatra sadā tiṣṭhati sundari || 15-40 ||  
  
sadyojāta iti khyātaḥ kālikā tatra tiṣṭhati |  
japaṃ pūjāṃ praśastāṃ ca sādhayet sādhanaṃ param || 15-41 ||  
  
sadyojātasya mantreṇa pūjitavyaḥ sadāśivaḥ |  
maṇikarṇeśvaraṃ dṛṣṭvā muktimāpnoti sādhkaḥ || 15-42 ||  
  
(p. 175) nadīṣu maṅgalā nāma himaparvatanirgatā |  
pūrvasyāṃ maṇikūṭasya sadā sravati śobhanā || 15-43 ||  
  
maṇikūṭaṃ samāruhya yaḥ paśyati śubhāṃ nadīm |  
sa gaṅgāsnānajaṃ puṇyamavāpya tridivaṃ vrajet || 15-44 ||  
  
maṇikūṭācalāt pūrvaṃ matsyadhvajakulācalam |  
nirdagdho yatra madano haranetrāgninā punaḥ || 15-45 ||  
  
śarīraṃ prāpya tapasā samārādhya vṛṣadhvajam |  
tatra matsyasvarūpeṇa kāmadevena saṃsthitam || 15-46 || 15-  
  
adhityakāyāṃ pṛthivī vīkṣyamāṇā hyanantataḥ |  
nadī tu śāśvatī nāmnā tatrāste dakṣiṇasravā || 15-47 ||  
  
śivaḥ kāmadharo nāma tasmin śaile vyavasthitaḥ |  
śāśvatyāṃ vividhaṃ snātvā pītvā kāmadharāmbhasi || 15-48 ||  
  
vimuktapāpaḥ śuddhātmā śivaloke mahīyate |  
iti yaḥ paramaṃ tattvaṃ jānāti parameśvari || 15-49 ||  
  
sa vimukto mahāpāpāt satyaṃ satyaṃ bhaved naraḥ |  
idānīṃ śṛṇu cārvaṅgi rahasyaṃ sarvamohanam || 15-50 ||  
  
gandhamādanapūrvasyāṃ sukānto nāma parvataḥ |  
tatprānte vāsavaṃ kuṇḍaṃ vāsavāmṛtabhojanam || 15-51 ||  
  
yatra sthitvā dakṣiṇasyāṃ purā śakraḥ śacīpatiḥ |  
amṛtaṃ śrāntadehastu kāmarūpāntare papau || 15-52 ||  
  
tatparvate mahādevīṃ prapūjya parameśvari |  
puraścaraṇamekaṃ tu kṛtvā nirvāṇamāpnuyāt || 15-53 ||  
  
pūrvasyāṃ tu sukāntasya rakṣaḥkūṭāhva(ko?yo) giriḥ |  
yatrāste satataṃ devo nir-ṛ(to?tiḥ) rākṣaseśvaraḥ || 15-54 ||  
  
(p. 176) khaḍgahasto mahākāyo vāme carmadharastathā |  
jaṭājūṭasamāyuktaḥ (pā?prāṃ)śuḥ kṛṣṇācalopamaḥ || 15-55 ||  
  
dvibhujaḥ kṛṣṇavarṇastu śavasyopari saṃsthitaḥ |  
rakṣaḥkūṭaṃ samāruhya nir-ṛtiṃ rākṣaseśvaram || 15-56 ||  
  
yaḥ pūjayed mahādevīṃ kālikāṃ kālarūpiṇīm |  
nāsti tasya ca rakṣobhyo bhayaṃ suragaṇārcite || 15-57 ||  
  
rākṣasāśca piśācāśca vetālāśca (ga?vi)nāyakāḥ |  
tāṃ dṛṣṭvā ca mahākālīṃ sarvapāpaiḥ pramucyate || 15-58 ||  
  
rakṣaḥkūṭāt pūrvadiśi bhairavo nāma (sādhaka?parvataḥ) |  
pāṇḍunātha iti khyāto yathārūpeṇa saṃsthitaḥ || 15-59 ||  
  
tatraiva pūjayed devaṃ pāṇḍunāthāhvayaṃ girim |  
varṇena ghanavarṇena gadāpadmadharaḥ kare || 15-60 ||  
  
dakṣiṇe kamalā devī bāhubhyāmapi bibhratam |  
caturbhujaṃ raktapadmasaṃsthitaṃ mukuṭākulam || 15-61 ||  
  
kuṇḍale bibhrataṃ śuddhe śrīvatsoraskamuttamam |  
namo nārāyaṇāyeti mūlabījena vai hareḥ || 15-62 ||  
  
evaṃ saṃpūjayed devaṃ caturvargasya siddhaye |  
pāṇḍunāthasyottarasyāṃ brahmakūṭāhvayo giriḥ || 15-63 ||  
  
brahmaṇā nirmitaḥ pūrvaṃ vāsārthaṃ svargavāsinām |  
āyāmena śatavyāmaṃ vistāreṇa tadardhakam || 15-64 ||  
  
sarvapāpaharaṃ puṇyaṃ devasekāt samāgatam |  
kamaṇḍalusamudbhūta brahmakuṇḍāmṛtodara || 15-65 ||  
  
hara me sarvapāpāni puṇyaṃ śuddhaṃ ca sādhaya |  
iti devi prakāreṇa brahmakūṭaṃ mahāgirim || 15-66 ||  
  
(p. 177) pradakṣiṇena saṃpūjya devīsāyujyamāpnuyāt |  
pāṇḍunāthāt pūrvadiśi giriścitramaho hariḥ || 15-67 ||  
  
satataṃ yatra vasati viṣṇurvārāharūpadhṛk |  
tatastu nīlakūṭākhyaṃ kāmākhyānilayaṃ param || 15-68 ||  
  
tatpūrvabhāge vasati brahmā brahmagiriḥ punaḥ |  
brahmaśailasya pūrvasyāṃ bhūmipīṭho vyavasthitaḥ || 15-69 ||  
  
cāruliṅgaṃ śubhravarṇaṃ kāmākhyānābhimaṇḍalam |  
tatrogratārārūpeṇa ramate parameśvarī || 15-70 ||  
  
tatra tenaiva rūpeṇa pūjitavyā śubhātmikā |  
rūpaṃ śṛṇu varārohe tatra dhyeyā sadāśivā || 15-71 ||  
  
kṛṣṇā lambodarī dīrghā vihvalā raktadantikā |  
caturbhujā kṛśāṅgī ca dakṣiṇe kartrikharparau || 15-72 ||  
  
khaḍgaṃ cendīvaraṃ vāme śīrṣe caiva jaṭā punaḥ |  
vāmapādaṃ śavasyorvornidhāyottamadakṣiṇam || 15-73 ||  
  
śavasya hṛdaye nyasya sāṭṭahāsaṃ prakurvatī |  
nāgahāraśiromālā bhūtidā kāmadā parā || 15-74 ||  
  
trikoṇamaṇḍalaṃ cāsyāḥ huṃkāramadhyabījakam |  
dvārenānā yoginīnāṃ nāmānyāsāṃ tu tantrake || 15-75 ||  
  
jñeyāni naraśārdūlairyat proktaṃ cāsya gocare |  
urvaśyāṃ vidhivat snātvā spṛṣṭvā pāṇḍuśilāstathā || 15-76 ||  
  
nīlakūṭaṃ samāruhya punaryonau na jāyate |  
tatra devīṃ pūjayitvā sarvasiddhiśvaro bhavet || 15-77 ||  
  
purandarapurīyāte vārāṅganākulādhike |  
sudhāsaṃkīrṇato'moghe pāpaṃ hara manohare || 15-78 ||  
  
(p. 178) amṛtenāmṛtaṃ cādya dehi devi mamorvaśi |  
purandarapriye devi vārāṅganākulādhike || 15-79 ||  
  
lauhityahadasaṃkīrṇe pāpaṃ hara mamorvaśi |  
ityebhiḥ stutimantraiśca snātvā puṇyorvaśīvane || 15-80 ||  
  
sarvapāpavinirmukto viṣṇuloke virājate |  
urvaśī dvibhujā proktā svarṇakaṅkaṇadhāriṇī || 15-81 ||  
  
śuklavastrā gauravarṇa pīnonnatapayodharā |  
sarvāṅgasundarī śuddhā sarvābharaṇabhūṣitā || 15-82 ||  
  
umāmindrastu gaditaṃ mantramasyāḥ prakīrtitam |  
gaṇeśaḥ pūrvadeśasthaḥ kāmākhyāparvatasya ca || 15-83 ||  
  
tatraiva cāgnivetālaḥ sthitaḥ dvāri manoharaḥ |  
tayoḥ rūpaṃ ca mantraṃ ca yathoktaṃ ca maheśvari || 15-84 ||  
  
tadahaṃ prativakṣyāmi śṛṇuṣvaikamanāḥ priye |  
praṇavaṃ parameśāni hṛdayaṃ tadanantaram || 15-85 ||  
  
hastimukhāyeti tadā nijabījādisaṃyutaḥ |  
mantraṃ si(ddhi?ddha)gaṇeśasya dvārasthasya prakīrtitam || 15-86 ||  
  
rūpaṃ tasya pravakṣyāmi gajavaktraṃ trilocanam |  
lambodaraṃ caturbāhuṃ vyālayajñopavītinam || 15-87 ||  
  
śūrpakarṇaṃ bṛhattuṇḍamekadantaṃ pṛthūdaram |  
dakṣiṇe karidantaṃ ca utpalaṃ ca tathā pare || 15-88 ||  
  
laḍḍukaṃ paraśuṃ caiva vāmataḥ parikīrtayet |  
bṛhadvakṣastrinayanaṃ pīnaskandhāṅghripāṇinam || 15-89 ||  
  
yuktaṃ bahirkuraṅgībhyāṃ madhyasthamūṣakānvitam |  
mantrastu yādṛśaḥ proktaḥ pañcavaktrasya pūjane || 15-90 ||  
  
(p. 179) sa eva mantro grāhyastu tādṛgvidhiniṣevaṇam |  
dvibhujo pīnavadano raktanetro bhayaṅkaraḥ || 15-91 ||  
  
churikā dakṣiṇe pāṇau vāme rudhirapātrakam |  
daṃṣṭrākarālavadanaḥ kṛśo dhamanisantataḥ || 15-92 ||  
  
jaṭāṃ dīrghāṃ mūrdhni bibhrad ghorarāvayutaḥ paraḥ |  
yaḥ pūjayet tasya punarbhūtādibhyo bhayaṃ nahi || 15-93 ||  
  
atha vakṣye maheśāni yoginītattvamuttamam |  
śailaputrīpramukhyānāṃ mantrāṇyaṣṭākṣarāṇi ca || 15-94 ||  
  
vaiṣṇvaītantramantrāṇi pūrvaproktāni tāni ca |  
śailaputryāstathā cāṅgaṃ mantraṃ prākpratipāditam || 15-95 ||  
  
rūpasadṛśavarṇānāṃ yoginīnāṃ viśeṣataḥ |  
pratyakṣareṇa bījena durgātantroktavartmanā || 15-96 ||  
  
naijabījenaiva pūjyā yoginyaśca maheśvari |  
kātyāyanīpādayugmaṃ durgātantreṇa pūjayet || 15-97 ||  
  
tadeva pūjanaṃ rūpaṃ tat pūrvaṃ pratipāditam |  
praṇavaṃ pūrvamuddhṛtya chāntavarṇaṃ samādiśet || 15-98 ||  
  
vāmagaṇḍena saṃyuktaṃ candrabinduvibhūṣitam |  
haṃsaśeṣavisargāntaṃ mantraṃ sarvapriyaṃ śive || 15-99 ||  
  
kālarātriṃ pūjayitvā sarvaiśvaryayuto bhavet |  
anenaiva vidhānena pūjayed bhuvaneśvarīm || 15-100 ||  
  
mahāśaktiṃ samuddhṛtya vāgbhavaṃ tadanantaram |  
punayoniṃ samāsādya bījatrayamudāhṛtam || 15-101 ||  
  
anena mantrarājena pūjayed bhuvaneśvarīm |  
etāḥ sarvāstu yoginyaḥ kāmākhyāvat phalapradāḥ || 15-102 ||  
  
(p. 180) viśeṣo yatra naivokto rūpe tantre ca pūjane |  
nīlātantroktarūpeṇa tatra pūjāṃ samācaret || 15-103 ||  
  
pratyekaṃ yoginīṃ yastu pūjayet suravandite |  
sa sarvayajñasya phalaṃ labhate nātra saṃśayaḥ || 15-104 ||  
  
nīlaśailasya rūpasya svarūpaṃ pratipāditam |  
nābhimaṇḍalapūrvasyāṃ bhasmakūṭasya dakṣiṇam || 15-105 ||  
  
pūrvasyāṃ kapaṭo nāma parvato yaḥ svarūpadhṛk |  
tatra yāmyā śilā kṛṣṇā nīlāñjanasamaprabhā || 15-106 ||  
  
adhityakāyāṃ rājendraṃ vyāsapañcasurāntakam |  
pūjayet tatra śamanaṃ pā(śau?śaṃ)daṇḍaṃ sadaiva yaḥ || 15-107 ||  
  
dhatte tu pāṇinā nityaṃ prāṇidaṇḍasya sādhanam |  
kṛṣṇavarṇaṃ tu dvibhujaṃ kirīṭamukuṭojjvalam || 15-108 ||  
  
dadhataṃ cāsipatraṃ ca vāmapāṇau sadaiva hi |  
kṛṣṇavarṇaṃ sthūlapādaṃ bahirniḥsṛtadantakam || 15-109 ||  
  
bhayābhayapradaṃ nityaṃ nṛṇāṃ mahiṣavāhanam |  
pūjayet parayā bhaktyā yamabījena sundari || 15-110 ||  
  
upāntyavargasyānte yo varṇo bindvindusaṃyutaḥ |  
yamabījamiti khyātaṃ yamasya prītikārakam || 15-111 ||  
  
anenaiva tu mantreṇa yamaṃ hi pūja(yet?yan)śive |  
kapaṭākhyācalavare nāpamṛtyuṃ samāpnuyāt || 15-112 ||  
  
pūrvasyāṃ kapaṭākhyasya śailo'rciṣa iti smṛtaḥ |  
yaḥ pūrvabhāgyaiḥ prāpto bhṛṅgeśyāgneyyāmavasthitaḥ || 15-113 ||  
  
asmin vasanti satataṃ grahāścaiva yathecchayā |  
etāṃśca pūjayed yastu sa nāpnotyāpadaṃ kvacit || 15-114 ||  
  
(p. 181) atha vakṣye maheśāni sūryasyāpi ca mantrakam |  
rūpaṃ mantraṃ ca tantraṃ ca sūryasyāpi ca saṃśṛṇu || 15-115 ||  
  
saptānāmitareṣāṃ tu mantrarūpaṃ śṛṇuṣva me |  
raktāmbhojadharaḥ śūlī śaktimāṃśca gadādharaḥ || 15-116 ||  
  
caturbhujo bhānurayaṃ varado me'stu ma"galaḥ |  
praṇavaṃ pūrvamuddhṛtya hāntavarṇaṃ tato nyaset || 15-117 ||  
  
candreṇa puṭitaṃ bījaṃ dvitīyaṃ bījamuttamam |  
tṛtīyaṃ śṛṇu cārvaṅgi vahnibījaṃ mahātmakam || 15-118 ||  
  
anena mantrarājena sūryasya pūjanaṃ bhavet |  
idānīṃ kathayiṣyāmi kajjalācalamuttamam || 15-119 ||  
  
yatra gaurī mahādurgā śivena sahitā satī |  
sarve vidyādharādyāstu santyatra devayonayaḥ || 15-120 ||  
  
taṃ parvataṃ divyarūpaṃ samīkṣya ca japed daśa |  
sahasrāntraṃ manuṃ proktaṃ sarvasarvasvagocare || 15-121 ||  
  
thāntabījaṃ samuddhṛtya vāmagaṇḍavibhūṣitam |  
ardhacandreṇa puṭitaṃ bījamādyaṃ priyaṅkaram || 15-122 ||  
  
mahāśaktiṃ varārohe dvitīyaṃ bījamuddhṛtam |  
vahnijāyāavadhi mantraṃ durgāyā bījamuttamam || 15-123 ||  
  
tena bījena deveśi kālikāṃ pūjayet śive |  
sahasrasya pramāṇena japaṃ kuryāt śucismite || 15-124 ||  
  
tatra japte maheśāni mokṣamāpnoti sādhakaḥ |  
ekasmiṃśca maheśāni puraścaraṇake kṛte || 15-125 ||  
  
puraścaraṇalakṣāṇāṃ phalaṃ tatra bhaviṣyati |  
tasya pūrve maheśāni śubhaparvatake śubhe || 15-126 ||  
  
(p. 182) śacyā sārdhaṃ purā reme yatra śakraḥ sureśvaraḥ |  
tatpūrvaṃ sā mahādevi nadī kapilasaṃjñitā || 15-127 ||  
  
tasyāṃ snātvā jalaṃ pītvā devīloke mahīyate |  
kālikānilayāt pūrvadakṣiṇasyāṃ tathā diśi || 15-128 ||  
  
vidyate mahadāvṛttaṃ pavitraṃ bhūbilaṃ mahat |  
pañcaviṃśatimānena yojanānāṃ gaṇeśvari || 15-129 ||  
  
tasmādāyāti sma nadī sarvadevanamaskṛtā |  
ko brahmā  kīrtito devairyasmāt tasya pilā smṛtā || 15-130 ||  
  
gaṅgeva phaladā yasmāt tasmāt kapilasaṃjñitā |  
snātvā kapilagaṅgāyāṃ pūrvamanyatarāsu ca || 15-131 ||  
  
naraḥ svargamavāpyādau devīlokaṃ tato vrajet |  
abhīṣṭadā nadīpūrvabhāge damanikāhvayā || 15-132 ||  
  
nadī mahāhṛṣṭatoyā pāpānāṃ śamanī tathā |  
tato brahmāhvayā cābhūd aparā sariduttamā || 15-133 ||  
  
tasyā nadyāḥ pūrvabhāge gaṅgāvat phaladāyinī |  
māghamāsaṃ tu sakalaṃ nadyāṃ snātvā maheśvari || 15-134 ||  
  
tathā damanikāyāṃ tu paraṃ nirvāṇamāpnuyāt |  
  
  
iti śrībṛhannīlatantre bhairavabhairavīsaṃvāde   
(sādhanasthānāntaranirūpaṇaṃ) pañcadaśaḥ paṭalaḥ || 15 ||  
  
  
  
  
  
atha  
  
ṣoḍaśaḥ paṭalaḥ |  
  
śrībhairava uvāca |  
  
  
atha vakṣye maheśāni sārasvatapadapradam |  
ācāraṃ parameśāni śṛṇuṣvaikamanā yataḥ || 16-1 ||  
  
yānyavaśyaṃ maheśāni kartavyānīti niścitam |  
sādhavaḥ kṣīṇadoṣāśca svacchandāḥ sādhuvādakāḥ || 16-2 ||  
  
teṣāmācaraṇaṃ yat tu sadācāraḥ sa ucyate |  
samuddiṣṭasadācārān gṛhṇīyāt tadgṛhāntavat || 16-3 ||  
  
kuryād vidhiniṣedhābhyāṃ niṣedhādividhiṃ tathā |  
ṣaṭkarmasu niyu~jīta rājā viprān samantataḥ || 16-4 ||  
  
tathaiva kṣatriyādīni sve sve karmaṇi yojayet |  
yaḥ svadharmaṃ parityajya paradharmaṃ samācaret || 16-5 ||  
  
sa daṇḍyaḥ parameśāni śataṃ daṇḍena daṇḍayet |  
sāṃvatsareṣu kṛtyeṣu viśiṣyaitān samācaret || 16-6 ||  
  
avaśyaṃ pārthivaḥ kuryāt tān viśeṣān maheśvari |  
śaratkāle mahāṣṭamyāṃ durgāyāḥ paripūjanam || 16-7 ||  
  
nīrājanaṃ daśamyāṃ tu kuryād vai balavṛddhaye |  
pauṣe māsyasite pakṣe tṛtīyā yā maheśvari || 16-8 ||  
  
puṣyeṇa yuktā deveśi tatra devīṃ prapūjya ca |  
sarvān kāmānavāpnoti sarvaṃ bhavati niścitam || 16-9 ||  
  
(p. 184) jyaiṣṭhe daśaharāyāṃ tu kālikāyā maheśvari |  
tathā nīlasarasvatyāḥ pūjanaṃ vidhivaccaret || 16-10 ||  
  
avaśyaṃ rājabhiḥ kāryamanyathā naśyati dhruvam |  
ebhiḥ kṛtyairbalaṃ rājyaṃ koṣaścāpi vivardhate || 16-11 ||  
  
akṛte ca mahādevi durbhikṣaṃ marakaṃ bhavet |  
jāyante cetayaḥ sarvā viśiṣyaitān samācaret || 16-12 ||  
  
śaratkāle mahāṣṭamyāṃ nīlāyāḥ pūjane vidhiḥ |  
purā proktastu vidhinā tena kāryaṃ tu pūjanam || 16-13 ||  
  
vidhiṃ nīrājanasya tvaṃ śṛṇu he naganandini |  
kṛtena yena cāsmākaṃ gajānāmapi vardhanam || 16-14 ||  
  
āśvine śuklapakṣasya tṛtīyāṃ snāti yoginī |  
aiśānyāṃ sasurā saiva gṛhṇīyāt snānamuttamam || 16-15 ||  
  
nīrājanaṃ tataḥ kuryāt saṃprāpte devase'ṣṭame |  
nīrājanasya kālastu pūrvamukto mayā tava || 16-16 ||  
  
vidhānamātraṃ deveśi śṛṇuṣvaikamanāḥ priye |  
ekaṃ hayaṃ mahāsattvaṃ sumanoharameva vā || 16-17 ||  
  
pūjayet sapta divasān gandhapuṣpāṃśukādibhiḥ |  
tṛtīyādau pūjayitvā nayet taṃ yajñamaṇḍalam || 16-18 ||  
  
ceṣṭā nirūpayaṃstasya jānīyāt tu śubhāśubham |  
pararāṣṭrābhimardaḥ syād aśvo yadi palāyate || 16-19 ||  
  
mriyate rājaputrastu yadi leḍāni muñcati |  
nīyamāno na gacchecced mahiṣīmaraṇaṃ tathā || 16-20 ||  
  
tathaiva mukhanāsākṣiśabdaṃ kuryād hayo yadi |  
yatkāṣṭhābhimukhaṃ kuryāt tatkāṣṭhāyāṃ jayed ripūn || 16-21 ||  
  
(p. 185) iti te kathitaṃ devi rājatvasya pradāyakam |  
prayogaṃ mama sarvasvaṃ jānīhi naganandini || 16-22 ||  
  
anyaṃ śṛṇu varārohe yena siddhyati sādhakaḥ |  
jyaiṣṭhe māsi site pakṣe jyeṣṭhāyuktā ca sundari || 16-23 ||  
  
paurṇamāsī maheśāni tasyāṃ snānaṃ mahāphalam |  
candanāgurukakkolairdūrvayā śvetasarṣapaiḥ || 16-24 ||  
  
āmalakyā maheśāni haridrācūrṇakena ca |  
tilatailairviṣṇutailairanyaiśca gandhasaṃyutaiḥ || 16-25 ||  
  
nārāyaṇena tailena snapayet parameśvarīm |  
nārikelodakenaiva snapayed yadi kālikām || 16-26 ||  
  
lakṣavarṣasahasraiśca devīloke mahīyate |  
dadhnā ca parameśāni snapayitvā sureśvarīm || 16-27 ||  
  
kalpakoṭiśatenāpi sāyujyācca na hīyate |  
dugdhena snapayed devīṃ mahākālīṃ mahojjvalām || 16-28 ||  
  
tasya lakṣmīrviśeṣeṇa sthirā syād nātra saṃśayaḥ |  
ghṛtena snapayed devīṃ sarvakāmārthasiddhaye || 16-29 ||  
  
tathā śarkarayā devi phalamāpnoti sādhakaḥ |  
madhunā snapayitvā tu sarvakāmavareśvarīm || 16-30 ||  
  
kālikāṃ parameśāni tathā caiva sarasvatīm |  
sarvaduḥkhavinirmuktaḥ svarge loke mahīyate || 16-31 ||  
  
sugandhipuṣpatoyena snapayet parameśvarīm |  
tasya puṇyaphalaṃ devi śṛṇuṣvaikamanāḥ priye || 16-32 ||  
  
kalpakoṭisahasraistu devīsāyujyamāpnuyāt |  
bhuṅkte ca vividhān bhogān yāvadābhūtasaṃplavam || 16-33 ||  
  
(p. 186) sacandanajalenaiva snapayitvā sureśvarīm |  
yamalokaṃ parityajya kailāse vasatirbhavet || 16-34 ||  
  
vaiśākhe māsi deveśi snapayet śītalairjalaiḥ |  
nārikelodakaṃ divyaṃ tasyai dadyād manoharam || 16-35 ||  
  
prātaḥ saṃpūjayed devīṃ sāyāhne saṃprakāśayet |  
jyaiṣṭhe māsi suraśreṣṭhe mallikāṃ mālatīṃ tathā || 16-36 ||  
  
dāpayet parameśāni dadhnā ca snānamācaret |  
tathā karpūrasaṃmiśraistoyaiśca snapayet śivām || 16-37 ||  
  
evaṃ krameṇa deveśīṃ snapayitvā sukhaṃ bhavet |  
śucau māsi mahādevyai śarkarāsahitaṃ dadhi || 16-38 ||  
  
dadyācca parameśāni snapayet śvetasarṣapaiḥ |  
śarkarāsahitā/llājān mahādevyai pradāpayet || 16-39 ||  
  
evaṃ krameṇa deveśi puraścaryāphalaṃ labhet |  
śrāvaṇe parameśāni ghṛtena snapayet śivām || 16-40 ||  
  
tathā masūracūrṇena snapayitvā maheśvarīm |  
bhuktvā ca vividhān bhogān durgāloke mahīyate || 16-41 ||  
  
piṣṭakaiḥ saguḍairdevi toṣayet parameśvarīm |  
nabhasye parameśāni snapayet surasundarīm || 16-42 ||  
  
haridrāmalakenaiva mathanenaiva sundari |  
kṣīraṃ dadyād mahādevyai śarkarāsahitaṃ priye || 16-43 ||  
  
chāgamāṃsaṃ palānnaṃ ca sūkṣmānnasahitena ca |  
dadyācca piṣṭakaṃ maudgaṃ kṣīrājyaparibhūṣitam || 16-44 ||  
  
evaṃ krameṇa yo dadyād devīlokamavāpnuyāt |  
iṣe māsi pravṛtte tu mahādevīṃ sarasvatīm || 16-45 ||  
  
(p. 187) snapayet ca kaṣāyeṇa kalpāmṛtarasena ca |  
nārāyaṇena tailena viṣṇutailena vā punaḥ || 16-46 ||  
  
anyena gandhatailena snapayed bhavamohinīm |  
dadyācca paramaṃ hṛdyaṃ sandeśaṃ rasanāsukham || 16-47 ||  
  
laḍḍukaṃ paramaṃ tasyai dāpayet suranāyike |  
nānāvidhaiśca balibhiḥ pūjayet śāṃkarīṃ śivām || 16-48 ||  
  
evaṃ pūjāṃ naraḥ kṛtvā vaset kalpāyutaṃ divi |  
kārtike māsi deveśi snapayeduṣṇadugdhakaiḥ || 16-49 ||  
  
yakṣakardamakairvāpi snapayet kārtike śive |  
bhraṣṭadravyaṃ mahādevi godhūmādivikārajam || 16-50 ||  
  
kṣīreṇa sahitaṃ dadyād mahādevyai priyaṅkaram |  
nārikelaṃ tathā rambhāṃ guvākamikṣudaṇḍakam || 16-51 ||  
  
jambhīraṃ nāgaraṅgaṃ ca dadyād devyai suśobhanam |  
kaduṣṇaṃ paramānnaṃ ca piṣṭakena ca saṃyutam || 16-52 ||  
  
bhraṣṭamatsyādikaṃ tasyai dāpayed yatnataḥ śive |  
evaṃ kṛtvā naraḥ sadyo jīvanmukto bhaviṣyati || 16-53 ||  
  
na tasya pāpapuṇyādi jāyate nātra saṃśayaḥ |  
mārgaśīrṣe mahādevi māsaśreṣṭhe ca sundarīm || 16-54 ||  
  
snapayed uṣṇatoyaiśca vastrapūtaiḥ sugandhibhiḥ |  
kuṅkumādibhirāyuktaiḥ puṣpamālyamanoharaiḥ || 16-55 ||  
  
haridrāsahitaiścāragvadhabījaiḥ saśarkaraiḥ |  
snapayet parameśānīṃ ghṛtāktaṃ cānnamuttamam || 16-56 ||  
  
vyañjanaṃ ca ghṛtāktaṃ ca saguḍaṃ śuktikāyutam |  
vārtākībhraṣṭadravyeṇa toṣayet parameśvarīm || 16-57 ||  
  
(p. 188) mūlakaṃ paramaṃ tasyai dāpayed yatnataḥ śive |  
naivedyairvividhairdevi caṇakādivibhūṣitaiḥ || 16-58 ||  
  
kadalīsahitairdevi dadyāt paramasundari |  
sūkṣmavastraṃ mahādevyai kha(ṭaṃ?ṭvāṃ)dadyāt suśobhanām || 16-59 ||  
  
śayyāyuktāṃ maheśāni dāpayet suravandite |  
evaṃ krameṇa yo devi mārge māsi pradāpayet || 16-60 ||  
  
tasya puṇyaphalaṃ devi śṛṇu he naganandini |  
iha loke sukhaṃ bhuktvā mahārājatvamāpnuyāt || 16-61 ||  
  
iti te kathitaṃ devi sarvasiddhipradāyakam |  
pauṣe māsi mahādevīṃ snapayeduktayā diśā || 16-62 ||  
  
pūpayāvakadravyādi dāpayet suramohini |  
divā rātrau mahādevyai dāpayed bhaktamuttamam || 16-63 ||  
  
saghṛtaṃ paramaṃ hṛdyaṃ tāmbūlādiyutaṃ priye |  
naivedyaṃ paramaṃ dadyāt sayatnaiḥ sādhakottamaiḥ || 16-64 ||  
  
māghe māsi mahādevi snapayed ghṛtapāyasaiḥ |  
gandhayuktairjalaiścāpi snapayitvā parāṃ śivām || 16-65 ||  
  
devīsāyujyamevātra prāpnuyād nātra saṃśayaḥ |  
carvyaṃ coṣyaṃ tathā lehyaṃ peyaṃ dadyād manoramam || 16-66 ||  
  
annaṃ piṣṭādikaṃ dadyād mahādevyai priyaṅkaram |  
evaṃ krameṇa deveśīṃ toṣayed bahuyatnataḥ || 16-67 ||  
  
iha loke sukhaṃ bhuktvā paratra mokṣamāpnuyāt |  
phālgune māsi deveśi snapayet parameśvarīm || 16-68 ||  
  
ghṛtena payasā vāpi snapayet parameśvarīm |  
naivedyaṃ paramaṃ divyaṃ susvādu sumanoharam || 16-69 ||  
  
(p. 189) nānādravyayutaṃ bhadre sarvadravyaṃ suśobhanam |  
dadyād devyai maheśāni sukhamāpnoti sādhakaḥ || 16-70 ||  
  
caitre māsi maheśāni dadyācca ghṛtapāyasam |  
dadhi kṣīraṃ madhu dravyaṃ pāyasaṃ śarkarāṃ tathā || 16-71 ||  
  
dadyād devyai maheśāni paraṃ dravyaṃ suśobhanam |  
evaṃ krameṇa deveśi pūjayed yastu sādhakaḥ || 16-72 ||  
  
sa mokṣabhāg bhavatyeva satyaṃ satyaṃ maheśvari |  
iti te kathitaṃ divyaṃ sarvapāpapramocanam || 16-73 ||  
  
prayogaṃ yaḥ karotyevaṃ sa sukhī nātra saṃśayaḥ |  
  
  
  
iti śrībṛhannīlatantre bhairavabhairavīsaṃvāde (prayogāntara    
dvādaśamāsavidhinirūpaṇaṃ) ṣoḍaśaḥ paṭalaḥ || 16 ||  
  
  
  
  
  
atha  
  
saptadaśaḥ paṭalaḥ |  
  
  
atha vakṣye maheśāni sārvajñakāraṇaṃ param |  
rātrau devi varārohe prathame prahare gate || 17-1 ||  
  
madhyarātrau viśeṣeṇa sahasraṃ yadi sādhakaḥ |  
prajapet parayā bhaktyā mantramenaṃ samāhitaḥ || 17-2 ||  
  
yoniṃ pūrvaṃ punaryoniṃ bījayugmātmakaṃ manum |  
prajaped madhyarātrau ca mantrapūtaṃ jalaṃ kṣipet || 17-3 ||  
  
(p. 190) ṣaṇmāsābhyantare devi sarvajñatvaṃ samāpnuyāt |  
iti satyaṃ mahādevi saṃśayo nāsti kaścana || 17-4 ||  
  
candrasūryau yadi vṛthā tadā niṣphalabhāg bhavet |  
rahasyaṃ śṛṇu cārvaṅgi mahākālyāḥ priyaṅkaram || 17-5 ||  
  
yena siddhyati deveśi sādhako vītamatsaraḥ |  
kārtike māsi deveśi amāvāsyā ca yā tithiḥ || 17-6 ||  
  
tasyāṃ rātrau viśeṣeṇa pūjayet kālikāṃ parām |  
prathame prahare devyaḥ snānāya parameśvarīm | 7 ||  
  
samārādhya maheśāni saṃkalpastadanantaram |  
tat samīpe (maṇḍape tu) padmaṃ nirmāya sundari || 17-8 ||  
  
athavā sarvatobhadraṃ nirmāya maṇḍalaṃ śubham |  
bhadrāsane mahādevīṃ saṃsthāpya parmeśvari || 17-9 ||  
  
snapayed darpaṇe śubhre haridrāmlakena ca |  
tailena parameśāni gandhayuktena sundari || 17-10 ||  
  
śītalaiḥ sujalairdevīṃ kālikāṃ snapayed mudā |  
evamuktaprakāraiśca nīlāvat pūjayet sudhīḥ || 17-11 ||  
  
dhyānaṃ śṛṇu varārohe sārasvatapradāyakam |  
yena dhyānena deveśi sādhayet siddhimuttamām || 17-12 ||  
  
meghavarṇāṃ smitamukhīṃ muktakeśīṃ digambarām |  
aṭṭāṭṭahāsavadanāṃ smerā(ruṇa?nana)saroruhām || 17-13 ||  
  
trinetrāṃ varadāṃ nityāṃ mahādevopari sthitām |  
karṇālambitabālāḍhyāṃ muṇḍamālāvibhūṣitām || 17-14 ||  
  
vāmordhve kartrikāṃ divyāṃ tada(rdhe?dho) muṇḍadhāriṇīm |  
abhayaṃ varadaṃ haste bibhratīṃ dakṣiṇena ca || 17-15 ||  
  
(p. 191) trailokyamohinīṃ devīṃ mālāṃ divyāṃ subibhratīm |  
evaṃ dhyāyed mahākālīṃ prasannavadanāṃ śubhām || 17-16 ||  
  
maṇḍapaṃ parameśāni nirmāya vidhivat śive |  
caturasraṃ caturdvāraṃ mukuṭāṅkitamūrddhajām || 17-17 ||  
  
parame maṇḍape devi pūjayet parameśvarīm |  
vividhaiḥ pūjayed dravyaiḥ puṣpadhūpāsanādibhiḥ || 17-18 ||  
  
naivedyaṃ paramaṃ dadyād nānādravyopaśobhitam |  
pakvānnaṃ paramaṃ divyaṃ nānārasasamanvitam || 17-19 ||  
  
sandeśaṃ paramaṃ kṛtyaṃ(hṛdyaṃ) susvādu sumanoharam |  
aparyāptaṃ maheśāni nābhimātrapramāṇataḥ || 17-20 ||  
  
prahare prahare pūjāṃ japaṃ caiva samācaret |  
nanāvidhaiśca balibhiḥ pūjayet kālikāṃ śivām || 17-21 ||  
  
homayet parameśāni pāyasājyena sundarīm |  
bilvapatrairmaheśāni homayecca maheśvarīm || 17-22 ||  
  
stavaṃ paṭhed maheśāni (bha?bhu)ktimuktipradāyakam |  
tato visarjayed dhīmān mahadevīṃ manoharām || 17-23 ||  
  
iti te kathitaṃ divyaṃ kālikāyāḥ prapūjanam |  
yaḥ karoti mahādevi sa mokṣaṃ prāpnuyād dhruvam || 17-24 ||  
  
iha loke sukhaṃ devi bhaved nīlāvidhau priye |  
atha vakṣye mahādevi kuṇḍānāṃ nirṇayaṃ tathā || 17-25 ||  
  
homārthṃ parameśāni sarasvatyāḥ śivapriye |  
homasyaiva vidhiṃ vakṣye kuṇḍena sahitaṃ (vibho?śive) || 17-26 ||  
  
ādau bhūmiṃ parīkṣeta vāstulakṣaṇatatparaḥ |  
śalyoddhāraṃ prakurvīta cāthavā parameśvari || 17-27 ||  
  
(p. 192) pauruṣeṇa pramāṇena khanet suragaṇārcite |  
vāstupūrvadiśi mahādevi kuṇḍaṃ prakalpayet || 17-28 ||  
  
aiśānyāṃ vā maheśāni kuṇḍaṃ kuryād yathāvidhi |  
saptahastaṃ nava tathā pañca pañca vibhedataḥ || 17-29 ||  
  
caturasraṃ caturdvāraṃ niśchidraṃ tu prakalpayet |  
saṃstared darbhakeṇaiva sūtreṇaiva prakalpayet || 17-30 ||  
  
ekakuṇḍamite nānyat pañcahastagṛhaṃ bhavet |  
caturasre maheśāni sarvakarmāṇi sādhayet || 17-31 ||  
  
pramāṇaṃ śṛṇu deveśi yena siddho bhaved manuḥ |  
karturdakṣiṇahastasya madhyamāṅguliparvaṇaḥ || 17-32 ||  
  
madhyasya dīrghamānena mānāṅgulinirūpaṇam |  
aṣṭabhiśca yavai(rdevi) ekāṅgulamiti smṛtam || 17-33 ||  
  
pratyekasūtramāsphālya tanmadhye sādhayet suddhiḥ |  
bhāgatrayeṇa tanmadhye vidhāya caiva pārvati || 17-34 ||  
  
diśormatsyayugaṃ kuryāt (tasyānyā?tanmatsyā)danayoḥ kvacit |  
dakṣiṇottaragaṃ sūtraṃ yathānālaṃ nipātayet || 17-35 ||  
  
tat sūtrāgreṣu saṃsthāpya koṇeṣu makarāṃllikhet |  
koṇasya makarasthāni dikṣu sūtrāṇi pātayet || 17-36 ||  
  
evaṃ kṛte catuṣkoṣṭhaṃ caturasraṃ ca jāyate |  
etat kuṇḍaṃ maheśāni caturasraṃ sulakṣaṇam || 17-37 ||  
  
kuṇḍavistāramānaṃ hi tādṛśaṃ parameśvari |  
tanmānaṃ parameśāni tādṛg rūpā ca mekhalā || 17-38 ||  
  
pañcatrimekhalaṃ kuryāt tantravit sādhakottamaḥ |  
mekhalātritayaṃ caiva mahāhome maheśvari || 17-39 ||  
  
(p. 193) vedāgninayanotsedhavistārā hastamātrake |  
antarnavāṅgulotsedhā vistṛtā tu navāṅgulā || 17-40 ||  
  
sarvatraivaṃvidhaṃ kṣetraṃ kuṇḍānāmanurūpataḥ |  
ekāṅgulaṃ parityajya kuṇḍāntarmekhalā bhavet || 17-41 ||  
  
ekahaste tu kuṇḍe vai hyanyat kuṇḍe vivarjayet |  
arddhāṅgulapramāṇe tu kuṇḍaṃ kuryācca mantravit || 17-42 ||  
  
sāttvikī mekhalā pūrvā dvitīyā rājasī tathā |  
tṛtīyā tāmasī proktā mekhalānāṃ tu nirṇayaḥ || 17-43 ||  
  
iti te kathitaṃ divyaṃ mekhalānirṇayaṃ tathā |  
atha vakṣye maheśāni yoninirṇayamuttamam || 17-44 ||  
  
prathame yoniṃ kuṇḍe tu [prathame mekhale yoniṃ kha pāṭhaḥ |]   
mekhalāntarapūrvataḥ |  
kuryād gajoṣṭhavarṇaṃ tu kuṇḍavit sarvalakṣaṇam || 17-45 ||  
  
yoniḥ ṣaḍaṅgulā proktā caturaṅgulavistṛtā |  
unnatā dvyaṅgulā proktā kuṇḍe hastamite budhaiḥ || 17-46 ||  
  
nābhiṃ kuṇḍodare [kuṇḍādadhaḥ kha pāṭhaḥ |] kuryāt sudhīraṣṭadalābjavat |  
tat tat kuṇḍānurūpāṃ vā nābhiṃ tatra vicakṣaṇaḥ || 17-47 ||  
  
netravedāṅgulotsedhavistārā nābhiratra vai |  
dvihastādiṣu kuṇḍeṣu yoniṃ saṃvardhayet kramāt || 17-48 ||  
  
ekaikāṅgulimānena tathā nābhiṃ ca vardhayet |  
kuṇḍasthale vahiḥsthānaṃ sthalaṃ viddhi maheśvari || 17-49 ||  
  
caturasrasthalārabdhaṃ nālamadhye sarandhrakam |  
sthūlamūlā ca sūkṣmāgrā unnatiḥ syād manoharā || 17-50 ||  
  
vahiḥsthale mekhalāyāḥ sthānamārabhya [bahiḥsthamekhalābāhyasthānamā   
kha pāṭhaḥ |] kārayet |  
yonimadhye bilaṃ kuryāt tad bāhye grāhisaṃjñakam || 17-51 ||  
  
(p. 194) yonyagraṃ vardhayed vidvān nābhirvṛttākṛtirbhavet |  
hastamātre sahasraṃ tu dvihaste cāyutaṃ smṛtam || 17-52 ||  
  
caturhaste lakṣamātraṃ ṣaṭkare daśalakṣakam |  
daśahaste maheśāni koṭihomaṃ samācaret || 17-53 ||  
  
daśahastāt paraṃ nāsti tantre'smin parameśvari |  
khātādhike bhaved rogī hīne dhenudhanakṣayaḥ || 17-54 ||  
  
vakrakuṇḍe tu saṃtāpo bandhuhā hīnamekhale |  
mekhalārahite śoko'bhyadhike vittasaṃkṣayaḥ || 17-55 ||  
  
bhāryāvināśakaṃ kuṇḍaṃ yonyāḥ śūnyaṃ maheśvari |  
apatyadhvaṃsanaṃ kuṇḍaṃ yadi tat kaṇṭhavarjitam || 17-56 ||  
  
uccāṭaḥ sphuṭite chidrasaṃkule vā mṛtirbhavet |  
tasmād hi parameśāni jñātvā kuṇḍaṃ prasādhayet || 17-57 ||  
  
devīprītikaraṃ kuṇḍaṃ sarvadevanamaskṛtam |  
mantrasiddhikaraṃ kuṇḍaṃ sarvasārasvatapradam || 17-58 ||  
  
atha vakṣye maheśāni hyagnikāryaṃ suśobhanam |  
yasmin hutvā varārohe sarvavidyāmayo bhavet || 17-59 ||  
  
maṇḍapasyottare bhāge kuṇḍān kṛtvā yathoditān |  
nityanaimittikakāmyān saṃskāraṃ tatra cācaret || 17-60 ||  
  
aṣṭādaśa syuḥ saṃskārāḥ kuṇḍānāṃ tantravartmanā |  
vīkṣaṇaṃ mūlamantreṇa śareṇa prokṣaṇaṃ caret || 17-61 ||  
  
tenaiva tāḍanaṃ darbhairvarmaṇābhyukṣaṇaṃ matam |  
astreṇa khananoddhārau hṛnmantreṇa prapūraṇam || 17-62 ||  
  
samīkaraṇamantreṇa secanaṃ varmaṇā matam |  
kuṭṭanaṃ hetimantreṇa varmamantreṇa mārjanam || 17-63 ||  
  
(p. 195) vilepanaṃ kalārūpakalpanaṃ tadanantaram |  
trisūtrīkaraṇaṃ paścād hṛdayenārcanaṃ bhavet || 17-64 ||  
  
astreṇa vajrīkaraṇaṃ hṛnmantreṇa jalaiḥ śubhaiḥ |  
yonikuṇḍāni deveśi saṃskuryāt sādhakottamaḥ || 17-35 ||  
  
tasmin kuṇḍe maheśāni rekhātrayaṃ samācaret |  
prāgagrā udagagrā vā tisro rekhā likhet tataḥ || 17-66 ||  
  
prāgagrāṇāṃ smṛtā devā mukundeśapurandarāḥ |  
rekhāṇāmudagagrāṇāṃ brahmavaivasvatendavaḥ || 17-67 ||  
  
athavā trikoṇavṛttaṃ caturasraṃ likhet tataḥ |  
tatra vahneryogapīṭhamarcayet prāṇavallabhe || 17-68 ||  
  
vāmā jyeṣṭhā ca raudrī ca ambikā śaktayaḥ kramāt |  
tato devi mahābhāge tārākuṇḍaṃ prapūjayet || 17-69 ||  
  
tanmadhye parameśānīṃ nīlāṃ vāgīśvarīṃ yajet |  
tataśca śrotriyo vahniṃ tadbījenaiva coddharet || 17-70 ||  
  
hū/phaṭkāreṇa deveśi kravyādebhyastataḥ param |  
vahnijāyāvadhirmantraṃ vahneḥ saṃ(tya?te)janaṃ japet || 17-71 ||  
  
tamagniṃ śodhayet tatra dhenumudrāvaguṇṭhanam |  
vāruṇenaiva mantreṇa amṛtīkaraṇaṃ matam || 17-72 ||  
  
karābhyāṃ ca samuddhṛtya bhrāmayed upari tridhā |  
śivasya bījabuddhyā tu tadyonau parameśvari || 17-73 ||  
  
hrīṃbījamādau saṃjapya vahnimūrtiṃ ca ṅeyutām |  
ityabhyarcya mahādevi iḍayākṛṣya sundari || 17-74 ||  
  
tataḥ kumbhakayogena kūrcabījaṃ samuccaran |  
vahneścaitanyāpādānte ṅeyute parameśvari || 17-75 ||  
  
(p. 196) tatastu jvālayed vahniṃ cinmantreṇa maheśvari |  
cinmantraṃ parameśāni śṛṇuṣvaikamanāḥ priye || 17-76 ||  
  
cit piṅgala hana hana daha daha paca paca sarvajñājñāpaya svāhā |  
  
vahnyaṅge parameśāni nyāsaṃ kuryād varānane |  
sahasrārciṣe hṛdayāya namo'ntaṃ nyāsamuttamam || 17-77 ||  
  
svastipūrṇāya śirase svāhānto'yaṃ manuḥ smṛtaḥ |  
uttiṣṭha puruṣāyeti śikhāyai vaṣaḍityapi || 17-78 ||  
  
dhūmavyāpine kavacāya humityeva sundari |  
saptajihvāya netratrayāya vauṣaḍiti priye || 17-79 ||  
  
dhanurdharāya astrāya phaḍityaṅgāni saṃnyaset |  
āvāhanasya mantraṃ vai śṛṇu he naganandini || 17-80 ||  
  
praṇavaṃ pūrvamuddhṛtya vaiśvānara tataḥ param |  
jātaveda lohitākṣa ihāvaha tataḥ param || 17-82 ||  
  
sarvakarmāṇi sādhaya vahnijāyāvadhirmanuḥ |  
ityanena ca saṃpūjya dhyāyed vahniṃ samāhitaḥ || 17-83 ||  
  
dhyānaṃ śṛṇu maheśāni dhyānāt sārvajñakārakam |  
bandhūkapuṣpasaṃkāśaṃ sutaptakanakaprabham || 17-84 ||  
  
padmahastaṃ mahābāhuṃ vadanadvayaśobhitam |  
saptacchandomayakaraṃ vasatitra(ya)vigraham || 17-85 ||  
  
tridhā jñātvā tripādārthaṃ havyakavyavivāhanam |  
brahmādhvaryūdgātṛhotṛ  catuḥśṛṅgavirājitam || 17-86 ||  
  
pañcarātraṃ pāśupataṃ devānāṃ tu mahāmatam |  
bauddhaṃ vaidikamityetat ṣaṭpiṅgalavilocanam || 17-87 ||  
  
vedārthacaturaśrotraṃ stotraśastramayadhvanim |  
rasātalajaṭābaddha  maṇikoṭarabhāskaram || 17-88 ||  
  
(p. 197) hemālaṅkārasaṃyuktaṃ hemakuṇḍalamaṇḍitam |  
raktāmbhoruhamadhyasthaṃ svastikāsanasaṃsthitam || 17-89 ||  
  
pṛṣṭhadeśasamālambi  sauvarṇaghṛtapātrakam |  
vāmaistribhirbāhubhiśca dadhānaṃ raktavāsasam || 17-90 ||  
  
sadā śabdāyamānaṃ tu edhamānaṃ svatejasā |  
tomaraṃ tālavṛntaṃ ca sauvarṇaghṛtapātrakam || 17-91 ||  
  
vyāvṛttatāmravadanaṃ saptajihvāsamākulam |  
evaṃ dhyāyed mahāvahniṃ caturvargaphalapradam || 17-92 ||  
  
saptajihvāḥ prapūjyātha pūrvādidikṣu sundari |  
brāhmyādyāḥ pūjayed devi svakarmasiddhaye priye || 17-93 ||  
  
brāhmī māheśvarī caiva kaumārī vaiṣṇavī tathā |  
vārāhī ca tathendrāṇī cāmuṇḍā caiva sundari || 17-94 ||  
  
mahālakṣmirmaheśāni pūjayet parameśvari |  
bahirdeśe punarlakṣmīstathā caiva sarasvatī || 17-95 ||  
  
ratiḥ prītiśca kīrtiśca śāntiḥ puṣṭiśca sundari |  
tuṣṭiścaiva maheśāni bahirdeśe prapūjayet || 17-96 ||  
  
mekhalāsu maheśāni brahmāṇaṃ pūjayet sudhīḥ |  
mekhalāsu ca sarvāsu veṣṭayed darbhasaṃkulaiḥ || 17-97 ||  
  
tripaṃktyācaritaṃ kuṇḍaṃ tato vyāhṛtibhirhunet |  
triḥ pratāpya maheśāni sruvaṃ ca prokṣayejjalaiḥ || 17-98 ||  
  
vāmadakṣiṇahastābhyāṃ punaḥ pratāpya sundari |  
dakṣiṇe parameśāni sthāpayecca sruvasrucau || 17-99 ||  
  
astramantreṇa deveśi ājyapātrasya prokṣaṇam |  
tataḥ pavitraṃ tasmin vai kṣiptvā vahnau ca nikṣipet || 17-100 ||  
  
(p. 198) sruveṇa parameśāni hṛdantena maheśvari |  
tat pātrādājyamānīya hunedvahnau maheśvari || 17-101 ||  
  
agnaye ca maheśāni somāya ca tataḥ param |  
agnīṣomapadau ṅentau vahnijāyāvadhiḥ priye || 17-102 ||  
  
vāmadakṣiṇamadhyāt tu gṛhṇīyād ājyamuttamam |  
agnaye sviṣṭakṛte svāhā hunet suragaṇārcite || 17-103 ||  
  
māyābījaṃ maheśāni hṛdantena maheśvari |  
garbhādhānādikaṃ karma kalpayāmi maheśvari || 17-104 ||  
  
saptasaptāhutīrdadyādanyeṣāṃ parameśvari |  
vivāhāntaṃ karmagaṇaṃ procya saṃskāramācaret || 17-105 ||  
  
tasminnagnau maheśāni devīṃ saṃpūjayennaraḥ |  
tadvahnerātmanā caikyaṃ vibhāvya parikalpayet || 17-106 ||  
  
tataśca mūlamantreṇa juhuyāt ṣoḍaśāhutīḥ |  
satilaiśca trimadhvaktaiḥ saraktaiḥ karavīrakaiḥ || 17-107 ||  
  
aṣṭottarasahasraṃ vā aṣṭottaraśataṃ tathā |  
juhuyād mūlamantreṇa mahādevyai maheśvari || 17-108 ||  
  
pṛthak kṛtvā maheśāni hunedāvaraṇādikam |  
praṇavaṃ pūrvamuccārya agnaye caitadeva hi || 17-109 ||  
  
pṛthivyai caiva mahate svāhānto'yaṃ manuḥ smṛtaḥ |  
bhuvaśca vāyave caiva antarikṣāya caiva hi || 17-110 ||  
  
dive caiva maheśāni vahnijāyāvadhirmanuḥ |  
svargāya caiva sūryāya tathā candramase priye || 17-111 ||  
  
nakṣatrebhyo maheśāni vahnijāyāvadhirmanuḥ |  
tadante mahatīṃ pūrvāṃ (jāṃ) kuryāt caiva varānane || 17-112 ||  
  
(p. 199) tadvahniṃ rakṣayed dhīman yathāśakti vidhānataḥ |  
nyubjena pāṇinā devi homayet suravandite || 17-113 ||  
  
uttānenaiva hastena yadi homaṃ karoti ca |  
tadā tajjanitaṃ puṇyaṃ na bhavet parameśvari || 17-114 ||  
  
iti te kathitaṃ divyaṃ kuṇḍādīnāṃ nirūpaṇam |  
prayatnāt parameśāni kartavyaṃ homakarmaṇi || 17-115 ||  
  
atha vakṣye maheśāni sāvadhānāvadhāraya |  
māghe māsi site pakṣe saptamī yā tithirbhavet || 17-116 ||  
  
tasyāṃ rātrau mahādevīṃ pūjayet parameśvarīm |  
caturbhujāṃ mahāraudrīṃ śmaśānālayavāsinīm || 17-117 ||  
  
muṇḍābhayakhaḍgavarān dadhatīṃ parameśvarīm |  
muṇḍamālāsamākīrṇāṃ locanatrayasaṃyutām || 17-118 ||  
  
gate tu prathame yāme tṛtīyapraharāvadhi |  
pūjayet parameśānīṃ mahāvibhavavistaraiḥ || 17-119 ||  
  
pūrvoktapūjayā devi pūjayet kālarātrikām |  
sahasrasya pramāṇena japaṃ kuryāt śucismite || 17-120 ||  
  
homayet parameśāni pūrvoktena maheśvari |  
naivedyaṃ paramaṃ devi bhraṣṭadravyādikaṃ priye || 17-121 ||  
  
dadyāt priyataraṃ vastu mahāmāyāpriyaṃkaram |  
akurvan nirayaṃ yāti satyaṃ satyaṃ maheśvari || 17-122 ||  
  
atha te kathayiṣyāmi sandhyopāsanakaṃ vidhim |  
ācamya prāṅmukho bhūtvā divase parameśvari || 17-123 ||  
  
rātrau udaṅmukhaḥ kuryād āhnikaṃ priyamuttamam |  
anyeṣāṃ pāparāśīnāṃ nāśakaṃ viddhi pārvati || 17-124 ||  
  
(p. 200) bhrūṇahatyā surāpānaṃ suvarṇaharṇaṃ tathā |  
gurudarābhigamanaṃ yaccānyad duṣkṛtaṃ kṛtam || 17-125 ||  
  
sarvametat punātīyaṃ mahābhairavarūpadhṛt |  
dvibhujāṃ pītavasanāṃ nānālaṅkārabhūṣitām || 17-126 ||  
  
raktavarṇāṃ kṛśāṅgīṃ ca trivalīvalayojjvalām |  
pustakaṃ paramaṃ divyaṃ dakṣiṇe bibhratīṃ śubhām || 17-127 ||  
  
śikṣāsūtraṃ tathā vāme bibhratīṃ nayanatrayām |  
kauśeyavasanāṃ cāpi devīṃ sandhyāṃ vibhāvayet || 17-128 ||  
  
iti te kathitaṃ divyaṃ dhyānaṃ suragaṇārcite |  
dhyātvā sandhyāṃ viśeṣeṇa sarvapāpakṣayo bhavet || 17-129 ||  
  
ācamanaṃ tathā vāpi tīrthasyāvāhanaṃ tataḥ |  
prāṇāyāmaṃ ṣaḍaṅgasya nyāsamuttamakaṃ tataḥ || 17-130 ||  
  
hastatale jalaṃ nītvā mantramuccārya pañcadhā |  
galitodakato devi mūrdhānamabhiṣecayet || 17-131 ||  
  
tajjalaṃ dakṣiṇe haste ādāya parameśvari |  
tejorūpaṃ tajjalaṃ tu karṣayed iḍayā priye || 17-132 ||  
  
prakṣālya pāpaṃ dehāntaḥ recayet piṅgalāntarāt |  
hastasya kṣālanaṃ kuryād arghyaṃ sūryāya dāpayet || 17-133 ||  
  
mahādevyai trirāvṛttyā cārghyaṃ dadyāt sureśvari |  
gāyatrīṃ dhyānasaṃyuktāṃ prajapet tadanantaram || 17-134 ||  
  
tato devān pratarpyaiva iṣṭadevaṃ triḥ tarpayet |  
japaṃ samarpya deveśi mūlamantraṃ japet tataḥ || 17-135 ||  
  
aṣṭottaraśatāvṛttyā prajapya mantramuttamam |  
tato japaṃ samarpyaivaṃ praṇamed daṇḍavad bhuvi || 17-136 ||  
  
(p. 201) prāṇāyāmaṃ ṣaḍaṅgaṃ ca kuryāccānte maheśvari |  
amāvāsyā paurṇamāsī śrāddhīyadivase tathā || 17-137 ||  
  
saṃkrāntau parameśāni sandhyāṃ caiva samācaret |  
caturvidhāni karmāṇi devakā(ṣṭe?rye)ṣu pārvati || 17-138 ||  
  
āgamaṃ nu tathā viddhi yato nityāgamakriyā |  
sandhyāṃ sāyantanīṃ kuryād dvādaśyādiṣvapi priye || 17-139 ||  
  
akurvan nirayaṃ yāti ekameva hi madvacaḥ |  
iti te kathitaṃ divyamāhnikācāramuttamam || 17-140 ||  
  
triḥsandhyāṃ parameśāni kuryāt sādhakasattamaḥ |  
nāsti yasyādarastatra na sa brāhmaṇa ucyate || 17-141 ||  
  
kruddhā bhagavatī tasya kāmān iṣṭān nihanti vai |  
saṃkṣepeṇaiva deveśi śṛṇu pūjāvidhiṃ śive || 17-142 ||  
  
ādau ṛṣyādivinyāsaḥ karaśuddhistataḥ param |  
aṅgulīvyāpakanyāsau hṛdādinyāsa eva ca || 17-143 ||  
  
tālatrayaṃ ca digbandhaḥ prāṇāyāmastataḥ param |  
dhyānaṃ pūjā japaścaitat sarvatantreṣvayaṃ kramaḥ || 17-144 ||  
  
balidānaṃ tathā kāryaṃ yathāvat tantravedibhiḥ |  
pūjayed bhairavaṃ durgāṃ tathā caiva maheśvarīm || 17-145 ||  
  
vṛṣabhaṃ nandinaṃ caiva atiyatnena pūjayet |  
mahākālṃ yajed dhīmān sarvāgamaviśāradaḥ || 17-146 ||  
  
cakrarājaṃ pūjayitvā sarvasiddhīśvaro bhavet |  
ādau liṅgaṃ mahādevaṃ pūjayed yatnataḥ śive || 17-147 ||  
  
tasmiṃścaiva hi samaye sveṣṭadevaṃ prapūjayet |  
tasmād nirmālyapuṣpaṃ ca gṛhṇīyād bhaktibhāvataḥ || 17-148 ||  
  
(p. 202) iṣṭapūjāṃ vinā liṅganirmālyaṃ ca niṣidhyate |  
  
  
iti śrībṛhannīlatantre bhairavabhairavīsaṃvāde (kālīdhyānādipūjā   
kuṇḍamekhalāyoninirṇaya agnikāryādinirūpaṇaṃ) saptadaśaḥ paṭalaḥ || 17 ||  
  
  
  
  
  
atha  
  
aṣṭādaśaḥ paṭalaḥ |  
  
śrīdevyuvāca |  
  
  
deva deva mahādeva sṛṣṭisthityantakāraka |  
prasaṅgena mahādevyā vistaraṃ kathitaṃ mayi || 18-1 ||  
  
devyā nīlasarasvatyāḥ sahasraṃ parameśvara |  
nāmnāṃ śrotuṃ maheśāna prasādaḥ kriyatāṃ mayi |  
kathayasva mahādeva yadyahaṃ tava vallabhā || 18-2 ||  
  
  
śrībhairava uvāca |  
  
  
sādhu pṛṣṭaṃ mahādevi sarvatantreṣu gopitam |  
nāmnāṃ sahasraṃ tārāyāḥ kathituṃ naiva śakyate || 18-3 ||  
  
prakāśāt siddhihāniḥ syāt śriyā ca parihīyate |  
prakāśayati yo mohāt ṣaṇmāsād mṛtyumāpnuyāt || 18-4 ||  
  
(p. 203) akathyaṃ parameśāni akathyaṃ caiva sundari |  
kṣamasva varade devi yadi sneho'sti māṃ prati || 18-5 ||  
  
sarvasvaṃ śṛṇu he devi sarvāgamavidāṃ vare [śive kha pāṭhaḥ |] |  
dhanasāraṃ mahādevi goptavyaṃ parameśvari || 18-6 ||  
  
āyurgopyaṃ gṛhacchidraṃ gopyaṃ na pāpabhāg bhavet |  
sugopyaṃ parameśāni gopanāt siddhimaśnute || 18-7 ||  
  
prakāśāt kāryahāniśca prakāśāt pralayaṃ bhavet |  
tasmād bhadre maheśāni na prakāśyaṃ kadācana || 18-8 ||  
  
iti devavacaḥ śrutvā devī paramasundarī |  
vismitā parameśānī viṣaṇā tatra jāyate || 18-9 ||  
  
śṛṇu he parameśāna kṛpāsāgarapāraga |  
tava sneho mahādeva mayi nāstyatra niścitam || 18-10 ||  
  
bhadraṃ bhadraṃ mahādeva iti kṛtvā maheśvarī |  
vimukhībhūya deveśī tatrāste śailajā śubhā || 18-11 ||  
  
vilokya vimukhīṃ devīṃ mahādevo maheśvaraḥ |  
prahasya parameśānīṃ pariṣvajya priyāṃ kathām || 18-12 ||  
  
kathayāmāsa tatraiva mahādevyai maheśvari |  
mama sarvasvarūpā tvaṃ jānīhi naganandini || 18-13 ||  
  
tvāṃ vināhaṃ mahādevi pūrvoktaśavarūpavān |  
kṣamasva paramānande kṣamasva naganandini || 18-14 ||  
  
yathā prāṇo maheśāni dehe tiṣṭhati sundari |  
tathā tvaṃ jagatāmādye caraṇe patito'smyaham || 18-15 ||  
  
iti matvā mahādevi rakṣa māṃ tava kiṅkaram |  
tato devī maheśānī trailokyamohinī śivā || 18-16 ||  
  
(p. 204) mahādevaṃ pariṣvajya prāha gadgadayā girā |  
sadā dehasvarūpāhaṃ dehī tvaṃ parameśvara || 18-17 ||  
  
tathāpi vañcanāṃ kartuṃ māmitthaṃ vadasi priyam |  
mahādevaḥ punaḥ prāha bhairavi prāṇavallabhe || 18-18 ||  
  
nāmnāṃ sahasraṃ tārāyāḥ śrotumicchasyaśeṣataḥ |  
  
  
śrīdevyuvāca |  
  
  
na śrutaṃ parameśāna tārānāmasahasrakam |  
kathayasva mahābhāga satyaṃ paramasundaram || 18-19 ||  
  
  
(śrīpārvatyuvāca |)  
  
  
kathamīśāna sarvajña labhante siddhimuttamām |  
sādhakāḥ sarvadā yena tanme kathaya sundara || 18-20 ||  
  
yasmāt parataraṃ nāsti stotraṃ tantreṣu niścitam |  
sarvapāpaharaṃ divyaṃ sarvāpadvinivārakam || 18-21 ||  
  
sarvajñānakaraṃ puṇyaṃ sarvamaṅgalasaṃyutam |  
puraścaryāśataistulyaṃ stotraṃ sarvapriyaṅkaram || 18-22 ||  
  
vaśyapradaṃ māraṇadamuccāṭanapradaṃ mahat |  
nāmnāṃ sahasraṃ tārāyāḥ kathayasva sureśvara || 18-23 ||  
  
  
śrīmahādeva uvāca |  
  
  
nāmnāṃ sahasraṃ tārāyāḥ stotrapāṭhād bhaviṣyati |  
nāmnāṃ sahasraṃ tārāyāḥ kathayiṣyāmyaśeṣataḥ || 18-24 ||  
  
śṛṇu devi sadā bhaktyā bhaktānāṃ paramaṃ hitam |  
vinā pūjopahāreṇa vinā jā(pe?pye)na yat phalam || 18-25 ||  
  
tat phalaṃ sakalaṃ devi kathayiṣyāmi tacchṛṇu |  
  
oṃ a(syāḥ?sya) śrītārādevyā bhaktikulasarva(sva) nāmnaḥ (sahasranāma) (p.   
205) stotrasya, akṣobya ṛṣiḥ, bṛhatī  uṣṇik chandaḥ, śrī ugratārā   
śrīmadekajaṭā śrīnīlasarasvatī devatā, puruṣārthacatuṣṭayasiddhyarthe   
viniyogaḥ ||  
  
tārā rātrirmahārātrirkālarātrirmahāmatiḥ [kapālinī kha pāṭhaḥ |] |  
kālikā kāmadā māyā mahāmāyā mahāsmṛtiḥ [mahotsavā kha |] || 18-26 ||  
  
mahādānaratā yajñā yajñotsavavibhūṣitā |  
candravaktrā [vajrā ka |] cakorākṣī cārunetrā sulocanā || 18-27 ||  
  
trinetrā mahatī devī kuraṅgākṣī manoramā [harā kha |] |  
brāhmī nārāyaṇī jyotsnā cārukeśī sumūrdhajā || 18-28 ||  
  
vārāhī vāruṇī vidyā mahāvidyā maheśvarī |  
siddhā [piṅgā kha |] kuñcitakeśā ca mahāyajñasvarūpiṇī || 18-29 ||  
  
gaurī campakavarṇā ca kṛśāṅgī śivamohinī |  
sarvānandasvarūpā ca sarvaśaṅkaikatāriṇī [saṃkaṭa kha |] || 18-30 ||  
  
vidyānandamayī nandā bhadrakālī svarūpiṇī |  
gāyatrī sucaritrā ca kaulavrataparāyaṇā || 18-31 ||  
  
hiraṇyagarbhā bhūgarbhā mahāgarbhā sulocanī |  
himavattanayā divyā mahāmeghasvarūpiṇī || 18-32 ||  
  
jaganmātā jagaddhātrī jagatāmupakāriṇī |  
aindrī saumyā tathā ghorā [yāmyā kha |] vāruṇī mādhavī [vāyavī kha |] tathā   
|| 18-33 ||  
  
āgneyī vainateyī [nair-ṛtī caiva kha pāṭhaḥ |] ca aiśānī caṇḍikātmikā |  
sumerutanayā nityā sarveṣāmupakāriṇī || 18-34 ||  
  
(p. 206) lalajjihvā sarojākṣī muṇḍa[muktā ka |]srakparibhūṣitā |  
sarvānandamayī sarvā sarvānandasvarūpiṇī || 18-35 ||  
  
dhṛtirmedhā tathā lakṣmīḥ śraddhā pannagagāminī |  
rukmiṇī jānakī durgāmbikā satyavatī ratiḥ || 18-36 || 18-  
  
kāmākhyā kāmadā nandā nārasiṃhī sarasvatī |  
mahādevaratā caṇḍī caṇḍadordaṇḍakhaṇḍinī || 18-37 ||  
  
dīrghakeśī sukeśī ca piṅgakeśī mahākacā |  
bhavānī bhavapatnī (100) ca bhavabhītiharā satī [śacī kha |] || 18-38 ||  
  
paurandarī tathā viṣṇorjāyā māheśvarī tathā |  
sarveṣāṃ jananī vidyā [nityā kha |] cārvaṅgī daityanāśinī || 18-39 ||  
  
sarva [ghorarūpā kha |] rūpā maheśāni kāminī varavarṇinī |  
mahāvidyā mahāmāyā mahāmedhā mahotsavā || 18-40 ||  
  
virūpā viśvarūpā ca mṛḍānī mṛḍavallabhā |  
koṭicandrapratīkāśā śatasūryaprakāśinī || 18-41 ||  
  
jahnukanyā mahogrā ca pārvatī viśvamohinī |  
kāmarūpā maheśānī nityotsāhā manasvinī || 18-42 ||  
  
vaikuṇṭhanāthapatnī ca tathā śaṅkaramohinī |  
kāśyapī kamalā kṛṣṇā kṛṣṇarūpā ca kālinī || 18-43 ||  
  
māheśvarī vṛṣārūḍhā sarvavismayakāriṇī |  
mānyā mānavatī śuddhā kanyā himagirestathā || 18-44 ||  
  
aparṇā padmapatrākṣī nāgayajñopavītinī |  
mahāśaṅkhadharā kāntā kamanīyā nagātmajā || 18-45 ||  
  
brahmāṇī vaiṣṇavī śambhorjāyā gaṅgā jaleśvarī |  
bhāgīrathī manobuddhirnityā vidyāmayī tathā || 18-46 ||  
  
(p. 207) harapriyā girisutā harapatnī tapasvinī |  
mahāvyādhiharā devī mahāghorasvarūpiṇī || 18-47 ||  
  
mahāpuṇyaprabhā bhīmā madhukaiṭabhanāśinī |  
śaṅkhinī vajriṇī dhātrī tathā pustakadhāriṇī || 18-48 ||  
  
cāmuṇḍā capalā tuṅgā śumbadaityanikṛntanī |  
śāntirnidrā mahānidrā pūrṇanidrā ca reṇukā || 18-49 ||  
  
kaumārī kulajā kuntī [kānti kha |] kaulavrataparāyaṇā |  
vanadurgā sadācārā draupadī drupadātmajā || 18-50 ||  
  
yaśasvinī yaśasyā ca yaśodhātrī yaśaḥpradā |  
sṛṣṭirūpā mahāgaurī niśumbaprāṇanāśinī || 18-51 ||  
  
padminī (200) vasudhā pṛthvī rohiṇī vindhyavāsinī |  
śivaśaktirmahāśaktiḥ śaṅkhinī śaktinirgatā [nāśinī kha |] || 18-52 ||  
  
daityaprāṇaharā devī sarvarakṣaṇakāriṇī |  
kṣāntiḥ kṣemaṅkarī caiva buddhirūpā mahādhanā || 18-53 ||  
  
śrīvidyā bhairavi bhavyā bhavānī bhavanāśinī [bhaya kha |] |  
tāpinī bhāvinī sītā tīkṣṇatejaḥsvarūpiṇī || 18-54 ||  
  
dātrī dānaparā kālī durgā daityavibhūṣaṇā |  
mahāpuṇyapradā bhīmā madhukaiṭabhanāśinī || 18-55 ||  
  
padmā padmāvatī kṛṣṇā tuṣṭā puṣṭā tathorvaśī |  
vajriṇī vajrahastā ca tathā nārāyaṇī śivā || 18-56 ||  
  
khaḍginī khaḍgahastā ca khaḍgakharparadhāriṇī |  
devāṅganā devakanyā [mānyā kha pāṭhaḥ |] devamātā pulomajā || 18-57 ||  
  
sukhinī svargadātrī ca sarvasaukhyavivardhinī |  
śīlā śīlāvatī sūkṣmā sūkṣmākārā varapradā || 18-58 ||  
  
(p. 208) vareṇyā varadā vāṇī jñāninī jñānadā sadā [malā kha |] |  
ugrakālī mahākālī bhadrakālī ca dakṣiṇā || 18-59 ||  
  
bhṛguvaṃśasamudbhūtā bhārgavī bhṛguvallabhā |  
śūlinī śūlahastā ca kartrīkharparadhāriṇī || 18-60 ||  
  
mahāvaṃśasamudbhūtā mayūravaravāhanā |  
mahāśaṅkharatā raktā [śaktā kha pāṭhaḥ |] raktakharparadhāriṇī || 18-61 ||  
  
raktāmbaradharā rāmā ramaṇī suranāyikā |  
mokṣadā śivadā śyāmā madavibhramamantharā || 18-62 ||  
  
paramānandadā jyeṣṭhā yoginī gaṇasevitā |  
sārā jāmbavatī caiva satyabhāmā nagātmajā || 18-63 ||  
  
raudrā raudrabalā ghorā rudrasārāruṇātmikā |  
rudrarūpā mahāraudrī (300) raudradaityavināśinī || 18-64 ||  
  
kaumārī kauśikī caṇḍā [vidyā kha pāṭhaḥ |] kāladaityavināśinī |  
śambhupatnī śambhuratā śambujāyā mahodarī || 18-65 ||  
  
śivapatnī śivaratā śivajāyā śivapriyā |  
harapatnī hararatā harajāyā harapriyā || 18-66 ||  
  
madanāntakakāntā ca madanāntakavallabhā |  
girijā girikanyā ca girīśasya ca vallabhā || 18-67 ||  
  
bhūtā bhavyā bhavā spaṣṭā pāvanī parapālinī |  
adṛśyā ca vyaktarūpā iṣṭāniṣṭapravarddhinī || 18-68 ||  
  
acyutā pracyutaprāṇā pramadā vāsaveśvarī |  
apāṃnidhisamudbhūtā dhāriṇī ca pratiṣṭhitā || 18-69 ||  
  
udbhavā kṣobhaṇā kṣemā śrīgarbhā parameśvarī |  
kamalā puṣpadehā ca kāminī kañjalocanā || 18-70 ||  
  
(p. 209) śaraṇyā kamalā prītirvimalānandavardhinī |  
kapardinī karālā ca nirmalā devarūpiṇī || 18-71 ||  
  
udīrṇabhūṣaṇā bhavyā surasenā mahodarī |  
śrīmatī śiśirā navyā [nandā kha |] śiśirācalakanyakā || 18-72 ||  
  
suramānyā suraśreṣṭhā jyeṣṭhā prāṇeśvarī sthirā |  
tamoghnī dhvāntasaṃhantrī prayatātmā pativratā [pari kha |] || 18-73 ||  
  
pradyotinī rathārūḍhā sarvalokaprakāśinī |  
medhāvinī mahāvīryā haṃsī saṃsāratāriṇī || 18-74 ||  
  
praṇataprāṇināmārtihāriṇī daityanāśinī |  
ḍākinī śākinīdevī varakhaṭvāṅgadhāriṇī || 18-75 ||  
  
kaumudī kumudānandā [kundā kha pāṭha |] kaulikā kulajāmarā |  
garvitā guṇasaṃpannā nagajā khagavāhinī || 18-76 ||  
  
candrānanā mahogrā ca cārumūrdhajaśobhanā |  
manojñā mādhavī mānyā (400) mānanīyā satāṃ suhṛt || 18-77 ||  
  
jyeṣṭhā śreṣṭhā maghā puṣyā dhaniṣṭhā pūrvaphālgunī |  
raktabījanihantrī ca raktabījavināśinī || 18-78 ||  
  
caṇḍamuṇḍanihantrī ca caṇḍamuṇḍavināśinī |  
kartrī hartrī sukartrī ca vimalāmalavāhinī || 18-79 ||  
  
vimalā bhāskarī vīṇā mahiṣāsuraghātinī |  
kālindī yamunā vṛddhā surabhiḥ [yuvati kha pāṭhaḥ |] bālikā satī || 18-80 ||  
  
kauśalyā kaumudī maitrīrūpiṇī cāpyarundhatī |  
purārigṛhiṇī pūrṇā pūrṇānandasvarūpiṇī || 18-81 ||  
  
puṇḍarīkākṣapatnī ca puṇḍarīkākṣavallabhā |  
saṃpūrṇacandravadanā bālacandrasamaprabhā || 18-82 ||  
  
(p. 210) revatī ramaṇī citrā citrāmbaravibhūṣaṇāṃ |  
sītā vīṇāvatī caiva yaśodā vijayā priyā || 18-83 ||  
  
navapuṣpasamudbhūtā navapuṣpotsavotsavā |  
navapuṣpasrajāmālā mālyabhūṣaṇabhūṣitā [bhūṣitā kha |] || 18-84 ||  
  
navapuṣpasamaprāṇā navapuṣpotsavapriyā |  
pretamaṇḍalamadhyastā sarvāṅgasundarī śivā || 18-85 ||  
  
navapuṣpātmikā ṣaṣṭhī puṣpastavakamaṇḍalā |  
navapuṣpaguṇopetā śmaśāna[śarīra kha pāṭha |]bhairavapriyā || 18-86 ||  
  
kulaśāstrapradīpā ca kulamārgapravarddhinī |  
śmaśānabhairavī kālī bhairavī bhairavapriyā || 18-87 ||  
  
ānandabhairavī dhyeyā bhairavī kurubhairavī |  
mahābhairavasaṃprītā bhairavīkulamohinī || 18-88 ||  
  
śrīvidyābhairavī nītibhairavī guṇabhairavī |  
saṃmohabhairavī puṣṭibhairavī tuṣṭibhairavī || 18-89 ||  
  
saṃhārabhairavī sṛṣṭibhairavī sthitibhairavī |  
ānandabhairavī vīrā sundarī sthitisundarī || 18-90 ||  
  
guṇānandasvarūpā ca sundarī kālarūpiṇī |  
śrīmāyāsundarī saumyasundarī lokasundarī || 18-91 ||  
  
śrīvidyāmohinī buddhirmahābuddhisvarūpiṇī |  
mallikā hārarasikā hāra(a)lambanasundarī || 18-92 ||  
  
nīlapaṅkajavarṇā (500) ca nāgakesarabhūṣitā |  
japākusumasaṅkāśā japākusumaśobhitā || 18-93 ||  
  
priyā priyaṅkarī viṣṇordānavendravināśinī |  
jñāneśvarī jñānadātrī jñānānandapradāyinī || 18-94 ||  
  
(p. 211) guṇagauravasaṃpannā guṇaśīlasamanvitā |  
rūpayauvanasaṃpannā rūpayauvanaśobhitā || 18-95 ||  
  
guṇāśrayā guṇaratā guṇagauravasundarī |  
madirāmodamattā ca tāṭaṅkadvayaśobhitā || 18-96 ||  
  
vṛkṣamūlasthitā devī vṛkṣaśākhoparisthitā |  
tālamadhyāgranilayā vṛkṣamadhyanivāsinī || 18-97 ||  
  
svayambhūpuṣpasaṃkāśā svayambhūpuṣpadhāriṇī |  
svayambhūkusumaprītā svayambhūpuṣpaśobhinī || 18-98 ||  
  
svayambhūpuṣparasikā nagnā dhyānavatī sudhā |  
śukrapriyā[śukla kha pāṭhaḥ |] śukraratā śukramajjanatatparā || 18-99 ||  
  
pūrṇaparṇā suparṇā ca niṣparṇā pāpanāśinī |  
madirāmodasaṃpannā madirāmodadhāriṇī || 18-100 ||  
  
sarvāśrayā sarvaguṇā nandanandanadhāriṇī [nandakandala kha pāṭhaḥ |] |  
nārīpuṣpasamudbhūtā nārīpuṣpotsavotsavā || 18-101 ||  
  
nārīpuṣpasamaprāṇā nārīpuṣparatā mṛgī |  
sarvakālodbhavaprītā sarvakālodbhavotsavā || 18-102 ||  
  
caturbhujā daśabhujā aṣṭādaśabhujā tathā |  
dvibhujā ṣaḍbhujā prītā raktapaṅkajaśobhitā || 18-103 ||  
  
kauberī kauravī kauryā kurukullā kapālinī |  
sudīrghakadalījaṅghā rambhorū rāmavallabhā || 18-104 ||  
  
niśācarī niśāmūrtirniśācandrasamaprabhā |  
cāndrī cāndrakalā candrā cārucandranibhānanā || 18-105 ||  
  
(śro?sro)tasvatī srutimatī sarvadurgatināśinī |  
sarvādhārā sarvamayī sarvānandasvarūpiṇī || 18-106 ||  
  
(p. 212) sarvacakreśvarī sarvā sarvamantramayī śubhā |  
sahasranayanaprāṇā sahasranayanapriyā || 18-107 ||  
  
sahasraśīrṣā suṣamā [susamā kha pāṭhaḥ |] sadambhā sarvabhakṣikā |  
yaṣṭikā yaṣṭicakrasthā ṣadvargaphaladāyinī || 18-108 ||  
  
ṣaḍviṃśapadmamadhyasthā ṣaḍviṃśakulamadhyagā |  
hū/kāravarṇanilayā hū/kārākṣarabhūṣaṇā || 18-109 ||  
  
hakāravarṇanilayā hakārākṣarabhūṣaṇā |  
hāriṇī hāravalitā hārahīrakabhūṣaṇā || 18-110 ||  
  
hrīṃkārabījasahitā hrīṃkārairupaśobhitā (600) |  
kandarpasya kalā kundā kaulinī kuladarpitā || 18-111 ||  
  
ketakīkusumaprāṇā ketakīkṛtabhūṣaṇā |  
ketakīkusumāsaktā ketakīparibhūṣitā || 18-112 ||  
  
karpūrapūrṇavadanā mahāmāyā maheśvarī |  
kalā keliḥ kriyā kīrṇā kadambakusumotsukā || 18-113 ||  
  
kādambinī kariśuṇḍā [karigatiḥ kha pāṭhaḥ |] kuñjareśvaragāminī |  
kharvā sukhañjanayanā khañjanadvandvabhūṣaṇā || 18-114 ||  
  
khadyota iva durlakṣā khadyota iva cañcalā |  
mahāmāyā jgaddhātrī gītavādyapriyā ratiḥ || 18-115 ||  
  
gaṇeśvarī gaṇejyā ca guṇapūjyā guṇapradā |  
guṇāḍhyā guṇasaṃpannā guṇadātrī guṇātmikā || 18-116 ||  
  
gurvī gurutarā gaurī gāṇapatyaphalapradā |  
mahāvidyā mahāmedhā tulinī gaṇamohinī || 18-117 ||  
  
bhavyā bhavapriyā bhāvyā bhāvanīyā bhavātmikā |  
ghargharā ghoravadanā ghoradaityavināśinī || 18-118 ||  
  
(p. 213) ghorā ghoravatī ghoṣyā [ghoṣā kha |] ghoraputrī ghanācalā [ghanālayā   
kha |] |  
carcarī cārunayanā cāruvaktrā caturguṇā || 18-119 ||  
  
caturvedamayī caṇḍī candrāsyā caturānanā |  
calaccakoranayanā calatkhañjanalocanā || 18-120 ||  
  
caladambhojanilayā caladambhojaśobhitā [locanā kha pāṭhaḥ |] |  
chatrī chatrapriyā chatrā chatracāmaraśobhitā || 18-121 ||  
  
chinnachadā chinnaśirāśchinnanāsā chalātmikā |  
chalāḍhyā chalasaṃtrastā chalarūpā chalasthirā || 18-122 ||  
  
chakāravarṇanilayā chakārāḍhyā chalapriyā |  
chadminī chadmaniratā chadmacchadmanivāsinī || 18-123 ||  
  
jagannāthapriyā jīvā jaganmuktikarī matā |  
jīrṇā jīmūtavanitā jīmūtairupaśobhitā || 18-124 ||  
  
jāmātṛvaradā jambhā jamalārjunabhañjinī |  
jharjharī jhākṛtirjhallī jharī (700) jharjharikā tathā || 18-125 ||  
  
ṭaṅkārakāriṇī ṭīkā sarvaṭaṅkārakāriṇī |  
ṭhaṃkarāṅgī ḍamarukā ḍākārā ḍamarupriyā || 18-126 ||  
  
ḍhakkārāvaratā nityā tulasī maṇibhūṣitā |  
tulā ca tolikā tīrṇā tārā tāraṇikā tathā || 18-127 ||  
  
tantravijñā tantraratā tantravidyā ca tantradā |  
tāntrikī tantrayogyā ca tantrasārā ca tantrikā || 18-128 ||  
  
tantradhārī tantrakarī sarvatantrasvarūpiṇī |  
tuhināṃśusamānāsyā tuhināṃśusamaprabhā || 18-129 ||  
  
tuṣārākaratulyāṅgī tuṣārādhārasundarī |  
tantrasārā tantrakaro tantrasārasvarūpiṇī || 18-130 ||  
  
(p. 214) tuṣāradhāmatulyāsyā tuṣārāṃśusamaprabhā |  
tuṣārādrisutā tārkṣyā tārāṅgī tālasundarī || 18-131 ||  
  
tārasvareṇa sahitā tārasvaravibhūṣitā |  
thakārakūṭanilayā thakārākṣaramālinī || 18-132 ||  
  
dayāvatī dīnaratā duḥkhadāridryanāśinī |  
daurbhāgyaduḥkhadalinī daurbhāgyapadanāśinī || 18-133 ||  
  
duhitā dīnabandhuśca dānavendravināśinī |  
dānapātrī dānaratā dānasaṃmānatoṣitā || 18-134 ||  
  
dāntyādisevitā dāntā dayā dāmodarapriyā |  
dadhīcivaradā tuṣṭā dānavendravimardinī || 18-135 ||  
  
dīrghanetrā dīrghakacā dīrghanāsā ca dīrghikā |  
dāridryaduḥkhasaṃnāśā dāridryaduḥkhanāśinī || 18-136 ||  
  
dāmbhikā danturā dambhā dambhāsuravarapradā |  
dhanadhānyapradā dhanyā dhaneśvaradhanapradā || 18-137 ||  
  
dharmapatnī dharmaratā dharmādharmavināśinī [pravardhinī kha |] |  
dharmiṇī dharmikā dharmyā dharmādharmavivarddhinī || 18-138 ||  
  
dhaneśvarī dharmaratā dharmānandapravarddhinī |  
dhanādhyakṣā dhanaprītā dhanāḍhyā dhanatoṣitā || 18-139 ||  
  
dhīrā dhairyavatī dhiṣṇyā dhavalāmbhojasaṃnibhā [sava kha pāṭhaḥ |] |  
dhariṇī dhāriṇī dhātrī dhūraṇī dharaṇī dharā (800) || 18-140 ||  
  
dhārmikā dharmasahitā dharmanindakavarjitā |  
navīnā nagajā nimnā nimnanābhirnageśvarī || 18-141 ||  
  
nūtanāmbhojanayanā navīnāmbhojasundarī |  
nāgarī nagarajyeṣṭhā nagarājasutā nagā || 18-142 ||  
  
(p. 215) nāgarājakṛtatoṣā nāgarājavibhūṣitā |  
nāgeśvarī nāgarūḍhā nāgarājakuleśvarī || 18-143 ||  
  
navīnendukalā nāndī nandikeśvaravallabhā |  
nīrajā nīrajākṣī ca nīrajadvandvalocanā || 18-144 ||  
  
nīrā nīrabhavā vāṇī nīranirmaladehinī |  
nāgayajñopavītāḍhyā nāgayajñopavītikā || 18-145 ||  
  
nāgakesarasaṃtuṣṭā nāgakesaramālinī |  
navīnaketakīkunda  mallikāmbhojabhūṣitā || 18-146 ||  
  
nāyikā nāyakaprītā nāyakapremabhūṣitā |  
nāyakapremasahitā nāyakapremabhāvitā || 18-147 ||  
  
nāyakānandanilayā nāyakānandakāriṇī |  
narmakarmaratā nityaṃ narmakarmaphalapradā || 18-148 ||  
  
narmakarmapriyā narmā narmakarmakṛtālayā |  
narmaprītā narmaratā narmadhyānaparāyaṇā || 18-149 ||  
  
pauṣṇapriyā ca pauṣpejyā puṣpadāmavibhūṣitā |  
puṇyadā pūrṇimā pūrṇā koṭipuṇyaphalapradā || 18-150 ||  
  
purāṇāgamagopyā ca purāṇāgamagopitā |  
purāṇagocarā pūrṇā pūrvā prauḍhā vilāsinī || 18-151 ||  
  
prahlādahṛdayāhlādagehinī puṇyacāriṇī |  
phālgunī phālgunaprītā phālgunapredhāriṇī || 18-152 ||  
  
phālgunapremadā caiva phaṇirājavibhūṣitā |  
phaṇikāñcī phaṇiprītā phaṇihāravibhūṣitā || 18-153 ||  
  
phaṇīśakṛtasarvāṅgabhūṣaṇā phaṇihāriṇī |  
phaṇiprītā phaṇiratā phaṇikaṅkaṇadhāriṇī || 18-154 ||  
  
(p. 216) phaladā triphalā śaktā phalābharaṇabhūṣitā |  
phakārakūṭasarvāṅgī phālgunānandavarddhinī || 18-155 ||  
  
vāsudevaratā vijñā vijñavijñānakāriṇī |  
vīṇāvatī balākīrṇā bālapīyūṣarocikā || 18-156 ||  
  
bālāvasumatī vidyā vidyāhāravibhūṣitā |  
vidyāvatī vaidyapadaprītā vaivasvatī baliḥ || 18-157 ||  
  
balividhvaṃsinī caiva varāṅgasthā (900) varānanā |  
viṣṇorvakṣaḥsthalasthā ca vāgvatī vindhyavāsinī || 18-158 ||  
  
bhītidā bhayadā bhānoraṃśujālasamaprabhā |  
bhārgavejyā bhṛgoḥ pūjyā bharadvāranamaskṛtā || 18-159 ||  
  
bhītidā bhayasaṃhantrī bhīmākārā ca sundarī |  
māyāvatī mānaratā mānasaṃmānatatparā || 18-160 ||  
  
mādhavānandadā mādhvī madirāmuditekṣaṇā |  
mahotsavaguṇopetā mahatī ca mahadguṇā || 18-161 ||  
  
madirāmodaniratā madirāmajjane ratā |  
yaśodharī yaśovidyā yaśodānandavarddhinī || 18-162 ||  
  
yaśaḥkarpūradhavalā yaśodāmavibhūṣitā |  
yamarājapriyā [svasā kha pāṭhaḥ |] yogamārgānandapravarddhinī || 18-163 ||  
  
yamasvasā ca yamunā yogamārgapravarddhinī |  
yādavānandakartrī ca yādavānandavarddhinī || 18-164 ||  
  
yajñaprītā yajñamayī yajñakarmavibhūṣitā |  
rāmaprītā rāmaratā rāmatoṣaṇatatparā || 18-165 ||  
  
rājñī rājakulejyā ca rājarājeśvarī ramā |  
ramaṇī rāmaṇī ramyā rāmānandapradāyinī || 18-166 ||  
  
(p. 217) rajanīkarapūrṇāsyā raktotpalavilocanā |  
lāṅgalipremasaṃtuṣṭā lāṅgalipraṇayapriyā || 18-167 ||  
  
lākṣāruṇā ca lalanā līlā līlāvatī layā |  
laṅkeśvaraguṇaprītā laṅkeśavaradāyinī || 18-168 ||  
  
lavaṅgīkusumaprītā lavaṅgakusumasrajā [motsukā kha |] |  
dhātā vivasvadgṛhiṇī vivasvatpremadhāriṇī || 18-169 ||  
  
śavoparisamāsīnā śavavakṣaḥsthalasthitā |  
śaraṇāgatarakṣitrī śaraṇyā śrīḥ śaradguṇā || 18-170 ||  
  
ṣaṭkoṇamadhyamadhyasthā [cakra kha pāṭhaḥ |] saṃpada(ha?rtha)niṣevitā |  
hū/kārākāriṇī devī hū/kārarūpaśobhitā || 18-171 ||  
  
kṣemaṅkarī tathā kṣemā kṣemadhāmavivarddhinī |  
kṣemāmnāyā tathājñā ca iḍā iśvaravallabhā || 18-172 ||  
  
ugradakṣā tathā cogrā akārādisvarodbhavā |  
ṛkāravarṇakūṭasthā ṝkārasvarabhūṣitā || 18-173 ||  
  
ekārā ca tathā caikā ekārākṣaravāsitā |  
aiṣṭā caiṣā tathā cauṣā aukārākṣaradhāriṇī || 18-174 ||  
  
aṃ aḥkārasvarūpā ca sarvāgamasugopitā (1000) |  
ityetat kathitaṃ devi tārānāmasahasrakam || 18-175 ||  
  
ya idaṃ paṭhati stotraṃ pratyahaṃ bhaktibhāvataḥ |  
divā vā yadi vā rātrau sandhyayorubhayorapi || 18-176 ||  
  
stavarājasya pāṭhena rājā bhavati kiṅkaraḥ |  
sarvāgameṣu pūjyaḥ syāt sarvatantre svayaṃ haraḥ || 18-177 ||  
  
śivasthāne śmaśāne ca śūnyāgāre catuṣpathe |  
ya paṭhecchṛṇuyād vāpi sa yogī nātra saṃśayaḥ || 18-178 ||  
  
(p. 218) yāni nāmāni santyasmin prasaṅgād muravairiṇaḥ |  
grāhyāṇi tāni kalyāṇi nānyānyapi [tu kha pāṭhaḥ |] kadācana || 18-179 ||  
  
harernāma na gṛhṇīyād na spṛśet tulasīdalam |  
nānyacintā prakartavyā nānyanindā kadācana || 18-180 ||  
  
sindūrakaravīrādyaiḥ puṣpairlohitakaistathā |  
yo'rcayed bhaktibhāvena tasyāsādhyaṃ na kiñcana || 18-181 ||  
  
vātastambhaṃ jalastambhaṃ gatistambhaṃ vivasvataḥ |  
vahneḥ stambhaṃ [śaityaṃ kha pāṭhaḥ |] karotyeva stavasyāsya prakīrtanāt || 18-  
182 ||  
  
śriyamākarṣayet [pate kha pāṭhaḥ |] tūrṇamānṛṇyaṃ jāyate haṭhāt |  
yathā tṛṇaṃ dahed vahnistathārīn mardayet kṣaṇāt || 18-183 ||  
  
mohayed rājapatnīśca devānapi vaśaṃ nayet |  
yaḥ paṭhet śṛṇuyād vāpi ekacittena sarvadā || 18-184 ||  
  
dīrghāyuśca sukhī vāgmī vāṇī tasya vaśaṅkarī |  
sarvatīrthābhiṣekeṇa gayāśrāddhena yat phalam || 18-185 ||  
  
tatphalaṃ labhate satyaṃ yaḥ paṭhedekacittataḥ |  
yeṣāmārādhane śraddhā ye tu sādhitumudyatāḥ || 18-186 ||  
  
teṣāṃ kṛtitvaṃ sarvaṃ syād gatirdevi parā ca sā |  
ṛtuyuktalatāgāre sthitvā daṇḍena tāḍayet || 18-187 ||  
  
japtvā stutvā ca bhaktyā ca gacched vai tāriṇīpadam |  
aṣṭamyāṃ ca caturdaśyāṃ navamyāṃ śanivāsare || 18-188 ||  
  
saṃkrāntyāṃ maṇḍale rātrau amāvāsyāṃ ca yo'rcayet |  
varṣaṃ vyāpya ca deveśi tasyādhīnāśca siddhayaḥ || 18-189 ||  
  
sutahīnā ca yā nārī daurbhāgyāmayapīḍitā |  
vandhyā vā kākavandhyā vā mṛtagarbhā ca yāṅganā || 18-190 ||  
  
(p. 219) dhanadhānyavihīnā ca rogaśokākulā ca yā |  
sāpi caitad mahādevi bhūrjapatre lekhāpayet [likhet tataḥ kha pāṭhaḥ |] || 18-191 ||  
  
savye bhuje ca badhnīyāt sarvasaukhyavatī bhavet |  
evaṃ pumānapi prāyo duḥkhena paripīḍitaḥ || 18-192 ||  
  
sabhāyāṃ vyasane ghore vivāde śatrusaṃkaṭe |  
caturaṅge ca tathā yuddhe sarvatrāpat[ari kha pāṭha]prapīḍite || 18-193 ||  
  
smaraṇādeva kalyāṇi saṃkṣayaṃ yānti dūrataḥ |  
pūjanīyaṃ prayatnena śūnyāgāre śivālaye || 18-194 ||  
  
bilvamūle śmaśāne ca taṭe vā kulamaṇḍale |  
śarkarāsavasaṃyuktairbhaktairdugdhaiḥ sapāyasaiḥ || 18-195 ||  
  
apūpāpiṣṭasaṃyuktairnaivedyaiśca yathocitaiḥ |  
niveditaṃ ca yaddravyaṃ bhoktavyaṃ ca vidhānataḥ || 18-196 ||  
  
tanna ced bhujyate mohād bhoktuṃ necchanti devatāḥ |  
anenaiva vidhānena yo'rcayet parameśvarīm || 18-197 ||  
  
sa bhūmivalaye devi sākṣādīśo na saṃśayaḥ |  
mahāśaṅkhena deveśi sarvaṃ kāryaṃ japādikam || 18-198 ||  
  
kulasarvasvakasyaivaṃ prabhāvo varṇito mayā |  
na śakyate samākhyātuṃ varṣakoṭiśatairapi || 18-199 ||  
  
kiñcid mayā ca cāpalyāt kathitaṃ parameśvari |  
janmāntarasahasreṇa varṇituṃ naiva śakyate || 18-200 ||  
  
kulīnāya pradātavyaṃ tārābhaktiparāya ca |  
anyabhaktāya no deyaṃ vaiṣṇavāya viśeṣataḥ || 18-201 ||  
  
kulīnāya mahecchāya bhaktiśraddhāparāya ca |  
mahātmane sadā deyaṃ parīkṣitaguṇāya ca || 18-202 ||  
  
(p. 220) nābhaktāya pradātavyaṃ pathyantaraparāya ca |  
na deyaṃ devadeveśi gopyaṃ sarvāgameṣu ca || 18-203 ||  
  
pūjājapavihīnāya strīsurānindakāya ca |  
na stavaṃ darśayet kvāpi saṃdarśya śivahā bhavet || 18-204 ||  
  
paṭhanīyaṃ sadā devi sarvāvasthāsu sarvadā |  
yaḥ stotraṃ kulanāyike pratidinaṃ bhaktyā paṭhed mānavaḥ   
sa syādvittacayairdhaneśvarasamo vidyāmadairvākpatiḥ |  
saundaryeṇa ca mūrtimān manasijaḥ kīrtyā ca nārāyaṇaḥ   
śaktyā śaṅkara eva saukhya[śaurya |]vibhavairbhūmeḥ patirnānyathā || 18-205 ||  
  
iti te kathitaṃ guhyaṃ tārānāmasahasrakam |  
asmāt parataraṃ stotraṃ nāsti tantreṣu niścayaḥ || 18-206 ||  
  
  
iti śrībṛhannīlatantre bhairavabhairavīsaṃvāde (tārāsahasranāmanirūpaṇaṃ)   
aṣṭādaśaḥ paṭalaḥ || 18 ||  
  
  
  
  
  
atha  
  
ekonaviṃśaḥ paṭalaḥ |  
  
  
śrībhairava uvāca |  
  
  
atha vakṣye maheśāni kavacaṃ paramādbhutam |  
yajjñātvā sādhakāḥ sarve avaśyaṃ muktimāpnuyuḥ || 19-1 ||  
  
(p. 221) śrūyatāṃ paramaṃ guhyaṃ kavacaṃ manmukhiditam |  
japāddhi sarvakalyāṇaṃ jāyate nātra saṃśayaḥ || 19-2 ||  
  
aprakāśyaṃ mahādevi tava snehāt prakāśitam |  
uddhṛtaṃ sārabhūtānāṃ sārāt sārataraṃ param || 19-3 ||  
  
kavacaṃ dhārayed yastu paṭhed vā bhaktibhāvataḥ |  
sa śivaḥ sa ca vidyeśaḥ sa ca yogī na saṃśayaḥ || 19-4 ||  
  
kavacena vinā devi yo'rcayet tāriṇīṃ parām |  
kalpakoṭiśatenāpi na siddhirjāyate priye || 19-5 ||  
  
brahmaviṣṇuśivānāṃ ca bījaṃ rakṣatu mūlakam |  
tadeva śaktimūlaṃ ca liṅgaṃ rakṣatu yatnataḥ || 19-6 ||  
  
maṇipūraṃ sadā pātu vadhūbījamaśeṣataḥ |  
anāhataṃ varmabījaṃ pātu me sarvasarvataḥ || 19-7 ||  
  
astrādi sarvadā pātu viśuddhaṃ kaṇṭhadeśakam |  
śeṣaṃ hi pātu me nityamājñāsthānaṃ dvipatrakam || 19-8 ||  
  
śīrṣaṃ pātu sadā tārā jaṭā pātu sadānanam |  
nīlāsarasvatī pātu hṛdayaṃ me sadā punaḥ || 19-9 ||  
  
mūlādhāraṃ sadā pātu mahānīlasarasvatī |  
akṣobhyaḥ pātu sarvāṅgaṃ bṛhatī pātu bhālakam || 19-10 ||  
  
ugratārā devatā me śaṅkhaṃ rakṣatu sarvadā |  
karṇau (tu)me sadā pātu hrīṃ bījaṃ tadaśeṣataḥ || 19-11 ||  
  
stanadvayaṃ sadā pātu hūṃśaktirvighnaghātakaḥ |  
rasanāṃ me sadā pātu lakṣmīrdevī ca śāśvatī || 19-12 ||  
  
rasanāgraṃ sadā pātu sarasvatī prayatnataḥ |  
ratiḥ pātu sadā bījaṃ prītirme vadanaṃ sadā || 19-13 ||  
  
(p. 222) kīrtiḥ kīrtiṃ sadā pātu śāntiḥ śāntiṃ sadāvatu |  
puṣṭirme pātu puṣṭiṃ ca tuṣṭistuṣṭiṃ sadāvatu || 19-14 ||  
  
vairocanaḥ sadā pātu śaṅkhaṃ ca śaṅkhapāṇḍuraḥ |  
pāṇḍuro me sadā guhyaṃ pātu nityaṃ ca sarvaśaḥ || 19-15 ||  
  
padmanābhaḥ sadā pātu nābhiṃ me daśapatrikām |  
asitāṅgaḥ pātu liṅgaṃ nāmakaḥ pātu karṇakau || 19-16 ||  
  
māmakaḥ pātu me bāhū hastau pātu maheśvarī |  
tārā [tārako kha pāṭhaḥ |] me pātu satataṃ pṛṣṭhaṃ padmāntako mama || 19-17   
||  
  
pārśvaṃ me ca sadā (pā(tu?tāṃ)yamāntakavadāntakau |  
caraṇau me sadā pātāṃ vighnāntanarakāntakau || 19-18 ||  
  
tārā me pātu satataṃ aṣṭāṅgaṃ parameśvarī |  
itīdaṃ kavacaṃ devi kathitaṃ manmukhoditam || 19-19 ||  
  
pramādāt parameśāni na prakāśyaṃ kadācana |  
yoginībhistadā hanyāt svayaṃ ca vadhakāriṇī || 19-20 ||  
  
yadi bhāgyavaśād devi labdhaṃ sādhakasattamaiḥ |  
tadā tasya mahāsiddhirjāyate devi niścitam || 19-21 ||  
  
niṣeddhebhyo na dātavyaṃ na prakāśyaṃ kadācana |  
yadi dadyād niṣiddhebhyo tadā mṛtyumavāpnuyāt || 19-22 ||  
  
dadyāt śāntāya śiṣyāya tantramantrayutāya ca |  
gurubhaktiyutāyaiva tatra siddhiranuttamā || 19-23 ||  
  
rahasyaṃ kathitaṃ sarvamanantaphaladāyakam |  
goptavyaṃ parameśāni na prakāśyaṃ kadācana || 19-24 ||  
  
kavacena vinā devi yo'rcayet tāriṇīṃ śivām |  
tamaśnāti mahogrā sā yoginībhiḥ suniścitam || 19-25 ||  
  
(p. 223) iti te kathitaṃ guhyaṃ kavacaṃ devi durlabham |  
atha vakṣye maheśāni gopanīyaṃ prayatnataḥ || 19-26 ||  
  
guptamantraṃ guptajāpaṃ śṛṇuṣva ka(ma)lānane |  
mahāśaktiṃ samuddhṛtya mātaṅgīṃ parameśvarīm || 19-27 ||  
  
vahnibījaṃ maheśāni bījatrayamudāhṛtam |  
bījatrayātmakaṃ mantraṃ sarvasārasvatapradam || 19-28 ||  
  
ekādaśasahasraṃ tu puraścaraṇamiṣyate |  
homayet taddaśāṃśena daśāṃśenaiva tarpaṇam || 19-29 ||  
  
abhiṣekaṃ daśāṃśena bhojayed brāhmaṇān daśa |  
madhūni pāyasaṃ caiva mahājyaṃ ca maheśvari || 19-30 ||  
  
juhuyād bhaktibhāvena sarvatantreṣu gopitam |  
anena mantrarājena sādhayet tāriṇīṃ śubhām || 19-31 ||  
  
tataḥ siddho mahādevi bhavatyeva maheśvari |  
yuvatīyonideśe tu hastamāropya sundari || 19-32 ||  
  
uttarāsyo maheśāni bhūtvā paramasundarīm |  
tāriṇīṃ bhāvayed devi manasā kāmamohinīm || 19-33 ||  
  
saṃbhāvya parameśāni yonimadhye maheśvari |  
tatra mukhaṃ samānīya japedaṣṭottaraṃ śatam || 19-34 ||  
  
siddhamantrī maheśāni jāyate nātra saṃśayaḥ |  
pañcadinaprayogena kubera iva jāyate || 19-35 ||  
  
sarvaiśvaryayuto bhūtvā viharet kṣitimaṇḍale |  
aṣṭottaraśataṃ japyaṃ stanamardanapūrvakam || 19-36 ||  
  
kṣipet liṅgaṃ yonigarte laghu śīrṣe ca mastakam |  
ghātāghātena deveśi śukramutsārya sundari || 19-37 ||  
  
(p. 224) vāmahaste tadādhāya tilakaṃ kārayed yadi |  
sarvasaṃpattimān bhūtvā modate pṛthivītale || 19-38 ||  
  
rājāno'pi ca dāsatvaṃ bhajante kiṃ pare janāḥ |  
tasya pādapadmadvandvaṃ rā(jñaḥ?jñāṃ)kirīṭabhūṣaṇam || 19-39 ||  
  
sabhāyāṃ jāyate devi bṛhaspatirivāparaḥ |  
iti te kathitaṃ guptamantrajāpaṃ mahādhanam || 19-40 ||  
  
mantrarājaṃ mahādevi kathitaṃ nagandini |  
gopanīyaṃ paśoragre siddhamantraṃ sadā śive || 19-41 ||  
  
  
iti śrībṛhannīlatantre bhairavabhairavīsaṃvāde (tārākavaca   
guptamantranirūpaṇaṃ) ekonaviṃśaḥ paṭalaḥ || 19 ||  
  
  
  
  
  
atha  
  
viṃśaḥ paṭalaḥ |  
  
  
śrīdevyuvāca |  
  
  
sarvaṃ saṃsūcitaṃ deva nāmnāṃ śataṃ maheśvara |  
yatnaiḥ śatairmahādeva mayi nātra prakāśitam || 20-1 ||  
  
paṭhitvā parameśāna haṭhāt siddhyati sādhakaḥ |  
nāmnāṃ śataṃ mahādeva kathayasva samāsataḥ || 20-2 ||  
  
  
(p. 225) śrībhairava uvāca |  
  
  
śṛṇu devi pravakṣyāmi bhaktānāṃ hitakārakam |  
yajjñātvā sādhakāḥ sarve jīvanmuktimupāgatāḥ || 20-3 ||  
  
kṛtārthāste hi vistīrṇā yānti devīpure svayam |  
nāmnāṃ śataṃ pravakṣyāmi japāt sa(a)rvajñadāyakam || 20-4 ||  
  
nāmnāṃ sahasraṃ saṃtyajya nāmnāṃ śataṃ paṭhet sudhīḥ |  
kalau nāsti maheśāni kalau nānyā gatirbhavet || 20-5 ||  
  
śṛṇu sādhvi varārohe śataṃ nāmnāṃ purātanam |  
sarvasiddhikaraṃ puṃsāṃ sādhakānāṃ sukhapradam || 20-6 ||  
  
tāriṇī tārasaṃyogā mahātārasvarūpiṇī |  
tārakaprāṇahartrī ca tārānandasvarūpiṇī || 20-7 ||  
  
mahānīlā maheśānī mahānīlasarasvatī |  
ugratārā satī sādhvī bhavānī bhavamocinī || 20-8 ||  
  
mahāśaṅkharatā bhīmā śāṅkarī śaṅkarapriyā |  
mahādānaratā caṇḍī caṇḍāsuravināśinī || 20-9 ||  
  
candravadrūpavadanā cārucandramahojjvalā |  
ekajaṭā kuraṅgākṣī varadābhayadāyinī || 20-10 ||  
  
mahākālī mahādevī guhyakālī varapradā |  
mahākālaratā sādhvī mahaiśvaryapradāyinī || 20-11 ||  
  
muktidā svargadā saumyā saumyarūpā surārihā |  
śaṭhavijñā mahānādā kamalā bagalāmukhī || 20-12 ||  
  
mahāmuktipradā kālī kālarātrisvarūpiṇī |  
sarasvatī saricśreṣṭhā svargaṅgā svargavāsinī || 20-13 ||  
  
himālayasutā kanyā kanyārūpavilāsinī |  
śavoparisamāsīnā muṇḍamālāvibhūṣitā || 20-14 ||  
  
(p. 226) digambarā patiratā viparītaratāturā |  
rajasvalā rajaḥprītā svayambhūkusumapriyā || 20-15 ||  
  
svayambhūkusumaprāṇā svayambhūkusumotsukā |  
śivaprāṇā śivaratā śivadātrī śivāsanā || 20-16 ||  
  
aṭṭahāsā ghorarūpā nityānandasvarūpiṇī |  
meghavarṇā kiśorī ca yuvatīstanakuṅkumā || 20-17 ||  
  
kharvā kharvajanaprītā maṇibhūṣitamaṇḍanā |  
kiṅkiṇīśabdasaṃyuktā nṛtyantī raktalocanā || 20-18 ||  
  
kṛśāṅgī kṛsaraprītā śarāsanagatotsukā |  
kapālakharparadharā pañcāśanmuṇḍamālikā || 20-19 ||  
  
havyakavyapradā tuṣṭiḥ puṣṭiścaiva varāṅganā |  
śāntiḥ kṣāntirmano buddhiḥ sarvabījasvarūpiṇī || 20-20 ||  
  
ugrāpatāriṇī tīrṇā nistīrṇaguṇavṛndakā |  
rameśī ramaṇī ramyā rāmānandasvarūpiṇī || 20-21 ||  
  
rajanīkarasaṃpūrṇā raktotpalavilocanā (100) |  
iti te kathitaṃ divyaṃ śataṃ nāmnāṃ maheśvari || 20-22 ||  
  
prapaṭhed bhaktibhāvena tāriṇyāstāraṇakṣamam |  
sarvāsuramahānādastūyamānamanuttamam || 20-23 ||  
  
ṣaṇmāsād mahadaiśvaryaṃ labhate parameśvari |  
bhūmikāmena japtavyaṃ vatsarāttāṃ labhet priye || 20-24 ||  
  
dhanārthī prāpnuyādarthaṃ mokṣārthī mokṣamāpnuyāt |  
dārārthī prāpnuyād dārān sarvāgama(puro?praco)ditān || 20-25 ||  
  
aṣṭamyāṃ ca śatāvṛttyā prapaṭhed yadi mānavaḥ |  
satyaṃ siddhyati deveśi saṃśayo nāsti kaścana || 20-26 ||  
  
iti satyaṃ punaḥ satyaṃ satyaṃ satyaṃ maheśvari |  
(p. 227) asmāt parataraṃ nāsti stotramadhye na saṃśayaḥ || 20-27 ||  
  
nāmnāṃ śataṃ paṭhed mantraṃ saṃjapya bhaktibhāvataḥ |  
pratyahaṃ prapaṭhed devi yadīcchet śubhamātmanaḥ || 20-28 ||  
  
idānīṃ kathayiṣyāmi vidyotpattiṃ varānane |  
yena vijñānamātreṇa vijayī bhuvi jāyate || 20-29 ||  
  
yonibījatrirāvṛttyā madhyarātrau varānane |  
abhimantrya jalaṃ snigdhaṃ aṣṭottaraśatena ca || 20-30 ||  
  
tajjalaṃ tu pibed devi ṣaṇmāsaṃ japate yadi |  
sarvavidyāmayo bhūtvā modate pṛthivītale || 20-31 ||  
  
śaktirūpāṃ mahādevīṃ śṛṇu he naganandini |  
vaiṣṇavaḥ śaivamārgo vā śākto vā gāṇapo'pi vā || 20-32 ||  
  
tathāpi śakterādhikyaṃ śṛṇu bhairavasundari |  
saccidānandarūpācca sakalāt parameśvarāt || 20-33 ||  
  
śaktirāsīt tato nādo nādād bindustataḥ param |  
atha bindvātmanaḥ kālarūpabindukalātmanaḥ || 20-34 ||  
  
jāyate ca jagatsarvaṃ sasthāvaracarātmakam |  
śrotavyaḥ sa ca mantavyo nirdhyātavyaḥ sa eva hi || 20-35 ||  
  
sākṣātkāryaśca deveśi āgamairvividhaiḥ śive |  
śrotavyaḥ śrutivākyebhyo mantavyo mananādibhiḥ || 20-36 ||  
  
upapattibhirevāyaṃ dhyātavyo gurudeśataḥ |  
tadā sa eva sarvātmā pratyakṣo bhavati kṣaṇāt || 20-37 ||  
  
tasmin deveśi pratyakṣe śṛṇuṣva parameśvari |  
bhāvairbahuvidhairdevi bhāvastatrāpi nīyate || 20-38 ||  
  
bhaktebhyo nānāghāsebhyo gavi caiko yathā rasaḥ |  
sa(tu)dugdhākhyasaṃyoge nānātvaṃ labhate priye || 20-39 ||  
  
(p. 228) tṛṇena jāyate devi rasastasmāt paro rasaḥ |  
tasmāt dadhi tato havyaṃ tasmādapi rasodayaḥ || 20-40 ||  
  
sa eva kāraṇaṃ tatra tatkāryaṃ sa ca lakṣyate |  
dṛśyate ca mahāde(va?vi)na kāryaṃ na ca kāraṇam || 20-41 ||  
  
tathaivāyaṃ sa evātmā nānāvigrahayoniṣu |  
jāyate ca tato jātaḥ kālabhedo hi bhāvyate || 20-42 ||  
  
sa jātaḥ sa mṛto baddhaḥ sa muktaḥ sa sukhī pumān |  
sa vṛddhaḥ sa ca vidvāṃśca na strī pumān napuṃsakaḥ || 20-43 ||  
  
nānādhyāsasamāyogādātmanā jāyate śive |  
eka eva sa evātmā sarvarūpaḥ sanātanaḥ || 20-44 ||  
  
avyaktaśca sa ca vyaktaḥ prakṛtyā jñāyate dhruvam |  
tasmāt prakṛtiyogena vinā na jñāyate kvacit || 20-45 ||  
  
vinā ghaṭatvayogena na pratyakṣo yathā ghaṭaḥ |  
itarād bhidyamāno'pi sa bhedamupagacchati || 20-46 ||  
  
māṃ vinā puruṣe bhedo na ca yāti kathañcana |  
na prayogairna ca jñānairna śrutyā na gurukramaiḥ || 20-47 ||  
  
na snānaistarpaṇairvāpi naca (jñā?dā)naiḥ kadācana |  
prakṛtyā jñāyate hyātmā prakṛtyā lupyate pumān || 20-48 ||  
  
prakṛtyādhiṣṭhitaṃ sarvaṃ prakṛtyā vañcitaṃ jagat |  
prakṛtyā bhedamāpnoti prakṛtyābhedamāpnuyāt || 20-49 ||  
  
narastu prakṛtirnaiva na pumān parameśvaraḥ |  
iti te kathitaṃ tattvaṃ sarvasāramanoramam || 20-50 ||  
  
  
iti śrībṛhannīlatantre bhairavabhairavīsaṃvāde (tārāśatanāma   
tattvasāranirūpaṇaṃ) viṃśaḥ paṭalaḥ || 20 ||  
  
  
  
  
  
atha  
  
ekaviṃśaḥ paṭalaḥ |  
  
  
śrībhairava uvāca  
  
  
atha vakṣye maheśāni tattvasāraṃ purātanam |  
yena vijñānamātreṇa kubera iva jāyate || 21-1 ||  
  
tāmrasīsakametat tu pittalaṃ cāpi yatnataḥ |  
caturhastapramāṇaṃ hi gartaṃ kṛtvā tu sādhakaḥ || 21-2 ||  
  
saralaṃ bhasma kuryācca vivarjāṅgārasaṃyutam |  
karīṣamardhasaṃ(yuktaṃ?śuṣkaṃ)tāmrasyopari pūritam || 21-3 ||  
  
tāpayet parameśāni dināni sapta caiva hi |  
tataḥ pa(re?raṃ)maheśāni uttolya yatnataḥ śive || 21-4 ||  
  
pātre lohamaye devi tamādāya maheśvari |  
vi(vaja?varjā)ṅgārajairdevi alātaistāpayed dṛḍham || 21-5 ||  
  
dravībhūtaṃ tathā tāmraṃ yena jāyeta sundari |  
tadardhaṃ ca rasaṃ tatra dadyāt prayatamānasaḥ || 21-6 ||  
  
vijāvarasakenaiva aṭarūṣarasena ca |  
siṃhikārasakenātha yuktaṃ kuryād maheśvarī || 21-7 ||  
  
tataśca svarṇaṃ jāyeta satyaṃ suragaṇārcite |  
mūlamantrasya jāpyena siddhyatyeva na saṃśayaḥ || 21-8 ||  
  
sahasradaśajāpena siddhyatyeva na saṃśayaḥ |  
pūrvoktena rasenaiva śuddhasūtena vā punaḥ || 21-9 ||  
  
(p. 130) saṃhṛtya tatra dadyācca sīsakaṃ rūpyatāṃ vrajet |  
iti te kathitaṃ sarvaṃ sarvasārasvatapradam || 21-10 ||  
  
prayogārho bhaved devi satyaṃ satyaṃ varānane |  
idānīṃ śṛṇu cārvaṅgi sūtabhasma tathaiva ca || 21-11 ||  
  
yena vijñānamātreṇa maṃtrasiddhirbhavet priye |  
sārdhahastapramāṇena gartaṃ kṛtvā tu deśikaḥ || 21-12 ||  
  
haridrāgomayenātha lepayet parameśvari |  
tatastu gajamūtreṇa bhasma kuryād yathāvidhi || 21-13 ||  
  
vaijayantyāśca mūlena tathā siddharasena ca |  
karīṣakeṇa deveśi bhasmīkuryād vidhānataḥ || 21-14 ||  
  
śuddhasutaṃ samādāya maṅgale vāsare niśi |  
ūrdhvādho lavaṇaṃ dattvā bhasmībhavati tatkṣaṇāt || 21-15 ||  
  
aśvatthapallavenaiva saṃyuktaṃ parameśvari |  
sūtabhasma bhavatyeva pareśi nātra saṃśayaḥ || 21-16 ||  
  
aśvadantena deveśi vājimāreṇa caiva hi |  
saṃyuktasūtaṃ tatratyaṃ bhasmībhavati tatkṣaṇāt || 21-17 ||  
  
dhātunā saha yuktaṃ tad baddhibhavati sundari |  
pātālarasakenaiva bhavecca svarṇamuttamam || 21-18 ||  
  
ādau ca gulikāṃ baddhvā paścād rasena tāḍayet |  
tato baddhibhavatyeva satyaṃ gurugaṇārcite || 21-19 ||  
  
trirātrasya vidhānena japaṃ kuryācchucismite |  
tataḥ prayogo deveśi siddho nāstyatra saṃśayaḥ || 21-20 ||  
  
bhāvanārasasaṃpanno bhaved yogī mahākaviḥ |  
bhāvasya nirṇayaṃ devi kathitamapi śobhane || 21-21 ||  
  
(p. 231) bhāvastu trividho devi divyavīrapaśukramāt |  
guravastu tridhā jñeyāstathaiva mantradevatāḥ || 21-22 ||  
  
ādyo bhāvo mahādevi śreyān sarvāgameṣu ca |  
dvitīyo madhyamaḥ proktastṛtīyaḥ sarvaninditaḥ || 21-23 ||  
  
bahujāpāt tathā homāt kāyakleśādivistaraiḥ |  
na bhāvena binā devi mantravidyā phalapradā || 21-24 ||  
  
kiṃ vīrasādhanairlakṣaiḥ kiṃ vā kṛṣṭikulākulaiḥ |  
kiṃ pīṭhapūjanenaiva kiṃ kanyābhojanādibhiḥ || 21-25 ||  
  
svayoṣitprītidānena kiṃ pareṣāṃ tathaiva ca |  
kiṃ jitendriyabhāvena kiṃ kulācārakarmaṇā || 21-26 ||  
  
yadi bhāvaviśuddhātmā na syāt kulaparāyaṇaḥ |  
bhāvena labhate muktiṃ bhāvena kulavarddhanam || 21-27 ||  
  
bhāvena gotravṛddhiḥ syād bhāvena kulasādhanam |  
kiṃ nyāsavistareṇaiva kiṃ bhūtaśuddhivistaraiḥ || 21-28 ||  
  
kiṃ tathā pūjanenaiva yadi bhāvo na jāyate |  
śeṣabhāvo mahāde(va?vi)sarvakarmasukhāvahaḥ || 21-29 ||  
  
tena bhāvena deveśi pūjayet parameśvarīm |  
vinā hetukamāsādya kṣobhayukto maheśvaraḥ || 21-30 ||  
  
yatra kutra kuje vāre śmaśānagamane kṛte |  
pūjāphalaṃ labhet tatra saptavāsarasaṃmitam || 21-31 ||  
  
caturdaśyāṃ gate tatra pakṣapuṇyaphalaṃ labhet |  
nāgate nārcite sthāne paśureva na saṃśayaḥ || 21-32 ||  
  
nānyaḥ syādadhiko deva iti cintāparāyaṇaḥ |  
sādhake kṣobhamāpanne mama kṣobhaḥ prajāyate || 21-33 ||  
  
(p. 232) tasmād yatnād bhogayuto bhaved vīravaraḥ sadā |  
bhogena mokṣamāpnoti bhogena kulasundarīm || 21-34 ||  
  
binā hetukamāsādya kṣobhayukto maheśvaraḥ |  
na pūjāṃ mānasīṃ kuryād na dhyānaṃ naca cintanam || 21-35 ||  
  
yadyad vadati nidrāti yatkaroti yadarcati |  
tat sarvaṃ kularūpaṃ tu dhyātvaivaṃ viharet sudhīḥ || 21-36 ||  
  
tasmād bhuktvā ca pītvā ca pūjayet parameśvarīm |  
na caiva śrutidoṣo'tra nāparādhādiduṣaṇam || 21-37 ||  
  
ekākī nirjane deśe śmaśāne parvate vane |  
śunyāgāre nadītīre niḥśaṅko viharet sadā || 21-38 ||  
  
vīrāṇāṃ japakālastu sarvakālaḥ praśasyate |  
sarvadeśe sarvapīṭhe kartavyaṃ kulatoṣaṇam || 21-39 ||  
  
iti vijñāya deveśi sarvaṃ kuryād varānane |  
bahunātra kimuktena kimanyat kathayāmi te || 21-40 ||  
  
  
iti śrībṛhannilatantre bhairavībhairavasaṃvāde (rasāyana  bhāvanirūpaṇaṃ)   
ekaviṃśaḥ paṭalaḥ || 21 ||  
  
  
  
  
  
atha  
  
dvāviṃśaḥ paṭalaḥ |  
  
  
śrīdevyuvāca |  
  
  
pūrvaṃ hi sūcitaṃ deva kālīnāmasahasrakam |  
tadvadasva mahādeva yadi sneho'sti māṃ prati || 22-1 ||  
  
  
śrībhairava uvāca |  
  
  
tantre'smin parameśāni kālīnāmasahasrakam |  
śṛṇuṣvaikamanā devi bhaktānāṃ prītivarddhanam || 22-2 ||  
  
  
(oṃ asyāḥ śrīkālīdevyāḥ mantrasahasranāmastotrasya mahākālabhairava ṛṣiḥ   
anuṣṭup chandaḥ śrīkālī devatā krī/ bījaṃ hū/ śaktiḥ hrī/ kīlakaṃ   
dharmārthakāmamokṣārthe viniyogaḥ) | nyāsādi,   
  
  
kalikā kāmadā kullā bhadrakālī gaṇeśvarī |  
bhairavī bhairavaprīta bhavānī bhavamocinī || 22-3 ||  
  
kālarātrirmahārātrirmoharātriśca mohinī |  
mahākālaratā sūkṃsā kaulavrataparāyaṇā || 22-4 ||  
  
komalāṅgī karālāṅgī kamanīyā varāṅganā |  
gandhacandanadigdhāṅgī satī sādhvī pativratā || 22-5 ||  
  
kākinī varṇarūpā ca mahākālakuṭumbinī |  
kāmahantrī kāmakalā kāmavijñā mahodayā || 22-6 ||  
  
kāntarūpā mahālakṣmirmahākālasvarūpiṇī |  
kulīnā kulasarvasvā kulavartmapradarśikā || 22-7 ||  
  
(p. 234) kularūpā cakorākṣī śrīdurgā durganāśinī |  
kanyā kumārī gaurī tu kṛṣṇadehā mahāmanāḥ || 22-8 ||  
  
kṛṣṇāṅgī nīladehā ca piṅgakeśī kṛśodarī |  
piṅgākṣī kamalaprītā kālī kālaparākramā || 22-9 ||  
  
kalānāthapriyā devī kulakāntā'parājitā |  
ugratārā mahogrā ca tathā caikajaṭā śivā || 22-10 ||  
  
nīlā ghanā balākā ca kāladātrī kalātmikā |  
nārāyaṇapriyā sūkṣmā varadā bhaktavatsalā || 22-11 ||  
  
varārohā mahābāṇā kiśorī yuvatī satī |  
dīrghāṅgī dīrghakeśā ca nṛmuṇḍadhāriṇī tathā || 22-12 ||  
  
mālinī naramuṇḍālī śavamuṇḍāsthidhāriṇī |  
raktanetrā viśālākṣī sindūrabhūṣaṇā mahī || 22-13 ||  
  
ghorarātrirmahārātrirghorāntakavināśinī |  
nārasiṃhī mahāraudrī nīlarūpā vṛṣāsanā || 22-14 ||  
  
vilocanā virūpākṣī raktotpalavilocanā |  
pūrṇenduvadanā bhīmā prasannavadanā tathā (100) || 22-15 ||  
  
padmanetrā viśālākṣī śarajjyotsnāsamākulā |  
praphullapuṇḍarīkābhalocanā bhayanāśinī || 22-16 ||  
  
aṭṭahāsā mahocchvāsā mahāvighnavināśinī |  
koṭarākṣī kṛśagrīvā kulatīrthaprasa(a)dhinī || 22-17 ||  
  
kulagartaprasannāsyā mahatī kulabhūṣikā |  
bahuvākyāmṛtarasā caṇḍarūpāti(ro?ve)ginī || 22-18 ||  
  
vegadarpā viśālaindrī pracaṇḍacaṇḍikā tathā |  
caṇḍikā kālavadanā sutīkṣṇanāsikā tathā || 22-19 ||  
  
(p. 235) dīrghakeśī sukeśī ca kapilāṅgī mahāruṇā |  
pretabhūṣaṇasaṃprītā pretadordaṇḍaghaṇṭikā || 22-20 ||  
  
śaṅkhinī śaṅkhamudrā ca śaṅkhadhvanininādinī |  
śmaśānavāsinī pūrṇā pūrṇenduvadanā śivā || 22-21 ||  
  
śivaprītā śivaratā śivāsanasamāśrayā |  
puṇyālayā mahāpuṇyā puṇyadā puṇyavallabhā || 22-22 ||  
  
naramuṇḍadharā bhīmā bhīmāsuravināśinī |  
dakṣiṇā dakṣiṇāprītā nāgayajñopavītinī || 22-23 ||  
  
digambarī mahākālī śāntā pīnonnatastanī |  
ghorāsanā ghorarūpā sṛkprānte  raktadhārikā || 22-24 ||  
  
mahādhvaniḥ śivāsaktā mahāśabdā mahodarī |  
kāmāturā kāmasaktā pramattā śaktabhāvanā || 22-25 ||  
  
samudranilayā devī mahāmattajanapriyā |  
karṣitā karṣaṇaprītā sarvākarṣaṇakāriṇī || 22-26 ||  
  
vādyaprītā mahāgītaraktā pretanivāsinī |  
naramuṇḍasṛjā gītā mālinī mālyabhūṣitā || 22-27 ||  
  
caturbhujā mahāraudrī daśahastā priyāturā |  
jaganmātā jagaddhātrī jagatī muktidā parā || 22-28 ||  
  
jagaddhātrī jagattrātrī jagadānandakāriṇī |  
jagajjīvamayī haimavatī māyā mahākacā || 22-29 ||  
  
nāgāṅgī saṃhṛtāṅgī ca nāgaśayyāsamāgatā |  
kālarātrirdāruṇā ca candrasūryapratāpinī (200) || 22-30 ||  
  
nāgendranandinī devakanyā ca śrīmanoramā |  
vidyādharī vedavidyā yakṣiṇī śivamohinī || 22-31 ||  
  
(p. 236) rākṣasī ḍākinī devamayī sarvajagajjayā |  
śrutirūpā tathāgneyī mahāmuktirjaneśvarī || 22-32 ||  
  
pativratā patiratā patibhaktiparāyaṇā |  
siddhidā siddhisaṃdātrī tathā siddhajanapriyā || 22-33 ||  
  
kartrihastā śivārūḍhā śivarūpāa śavāsanā |  
tamisrā tāmasī vijñā mahāmeghasvarūpiṇī || 22-34 ||  
  
cārucitrā cāruvarṇā cārukeśasamākulā |  
cārvaṅgī cañcalā lolā cīnācāraparāyaṇā || 22-35 ||  
  
cīnācāraparā lajjāvatī jīvapradā'naghā |  
sarasvatī tathā lakṣmīrmahānīlasarasvatī || 22-36 ||  
  
gariṣṭhā dharmaniratā dharmādharmavināśinī |  
viśiṣṭā mahatī mālyā tathā saumayajanapriyā || 22-37 ||  
  
bhayadātrī bhayaratā bhayānakajanapriyā |  
vākyarūpā chinnamastā chinnāsurapriyā sadā || 22-38 ||  
  
ṛgvedarūpā sāvitrī rāgayuktā rajasvalā |  
rajaḥprītā rajoraktā rajaḥsaṃsargavarddhinī || 22-39 ||  
  
rajaḥplutā rajaḥsphītā rajaḥkuntalaśobhitā |  
kuṇḍalī kuṇḍalaprītā tathā kuṇḍalaśobhitā || 22-40 ||  
  
revatī revataprītā revā cairāvatī śubhā |  
śaktinī cakriṇī padmā mahāpadmanivāsinī || 22-41 ||  
  
padmālayā mahāpadmā padminī padmavallabhā |  
padmapriyā padmaratā mahāpadmasuśobhitā || 22-42 ||  
  
śūlahastā śūlaratā śūlinī śūlasaṅgikā |  
pi(ṇā?nā)kadhāriṇī vīṇā tathā vīṇāvatī maghā || 22-43 ||  
  
(p. 237) rohiṇī bahulaprītā tathā vāhanavarddhitā |  
raṇaprītā raṇaratā raṇāsuravināśinī || 22-44 ||  
  
raṇāgravartinī (300) rāṇā raṇāgrā raṇapaṇḍitā |  
jaṭāyuktā jaṭāpiṅgā vajriṇī śūlinī tathā || 22-45 ||  
  
ratipriyā ratiratā ratibhaktā ratāturā |  
ratibhītā ratigatā mahiṣāsuranāśinī || 22-46 ||  
  
raktapā raktasaṃprītā raktākhyā raktaśobhitā |  
raktarūpā raktagatā raktakharparadhāriṇī || 22-47 ||  
  
galacchoṇitamuṇḍālī kaṇṭhamālāvibhūṣitā |  
vṛsāsanā vṛṣaratā vṛṣāsanakṛtāśrayā || 22-48 ||  
  
vyāghracarmāvṛtā raudrī vyāghracarmāvalī tathā |  
kāmāṅgī paramā prītā parāsurani(vā?rā)sinī || 22-49 ||  
  
taruṇā taruṇaprāṇā tathā taruṇamardinī |  
taruṇapremadā vṛddhā tathā vṛddhapriyā satī || 22-50 ||  
  
svapnāvatī svapnaratā nārasiṃhī mahālayā |  
amoghā rundhatī ramyā tīkṣṇā bhogavatī sadā || 22-51 ||  
  
mandākinī mandaratā mahānandā varapradā |  
mānadā māninī mānyā mānanīyā madāturā || 22-52 ||  
  
madirā madironmādā madirākṣī madālayā |  
sudīrghā madhyamā nandā vinatāsuranirgatā || 22-53 ||  
  
jayapradā jayaratā durja(yā?yyā)suranāśinī |  
duṣṭadaityanihantrī ca duṣṭāsuravināśinī || 22-54 ||  
  
sukhadā mokṣadā mokṣā mahāmokṣapradāyinī |  
kīrtiryaśasvinī bhūṣā bhūṣyā bhūtapatipriyā || 22-55 ||  
  
(p. 238) guṇātītā guṇaprītā guṇaraktā guṇātmikā |  
saguṇā nirguṇā sītā niṣṭhā kāṣṭhā pratiṣṭhitā || 22-56 ||  
  
dhaniṣṭhā dhanadā dhanyā vasudā suprakāśinī |  
gurvī gurutarā dhaumyā dhaumyāsuravināśinī (400) || 22-57 ||  
  
niṣkāmā dhanadā kāmā sakāmā kāmajīvanā |  
cintāmaṇiḥ kalpalatā tathā śaṅkaravāhinī || 22-58 ||  
  
śaṅkarī śaṅkararatā tathā śaṅkaramohinī |  
bhavānī bhavadā bhavyā bhavaprītā bhavālayā || 22-59 ||  
  
mahādevapriyā ramyā ramaṇī kāmasundarī |  
kadalīstambhasaṃrāmā nirmalāsanavāsinī || 22-60 ||  
  
māthurī mathurā māyā tathā surabhivarddhinī |  
vyaktāvyaktānekarūpā sarvatīrthāspadā śivā || 22-61 ||  
  
tīrtharūpā mahārūpā tathāgastyavadhūrapi |  
śivānī śaivalaprītā tathā śaivalavāsinī || 22-62 ||  
  
kuntalā kuntalaprītā tathā kuntalaśobhitā |  
mahākacā mahābuddhirmahāmāyā mahāgadā || 22-63 ||  
  
mahāmeghasvarūpā ca tathā kaṅkaṇamohinī |  
devapūjyā devaratā yuvatī sarvamaṅgalā || 22-64 ||  
  
sarvapriyaṅkarī bhogyā bhogarūpā bhagākṛtiḥ |  
bhagaprītā bhagaratā bhagapremaratā sadā || 22-65 ||  
  
bhagasaṃmardanaprītā bhagopariniveśitā |  
bhagadakṣā bhagākrāntā bhagasaubhāgyavarddhinī || 22-66 ||  
  
dakṣakanyā mahādakṣā sarvadakṣā pracaṇḍikā |  
daṇḍapriyā daṇḍaratā daṇḍatāḍanatatparā || 22-67 ||  
  
(p. 239) daṇḍabhītā daṇḍagatā daṇḍasaṃmardane ratā |  
suvedidaṇḍamadhyasthā būrbhuvaḥsvaḥsvarūpiṇī || 22-68 ||  
  
ādyā durgā jayā sūkṣmā sūkṣmarūpā jayākṛtiḥ |  
kṣemaṅkarī mahāghūrṇā ghūrṇanāsā vaśaṅkarī || 22-69 ||  
  
viśālāvayavā meghyā trivalīvalayā śubhā |  
madonmattā madaratā mattāsuravināśinī || 22-70 ||  
  
madhukaiṭabhasaṃhantrī niśumbhāsuramardinī |  
caṇḍarūpā mahācaṇḍī caṇḍikā caṇḍanāyikā || 22-71 ||  
  
caṇḍogrā caṇḍavarṇā pracaṇḍā (500) caṇḍāvatī śivā |  
nīlākārā nīlavarṇā nīlendīvaralocanā || 22-72 ||  
  
khaḍgahastā ca mṛdvaṅgī tathā kharparadhāriṇī |  
bhīmā ca bhīmavadanā mahābhīmā bhayānakā || 22-73 ||  
  
kalyāṇī maṅgalā śuddhā tathā paramakautukā |  
parameṣṭhī pararatā para(a)tparatarā parā || 22-74 ||  
  
parānandasvarūpā ca nityānandasvarūpiṇī |  
nityā nityapriyā tandrī bhavānī bhavasundarī || 22-75 ||  
  
trailokyamohinī siddhā tathā siddhajanapriyā |  
bhairavī bhairavaprītā tathā bhairavamohinī || 22-76 ||  
  
mātaṅgī kamalā lakṣmīḥ ṣoḍaśī viṣayāturā |  
viṣamagnā viṣaratā viṣarakṣā jayadrathā || 22-77 ||  
  
kākapakṣadharā nityā sarvavismayakāriṇī |  
gadinī kāminī khaḍgamuṇḍamālāvibhūṣitā || 22-78 ||  
  
yogīśvarī yogamātā yogānandasvarūpiṇī |  
ānandabhairavī nandā tathā nandajanapriyā || 22-79 ||  
  
(p. 240) nalinī lalanā śubhrā śubhrānanavibhūṣitā |  
lalajjihvā nīlapadā tathā su(mu?ma)khadakṣiṇā || 22-80 ||  
  
balibhaktā baliratā balibhogyā mahāratā |  
phalabhogyā phalarasā phaladā śrīphalapriyā || 22-81 ||  
  
phalinī phalasaṃvajrā phalāphalanivāriṇī |  
phalaprītā phalagatā phalasaṃdānasandhinī || 22-82 ||  
  
phalonmukhī sarvasttvā mahāsattvā ca sāttvikī |  
sarvarūpā sarvaratā sarvasattvanivāsinī || 22-83 ||  
  
mahārūpā mahābhāgā mahāmeghasvarūpiṇī |  
bhayanāsā gaṇaratā gaṇaprītā mahāgatiḥ || 22-84 ||  
  
sadgatiḥ satkṛtiḥ svakṣā śavāsanagatā śubhā |  
trailokyamohinī gaṅgā svargaṅgā svargavāsinī || 22-85 ||  
  
mahānandā sadānandā (600) nityānityasvarūpikā |  
satyagandhā satyagaṇā satyarūpā mahākṛtiḥ || 22-86 ||  
  
śmaśānabhairavī kālī tathā bhayavimardinī |  
tripurā parameśānī sundarī purasundarī || 22-87 ||  
  
tripureśī pañcadaśī pañcamī puravāsinī |  
mahāsaptadaśī ṣaṣṭhī saptamī (cā)ṣṭamī tathā || 22-88 ||  
  
navamī daśamī devapriyā caikādaśī śivā |  
dvādaśī paramā divyā nīlarūpā trayodaśī || 22-89 ||  
  
caturdaśī paurṇamāsī rājarājeśvarī tathā |  
tripurā tripureśī ca tathā tripuramardinī || 22-90 ||  
  
sarvāṅgasundarī raktā raktavastropavītinī |  
cāmarī cāmaraprītā camarāsuramardinī || 22-91 ||  
  
(p. 241) manojñā sundarī ramyā haṃsī ca cāruhāsinī |  
nitambinī nitambāḍhyā nitambaguruśobhitā || 22-92 ||  
  
paṭṭavastrapa(ri?rī)dhānā paṭṭavastradharā śubhā |  
karpūracandravadanā kuṅkumadravaśobhitā || 22-93 ||  
  
pṛthivī pṛthurūpā sā pārthivendravināśinī |  
ratnavediḥ sureśā ca sureśī suramohinī || 22-94 ||  
  
śiromaṇirmaṇigrīvā maṇiratnavibhūṣitā |  
urvaśī śamanī kālī mahākālasvarūpiṇī || 22-95 ||  
  
sarvarūpā mahāsattvā rūpāntaravilāsinī |  
śivā śaivā ca rudrāṇī tathā śivaninādinī || 22-96 ||  
  
mātaṅginī bhrāmarī ca tathaivā(ṅgana?naṅga)mekhalā |  
yoginī ḍākinī caiva tathā maheśvarī parā || 22-97 ||  
  
alambuṣā bhavānī ca mahāvidyaughasaṃbhṛtā |  
gṛdhrarūpā brahmayonirmahānandā mahodayā || 22-98 ||  
  
virūpākṣā mahānādā caṇḍarūpā kṛtākṛtiḥ |  
varārohā mahāvallī mahātripurasundarī || 22-99 ||  
  
bhagātmikā bhagādhārarūpiṇī bhagamālinī |  
liṅgābhidhāyinī devī (700) mahāmāyā mahāsmṛtiḥ || 22-100 ||  
  
mahāmedhā mahāśāntā śāntarūpā varānanā |  
liṅgamālā liṅgabhūṣā bhagamālāvibhūṣaṇā || 22-101 ||  
  
bhagaliṅgāmṛtaprītā bhagaliṅgāmṛtātmikā |  
bhagaliṅgārcanaprītā bhagaliṅgasvarūpiṇī || 22-102 ||  
  
svayambhūkusumaprītā svayambhūkusumāsanā |  
svayambhūkusumaratā latāliṅganatatparā || 22-103 ||  
  
(p. 242) surāśanā surāprītā surāsavavimarditā |  
surāpānamahātīkṣṇā sarvāgamavininditā || 22-104 ||  
  
kuṇḍagolasadāprītā golapuṣpasadāratiḥ |  
kuṇḍagolodbhavaprītā kuṇḍagolodbhavātmikā || 22-105 ||  
  
svayambhavā śivā dhātrī pāvanī lokapāvanī |  
mahālakṣmīrmaheśānī mahāviṣṇuprabhāvinī || 22-106 ||  
  
viṣṇupriyā viṣṇuratā viṣṇubhaktiparāyaṇā |  
viṣṇorvakṣaḥsthalasthā ca viṣṇurūpā ca vaiṣṇavī || 22-107 ||  
  
aśvinī bharaṇī caiva kṛttikā rohiṇī tathā |  
dhṛtirmedhā tathā tuṣṭiḥ puṣṭirūpā citā citiḥ || 22-108 ||  
  
citirūpā citsvarūpā jñānarūpā sanātanī |  
sarvavijñajayā gaurī gauravarṇā śacī śivā || 22-109 ||  
  
bhavarūpā bhavapara bhavānī bhavamocinī |  
punarvasustathā puṣyā tejasvī sindhuvāsinī || 22-110 ||  
  
śukrāśanā śukrabhogā śukrotsāraṇatatparā |  
śukrapūjyā śukravandyā śukrabhogyā pulomajā || 22-111 ||  
  
śukrārcyā śukrasaṃtuṣṭā sarvaśukravimuktidā |  
śukramūrtiḥ śukradehā śukrāṅgī śukramohinī || 22-112 ||  
  
devapūjyā devaratā yuvatī sarvamaṅgalā |  
sarvapriyaṅkarī bhogyā bhogarūpā (bho?bha)gākṛtiḥ || 22-113 ||  
  
bhagapretā bhagaratā bhagapremaparā tathā |  
bhagasaṃmardanaprītā bhagopari niveśitā || 22-114 ||  
  
bhagadakṣā bhagākrāntā bhagasaubhāgyavarddhinī |  
dakṣakanyā mahādakṣā sarvadakṣā pradantikā (800) || 22-115 ||  
  
(p. 243) daṇḍapriyā daṇḍaratā daṇḍatāḍanatatparā |  
daṇḍabhītā daṇḍagatā daṇḍasaṃmardane ratā || 22-116 ||  
  
vedimaṇḍalamadhyasthā bhūrbhuvaḥsvaḥsvarūpiṇī |  
ādyā durgā jayā sūkṣmā sūkṣmarūpā jayākṛtiḥ || 22-117 ||  
  
kṣemaṅkarī mahāghūrṇā ghūrṇanāsā vaśaṅkarī |  
viśālāvayavā medhyā trivalīvalayā śubhā || 22-118 ||  
  
madyonmattā madyaratā mattāsuravilāsinī |  
madhukaiṭabhasaṃhantrī niśumbhāsuramardinī || 22-119 ||  
  
caṇḍarūpā mahācaṇḍā caṇḍikā caṇḍanāyikā |  
caṇḍogrā ca caturvargā tathā caṇḍāvatī śivā || 22-120 ||  
  
nīladehā nīlavarṇā nīlendīvaralocanā |  
nityānityapriyā bhadrā bhavānī bhavasundarī || 22-121 ||  
  
bhairavī bhairavaprītā tathā bhairavamohinī |  
mātaṅgī kamalā lakṣmīḥ ṣoḍaśī bhīṣaṇāturā || 22-122 ||  
  
viṣamagnā viṣaratā viṣabhakṣyā jayā tathā |  
kākapakṣadharā nityā sarvavismayakāriṇī || 22-123 ||  
  
gadinī kāminī khaḍgā muṇḍamālāvibhūṣitā |  
yogeśvarī yogaratā yogānandasvarūpiṇī || 22-124 ||  
  
ānandabhairavī nandā tathānandajanapriyā |  
nalinī lalanā śubhrā śubhānanavirājitā || 22-125 ||  
  
lalajjihvā nīlapadā tathā saṃmukhadakṣiṇā |  
balibhaktā baliratā balibhogyā mahāratā || 22-126 ||  
  
phalabhogyā phalarasā phaladātrī phalapriyā |  
phalinī phalasaṃraktā phalāphalanivāriṇī || 22-127 ||  
  
(p. 244) phalaprītā phalagatā phalasandhānasandhinī |  
phalonmukhī sarvasattvā mahāsattvā ca sāttvikā || 22-128 ||  
  
sarvarūpā sarvaratā sarvasattvanivāsinī |  
mahārūpā mahābhāgā mahāmeghasvarūpiṇī || 22-129 ||  
  
bhayanāśā gaṇaratā gaṇagītā mahāgatiḥ |  
sadgatiḥ (900) satkṛtiḥ sākṣāt sadāsanagatā śubhā || 22-130 ||  
  
trailokyamohinī gaṅgā svargaṅgā svargavāsinī |  
mahānandā sadānandā nityā satyasvarūpiṇī || 22-131 ||  
  
śukrasnātā śukrakarī śukrasevyātiśukriṇī |  
mahāśukrā śukraratā śukrasṛṣṭividhāyinī || 22-132 ||  
  
sāradā sādhakaprāṇā sādhakapremavarddhinī |  
sādhakābhīṣṭadā nityaṃ sādhakapremasevitā || 22-133 ||  
  
sādhakapremasarvasvā sādhakābhaktaraktapā |  
mallikā mālatī jātiḥ saptavarṇā mahākacā || 22-134 ||  
  
sarvamayī sarvaśubhrā gāṇapatyapradā tathā |  
gaganā gaganaprītā tathā gaganavāsinī || 22-135 ||  
  
gaṇanāthapriyā bhavyā bhavārcā sarvamaṅgalā |  
guhyakālī bhadrakālī śivarūpā satāṃgatiḥ || 22-136 ||  
  
sadbhaktā satparā setuḥ sarvāṅgasundarī maghā |  
kṣīṇodarī mahāvegā vegānandasvarūpiṇī || 22-137 ||  
  
rudhirā rudhiraprītā rudhirānandaśobhanā |  
pañcamī pañcamaprītā tathā pañcamabhūṣaṇā || 22-138 ||  
  
pañcamījapasaṃpannā pañcamīyajane ratā |  
kakāravarṇarūpā ca kakārākṣararūpiṇī || 22-139 ||  
  
(p. 245) makārapañcamaprītā makārapañcagocarā |  
ṛvarṇarūpaprabhavā ṛvarṇā sarvarūpiṇī || 22-140 ||  
  
(sa?śa)rvāṇī sarvanilayā sarvasārasamudbhavā |  
sarveśvarī sarvasārā sarve(ṣāṃ?cchā) sarvamohinī || 22-141 ||  
  
gaṇeśajananī durgā mahāmāyā maheśvarī |  
maheśajananī mohā vidyā vidyotanī vibhā || 22-142 ||  
  
sthirā ca sthiracittā ca susthirā dharmarañjinī |  
dharmarūpā dharmaratā dharmācaraṇatatparā || 22-143 ||  
  
dharmānuṣṭhānasandarbhā sarvasandarbhasundarī |  
svadhā svāhā vaṣaṭkārā śrauṣaṭ vauṣaṭ svadhātmikā || 22-144 ||  
  
brāhmaṇī brahmasaṃbandhā brahmasthānanivāsinī |  
padmayoniḥ padmasaṃsthā caturvargaphalapradā || 22-145 ||  
  
caturbhujā śivayutā śivaliṅgapraveśinī (1000) |  
mahābhīmā cārukeśī gandhamādanasaṃsthitā || 22-146 ||  
  
gandharvapūjitā gandhā sugandhā surapūjitā |  
gandharvaniratā devī surabhī sugandhā tathā || 22-147 ||  
  
padmagandhā mahāgandhā gandhāmoditadiṅmukhā |  
kāladigdhā kālaratā mahiṣāsuramardinī || 22-148 ||  
  
vidyā vidyāvatī caiva vidyeśā vijñasaṃbhavā |  
vidyāpradā mahāvāṇī mahābhairavarūpiṇī || 22-149 ||  
  
bhairavapremaniratā mahākālaratā śubhā |  
māheśvarī gajārūḍhā gajendragamanā tathā || 22-150 ||  
  
yajñendralalanā caṇḍī gajāsanaparāśrayā |  
gajendramandagamanā mahāvidyā mahojjvalā || 22-151 ||  
  
(p. 246) bagalā vāhinī vṛddhā bālā ca bālarūpiṇī |  
bālakrīḍāratā bālā balāsuravināśinī || 22-152 ||  
  
bālyasthā yauvanasthā ca mahāyauvanasaṃratā |  
viśiṣṭayauvanā kālī kṛṣṇadurgā sarasvatī || 22-153 ||  
  
kātyāyanī ca cāmuṇḍā caṇḍāsuravighātinī |  
caṇḍamuṇḍadharā devī madhukaiṭabhanāśinī || 22-154 ||  
  
brāhmī māheśvarī caindrī vārāhī vaiṣṇavī tathā |  
rudrakālī viśālākṣī bhairavī kālarūpiṇī || 22-155 ||  
  
mahāmāyā mahotsāhā mahācaṇḍavināśinī |  
kulaśrīḥ kulasaṃkīrṇā kulagarbhanivāsinī || 22-156 ||  
  
kulāṅgārā kulayutā kulakuntalasaṃyutā |  
kuladarbhagrahā caiva kulagartapradāyinī || 22-157 ||  
  
kulapremayutā sādhvī śivaprītiḥ śivābaliḥ |  
śivasaktā śivaprāṇā mahādevakṛtālayā || 22-158 ||  
  
mahādevapriyā kāntā mahādevamadāturā |  
mattāmattajanapremadhātrī vibhavavarddhinī || 22-159 ||  
  
madonmattā mahāśuddhā mattapremavibhūṣitā |  
mattapramattavadanā mattacumbanatatparā || 22-160 ||  
  
mattakriḍāturā bhaimī tathā haimavatī matiḥ |  
madāturā madagatā viparītaratāturā || 22-161 ||  
  
vittapradā vittaratā vittavardhanatatparā (1100) |  
iti te kathitaṃ sarvaṃ kālīnāmasahasrakam || 22-162 ||  
  
sārātsārataraṃ divyaṃ mahāvibhavavarddhanam |  
gāṇapatyapradaṃ rājyapradaṃ ṣaṭkarmasādhakam || 22-163 ||  
  
(p. 247) yaḥ paṭhet sādhako nityaṃ sa bhavet saṃpadāṃ padam |  
yaḥ paṭhet pāṭhayedvāpi śṛṇoti śrāvayedatha || 22-164 ||  
  
na kiñcid durlabhaṃ loke stavasyāsya prasādataḥ |  
brahmahatyā surāpānaṃ suvarṇaharaṇaṃ tathā || 22-165 ||  
  
gurudārābhigamanaṃ yaccānyad duṣkṛtaṃ kṛtam |  
sarvametatpunātyeva satyaṃ suragaṇārcite || 22-166 ||  
  
rajasvalābhagaṃ dṛṣṭvā paṭhet stotramananyadhīḥ |  
sa śivaḥ satyavādī ca bhavatyeva na saṃśayaḥ || 22-167 ||  
  
paradārayuto bhūtvā paṭhet stotraṃ samāhitaḥ |  
sarvaiśvaryayuto bhūtvā mahārājatvamāpnuyāt || 22-168 ||  
  
paranindāṃ paradrohaṃ parahiṃsāṃ na kārayet |  
śivabhaktāya śāntāya priyabhaktāya vā punaḥ || 22-169 ||  
  
stavaṃ ca darśayedenamanyathā mṛtyumāpnuyāt |  
asmāt parataraṃ nāsti tantramadhye sureśvari || 22-170 ||  
  
mahākālī mahādevī tathā nīlasarasvatī |  
na bhedaḥ parameśāni bhedakṛnnarakaṃ vrajet || 22-171 ||  
  
idaṃ stotraṃ mayā divyaṃ tava snehāt prakathyate |  
ubhayorevamekatvaṃ bhedabuddhyā na tāṃ bhajet |  
sa yogī parameśāni samo mānāpamānayoḥ || 22-172 ||  
  
  
iti śrībṛhannīlatantre bhairavapārvatīsaṃvāde (kālīsahasranāmanirūpaṇaṃ)   
dvāviṃśaḥ paṭalaḥ || 22 ||  
  
  
  
  
  
atha  
  
trayoviṃśaḥ paṭalaḥ |  
  
  
śrīdevyuvāca |  
  
  
purā pratiśrutaṃ deva krīḍāsakto yadā bhavān |  
nāmnāṃ śataṃ mahākālyāḥ kathayasva mayi prabho || 23-1 ||  
  
  
śrībhairava uvāca |  
  
  
sādhu pṛṣṭaṃ mahādevi akathyaṃ kathayāmi te |  
na prakāśyaṃ varārohe svayoniriva sundari || 23-2 ||  
  
prāṇādhikapriyatarā bhavatī mama mohinī |  
kṣaṇamātraṃ na jīvāmi tvāṃ binā parameśvari || 23-3 ||  
  
yathādarśe'male bimbaṃ ghṛtaṃ dadhyādisaṃyutam |  
tathāhaṃ jagatāmādye tvayi sarvatra gocaraḥ || 23-4 ||  
  
śṛṇu devi pravakṣyāmi japāt sārvajñadāyakam |  
sadāśiva ṛṣiḥ prokto'nuṣṭup chandaśca īritaḥ || 23-5 ||  
  
devatā bhairavo devi puruṣārthacatuṣṭaye |  
viniyogaḥ prayoktavyaḥ sarvakarmaphalapradaḥ || 23-6 ||  
  
mahākālī jagaddhātrī jaganmātā jaganmayī |  
jagadambā gajatsārā jagadānandakāriṇī (10) || 23-7 ||  
  
jagadvidhvaṃsinī gaurī duḥkhadāridryanāśinī |  
bhairavabhāvinī bhāvānantā sārasvatapradā || 23-8 ||  
  
caturvargapradā sādhvī sarvamaṅgalamaṅgalā |  
(p. 249) bhadrakālī (20) viśālākṣī kāmadātrī kalātmikā || 23-9 ||  
  
nīlavāṇī mahāgaurasarvāṅgā sundarī parā |  
sarvasaṃpatpradā bhīmanādinī varavarṇinī || 23-10 ||  
  
varārohā (30) śivaruhā mahiṣāsuraghātinī |  
śivapūjyā śivaprītā dānavendraprapūjitā || 23-11 ||  
  
sarvavidyāmayī śarvasarvābhīṣṭaphalapradā |  
komalāṅgī vidhātrī ca vidhātṛvaradāyinī (40) || 23-12 ||  
  
pūrṇenduvadanā nīlameghavarṇā kapālinī |  
kurukullā vipracittā kāntacittā madonmadā || 23-13 ||  
  
mattāṅgī madanaprītā madāghūrṇitalocanā (50) |  
madottīrṇā kharparāsinaramuṇḍavilāsinī || 23-14 ||  
  
naramuṇḍasrajā devī khaḍgahastā bhayānakā |  
aṭṭahāsayutā padmā padmarāgopaśobhitā || 23-15 ||  
  
varābhayapradā (60) kālī kālarātrisvarūpiṇī |  
svadhā svāhā vaṣaṭkārā śaradindusamaprabhā || 23-16 ||  
  
śaratjyotsnā ca saṃhlādā viparītaratāturā |  
muktakeśī (70) chinnajaṭā jaṭājūṭavilāsinī || 23-17 ||  
  
sarparājayutābhīmā sa(rva?rpa)rājopari sthitā |  
śmaśānasthā mhānandistutā saṃdīptalocanā || 23-18 ||  
  
śavāsanaratā nandā siddhacāraṇasevitā (80) |  
balidānapriyā garbhā bhūrbhuvaḥsvaḥsvarūpiṇī || 23-19 ||  
  
gāyatrī caiva sāvitrī mahānīlasarasvatī |  
lakṣmīrlakṣaṇasaṃyuktā sarvalakṣaṇalakṣitā || 23-20 ||  
  
vyāghracarmāvṛtā (90) medhyā trivalīvalayāñcitā |  
gandharvaiḥ saṃstutā sā hi tathā cendā mahāparā || 23-21 ||  
  
pavitrā paramā māyā mahāmāyā mahodayā (100) |  
iti te kathitaṃ divyaṃ śataṃ nāmnāṃ maheśvari || 23-22 ||  
  
yaḥ paṭhet prātarutthāya sa tu vidyānidhirbhavet |  
iha loke sukhaṃ bhuktvā devīsāyujyamāpnuyāt || 23-23 ||  
  
tasya vaśyā bhavantyete siddhaughāḥ sacarācarāḥ |  
khecarā bhūcarāścaiva tathā svargacarāśca ye || 23-24 ||  
  
te sarve vaśamāyānti sādhakasya hi nānyathā |  
nāmnāṃ varaṃ maheśāni parityajya sahasrakam || 23-25 ||  
  
paṭhitavyaṃ śataṃ devi caturvargaphalapradam |  
ajñātvā parameśāni nāmnāṃ śataṃ maheśvari || 23-26 ||  
  
bhajate yo mahakālīṃ siddhirnāsti kalau yuge |  
prapaṭhet prayato bhaktyā tasya puṇyaphalaṃ śṛṇu || 23-27 ||  
  
lakṣavarṣasahasrasya kālīpūjāphalaṃ bhavet |  
bahunā kimihoktena vāñchitārthī bhaviṣyati || 23-28 ||  
  
  
iti śrībṛhannīlatantre bhairavapārvatīsaṃvāde (kālīśatanāmanirūpaṇaṃ)   
trayoviṃśaḥ paṭalaḥ || 23 ||  
  
  
  
  
  
atha  
  
caturviṃśaḥ paṭalaḥ |  
  
  
śrīdevyuvāca |  
  
  
devedeva mahādeva sṛṣṭisthityantakāraka |  
yaduktamannadākalpe tadvadasva samāhitaḥ || 24-1 ||  
  
annadāyāḥ paraṃ mantraṃ viśeṣaṃ kathayāmi te |  
iti me kathitaṃ bhadra tadvadasva samāhitaḥ || 24-2 ||  
  
  
śrībhairava uvāca |  
  
  
yathā kālī tathā nīlā tathā caivānnadā śive |  
etāsāṃ mantrametasmin kathitaṃ parameśvari || 24-3 ||  
  
ekā mūrtistridhā bhūtvā jagatāṃ hitakāriṇī |  
annadāyāḥ paraṃ kalpaṃ kathitaṃ tava sundari || 24-4 ||  
  
mantrarājaṃ mahādevi śṛṇuṣvaikamanāḥ priye |  
[annavarṇaṃ mahādevi mahikārasamanvitam | nnaṃ varṇaṃ caiva me dehi   
svarādyena vibhūṣitam || 24-anādhilohitaṃ devi taye padasamanvitam | mamānnaṃ   
padamīśāni pradāpaya padaṃ tataḥ || 24-iti tantrāntarokto mantraḥ ||]  
jṛmbhaṇāntaṃ tyaktaparśvaṃ yātrāvāraṇarohakam || 24-5 ||  
  
vāmākṣisaṃyutaṃ devi bindusaṃyutamuttamam |  
prathamaṃ bījametaddhi kathitaṃ parameśvari || 24-6 ||  
  
(p. 252) tataśca lohitaṃ devi svarādyena vibhūṣitam |  
annavarṇaṃ mahādevi makāraikārasaṃyutam || 24-7 ||  
  
nānnavarṇaṃ mahādevi svarādyena vibhūṣitam |  
tataśca parameśāni tripadaṃ sarvagopanam || 24-8 ||  
  
mantraṃ guptaṃ maheśāni vahnijāyāvadhisthitam |  
mantrametanmaheśāni haṭhāt siddhipradāyakam || 24-9 ||  
  
dhyānapūjādikaṃ sarvaṃ kathitaṃ pūrvakalpake |  
śatanāma pravakṣyāmi sarvasārasvatapradam || 24-10 ||  
  
binā yena mahādevīmannadāṃ bhajate naraḥ |  
śatavarṣasahasreṇa tasya siddhirna jāyate || 24-11 ||  
  
tasmāt sarvaprayatnena sāvadhānāvadhāraya |  
nāmnāṃ sahasraṃ kathitaṃ paramaṃ tava sundari || 24-12 ||  
  
idānīṃ śṛṇu deveśi annadāśatanāmakam |  
yasmāt parataraṃ nāsti tantramadhye maheśvari || 24-13 ||  
  
annadā paramā māyā mahādevī śivapriyā |  
bhavānī jagatāmādyā prāṇadā prāṇavallabhā || 24-14 ||  
  
jagajjīvamayī (10) gaurī trayī vedamayī parā |  
kāśīpuranivāsā ca kāśīpuravināśinī || 24-15 ||  
  
kailāsanilayā kālī kalpajñā kalpadā (20) śubhā |  
mahādevaprapūjyā ca mahādevaratāturā || 24-16 ||  
  
pāyasānnapriyā devī pīnonnatapayodharā |  
trivalīvalayopetā nayanottamasattamā || 24-17 ||  
  
annapātradhṛtānantā (30) annaveṣanatatparā |  
gaṅgā gayā viśālākṣī viśālarūpayauvanā || 24-18 ||  
  
(p. 253) madonmattā svarūpāṅgī pūrṇacandranibhānanā |  
śivaprāṇā śivaratā (40) sadāśivamahāghanā || 24-19 ||  
  
mahādevapriyā sādhvī satī kāmālasā priyā |  
komalāṅgī kāmakalā kalā kāṣṭhā (50) yaśasvinī || 24-20 ||  
  
praphullapadmavadanā tathā padmālayā śivā |  
bhavānī bhavanaprītā padmāsanasamāśrayā || 24-21 ||  
  
veṣṭitā siddhagandharvaiḥ saṃstutā ṛṣibhistathā |  
śivena saha saṃviṣṭā (60) śivakrīḍanatatparā || 24-22 ||  
  
yuvatī yauvanaprītā nityayauvanatatparā |  
sadā ṣoḍaśavarṣīyā sadāśivamanoramā || 24-23 ||  
  
cārurūpadharā cāruvaktrā cāruparākramā |  
cārvaṅgī (70) kanakāṅgī ca kanakoparisaṃsthitā || 24-24 ||  
  
annapūrṇā sadāpūrṇā bhūṣaṇā svarṇakaṅkaṇā |  
bhaktaprāṇā bhaktaratā bhaktabhojanatatparā || 24-25 ||  
  
ājyapriyā (80) virūpākṣī kākapakṣadharā śubhā |  
śubhadā śobhanā śuddhā niṣkalā paramāgatiḥ || 24-26 ||  
  
dīnapriyā dīnaratā (90) dīnabhojanatatparā |  
sādhakapremasaṃpannā sādhakābhītidāyinī || 24-27 ||  
  
sādhakaiḥ saha saṃviṣṭā sādhakaprematoṣitā |  
sādhakānandadātrī ca sādhakapremagocarā || 24-28 ||  
  
jagaddhātrī jagattrātrī jagatāṃ jayakāriṇī (100) |  
iti te kathitaṃ divyamannapūrṇāśataṃ śubham || 24-29 ||  
  
yaḥ paṭhet prātarutthāya sa bhavet parameśvaraḥ |  
daridro labhate devi sarvasaṃpattimeva ca || 24-30 ||  
  
(p. 254) arogī jāyate subhru! sarvaśāstrārthavidbhavet |  
annacintā tasya vaṃśe na jāyate sureśvari || 24-31 ||  
  
sa bhavet parameśāni trailokyavijayī prabhuḥ |  
vandhyāpi labhate putraṃ kanyā vindati satpatim || 24-32 ||  
  
paṭhanāddhāraṇād vāpi naro sarvamayo bhavet |  
guhyād guhyataraṃ stotraṃ sarvatantreṣu gopitam || 24-33 ||  
  
tava snehād varārohe prakāśitamidaṃ puraḥ |  
na prakāśyaṃ mahādevi na prakāśyaṃ kadācana || 24-34 ||  
  
madbhaktāya maheśāni prakāśamupapādaya |  
vyāsādayo vaśiṣṭhādyāḥ sarve ca tadupāsakāḥ || 24-35 ||  
  
ekānnapūrṇā deveśi rūpabhedādanekadhā |  
kālī tārā mahāvidyā cānnadā parameśvarī || 24-36 ||  
  
etā vidyā mahādevi siddhavidyāḥ kalau yuge |  
anekajanmasaubhāgyād yadyetāḥ parameśvari || 24-37 ||  
  
prāpnuvanti varārohe teṣāṃ puṇyaphalaṃ śṛṇu |  
yadi bhāgyavaśenaiva etāsāṃ sadupāsakaḥ || 24-38 ||  
  
sa kaviḥ saca vijñānī saca sādhakasattamaḥ |  
etanmantragrahādeva siddho bhavati mānavaḥ || 24-39 ||  
  
etanmantraṃ samādāya dharmakāmārthamuktiṣu |  
nāsādhyaṃ menire devi sādhakāḥ vītamatsarāḥ || 24-40 ||  
  
aiśvaryeṇa mahādevi kubera iva jāyate |  
ya etāḥ pūjayennityaṃ pratyahaṃ bhaktibhāvataḥ || 24-41 ||  
  
tasyaivajñākarāḥ sarve siddhayoṣṭau bhavanti hi |  
tasyaiva dhanasaṃpattiṃ dṛṣṭvaiva parameśvari || 24-42 ||  
  
(p. 255) indro'pi parameśāni tiraskṛta ivāparaḥ |  
tasyaiva jananī dhanyā pitā tasya surottamaḥ || 24-43 ||  
  
saṃpradāyavidāṃ vaktrād ya etā vetti tattvataḥ |  
etāsāṃ jñānamātreṇa kulakotīḥ samuddharet || 24-44 ||  
  
nandanti pitaraḥ sarve gāthāṃ gāyanti te mudā |  
api cāsmatkule kaścit kulajñānī bhaviṣyati || 24-45 ||  
  
eṣṭavyā bahavaḥ putrā yadyapyekaḥ kulaṃ vaset |  
kiṃ gayāpiṇḍadānena kiṃ kāśīgamanena ca || 24-46 ||  
  
yadi bhāgyavaśenaiva kālīṃ sarasvatīṃ śive |  
annapūrṇāṃ mahādevīṃ pūjayati gṛhāṅgane || 24-47 ||  
  
sa brāhmaṇaḥ sa vedajñaḥ sa vaśī saca sādhakaḥ |  
sa tīrthavāsī pīṭhānāṃ caturthāśramiṇo yathā || 24-48 ||  
  
sa saṃnyāsī mahāyogī jīvanmukto bhaviṣyati |  
pāpaṃ puṇyaṃ mahādevi tasya nāsti varānane || 24-49 ||  
  
hiṃsādijanito doṣo nāstyeva varavarṇini |  
api cet tvatsamā nārī matsamaḥ puruṣo yadi || 24-50 ||  
  
etāsāṃ siddhavidyānāṃ samo mantro'sti vai tadā |  
mantraṃ saṃtyajya cānyeṣāṃ etanmantraṃ samāśrayet || 24-51 ||  
  
koṭīnāṃ tisṛṇāṃ madhye tantrasāraṃ prakāśitam |  
yaduktaṃ parameśāni tatkartavyamaharniśam || 24-52 ||  
  
etat tantraṃ maheśāni yadgṛhe tiṣṭhati priye |  
matsāṃnidhyaṃ maheśāni tatra tiṣṭhati niścitam || 24-53 ||  
  
sarvavidyā bhavatyeva saṃśayo nāsti kaścana |  
aiśvaryaṃ rogarāhityaṃ sadā bhavati tadgṛhe || 24-54 ||  
  
(p. 256) ahaṃ śivaḥ parātmā ca vimātā tu maheśvarī |  
sarvameva maheśāni kathitaṃ durlabhaṃ śive || 24-55 ||  
  
  
iti śrībṛhannīlatantre sarvatantrottamottame bhairavabhairavīsaṃvāde   
(annadāmantroddhāraśatanāmatantramāhātmyanirūpaṇaṃ) caturviṃśaḥ   
paṭalaḥ || 24 ||  
  
samāptaṃ cedaṃ śrībṛhannīlatantram |  
  
pañcāṅkanandaśaśi (1995) saṃmitavaikrame'bde  
śrīnīlatantrakamaśeṣasutantrasāram |  
śrībhairavāgamamahābdhimahārgharatnaṃ  
saṃskṛtya śuddhipadapāṭhasumīlanādyaiḥ || 1 ||  
  
prācīnahastalikhitānapi jīrṇabhūyo   
granthān prayatnavaśato'nuvidhṛtya labdhān |  
audāryavīryasubhagatvaguṇasphuracchrī-   
rājādhirāja harisiṃhanṛpānuśiṣṭyā || 2 ||  
  
uccaiḥ padādhikṛtibhājana kākajāti-   
śrīrāmacandravibudhādhikṛtiprabandhe |  
saṃpādya śāstri śivanāthasahāyabhājā   
prākāśi śāstriharabhaṭṭa vipaścitedam || 3 ||  
  
  
  
  
MUKTABODHA INDOLOGICAL RESEARCH INSTITUTE©2011 Muktabodha Indological Research Institute  All Rights Reserved.E-texts may be viewed only online or downloaded for private study.E-texts may not, under any circumstances, be copied, republished,reproduced, distributed or sold, either in original or altered form, withoutthe express permission of Muktabodha Indological Research Institute in writing.Data-entered by the staff of Muktabodha under the direction of Mark S. G. Dyczkowski.          