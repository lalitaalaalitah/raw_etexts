---
Author:
- utpaladeva
Catalog number: M00348
Commentator:
- kṣemarāya
Editor:
- Rai Pramadasa Mitra Bahadur
Publication city:
- Benares
Publication country: India
Publication year:
- '1902'
Publisher:
- Chowkhamba Sanskrit Book Depot
Subjects:
- śaiva
Uniform title: śivastotravalī
author_iast: utpaladeva
title: शिवस्तोत्रवली
title_iast: śivastotravalī

---
  
  
  
  
प्। १)   
  
  
श्रीश्रीशिवस्तोत्रावली ।  
  
श्री उत्पलदेवाचार्य विरचिता ।  
  
ॐ तत्सत्  
  
ॐ न ध्यायतो न जपतः स्याद्यस्याविधिपूर्वकम् ।  
एवमेव शिवाभासस्तं नमो भक्तिशालिनम् ॥ १ ॥  
  
ॐ तत्सत् । श्रीविघ्नहर्त्रे नमः । श्रीगुरवे शिवायो& नमः । ॐ   
उद्धरत्यन्धतमसाद्विश्वमानन्दवर्षिणी । परिपूर्णा जयत्येका देवी   
चिच्चन्द्रचन्द्रिका ॥ अत्यर्थितोस्मि बहुभिर्बहुशो भक्तिशालिभिः । व्याकरोमि   
मनाक् श्रीमत्प्रत्यभिज्ञाकृतः स्तुतीः ॥ ईश्वरप्रत्यभिज्ञाकारो   
वन्द्याभिधानः श्रीमदुत्पलदेवाचार्योऽस्मत्परमेष्ठी   
सततसाक्षात्कृतस्वात्ममहेश्वरः स्वं रूपं तथात्वेन   
पराम्रष्टुमर्थिजनानुजिघृक्षया   
सङ्ग्रहस्तोत्रजयस्तोत्रभक्तिस्तोत्राण्याह्निकस्तुतिसूक्तानि च कानिचिन्मुक्तकान्येव   
बबन्ध । अथ कदाचित्तानि तद्व्यामिश्राणि लब्ध्वा श्रीराम आदित्यराजश्च   
पृथक् पृथक् स्तोत्रशय्यायां न्यवेशयत् । श्रीविश्वावर्तस्तु विश&त्या   
स्तोत्रैः स्वात्मोत्प्रेक्षितनामभिर्व्यवस्थापितवानिति किल श्रूयते । तदेतानि   
सङ्ग्रहादिस्तोत्राणि सूक्तान्येव प्रसिद्धवार्तिकशय्योपारूढानि स्पष्टं   
व्याकुर्मः । मोक्षलक्ष्मीसमाश्लेषरसास्वादमयस्य   
परमेश्वरसमावेशस्यैव परमोपादेयतां दर्शयितुं   
परमेशस्वरूपाविभिन्नतत्समाविष्टभक्तजनस्तुतिक्रमेण स्तोत्रमाह  
  
प्। २)   
  
न ध्यायत इति । यस्यैवमेव मायीयोपायं विना शिवाभासः   
शिवरूपस्वात्मप्रथा स्यात्तं भक्त्यैव समावेशमय्या शालिनं   
श्लाघमानं न तु तदतिरिक्तफलाकाङ्क्षाकलङ्कितं भक्तजनं नमो   
भक्तिचमत्कारवशप्रथितशिवभट्टारकाभेदभक्तिमन्नतिमुखेन   
तदभिन्नशिवावेशमया भवाम इति यावत् । एवमेवे त्यनेन   
सूचितमलौकिकक्रमं दर्शयति न ध्यायत इत्यादिना । सर्वस्य हि ध्यानजप   
प्रमुखं ध्येयजप्यस्वरूपं नियताकारमेव प्रथते   
भक्तिशालिनस्त्वनुपायमेव निराकारं सर्वाकारं चिदानन्दघनं   
शिवात्मस्वरूपं सर्वदा स्फुरति । अत एवाह अविधिपूर्वकमिति । विधीयत इति   
विधिरिज्याध्ययनादिः पूर्वः कारणं यत्र । तथाकृत्वा सर्वविधीनां   
सङ्कुचितत्वादसङ्कुचितस्वरूपं प्रत्युपायत्वाभावात्   
तत्त्वसमावेशधनैरेव प्रतिभाप्रसादनप्रमुखमाप्यते । यथोक्तम्   
श्रीपूर्वशास्त्रे न चात्र विहितम् किञ्चिदित्यादि अकिञ्चिच्चिन्तकस्येत्यादि गीतास्वपि   
मय्यावेश्येत्यादिकं । ध्यानजपाभ्यां प्रकाशविमर्शस्वरूपाभ्यां   
पूजनहवनादि सर्वं सङ्गृहीतमिति प्राधान्यात्तावेवेहोक्तौ ॥ १ ॥  
  
आत्मा मम भवद्भक्तिसुधापानयुवाऽपि सन् ।  
लोकयात्रारजोरागात्पलितैरिव धूसरः ॥ २ ॥  
  
आत्मेति । हे महेश्वर ममात्मा जीवो भवद्भक्तिसुधापानेन युवा   
समुत्तेजितसहजौजःप्रकर्षोऽपि स&ल्लोकयात्रयैव रजसा लोकव्यवहारधूल्या   
कृतो यो राग उपरागस्ततो हेतोर्यानि पलितानि जराप्रकारस्तैर्धूसरो विच्छाय इव   
न तु वस्तुवृतेन भक्तिसुधापानेन नित्यतरुणीकृतत्वात् यथा च तरुणस्य   
धूलिधूसरतया सञ्जातपलितमिव दृश्यमानं नान्तर्म्लानिं   
मनागप्यादधाति  
  
प्। ३)   
  
अपि तु विनोदहासरसचमत्कारमेव पुष्णाति तथा लोकव्यवहारो ममेति   
रूपकोपमया ध्वनति । पूर्वश्लोके आमन्त्रणपदाभावाद्भवद्भक्तीति न   
सङ्गतमेवेति कथमिय& स्तोत्रशय्येय्ति श्रीविश्वावर्त एव प्रष्टव्यः वयं तु   
सूक्तव्याख्यानोद्यताः ॥ २ ॥  
  
लब्धत्वत्सम्पदां भक्तिमतां त्वत्पुरवासिनाम् ।  
सञ्चारो लोकमार्गेऽपि स्यात्तयैव विजृम्भया ॥ ३ ॥  
  
लब्धत्वदिति । ये समावेशमयप्रशस्तभक्तियुक्ताः अत एव लब्धत्वत्सम्पदः   
त्वत्पुरे विश्वपूरके त्वत्स्वरूपे वसन्ति तच्छीलाः तेषां लोकमार्गेऽपि यः   
सञ्चारो व्यवहारः स तयैव समावेशरसानन्दमय्या विजृम्भया   
विकस्वरतया स्यात् भवत्येव । अथ च ये लब्धलौकिकश्रियः त्वद्भक्ताः   
त्वन्मण्डलवासिनः ते सर्वे स्पृहणीयत्वात् सदा विभूतिमुदिता इति समासोक्त्या   
गमयति ॥ ३ ॥  
  
साक्षाद्भवन्मये नाथ सर्वस्मिन् भुवनान्तरे ।  
किं न भक्तिमतां क्षेत्रं मन्त्रः क्वैषां न सिद्ध्यति ॥ ४ ॥  
  
साक्षाद्भवदिति । भक्तिमतां व्याख्यातरूपभक्तिशालिनां सर्वत्र   
भुवनविषये किं न क्षेत्रं परसिद्धिसमुदयस्थानं क्व च एषां   
मननत्राणधर्मा मन्त्रो न सिद्ध्यति यतः साक्षादिति समावेशदृष्ट्या न   
कथामात्रेण भवन्मयमेव सर्वं भुवनमेषाम् ॥ ४ ॥  
  
जयन्ति भक्तिपीयूषरसासववरोन्मदाः ।  
अद्वितीया अपि सदा त्वद्द्वितीया अपि प्रभो ॥ ५ ॥  
  
जयन्ति भक्ति इति । भक्तिपीयूषरस एवासववरः उत्कृष्टं पानं तेन   
उद्गतहर्षाः ये ते जयन्ति सर्वोत्कर्षेण वर्तन्ते कीदृशाः   
  
प्। ४)   
  
अद्वितीया असाधारणस्वरूपा अपि त्वद्द्वितीयाः त्वमेव द्वितीयस्तुल्यरूपो येषां   
अथ च त्वद्द्वितीया अपि भक्तिसमावेशेनात्यन्तमभेदासाधनत्वात्त्वमेव   
द्वितीयः प्रभुत्वेन परिशीलितो येषां तथाभूता अपि अद्वितीयाः विश्वाभेदिनः ।   
अद्वितीयाश्च कथं त्वद्द्वितीयाः त्वद्द्वितीयाश्च कथमद्वितीया इति विरोधच्छाया   
॥ ५ ॥  
  
अनन्तानदसिन्धोस्ते नाथ तत्त्वं विदन्ति ते ।  
तादृशा एव ये सान्द्रभक्त्याऽनन्दरसाप्लुताः ॥ ६ ॥  
  
भक्त्यानन्दरसः समावेशानन्दप्रसरस्तेन प्लुता आर्द्राशयाः अत एव   
तादृशा इति अपरिमितानन्दरससमुद्रत्वात्त्वद्रूपसरूपाः तव तत्त्वं जानन्ति ।   
यो हि यत्र विद्वान् स हि तद्वेत्त्येव ॥ ६ ॥  
  
त्वमेवात्मेश सर्वस्य सर्वश्चात्मनि रागवान् ।  
इति स्वभावसिद्धां त्वद्भक्तिं जानञ्जयेज्जनः ॥ ७ ॥  
  
त्वमेवात्मेश इति । सर्वस्तावदात्मने स्पृहयालुः वस्तुतस्तु त्वमेव   
चिद्रूपोऽस्यात्मा इति अतस्त्वय्यात्मनि स्वतःसिद्धा भक्तिः केवलं   
समावेशशक्त्या तां जानाति तज्जयेत् सर्वोत्कर्षेण वर्तत एव नियोगे लिङ् ॥ ७ ॥  
  
नाथ वेद्यक्षये केन न दृश्योऽस्येककः स्थितः ।  
वेद्यवेदकसङ्क्षोभेप्यसि भक्तैः सुदर्शनः ॥ ८ ॥  
  
नाथ वेद्यक्षय इति । अन्तर्मुखत्वावस्थायां सर्ववेद्योपशमे कस्य नाम   
स्वात्मरूपस्त्वं केवलो न स्फुरसि । भक्तैः पुनः संसारपातेऽपि   
वेद्यवेदकसङ्क्षोभे असि त्वं(सुदर्शनः)सुखेन दृश्यसे   
समावेशकाष्ठाधिवासितैर्हि सततमेतैः भोक्तैव भोग्यरूपेण सदा सर्वत्र   
संस्थित इति नीत्या शिवमयमेव विश्वमीक्ष्यते । वेद्यविलापनप्रयासव्युदासाय   
  
प्। ५)   
  
सुशब्दः । तदुक्तं श्रीपूर्वशास्त्रे मोक्षोपायमनायासलभ्यमिति ॥ ८ ॥  
  
अनन्तानदसुरसी देवी प्रियतमा यथा ।  
अवियुक्तास्ति ते तद्वेदका त्वद्भक्तिरस्तु मे ॥ ९ ॥  
  
अनन्तानन्द इति । उपमाश्लेषोक्त्या परमेश्वरसाम्यमाशास्ते । भक्तिपक्षे देवी   
द्योतमाना एका फलाकाङ्क्षाविरहिता । अपरत्र क्रीडादिशीला परैव शक्तिः ।   
अहं भक्त्या अवियुक्तः स्यामिति वक्तव्ये मम अवियुक्तास्तु इति भक्तिं प्रति   
प्रेमप्रसरः प्रकाशितः ॥ ९ ॥  
  
सर्व एव भवल्लाभहेतुर्भक्तिमतां विभो ।  
संविन्मार्गोऽयमाह्लाददुःखमोहैस्त्रिधा स्थितः ॥ १० ॥  
  
सर्व एव भवल्लाभ इति । व्याख्यातप्रकृष्टभक्तिशालिनां   
अयमाह्लाददुःखमोहैरुपलक्षितो लोके यः संविन्मार्गः नीलपीतादिबोधरूपः   
पन्थाः स्थितः स सर्व एव त्वत्प्राप्तिहेतुः । वेद्यसोपाननिमज्जनक्रमेण   
परमवेदकभूमिलाभात् ॥ १० ॥  
  
भवद्भक्त्यमृतास्वादाद्बोधस्य स्यात्परापि या ।  
दशा सा मां प्रति स्वामिन्नासवस्येव शुक्तता ॥ ११ ॥  
  
हे स्वामिन् त्वच्छक्तिपातसमावेशमयभक्त्यानन्दास्वादमना साद्य बोधस्य   
परा देहपातप्राप्या प्रकृष्टाऽपि या शान्तशिवपदात्मा दशा स्यात् कैश्चित्   
सम्भाव्यते सा तैः सम्भाव्यमाना मां प्रति आसवस्य यथा शुक्तता   
पर्युषितता तथा भातीति यावत् । यतस्तैर्भक्त्यमृतमनास्वाद्यैव   
शुक्तीकृतं । यैः पुनरास्वाद्यते तैः   
स्वचमत्कारानन्दविश्रान्तीकृतत्वात्काशुक्ततासम्भावना । आस्वादादिति ल्यब्   
लोपे पञ्चमी ।  
  
प्। ६)   
  
स्वादादिति ल्यब् लोपे पञ्चमी । अथ वा त्वद्भक्त्यमृतास्वादादपि परा   
मोक्षरूपा या काच्दिद्दशास्तीति सम्भाव्यते सा मह्यं न रोचते   
भक्त्यमृतास्वादस्यैव निरतिशयचमत्कारवत्त्वादित्येवं परमेतत् ॥ ११ ॥  
  
भवद्भक्तिमहाविद्या येषामऽभ्यासमागता ।  
विद्याऽविद्योभयस्यापित एते तत्त्ववेदिनः ॥ १२ ॥  
  
भवद्भक्ति इति । विद्याविद्योभयस्यापीति विद्याऽविद्यालक्षणस्योभयस्य तत्र   
शिवमन्त्रमहेश्वरमन्त्रेश्वमन्त्रात्मनो विद्यारूपस्य   
विज्ञानाकलप्रलयाकलसकलतद्वेद्यात्मनश्च अविद्यारूपस्योभयस्यापि तत्त्वं   
विदन्ति येषां त्वद्भक्तिरेव महाविद्या प्रकर्षं प्राप्ता । महत्पदेन   
शब्दविद्यातोऽपि भक्तेरुत्कर्षात्तत्त्ववेदकत्वम् ॥ १२ ॥  
  
आमूलाद्वाग्लता सेयं क्रमविस्फारशालिनी ।  
त्वद्भक्तिसुधया सिक्ता तद्रसाढ्यफलाऽस्तु मे ॥ १३ ॥  
  
आमूलाद्वागिति । मूलं पराभूमिः क्रमविस्फारित्वं पश्यन्त्यादिप्रसरः   
तद्रसो भक्त्यानन्दरस एव आढ्य& स्फीतं त्वदात्म्यैक्यापत्तिलक्षणं फलं   
यस्याः ॥ १३ ॥  
  
शिवो भूत्वा यजेतेति भक्तो भूत्वेति कथ्यते ।  
त्वमेव हि वपुःसारं भक्तैरद्वयशोधितम् ॥ १४ ॥  
  
शिवोभूत्वा इति । शिवो भूत्वा शिवं यजेदिति यदाम्नायेषूच्यते तत्र देहपात एव   
शिवतेति ये मन्यन्ते तेषां सति देहे शिवीभावाभावाद्यजमानतानुपपत्तेः   
स्वस्वरूपशिवसमावेशभक्तिशाल्येव यजनं जानातीतितात्पर्यम्   
अनेनैवाशयेनाह त्वमेव यतः   
  
प्। ७)   
  
सारभुत्कृष्टं वपुः स्वरूपं अद्वयेन भेदशङ्काशङ्कुशतशातिना   
शोधितं निर्मलीकृतं भक्तैरिति ॥ १४ ॥  
  
भक्तानां भवदद्वैतसिद्ध्यै का नोपपत्तयः ।  
तदसिद्ध्यै निकृष्टानां कानि नावरणानि वा ॥ १५ ॥  
  
व्याख्यातानां भक्तानां भवदद्वयसाधनाय का न युक्तयः यतो   
मूढैरुदीर्यमाणान्यपि शिवाद्वयदूषणानि   
दूषयत्स्वभावचिद्रूपशिवस्वरूपसिद्धिं विना न कानिचित् स्युरिति युक्त्या   
भक्तानां साधनान्येव पर्यवस्यन्ति । निकृष्टानां तु भेदमयानां   
तदसिद्ध्यै शिवाद्वयसाधनाभावाय कानि नावरणानि   
तीक्ष्णतमयुक्त्यस्त्राण्यपि   
समावेशरसविप्रुषोऽप्यनभिज्ञत्वादसञ्चेत्यमानानि   
महान्धकारपातयितॄण्येव ॥ १५ ॥  
  
कदाचित्क्वापि लभ्योऽसि योगेनेतीश वञ्चना ।  
अन्यथा सर्वकक्ष्यासु भासि भक्तिमतां कथम् ॥ १६ ॥  
  
कदाचिदिति । कदा चित् कस्यां चित् समाधिदशायां क्वापि हृदयचक्रादौ योगेन   
चित्तवृत्तिनिरोधेन ईश स्वामिन् असि त्वं लभ्य इत्येषा वञ्चना । अन्यथा   
समाधिव्युत्थानाद्यभिमतासु कक्ष्यासु कथं भक्तिमतां प्रकाशसे ॥ १६ ॥  
  
प्रत्याहाराद्यसंस्पृष्टो विशेषोस्ति महानयम् ।  
योगिभ्यो भक्तिभाजां यद्व्युत्थानेऽपि समाहिताः ॥ १७ ॥  
  
विषयेभ्य इन्द्रियाणां प्रत्यावृत्य नियमनं प्रत्याहारः   
आदिशब्दाद्ध्यानधारणादयः तैरसंस्पृष्टः अकदर्थितः तन्निष्ठेभ्यो   
योगिभ्यो महानसामान्यः विशेषः अतिशयो भक्तिभाजामस्ति यदेते  
  
प्। ८)   
  
योग्यपेक्षया व्युत्थानाभिमतेऽपि समये समाहिताः मय्यावेश्य मनो ये   
मामिति गीतोक्तनीत्या नित्ययुक्ताः ॥ १७ ॥  
  
न योगो न तपो नार्चाक्रमः कोऽपि प्रणीयते ।  
अमाये शिवमार्गेऽस्मिन् भक्तिरेका प्रशस्यते ॥ १८ ॥  
  
न योगो न इति । शिवमार्गे परे शाक्ते पदे अस्मिन्निति निरतिशये   
स्वानुभवैकसाक्षिके मायीयनियतयोगाद्युपायपरिपाटी न काचिदुपदिश्यते   
तस्याः मायामयत्वेन अन्धतमसप्रख्या यास्त्वत्र   
शुद्धविद्याप्रकाशातिशायिन्युपायत्वाभावात् भक्तिरेव प्रतिभाप्रसादनात्मा   
उक्तचरी प्रशस्यते उपायत्वेनोच्यते ॥ १८ ॥  
  
सर्वतो विलसद्भक्तितेजोध्वस्तावृतेर्मम ।  
प्रत्यक्षसर्वभावस्य चिन्तानामापि नश्यतु ॥ १९ ॥  
  
सर्वतोविलसदिति । अन्तर्बहिश्च विलसता जृम्भमाणेन भक्तितेजसा   
समावेशप्रकाशेन ध्वस्ता आवृतिः अख्यातिर्यस्य तत एव   
मायीयभूमिविस्मृतेः प्रत्यक्षभैरवमुद्राप्रवेशयुक्त्या   
आलोचनमात्रगोचरीभूताः सर्वे भावाः यस्य तस्य मम चिन्ताया   
विकल्पवृत्तस्य नामाऽपि अभिधानमपि नश्यतु नित्यमेव   
साक्षात्कृतपरभैरवस्वरूपानुप्रविष्टो भूयासमित्यर्थः ॥ १९ ॥  
  
शिव इत्येकशब्दस्य जिह्वाग्रे वसतः सदा ।  
समस्तविषयास्वादो भक्तेष्वेवास्ति कोप्यहो ॥ २० ॥  
  
शिव इत्येक इति । उक्तेष्वेव भक्तेषु यो   
महाप्रकाशमयनिजस्वरूपपरामर्शात्मा शिव इत्येकः असामान्यः सदा   
शिवोस्ति अहो आश्चर्यं तस्य शब्दमात्रस्याप्येककस्य विषयस्य   
परमानन्दव्याप्तिदायित्वात्समस्तविषयास्वादो जगदानन्दचमत्कारः कोऽपि   
  
प्। ९)   
  
  
स्वानुभवसिद्धोऽसि एकत्र च शब्दलक्षणे विषये जिह्वाग्रवर्तिनि   
समस्तविषयास्वाद इति विरोधच्छाया ॥ २० ॥  
  
शान्तकल्लोलशीताच्छस्वादुभक्तिसुधाम्बुधौ ।  
अलौकिकरसास्वादे सुस्थैः को नाम गण्यते ॥ २१ ॥  
  
शान्तकल्लोल इति । शान्ताः निवृत्ताः विकल्पमयाः कल्लोला यत्र तथाभूते   
संसारतापापूर्णत्वाच्छीते विश्वप्रतिबिम्बाश्रयत्वादच्छे निर्मले   
आनन्दविकासित्वात्स्वादौ भक्त्यमृतसमुद्रे अलौकिकरसास्वादे   
समावेशचमत्कारे सुखेन तिष्ठन्ति सुस्थाः तैः भेदगलनात् को नाम गण्यते   
तदा व्यतिरिक्तस्य कस्य चिदप्यप्रतिभासात् । सुखस्थिताः न   
किञ्चिद्गणयन्तीत्युचितैवोक्तिः ॥ २१ ॥  
  
मादृशैः किं न चर्व्येत भवद्भक्तिमहौषधिः ।  
तादृशी भगवन्यस्या मोक्षाख्योऽनन्तरोरसः ॥ २२ ॥  
  
मादृशैरिति । मादृशैः भक्तितत्त्वज्ञैः तादृशी इति अलौकिकी   
भवद्भक्तिरेव अभीष्टप्रदत्वान्महौषधिः किं न चर्व्येत किं न धार्येत   
विचारेणास्वाद्येत इति यावत् । कीदृशी । यस्याश्चर्वणपरामर्शानन्तरमेव   
जीवन्मुक्ताख्यः अनन्तरः अव्यवहितो रसश्चर्वणानन्दः ॥ २२ ॥  
  
ता एव परमर्थ्यन्ते सम्पदः सद्भिरीश याः ।  
त्वद्भक्तिरससम्भोगविस्रम्भपरिपोषिकाः ॥ २३ ॥  
  
ता एव इति । सद्भिः भक्तिशालिभिः ता एवेति असमत्वत्समावेशमय्यः सम्पदः   
परं केवलमर्थ्यन्ते न तु अणिमाद्याः । कीदृश्यो याः त्वद्भक्तिरससम्भोगे   
भवत्समावेशामृतचमत्कारे विस्रम्भं  
  
प्। १०)   
  
स्वैरं स्वीकारं पुष्णन्ति । अत्र प्रियासम्भोगपोषिका एव सर्वस्य   
सम्पदोऽर्थनीत्या इत्यनुरणनव्यङ्ग्योपमाध्वनिः ॥ २३ ॥  
  
चित्रं निसर्गतो नाथ दुःखबीजमिदं मनः ।  
त्वद्भक्तिरससंसिक्तं निःश्रेयसमहाफलम् ॥ २४ ॥  
  
चित्रं निसर्ग इति । नाथ स्वामिन् इदं चित्रं दुःखकारणमिदं मनः सर्वस्य   
हेयं यदभिमतं तदेव त्वद्भक्तिरसायनेन सिक्तं   
परमानन्दमोक्षमहाफलम् । न हि कदाचिल्लोकं प्रति विषादेः मधुर   
आस्वादः अतस्त्वद्भक्तेरेवायमलौकिकः क्रम इति ध्वनित इति शिवम् ॥ २४ ॥  
  
इति श्रीमदीश्वरप्रत्यभिज्ञाकाराचार्यचक्रवर्तिवन्द्याभिधानोत्पलदेवाचा-  
śrīkṣemarājaviracitā vivṛtiḥ || prathamam 1 ||  
  
  
oṃ tatsat  
  
atha sarvātmaparibhāvanākhyaṃ dvitīyaṃ stotram |  
  
agnīṣomaravibrahmaviṣṇusthāvarajaṅgama |  
svarūpa bahurūpāya namaḥ saṃvinmayāya te || 1 ||  
  
agnīṣomaravibhiḥ dāhāpyāyaprakāśakārīcchākriyājñānarūpasya śaktitrayasya   
brahmaviṣṇubhyāmadhiṣṭhātṛdevatāvargasya   
sthāvarajaṅgamābhyāmadhiṣṭhitasya prameyapramātṛrāśeśca   
svīkṛtatvādviśvātmanaḥ āmantraṇamidaṃ svarūpetyantaṃ | tena   
agnīṣomaravibrahmaviṣṇusthāvarajaṅgamasvarūpa he parameśvara |   
pañcabhūtāni jaṅgamānāmapi bhūtadehatvāt | evaṃ ca   
agnisomasūryasthāvarajaṅgama aṣ'mūrtitayā |   
brahmaviṣṇūpalakṣitā'śeṣādhiṣṭhātṛtayā  
  
p. 11)   
  
  
viśvamayatvam | ata eva bahurūpāyetyuktam | evaṃ viśvarūpatve'pi pradhānamasya   
svarūpamāha saṃvinmayāyeti | etadeva hi saṃvinmayatvaṃ   
yatsvātantryollāsitāśeṣaviśvanirbharatvam || 1 ||  
  
viśvendhanamahākṣārānulepaśucivarcase |  
mahānalāya bhavate viśvaikahaviṣe namaḥ || 2 ||  
  
viśvendhana iti | bhavate mahānalāya paramapramātṛvahnaye namaḥ |   
kīdṛśāya | viśvasya bhedarāśerindhanarūpasya sambandhi yanmahākṣāraṃ   
bhasma tatsaṃhāraśeṣaḥ saṃskāraḥ tena yadanulepanam saṃskārasaṃhāreṇāpi   
pramātruttejanaṃ śuci śuddhamadvayarūpaṃ varcastejo yasya tasmai | atha   
śucirnāmāgniruditaḥ saṃgharṣātsomasūryayorityāgamikabhāṣayā śucināmne   
tejase | viśvamekaṃ haviḥ yasyetyanena atyantadīptatvamucyate |   
śrīmataṅgādyāgamasthityā rahasyacaryārthasyātra sūcanādvirodhacchāyā'pi || 2   
||  
  
paramāmṛtasāndrāya śītalāya śivāgnaye |  
kasmai cidviśvasaṃploṣaviṣamāya namo'stu te || 3 ||  
  
paramāmṛta iti | cidānandaghanatvātparamāmṛtasāndratvam |   
bhavatāpahāritvācchitalatvam | agneśca kathamārdratvaśītalatve iti   
virodhābhāsacchāyā | kasmai cidityalaukikasvarūpāya || 3 ||  
  
mahādevāya rudrāya śaṅkarāya śivāya te |  
maheśvarāyā'pi namaḥ kasmai cinmantramūrtaye || 4 ||  
  
devaḥ sṛṣṭyādikrīḍāparaḥ viśvotkarṣaśālitayā vijigīṣuḥ   
aśeṣavyavahārapravartakaḥ dyotamānaḥ sarvasya stotavyo gantavyaśca dīvyate   
krīḍādyarthatvāt | sa ca mahān brahmādīnāmapi sargādi-  
  
p. 12)   
  
  
hetutvāt viśvasya | citpade rodanāddrāvaṇācca rudraḥ |   
pūrṇā'hantāparāmarśamayatvānmantramūrtiḥ || 4 ||  
  
namo nikṛttaniḥśeṣatrailokyavigaladvasā |  
'vasekaviṣamāyā'pi maṅgalāya śivāgnaye || 5 ||  
  
namo nikṛtta iti | nikṛttaṃ akhyātilakṣaṇānmūlātprabhṛti khaṇḍaśaḥ   
kṛtaṃ bhavābhavātibhavalakṣaṇaṃ yantrailokyaṃ tatsaṃbandhinī   
bodhānaloddīpinī āntararasasārarūpā yā vasā tatkṛto yo'vasekaḥ āhutiḥ tato   
viṣamāyātyantaṃ jājvalyamānāya ata eva   
saṃsārāmaṅgalyaparihṛtipradatvānmaṅgalāya śivavahnaye namaḥ |   
śarīraprāṇādiparimitapramātṛpadaṃ tatraiva samāveśayāma ityarthaḥ |   
sarvavasāvasekaviṣamaḥ śmāśānikāgniḥ kathaṃ maṅgala iti virodhacchāyā || 5   
||  
  
samastalakṣaṇāyoga eva yasyopalakṣaṇam |  
tasmai namo'stu devāya kasmai cidapi śambhave || 6 ||  
  
samastalakṣaṇeti | samastānāṃ lakṣaṇānāmabhijñānānāṃ ca   
tathā'dhigamahetūnāmuccārakaraṇadhyānādīnāṃ yaḥ ayogaḥ asambandhaḥ sa eva   
yasya upa ityātmasamīpe lakṣaṇaṃ hṛdayaṅgamīkaraṇaṃ   
samastacintāvismaraṇasyaiva tatprāptihetutvāt ata eva kasmai ciditi   
saṃvṛtivakratayā svātmavisphuradrūpāyeti dhvanati || 6 ||  
  
vedāgamaviruddhāya vedāgamavidhāyine |  
vedāgamasatattvāya guhyāya svāmine namaḥ || 7 ||  
  
vedāgama iti | niḥśeṣaniyamayantraṇātroṭanālabhyatvādvedaviruddhaḥ   
yaścayadviruddhaḥ sa kathaṃ tadvidhatte tasya ca satattvarūpaḥ cittārthastu   
  
p. 13)   
  
svātantryājjagaduttiṣṭhāpayiṣurvedaṃ vidhatte vedāntadṛṣṭyā   
tatparamārtharūpaśca ata eva sarvasya aviṣayatvādguhyaḥ || 7 ||  
  
saṃsāraikanimittāya saṃsāraikavirodhine |  
namaḥ saṃsārarūpāya niḥsaṃsārāya śambhave || 8 ||  
  
māyādeḥ kṣityantasya saṃsārasya eka eva nimittaṃ tasya virodhī saṃhartā sa eva |   
tathā saṃsārarūpatayā bhāti na punaścidrūpaśivavyatiriktaṃ saṃsārasya   
nijarūpaṃ kiṃ cit | evamapi saṃsārānniṣkrāntaṃ niḥsaṃsāraṃ   
tenāsaṃspṛṣṭarūpamiti virodhābhāsaḥ || 8 ||  
  
mūlāya madhyāyāgrāya mūlamadhyāgramūrtaye |  
kṣīṇāgramadhyamūlāya namaḥ pūrṇāya śambhave || 9 ||  
  
mūlāyeti | viśvasya kāraṇatvātsvarūpatvādviśrāntisthānatvācca mūlaṃ   
madhyamagraṃ ca | yathā pṛthak mūlādirūpaḥ tathā yugapadapi   
akramānantaviśvarūpatvāt | na cāsya svātmani mūlādi kiñciccinmātraikarūpatvāt   
| ata eva sarvaṃsahatvātpūrṇaḥ | virodhābhāsaḥ prāgvat || 9 ||  
  
namaḥ sukṛtasaṃbhāravipākaḥ sakṛdapyasau |  
yasya nāmagrahaḥ tasmai durlabhāya śivāya te || 10 ||  
  
namaḥ sukṛta iti | yasya sakṛdeva nāmagrahaḥ asāviti lokottaraḥ   
pūrṇaviśrāntipradatvātpuṇyarāśeḥ paripākaḥ | tasmai durlabhāyeti   
mahāyogigamyāya namaḥ || 10 ||  
  
namaścarācarākāraparetanicayaiḥ sadā |  
krīḍate tubhyamekasmai cinmayāya kapāline || 11 ||  
  
p. 14)   
  
namaścarācarā iti | kapālivratitvaṃ yadbhagavati prasiddhaṃ tattattvato vyanakti |   
carācarākārāḥ jaṅgamasthāvararūpāḥ ye paretāḥ paraṃ cinmayasvarūpaṃ itāḥ   
prāptāḥ | tadvinā ca nirjīvatvādapi paretāḥ | teṣāṃ nicayaiḥ sadā yugapacca   
krīḍate tatsaṃyojanaviyojanavaicitryasahasravidhāyine cinmayāya citparamārthāya   
kapāline niḥśeṣakapālayuktāya asthiśeṣībhūtaviśvadhāriṇe namaḥ || 11 ||  
  
māyāvine viśuddhāya guhyāya prakaṭātmane |  
sūkṣmāya viśvarūpāya namaścitrāya śambhave || 12 ||  
  
māyāvine iti | bhedollāsahetuḥ svātantryaśaktiḥ māyā yasyāsti sa   
cidrapatvādviśuddhaḥ | māyāvī vyājī ca kathaṃ viśuddha iti virodhābhāsaḥ |   
evamanyatra | guhyaḥ sarvasyāgocaraḥ | prakaṭaḥ prakāśaghanasvātmarūpaḥ |   
sūkṣmo dhyānādiniṣṭhairapyalakṣyaḥ | viśvarūpaḥ   
svātantryādgṛhītaviśvākāraḥ | ata eva citro vicitra āścaryarūpaśca || 12 ||  
  
brahmendraviṣṇunirvyūḍhajagatsaṃhārakelaye |  
āścaryakaraṇīyāya namaste sarvaśaktaye || 13 ||  
  
brahmendra iti | brahmendraviṣṇubhiḥ sṛṣṭyadhiṣṭhitisthitikaraiḥ kathamapi   
nirvāhitatvādyat nirvyūḍhaṃ saṃpannaṃ jagat | tasya sarvaiḥ sandhāryamāṇasya   
saṃhāraḥ krīḍāmātraṃ yasya | ata eva āścaryakaraṇīyaḥ sarvaśaktiḥ   
brahmādīnāmapi svakarmaṇyetadīyasaṃjihīrṣābhāvābhāvamukhaprekṣitvāt   
sarvasāmarthyayukto yastasmai namaḥ || 13 ||  
  
taṭeṣveva paribhrāntaiḥ labdhāstāstā vibhūtayaḥ |  
yasya tasmai namastubhyamagādhaharasindhave || 14 ||  
  
p. 15)   
  
taṭeṣveva iti | teṭaṣveva mantramudrācakrabhūmikādijñāneṣu   
cidrasaprasarabāhyabhūmiṣu paribhrāntaiḥ |   
pavanabhramaṇaprāṇavikṣepādikṛtaśramāḥ kuhakādiṣu ye bhrāntā bhrāntāste   
parame pade ityāmnāyasthityā antaḥsārānāsādanādbhrāmyadbhiḥ | tāstā iti   
bhedamayyo'ṇimādikāḥ | agādhaharasindhave iti paricchedyāntastatvāya   
maheśvarasamudrāya | samudre ca taṭeṣveva ye bhrāmyanti te   
tanmauktikādyāpnuvanti ye tu antarvikṣepakṣamāḥ te   
mahānirvṛtipradamamṛtamapyaśnantīti rūpakaśleṣeṇa dhvanati || 14 ||  
  
māyāmayajagatsāndrapaṅkamadhyādhivāsine |  
alepāya namaḥ śambhuśatapatrāya śobhine || 15 ||  
  
māyāmaya iti | māyā cinmayatvākhyātiḥ saiva prākṛtaṃ rūpaṃ yasya jagataḥ   
tadeva sāndraḥ paṅko ghanaḥ kardamaḥ tanmadhyādhivāsine'pi   
vyāpakatvāttadvyāpnuvate'pi alepāya śuddhacidekarūpāya | śambhureva   
śatapatraṃ anantaśaktidalaṃ tattatsaṅkocavikāsadharmakaṃ kamalaṃ tasmai   
namaḥ | paṅkamadhyasthiterapyalepatā bhagavataścidghanatvena   
tadasaṃsparśāditi virodhābhāsaḥ || 15 ||  
  
maṅgalāya pavitrāya nidhaye bhūṣaṇātmane |  
priyāya paramārthāya sarvotkṛṣṭāya te namaḥ || 16 ||  
  
maṅgalāyeti | maṅgaletyādi spaṣṭaṃ | sarvotkṛṣṭāyeti sarvatra yojyaṃ | yena   
yena mukhena vicāryate tena tenottamatvaṃ sarvotkṛṣṭatvāt || 16 ||  
  
namaḥ satatabaddhāya nityanirmuktibhāgine |  
bandhamokṣavihīnāya kasmai cidapi śambhave || 17 ||  
  
namaḥ satata iti | bhagavata eva baddhamuktatayā'vagamāttathātvam   
  
p. 16)   
  
vastutastu cidghanatvāttaddhīnatvam | virodhābhāsaḥ pūrvavat | evamuttaratrāpi || 17   
||  
  
upahāsaikasāresminnetāvati jagattraye |  
tubhyamevādvitīyāya namo nityasukhāsine || 18 ||  
  
upahāsaika iti | tuccharūpatvādupahasanīyaparamārthe etāvati ativitate jagattraye   
bhavābhavātibhavātmani | advitīyāya asādhāraṇaikarūpāya nityasukhāsine   
ānandaghanāyopādeyatamāya tubhyameva namaḥ || 18 ||  
  
dakṣiṇācārasārāya vāmācārābhilāṣiṇe |  
sarvācārāya śarvāya nirācārāya te namaḥ || 19 ||  
  
dakṣiṇācāra iti | dakṣiṇācāro bhairavatantraṃ aviparītānuṣṭhānaṃ ca sāraḥ   
sāratvenābhimato yasya | vāmācāraṃ vāditantraṃ viparītakramaṃ cābhilaṣati   
yastasmai | sarva ācāro nijaḥ parispando yasya | niṣkrāntā ācārā yasmāt   
ācārebhyaśca dhyānapūjādibhyo niṣkrānto yastasmai | atha ca   
śrīmadācāranirācārarūpaṃ yanmatakramādi śāstrārthatattvaṃ tadrūpāya namaḥ   
|| 19 ||  
  
yathā tathā'pi yaḥ pūjyo  
yatra tatrā'pi yo'rcitaḥ |  
yo'pi vā so'pi vā yo'sau  
devastasmai namo'stu te || 20 ||  
  
yathā tathā iti | yena yena prakāreṇa yatra kvacidyatkiñcidācaryate tatra   
svātmadevatāviśrāntirūpā pūjā anāyāsenaiva siddhā  
  
p. 17)   
  
tattvavidāmiti tātparyam | yattacchabdāḥ niyamavyudāsāya | yathāgamaḥ   
yathālābhaṃ prapūjayediti || 20 ||  
  
mumukṣujanasevyāya sarvasantāpahāriṇe |  
namo vitatalāvaṇyavārāya varadāya te || 21 ||  
  
mumukṣu iti | sādhakānāṃ mantrāṇāṃ prāṇatvānmumukṣubhireva   
samanantaroktayuktyā niryantraṇaṃ sevituṃ śakyāya | sarveṣāṃ bhedamayānāṃ   
santāpānāṃ hāriṇe apahantre | vitatetyuktiḥ   
paramānandaghanatvenātispṛhaṇīyatvāt | vāraḥ samūhaḥ   
samūhanivahavyūhavārasaṅghātasañcayā ityamaraḥ | varadāya   
saṃvinnairmalyasāraprasādapradāya || 21 ||  
  
sadā nirantarānandarasanirbharitākhila |  
trilokāya namastubhyaṃ svāmine nityaparvaṇe || 22 ||  
  
sadā nirantarānanda iti | prāgvattrilokasya viśvasya svasyānandarasena   
pūraṇātsvāmine ityucitoktiḥ | nityaparvaṇe sadā viśvapūrakarūpāya | parva   
pūraṇe ityasyaprayogaḥ | sarvaśca parvaṇi ānandarasanirbharitaṃ nikhilaṃ karoti ||   
22 ||  
  
sukhapradhānasaṃvedyasambhogairbhajate ca yat |  
tvāmeva tasmai ghorāya śaktivṛndāya te namaḥ || 23 ||  
  
sukhapradhānaṃ yat śaktivṛndaṃ saṃviddevīcakraṃ   
camatkāreṇānandaghanapramātṛviśrāntyā sukhapradhānasaṃvedyasaṃbhogaiḥ   
ānandasāraviṣayagrāsāsvādaiḥ tvāmeva bhajate tvayyeva viśvamarpayati | tasmai   
ghorāya sarvasaṃhartre te tava sambandhine namaḥ || 23 ||  
  
munīnāmapyavijñeyaṃ bhaktisambandhaceṣṭitāḥ |  
āliṅgantyapi yaṃ tasmai kasmai cidbhavate namaḥ || 24 ||  
  
p. 18)   
  
munīnāmiti | tapoyogādiniṣṭhānāṃ kapilādīnāmapi jñātumaśakyaṃ |   
bhaktisambandhaceṣṭitāḥ samāveśarasānuviddhavyāpārāḥ | āliṅgantyapi   
dṛḍhāvaṣṭambhayuktyā svasambhogapātraṃ kurvantyapi yaṃ tasmai kasmai   
citsvātmani sphurate namaḥ || 24 ||  
  
paramāmṛtakośāya paramāmṛtarāśaye |  
sarvapāramyapāramyaprāpyāya bhavate namaḥ || 25 ||  
  
paramāmṛta iti | paramānandarasasya kośo gañjamiva atastatpūrṇatvādrāśiśca   
bahirapi tanmayatvāt | sarvasya māyādeḥ pāramyaṃ paramatvaṃ prakāśamānatā |   
tasyāpi pāramyaṃ ānandaghanaścamatkāraḥ śāktaḥ samullāsaḥ tena prāpyāya ||   
25 ||  
  
mahāmantramayaṃ naumi rūpaṃ te svacchaśītalam |  
apūrvāmodasubhagaṃ parāmṛtarasolvaṇam || 26 ||  
  
mahāmantramayeti | mahāmantramayaṃ akṛtrimāhamparāmarśamayaṃ tava   
rūpaṃ naumi iti prāgvat | svacchaṃ viśvapratibimbadhāraṇāt | śītalaṃ   
saṃsāratāpahāritvāt | apūrveṇa āmodena alaukikena vyāpiparimalena hlādinā   
svarūpeṇa | subhagaṃ spṛhaṇīyaṃ | paramāmṛtarasena paramānandenolvaṇaṃ   
bṛṃhitam || 26 ||  
  
svātantryāmṛtapūrṇatvadaikyakhyātimahāpaṭe |  
citraṃ nāstyeva yatreśa tannaumi tava śāsanam || 27 ||  
  
svātantryā iti | svātantryāmṛtena sampūrṇā svatantratā ānandaghanā yā   
tvadaikyakhyātiḥ bhavadabhedaprathā saiva viśvacitratantuvyāptyā mahāpaṭaḥ   
tatra viṣaye yat śāsanaṃ śāsyate'neneti kṛtvā tvadupadeśako ya āgamaḥ taṃ   
naumi | yatra viśvamāścaryamayaṃ tvadaikyaprathanasāre'pi citraṃ nānārūpaṃ   
nāstyeva tvadaikyakhyātipratipādanaparatvāt   
  
p. 19)   
  
  
citramadbhutaṃ ca nāsti anuttaratvādāgamasya sarvasaṃbhāvanābhūmitvāt atha ca   
paṭe sthitaṃ śāsanamavicitrarūpaṃ ceti cittram || 27 ||  
  
sarvā'śaṅkāśaniṃ sarvā'lakṣmīkālānalaṃ tathā |  
sarvā'magaṃlyakalpāntaṃ mārgaṃ māheśvaraṃ numaḥ || 28 ||  
  
sarvāśaṃkā iti | sarvāsāmāśaṅkānāṃ   
dravyapūjāmaṃntrādisaṅkīrṇatvādyuktānāṃ vicitrasaṃsārabījabhūtānāṃ   
cittavṛttimlānidānāṃ aśaniṃ svarūpadhvaṃsakaṃ | āmnāye'pi ca śaṅkāpi na   
viśaṅketa niśśa&katvamidaṃ sphuṭamityuktaṃ | alakṣmīṇāṃ   
anānandadaśānāṃ kālānalaṃ mahādāhakaṃ   
sarvāmaṅgalyānāmaśubhasūcakānāṃ kalpāntaṃ niḥśeṣeṇa nāśakaṃ   
māheśvaraṃ mārgaṃ śāktaṃ prasaraṃ numaḥ || 28 ||  
  
jaya deva namo namo'stu te  
sakalaṃ viśvamidaṃ tavāśritam |  
jagatāṃ parameśvaro bhavān  
paramekaḥ śaraṇāgato'smi te || 29 ||  
  
jayadeveti | paramekosmīti dehādyabhimānena tvanmāyāśaktikḷptena   
viśvavibhedena tvattaḥ pṛthagiva kṛtaḥ ata eva śaraṇamāgataḥ | yuktaṃ caitat   
yato viśvamidaṃ tavāśritaṃ cinmayatvatsvarūpamagnaṃ tataśca jagatāṃ   
bhavāneva parameśvaraḥ brahmādibhyaḥ sadāśivāntebhyaḥ uttamaḥ ata eva he   
deva krīḍādiśīla jaya dehādyabhimānamimamudasya svarūpeṇa prathasva iti   
prāgvat || 29 ||  
  
iti śrīmadutpaladevācāryaviracitastotrāvalyāṃ sarvātmaparibhāvanā-  
nāmakaṃ dvitīyastotram || 2 ||  
  
p. 20)   
  
oṃ sadasattvena bhāvānāṃ yuktā yā dvitayī gatiḥ |  
tāmullaṅghya tṛtīyasmai namaścitrāya śambhave || 1 ||  
  
oṃ sadasattveneti | bhāvānāṃ prameyādīnāṃ janmasattādirūpatayā   
prākpradhvaṃsābhāvādirūpatayā ca dvitayīrūpā dvitayīyuktā yataste bhāvā   
bhāvanīyāḥ sampādanīyāḥ tāmullaṅghya ujjhitvā yastṛtīyaḥ   
sadasattābhyāmavyapadeśyatvātturyādivatsaṃkhyayaiva vyapadeśyaḥ sthitaḥ   
tasmai citrāya āścaryāya viśvacitrāya namaḥ iti prāgvat || 1 ||  
  
āsurarṣijanādasminnasvatantre jagattraye |  
svatantrāste svatantrasya ye tavaivā'nujīvinaḥ || 2 ||  
  
āsurarṣi iti | jagattrayaṃ prāgvat | surarṣijanāt marīcyādidevarṣijanāt | ā āṅ   
abhividhau | asvatantratvaṃ sṛṣṭisaṃhāragocaratvaṃ | sraṣṭādirūpastu   
śambhureva svatantraḥ | tasya ca ye'nujīvinaḥ tadātmakasvātmasākṣātkāri'naḥ te'pi   
tatsamāveśāt svatantrā eva || 2 ||  
  
aśeṣaviśvakhacitabhavadvapuranusmṛtiḥ |  
yeṣāṃ bhavarujāmekaṃ bheṣajaṃ te sukhāsinaḥ || 3 ||  
  
aśeṣeti | bhavarujāṃ sāṃsārikopatāpānāṃ | bheṣajamauṣadhaṃ |   
viśvakhacitatvātsarvopakṛtikaraṇakṣamā bhavadvapuranusmṛtiḥ   
cidātmanastvatsvarūpasyānugatatayā smaraṇaṃ samāveśamayaṃ yeṣāmasti te   
sukhāsinaḥ | satsvapi dehādināntarīyakeṣu duḥkhasparśeṣu paramānandaghane   
sukha eva tiṣṭhanti || 3 ||  
  
sitātapatraṃ yasyenduḥ svaprabhāparipūritaḥ |  
cāmaraṃ svardhunīsrotaḥ sa ekaḥ parameśvaraḥ || 4 ||  
  
p. 21)   
  
sitātapatramiti | induḥ sarvameyarūpaḥ prakāśadaśāyāṃ   
svaprabhābhiścaitanyamarīcibhiḥ paripūrṇatāṃ prāpitaḥ yasya sitaṃ śuddhaṃ   
svātmalagnatvācca baddhaṃ pāśavaheyopādeyatādikalpanotthāt ātapāt trāyate   
ityātapatraṃ | tathā svaḥ svargaṃ tadupalakṣitaṃ ca nirayaṃ dharmādharmaphalaṃ   
dhunoti svardhunī madhyavāhinī cicchaktiḥ saiva prasaradrūpatvātsrotaḥ tadyasya   
cāmaraṃ māhātmyaprathāhetuḥ | sa eko na tu anyaḥ parama īśvaraḥ |   
sthūladṛṣṭyā tu nijaraśmipūrṇaḥ khaṇḍenduḥ gaṅgā ca yasyāsādhāraṇaṃ   
chattraṃ cāmaraṃ ceti spaṣṭam || 4 ||  
  
prakāśāṃ śītalāmekāṃ śuddhāṃ śaśikalāmiva |  
dṛśaṃ vitara me nātha kāmapyamṛtavāhinīm || 5 ||  
  
prakāśāṃ śītalāmiti | prakāśāṃ svaprakaṭāṃ śītalāṃ santāpaharāṃ   
śuddhāṃ bhedaśaṅkāśātinīṃ ca ekāmadvitīyāṃ kāmapyapūrvāṃ   
amṛtavāhinīṃ ca amṛtasyandinīṃ dṛśaṃ saṃvidaṃ me mahyaṃ nātha vitara   
prayaccha | śaśikalāpakṣe śliṣṭokteḥ spaṣṭo'rthaḥ || 5 ||  
  
tvaccidānandajaladheścyutāḥ saṃvittivipruṣaḥ |  
imāḥ kathaṃ me bhagavannāmṛtāsvādasundarāḥ || 6 ||  
  
tvaccidānanda iti | tvattaḥ cidānandasamudrāt yāḥ saṃvittivipruṣaḥ   
nīlasukhādijñānakaṇikāḥ prakāśamānatvāccidānandasārā eva cyutā niryātāḥ   
samakālamamṛtāsvādasundarāḥ imā visphurantyo no kathaṃ bhavanti   
bhavantyevetyarthaḥ || 6 ||  
  
tvayi rāgarase nātha na magnaṃ hṛdayaṃ prabho |  
yeṣāmahṛdayā eva te'vajñāspadamīdṛśāḥ || 7 ||  
  
tvayi rāgeti | tvadviṣaye rāgaraso bhaktiprasaraḥ | tatra yeṣāṃ hṛdayaṃ na magnaṃ   
samāviṣṭaṃ te avidyamānatāttvakahṛdayāḥ  
  
p. 22)   
  
īdṛśā iti saṃsārakleśabhājanabhūtāḥ avajñāspadaṃ bhaktimatāmagaṇanīyā   
eva || 7 ||  
  
prabhuṇā bhavatā yasya jātaṃ hṛdayamelanam |  
prābhavīṇāṃ vibhūtīnāṃ paramekaḥ sa bhājanam || 8 ||  
  
prabhuṇeti | uktārthaprātipakṣyeṇoktiḥ | yasyeti kasyacideva | ahṛdayāstu prāyo   
bahava iti bahuvacanamatra noktaṃ | hṛdayamelanaṃ samāveśenaikatvam |   
vibhūtayaḥ advayānandasampadaḥ | yasya ca laukikeśvareṇa hṛdayaemelanaṃ   
bhavati sa evaikastu vibhūtīnāṃ pātraṃ nānya iti śleṣeṇa dhvanati || 8 ||  
  
harṣāṇāmatha śokānāṃ sarveṣāṃ plāvakaḥ samam |  
bhavaddhyānāmṛtāpūro nimnanimnabhuvāmiva || 9 ||  
  
harṣāṇāmiti | bhavaddhyānaṃ samāveśarūpaṃ tvaccintanameva amṛtāpuraḥ | sa   
yathā nimnānimnabhuvāmaśuddhetararūpamāyāvidyābhūmīnāṃ samaṃ   
yugapatplāvakaḥ sāmarasyāpādakaḥ tathā laukikaśokaharṣādīnāmapi |   
samāviṣṭasya hi yugapadeva nikhilaṃ paramānandavyāptimayaṃ jāyate |   
jalāpūraśca nimnonnatāśca bhūmīḥ plāvayati || 9 ||  
  
keva na syāddaśā teṣāṃ sukhasambhāranirbharā |  
yeṣāmātmādhikeneśa na kvāpi virahastvayā || 10 ||  
  
keva na syāddaśeti | yeṣāmātmādhikeneśa dehādi nimajjya cidghanatvena sphuratā   
tvayā kadācidapi na viyogaḥ teṣāṃ sukhasambhāranirbharā paramānandapūrṇā kā   
iva daśā na syāt sarvaiva bhavatītyarthaḥ | jīvantaḥ īśvarāviyuktāśca sadā   
sukhino bhavanti || 10 ||  
  
p. 23)   
  
garjāmi bata nṛtyāmi pūrṇā mama manorathāḥ |  
svāmī mamaiṣa ghaṭito yattvamatyantarocanaḥ || 11 ||  
  
garjāmi bateti | atibhaktirasānandaghūrṇitasyeyamuktiḥ | atyantaṃ rocanaḥ atiśayena   
priyaḥ | eṣa iti vaktumaśakyaḥ svānubhavasaṃsiddhaḥ | tathā ca atyantarocanaḥ   
viśvagrāsakatvena atidīptaprakāśavapuryatastvaṃ svāmī mama ghaṭitaḥ   
samāveśena mayā'sāditaḥ | tatogarjāmi mahāravamuccārayāmi nṛtyāmi   
harṣaprasarabhareṇa sarvatomāyāpramādabhāvadhūnanasāraṃ gātravikṣepaṃ   
karomi | mama ca manorathāḥ pūrṇāḥ nirākāṅkṣosmi jāta ityarthaḥ | bata iti   
anuttaracitsvarūpapratyabhijñānādvismayamudrā'nupraveśaṃ dhvanati || 11 ||  
  
nānyadvedyaṃ kriyā yatra nānyo yogo vidā ca yat |  
jñānaṃ syāt kintu viśvaikapūrṇaṃ cittvaṃ vijṛmbhate || 12 ||  
  
nānyadvedyamiti | tathāvidho mama svāmī ghaṭito yatra svāmini sati anyadbhinnaṃ   
vedyaṃ anyā kriyā anyo yogaḥ anyā ca vidā saṃvinnāsti ghaṭitasvāmivyatiriktaṃ   
mama na kiṃ cidapi bhātītyarthaḥ | kriyā vidā ityatra anyā iti yojanā | tantra pūrṇaṃ   
tvastyeveti āha | kintu yajjñānaṃ syāttadviśvasyaikā pūrṇāhutiḥ   
bodhāgniprajvālinī pūrṇāhaṃparāmarśakriyāśaktisvarūpametajjñānamiti yāvat   
| yaccedṛkjñānaṃ tadevaṃ cittvaṃ śivaprakāśarūpatvaṃ vijṛmbhate nānyat |   
yathāgamaḥ na yogo'nyaḥ kriyā nānyā tattvārūḍhā hi yā matiḥ |   
svacittavāsanāśāntau sā kriyetyabhidhīyate || 12 ||  
  
durjayānāmanantānāṃ duḥkhānāṃ sahasaiva te |  
hastātpalāyitā yeṣāṃ vāci śaśvacchivadhvaniḥ || 13 ||  
  
p. 24)   
  
durjayānāmiti | hastātpalāyitā ityanena śivadhvaniśūnyavācaḥ   
sarvaduḥkhākrāntā iti dhvanati | tathā cocyate ābrahmaṇaśca kīṭāccetyādi |   
ābrahmaṇaśca kīṭācca na kaścit tattvataḥ sukhī | karoti tāstā vikṛtīḥ sarva eva   
jijīviṣuḥ || 13 ||  
  
uttamaḥ puruṣo'nyo'sti yuṣmaccheṣaviśeṣitaḥ |  
tvaṃ mahāpuruṣastveko niḥśeṣapuruṣāśrayaḥ || 14 ||  
  
uttamaḥ purus' iti | hariḥ puruṣottama iti prasiddhaḥ sa yuṣmaccheṣeṇa tāvakena   
abhedasāravidyā'dhiṣṭhātṛṣu pramātṛṣu ca labdhādanyena adhiṣṭhānātmanā   
svarūpeṇa viśeṣitaḥ sampāditaviśeṣaḥ | tathā cāgamaḥ - vaiṣṇavyāstu   
smṛto viṣṇuriti | tvaṃ   
sakalādisadāśivāntaniḥśeṣapuruṣāśrayatvānmahāpuruṣaḥ | anyaśabdaḥ   
kaścidarthaḥ | ekaḥ advitīyaḥ | iti ekaḥ ślokārthaḥ | aparastu vyākaraṇaprakriyayā   
uttamapuruṣaḥ asmadarthe yaḥ sa yuṣmaccheṣābhyāṃ   
madhyamaprathamapuruṣābhyāṃ viśeṣitaḥ sañjātaviśeṣo'sti tasya ca   
taṭasthaparāmṛśyātprathamapuruṣādyuṣmadarthonmukhācca   
madhyamapuruṣādayaṃ viśeṣaḥ yadaśeṣapuruṣāśrayatvaṃ   
tadviśrāntidhāmatvaṃ | sarvasyedantāvimṛśyasyāhantāyāmeva viśrānteḥ | sa   
pacati tvaṃ pacasi ahaṃ pacāmīti vivakṣāyāṃ vayameva pacāma ityādau   
prayoge'yamevāśaya ityāstāṃ | tvaṃ tu viniḥśeṣāṇāṃ   
prathamamadhyamottamapuruṣāṇāṃ kalpitānāmakalpitacidrūpāśrayaḥ |   
yathoktaṃ pratyabhijñāyāṃ grāhyagrāhakatābhinnāvarthau bhātaḥ pramātari iti   
ata eva mahāpuruṣo maheśvaro mahādevavanmahacchabdasya tvayyeva   
pravṛttatvāt || 14 ||  
  
jayanti te jagadvandyā dāsāste jagatāṃ vibho |  
saṃsārārṇava evaiṣa yeṣāṃ krīḍāmahāsaraḥ || 15 ||  
  
p. 25)   
  
jayantīti | jagadvandyatvaṃ śivasamāveśamātratvāt | jagatāṃ vibho tava dāsāste   
jayanti yeṣāṃ saṃsārasamudra evaiṣa ityatighoro'pi cidrūpatayā jñātaparamārthaḥ   
san krīḍāmahāsaraḥkalpaḥ | yathoktaṃ iti vā yasya saṃvittiḥ krīḍātvenākhilaṃ   
jagat sampaśyannityādi || 15 ||  
  
āsatāṃ tāvadanyāni dainyānīha bhavajjuṣām |  
tvameva prakaṭībhayā ityanenaiva lajjyate || 16 ||  
  
āsatāṃ tāvaditi | anyāni dainyāni aṇimādiprārthanā | bhavajjuṣāṃ   
satatasamāveśaprathamānatvatsvarūpāṇāmata   
evārthanīyāntaravirahātprakaṭībhūyā ityanenaiva kadācitsamāviṣṭaiḥ   
prārthanīyena yato lajjyate tato daṇḍāpūpīnyāyena dainyāntarasambhāvanaiva nāsti   
|| 16 ||  
  
matparaṃ nāsti tattrāpi jāpako'smi tadaikyataḥ |  
tattvena japa ityakṣamālayā diśasi kvacit || 17 ||  
  
matparaṃ nāsti tantreti | maheśiturapi japyaṃ devatāntaramasti akṣamālāyogāditi   
ye muhyanti tān bodhayitumāha | matparaṃ tāvannāsti tathā'pi jāpako'smi yat tat   
tasmāt aikyata aikyena cidabhedena paramārthato japaḥ pūrṇāhantāvimarśātmā   
nityodito bhavatīti akṣamālayā kvacidgaurīśvarādyakṛtau diśasi kathayasi |   
tacchabdādyacchabda ākṣepyaḥ | atha vā akṣamālayā karaṇeśvarīpaṃktyā   
samastārthasārthe sargasaṃhāraparamparāsampattaye punaḥ punarāvartamānayā   
aikyato mahārthanayā bhedasāreṇaikattvena ca japo'nuttaravimarśasāro   
bhavatītyakṣamālayaiva varṇalipinyāyena yuktyā śikṣayasi || 17 ||  
  
p. 26)   
  
sato'vaśyaṃ paramasatsacca tasmātparaṃ prabho |  
tvaṃ cāsatassataścānyastenā'si sadasanmayaḥ || 18 ||  
  
satovaśyamiti | bhāvābhāvau parasparabhinnau | tvamasataḥ khapuṣpādeḥ sataśca   
nīlasukhāderanyo vilakṣaṇaḥ cidānandaghanaḥ ata eva sadasanmayaḥ   
sadrūpopyasadrūpo'pi sadasadrūpo'pi viśvātmakastvaṃ natu sadrūpa eva vā   
asadrūpa eva vā ubhayojjñita eva vā | tathā śrībhargaśikhāyāṃ - na sanna   
cāsatsadasannaiva tadubhayojjñitamityupakramya durjñeyā hi sā'vasthā   
kimapyetadanuttaramityanirvacanīyatayaiva   
viśvottīrṇaviśvamayacidānandaghanamanuttarasvarūpaṃ sadasattveneti ślokena   
bhāvanīyasadasattākoṭidvayavailakṣaṇyamuktam anena tu   
sarvabhāvābhāvottaratvam || 18 ||  
  
sahasrasūryakiraṇādhikaśuddhaprakāśavān |  
api tvaṃ sarvabhuvanavyāpako'pi na dṛśyase || 19 ||  
  
sahasrasūryakiraṇebhyopyadhikaḥ teṣāmapi tatprakāśatvāt | śuddhaścidekarūpaḥ   
prakāśo bhūmnā prāśastyena ca yasya | ata eva sarvabhuvanavyāpakatvaṃ |   
māyāvyāmūḍhairna dṛśyase bhāsamāno'pi na pratyabhijñāyase iti yāvat || 19 ||  
  
jaḍe jagati cidrūpaḥ kila vedye'pi vedakaḥ |  
vibhurmite ca yenāsi tena sarvottamo bhavān || 20 ||  
  
jaḍe jagatīti | jagati kṣityādisadāśivāvasāne jaḍe vedye mite ca asi tvaṃ cidrūpo   
vedako vyāpakaśca yatastataḥ sarvottamosīti sambandhaḥ || 20 ||  
  
p. 27)   
  
alamāktanditairanyairiyadeva puraḥ prabhoḥ |  
tīvraṃ viraumi yannātha muhyāmyevaṃ vidannapi || 21 ||  
  
alamiti | vyutthānadaśāparavaśaḥ samāveśatattvaṃ jānannapi muhyāmīti   
vyutthāne samāveśavaśo bhavāmīti śivam || 21 ||  
  
iti śrīmadutpaladevācāryaviracitastotrāvalau praṇayaprasādanāmake   
tṛtīyastotre śrīkṣemarājaviracitā vivṛtiḥ ||  
  
  
oṃ capalamasi yadapi mānasa  
tatrāpi ślāghyase yato bhajase |  
śaraṇānāmapi śaraṇaṃ  
bhuvanagurumambikākāntam || 1 ||  
  
oṃ capalamasīti | cāpalādyadyapi bhagavadbhajane na prarohasi tathā'pi   
kṛtārthamasi | kṣaṇamātramapi tatsevāyāḥ pūrṇavyāptipradatvāt | ata eva   
śaraṇānāmapītyasāmānyatāṃ bhagavataḥ prathayati | śaraṇānāṃ   
brahmaviṣṇvādīnāmapi śaraṇaṃ samāśrayaṃ tribhuvanaguruṃ   
viśvasyopadeṣṭāraṃ pūjyaṃ ca | ambikā parā śaktiḥ || 1 ||  
  
ullaṅghya vividhadaivatasopānakramamupeyaśivacaraṇān |  
āśrityāpyadharatarāṃ bhūmiṃ nādyā'pi citramujjñāmi || 2 ||  
  
ullaṅghyeti | vividhāni brahmaviṣṇurudreśvarasadāśivādirūpāṇi daivatānyeva   
sopānakramaḥ tamullaṅghya viśrāntipadīkṛtya upeyasyopagantavyasya  
  
p. 28)   
  
ātmasamīpe prāptavyasya śivasya caraṇān marīcīn āsamantāt śritvā   
samāveśayuktyā svīkṛtyāpi cittraṃ yadadyāpi adharatarāṃ bhūmiṃ   
vyutthānapatitāṃ māyīyadehādipramātṛtāṃ na tyajāmi | daivatānāṃ   
sopānakrameṇānupādeyatāṃ bhagavatastu caraṇasamāśrayeṇopādeyatamatāṃ   
prakāśayannātmanastatsamāśrayeṇa ślāghyatāṃ dhvanati || 2 ||  
  
prakaṭaya nijamadhvānaṃ  
sthagayatarāmakhilalokacaritāni |  
yāvadbhavāmi bhagavaṃ-  
stava sapadi sadodito dāsaḥ || 3 ||  
  
prakaṭayeti | nijamadhvānaṃ svaṃśāktaṃ mārgaṃ | akhilasya   
lokyalokayitṛrūpasya meyamātṛvargasya sadāśivāntasya | caritāni   
sthagayatarāṃ niḥśeṣeṇa śamaya | yāvat tava sadodito dāso bhavāmi   
tvaccaraṇasaparyāparo nityasamāviṣṭaḥ sphurāmi iti yāvat || 3 ||  
  
śiva śiva śambho śaṅkara  
śaraṇāgatavatsalāśu kuru karuṇāṃ |  
tava caraṇakamalayugala-  
smaraṇaparasya hi sampado'dūre || 4 ||  
  
śivaśiveti | tava caraṇayugalaṃ jñānakriyāmayaṃ marīcidvayaṃ | sampadaḥ   
samāveśasārāḥ paramānandamayyaḥ | adūre nikaṭe || 4 ||  
  
tāvakāṅghrikamalāsanalīnā  
ye yathāruci jagadracayanti |  
  
p. 29)   
  
te viriñcimadhikāramalenā-  
'liptamasvavaśamīśa hasanti || 5 ||  
  
tāvakāṅghrīti | saṅkocavikāsaparatvanmarīciviśrāntāḥ tata eva   
āsvāditasvātantryā yathāruci karaṇeśvarīprasarayuktyā ye jagadracayanti te   
viriñciṃ brahmāṇamadhikāramalena āsamantālliptamata eva   
niyatiparatantratvādasvavaśamasvatantraṃ | he īśa svatantra | hasanti kamalāsano'pi   
teṣāṃ hāsāspadamityarthaḥ || 5 ||  
  
tvatprakāśavapuṣo na vibhinnaṃ  
kiṃ ca na prabhavati pratibhātum |  
tatsadaiva bhagavanparilabdho  
'sīśvara prakṛtito'pi vidūraḥ || 6 ||  
  
tvaprakāśavapuṣa iti | he īśvara asi tvaṃ prakṛtitaḥ vidūro'pi   
svagopanādaprāpyo'pi sadaiva parilabdhaḥ asmābhiriti śeṣaḥ | yataḥ yat   
kiñcitpratibhātuṃ prabhavati bhāsate tattvataḥ prakāśavapuṣaścidrūpāt na   
bhinnaṃ prakāśamayasyaiva prakāśārhatvāt | yathoktaṃ yasmātsarvamayo jīva   
ityādi bhoktaiva bhogyabhāvena sadā sarvatra saṃsthita ityantam || 6 ||  
  
pādapaṅkajarasaṃ tava ke cid  
bhedaparyuṣitavṛttimupetāḥ |  
kecanā'pi rasayanti tu sadyo  
bhātamakṣatavapurdvayaśūnyam || 7 ||  
  
pādapaṅkajeti | tava jñānakriyāmarīcidvayamayacaraṇakamalarasaṃ  
  
p. 30)   
  
kecit dvaitaniṣṭhāḥ bhedena paryuṣitā jhagiti upabhogānāsādanena   
śuktīkṛtaprāyā vṛttiḥ svarūpaṃ yasya tamupetāḥ prāptāḥ na tu sadya   
āsvādayanti | ke citpunaḥ paraśaktipātapavitritāḥ sadyo bhātaṃ jhagiti upanataṃ   
akṣatavapuṣaṃ nityasphuratsvarūpaṃ dvayaśūnyaṃ cidānandaikaghanaṃ rasayanti   
camatkurvanti | kecidityapakarṣaḥ kecanāpītyutkarṣaṃ dhvanati || 7 ||  
  
nātha vidyudiva bhāti vibhā te  
yā kadācana mamāmṛtadigdhā |  
sā yadi sthirataraiva bhavettat  
pūjito'si vidhivatkimutānyat || 8 ||  
  
nātha vidyudiveti | he nātha tava vibhā paraḥ śāktaḥ spandaḥ | amṛtadigdhā   
paramānandopacitā | vidyudiva kṣaṇamātraṃ kadācinmamāvabhāti samāveśe   
sphurati | sā yadi balavadvyutthānamapahastya nityoditā syāttadvidhivadyathātattvaṃ   
pūjito'si | kimutānyat parisamāptaṃ karaṇīyaṃ kṛtakṛtyatā ca jāyate ityarthaḥ ||   
8 ||  
  
sarvamasya'paramasti na kiṃcid  
vastvavastu yadi veti mahatyā |  
prajñayā vyavasito'tra yathaiva  
tvaṃ tathaiva bhava suprakaṭo me || 9 ||  
  
sarvamasīti | asi tvaṃ sarvamaparaṃ vastu yadi vā 'vastu na kiṃ cidasti sarvasya   
cidghanatvātprakāśamayatvena prakāśanāt ityevaṃ śuddhavidyāmayyā yathaiva   
mahatyā prajñayā'trajagati tvaṃ   
  
p. 31)   
  
niścitastathaiva me suṣṭhu vyutthāne'pi samāveśavaśāt prakaṭo bhava || 9 ||  
  
svecchayaiva bhagavannijamārge  
kāritaḥ padamahaṃ prabhuṇaiva |  
tatkathaṃ janavadeva carāmi   
tvatpadocitamavaimi na kiṃcit || 10 ||  
  
svecchayaiveti | he bhagavan ahaṃ prabhuṇaiva na tu anyena kena cit | svecchayaiva   
nirapekṣaśaktipātayuktyā | nijamārge vikasvaraśaktivartmani | padaṃ kāritaḥ   
viśrāntiṃ lambhitaḥ | tatkathaṃ janavadeva lokavadeva | carāmi vyutthāne   
vyaharāmi | tvatpadocitaṃ tvanmarīciparicayasamucitaṃ samāveśavaśānna kiṃ   
cidavagacchāmi || 10 ||  
  
ko'pi deva hṛdi teṣu tāvako  
jṛmbhate subhagabhāvaḥ uttamaḥ |  
tvatkathāmbudaninādacātakā  
yena te'pi subhagīkṛtāściram || 11 ||  
  
kopīti | he deva teṣu keṣu cit prāguktabhaktimatsu hṛdi tāvakaḥ uttamaḥ   
utkṛṣṭaḥ subhagabhāvaḥ ko'pi ucchaladānandarasolbaṇatvaṃ   
kimapyujjṛmbhate yena te'pīti samāveśasambhinnahṛdayā api ata eva   
tvatkathaiva ambudaninādaḥ tantra cātakā iva   
samāveśaśālipratanyamānaśivakathā'karṇanaprahṛṣṭahṛdayā api ciraṃ   
subhagīkṛtāḥ samāveśabhūmiṃ lambhitāḥ | yatkathāmātreṇa   
samāveśo'vataratītyarthaḥ || 11 ||  
  
p. 32)   
  
tvajjuṣāṃ tvayi kayā'pi līlayā  
rāga eṣa paripoṣamāgataḥ |  
yadviyogabhuvi saṅkathā tathā  
saṃsmṛtiḥ phalati saṃgamotsavam || 12 ||  
  
tvajjuṣāmiti | kayapīti anuttarasamāveśaśālinyā līlayā tvajjuṣāṃ tvāṃ prītyā   
sevamānānām | eṣa iti asāmānyo rāgaḥ paripoṣaṃ prāptaḥ | tvadviyogabhuvi   
vyutthāne | saṅkathā saṃsmṛtiśca kartrī sambhogotsavaṃ sambhogadaśāṃ   
phalati | viyogabhuvi saṅgamotsavamityuktyā alaukikatvamanurāgasya dhvanati || 12 ||  
  
yo vicitrarasasekavardhitaḥ   
śaṅkareti śataśo'pyudīritaḥ |  
śabda āviśati tiryagāśaye-  
ṣvapyayaṃ navanavaprayojanaḥ || 13 ||  
  
te jayanti sukhamaṇḍale bhraman  
asti yeṣu niyataṃ śivadhvaniḥ |  
yaḥ śaśīva prasṭato'mṛtāśayāt   
svādu saṃsravati cāmṛtaṃ param || 14 ||  
  
yo vicitreti te jayantīti yugalakam | te jayanti yeṣu sukhamaṇḍale niyataṃ niścitaṃ   
kṛtvā bhraman śivadhavanirasti | yaḥ svādu paraṃ cāmṛtaṃ samyak sravati   
ānandarasaṃ samucchalayati | kīdṛk amṛtāśayāt   
sākṣātkṛtacidghanaparameśvararūpātprasṛtaḥ svarasenoccāritaḥ | yathā   
amṛtāśayāt śaśī candramāḥ prasṛtaḥ maṇḍale  
  
p. 33)   
  
sphuran paraṃ svādvamṛtaṃ sravati yaccaiva vicitreṇa samāveśarasasekena   
vardhito'ta eva śataśopyudīritaḥ śaṅkaretyayaṃ śabdaḥ tiryagāśayeṣu   
paśuhṛdayeṣvapi navanavaprayojanaḥ pratikṣaṇaṃ tattadapūrvacamatkārakārī   
āviśati parisphurati || 13 || 14 ||  
  
parisamāptamivogramidaṃ jagad  
vigalito'viralo manaso malaḥ |  
tadapi nāsti bhavatpuragopurā-  
rgalakavāṭavighaṭṭanamaṇvapi || 15 ||  
  
parisamāptamiveti | sphuratpratyagrasamāveśasaṃskārasya   
vyutthānabhūmimavatitīrṣoriyamuktiḥ | ugraṃ bhedamayatvādbhīṣaṇaṃ |   
jagadviśvaṃ parisamāptamiva | samāviṣṭasya hi na bāhyaṃ viśvaṃ vibhāti atha ca   
saṃskāraśeṣatayā'ste iti iva śabdaḥ | manasaśca aviralo ghanaḥ malaḥ   
avidyākalātmā vigalitaḥ | tathā'pi   
niḥśeṣaśāntāśeṣaviśvamayapraphullamahāvidyodyajjagadānandamayasya   
pūrakatvātpurarūpasya yadgopuraṃ puradvāraṃ paramaśaktirūpaṃ   
tantrārgalayuktakavāṭavighaṭṭanamatidṛḍhākhyātipuṭavipāṭanaṃ mama   
manāgapi nāsti | anena pravigalitaniḥ śeṣadehādisaṃskārāṃ parāṃ   
bhūmimevopādeyatvena dhvanati | yaduktaṃ sarvathā tvantarālīnetyādi   
śrīpratyabhijñāyāṃ | sarvātītaḥ śivo jñeyo yaṃ viditvā vimucyate iti   
pūrvaśāstre || 15 ||  
  
satataphullabhavanmukhapaṅkajo-  
daravilokanalālasacetasaḥ |  
kimapi tatkuru nātha manāgiva  
sphurasi yena mamābhimukhasthitiḥ || 16 ||  
  
p. 34)   
  
  
satateti | satataṃ phullaṃ nityaṃ vikasitaṃ yatvanmukhakamalaṃ   
śaivīmukhamihocyate iti sthityā tvatparāśaktirūpaṃ yatpadmaṃ tasya yadudaraṃ   
madhyaṃ paraṃ tāvakaṃ paraśaktisāmarasyamayaṃ śāṃbhavaṃ rūpaṃ tasya   
vilokanaṃ samāveśaḥ tantra lālasaṃ sātiśayābhilāṣaṃ ceto yasya tasya me   
kimapi tadasambhāvyamupāyapradarśanaṃ manāgiva helāmātreṇa kuru yena   
mamābhimukhasthitiḥ san sphurasi || 16 ||  
  
tvadavibhedamateraparaṃ nu kiṃ  
sukhamihāsti vibhūtirathā'parā |  
tadiha tāvakadāsajanasya kiṃ  
kupathameti manaḥ parihṛtya tām || 17 ||  
  
tvadavibhedamateriti | samāveśasphuritāyāstvadadvayasaṃvidaḥ aparaṃ sukhaṃ   
vibhūtyādi ca na kiṃ cidasti | tasyā eva sarvātiśāyitvāt | tataḥ kimiti   
tāvakadāsajanasya tāṃ tvadavibhedasaṃvidaṃ parihṛtya manaḥ kupathameti   
vyutthānabhūmimevā'dhāvati || 17 ||  
  
kṣaṇamapīha na tāvakadāsatāṃ  
prati bhaveyamahaṃ kila bhājanam |  
bhavadabhedarasāsavamādarā-  
davirataṃ rasayeyamahaṃ na cet || 18 ||  
  
kṣaṇamapīti | yadi bhavadadvayānandarasāsavamahamavirataṃ nāsvādayeyaṃ   
tattava dāsatāṃ prati kṣaṇamapi bhājanaṃ na bhaveyam |   
ānandaghanatvatsvarūpāparicitatvāt || 18 ||  
  
na kila paśyati satyamayaṃ jana-  
stava vapurdvayadṛṣṭimalīmasaḥ |  
  
p. 35)   
  
  
tadapi sarvavidāśritavatsalaḥ  
kimidamāraṭitaṃ na śṛṇoṣi me || 19 ||  
  
na kileti | ayaṃ tāvajjanaḥ bhedadṛṣṭimalīmasatvāttava satyaṃ cidghanaṃ vapuḥ   
na paśyati | tathā'pi tvaṃ sarvavitsarvajñaḥ āśritavatsalo bhaktānukūlaḥ ata eva   
svayamevocitasvātmadarśanadāne'pi me kimityāraṭitaṃ ākranditaṃ na śṛṇoṣi |   
darśanaṃ tāvajjhagiti mama āraṭitaṃ bhaktivivaśacittasyākranditamātraṃ tu   
śṛṇviti prārthayate || 19 ||  
  
smarasi nātha kadā cidapīhitaṃ  
viṣayasauravyamathāpi mayā'rthitam  
satatameva bhavadvapurīkṣaṇā-  
mṛtamabhīṣṭamalaṃ mama dehi tat || 20 ||  
  
smarasīti | īhitaṃ prayatnenārjitaṃ athāpyarthitaṃ kāṅkṣitaṃ kadā cidapi mayā   
viṣayasaukhyamiti nātha smarasīti niryantraṇoktyā gāḍhaprabhuparicayaṃ dhvanati |   
kevalaṃ mama deva bhavadvapurīkṣaṇāmṛtaṃ   
tvatsvarūpaprakāśanarasāyanamalamabhīṣṭaṃ | tadeva ca dehi prayaccha || 20 ||  
  
kila yadaiva śivādhvani tāvake  
kṛtapado'smi maheśa tavecchayā |  
śubhaśatānyuditāni tadaiva me  
kimaparaṃ mṛgaye bhavataḥ prabho || 21 ||  
  
kileti | śivādhvani śreyaḥśataśālini | parame śākte mārge | kṛtapadaḥ   
prāptaviśrāntiḥ || 21 ||  
  
p. 36)   
  
  
yantra so'stamayameti vivasvā&-  
ścandramaḥprabhṛtibhiḥ saha sarvaiḥ |  
kā'pi sā vijayate śivarātiḥ  
svaprabhāprasarabhāsararūpā || 22 ||  
  
yantreti | sā kāpi lokottarā śivarātriḥ śivasamāveśabhūmiḥ |   
samastamāyīyaprathāyāḥ saṃharaṇādrātririva rātriḥ | kīdṛśī   
svaprabhāprasareṇa citprakāśajṛmbhaṇena bhāsanaśīlaṃ rūpaṃ yasyāḥ   
tādṛśī | sa ityeśeṣaprapañcaprathamāṅkuraḥ vivasvān prāṇaḥ | candramaḥ   
- prabhṛtibhirapānādibhiḥ sahā'stameti praśāmyati | yadi vā | vivasvān   
pramāṇaprakāśaḥ | candramaḥ prabhṛtayaḥ prameyādayaḥ || 22 ||  
  
apyupārjitamahaṃ triṣu loke-  
ṣvādhipatyamamareśvara manye |  
nīrasaṃ tadakhilaṃ bhavadaṅghri-  
sparśanāmṛtarasena vihīnam || 23 ||  
  
apīti | trailokyarājyamapi tvanmarīcisaṃsparśaṃ vinā virasaṃmanye || 23 ||  
  
bata nātha dṛḍhoyamātmabandho  
bhavadakhyātimayastvayaiva kḷptaḥ |  
yadayaṃ prathamānameva me tvā-  
mavadhīrya ślathate na leśato'pi || 24 ||  
  
bateti | āścaryaṃ ayamātmabandho dehādiṣu pramātṛtābhimānaḥ   
tvadaprathārūpaḥ | tvayaiva atidurghaṭakāriṇā dṛḍhaḥ kḷptaḥ | na tu anyasya   
śaktiḥ |  
  
p. 37)   
  
yasmāttvāṃ prathamānameva samāveśe bhāntameva avadhīrya nyagbhāvya   
leśato'pi na ślthate vyutthāne prādhānyamevāvalambate ityarthaḥ || 24 ||  
  
mahatāmamareśa pūjyamāno  
'pyaniśaṃ tiṣṭhasi pūjakaikarūpaḥ |  
bahirantarapīha dṛśyamānaḥ  
sphurasi draṣṭṛśarīra eva śaśvat || 25 ||  
  
mahatāmiti | bahirantaḥ pūjādyavasare | āpātabhedenaiva prakāśamānatvāt |   
pūjyamāno dṛśyamānaśca tvamamareśa devadeva mahatāṃ bhaktimatāṃ   
pūjakaikarūpo draṣṭṛśarīraśca   
samāveśasāmarasyādbodhamayapramātrekarupastiṣṭhasi sphurasi ceti śivam || 25 ||  
  
iti śrīmadutpaladevācāryaviracitastotrāvalyāṃ surasodbalanāmaka-  
caturthastotre kṣemarājakṛtā vivṛtiḥ ||  
  
  
p. 38)   
  
oṃ tvatpādapadmasamparkamātrasambhogasaṅginam |  
galepādikayā nātha māṃ svaveśma praveśaya || 1 ||  
  
oṃ tvaditi | pādāḥ marīcayaḥ | samparkamātrasambhogaḥ samāveśāsvādaḥ |   
galepādikā haṭhaśaktipātakramaḥ | svaveśma citsvarūpaṃ aucityāt || 1 ||  
  
bhavatpādāmbujarajorājirañjitamūrdhajaḥ |  
apārarabhasā'rabdhanartanaḥ syāmahaṃ kadā || 2 ||  
  
bhavaditi | bhavadīyena   
pādāmbujarajasā'nugrahapravṛttaparaśaktikamalaparāgeṇa | rañjitamūrdhajaḥ   
adhivāsitāntaḥ | prasaradūrdhvāṣṭaśaktyaṃkuraḥ | tata eva   
praharṣavaśādapāramaparyantaṃ rabhasā'rabdhaṃ jhagiti pravartitaṃ nartanaṃ   
gātravikṣepo māyāpramātṛtāvidhūnanaṃ yena |   
nityasamāveśavikasvaratāmāśāste || 2 ||  
  
tvadekanātho bhagavanniyadevārthaye sadā |  
tvadantarvasatirmūko bhaveyaṃ mā'nyathā budhaḥ || 3 ||  
  
tvadekanātha iti | iyadeva nāparamarthaye | yattvamevaiko nātho nāthyamānaḥ   
samabhilaṣaṇīyo yasya saḥ | tvadantarvasatiściddhanatvatsvarūpasamāviṣṭo   
mūko'pi syām | anyathā budho'pi vidvānapi mābhūvam || 3 ||  
  
aho sudhānidhe svāmin aho mṛṣṭa trilocana |  
aho svādo virūpākṣetyeva nṛtyeyamāraṭan || 4 ||  
  
aho iti | prāgvannityasamāviṣṭatāmāśāste | sudhānidhe ānandābdhe | mṛṣṭa   
camatkārapadapatita | svādo avicchinnamādhurya | nṛtye yamiti prāgvat | āraṭan   
sphuṭaṃ parāmṛśan || 4 ||  
  
p. 39)   
  
tvatpādapadmasaṃsparśaparimīlitalocanaḥ |  
vijṛmbheya bhavadbhaktimadirāmadaghūrṇitaḥ || 5 ||  
  
tvatpādapadmeti | tvacchaktyānandena antarmukhīkṛtakaraṇaḥ | vijṛmbheya   
citsvarūponmajjanādgātraṃ vinamayeya cidguṇībhāvaṃ nayeyam | kīdṛk -   
bhavati sākṣātkṛte yā bhaktirāsavā saiva madirāmadaḥ kādambarīcamatkāraḥ   
tena ghūrṇito mahāvyāptiṃ lambhitaḥ || 5 ||  
  
cittabhūbhṛdbhuvi vibho vaseyaṃ kvāpi yattra sā |  
nirantaratvatpralāpamayī vṛttirmahārasā || 6 ||  
  
cittabhūbhṛditi | cittameva anullaṅghyatvavāsanāśrayatvakaṭhoratvābhiḥ   
bhūbhṛt | tasya sambandhinyāṃ kasyāṃ cidvivivekapradāyāṃ bhuvi   
bhūmikāyāṃ vaseyaṃ | yattra sā iti prāk pariśīlitā mahārasā   
samāveśānandamayī nirantaro ghanaḥ tvatpralāpo bhavatparāmarśaḥ prakṛtaṃ   
rūpaṃ yasyāstādṛśī vṛttiḥ sthitiḥ || 6 ||  
  
yattra devīsametastvamāsaudhādā ca gopurāt |  
bahurūpaḥ sthitastasminvāstavyaḥ syāmahaṃ pure || 7 ||  
  
yattreti | tasmin pure tvadīye pūrake cidātmani rūpe | vāstavyaḥ samāviṣṭaḥ syām |   
yattra āsaudhādāntarātsudhāsamuharūpātpratibhālakṣaṇāduccāddhāmnaḥ | āca   
gopurādindriyaviṣayarūpāddvārāt | tvaṃ devyā paraśaktyā sameto nityapramudito   
na sā jīvakalā kā cidityādi nītyā vasasi | bahurūpo viśvātmā | atra   
anuraṇanaśaktyā laukikaiśvāryaparicāryarthaḥ spaṣṭaḥ |   
tathottaratrāpyanusartavyaḥ || 7 ||  
  
samullasantu bhagavan bhavadbhānumarīcayaḥ |  
vikasatveṣa yāvanme hṛtpadmaḥ pūjanāya te || 8 ||  
  
p. 40)   
  
samullasantviti | marīcayaḥ anugrāhikāḥ śaktayaḥ | vikasatu vyāptimāsādayatu |   
tava pūjanāya tvatpadasamāveśāya || 8 ||  
  
prasīda bhagavan yena tvatpade patitaṃ sadā |  
mano me tattadāsvādya kṣīvediva galediva || 9 ||  
  
prasīdeti | prasādoṃbhasa iva svayamevāvilībhāvaśāntyā nairmalyagamanaṃ |   
evamuttaratra | tvatpade śākte mārge patitaṃ luṭhitaṃ tattaditi te te locana iti   
yadvarṇayitumaśakyatāṃ sphītatāṃ cāsvādya vastuto dhvanati | kṣīvediva galediva   
iti sasandehotprekṣayā sambhāvanāliṅā ca   
svānubhavasākṣikānuttarānandarasaparavaśatāśasāṃ dhvanati || 9 ||  
  
praharṣādvā'tha śokādvā yadi kuḍyādghaṭādapi |  
bāhyādathāntarādbhāvātprakaṭībhava me prabho || 10 ||  
  
praharṣāditi | vā prabhṛtiśabdaiḥ yataḥ kutaścitsphuṭībhava nāsmākaṃ   
kvacidgrahaḥ ityāha | prabho sarvataḥ prabhavanaśīla || 10 ||  
  
bahirapyantarapi tatsyandamānaṃ sadā'stu me |  
bhavatpādāmbujasparśāmṛtamatyantaśītalam || 11 ||  
  
bahirapīti | pādāmbujaṃ śītalamiti prāgvat || 11 ||  
  
tvatpādasaṃsparśasudhāsarasontarnimajjanam |  
kopyeṣa sarvasambhogalaṅghī bhogo'stu me sadā || 12 ||  
  
tvatpādasaṃsparśa iti | tvatpādasaṃsparśo rudraśaktisamāveśaḥ | sa eva   
sudhāsaraḥ rasāyanābdhiḥ | tatra antarnimajjanaṃ bruḍanaṃ yat eṣa mama ko'pi   
asāmānyaḥ bhogaḥ sadā'stu | kīdṛk | sarvān sadā śivaparyantān bhogān   
laṅghate virasatvādabhibhavati tacchīlaḥ || 12 ||  
  
p. 41)   
  
niveditamupādatsva rāgādi bhagavanmayā |  
ādāya cāmṛtīkṛtya bhuṅkṣva bhaktajanaiḥ samam || 13 ||  
  
niveditamiti | he bhagavan cinmayasvātman | āsaṃsāraṃ yat mayārjitaṃ rāgādi   
tadvittaśāṭhyavivarjanayā niveditaṃ tvayyarpitaṃ niḥśeṣeṇa veditaṃ ceti |   
tatsvarupamupādatsva gṛhāṇa svaprakāśātmatāmadhiṣṭhāya samīpe kuru |   
amṛtīkṛtyeti paraśaktisparśāmṛtena āplāvya | bhaktajanaiḥ samamityuktyā   
svasamāveśatāvyāptisamaye samastabhaktānāmapi tanmayatāmāśaṃsati || 13 ||  
  
aśeṣabhuvanāhāranityatṛptaḥ sukhāsanam |  
svāmin gṛhāṇa dāseṣu prasādālokanakṣaṇam || 14 ||  
  
aśeṣeti | he svāmin aśeṣabhuvanāhāreṇa nityatṛptaḥ paramānandaghanaḥ |   
dāseṣu vyākhyātarūpaprasādālokanāvasaraṃ gṛhāṇa   
prakāśārhatvamadhiṣṭhāpaya | kīdṛśaṃ - sukhena āsyate yatra tat   
ānandavyāptimayam || 14 ||  
  
antarbhakticamatkāracarvaṇāmīlitekṣaṇaḥ |  
namo mahyaṃ śivāyeti pūjayan syāṃ tṛṇānyapi || 15 ||  
  
antarbhaktīti | antaḥ pūrṇāhantāyāṃ bhakticamatkārāmīlitekṣaṇa iti prāgvat |   
mahyaṃ cidrūpāya śivāya namaḥ iti kṛtvā tṛṇānyapi pūjayan syāṃ   
śivatayā parāmṛśeyam || 15 ||  
  
api labdhabhavadbhāvaḥ svātmollāsamayaṃ jagat |  
paśyan bhaktirasābhogairbhaveyamapi yojitaḥ || 16 ||  
  
apīti | labdho bhavadbhāvaḥ tvadaikātmyaṃ yena | ata eva svātmanaḥ   
  
p. 42)   
  
śivarūpasyollāsa eva prakṛtaṃ rūpaṃ yasya tathāvidhaṃ jagat viśvaṃ paśyan   
bhaktirasābhogaiḥ samāveśaprabalacamatkāraiḥ aviyojitaḥ syām | tamanityeṣu   
bhogeṣu yojayanti vināyakāḥ ityāmnāyasthityā mā kadā cit   
svātmābhimānavināyako bhaktyantarāyaṃ me kārṣīditi yāvat || 16 ||  
  
ākāṅkṣaṇīyamaparaṃ yena nātha na vidyate |  
tava tenā'dvitīyasya yuktaṃ yatparipūrṇatā || 17 ||  
  
ākāṅkṣaṇīyamiti | sarvato nirākāṅkṣatvāttvameva paripūrṇa ityarthaḥ || 17 ||  
  
hasyate nṛtyate yatra rāgadveṣādi bhujyate |  
pīyate bhaktipīyūṣarasastatprāpnuyāṃ padam || 18 ||  
  
hasyata iti | nṛtyate antaḥ praharṣabhareṇa dehādipramātṛtā doghūyate | bhujyate   
grasyate rāgadveṣādītyanena puryaṣṭakapramātṛtāyā guṇībhāva uktaḥ | pīyate   
camatkriyate bhaktipīyūṣarasaḥ samāveśānandaprasaraḥ | sarvasya ca   
hāsanṛtyapradhānabhojanapānakriyā spṛhaṇīyā sā tviha alaukikatvenoktā || 18   
||  
  
tattadapūrvāmodatvaccintākusumavāsanā dṛḍhatām |  
etu mama manasi yāvannaśyatu durvāsanāgandhaḥ || 19 ||  
  
tattaditi | sa sa iti vicitra apūrvo'laukikaḥ āmodaṃ harṣo yasyāḥ tvaccintāyāḥ saiva   
spṛhaṇīyatvātkusumavāsanā | dṛḍhatā prarūḍhatvaṃ | mamaitu manasi |   
yāvadrāgādidurvāsanā naśyatu || 19 ||  
  
kvanurāgādiṣu rāgaḥ kva ca haracaraṇāmbujeṣu rāgitvama |  
itthaṃ virodharasikaṃ bodhaya hitamamarame hṛdayam || 20 ||  
  
p. 43)   
  
kvanviti | mama hṛdayaṃ virodharasikaṃ samāveśe tvatparaṃ vyutthāne tu   
viṣayonmukhaṃ | hitaṃ bodhaya vivekitaṃ kuru yena vyutthāne rāgādirasikatāṃ   
tyaktvā tvadanuraktamevāste || 20 ||  
  
vicaranyogadaśāsvapi viṣayavyāvṛttivartamāno'pi |  
tvaccintāmadirāmadaralīkṛtahṛdaya eva syām || 21 ||  
  
vicaranniti | yogadaśāḥ bhūmikājñānāni | viṣayebhyo vyāvṛttayaḥ |   
indriyanāma pratyāhārāḥ | tatra vartamānaḥ | tvaccintā tvatprāptireva   
madirāmadaḥ | tena taralīkṛtaṃ tyājitamitabhūmikāprarūḍhi kṣīvasyeva   
ghūrṇamānaṃ nijacamatkāravyatirekeṇa kutra cidai bhūmikājñānādāvarohat   
hṛdayaṃ yasya tādṛgeva syām | apiśabdena prasaṅgāpatitatvena   
anādaraṇīyatāmāha || 21 ||  
  
vācimanomatiṣu tathā śarīraceṣṭāsu karaṇaracitāsu |  
sarvatra sarvadā me puraḥsaro bhavatu bhaktirasaḥ || 22 ||  
  
vācīti | manomatayaḥ kalpanāpradhānā dhiyaḥ | karaṇaracitāsu   
buddhikarmendriyakāryāsu | darśanaśravaṇādipūrvakatvātsarvapravṛttīnāṃ |   
sarvatra sarvāvasthāsu | puraḥsara ādāveva sphuran | bhaktirasaḥ   
samāveśacamatkāraḥ || 22 ||  
  
śiva śiva śiveti nāmani  
tava niravadhi nātha japyamāne'smin |  
āsvādayan bhaveyaṃ  
kamapi mahārasapunaruktam || 23 ||  
  
śiveti | japyamāne prakṛṣṭamantramayatayā parāmṛśyamāne | asminniti  
  
p. 44)   
  
svānubhavaikasākṣike anuttare | bhūyo nāmagrahaṇaṃ samāveśavaivaśyaṃ   
dhvanati | kamapīti alaukikam | ata evamahapracchabdaḥ apunaruktaṃ navanavānanda   
|| 23 ||  
  
sphuradanantacidātmakaviṣṭape  
parinipītasamastajaḍādhvani |  
agaṇitālayacinmayagaṇḍike  
pravicareyamahaṃ bhavato'rcitā || 24 ||  
  
sphuraditi | sphurat anantamaparicchinnaṃ yaccidātmakaṃ viṣṭapaṃ bhuvanaṃ   
viśvaviśrāntisthānaṃ tatra | kīdṛśe-paritaḥ samantānnipītaḥ samasto   
niḥśeṣo jaḍo vedyarūpo'dhvāntatvādiprasaro yena | tathā na gaṇitā aparā cinmayī   
gaṇḍikā purī yatra | śivātmakacidrūpavyatirekeṇānyasyābhāvāt | anena   
bhinnaśivavādanirāsa uktaḥ | tatra prakarṣeṇa vicareyaṃ samāveśena prasareyaṃ |   
kīdṛk | bhavataḥ prabhoraciṃtā advayarupatvatpūjaikaniṣṭhaḥ || 24 ||  
  
svavapuṣi sphuṭabhāsini śāśvate  
sthitikṛte na kimapyupayujyate |  
iti matiḥ sudṛḍhā bhavatāt paraṃ  
mama bhavaccaraṇābjarajaḥśuceḥ || 25 ||  
  
svavapuṣīti | svasmin anapāyini apuṣi cidātmasvarūpe | sphuṭabhāsini prakāśaghane   
| śāśvate nitye | sthitiṃ kartuṃ na kimapi dhyānajapādikamupayujyate   
uktarūpatvādeva | etādṛśī | mama bhavaccaraṇāmbujarajaḥśuceḥ   
tvacchaktikamalaprasarapariśīlaena śuddhasya | sudṛḍhāmatiḥ   
niścalaniścayarūpā dhīḥ | paramatiśayena bhavet | nityoditasamāveśaikaghanaḥ   
syāmiti yāvat || 25 ||  
  
p. 45)   
  
kimapi nātha kadācana cetasi  
sphurati tadbhavadaṃghritalaspṛśām |  
galati yatra samastamidaṃ sudhā-  
sarasi viśvamidaṃ diśa me sadā || 26 ||  
  
kimapīti | he nātha bhavadaṅghritalaspṛśāṃ tvacchaktisparśaśālināṃ |   
kadācidavasare | tatkimapi asāmānyaṃ vastu cetasi sphurati yatra samastamidaṃ   
viśvaṃ paramānandasāgare galati tanmayī sudhīsarasi bhavati | tattathāvidhamidaṃ   
vastu mahyaṃ sadā diśa prayaccha | yathā nityasamāveśānandaghana eva bhavāmi   
iti śivam || 26 ||  
  
iti śrīmadutpaladevācāryaviracitastotrāvalau svabalanideśanābhidhāne  
pañcamastotre śrīkṣemarājakṛtā vivṛtiḥ ||  
  
  
oṃ tatsat oṃ  
  
kṣaṇamātramapīśāna viyuktasya tvayā mama |  
nibiḍaṃ tapyamānasya sadā bhūyā dṛśaḥ padam || 1 ||  
  
kṣaṇamātramiti | vyutthānarūpe kṣaṇamātraviyoge |   
gāḍhānurāgavaivaśyānniviḍamatyarthaṃ tapyamānasya svayameva   
santāpamanubhāvayato na tu viṣayavivaśasya | mama sadā dṛśo jñānasya |   
padaṃ bhūyāḥ parisphuretyarthaḥ || 1 ||  
  
viyogasāre saṃsāre priyeṇa prabhuṇā tvayā |  
aviyuktaḥ sadaiva syāṃ jagatā'pi viyojitaḥ || 2 ||  
  
p. 46)   
  
viyogeti | aviyuktaḥ samāviṣṭaḥ | jagatā kṣtyādiśivāntena viśvenāpi viyojito   
viśleṣitaḥ | samāveśe ca viśvaṃ pratyastamayo vastuto bhavatyeva || 2 ||  
  
kāyavāṅmanasairyatra yāmi sarvaṃ tvameva tat |  
ityeṣa paramārtho'pi paripūrṇo'stu me sadā || 3 ||  
  
kāyeti | yatra viṣaye tvameva taditi cidekasāratvāt ityeṣa paramārtha iti yatra yatre   
tyupakramya sarvaṃ śivamayaṃ yata ityāmnātatvāt | paripūrṇa iti samāveśena   
sākṣātkṛtaḥ || 3 ||  
  
nirvikalpo mahānandapūrṇo yadvadbhavā&stathā |  
bhavastutikarī bhūyādanurūpaiva vāṅmama || 4 ||  
  
nirvikalpa iti | nirvikalpaḥ śuddhacidrūpaḥ | tatheti nirvikalpā mahānandamayī ca |   
ata eva stutye samucitatvādanurūpā || 4 ||  
  
bhavadāveśataḥ paśyan bhāvaṃ bhāvaṃ bhavanmayam |  
vicareyaṃ nirākāṅkṣaḥ praharṣaparipūritaḥ || 5 ||  
  
bhavaditi | bhāvaṃ bhāvamiti vīpsayā viśvākṣepaḥ | nirākāṅkṣa iti   
viśeṣaṇadvārako hetuḥ praharṣetyādiḥ | prakṛṣṭena mahānandātmanā harṣeṇa   
paripūritatvādeva hi nirākāṅkṣatā bhavati || 5 ||  
  
bhagavanbhavatā pūrṇaṃ paśyeyamakhilaṃ jagat |  
tāvataivāsmi santuṣṭastato na parikhidyase || 6 ||  
  
bhagavanniti | bhavataścinmayasya sambandhitayā pradeśo'pi brahmaṇaḥ   
sārvarūpyamanatikrāntaścāvikalpaśceti sthityā'khilaṃ jagat pūrṇaṃ paśyeyam |   
bhavatā pūrṇamitipāṭhe tu spaṣṭo'rthaḥ | santuṣṭaḥ   
  
p. 47)   
  
paramānandamayī prītimitaḥ | ato hetorna parikhidyase he bhagavan cidrūpasvātman   
aṇimādiprārthanābhiḥ na vyākulīkriyase ityarthaḥ || 6 ||  
  
vilīyamānāstvayyeva vyomni meghalavā iva |  
bhāvā vibhāntu me śaśvatkramanairmalyagāminaḥ || 7 ||  
  
vilīyamānā iti | yata evollasitāḥ tatra tvayyeva kramātkramaṃ saṃskāraśeṣatayā'pi   
vigalante | yathā vyomni meghalavāḥ | te hi tata eva prasṛtāstatraiva vilīyantī |   
śaśvatsadā krameṇa nairmalyaṃ śuddhacidrūpatvaṃ gacchanti tacchīlā ityanena   
cidātmataiva teṣāṃ tāttvikaṃ rūpamiti dhvanati || 7 ||  
  
svaprabhāprasaradhvastaparyantadhvāntasantatiḥ |  
santataṃ bhātu me ko'pi bhavamadhyādbhavanmaṇiḥ || 8 ||  
  
svaprabheti | bhavamadhyāt viśvasya madhyataḥ | ko'pīti śuddhacidrapaḥ |   
bhavāneva maṇiḥ sarvābhiṣāṣapūrakatvānmama santatamavyutthānaṃ kṛtvā   
bhātu samāveśena sphuratu | svaprabhāprasareṇa nijaraśmiparispandena   
dhvastā'paryantā dhvāntasantatirakhyātipravṛttiryena || 8 ||  
  
kāṃ bhūmikāṃ nādhiśeṣe kiṃ tatsyādyanna te vapuḥ |  
śrāntastenā'prayāsena sarvatastvāmavāpnuyām || 9 ||  
  
kāmiti | śrānta ityapratyabhijñātasvarūpatvācciraṃ saṃsāre khinnaḥ | tvāṃ   
cidūpamaprayāsena dhyānapūjādyāyāsaṃ vinā | sarvato yataḥ   
kutaścidavāpnuyām samāveśena svīkuryām | yataḥ kāṃ bhūmikāmavasthitiṃ   
nādhiśeṣe nādhitiṣṭhasi | tadbāhyamāntaraṃ vā vastu kiṃ yattava  
  
p. 48)   
  
vapuḥ svarūpaṃ na syāt || 9 ||  
  
bhavadaṅgapariṣvaṅgasambhogaḥ svecchayaiva me |  
ghaṭatāmiyati prāpte kiṃ nātha na jitaṃ mayā || 10 ||  
  
bhavaditi | aṅgapariṣvaṅga paramasamāveśasparśaḥ | svecchayā na tu   
kādācitkatvena | kiṃ na jitaṃ sarvotkṛṣṭena mayaiva sthitamityarthaḥ || 10 ||  
  
prakaṭībhava nānyābhiḥ prārthanābhiḥ kadarthanāḥ |  
kurmaste nātha tāmyantastvāmeva mṛgayāmahe || 11 ||  
  
prakaṭīti | anyābhirarthanābhiryācñābhiḥ kadarthanāḥ vyākulatāḥ tava   
cidrūpasya svātmanaḥ na kurmaḥ yatastāmyanto gāḍhānurāgavivaśāḥ tvamiva   
cidrūpaṃ na tvanyaṃ kaṃ cit mṛgayāmahe anviṣyāmaḥ ataḥ prakaṭībhava   
prakāśasveti śivam || 11 ||  
  
iti śrīmadutpaladevācāryaviracitastotrāvalau adhvavisphuraṇākhye  
ṣaṣṭhe stotre śrīkṣemarājaviracitā vivṛtiḥ || 6 ||  
  
  
oṃ tvayyānandasarasvati samarasatāmetya nātha mama cet |  
pariharatu sakṛdiyantaṃ bhedādhīnaṃ mahā'nartham || 1 ||  
  
tvayīti | ānandasarasvati harṣasamudre | samarasatāṃ samāveśaivaṃ |   
sakṛdekavāraṃ | pariharatu yathā na punarbhavatītyarthaḥ | iyantagāryantam || 1 ||  
  
etanmama natvidamiti rāgadveṣādi nigaḍadṛḍhamūle |  
nātha bhavanmayataikyapratyayaparaśuḥ patatvantaḥ || 2 ||  
  
p. 49)   
  
etaditi | etatsukhaṃ taddheturūpaṃ mama astu idaṃ tu duḥkhaṃ taddheturūpaṃ mama   
mābhūdityevaṃ bhedāvagraharūparāgadveṣādyātmano nigaḍasya bandhanasya   
dṛḍhe kaṭhine mūle antarmadhye | bhavanmayataikye pratyayaḥ cidaikyapratītireva   
paraśuḥ kuṭhāraḥ || 2 ||  
  
galatu vikalpakalaṃkāvalī samullasatu hṛdi nirargalatā |  
bhagavannānandarasaplutā'stu me cinmayī mūrtiḥ || 3 ||  
  
galatviti | vikalpānāṃ bhedaprādhānyātkalaṅkatā | nirargalatā niḥśaṅkatā   
svātantryaṃ | mama cinmayī mūrtiḥ pramātṛtā ānandarasaplutā   
samāveśānandocchalitā astu || 3 ||  
  
rāgādimayabhavāṇḍaka-  
luṭhitaṃ tvadbhaktibhāvanāmbikā taistaiḥ |  
āpyāyayatu rasiarmāṃ  
pravṛddhapakṣo yathā bhavāmi khagaḥ || 4 ||  
  
rāgādīti | rāgādimaye bhavāṇḍake saṃsāragolake | luṭhitamadhodhaḥ patantaṃ   
māṃ | tvadbhaktibhāvanaivāmbikā mātā | taistaiḥ paramānandasāraiḥ   
rasairāpyayayatu tarpayatu | yathā pravṛddhapakṣaḥ   
prakarṣeṇāsāditavyāptijñānakriyāmayasvātmapakṣaḥ | khago   
nirmalacidgaganagatirbhavāmi | aṇḍaluṭhitaśca pakṣī mātrā rasairāpyāyitaḥ khe   
gacchatīti śleṣopamādhvaniḥ || 4 ||  
  
tvaccaraṇabhāvanā'mṛta-  
rasasārāsvādanaipuṇaṃ labhatām |  
  
p. 50)   
  
cittamidaṃ niḥśeṣita-  
viṣayaviṣāsaṅgavāsanā'vadhi me || 5 ||  
  
tvaditi | tvaccaraṇabhāvanā tvadbhakticintā saivāmṛtarasasāra utkṛṣṭaḥ   
ānandaprasaraḥ tatra āsvāde camatkāre naipuṇaṃ vaidagdhyaṃ mamedaṃ cittaṃ   
labhatām | kīdṛśam - niḥśeṣitaḥ samāpto viṣayaviṣāsaṃgavāsanānāṃ   
vedyahālāhalavyasanasaṃskārāṇāmavadhirmaryādā yena || 5 ||  
  
tvadbhaktitapanadīdhitisaṃsparśavaśānmamaiṣa dūrataram |  
cetomaṇirvimuñcatu rāgādikataptavahnikaṇān || 6 ||  
  
tvaditi | mama cetomaṇiraucityāccittasūryakāntaratnaṃ   
tvadbhaktitapanadīdhitisaṃsparśavaśādbhavatsamāveśasūryakarāsaṅgāt   
rāgādikāneva taptavahnikaṇān draṣṭumaśakyān sphuliṅgān   
dūratarasmatyarthaṃ muñcatu jahātu || 6 ||  
  
tasminpade bhavantaṃ satatamupaślokayeyamatyuccaiḥ |  
hariharyaśvaviriñcā api yatra bahiḥ pratīkṣante || 7 ||  
  
tasminniti | tasminnatyuccaiḥ pade paraśaktimārge tvāmupaślokayeyaṃ ślokaiḥ   
staveyaṃ samyak parāmṛśeyam | haryaśvaḥ indraḥ | bahiḥ pratīkṣante | lipsavo'pi   
vārtānabhijñā iti yāvat || 7 ||  
  
bhaktimadajanitavibhrama-  
vaśena paśyeyamavikalaṃ karaṇaiḥ |  
śivamayamakhilaṃ lokaṃ-  
kriyāśca pūjāmayīḥ sakalāḥ || 8 ||  
  
p. 51)   
  
bhaktīti | bhaktimadena samāveśapraharṣeṇa janito yo vibhramo lokottaro   
vilāsastadvaśena | karaṇaiścakṣurādibhiḥ | avikalaṃ pūrṇaṃ kṛtvā |   
karaṇaprasarātmani vyutthāne'pi śrībhairavīyamudrāpraveśayuktyā samāviṣṭa eva   
bhūtvā'khilaṃ lokaṃ viśvaṃ lokaṃ śivamayaṃ kriyāśca   
vāṅmanaḥkāyavyāpṛtīḥ sakalāḥ pūjāmayīścinmayasvarūpollāsarūpāḥ   
paśyemam || 8 ||  
  
māmakamanogṛhīta-  
tvadbhaktikulāṅganā'ṇimādisutān |  
sūtvā subaddhamūlā  
mameti buddhiṃ dṛḍhīkurutām || 9 ||  
  
māmaka iti | māmakena manasā gṛhītā prāṇeśatvena svīkṛtā yeyaṃ bhaktireva   
atispṛhaṇīyatvātsarvajanāgocaratvācca kulāṅganā patnī atha ca āgamabhāṣayā   
kuleśvarīrūpā | sā āṇamādīneva sutān sūtvā antaḥ sthitāneva abhivyaktiṃ nītvā   
mahāvyāptyā susphuṭatayā parāmṛśya suṣṭhu baddhamūlā prarūḍhā satī   
mama iyadviśvaṃ na tu anyasyeti buddhiṃ dṛḍhīkurutāṃ prarūḍhiṃ nayatu | atra   
ca abhedasārā aṇimādayo'bhipretāḥ | tathāhi citpada eva sa   
cāntarbhāvakṣamatvādaṇimā | vyāpakatvānmahimā |   
bhedamayagauravābhāvāllaghimā | viśrāntisthānatvātprāptiḥ |   
viśvavaicitryagrahaṇātprākāmyaṃ | akhaṇḍitatvādīśitvaṃ |   
sarvasahatvādyatrakāmāvasāyitvaṃ ca | satyataḥ paripūrṇatayā vidyate'nyatra tu   
tvatprasādādatiparimitamitikṛtvā pūrṇamevātra tadabhipretaṃ na tvanyat   
pūrṇatvena nairākāṅkṣyāt | āsatāṃ tāvadanyāni dainyānītyukte   
vyāghātaprasaṅgācca |  
  
p. 52)   
  
evamuttaratrāpi smartavyamiti śivam [sphuṭārthastvayameva pratibhāti yathā   
- kulāṅganāyāṃ kulavatyāṃ satyāṃ patnyāṃ putravatyā jātāyāṃ yathā   
patyurmamatā dṛḍhatarā bhavati tathā svabhāvato na tu madicchayā   
prasūtāṇimāvikāyāṃ bhaktyāṃ mama cetaso mamatā sudṛḍhā bhavatu mama   
manasi tava bhaktiḥ parāṃ sthiratāṃ labhatāmiti yāvat | asya padyasya bhaktidārḍhe   
tātparyamiti śivam ||] || 9 ||  
  
iti śrīmadācāryotpalaviracitāyāṃ stotrāvalau vidhuravijayanāmadheye   
saptamastotre śrīkṣemarājakṛtā vivṛti ||  
  
  
oṃ yaḥ prasādalava īśvarasthito  
yā ca bhaktiriva māmupeyuṣī |  
tau parasparasamanvitau kadā  
tādṛśe vapuṣi rūḍhimeṣyataḥ || 1 ||  
  
ya iti | māyākāluṣyopaśāntyā cito nairmalyaṃ prasādaḥ | tasya lavaḥ alpatā |   
pūrṇatāyāṃ tu dehāpagamācchivataiva | īśvara iti saptamyananyabhāve | īśvare   
eva sthita ityarthaḥ sa eva hi cidrūpaḥ tathā svayameva prasīdati bhaktiprasidet |   
īśvarasvarūpopasāvyaṅyatvam | ivaśabdo bhakteḥ parimitatāmāha |   
kāṣṭhāprāptā hyasau mokṣāsvādamayyeva | upeyuṣī upagatavatī | tau   
bhaktiprasādau parasparaṃ samyaganvitau taruṇāviva premanirbharatayā   
svānurūpyeṇa sambaddhau | tādṛśe vapuṣīti parānandaghanataikamaye pūrṇe   
svarūpe | rūḍhiṃ viśrāntim [yaḥ prasādakaṇo madviṣayaka īśvare sthitaḥ |   
īśvaraprasādakaṇikāṃ vinā alpīyasya api bhakterasambhavāt | yā ca bhaktiriva   
apūrṇatvād bhaktyābhāso mayi sthitā | īśvara prasādakaṇikaiva   
gauṇabhaktirūpeṇa yā māṃ prāptavatītyarthaḥ | te ime prasādabhaktī parasparaṃ   
baddhayantyau kadā pūrṇasvarūpalābhāt paramānandaikavapuṣi pariṇatiṃ   
gamiṣyata iti spaṣṭo'rthaḥ] || 1 ||  
  
p. 53)   
  
tvatprabhutvaparicarvaṇajanmā  
kopyudetu paritoṣaraso'ntaḥ |  
sarvakālamiha me paramastu  
jñānayogamahimādi vidūre || 2 ||  
  
tvaditi | tvatprabhutvasya tvatsvāmikatvasya garjāmi bateti prāguktaślokayuktyā   
yatparicarvarṇaṃ tato janma yasya samama kopyalaukikaḥ paritoṣarasa   
ānandaprasaraḥ | iheti jagati | sarvakālaṃ vyutthānāvasare'pi | paraṃ kevalamudetu   
ullasatu | jñānaṃ viśvamayasvātmapratipattiḥ | yogastattadbhūmikālābhaḥ |   
tayormahimā prakarṣaḥ | ādipadāttatsiddhayudayarūpaḥ phalam || 2 ||  
  
lokavadbhavatu me viṣayeṣu  
sphīta eva bhagavanparitarṣaḥ |  
kevalaṃ tava śarīratayaitān  
lokayeyamahamastavikalpaḥ || 3 ||  
  
lokavaditi | mahārthamudrāmudritasyoktiḥ | he bhagavan mama lokasyeva viṣayeṣu   
rūpādiṣu sphīto bahala eva paritarṣaḥ spṛhayālutā astu | kiṃ tu etānviṣayānahaṃ   
astavikalpo galitabhedapratipattiḥ san tava cidātmanaḥ śarīratayā ahaṃtāsāratvena   
lokayeyaṃ paśyeyam || 3 ||  
  
dehabhūmiṣu tathā manasi tvaṃ  
prāṇavartmani ca bhedamupete |  
  
p. 54)   
  
saṃvidaḥ pathiṣu teṣu ca tena  
svātmanā mama bhava sphuṭarūpaḥ || 4 ||  
  
dehabhūmiṣu iti | jarāmaraṇādyavasthāsu | manasi kalpanāsāre |   
prāṇavartmaniduḥkhasukhādisparśamaye | saṃvidaḥ pathiṣu nīlādijñāneṣu | teṣu   
iti vicitreṣu | bhedamupete iti napuṃsakaśeṣaḥ | sarvasminnasminnabhihite prakāre   
bhedamaye satīti yāvat | teneti svātmani camatkṛtena | ciddhanena svātmanā   
svarūpeṇa | mama sphuṭarūpaḥ svaprādhānyena sphuran bhava || 4 ||  
  
nijanijeṣu padeṣu patantvimāḥ  
karaṇavṛttaya ullasitā mama |  
kṣaṇamapīśa manāgapi maiva bhūt  
tvadavibhedarasakṣatisāhasam || 5 ||  
  
nijeti | imāḥ mama karaṇavṛttayaścakṣurādisaṃviddevyaḥ | ullasitāḥ alaukikena   
nijaujasā sollāsāḥ | sveṣu sveṣu rūpādiṣu viṣayeṣu prasarantu |   
tvadavibhedarasakṣatiḥ samāveśacyutiḥ saiva sāhasamavimṛśyakāritā   
maivābhūt | pūrvaṃ sarvatra viṣayeṣu paritarṣaḥ ākāṅkṣā | iha tu tatra   
saṃvidāmprasara iti viśeṣaḥ || 5 ||  
  
laghumasṛṇasitācchaśītalaṃ  
bhavadāveśavaśena bhāvayan |  
vapurakhilapadārthapaddhate-  
rvyavahārānativartayeya tān || 6 ||  
  
p. 55)   
  
laghviti | bhavadāveśavaśena māyīyagurūtvahānyā laghu   
sukhasparśatvānmasṛṇaṃ prakāśaghanatvātsitaṃ acchaṃ śītalaṃ ceti prāgvat   
bhāvayan sampādayan nikhilāyāḥ padārthapaddhateḥ mātṛmeyarāśeḥ   
sambandhino vyavahārān laukikān parispandān ativartayeya nivartayeya || 6 ||  
  
vikasatu svavapurbhavadātmakaṃ  
samupayāntu jaganti mamāṅgatām |  
vrajatu sarvamidaṃ dvayavalgitaṃ  
smṛtipathopagamepyanupākhyatām || 7 ||  
  
vikasatviti | svaṃ cinmaya& bhavadātmakaṃ vapuḥ svarūpaṃ vikasatu | ata eva   
jaganti dharādisadāśivāntāni | mama aṅgatāmabhinnatāṃ samyak   
apunarutthānenopayāntu | tataśca sarvaṃ dvayavalgitaṃ bhedavijṛmbhitaṃ   
smṛtipathopagame anupākhyatāṃ smṛterviṣayatāṃ vrajatu || 7 ||  
  
samudiyādapi tāvaka tādaśākā-  
nanavilokaparāmṛtasaṃplavaḥ |  
mama ghaṭeta yathā bhavadadvayā-  
prathanaghoradarīparipūraṇam || 8 ||  
  
samudiyāditi | bhavadadvayāprathanaṃ cidaikyāprathā saia ghorā duṣpūrā   
saṃsārabhayapradā darī khadā tasyāḥ paripūraṇam cidaikyasākṣātkāraḥ mama   
yathā ghaṭeta yathā tādṛśaṃ paramānandanadaprasarahetuḥ yattāvakamānanaṃ   
śaivīmukhamityādi sthityā paraśaktirūpaṃ  
  
p. 56)   
  
tena yo viloko vilokanaṃ anugrahaḥ tasya vā vilokaḥ smaraṇaṃ sa eva   
parāmṛtasaṃplavaḥ parasparśarasaugho'pi samudiyāditi   
rudraśaktisamāveśaprakarṣamāśāste || 8 ||  
  
api kadācana tāvakasaṅgamā-  
'mṛtakaṇācchuraṇena tanīyasā |  
sakalalokasukheṣu parāṅmukho  
na bhavitāsmyubhayacyuta eva kim || 9 ||  
  
apīti | tāvakasaṅgamastvatsamāveśa evāmṛtakaṇācchuraṇaṃ   
sudhāśīkarāplāvaḥ | tanīyasā prasarannirmalasvarūpeṇa | sakaleṣu laukikeṣu   
sukheṣu sarvaṃ duḥkhaṃ vivekina iti sthityā heyeṣvapi   
parāmṛtācchuritatvātparāṅmukho na bhavitāsmi saṃmukha eva bhaviṣyāmi |   
kīdṛk - ubhayasmāddvaitāccyuta eva heyopādeyahānyā sarvamabhedena   
paśyannityarthaḥ [neyaṃ vyākhyā vicārakāṇāṃ hṛdayaṃ gacchati |   
tathāhi laukikasukheṣu sammukhībhāvo neṣyate   
śivāveśāramāmṛtakaṇadigdhenā'pi | tādṛśapravṛtte prākṛtajanasthaiva   
svabhāvasiddhatvāt | na cobhayaśabdo dvaite rūḍhaḥ tasya   
nirdiṣṭavastudvayabodhakatvāt dvaitaśabdasya   
brahmātiriktanikhilaprapañcabodhane prasiddhatvāt | ubhayasmāddvitāccyuta iti   
viśeṣaṇañca nirastadvaitadarśane puruṣe naiva kathañcidapi saṅgacchate cyuta   
iti viśeṣaṇasyottamadātpatita eva prayogaucityāt vidhūtadvaite paramapadārūḍhaṃ   
prayogāyogācca | kākimiti padasya padyānte paṭhitasyopekṣā ca dṛśyate |   
ko'rthastarhi padyasyāsyetyākāṅkṣāyāmucyate |   
paramaśivaikyadhyānānandamavicchinnaṃ labdhukāmasya bhaktasya stotrakṛto   
vyutthānadaśāyāṃ viṣayasukhaleśecchayā'pi kathañcidutpannayā tapyamānasya   
vilapitametat tāvakasaṅgama eva tvatsamāveśa evā'mṛtaṃ tatkaṇasya tanīyasā'pi   
ācchuraṇena sūkṣmaṇāpyabhyukṣaṇena tṛptobhūtvetiśeṣaḥ | api kadācana   
sakalalokasukheṣu parāṅmukho bhavitāsmi kiṃ sakalavaiṣayikasukhāni   
kadācinnahāsyāmi kim | kimiti kā nairvedyavairāgyaṃ vyajyate | tathā ca   
śrīśaṅkarācāryasvāmikṛtaśataślokyām nairvedyaṃ jñāna   
dvividhamabhihitaṃ tatra vairāgyamādyaṃ | prāyoduḥkhāvalokādbhavati   
gṛhasuhṛtputravittaiṣaderityādi (14) | sampratyahaṃ kīdṛśaḥ   
śaivamārgāt laukikapadavyāścacyuta eveti śivam] || 9 ||  
  
p. 57)   
  
satatameva bhavaccaraṇāmbujā-  
karacarasya hi haṃsavarasya me |  
upari mūlatalādapi cāntarā-  
dupanamatvaja bhaktimṛṇālikā || 10 ||  
  
satatamiti | mama haṃsavarasya bhedābhedayoḥ hānasamādānadharmiṇo   
vyākhyātadṛśā satatameva bhavaccaraṇāmbujamākara utpattisthānaṃ   
parāśaktibhūstatra vicāriṇaḥ | bhaktireva mṛṇālikā bisāṅkuraḥ | upanamatu   
upabhogyamastu | uparītyādi praveśamadhyaviśrāntibhūmibhyaḥ sarvābhyaḥ   
evetyarthaḥ | haṃsa ātmā || 10 ||  
  
upayāntu vibho samastavastū-  
nyapicintāviṣayaṃ dṛśaḥ padaṃ ca |  
mama darśanacintanaprakāśā-  
'mṛtasārāṇi paraṃ parisphurantu || 11 ||  
  
upayāntu iti | cintāviṣayavikalpattām | dṛśaḥ padaṃ sākṣātkāryatvāt |   
darśanacintanayoravikalpasavikalpayoḥ | prakāśāmṛtaṃ bodharasāyanameva   
sāramutkṛṣṭaṃ rūpaṃ yeṣāṃ | tāni heyopādeyakalaṅkaśūnyāni samastāni   
vastūni | paraṃ kevalaṃ | paritaḥ samantāt sphurantu || 11 ||  
  
parameśvara teṣu teṣu kṛcchre-  
ṣvapi nāmopanamatsvahaṃ bhaveyam |  
na paraṃ gatabhīstvadaṅgasaṅgādu-  
pajātādhikasammado'pi yāvat || 12 ||  
  
p. 58)   
  
parameśvareti | kṛcchreṣu kevaleṣu kevalamahaṃ gatabhīḥ   
tyaktabhayastvadaṅgasaṅgāt rudraśaktisamāveśāt yāvadupajātaḥ adhikaḥ   
prakṛṣṭaḥ sampado harṣo yasya tādṛgapi bhaveyam |   
adhikaśabdasyāyamāśayaḥ | yat tattadduḥkheṣvapyuditeṣvaviluptasthitiḥ || 12 ||  
  
bhavadātmani viśvamumbhitaṃ  
yadbhavataivā'pi bahiḥ prakāśyate tat |  
iti yaddṛḍhaniścayopajuṣṭaṃ  
tadidānīṃ sphuṭameva bhāsatām || 13 ||  
  
bhavaditi | yadviśvaṃ vyomakalātaḥ kālānalāntaṃ bhavadātmani umbhitaṃ   
tvaccitsūtraprotaṃ tadbhavataiva na tu anyena | bahiriti tatpramātrapekṣayā   
bāhyatvena prakāśyate | apiśabdo bahiḥprakāśane'pi antaḥprakāśāvirahamāha |   
iti yadvastu vākyārtharūpaṃ dṛḍhena niścayena upa ātmasamīpe juṣṭaṃ prītyā   
sevitaṃ samāveśenāsvāditaṃ tadidānīmiti vyutthāne'pi sphuṭameva bhāsatām   
pratyakṣībhavatu iti śivam || 13 ||  
  
iti śrīmadutpaladevācāryaviracitastotrāvalāvalaukikodbalananāmāṣtamastotre   
śrīkṣemarājakṛtāvivṛtiḥ ||  
  
  
oṃ tatsat | kadā navarasārdrārdra-  
sambhogāsvādanotsukam |  
pravarteta vihāyānyan-  
mama tvatsparśane manaḥ || 1 ||  
  
kadeti | navarasena nūtanabhaktiprasareṇa ārdrārdraḥ sātiśaya spṛhaṇīyo yaḥ   
samāveśātmā sambhogaḥ tadāsvāde utsu  
  
p. 59)   
  
sotkaṇṭhaṃ mama manaḥ anyat kalpanājālaṃ vihāya tvatsparśane pravarteta   
tvatsamāveśamayaṃ bhavet || 1 ||  
  
tvadekaraktastvatpādapūjāmātramahādhanaḥ |  
kadā sākṣātkariṣyāmi bhavantamayamutsukaḥ || 2 ||  
  
tvaditi | tvayyevaikatra na tu vibhūtiṣu raktaḥ ata eva tvatpādapūjāmātraṃ   
tvanmarīcisaparyaiva mahat sphītaṃ dhanaṃ yasya | pramā samāptotsava mitisthityā   
kṣaṇamātramapi vyutthānamasahamānaḥ utsukaḥ san kadā tvāṃ sākṣātkariṣyāmi   
|| 2 ||  
  
gāḍhānurāgavaśato  
nirapekṣībhūtamānaso'smi kadā |  
paṭapaṭitivighaṭitākhila-  
mahārgalastvāmupaiṣyāmi || 3 ||  
  
gāḍheti | nirapekṣībhūtamuccārakaraṇadhyānādyantarmukhaṃ tatsarvaṃ pariharat   
mānasaṃ yasya sa tathāvidhaḥ | kadā tvāmupeṣyāmi aikadhyena prāpsyāmi |   
kīdṛk - paṭapaṭa iti vighaṭitāni jhaṭiti truṭitāni akhilāni māyīyānyargalāni   
avidyādipāśā yasya | paṭapaṭitītyādyuktyā apunarutthānaṃ   
truṭitapāśāntarasādharmyamuktam || 3 ||  
  
svasaṃvitsārahṛdayādhiṣṭhānāḥ sarvadevatāḥ |  
kadā nātha vaśīkuryāṃ bhavadbhaktiprabhāvataḥ || 4 ||  
  
svasaṃviditi | svasaṃvitsāraṃ prakāśavimarśātmakaṃ   
hṛdayamadhiṣṭhānamāśrayo yāsāntāḥ sarvāḥ brāhmyādikāḥ devatāḥ   
yābhiḥśakticakrasya bhogyatāṃ gata iti sthityā paśavaḥ pāśitāḥ |  
  
p. 60)   
  
tāḥ kadā bhavadbhakteḥ samāveśātmanaḥ prabhāvādvaśīkuryāṃ   
taccakraiśvaryaṃ prāpnuyāmiti yāvat || 4 ||  
  
kadā me syādvibho bhūri bhaktyā'nandarasotsāḥ |  
yadā'lokasukhā'nandī pṛthaṅnāmāpi lapsyate || 5 ||  
  
kaḍheti | bhūri prabhūtaḥ | utsavoktyā   
atispṛhaṇīyatvāttadekavyagramātmānamāśāste | pṛthaṅnāmetyanena paraṃ   
sāmarasyaṃ sūcayati || 5 ||  
  
īśvaramabhayamudāraṃ  
pūrṇamakāraṇamapahnutātmānam |  
sahasā'bhijñāya kadā   
svāmijanaṃ lajjayiṣyāmi || 6 ||  
  
īśvaramiti | aśeṣavibhūtyāspadatvādīśvaram | apratiyogitvādabhayam |   
sarvapradatvādudāram | nirākāṅkṣatvātpūrṇam | nityatvādakāraṇam | atha ca   
akāraṇaṃ nirnimittameva jagadrūpatāgrahaṇena   
svarūpagopanasāratvādapahnutātmānam | yo hi anīśvarādirūpaḥ sa   
gopāyatāmātmānaṃ bhagavāṃstu naivaṃ | atha ca gopitātmaiveti | īdṛśaṃ   
svāmijanaṃ nijaprabhuṃ sahaseti śāmbhavāveśayuktyā kadā'bhijñāya   
sākṣātkṛtya lajjayiṣyāmi | apahnutipradhānatadrūpaguṇīkāreṇa   
pūrṇacidekarūpatayaiva pratheyetyarthaḥ || 6 ||  
  
kadā kāmapi tāṃ nātha tava vallabhatāmiyām |  
yathā māṃ prati na kvāpi yuktaṃ te syātpalāyitum || 7 ||  
  
kadeti | tava vallabhatāmityuktyā idamāha - mama tāvadatyantavallabhosi tava tu   
ahamalaukikabhaktiprakarṣātkadā kāmapya  
  
p. 61)   
  
sāmānyāṃ prasādapātratāṃ prāpnuyāṃ yayā vallabhatayā māṃ prati sadā   
ābhimukhyena tava na kvāpi palāyituṃ svātmānaṃ gopāyituṃ yuktaṃ syāt |   
satatamevāntarāviśya tiṣṭherityarthaḥ || 7 ||  
  
tattvato'śeṣajantūnāṃ bhavatpūjāmayātmanām |  
dṛṣṭyā'numoditarasā'plāvitaḥ syāṃ kadā vibho || 8 ||  
  
tatvata iti | sarve jantavaḥ paramārthato yatkiñcitkurvāṇāḥ   
svātmadevatāviśrāntisārabhavatpūjāmayāḥ | eteṣāṃ sambandhinyā tatvato   
dṛṣṭyā tvadanugrahamahimāstathena? svātmapratyabhijñānena hetunā   
tairevānumoditaḥ ślāghito yo raso bhaktyānandaprasarastena āplāvito vyāptaḥ   
kadā syām | tattvata ityāvṛtyā yojyam | atha vā aśeṣajantūnāmiti karmaṇi   
ṣaṣṭhī | tataścāyamarthaḥ | kadā aśeṣajantūn tattvato bhavatpūjāmayān   
dṛṣṭvā anumodanarasena ānandaprasareṇāplāvitaḥ syāmiti | atrānumodita iti   
bhāvektaḥ | ubhayatrāpi vyākhyāne matsamaḥ sarvostvityāśaṃsātātparyam || 8 ||  
  
jñānasya paramā bhūmiryogasya paramā daśā |  
tvadbhaktiryā vibho karhi pūrṇā me syāttadarthitā || 9 ||  
  
jñānasyeti | sarvaśāstreṣu muktihetutvenoktaṃ mukteśca samāveśasatatvatayaiva   
vyavasthāpanāt tadrūpā yā bhaktiḥ jñānasya paramā bhūḥ |   
yogamekatvamicchanti vastuno'nyena vastune tyāgamalakṣitasya   
vicitrasamāveśātmano yogasya paracaitanyabhairavaikyāpattirūpā daśā ca yā   
tvadbhaktiḥ tadarthitā kadā karhi pūrṇā kṛtakṛtyā syāt || 9 ||  
  
p. 62)   
  
sahasaivāsādya kadā gāḍhamavaṣṭabhya harṣavivaśo'ham |  
tvaccaraṇavaranidhānaṃ sarvatra prakaṭayiṣyāmi || 10 ||  
  
sahasaiveti | jhaṭiti pratibhāvikāsena āsādya āsamantāt   
svātmasambhogapātrīkṛtya tathā gāḍhamavaṣṭabhya vyutthānaparikṣayārthaṃ   
prayatnenātmīkṛtya tata eva harṣavivaśaḥ paramānandanirbharo'haṃ kadā   
tvaccaraṇavaranidhānaṃ samastasampanmayaṃ bhavatparaśaktinidhiṃ sarvatra   
prakaṭayiṣyāmi channatayāntaḥsthitamapi sūcitopadeśayuktyā unmudrayiṣyāmi |   
parapratibhābalaprayatnāvaṣṭambhapūrvamanugrahāvalokanādikaṃ   
yatsamāveśasaṃkramopadeśe tattvaṃ tatparamasarvānugrahasamarthaṃ   
syādityarthaḥ | anena svātmanaḥ pūrṇatvādviśvajanānujighṛkṣāparatāṃ   
sūcayati || 10 ||  
  
paritaḥ prasaracchuddhatvadālokamayaḥ kadā |  
syāṃ yatheśa na kiñcinme māyācchāyābilaṃ bhavet || 11 ||  
  
parita iti | paritaḥ samantāt śuddho'dvayarūpo yastvadā lokaścitprakāśaḥ   
tanmayaḥ kadā syām | yathā māyāchāyābilamadvayākhyātikuharaṃ mama na   
kiñcidbhavet na kiñcicchiṣyeta | chāyāśabdena māyābilasyāvāstavatāmāha |   
māyāchāyayā'vilaṃ kaluṣaṃ na kiṃciditi vā yojyam || 11 ||  
  
ātmasātkṛtaniḥśeṣamaṇḍalo nirvyapekṣakaḥ |  
kadā bhaveyaṃ bhagavaṃstvadbhaktagaṇanāyakaḥ || 12 ||  
  
ātmeti | ātmasātkṛtāni cidaikadhyamāpitāni niḥśeṣāṇi sadāśivādikṣityantāni   
maṇḍalāni bhuvanāni yena | nirvyapekṣakaḥ advitīyaḥ | tvadbhaktagaṇanāyakaḥ   
pradhānaṃ kadasyām || 12 ||  
  
p. 63)   
  
nātha lokābhimānānāmapūrvaṃ tvaṃ nibandhanam |  
mahābhimānaḥ karhi syāṃ tvadbhaktirasapūritaḥ || 13 ||  
  
nātheti | sraṣṭāsmi sthāpayitāsmi saṃhartāsmi tathā paṇḍitaḥ śūro   
yajñavānasmi iti nānāvidhānāṃ rudrakṣetrajñābhimānānāṃ tvameva cidrūpo   
nibandhanaṃ kāraṇam | apūrvaṃ nirnimittaṃ kṛtvā svasvātantryeṇaiveti yāvat |   
vastuto hi tavaiva sarvakartṛtvānna brahmādīnāṃ sraṣṭṛtvādi na vā   
pāṇḍityādi kasya cit | kevalaṃ tvameva tatra tatra tathābhimānamutthāpayasi | yathā   
caiva tathā karhi kadā tvadicchāta eva mahābhimāno viśvātmā cidānandaghanaḥ   
śiva evāsmīti dṛḍhotsāhāvaṣṭaṃbho bhaktirasena pūrito vyāptaḥ syām |   
bhaktirasapūrita iti vadatoa'yamāśayaḥ yadāsāditamahābhimānasyāpi   
samāveśāsvādamayaḥ prabhuviṣaye dāsabhāva evocitaḥ || 13 ||  
  
aśeṣaviṣayāśūnyaśrīsamāśleṣasusthitaḥ |  
śayīyaśiva śītāṅghrikuśeśayayuge kadā || 14 ||  
  
aśeṣeti | śītāṅghrikamalayuge prāgvat śayīyaṃ viśrāmyām kīdṛk -   
aśeṣaviṣayāśūnyā viśvanirbharā yeyaṃ śrīrbhaktilakṣmīḥ tatkṛtena   
samāśleṣeṇa dṛḍhāvaṣṭambhena susthitaḥ | kāvyārthāḥ spaṣṭaḥ || 14 ||  
  
bhaktyāsavasamṛddhāyāstvatpūjābhogasampadaḥ |  
kadā pāraṃ gamiṣyāmi bhaviṣyāmi kadā kṛtī || 15 ||  
  
bhaktyāsaveti bhaktyāsavena sevārasena samṛddhā sphītā yā   
tvatpūjābhogasampat samāveśaviśrāntiśrīḥ tasyāḥ pāraṃ prāntakoṭiṃ kadā   
gamiṣyāmi ata eva kadā kṛtārthaḥ syām || 15 ||  
  
p. 64)   
  
ānandabāṣpapūra-  
skhalitaparibhrāntagadgadākrandaḥ |  
hāsollāsitavadana-  
stvatsparśarasaṃ kadā'psyāmi || 16 ||  
  
ānandeti | ciravyutthānāntaritāṃ samāveśadaśāmevākāṅkṣati |   
ānandavāṣyapūreṇa antaḥ samāveśaharṣāveśavisaradaśrusantatyā skhīlataḥ   
asthānapratihataḥ paribhrāntaściramanuraṇan gadgadaḥ aspaṣṭākṣaraḥ ākrando   
mahānāravo yasya | hāsena vikāsenollasitaṃ vadanaṃ śaktimārgo yasya | ata eva   
hāsenollasitaṃ vyāttaṃ śobhitaṃ ca vaktraṃ yasya || 16 ||  
  
paśujanasamānavṛttāmavadhūyadaśāmimāṃ kadā śambho |  
āsnādayeya tāvakabhaktocitamātmano rūpam || 17 ||  
  
paśviti | vyutthānapatitabhedamayīmimāmiti sphuṭaṃ bhāntīṃ daśāmavadhūya   
nivārya athaca samāveśaprasaratsarvāṅgāvadhūnanenābhibhūya   
tāvakabhaktocitaṃ nityoditaparamānandamayamātmano na tu anyasya kasyacid   
rūpaṃ svarūpaṃ kadā āsvādayeya camatkuryām || 17 ||  
  
labdhā'ṇimādisiddhi-  
rvigalitasakalopatāpasantrāsaḥ |  
tvadbhaktirasāyanapāna-  
krīḍāniṣṭhaḥ kadā'sīya || 18 ||  
  
labdheti | aṇimādisiddhiḥ prāgvadabhedamayī | ata eva vigalitaḥ śānta upatāpaḥ   
santrāsaśca yasya | brahmādīnānta  
  
p. 65)   
  
bhedamayāṇimādiyoge'pi maraṇāditrāsasyāvaśyaṃbhāvāt | tathābhūto'pi   
tvadbhaktyamṛtapānapramodaparaḥ syām || 18 ||  
  
nātha kadā sa tathāvidha  
ākrando mama samuccaredvāci |  
yatsamanantarameva   
sphurati purastāvakī mūrti || 19 ||  
  
nātheti | ciravyutthitasyoktiḥ | sa tathāvidha iti vaktumaśakyaḥ | ākrando   
mahānādaḥ samuccaret svayamevollaset | sphurati samāveśena dīpyate mūrtiḥ   
svarūpam || 19 ||  
  
gāḍhagāḍhabhavadaṅghrisarojā-  
liṅganavyasanatatparacetāḥ |  
vastvavastvidamayatnata eva  
tvāṃ kadā samavalokayitāsmi || 20 ||  
  
gāḍheti | vīpsayā vyasanatatparaśabdābhyāṃ ca bhaktiprakarṣavaivaśyamāha |   
vastvavastvidamiti bhāvābhāvarūpaṃ viśvam ayatnata eva dhyānajapādi vinā   
tvāmapi tvadrūpaṃ samyak tattvato'valokayitāsmi drakṣyāmi iti śivam || 20 ||  
  
iti śrīmadutpaladevācāryaviracitastotrāvalau svātantryavijayanāmadheye navame   
stotre śrīkṣemarājakṛtā vivṛtiḥ || 9 ||  
  
  
oṃ na soḍhavyamavaśyaṃ te jagadekaprabhoridam |  
māheśvarāśca lokānāmitareṣāṃ samāścayat || 1 ||  
  
neti | māheśvarāḥ viśveśvarasvarūpasamāviṣṭāḥ itareṣāṃ bheda-  
  
p. 66)   
  
  
mayānāṃ brahmādīnāṃ samā iti idaṃ te tava na soḍhavyaṃ tvayaivatanna sahyate   
svabhāvasiddhamevaitat | yatastvamevaikaḥ advitīyo jagataḥ prabhuḥ | cakāro   
virodhahetumāhatuḥ | itareṣāṃ lokānāṃ samā iti tava na soḍhuṃ yuktamityanye || 1   
||  
  
ye sadaivānurāgeṇa bhavatpādānugāminaḥ |  
yatra tatra gatā bhogāṃste kāṃścidupabhuñjate || 2 ||  
  
ya iti | anurāgeṇa āsaktyā ye tvanmarīcisaṃbaddhāste yatra tatreti   
sarvāvasthāsthitāḥ kāṃścitparānandamayānbhogānupabhuñjate || 2 ||  
  
bhartā kālāntako yatra bhavāṃstatra kuto rujaḥ |  
tatra cetarabhogāśā kā lakṣmīryatra tāvakī || 3 ||  
  
bharteti | kālāntaka ityanena mahākālasañcāryamāṇāḥ sarvā rujaḥ kālagrāsini   
prabhau sati kutaḥ | mūlocchedānnaiva bhavantītyarthaḥ | itarabhogāśā   
sadāśivādipadalakṣmīspṛhā na kā cit yatra bhedasya grastatvāt |   
lakṣmīradvayaprakāśasampat || 3 ||  
  
kṣaṇamātrasukhenāpi vibhuryenāpi labhyase |  
tadaiva sarvaḥ kālo'sya tvadānandena pūryate || 4 ||  
  
kṣaṇamātreti | yena bhaktena kṣaṇamātreṇa samāveśaspandena hetunā'pi tvaṃ   
labhyase asya bhaktasya tvayā tadaivāvasare sarvaḥ kālo vyutthānadaśābhāvyapi   
ānandena pūryate | akālakalita cidānandasvarūpānupraveśena tanmayīkriyate |   
uttarakālaśca tatsaṃskāreṇāplāvyate | vibhuḥ svāmī vyāpakaśca || 4 ||  
  
ānandarasabinduste candramā galito bhuvi |  
sūryastathā te prasṛtaḥ saṃhārī tejasaḥ kaṇaḥ || 5 ||  
  
p. 67)   
  
  
baliṃ yāmastṛtīyāya netrāyāsmai tava vi(pra)bho |  
alaukikasya kasyāpi māhātmyasyaikalakṣmaṇe || 6 ||  
  
ānandeti | te tava bhuvi agnīṣomātmakamadhaśaktimārge ānandarasavinduryaḥ sa   
evāhlādakāritvāccandamāḥ | galito drutasvabhāvaḥ | binduścandramāśca galitaḥ |   
manaḥ prameyarāśisahitaṃ tatraiva vilīnaṃ | tathā tatraiva saṃhārī bhedagrāsī   
tejasaḥ kaṇaḥ paramāgnisphuliṅgo yaḥ sa eva prakāśakatvatamopahatvādeḥ   
sūryaḥ prasṛtaḥ | sūryaśca prāṇe vilīnaḥ | drāvitasomasūryāhi parā   
śaktibhūmiḥ | asmai śakti rūpāya netrāya baliṃ yāmaḥ | api ca bhuvi   
yaścandramāḥ sa tvadīya ānandabinduḥ galitaḥ srutaḥ sūryaśca tava   
sambandhinaḥ tejasaḥ kaṇaḥ prasṛtaḥ sphuritaḥ | yathāgamaḥ jñānaśaktiḥ   
prabhoreṣā tapatyādityavigrahā | tapate candrarūpeṇa kriyāśaktiḥ parasya sā iti |   
asmai etadarthaṃ sūryacandrollāsanāya tava tṛtīyaṃ netraṃ tasmai baliṃ yāmaḥ |   
atraiva mahāvahnimaye māyīyadehādipramātṛtāṃ samarpayāmaḥ | kīdṛśāya   
kasyāpyasāmānyasya brahmopendrādyagocarasya alaukikasya   
māhātmyasyaikalakṣmaṇe asādhāraṇābhijñānāya | asmai iti tādarthye caturthī ||   
5-6 ||  
  
tenaiva dṛṣṭo'si bhavaddarśanādyoti hṛṣyati |  
kathaṃ cidyasya vā harṣaḥ ko'pi tena tvamīkṣitaḥ || 7 ||  
  
teneti | uccārarahitaṃ vastu cetasaiva vyacintayan iti śāktasamāveśayuktyā   
bhavantaṃ dṛṣṭvā yo'tihṛṣyati ānandamayo bhavati tenaiva kvāpi   
abhedopāsanāpareṇāsi tvaṃ dṛṣṭaḥ | kathaṃ ciditi akiñciccintakasyeti   
śāmbhavasamāveśakrameṇa vā yasya ko'pi harṣo na tu bhedopāsāpareṇa harṣaḥ |   
tena ko'pi iti cidghanastvamīkṣitaḥ pratyabhijñātaḥ || 7 ||  
  
p. 68)   
  
yeṣāṃ prasanno'si prabho yairlabdhaṃ hṛdayaṃ tava |  
ākṛṣya tvatpurāttaistu bāhyamābhyantarīkṛtam || 8 ||  
  
yeṣāmiti | prasanno'sīti prāgvat | ata eva hṛdayaṃ prakāśavimarśātmakaṃ   
rūpaṃ labdhamātmīkṛtaṃ yastaistvatpurāttvadīyātpūrakāccidrūpādākṛṣya   
visphārya dehādyapekṣayā vāhyaṃ viśvamidaṃ punarābhyantarīkṛtaṃ   
cinmayīkṛtaṃ sṛṣṭiṃ tu sumpuṭīkṛtya iti śrī triṃśakoktatatvārthadṛśā   
saṃvida uditaṃ saṃvidabhedana cābhāsamānaṃ viśvaṃ cinmayamevaiṣāmiti   
yāvat | anuraṇanaśaktyā laukikeśvarārthaḥ prāgvat || 8 ||  
  
tvadṛte nikhilaṃ viśvaṃ samadṛgyātamīkṣyatām |  
īśvaraḥ punaretasya tvameko viṣamekṣaṇaḥ || 9 ||  
  
tvadṛte iti | samadṛgiti samā tulyā bhedamayī dṛk saṃvittiryasya tat   
dvinayanaṃ cekṣyatāṃ prameyatāṃ yātaṃ | eka ityadvitīyaḥ | viṣamaṃ   
bhedaploṣakamīkṣaṇaṃ jñānaṃ yasya trinetraśca || 9 ||  
  
āstāṃ bhavatprabhāveṇa vinā sattaiva nāsti yat |  
tvadduṣaṇakathā yeṣāṃ tvadṛte nopapadyate || 10 ||  
  
āstāmiti | yeṣāṃ bauddhasāṃkhyamīmāṃsakādīnāṃ tvadduṣaṇakathā   
dūṣayitrātmakaprasphuraccidrūpaṃ tvatsvarūpaṃ vinā nopapadyate teṣāṃ   
vicitratanukaraṇaprajñānāṃ buddhimatprabhāvaṃ vinā sattaiva nāstītyādi   
yuktivṛndaṃ patitapārṣṇyāghātakalpamāstām || 10 ||  
  
bāhyāntarāntarāyālīkevale cetasi sthitiḥ |  
tvayi cetsyānmama vibho kimanyadupayujyate || 11 ||  
  
bāhyeti | bāhyāḥ śarīrapramātṛtāpeks'tattadvastusaṃyogaviyogādayaḥ   
  
p. 69)   
  
  
āntarā buddhyādyapekṣakā manaḥkalpanādayaḥ ye antarāyāḥ   
svaviśrāntyuparodhinaḥ teṣāmālī paṅktistayā kevale rahite tvadviṣaye cetasi yadi   
mama sthitiḥ samāveśaikāgratā syāt tatkimanyadupayujyate prāptavyasyaiva   
prāptatvāt || 11 ||  
  
anye bhramanti bhagavannātmanyevātiduḥsthitāḥ |  
anye pramanti bhagavannātmanyevātisuthitāḥ || 12 ||  
  
anya iti | nairātmyajaḍātmavādinaḥ saṃsāriṇaśca ātmani nija eva svarūpe   
bhramanti viparyasyanti janmamaraṇādiparamparā maparyantāṃ bhajante |   
atiduḥsthitāstattvajñatvābhāvātkliśyante | anye iti kecidevāpaścimā ātmanyeva   
cidrūpe na tu paratra kvacidapi atisusthitāḥ paramānandaikaghanāḥ santo bhramanti   
viharanti || 12 ||  
  
apītvā'pi bhavadbhakti-  
sudhāmanavalokya ca |  
tvāmīśa tvatsamācāramātrāt  
siddhyanti jantavaḥ || 13 ||  
  
apītveti | tvadbhaktisudhāṃ śāktasamāveśānandarasamapītvā'pi acamatkṛtyā'pi   
anavalokya ca tvāmiti citsvarupaṃ tvāṃ manāgapyapratyabhijñāya jantavo   
janmādibhājo'pi tvatsamācāramātrāditi tattadāmnāyacaryāpādoktātsiddhyanti   
parasiddhibhājo bhavanti | apiśabdena mātraśabdena ca vismayo dhvanyate |   
tathāhyāgame kadācidbhaktiyogena caryayetyupakramya saṃsāriṇo'nugṛhṇāti   
viśvasya jagataḥ patirityantam asmadgurubhirapi tantrasāre'bhihitaṃ paramesaru   
sacchandu bahukoṇabi-a appā-i-iccha cari-āsi tu ṇaṇijajapāhuṃ   
ki abhavaṇo a-i-accheti || 13 ||  
  
p. 70)   
  
  
bhṛtyā vayaṃ tava vibho tena trijagatāṃ yathā |  
bibharṣyātmānamevaṃ te bhartavyā vayamapyalam || 14 ||  
  
bhṛtyā iti | trijagatāmiti | prāgvat | bibharṣīti dhārayasi poṣayasi ca | ātmānaṃ   
svaṃ rūpaṃ | vayamapyalamityatrāyamāśayaḥ - yathā tvayā   
viśvamantarabhedena bibhratā'pi dehādyabhimānagrahaṇena vastu tastvanmayā api   
vayaṃ vyatirekocitā-iva yat na bhinnameva viśvaṃ jānīmaḥ tato'lamatyarthaṃ   
te vayaṃ dhāraṇīyāḥ poṣaṇīyāśca yato bhṛtyāḥ smaḥ || 14 ||  
  
parānandāmṛtamaye dṛṣṭe'pi jagadātmani |  
tvayi sparśarase'tyantataramutkaṇṭhito'smite || 15 ||  
  
pareti | tvayi paramānandasāre nīlapītādirūpeṇa jagadātmani dṛṣṭe'pi vyutthāne   
tanmukhena pratyabhijñāte'pi sparśarase gāḍhasamāveśasparśaprasare te tava   
bhṛśamutkaṇṭhito'smi || 15 ||  
  
deva duḥkhānyaśeṣāṇi yāni saṃsāriṇāmapi |  
dhṛtyākhyabhavadīyātmayutānyāyānti sahyatām || 16 ||  
  
deveti | he deva krīḍādisvabhāva aśeṣāṇi kīṭabrahmādivispanditāni   
tāvadduḥkhāni bhedamayatvāt tānyapi saṃsaraṇaparāṇāṃ pramātṝṇāṃ   
soḍhavyatāṃ yānti | yato dhṛtyākhyena idamadya mayā labdhamidaṃ prāpsye   
manoratha ityādyabhimānāvaṣṭambhagrāhiṇā tvadīyenātmanā yuktāni   
saṃpṛktānyetāni || 16 ||  
  
sarvajñe sarvaśaktau ca tvayyeva sati cinmaye |  
sarvathāpyasato nātha yuktā'sya jagataḥ prathā || 17 ||  
  
sarvajña iti | asya jagato viśvasya sarvathā'pi deśakālā  
  
p. 71)   
  
  
kārārthakriyākāritvādinā svarūpeṇa   
prakāśavāhyasyānupadṛśyamānatvādavidyamānasya tvayi cinmaye sarvaśaktau   
svatantre sarvāvabhāsake ca sati sarvathā'pi prathā yuktā | sarvathetyubhayatra   
yojyam || 17 ||  
  
tvatprāṇitāḥ sphurantīme guṇā loṣṭopamā api |  
nṛtyanti pavanoddhūtāḥ kārpāsapicavo yathā || 18 ||  
  
yadi nātha guṇeṣvātmābhimāno na bhavettataḥ |  
kena hīyeta jagatastvadekātmatayā prathā || 19 ||  
  
tvatprāṇitā iti | guṇāḥ buddhyādiparispandāḥ loṣṭopamā api jaḍāḥ tvatprāṇitāḥ   
tvajjīvitāḥ santaḥ sphuranti | anyathā na kathañcitkāḥ syuḥ | atra dṛṣṭāntaḥ |   
yathā kārpāsānāṃ picavaḥ leśāḥ pavanena vāyunoccairdhūtāḥ santo nṛtyanti   
nabhasi vilasanti | evaṃ ca he nātha yadi bhakteṣu guṇeṣu tvanmayaḥ śaktidatta   
ātmābhimāno na bhavettato'sya jagataḥ tvadekātmatayā tvadabhedena yā prathā sā   
kena hetunā hīyate na kena cinnivāryate | bhaktānāṃ viśvasya tvadaikyena   
sphuraṇāt | guṇādispandaniṣpandāḥ syurjñasya paripaktinaḥ ityuktam || 18-19   
||  
  
vandyāste'pi mahīyāṃsaḥ pralayopagatā api |  
tvatkopapāvakasparśapūtā ye parameśvara || 20 ||  
  
vandyā iti | te'pīti kālakāmatripurāndhakādyāḥ | na kevalaṃ sākṣādanugṛhītāḥ   
bhaktimanta ityapiśabdārthaḥ | mahīyāṃsa ityalaukikamāhātmyayuktāḥ pralayaṃ   
vināśamupagatā api ye tava śrīkaṇṭhādyavatāravapuṣaḥ sambandhinā   
nigrahadvārakānugrahātmanā krīḍākopāgnisparśena pavitritāḥ || 20 ||  
  
p. 72)   
  
  
mahāprakāśavapuṣi vispaṣṭe bhavati sthite |  
sarvato'pīśa tatkasmāttamasi prasarāmyaham || 21 ||  
  
mahāprakāśeti | vyutthānavaivaśyātsākṣātkārabhūmimalabhamānasyoktirityam |   
yataḥ kānicidatra samāveśotkarṣaśaṃsīni anyāni   
vyutthānaprahāṇākāṃkṣāparāṇi | aparāṇi sārvātmyaprathāprathayitṝṇi |   
parāṇi niḥśeṣabhedopaśamayaśivatāśaṃsāparāṇyasya sūktāni | tāni ca   
yathāyogaṃ saṃyojitāni niyojayiṣyante ca iti nāsya satparameṣṭhina īdṛguktiṣu   
pūrṇatā mantavyā | vispaṣṭepīti viśvaprakāśamaye | tamasi   
prasarāmītivyutthānavivaśo bhavāmīti || 21 ||  
  
avibhāgo bhavāneva svarūpamamṛtaṃ mama |  
tathā'pi martyadharmāṇāmahamevaikamāspadam || 22 ||  
  
avibhāga iti | iyamapyuktavadevoktiḥ | bhavāneveti na tu   
anyatkiñcidamṛtamānandaghanaṃ | martyadharmāṇāṃ   
hānādānādiprayāsānāṃ | ahamiti vyutthāne dehādyabhimānamayaḥ na tu cidrūpa   
eka eveti prāgvat || 22 ||  
  
maheśvareti yasyāsti nāmāṅkaṃ vāgvibhūṣaṇam |  
praṇāmāṅkaśca śirasi sa evaikaḥ prabhāvitaḥ || 23 ||  
  
maheśvareti | nāmāṅkaṃ yadvandinaḥ paṭhanti tat maheśvara   
brahmādiviśveśvara prabho iti yasya ca vāco vibhūṣaṇamasti tathā śirasi   
praṇāmāṅkaḥ parasvabhāvaprahvatābhijñānaṃ ca yasyāsti sa-evaikaḥ   
advitīyaḥ prabhau maheśvare itaḥ sambaddhaḥ | atha vā ayaṃ praṇāmāṅkitaḥ   
samāviṣṭo bhaktiśālī bhagavadabhedasparśaprāpteḥ nāmāṅkatvātprabhāvitaḥ   
prakhyātaḥ || 23 ||  
  
p. 73)   
  
  
sadasacca bhavāneva yena tenāprayāsataḥ |  
svarasenaiva bhagavaṃstathā siddhiḥ kathaṃ na me || 24 ||  
  
sadasaditi | bhāvābhāvarūpaṃ viśvaṃ tvameva yataḥ tato mama aprayāsata   
upāyajālaṃ vinā svarasenaiva nityoditatvena kathaṃ tathā na   
siddhistvatsākṣātkāraḥ sadodito na kasmādasti || 24 ||  
  
śivadāsaḥ śivaikātmā kiṃ yannāsādayetsukham |  
tarpyo'smi devamukhyānāmapi yenāmṛtāsavaiḥ || 25 ||  
  
śivadāsa iti | yata eva śivadāsaḥ tata eva samāviṣṭatvācchivaikātmā kiṃ   
yatsukhaṃ nāsādayet paramānandamayo bhavatyevetyarthaḥ | yato   
devamukhyānāmanyastarpaṇīyānāmapi brahmādīnāṃ   
hṛdayādisthānasthitānāmindriyadevatānāṃ ca amṛtāsavaiḥ   
prameyaprathāsamayasphūrjadadvayaprakāśānandaprasaraiḥ tarpyaḥ   
paripūraṇīyo'smi na tu paśuvadbhogyaḥ || 25 ||  
  
hṛnnābhyorantarālasthaḥ prāṇināṃ pittavigrahaḥ |  
grasase tvaṃ mahāvahniḥ sarvaṃ sthāvarajaṅgamam || 26 ||  
  
hṛnnābhyoriti | hṛnābhyorantarāle ghaṭasthāne sthitaḥ prāṇināṃ sarveṣāṃ   
pittavihagraḥ pittarūpaḥ uṣṇānnādyāharaṇādvāhyastejaso'pi   
grasanānmahāvahnistvamata eva sthāvarajaṅgamamaśnāsi tvam anena sarvatra   
pramātṛjaṭharādisthānena viśvabhakṣa eva parameśvaraḥ paramārthasanniti   
śivam || 26 ||  
  
iti śrīmadutpaladevācāryaviracitastotrāvalau avicchedabhaṅgākhye daśame stotre   
śrīkṣemarājācāryaviracitā vivṛtiḥ || 10 ||  
  
  
p. 74)   
  
  
oṃ jagadidamatha vā suhṛdo  
bandhujano vā bhavati na me kimapi |  
tvaṃ punaretatsarvaṃ  
yadā tadā ko'paro me'stu || 1 ||  
  
oṃ jagadidamiti | oṃ jagadāditrayaṃ lokakrameṇāntaraṅgamapi mama na kiṃcit   
tadvilakṣaṇacinmātraikarūpatvāt yadā punaḥ prakāśamayatvādetatsarvaṃ tvameva   
tadā mama aparaḥ vyatiriktaḥ ko'stu na kiñcit jagadapi svarūpameveti yāvat || 1 ||  
  
svāminmaheśvarastvaṃ sākṣātsarvaṃ jagatvameveti |  
vastveva siddhimetviti yācñā tatrāpi yācñaiva || 2 ||  
  
svāminniti | maheśvara iti prāgvat sākṣāditi advayadṛṣṭyā cādhiṣṭhānena iti   
vastveva pāramārthikamevaitat tatrāpi evameva sthite'pi etatsiddhimetviti yā yacñā   
sā yācñaiva tvameva prakaṭī bhūyā ityanenaiva lajjyate iti sthityā na   
yuktaivetyarthaḥ honti kamalā-i kamalā-i iti nyāyena dvitīyo   
yācñāśabdaḥ acārutvaniṣprayojanatvādimāvratādhvananapuraḥsaraḥ || 2 ||  
  
tribhuvanādhipatitvamapīha ya-  
ttṛṇamiva pratibhāti bhavajjuṣaḥ |  
kimiva tasya phalaṃ śubhakarmaṇo  
bhavati nātha bhavatsmaraṇādṛte || 3 ||  
  
tribhuvanādhipatitvamiti | bhavajjuṣaḥ samāveśayuktān iti pratiyoge śas iheti   
asminneva samaye tribhuvanādhipatitvaṃ bhūrbhuvassvassvāmitvamapi  
  
p. 75)   
  
tṛṇamiva pratibhāti tasya tathā pratibhānalakṣaṇasya śubhakarmaṇo   
bhavatsmaraṇādṛte bhavatsmaraṇaṃ vinā kiṃ phalaṃ na kiñcidanyat   
vyartiriktamastīti yāvat prāptavyasyaiva prāptatvāt || 3 ||  
  
yena naiva bhavato'sti vibhinnaṃ  
kiñcanāpi jagatāṃ prabhavaśca |  
tvadvijṛmbhitamatodbhutakarma-  
svapyudeti na tava stutibandhaḥ || 4 ||  
  
yeneti | tvatto bhinnaṃ kiñcanāpi nāsti sarvasya prakāśarūpatvāt jagatāṃ   
prabhavaḥ api brahmādyāḥ tavaiva jṛmbhā yena hetunā'taḥ adbhuteṣu   
viśvasargasaṃhārādiṣvapi karmasu tava na stutibandhaḥ stotrādibhedābhāvāt   
tvameva stutyastotrastutirūpatayā bhāsītyayamatra tatvārthaḥ || 4 ||  
  
tvanmayo'smi bhavadarcananiṣṭhaḥ  
sarvadāhamiti cāpyavirāmam |  
bhāvayannapi vibho svarasena  
svapnago'pi na tathā kimiva syām || 5 ||  
  
tvanmaya iti | tvameva prakṛtaṃ rūpaṃ yasya tathā bhūto'smi tvayyeva cinmaye   
viśvārpaṇakrameṇāhaṃ sarvadā arcananiṣṭha ityavirāmaṃ kṛtvā bhāvayannapi   
vyutthāne'nusandadhadapi svapnago'pi svarasenaiva svecchāvaśenaiva kimiti na   
tathaiva bhavāmi kasmātsvapne'pi saṃskāraprabodhasāre'pi jāgaravattvadarcāparo na   
bhavāmi na samāveśāmi iti yāvat || 5 ||  
  
p. 76)   
  
ye manāgapi bhavaccaraṇābjo-  
dbhūtasaurabhalavena vimṛṣṭāḥ |  
teṣu vistamiva bhāti samastaṃ  
bhogajātamamarairapi mṛgyam || 6 ||  
  
ya iti | caraṇābjaṃ prāgvat saurabham avasthāsnurāmodasaṃskārastasya lavo   
leśamātraṃ na tu pūrṇaṃ rūpaṃ tena ye vimṛṣṭāḥ manāṅmātreṇa   
pātrīkṛtāsteṣu samastaṃ sadāśivāntabhogajātaṃ devairaprārthanīyaṃ vistaṃ   
durāmodamiva pratibhāti | evaṃ ca pūrṇasamāveśaśālināṃ daṇḍāpūpikayaiva   
dūrotsāritaḥ siddhyabhilāṣaḥ || 6 ||  
  
hṛdi te na tu vidyate'nyadanya-  
dvacane karmaṇi cānyadeva śambho |  
paramārthasato'pyanugraho vā  
yadi vā nigraha eka eva kāryaḥ || 7 ||  
  
hṛdīti | cidadvayaprathārūpo mahādevaḥ yatra prathituṃ pravṛttaḥ tatra   
hṛdayānuṣṭhānaparyantaṃ prathate yatra tu gūhitātmā tatra hṛdi vacasi ca   
karmaṇi ca gūhitātmaiva yataḥ paramārthe na sataḥ sādhoḥ sātvikasya vastutaḥ   
nigrahānugrahayormadhyādekameva kartavyaṃ bhavati na tu śabalaceṣṭitatvamiti   
arthāntaranyāsasambhedaḥ prakṛte'rthe nigrahānugrahau svarūpanimīlanonmīlane   
aprakṛte'pyapakāropakārāviti śleṣacchāyā'pi || 7 ||  
  
mūḍho'smi duḥkhakalito'smi jarādidoṣa-  
bhīto'smi śaktirahito'smi tavāśrito'smi |  
  
p. 77)   
  
śambho tathā kalaya śīghramupaimi yena  
sarvottamāṃ dhuramapojjhitaduḥkhamārgaḥ || 8 ||  
  
mūḍho'smīti | vyutthānāpekṣayoktamityuktaprāyaṃ tavāśrito'smītyatra bhaṅgaṃ   
kṛtvā uttarārdhaṃ yojyaṃ kalaya sampādaya sarvottamāṃ   
sampūrṇasamāveśamayīm || 8 ||  
  
tvatkarṇadeśamadhiśayya mahārghabhāva-  
mākranditāni mama tucchatarāṇi yānti |  
vaṃśāntarālapatitāni jalaikadeśa-  
khaṇḍāni mauktikamaṇitvamivodvahanti || 9 ||  
  
tvaditi | adhiśayya prāpya mahārghabhāvamanarghatvam tucchatarāṇīti   
anauddhatyaṃ dhvanati yāntīti tu atibhaktitvena niścitapratipattitvāt vaṃśāntare   
ityarthāntaranyāsaḥ spaṣṭaḥ || 9 ||  
  
kimiva na labhyate bata na tairapi nātha janaiḥ   
kṣaṇamapi kaitavādapi ca ye tava nāmni ratāḥ |  
śiśiramayūkhaśekhara tathā kuru yena mama  
kṣatamaraṇo'ṇimādikamupaimi yathā vibhavam || 10 ||  
  
kimiti | kaitavādvyājādapi ye janāstava nāmni na tu tātvike svarūpe ratāstairapi kiṃ   
na labhyate pūjāsatkārādyabhīṣṭamaparijñātatadāśayebhyaḥ sakāśātprāpyata   
eva ye tu paramārthataḥ satataṃ ca tvayi ratāḥ te arthādeva paramārthamayā evāto   
he śiśiramayūkhaśekhara sarvasantāpahārin tathā kuru yathā   
prāgvyākhyātarūpāṇimādikaṃ vibhavamupaiṣi kṣatamaraṇaḥ akālakalitaḥ asya   
  
p. 78)   
  
  
padasyāyamāśayaḥ yadbrahmādayaḥ aṇimādivibhūtiyuktā api mṛtidharmāṇa   
eva yathoktamasmadgurubhiḥ kramakelau śrīmatsadāśivapde'pi gatograkālī   
bhīmotkaṭabhrukuṭireṣyati bhaṅgabhūmiḥ iti ato māṃ kṣatamaraṇaṃ   
cidānandaghanamadvayāṇimādipātraṃ kuru | ye tu   
vibhūtispṛhaṇīyatvenaitaddhyākurvate teṣāṃ smarasi nātha kadācidapīhitamiti   
satyena bhagavanniti visramiva bhāti samastabhogajātamityādi ca vyāhatameva || 10 ||  
  
śambho śarva śaśāṅkaśekhara śiva tryakṣāk'mālādhara  
prīmannugrakapālalāñchana lasadbhīmatriśūlāyudha |  
kāruṇyāmbunidhe trilokaracanāśīlogra śaktyātmaka  
śrīkaṇṭhāśuvināśayāśubhabharānāthatsvasiddhiṃ parām || 11 ||  
  
śambho iti | ugrāṇi bhīṣaṇāni aśeṣabrahmādisambandhīni kapālāni lāñchanaṃ   
yasya aśubhabharān bhedollāsān parāṃ paramādvayānandarūpām || 11 ||  
  
tatkiṃ nātha bhavenna yatra bhagavānnirmātṛtāmaśnute   
bhāvaḥ syātkimutasya cetanavato nāśāsti yaṃ śaṅkaraḥ |  
itthaṃ te parameśvarākṣatamahāśakteḥ sadā saṃśritaḥ   
saṃsāre'tranirantarādividhuraḥ kliśyāmyahaṃ kevalam || 12 ||  
  
tatkimiti | tatvabhūtabhāvo bhuvanādibhāvaḥ sattā cetanavataḥ   
sakalādermantramaheśvarāntasya āśāstīti pravṛttirbhūtā nāmaiśvarīti sthityā   
sarvapramātṛniyāmakatvarūpaṃ śāsitṛtvaṃ bhagavata eva sadeti | na u kadācit   
nirantarādhividhuratvaṃ vyutthāne samāveśānāsādanāt ahaṃ kevalam   
ityatrāyamabhiprāyaḥ māyīye'yaṃ   
  
p. 79)   
  
dehādipramātṛtā cedgalitā tatsarvamidaṃ tvanmayamevocyate   
dehādyahantaivonmūlanīyā vartate || 12 ||  
  
yadyapyatra varapradoddhatatamāḥ pīḍājarāmṛtyavaḥ  
ete vā kṣaṇamāsatāṃ bahumataḥ śabdādirevāsthiraḥ |  
tatrāpi spṛhayāmi santatasukhākāṅkṣī ciraṃ sthāsnave  
bhogāsvādayutatvadaṅghrikamaladhyānāgryajīvātave || 13 ||  
  
yadyapyeti | atreti saṃsāre uddhatatamā asahyāḥ kṣaṇamāsatāṃ sāmprataṃ   
tiṣṭhantviti laukikyuktiḥ bahumato viśvasyābhilaṣitaḥ santatamadvayānandarūpaṃ   
sukhamākāṅkṣatīti tacchīlaḥ cirasthāsnave ciramavasthānaśīlāya jīvātave   
jīvitāya spṛhayāmi kīdṛśāya   
bhogāsvādayutatvadaṅghrikamaladhyānāgryāya   
paramānandacamatkārayuktatvanmarīcipadmacintanapradhānāya ata eva   
spṛhaṇīyatvam || 13 ||  
  
he nātha praṇatārtināśanapaṭo śreyonidhe dhūrjaṭe  
duḥkaikāyatanasya janmamaraṇatrastasya me sāṃpratam |  
tacceṣṭasva yathā manojñaviṣayāsvādapradā uttamāḥ  
  
rūpādī- * * *? kārāsvādaṃ dadati yāstā uttamā acalāḥ   
siddhiriti * * *? jīvanneveti na dehapāte api tu jīvadavasthāyāmeva   
  
p. 80)   
  
namo mohamahādhvāntadhvaṃsanānanyakarmaṇe |  
sarvaprakāśātiśayaprakāśāyendulakṣmaṇe || 15 ||  
  
namo moheti | mahāmohadhvāntasya māyātamasaḥ dhvaṃsane ananyakarmā   
sadodyuktaḥ sarvān agnīṣomasūryaprakāśānatiśete yastathābhūtaḥ prakāśo   
yasya tasmai dhvāntadhvaṃse prakāśanavyāpāre   
cānuguṇamabhidhānamindulakṣmaṇe iti śivam || 15 ||  
  
iti śrīmadutpaladevācāryaviracitastotrāvalau   
autsukyaviśvasitanāmanyekādaśastotre vipaścidvaraśrīkṣemarājaviracitā   
vivṛtiḥ || 11 ||  
  
  
p. 81)   
  
oṃ sahakāri na kiñcidiṣyate  
bhavato na pratibandhakaṃ dṛśi |  
bhavataiva hi sarvamāplutaṃ  
kathamadyāpi tathāpi nekṣase || 1 ||  
  
oṃ sahakārīti | bhavato dṛśi tvatprakāśane malaparipākādikaṃ sahakāri na   
kiñcit nāpi pratibandhakaṃ kiñcidasti yasmātsahakāryādyabhimataṃ tvayaiva   
vyāptaṃ tathā'pi kathamadyāpīti iyativyutthāne nekṣase na   
prakāśase'smākamityarthaḥ bhavata iti karmaṇi ṣaṣṭhī || 1 ||  
  
api bhāvagaṇādapīndriya-  
prathamādapyavabodhamadhyataḥ |  
prabhavantamapi svataḥ sadā  
paripaśyeyamapoḍhaviśvakam || 2 ||  
  
apīti | bhāvebhyaḥ indriyebhyaḥ jñānebhya ātmanaśca sakāśāttvāmeva prabhuṃ   
nityaṃ paritaḥ samantātpaśyeyaṃ katham apoḍhaviśvakaṃ   
tiraskṛtāśeṣabhedam kṛtvā || 2 ||  
  
kathante jāyerankathamapi ca te darśanapathaṃ  
tathotthāyotthāya sthalajalatṛṇāderakhilataḥ  
padārthādyāndraṣṭisravadamṛtapūrairvikirasi || 3 ||  
  
kathamiti | akhilataḥ padārthāt utthāyotthāyeti vīpsā yatyalaukikena   
prakāreṇotthāyotthāyeti tattadvedyadaśāyāṃ bhedaṃ   
  
p. 82)   
  
nimajjya cidrūpatayā sphuritvā yān jñānātmakaprasaradamṛtotkaraiḥ   
ācchurayasi te kenāpi prakṛtimahatā iti nityavikasita-romāñcitatvādinā   
prakāśena cihnena prakāśitāḥ na janmabhājo nāpi lakaiḥ lakṣyante   
kathamityasaṃbhāvanāyām || 3 ||  
  
sākṣātkṛtabhavadrūpaprasṛtāmṛtatarpitāḥ |  
unmūlitatṛṣo mattā vicaranti yathāruci || 4 ||  
  
sākṣāditi | amṛtamānandaḥ unmūlitatṛṣo apunarutthānena śamitā tṛṭ   
vibhūtyādispṛhā yaiḥ mattā hṛṣṭāḥ svātantryeṇa viharanti anye tu   
ākāṅkṣāyāḥ paratantrā eva || 4 ||  
  
na sadā na tadā na caikade-  
tyapi sā yatra na kāladhīrbhavet |  
tadidaṃ bhavadīyadarśanam  
na ca nityaṃ na ca kathyate'nyathā || 5 ||  
  
neti | sadā iti ekadā iti parasparaprayogitayā ekadetyasya prakārastadā ityapi   
evaṃprakārā api yadeti idānīmityādikā ca yatra na sā kācit kāladhīrakālakalitatvāt   
tadityasāmānyam idamiti sphuradrūpaṃ jñānaṃ tvadīyaṃ na nityaṃ kathyate   
nāpyanityaṃ nityatvānityatvayoḥ parasparapratiyogitvāt sarvātmakasākṣātkāriṇi   
rūpe vyavahārānupapatteḥ || 5 ||  
  
tvadvilokanasamutkacetaso  
yogasiddhiriyatī sadā'stume |  
yadviśeyamabhisandhimātrata-  
stvatsudhāsadanamarcanāya te || 6 ||  
  
p. 83)   
  
tvaditi | iyatī iti na tu parimitaphalonmukhī abhisandhimātrataḥ icchāmātrāt tvadīyaṃ   
sudhāsadanaṃ paramānandadhāma sadā viśeyaṃ tatsamāviṣṭaḥ syāmiti arcanaṃ   
prāgvat || 6 ||  
  
nirvikalpabhavadīyadarśana-  
prāptiphullamanasāṃ mahātmanām |  
ullasanti vimalāni helayā  
ceṣṭitāni ca vacāṃsi ca sphuṭam || 7 ||  
  
nirvikalpeti | kavalitavikalpatvadīyasākṣātkāraprāptyā vikasitamanasāṃ   
bhaktibhājāṃ vimalānīti jagaduddharaṇakṣamāṇi helāmātreṇa caritāni vākyāni   
ca sphuṭaṃ kṛtvā samullasanti | yadāgamaḥ darśanātsparśanādvā'pi   
vitatādbhavasāgarāt | tārayiṣyanti vīrendrāḥ kulācārapratiṣṭhitāḥ iti || 7 ||  
  
bhagavanbhavadīyapādayo-  
rnivasannantara eva nirbhayaḥ |  
bhavabhūmiṣu tāsu tāsvahaṃ  
prabhumarceyamanargalakriyaḥ || 8 ||  
  
bhagavanniti | pādayoḥ jñānakriyāśaktyoḥ madhya eva nivasan ata evāhaṃ tāsu   
tāsu ati vitatāsu bhavabhūmiṣu nirbhayaḥ san aniyantritaceṣṭitaḥ sarvadaśāsu   
prāgvatpūjāparaḥ syām || 8 ||  
  
bhavadaṅghrisarorūhodare  
parilīno galitāparaiṣaṇaḥ |  
  
p. 84)   
  
bhavadaṅghrīti | aṅghrisaroruhodaraṃ prāgvat tatra paritaḥ samantāllīnaḥ kliṣṭaḥ   
san icchayā vicareyaṃ padātpadaṃ tadākrāntibhāgbhaveyam kīdṛśaḥ galitāḥ   
śāntā aparāḥ tvanmarīcyāśleṣābhilāṣavyatiriktāḥ eṣaṇā ākāṅkṣā yasya   
tādṛk yato'timātraṃ bhṛśaṃ madhunaḥ ānandarasasyopayogena āsvādena   
paritastṛptaḥ || 9 ||  
  
yasya dambhādiva bhavatpūjāsaṅkalpa utthitaḥ |  
tasyāpyavaśyamuditaṃ sannidhānaṃ tavocitam || 10 ||  
  
yasyeti | yasyeti ārtādeḥ dambhādiva na tu nirdainyaikabhaktiyogena saṅkalpa iti   
vikalpamātram   
atraikavārāvalepamātrasampannaliṅgāccāparirakṣitasakalanarakapātastrilokījano   
dṛṣṭāntaḥ ucitamiti tāvanmātrārthitā paripūrtikṣamam || 10 ||  
  
bhagavannitarānapekṣiṇā  
nitarāmekarasena cetasā |  
sulabhaṃ sakalopaśāyinam   
prabhumātṛpti piveyamasmi kim || 11 ||  
  
bhagavanniti | kimasmiṃ tvāṃ prabhuṃ sakalopaśāyinaṃ sarvagatamata eva   
sulabhamātṛpticetasā * * * tvadaikātmyamanubhaveyaṃ kīdṛśena   
cetasā nitarāmatiśayena ekatraiva tvatsamāveśabhaktau na tu kvacidapi phale   
rasobhilāṣo yasya tena anena viśeṣaṇena prāguktaślokārthavaiparītyena   
nirvyājabhaktiruktā || 11 ||  
  
p. 85)   
  
tvayā nirākṛtaṃ sarvaṃ heyametattadeva tu |  
tvanmayaṃ samupādeyamityayaṃ sārasaṅgrahaḥ || 12 ||  
  
tvayeti | yatkiñcittvadaikyapratyabhijñāṃ vinā heyaṃ tadeva tvanmayaṃ   
pratyabhijñātamupādeyam sārasaṅgraha iti sarvasampradāyasatattvam || 12 ||  
  
bhavatontaracāri bhāvajātam  
prabhuvanmukhyatayaiva pūjitaṃ tat |  
bhavato bahirapyabhāvamātrā  
kathamīśāna bhavetsamarcyate vā || 13 ||  
  
bhavata iti | bhavatontaracāri tvadaikyena sthitaṃ yadbhāvajātaṃ tat mukhyatayā   
prādhānyenaiva prabhuriti pūjitaṃ bhavati tattvajñena bhavatastu prakāśātmano   
bahirapyaprakāśātmano bahirāstāṃbhāvaḥ abhāvamātrā'pi na bhavati kutaḥ   
punarabhyarcyate sarvasya citprakāśātmanaiva satvādanyathātvacitvāt   
mātraśabdo'tiśayoktiparaḥ abhāvo'pi buddhyamāno bodhātmaivetyādi hi   
pratyabhijñāyāṃ nirṇītameva anena bhedavādināmarcanānupapattiḥ sūcitāḥ || 13   
||  
  
niḥśabdaṃ nirvikalpaṃ ca  
nirvyākṣepamathāniśam |  
kṣobhepyadhyakṣamīkṣeyaṃ  
tryakṣa tvāmeva sarvataḥ || 14 ||  
  
niḥśabdamiti | he tryaks' kṣobhe'pi grāhyagrāhakaprasare'pi adhyakṣamavikalpaṃ   
kṛtvā tvāmeva citprakāśaikarūpamaniśaṃ sadā nirvyāpekṣaṃ  
  
p. 86)   
  
vītavighnaṃ kṛtvā sarvatra īkṣeyamātmasākṣātkuryām kīdṛśaṃ niḥśabdaṃ   
vaiyākaraṇādyuktaśabdabrahmavilakṣaṇaṃ mama yonirmahadbrahma iti nītyā   
bhagavataḥ parabrahmaṇotyuttamatvāt ata eva vikalpebhyo bhāvanādirūpebhyo   
niḥkrāntam anantacinmātrarūpam || 14 ||  
  
prakaṭaya nijadhāma deva yasmiṃ-  
stvamasi sadā parameśvarīsametaḥ |  
prabhucaraṇarajaḥsamānakakṣyāḥ  
kimu viśvāsapadaṃ bhavanti bhṛtyāḥ || 15 ||  
  
prakaṭayeti | nijadhāma cidrūpaṃ parameśvarī parā bhagavatī bhṛtyā iti dhāryāḥ   
poṣyāśca prabhucaraṇetyādi dāsasyocitaivoktiḥ rajassamānakakṣyatvena   
nityasaṃlagnatāmāha || 15 ||  
  
darśanapathamupayāto'pya'pasarasi-  
kuto mameśa bhṛtyasya |  
kṣaṇamātrakamiha na bhavasi  
kasya na jantordṛśorviṣayaḥ || 16 ||  
  
darśanapathamiti | darśanapathaṃ sākṣātkāragocaramapi prāpto mama bhṛtyasya   
āśvastasya dāsasya kuto'pasarasi naivāpasarasi tvāmavaṣṭabhyaivāhaṃ sthita iti   
yāvat nanu māṃ sākṣātkṛtvaiva kiṃ na tuṣyasītyata āha kasya jantordṛśo   
jñānasya ajñāta'pi kṣaṇamātramatikruddhaḥ prahṛṣṭo vetyādibhūmiṣu viṣayo   
nanu bhavasi sarvasya hi kadācitsphurasi ahaṃ tu anupacarito bhṛtyaḥ kṣaṇamapi na   
tvāṃ tyajāmi yadi vā sāks.ātkṛto'pi tvaṃ vyutthānāvarohaṇe kimiti me   
bhṛtyasya āśvastasyāpi apasarasīti yojyam || 16 ||  
  
p. 87)   
  
aikyasaṃvidamṛtācchadhārayā  
santataprasṛtayā sadā vibho |  
plāvanātparamabhedamānayaṃ-  
stvāṃ nijaṃ ca vapurāpnuyāṃ mudam || 17 ||  
  
aikyeti | aikyasaṃvidadvayadṛṣṭiḥ saivāmṛtasya paramānandasya sambandhinī   
acchā viśvaprativimbanakṣamā dhārā tayā santatamavicchedena prasṛtayā   
kṛtaṃ yatplāvanaṃ sarvata āpūraṇaṃ tasmāttvāṃ svaṃ ca vapuḥ   
saṅkucitābhimataṃ svarūpaṃ paramatiśayena abhedamekātmatāmānayan kadā   
mudaṃ santoṣamāpnuyām || 17 ||  
  
ahamityamuto'varuddhalokā-  
dbhavadīyātpratipattisārato me |  
aṇumātrakameva viśvaniṣṭham  
ghaṭatāṃ yena bhaveyamarcitā te || 18 ||  
  
ahamiti | viśvaniṣṭhamiti yadyanmama kutracidbhāti tatra sarvatrāvaruddhalokaṃ   
svīkṛtāśeṣanirbharamahamiti yadetattvadīyaṃ sarvatra pratipattīnāṃ sāram   
utkṛṣṭaṃ svarūpaṃ tato'ṇumātrakaṃ mṛgamadakaṇakalpamapi kiṃcinmahyaṃ   
ghaṭatāmupatiṣṭhatāṃ yena ghaṭitena tattadvedyagrāsīkārakrameṇa tava arcitā   
bhavāmi aṇumātrakamiti atispṛhayālutayoktiḥ na tu pūrṇā'hantāyā bhāgāḥ   
santi || 18 ||  
  
aparimitarūpamahaṃ taṃ taṃ bhāvaṃ pratikṣaṇaṃ paśyan |  
tvāmeva viśvarūpaṃ nijanāthaṃ sādhu paśyeyam || 19 ||  
  
aparimiteti | taṃ tamiti yaṃ kaṃcit tvāmeveti tasya prakāśamānatvena tvadrapāt   
viśvarūpamiti pradeśo'pi brahmaṇa iti   
  
p. 88)   
  
sthityā pūrṇaṃ sādhviti niṣprayāsaṃ satyasvarūpatayā ca || 19 ||  
  
bhavadaṅgagataṃ tameva kasmā-  
nna manaḥ paryaṭatīṣṭamarthamartham |  
prakṛtikṣatirasti no tathā'sya  
mama cecchāparipūrtaye paraiva || 20 ||  
  
bhavaditi | tameveti yaṃ yamabhilaṣitamarthaṃ manaḥ paryaṭati taṃ taṃ   
bhavadaṅgagataṃ cinmayatvena jñānamata eveṣṭam abhilaṣitamarthaṃ kimiti na   
paryaṭati tathā kuru yathaivaṃ paryaṭatītyarthaḥ evaṃ sati asya na prakṛtikṣatiḥ   
kācit icchāvyāghātābhāvāt mama ca paraiva cidghanasvarūpalipsāsārecchā   
paripūryate | anenaitadāha manasi yathāruci paryaṭati ahaṃ pūrṇaprathāsāra eva   
yathā syāmiti || 20 ||  
  
śataśaḥ kila te tavānubhāvā-  
dbhagavankepyamunaiva cakṣuṣā ye |  
api hālikaceṣṭayā carantaḥ  
paripaśyanti bhavadvapuḥ sadā'gre || 21 ||  
  
śataśa iti | hālikaceṣṭayā'pi carantaḥ tavānubhāvāt   
tvatprayuktādanubhavanavyāpārāt bhavadvapustvadīyaṃ citsurūpamamunaiva   
cakṣuṣā karaṇonmīlanadaśāyāmapi sadā'gre paritaḥ paśyanti samāviśanti   
śataśaḥ sahasramadhyātke'pi viralā alaukikā ityarthaḥ || 21 ||  
  
na sā matirudeti yā na bhavati tvadicchāmayī  
sadā śubhamayetaradbhagavataivamācaryate |  
  
p. 91)   
  
ato'smi bhavadātmako bhuvi yathā tathā saṃcaran   
sthito'niśamabādhitatvadamalāṅghripūjotsavaḥ || 22 ||  
  
neti | sarveṣāṃ jñānāṃ prathamena pādena paramārthataḥ śivabhaktimayatvam   
dvitīyena vyāpārāṇāṃ bhagavatkṛtatvamuktam yathā tatheti gatasaṅkocam   
abādhito na kenacidapyapasāritastanmarīdhyarcanapramodo yasya || 22 ||  
  
bhavadīyagabhīrabhāṣiteṣu  
pratibhā samyagudetu me puro'taḥ |  
tadanuṣṭhitaśaktirapyatasta-  
dbhavadarcāvyasanaṃ ca nirvirāmam || 23 ||  
  
bhavadīyeti | gabhīrabhāṣiteṣviti | āmukhye bhedārthatvena bhāsamāneṣvapi   
garbhīkṛtarahasyārtheṣu vākyeṣu tāvakeṣu mama puraḥ pūrvaṃ pratibhā   
navanavollekhinī prajñā samyagaviparyastatvenodetu atopyanantaraṃ taditi alaukikaṃ   
nirvirāmaṃ kṛtvā bhavadarcāyāṃ vyasanamudetu || 23 ||   
  
vyavahārapade'pi sarvadā  
pratibhātvarthakalāpa eṣa mām |  
bhavatovayavo yathā na tu  
svata evādaraṇīyatāṃ gataḥ || 24 ||  
  
vyavahāreti | eṣaḥ arthakalāpaḥ vyavahāre'pi bhagavataścinmayasya yathā'vayavaḥ   
aṅgakalpo'bhedena sthitastathā māṃ rpatibhātu mama pratibhāsatām na   
punastvanmayamaviditvā svata eva sukhādihetutvenādaraṇīyatāṃ gataḥ || 24 ||  
  
p. 90)   
  
manasi svarasena yatra tatra  
pracaratyanvahamasya gocareṣu |  
prasṛtopyavilola eva yuṣma-  
tparicaryācaturaḥ sadā bhaveyam || 25 ||  
  
manasīti | yatra tatreti heyādiviṣayeṣu prasṛto'pi graha *? pravṛtto'pi   
avilolaḥ alampaṭaḥ yuṣmatparicaryā tvadarcā tatra catura eva kuśala eva syām   
evaśabdo bhinnakramaḥ || 25 ||  
  
bhagavanbhavadicchayaiva dāsa-  
stava jāto'smi parasya nātra śaktiḥ |  
kathameṣa tathāpi vaktrabimbaṃ  
tava paśyāmi na jātu citrametat || 26 ||  
  
bhagavanniti | bhagavadicchayaiveti evakāreṇa śaktipātasya svatantratāmāha   
tathā'pīti evamapi dāsye labdhe'pi vaktrabimbaṃ sundaraṃ paraśaktimārgam eṣa iti   
vyutthānāvasthocitadehādipramātṛrūpaḥ jātu kadācit vyutthāne na paśyāmi   
nāsādayāmi || 26 ||  
  
samutsukāstvāṃ prati ye bhavantaṃ  
pratyartharūpādavalokayanti |  
teṣāmaho kiṃ tadupasthitaṃ syāt  
kiṃ sādhanaṃ vā phalitaṃ bhavet tat || 27 ||  
  
samutsukā iti | samyagutsukāḥ bhaktibhareṇotkaṇṭhitāḥ pratyartharūpāditi viṣayaṃ   
viṣayamāsādya kiṃ taditi tenaivānubhāvyaṃ na vaktuṃ śakyaṃ kiṃ   
tatsādhanamiti asmābhirasaṃbhāvyam || 27 ||  
  
p. 91)   
  
bhāvābhāvatayā santu bhavadbhāvena me bhava |  
tathā na kiṃcidapyastu na kiṃcidbhavato'nyathā || 28 ||  
  
bhāvābhāveti | ye bhāvā ityabhidhīyante te mama tvanmayatvena bhāvā vidyamānā   
bhavantu yatra kiṃciducyate tat tvanmayatāṃ vinā na kiṃcidastu || 28 ||  
  
yanna kiṃcidapi tanna kiṃcida-  
pyastu kiṃcidapi kiṃcideva me |  
sarvathā bhavatu tāvatā bhavān  
sarvato bhavati labdhapūjitaḥ || 29 ||  
  
yanneti | lokena na kiṃcidapīti yat na kiñcidevānupādeyatayā kathyate tat mama na   
kiṃcit api tu sarvabhedamayaṃ na kiṃcidbhavatu yattūpādeyatayā'bhimataṃ   
kiñciditi bhaṇyate tanmama kiñcideva kiñcidityasāmānyaṃ   
svānubhavaikasākṣikaṃ vastu sarvathā'stu yadvā yalloke kiñciccidghanaṃ rūpaṃ   
yat tadapratyabhijñānāt na kiñcitvena bhāti yattu bhedamayamavastu na kiṃcit   
tanmāyāvyāmohātkiñcitvena sphurati mama tu na kiñcit kiṃcicca na kiñcidastu   
laukikavadviparyayo mā bhūdityarthaḥ etāvatā bhavān cidrūpaḥ sarvatra labdhaśca   
pūjitaśca śivam || 29 ||  
  
iti śrīmadutpaladevācāryaviracitastotrāvalau rahasyanirdeśanātmaka-  
dvādaśastotre śrīkṣemarājakṛtā vivṛtiḥ ||  
  
  
p. 92)   
  
oṃ tatsat |  
  
saṃgraheṇa sukhaduḥkhalakṣaṇaṃ  
māṃ prati sthitamidaṃ śṛṇu prabho |  
saukhyameṣa bhavatā samāgamaḥ   
svāminā viraha eva duḥkhitā || 1 ||  
  
saṃgraheṇeti | atha stotrakāraracitacāruracanāviśiṣṭaṃ saṃgrahastotraṃ   
vyākurmaḥ | atra tu yā prayogarūḍhiriti saṃjñā pustakeṣu dṛśyate sā'vāntaraiva   
sākṣātkāreṇa cidbhairavaṃ samāviśya vyutthāne'pi   
valavattatsaṃskārāttamabhimukhībhāvya pratibhātaṃ vastu vijñātumāha | he   
prabho māṃ prati sthitaṃ na tu anyasya kasyāpi sphuritaṃ saṃgraheṇa saṃkṣepeṇa   
sukhaduḥkhalakṣaṇaṃ śṛṇu prabho ityāmantraṇam   
svātmasamāveśakrameṇaiva parameśituḥ   
susaṃmukhīkaraṇāyālaukikapādaśabdāntarahasyamantravat tallakṣaṇamāha   
bhavatā svāminā cinnāthena eṣa iti sākṣātkāreṇa sphuran samāgamaḥ   
samāveśyaikyaṃ yat tatsaukhyaṃ sukhaṃ svārthe ṣyañ sa eva saukhyaṃ sa ca   
saukhyameva uttaratra sthita evaśabdaḥ ihāpyubhayathā yojyaḥ prabhuṇā hi yo   
virahaḥ prabhusvarūpāpratyabhijñānaṃ sa eva duḥkhitā || 1 ||  
  
antarapyatitarāmaṇīyasī  
yā tvadaprathanakālikā'sti me |  
tāmapīśa parimṛjya sarvataḥ   
svaṃ svarūpamamalaṃ prakāśaya || 2 ||  
  
antariti | yata evaṃ tataḥ apirbhinnakramaḥ atitarāmaṇīyasyapi yā mama   
tvadaprathanakālikā bhavadakhyātimalinatā antariti   
  
p. 93)   
  
samāveśe prāṇādisaṃskārarūpā'sti tāmapīti vahvī tāvadasau   
śaktipātātprabhṛtyeva me tvayā apahastitā atisūkṣmāmapi tāṃ   
parimṛjyotprochya sarvata iti antarbahiśca svaṃ cinmayaṃ sarvasyātmīyaṃ   
svarūpaṃ nirmalaṃ prakāśaya sphāraya || 2 ||  
  
etadeva ca me paramabhilaṣitamityāha -  
  
tāvake vapuṣi viśvanirbhare  
citsudhārasamaye niratyaye |  
tiṣṭhataḥ satatamarcataḥ prabhuṃ  
jīvitaṃ mṛtamathānyadastu me || 3 ||  
  
tāvaka iti | yatprakāśate tatprakāśarūpameva satprakāśayitumarhati prakāśasya   
ca deśakālādiprakāśamānatvāt tatsvarūpameva sambhedakaṃ nopapadyate   
ityayatnasiddham viśvarūpatvaṃ cidāhlādātmanaḥ svarūpe niratyaye avināśini   
tiṣṭhannevārcāsamarthaḥ arcanneva ca sthātuṃ kṣama iti hetau śatārau tau ca   
nityapravṛttatāṃ vyaṅktaḥ sthitistattadbhamilābhaḥ arcā   
tadekaparāmarśavyagratvam evamuttaratra anyadityanena cidrūpatāsthitibahumānena   
avasthāviṣayamanādaraṃ dhvanati || 3 ||  
  
nanu jīvadādibhūmayaḥ abhimānamayyaḥ tāḥ kimitīṣyante ityāśaṅkya   
tvatsvarupe'vasthitasyābhimānā apyalaukikacamatkārayuktā eva itarathā tu   
nirabhimānatā'pi na kāciditi vaktumāha-  
  
īśvarohamahameva rūpavān  
paṇḍito'smi subhago'smi ko'paraḥ |  
matsamo'sti jagatīti śobhate  
mānitā tvadanurāgiṇaḥ param || 4 ||  
  
p. 94)   
  
īśvaro'hamiti | tvadanurāgiṇaḥ tvatsamāveśena prāptatvadaikyasya paramiti tasyaiva   
na tu brahmāderapi īśvaraḥ sarvasvatantro'ham ahameva ca rūpavān cidātmanā   
praśastena svarūpeṇa yuktaḥ paṇḍā samyak tattvadarśinī prajñā sañjātā yasya   
so'smi subhagaḥ paramānandarasolvaṇatvena sarvasya spṛhaṇīyo'smi tatkiṃ   
bahunā matsamaḥ ko'paro'sti na kaścit mayaiva cidānandātmanā   
viśvasyātmasākṣātkārāditīdṛśī mānitā sābhimānitvaṃ śobhate dīpyate   
anyathā punarbodhādyabhimatā saṅkocavatī avikalpitā'pi malinaiva   
svasopānapadārūḍhyābhartuḥ syādantike sthitiḥ | itarastu vikalpānāṃ   
vaimukhyādbāhyabhūmiga iti tvadanurāgiṇo yata evaṃ mānitā'pi śobhate tataḥ || 4   
||  
  
devadeva bhavadadvayāmṛtā-  
khyātisaṃharaṇalabdhajanmanā |  
tadyathāsthitapadārthasaṃvidā  
māṃ kuruṣva caraṇārcanocitam || 5 ||  
  
deveti | he devadeva aśoṣādhipate bhavadadvayāmṛtākhyāteḥ   
tvadaikyānandāprathāyāḥ saṃharaṇena labdhaṃ janma yayā tayā yathāsthitānāṃ   
cidekātmanāṃ padārthānāṃ saṃvidā māṃ svamarīcyarcitaṃ kuru tacchabdaḥ   
pūrvaślokāpekṣayā hetau || 5 ||  
  
kīdṛśyasāvarcā yaducitaṃ tvāṃ karomīti bhagavaduktiṃ sambhāvayan āha -  
  
dhyāyate tadanudṛśyate tataḥ  
spṛśyate ca parameśvaraḥ svayam |  
yatra pūranamahotsavaḥ sa me  
sarvadā'stu bhavatonubhāvata. || 6 ||  
  
p. 89)   
  
ato'smi bhavadātmako bhuvi yathā tathā saṃcaran  
sthito'niśamabādhitatvadamalāṅghripūjotsavaḥ || 22 ||  
  
neti | sarveṣāṃ jñānānāṃ prathamena pādena paramārthataḥ śivabhaktimayatvam   
dvitīyena vyāpārāṇāṃ bhagavatkṛtatvamuktam yathā tatheti gatasaṅkocam   
abādhito na kenacidapyapasāritastanmarīcyarcanapramodo yasya || 22 ||  
  
bhavadīyagabhīrabhāṣiteṣu  
pratibhā samyagudetu me puro'taḥ |  
tadanuṣṭhitaśaktirapyatasta-  
dbhavadarcāvyasanaṃ ca nirvirāmam || 23 ||  
  
bhavadīyeti | gabhīrabhāṣiteṣviti | mukhye bhedārthatvena bhāsamāneṣvapi   
garbhīkṛtarahasyārtheṣu vākyeṣu tāvakeṣu mama puraḥ pūrvaṃ pratibhā   
navanavollekhinī prajñā samyagaviparyastatvenodetu atopyanantaraṃ taditi alaukikaṃ   
nirvirāmaṃ kṛtvā bhavadarcāyāṃ vyasanamudetu || 23 ||  
  
vyavahārapade'pi sarvadā  
pratibhātvarthakalāpa eṣa mām |  
bhavatovayavo yathā na tu  
svata evādaraṇīyatāṃ gataḥ || 24 ||  
  
vyavahāreti | eṣaḥ arthakalāpaḥ vyavahāre'pi bhagavataścinmayasya yathā'vayavaḥ   
aṅgakalpo'bhedena sthitastathā māṃ pratibhātu mama pratibhāsatām na   
punastvanmayamaviditvā svata eva sukhādihetutvenādaraṇīyatāṃ gataḥ || 24 ||  
  
p. 90)   
  
manasi svarasena yatra tatra  
pracaratyanvahamasya gocareṣu |  
prasṛtopyavilola eva yuṣma-  
tparicaryācaturaḥ sadā bhaveyam || 25 ||  
  
manasīti | yatra tatreti heyādiviṣayeṣu prasṛto'pi grahaṇe pravṛtto'pi avilolaḥ   
alampaṭaḥ yuṣmatparicaryā tvadarcā tatra catura eva kuśala eva syām evaśabdo   
bhinnakramaḥ || 25 ||  
  
bhagavanbhavadicchayaiva dāsa-  
stava jāto'smi parasya nātra śaktiḥ |  
kathameṣa tathāpi vaktrabimbaṃ  
tava paśyāmi na jātu citrametat || 26 ||  
  
bhagavanniti | bhagavadicchayaiveti evakāreṇa śaktipātasya svatantratāmāha   
tathā'pīti evamapi dāsye labdhe'pi vaktrabimbaṃ sundaraṃ paraśaktimārgam eṣa iti   
vyutthānāvasthocitadehādipramātṛrūpaḥ jātu kadācit vyutthāne na paśyāmi   
nāsādayāmi || 26 ||  
  
samutsukāstvāṃ prati ye bhavantaṃ  
pratyartharūpādavalokayanti |  
teṣāmaho kiṃ tadupasthitaṃ syāt  
kiṃ sādhanaṃ vā phalitaṃ bhavet tat || 27 ||  
  
samutsukā iti | samyagutsukāḥ bhaktibhareṇotkaṇṭhitāḥ pratyartharūpāditi viṣayaṃ   
viṣayamāsādya kiṃ taditi tenaivānubhāvyaṃ na vaktuṃ śakyaṃ kiṃ   
tatsādhanamiti asmābhirasaṃbhāvyam || 27 ||  
  
p. 95)   
  
dhyāyata iti | uccārarahitaṃ vastu cetasaiva vicintayan iti sthityā dhyāyate   
tadanudṛśyate samāveśātprakāśate tato'pi spṛśyate   
gāḍhagāḍhasamāśleṣeṇaikīkriyate svayameva na tu uccārakaraṇādipāramparyeṇa   
svayaṃ cānupacitena cinmayena vapuṣā ananyākāraviśeṣeṇa yatreti   
pūjanamahotsave mahotsavaśabdenātyantamupādeyatāmasya   
vadannātmanastadāsaktyā pramodanirbharatāṃ dhvanati anubhāvata iti   
mamānubhāvatastvadīyānubhavakavyāpārāt || 6 ||  
  
etadeva ślāghamāna āha-  
  
yadyathāsthitapadārthadarśanam  
yuṣmadarcanamahotsavaśca yaḥ |  
yugmametaditaretarāśrayam  
bhaktiśāliṣu sadā vijṛmbhate || 7 ||  
  
yaditi | yathāsthitānāṃ padārthānāṃ darśanaṃ vijñānaṃ na   
tvadadvayapūjāmahotsavaḥ taṃ ca vinā na yathāsthitavastujñānamitīdaṃ   
dvayamitaretarāśrayam bhaktiśāliṣu sadā vijṛmbhate tvayaivāsyobhayasya   
yugapatprakāśāt || 7 ||  
  
tattadindriyamukhena santatam  
yuṣmadarcanarasāyanāsavam |  
sarvabhāvacaṣakeṣu pūrite-  
ṣvāpivannapi bhaveyamunmadaḥ || 8 ||  
  
taditi | sphuradupāyapuraḥsarametadāśaṃsāpara āha sarvabhāvā eva caṣakāṇi   
pānapātrāṇi teṣu cakṣurādimukhena mahārthadṛṣṭyā cidaikyāmṛtena   
pūriteṣu bhṛteṣu tadāharaṇakrameṇa turyāroharūpaṃ   
  
p. 96)   
  
yuṣmatpūjārasāyanapānaṃ āsamantātpiban udgatamado'pi nāma bhaveyam   
etatprārthaye prabhumevārthaye || 8 ||  
  
anyavdyamaṇumātramasti na  
svaprakāśamakhilaṃ vijṛmbhate |  
yatra nātha bhavataḥ pure sthitim   
tatra me kuru sadā tavārcituḥ || 9 ||  
  
anyavedyamiti | yatra bhavatpure pūrake cidātmani rūpe vyatiriktasya   
kasyacidevābhāvāt anyadbhinnaṃ vedyam aṇumātramapi nāsti api tu akhilaṃ   
grāhyagrāhakarūpaṃ svaprakāśameva vijṛmbhate tatra me tvadarcāparasya   
sadā'vasthitiṃ gāḍhasamāveśarūpāṃ kuru || 9 ||  
  
dāsadhāmni viniyojitopyaham  
svecchayaiva parameśvara tvayā |  
darśanena na kimasmi pātritaḥ  
pādasaṃvahanakarmaṇā'pi vā || 10 ||  
  
dāsadhāmnīti | evamarthite'pi jagatīpsitamanāpnuvan khinna ivāha dāseti |   
svecchayaiva na tu anyapreraṇādinā nirapekṣo hi śaktipāta ityuktameva darśanena   
śāmbhavasamāveśātmanā parasākṣātkārānupraveśena pātrito bhājanīkṛtaḥ   
pādasaṃvahanakarmaṇā rudraśaktisamāveśāhlādanena anuraṇanoktyā   
laukikeśvarārthaḥ prāgvat || 10 ||  
  
śaktipātasamaye vicāraṇam  
prāptamīśa na karoṣi karhicit |  
  
p. 97)   
  
adya māṃ prati kimāgataṃ yataḥ  
svaprakāśanavidhau vilambase || 11 ||  
  
śaktipāteti | sopālambhamiva prabhumabhimukhayitumāha śaktipātoti |   
prāptamityucitam īśetyāmantraṇaṃ svatantraśaktipātakramānurūpaṃ karhicit   
kadācit adyeti sampannepyanugrāhātmani śaktipāte kimāgatamiti ka eṣa prakāraḥ   
yat cidātmakasvātmaprakāśātmani vidhau avaśyakārye'pi vilambase adyāpi   
kālakṣepaṃ karoṣi mā kṛṣāḥ || 11 ||  
  
tatra tatra viṣaye bahirvibhā-  
tyantare parameśvarīyutam |  
tvāṃ jagattritayanirbharaṃ sadā  
lokayeya nijapāṇipūjitam || 12 ||  
  
tatreti | punarapi bhagavatsamāveśāśaṃsāpara āha tatreti | bahiriti bāhye nīlādau   
āntare ca sukhādau ca vibhāsati tvāṃ pārameśvaryā paraśaktyā yutaṃ   
nityasambaddhaṃ prāgvajjagattrayeṇa viśvena nirbharaṃ lokayeya sākṣātkuryāṃ   
nijena pāṇinā   
pañcāvartamadhyamadhyamaprāṇaśaktyudbodhanakramāddhṛtaviśvārpaṇasam  
edhenārcitam atra pāṇiḥ śaktiḥ yathoktamāmnāye hastaḥ śaktiḥ prakīrtita iti   
etatpūjocitam || 12 ||  
  
svāmisaudhamabhisandhimātrato  
nirvibandhamadhiruhya sarvadā |  
syāṃ prasādaparamāmṛtāsavā-  
pānakena parilabdhanirvṛtiḥ || 13 ||  
  
p. 98)   
  
svāmīti | nityodityasamāveśarūpameva phalamākāṅkṣannāha svāmīti | svāminaḥ   
sambandhinaṃ saudham atispṛhaṇīyaṃ svadhāmasamūhamatyuccaiḥ śāktaṃ   
padamabhisandhimātrata ityuccārakaraṇādyanapeks'm icchāmātreṇaiva   
vinirbandhaṃ kṛtvā'dhiruhya dehādibhūminyagbhāvena svīkṛtya   
prāgvyākhyātaprasādaparamāmṛtāsavāpānakrīḍayā parilabdhanirvṛtiḥ   
ānandaparipūrṇaḥ sadā syām anuraṇanaśaktyā dṛṣṭāntālaṅkāradhvaninā   
laukikeśvarārthaḥ prāgvat || 13 ||  
  
yatsamastasubhagārthavastuṣu  
sparśamātravidhinā camatkṛtim |  
tāṃ samarpayati tena te vapuḥ  
pūjayantyacalabhaktiśālinaḥ || 14 ||  
  
yaditi | pratipāditapūjopāyamāha yaditi | māyāśaktyā yadyapi   
heyopādeyatābhāñji tathā'pi   
vastutaścinmayatvātsubhagārthānisubhagaprayojanānyeva samastāni vastūni teṣu   
viṣayabhūteṣu yatkiñcidindriyapathagataṃ tadīyarūpasparśādi   
sparśamātravidhinā saṃvitsaṅkalpavikalpena saṃvidvyāpāreṇa tāmiti   
asāmānyāṃ camatkṛtiṃ samyagarpayati vitarati tena yacchabdaparāmṛṣṭena   
vastusvarūpeṇa te vapuścinmayarūpam acalabhaktyā navanavasamāveśena   
śālamānāḥ pūjayanti tarpaṇakrameṇa tvayyevaṃ viśrāmyanti || 14 ||  
  
sphārayasyakhilamātmanā sphuran  
viśvamāmṛśasi rūpamāmṛśan |  
yatsvayaṃ nijarasena ghūrṇase  
tatsamullasati bhāvamaṇḍalam || 15 ||  
  
p. 99)   
  
sphārayasīti | nanu malinairarthaiḥ kathaṃ śuddhasvarūpabhagavadarcā   
ityāśaṅkya sarvadaśāsu arthānāṃ bhagavatsvarūpatayā śuddhatāṃ vaktumāha   
sphārayasīti | ātmanā cinmayena sphuran bhāsamānaḥ akhilaṃ viśvaṃ sphārayasi   
vikasvarasvātmaprathāsphuraṇena phullayasi tathā   
svarūpamāmṛśannijasvarūpaṃ camatkurvan nikhilaṃ viśvamāmṛśasi   
āsvādanena ānandaghanaṃ ghaṭayasi yaśca svayaṃ nijena cidrasena ghūrṇase   
pūrṇatvātsamucchalattayā spandase tadbhāvamaṇḍalamakhilaṃ padārthajātaṃ   
samullasati cidbhūmāvumīlati evamanena viśvasyābhedasārāḥ   
paradaśocitāḥsthitisaṃhārasargāḥjñānecchākriyāśaktiparispandarūpāḥ   
krameṇoktāḥ akrame'pi hi saṃvittatve vyāvṛttibhedena   
sṛṣṭisthitisaṃhāraśaktyaviyogaḥ sanātanatvena varṇyetāpi yadapekṣāyā'yaṃ   
kramavyavahāraḥ | tathā ca śrīpūrvaśāstreṣūktam savyāpārādhipatvena   
taddhīnaprerakatvataḥ | icchānivṛtteḥ svasthatvādabhinnamapi pañcadhā | iti |   
sṛṣṭisthitisaṃhārāṇāṃ viparyastatvena pratipādanaṃ   
cinmayatvenākramatāparamārthaprakāśānāya || 15 ||  
  
yo vikalpamidamarthamaṇḍalaṃ  
paśyatīśa nikhilaṃ bhavadvapuḥ |  
svātmapakṣaparipūrite jaga-  
tyasya nityasukhinaḥ kuto bhayam || 16 ||  
  
ya iti | nanu parameśvarabhūbhāvabhinnānāmarthānāmastu śuddhatvaṃ   
māyāpade tu bhedavighnavyākulite kathametadityāśaṅkya   
bhedavighnaprasarakṣayamāha ya iti | he īśa arthamaṇḍalaṃ   
prameyajātamavikalpaṃ kṛtvā hānādānādibuddhiparihāreṇa   
śrībhairavīyamudrāvīryasthityāyo yogivaro bhavadvapuścidrūpameva kṛtvā   
paśyati darpaṇodaronmīlanapratibimbavatsākṣātkaroti   
  
p. 100)   
  
asya svātmapakṣeṇa cidaikyena paritaḥ samantāt pūrite svābhedamāpādite jagati   
bhedavighnasyonmūlanānnityasukhinaḥ paramānandaghanasya kuto bhayaṃ na   
kutaścidevetiyuktamuktaṃ prāktena te vapuḥ pūjayantyacalabhaktiśālina iti || 16 ||  
  
kaṇṭhakoṇaviniviṣṭamīśa te  
kālakūṭamapi me mahāmṛtam |  
apyupāttamamṛtaṃ bhavadvapu-  
rbhedavṛtti yadi me na rocate || 17 ||  
  
kaṇṭheti | imāmevādvayadṛṣṭiṃ praśaṃsannāha kaṇṭheti | kālakūṭaṃ   
mahāviṣamapi te kaṇṭhakoṇaviniviṣṭaṃ tvadaṅgasaṅgatatayā sthitaṃ   
tvadabhedena prathamānaṃ me mahāmṛtaṃ paramavyāptipradatvāt uktaṃ hi   
viṣamapyamṛtāyate iti amṛtaṃ tu pātumapi labdhumapi yadi bhavadvapuṣo   
bhedavṛtti cidadvayadṛśamaspṛśadbhāti tadavāstavatvānmahyaṃ na rocate   
nābhilāṣapadaṃ mameti yāvat || 17 ||  
  
tvatpralāpasayaraktagītikā-  
nityayuktavadanopaśobhitaḥ |  
syāmathāpi bhavadarcanakriyā-  
preyasīparigatāśayaḥ sadā || 18 ||  
  
tvaditi | evamadvayasamāveśamātmani sadocitatvenepsannāha tvaditi |   
samāveśavaivaśyādanabhisandhānamuccarantībhistvatpralāpamayībhirbhaktyanurā  
gābhivyañjanādraktābhirmadhurasundarābhirgītikābhirnityayuktena   
vadanenopaśobhito'tisundararuciḥ syām athāpīti api ca vyākhyātasatatvatayā   
bhavadarcanakriyayaiva preyasyā paramava-  
  
p. 101)   
  
llabhayā parigataḥ svīkṛtaḥ āśayaścittaṃ yasya tasyāśca parigataḥ   
samyagjñātaḥ āśayaḥ svarūpaṃ yena tathā bhūtaḥ sadā syām || 18 ||  
  
īhitaṃ na bata pārameśvaraṃ  
śakyate gaṇayituṃ tathā ca me |  
dattamapyamṛtanirbharaṃ vapuḥ  
svaṃ na pātumanumanyate tathā || 19 ||  
  
īhitamiti | nanu ca labdhasamāveśacamatkāro'pi kimarthaṃ bhūyo bhūyaḥ   
samāveśākāṅkṣāparo'sīti śaṅkitvevāha īhitamiti | parameśvarasambandhīhitaṃ   
vilasitaṃ batāścaryaṃ gaṇayituṃ kalayituṃ na śakyate tathā ca me   
mahyamamṛtanirbharamānandaghanaṃ vapuḥ svarūpaṃ pātuṃ rasayituṃ   
dattamapi prasādīkṛtamapi tatheti yathāruci nirvirāmaṃ pātuṃ nānumanyate   
nāṅīkaroti punarvyutthānabhūmimeva prerayatītyata iyamākāṅkṣetyarthaḥ yata   
evaṃ tataḥ || 19 ||  
  
tvāmagādhamavikalpamadvayaṃ  
svasvarūpamakhilārthaghasmaram |  
āviśannahamumeśa sarvadā  
pūjayeyamabhisaṃstuvīya ca || 20 ||  
  
tvamiti | agādhamaparicchedyamavikalpaṃ cidrapamadvayamabhedasāraṃ svaṃ   
sarvasyātmīyaṃ svarūpamakhilānāṃ ṣaḍadhvamayānāmarthānāṃ   
ghasmaramadanaśīlaṃ tvāmāviśan he umeśa parābhaṭṭārikāsvāminnahaṃ sadā   
pūjayeyaṃ sā pūjāhyādarāllayaḥ iti sthityārcaye abhitaḥ   
samantātsamyagabhedaparāmarśasāratayā stuvīya ceti śivam || 20 ||  
  
iti śrīmadutpaladevācāryaviracitastotrāvalyāṃ saṅgrahastotranāmani  
trayodaśastotre śrīkṣemarājaciracitā vivṛtiḥ || 13 ||  
  
  
p. 102)   
  
oṃ jaya lakṣmīnidhānasya nijasya svāminaḥ puraḥ |  
jayodghoṣaṇapīyūṣarasamāsvādaye kṣaṇam || 1 ||  
  
jaya lakṣmīti | idamapi jayastotraṃ granthakārāśayyameva | jayalakṣmyāḥ   
sarvotkarṣaśriyo nidhānaṃ samucitamāspadaṃ pura iti sākṣātkārasamanantarameva   
jayodghoṣaṇamevānandapradatvātpīyūṣarasamāsvādaye camatkaromi kṣaṇaṃ   
muhurmuhuḥ kṣaṇaśabdaścāsyāsvādasya sulabhatāṃ dhvanati || 1 ||  
  
jayaikarudraikaśiva mahādeva maheśvara |  
pārvatīpraṇayiñśarva sarvagīrvāṇapūrvaja || 2 ||  
  
jayaiketi | prathamamāmantraṇadvayamadvayatāprathanāya eko rudra iti śrutirasti   
ekaḥ śivo na tu bhedavādasthityā bahavaḥ pārvatī parā śaktiḥ sarveṣāṃ   
gīrvāṇānāṃ devanāṃ pūrvaja ādya || 2 ||  
  
jaya trailokyanāthaikalāñchanālikalocana |  
jaya pītārtalokārtikālakūṭamaṅkakandhara || 3 ||  
  
jaya trailokyeti | trailokyanāthatve ekamadvayasūcakādvitīyamalaukikaṃ   
lāñchanamalikalocana lalāṭanetraṃ yasya   
bhagavadvyatirekeṇānyasyādhomukhādholocanānunmīlanātpītamārtalokānāṃ   
sarveṣāṃ surāsurāṇāmārtihetutvāttadrūpaṃ kālakūṭaṃ mahāviṣaṃ tadaṅkā   
kandharā yasya kālakūṭamārtirūpatayotprekṣitam atha ca kālakūṭagalatvena   
bhagavataḥ sarvasaṃsārārtiharatvaṃ sūcyate || 3 ||  
  
jaya mūrtatriśaktyātmaśitaśūlollasatkara |  
jayecchāmātrasiddhārthapūjārhacaraṇāmbuja || 4 ||  
  
jaya mūrteti | mūrtāḥ tisra icchājñānakriyārūpāḥ śaktaya  
  
p. 103)   
  
ātmā yasya tathābhūtena śitena saṃsāracchedakena śūlenollasan karaḥ   
pāṇiryasya anena śaktitrayasya bhagavadekādhīnatvamuktam icchāmātreṇa   
siddho'rthaḥ prayojanaṃ yābhyāṃ sakāśāt tathābhūte ata eva pūjārhe   
prāgvaccaraṇāmbuje yasya || 4 ||  
  
jaya śobhāśatasyandilokottaravapurdhara |  
jayaikajaṭikākṣīṇagaṅgākṛtyāttabhasmaka || 5 ||  
  
jaya śobheti | śobhāḥ prakāśāhlādakarucayaḥ vapuḥ svarūpam alpaikajaṭā   
ekajaṭikā tatra kṣīṇā yeyaṃ gaṅgākṛtistadevāttaṃ bhasma yena tathāmūtaṃ   
kaṃ śiro yasya bhagavataḥ śirasi bhasmāstītyādyamavigītameva || 5 ||  
  
jaya kṣīrodaparyastajyotsnācchāyānulepana |  
jayeśvarāṅgasaṅgottharatnakāntāhimaṇḍana || 6 ||  
  
jaya kṣīrodeti | kṣīrode paryastā prasṛtā yā'sau jyotsnā candrakāntistacchāyaṃ   
śubhramanulepanaṃ yasya aṅgasaṅgotthaiḥ ratnaiḥ kāntāḥ ahayaḥ   
śeṣavāsukiprabhṛtayo maṇḍanaṃ yasya īśvarāṅgasaṅgādbhujaṅgamānāṃ   
ratnaprāptiriti hyāgamaḥ || 6 ||  
  
jayākṣayaikaśītāṃśukalāsadṛśasaṃśraya |  
jaya gaṅgāsadārabdhaviśvaiśvaryābhiṣecana || 7 ||  
  
jayākṣayaiketi | akṣayāyāḥ amānāmnyāḥ ekasyāḥ śitāṃśukalāyāḥ   
sadṛśo'nurūpo bhagavāneva saṃśrayaḥ tasyāpyakṣayaikarūpatvāt candrakalayā   
hi bhagavataḥ etatparamārthataiva sūcyate gaṅgayā sadā'rabdhaṃ   
viśvaiśvaryābhiṣecanaṃ yasya || 7 ||  
  
jayādharāṅgasaṃsparśapāvanīkṛtagokula |  
  
p. 104)   
  
jaya bhaktimadārabdhagoṣṭhīniyatasannidhe || 8 ||  
  
jayādharāṅgeti | adharāṅgaṃ pādastatsparśena pavitrīkṛtaṃ gokulaṃ yena   
bhagavatā vṛṣabhavāhanena yato vṛṣabhaḥ padbhyāṃ spṛṣṭastataḥ sarvatra   
gojāteḥ pavitratvamavigītaṃ bhaktimadbhiḥ ābaddhāyāṃ goṣṭhyāṃ   
niyato'vaśyaṃbhāvi sannidhiryasya || 8 ||  
  
jaya svecchātapoveṣavipralambhitabāliśa |  
jaya gaurīpariṣvaṅgayogyasaubhāgyabhājana || 9 ||  
  
jaya sveti | svecchayā krīḍayā kṛtena upamāveśena ca vipralambhitāstrāsitāḥ   
bāliśā yena krīḍāmātreṇa bhagavatā jaṭādi vidhṛtaṃ yattanmūrkhāḥ   
brahmaśiraśchedotthakiliviṣaśuddhyarthamiti pratipannāḥ   
siddhyarthametadityapare idametadbhagavataḥ satyaṃ rūpamiti pare tanna sat   
bhagavataḥ svatantracitparamārthasyaivaṃ rūpatvānupapatteḥ gaurī parā śaktiḥ   
tatpariṣvaṅgayogyasaubhāgyasya sarvaspṛhaṇīya tvasya bhājana || 9 ||  
  
jaya bhaktirasārdrārdrabhāvopāyanalampaṭa |  
jaya bhaktimadoddāmabhaktavāṅnṛttatoṣita || 10 ||  
  
jaya bhaktiraseti | bhaktirasenārdrārdraḥ saraso galito yo bhāva āśayaḥ sa   
evopāyanaṃ ḍhaukanikā tatra lampaṭa jhaṭityātmasātkārin bhaktimadenoddāmāḥ   
garjitā ye bhaktāḥ tadīyena vāṅnṛttena sphūrjatstutimālābhistoṣita || 10 ||  
  
jaya brahmādideveśaprabhāvaprabhavavyaya |  
jaya lokeśvaraśreṇīśirovidhṛtaśāsana || 11 ||  
  
jaya brahmeti | brahmādideveśānāṃ yaḥ prabhāvaḥ sṛṣṭyādisāmarthyaṃ tasya   
prabhavavyayau utpādanāśau yataḥ lokeśvaraśreṇyā   
  
p. 105)   
  
indrādilokapālamālayā śirasā vidhṛtaṃ śāsanamājñā yasya   
parameśājñānuvartibhirindrādibhirdīkṣādau sthīyata iti śataśaḥ āgamoktayaḥ   
santi || 11 ||  
  
jaya sarvajagannyastasvamudrāvyaktavaibhava |  
jayātmadānaparyantaviśveśvara maheśvara || 12 ||  
  
jaya sarveti | sarvatra jagati nyastayā   
svamudrayā'nandasārajñānakriyāśaktivyāptimayyā'vaṣṭambharūpayā vyaktaṃ   
vaibhavaṃ vyāpakatvaṃ prabhutvaṃ ca yasya | yadāgamaḥ na cakrāṅkā na   
vajrāṅkā dṛśyante jantavaḥ kvacit | bhagaliṅgāṅkitaṃ viśvaṃ tena   
māheśvaraṃ jagat || iti | āstāṃ tāvadbrahmādīnāṃ vibhūtyādidānaṃ tvattaḥ   
sarvasya tvamātmānaṃ sattāmapi dadāsi svaprakāśamayatvatsvarūpaṃ vinā   
nīrūpatvāpatterityātmānaṃ paryantaṃ kṛtvā viśveśvara ata evānyasyaiva   
rūpatvābhāvāttvaṃ mahānīśvaraḥ || 12 ||  
  
jaya trailokyasargecchāvasarāsadvitīyaka |  
jayaiśvaryabharodvāhadevīmātrasahāyaka || 13 ||  
  
jaya trailokyeti | trailokyasargāvasare'san dvitīya upādānasahakāryātmā'pekṣaṇīyo   
yasya dvitīyaścennāsti | kathaṃ śaktiḥ śaktimāṃścetyudghoṣyate ityāha   
aiśvaryabharodvāhe svecchāvabhāsitāśeṣalokayātrātmane iti nayena devīmātraṃ   
nijasāmarthyātmā parāśaktireva sahāyo yasya aiśvaryaṃ   
pañcavidhakṛtyakāritvam || 13 ||  
  
jayākramasamākrāntasamastabhuvanatraya |  
jayāvigītamābālagīyamāneśvaradhvane || 14 ||  
  
jayākrameti | sākṣādvibhātatvādyugapatsadā samyagākrāntaṃ samastaṃ   
niravaśeṣaṃ prāgvadbhuvanatrayaṃ yena viṣṇunā kramābhyāṃ bhūrbhuvaḥ-  
  
p. 106)   
  
svarākrāntamadhiṣṭhitaṃ bhagavatā tvakramameva bhavābhavātibhavatrayaṃ   
vyāptam iti vyatirekadhvaniḥ avigītamavipratipattiṃ kṛtvā āvālaṃ gīyamāna   
īśvara iti dhvaniḥ nādāmarśo yasya || 14 ||  
  
jayānukampānuguṇānapekṣasahajonnate |  
jaya bhīṣmamahāmṛtyughaṭanāpūrvabhairava || 15 ||  
  
jayānukampeti | anukampādiguṇānapekṣā sahajā svābhāvikī avicchinnā   
unnatirmāhātmyaṃ yasya anyeṣāṃ tu yo hi yasmādguṇotkṛṣṭaḥ sa   
tasmādūrdhvamucyate ityāmnāyasthityā apūrvaivonnatiḥ bhīṣmasya   
sakalajagatkampakāriṇo mahāmṛtyoḥ ghaṭane svarūpacalanātmani grasane   
apūrvo'pi bhairavaḥ bhīṣaṇīyasyāpi bhīṣaṇīyaḥ bhīrūṇāṃ bhayamiti taddhitena   
mṛtyubhītānāṃ hṛdi sphurannabhayapradaśca || 15 ||  
  
jaya viśvakṣayoccaṇḍakriyāniṣparipanthika |  
jaya śreyaḥśataguṇānuga nāmānukīrtana || 16 ||  
  
jaya viśveti | viśvakṣaye saṃhāre uccaṇḍāyāṃ kriyāyāṃ nirgataḥ paripanthiko   
niroddhā yasya śreyāṃsaḥ śataguṇā anugāḥ paścāddhāvinaḥ yasya   
tathāvidhaṃ nāmānukīrtanaṃ yasya || 16 ||  
  
jaya helāvitīrṇaitadamṛtākarasāgara |  
jaya viśvakṣayāks.epiṇakopāśuśukṣaṇe || 17 ||  
  
jaya heleti | helayā vitīrṇo bhaktebhyo dattaḥ etadityeṣa śreyaḥ śataguṇānugaḥ   
amṛtākarasāgaro yena upamanyave kṣīrodo vitīrṇaḥ yena   
viśvakṣayākṣepikṣaṇakopāśuśukṣaṇiḥ kṣaṇiko'pi kopānniryasya || 17 ||  
  
p. 107)   
  
jaya mohāndhakārāndha jīvalokaikadīpaka |  
jaya prasuptajagatījāgarūkādhipūruṣa || 18 ||  
  
jaya moheti | mohāndhakāreṇa akhyātitimireṇa andha   
upasaṃhṛtābhedadṛṣṭiryo jīvalokastasyaikaḥ advitīyo dīpaḥ   
paramārthaprakāśakaḥ prakarṣeṇa suptāyāṃ māyāprasvāpajaḍīkṛtāyāṃ   
jagatyāṃ viśvaprajāgarūko nityaprabuddho'ta evādhipūruṣodhiṣṭhātṛsvarūpaḥ ||   
18 ||  
  
jaya dehādikuñjāntarnikūjajjīva jīvaka |  
jaya sanmānasavyomavilāsivarasārasa || 19 ||  
  
jaya dehādīti | deha eva jaḍatvādadrikuñjaṃ parvatadarīgṛhaṃ tatra nikūjataḥ   
krandato jīvān prāṇino jīvayati jīvatāṃ lambhayati yaḥ parvataguhāyāṃ ca   
nikūjanto jīvajīvākhyāḥ pakṣiṇo bhavantītyanuraṇanaśaktyā kṣiptortho'pi satāṃ   
bhaktānāṃ mānasaṃ cittameva nirmalatvādidharmatvādvyoma tatra vilasattacchīlaḥ   
varasārasaḥ paramātmarājahaṃsaśca śobhamānaśca vyomacārī bhavati || 19 ||  
  
jaya jāmbūnadodagradhātūdbhavagirīśvara |  
jaya pāpiṣu nindolkāpātanotpātacandramāḥ || 20 ||  
  
jaya jāmbūnadeti | jāmbūnadaṃ kanakaṃ tena udagra ūrjito dhātūdbhavaśca   
rasadhātusambhūto girīśvaro meruryasya tathā ca avadhūtaḥ yenāmalasphuritetyādi   
pāpiṣvatiśayavilayaśaktigocareṣu nindaiva viṣamadaśāhetutvādulkā vidyut   
bhagavadvilayaśaktipātena hi pāpino bhagavantaṃ nindanti utpātane   
utpātacandramā iva aśubhasūcaka induriva indurūpeṇa nityamāhlādahetutvaṃ   
sūcyate || 20 ||  
  
jaya kaṣṭatapaḥ kliṣṭamunidevadurāsada |  
jaya sarvadaśārūḍhabhaktimallokalokita || 21 ||  
  
p. 108)   
  
jaya kaṣṭeti | kaṣṭatapaḥ kliṣṭatvādevāgastyabrahmādibhirduḥkhenāsādyate uktaṃ   
hi prāgvat na yogo na tapa iti bhaktireva tatropāya ityāha sarvāsu   
jāgradādidaśāsvārūḍhena prāgvyākhyātena bhaktimallokena lokita sākṣātkṛta   
|| 21 ||  
  
jaya svasampatprasarapātrīkṛtanijāśrita |  
jaya prapannajanatālālanaikaprayojana || 22 ||  
  
jaya svasampatprasareti | paramānandasāre svasampatprasare   
pātrīkṛtastadāsvādabhājanatāṃ prāpitaḥ nijāśrito bhaktajano yena lālanaṃ   
teṣāṃ nityābhiyuktānāṃ yogakṣemaṃ vahāmyaham iti sthityā yogakṣemodvahaḥ ||   
22 ||  
  
jaya sargasthitidhvaṃsakāraṇaikāpadānaka |  
jaya bhaktimadālolalīlotpalamahotsava || 23 ||  
  
jaya sargasthitīti | sṛṣṭyādikāraṇaṃ sadā sṛṣṭivinodāya iti nyāyena   
ekamevāvadānamuttamaṃ caritaṃ yasya bhaktimadena samāveśodrekeṇa ālolā   
spṛhaṇīyā vyāptā ca līlāparispaṃdo yasya tathā bhūtasyotpalasyaitannāmnaḥ   
asmatparameṣṭhino mahotsavaḥ || 23 ||  
  
jaya jayabhājana jaya jitajanma-  
jarāmaraṇa jaya jagajjyeṣṭha |  
jaya jaya jaya jaya jaya jaya jaya  
jaya jaya jaya jaya jaya jaya tryakṣa || 24 ||  
  
jaya jayeti | jayabhājanatvaṃ cidrūpatvena sarvottamatvāt svātmana eva   
cidrūpeśvarasya vastutaḥ sarvotkarṣavṛtterapi svātantryeṇa   
  
p. 109) 117  
  
viṣayavyagratāvasthāyāṃ gūhitātmatvātparāṅmukhasyeva   
sammukhīkaraṇātmakaprārthanārūpo jayeti loḍartha ihādvayanaye aivocita   
ityāśayenāpi uktaṃ jayabhājaneti dvayanaye tu bhedamayatvādeveśvaro na   
sarvotkarṣeṇa vartate tato jayetyāśīrvyarthaiva athāpi varteta kiṃ parakṛtayā   
prārthanayā vidhyādiśca loḍartha īśvaraviṣaye'nucita eveti bhedena   
yajjayetyudīraṇamanupapannameva jitāni janmajarāmaraṇāni jayamāśritye'rthaḥ   
jagajjyeṣṭhatā anāditvāt bhūyo bhūyo jaya   
jayetyudghoṣaṇamudghoṣayiturbhaktisamāveśavaivaśyaṃ sūcayati   
tryakṣetyāmantraṇaṃ niḥsāmānyotkarṣaśālitāṃ prakāśanāyeti śivam || 24 ||  
  
iti śrīmadutpaladevācāryaviracitastotrāvalau jayastotre   
śrīkṣemarājaviracitā vivṛtiḥ ||  
  
tadetaiścaturdaśabhirekadeśaiḥ sahajonmudraṇānām stotram || 14 ||  
  
  
p. 110)   
  
oṃ tatsat  
  
trimalakṣālino granthāḥ santi tatpāragāstathā |  
yoginaḥ paṇḍitāḥ svasthāstvadbhaktā eva tatvataḥ || 1 ||  
  
trimaleti | trīn āṇavamāyīyakārmamalān kṣālayanti ye te   
jñānakriyāyogacaryāpadarūpā granthāḥ pārameśvarāḥ tathā   
tatpāragāsteṣāmādyantadarśino vyākhyātrādayo'pi santisatyataḥ punastvadbhaktā   
eva tatpāragāḥ yatasta eva tatvato yoginaḥ paṇḍitāḥ svasthāśca tatpārgāḥ tatvata   
iti cāvṛtyā yojyaṃ tatra yogamekatvamicchanti iti mayyāveśya mano ye mām   
ityādi yogino nityasamāveśayuktāḥ praśaṃsāyāṃ nityayoge ceniḥ anena   
yogapādarahasyaniṣṭhatvameṣāmuktam paṇḍitatvaṃ vidyāpādakriyāpāda   
satatvarūḍhiḥ tatra vidyāpādena jñāyate'neneti vyutpatyā upāyātmakaṃ   
paraśaktiśivasvarūpaṃ jñānamekaṃ jñaptijñānamiti vyutpatyopeyātmakaṃ   
cidānandaghanasvarūpaṃ viśrāntisatatvaṃ dvitīyamabhidhīyate kriyāpādenāpi   
vīryasāramantratantrataditi kartavyatādyupāyarūpā   
tadupāyakramāvāptasvātmavimarśasārā ca kriyā'bhidhīyate tantramantrāṇāṃ   
samastavācyavācakabhedāmarśasāraparamānandaghanaśabdarāśisatatvamahaṃ   
vimarśasāraṃ paraṃ vīryam etadabhinnasphuratāmayī ca   
mahāsāmānyaspandarūpā pratibhātmā vimarśaśaktiḥ   
sṛṣṭisaṃhārapradhānaparavīryam aparaṃ tu   
viśleṣaṇādiyuktivaśasphuritatattaddhyeyadevatākārā bhedapratipattiḥ mudraṇā   
tattatsaṃvitsārataiva hṛdayaṃ kuṇḍamaṇḍaletikartavyatāderapi   
parameśajñānakriyāśaktivyāptireva tattvam evaṃ   
vidyāparamārthasatatvaviśrāntipāṇḍityam svasthatvaṃ tu   
caryāpādābhidheyoktaṃ karaṇonmīlananimīlanakrameṇaiva parameśvaravatsatataṃ   
  
p. 111)   
  
sṛṣṭisaṃhārādikāri svasvarūpāvasthitatvam etacca sarvaṃ tvadbhaktānāmeva   
tatvato'stītyalam || 1 ||  
  
māyīyakālaniyatirāgādyāhāratarpitāḥ |  
bhavanti sukhino nātha bhaktimanto jagattaṭe || 2 ||  
  
māyīyeti | kālādīnāṃ pañcānāṃ grasanena tarpitatvaṃ tatprātipakṣyeṇa   
yadakālakalitavyāpakanirākāṅkṣasarvakartṛsarvajñasvasvarūpaprāptiḥ sukhina   
ānandaghanāstṛptāśca sukhasañcāriṇo bhavanti || 2 ||  
  
rudanto vā hasanto vā tvāmuccaiḥ pralapantyamī |  
bhaktāḥ stutipadoccāropacārāḥ pṛthageva te || 3 ||  
  
rudanta iti | amī iti samāveśaśālino bhaktā rudranto vā hasanto veti   
sarvāvasthāvartinastvāmuccairutkṛṣṭatayā pralapanti sphuṭaṃ vimṛśanti amī   
eva satyato bhaktāḥ stutipadoccāra evopacāraḥ sevāprakāra uparañjanaprakāro   
yeṣāṃ te pṛthageva bhaktā janebhyo bāhyā evetyarthaḥ || 3 ||  
  
na virakto na cāpīśo mokṣākāṅkṣī tvadarcakaḥ |  
bhaveyamapi tūdriktabhaktyāsavarasonmadaḥ || 4 ||  
  
virakto nivṛttidharmā īśo vā vibhūtiyuktaḥ san |  
nijanijenaucityena tvadarcako mokṣamākāṃkṣan || 5 ||  
  
neti | viraktaḥ nivṛttidharmā īśo vibhūtiyuktaḥ nijanijenaucityena tvadarcako   
mokṣamākāṅkṣan na tu jīvanmuktaḥ na bhaveyaṃ mā bhūvamityarthaḥ api tu   
udriktena ūrjitena bhaktyāsavarasena samāveśacamatkṛtiprakarṣeṇonmada   
udbhūtānando bhaveyam || 4-5 ||  
  
p. 112)   
  
bāhyaṃ hṛdaya evāntarabhihṛtyaiva yo'rcati |  
tvāmīśa bhaktipīyūṣarasapūrairnamāmi tam || 6 ||  
  
bāhyamiti | hṛdaya eva prakāśaparāmarśātmani svarūpa evāntarmadhya viśvaṃ   
bāhyamabhihṛtya samantātsvīkṛtyaiva na tu kiñcidavaśeṣya he īśa svāmin   
yastvāṃ bhaktireva paramāhlādavikāsahetutvātpīyūṣapūrāstairarcati taṃ   
bhaktiśālinaṃ namāmīti pūrvavat || 6 ||  
  
dharmādharmātmanorantaḥ kiyayorjñānayostathā |  
sukhaduḥkhātmanorbhaktāḥ kimapyāsvādayantyaho || 7 ||  
  
dharmeti | loke śubhāśubharūpatayā prasiddhatvena dharmādharmatvaṃ na tu   
bhaktimadbhistathā'nuṣṭhīyamānatvāt antariti madhye sthitā api kimapīti   
asāmānyaparamānandakarūpam || 7 ||  
  
carācarapitaḥ svāmin apyandhā api kuṣṭhinaḥ |  
śobhante paramuddāmabhavadbhaktivibhūṣaṇāḥ || 8 ||  
  
carācareti | apyandhā api kuṣṭhina iti loketyantaṃ garhitā apītyarthaḥ || 8 ||  
  
śiloñchapicchakaśipuvicchāyāṅgā api prabho |  
bhavadbhaktimahoṣmāṇo rājarājamapīśate || 9 ||  
  
śiloñcheti | śiloñchamuñchitaṃ śilaṃ picchaṃ pakṣaḥ kaśipuḥ bhojane   
ācchādane śiloñchapicche eva kaśipustena vicchāyānyaṅgāni yeṣāṃ te   
evamatikṛśavṛttayo'pi yato bhavadbhaktyā mahoṣmāṇaḥ   
atidīptorjitasvarūpāstato rājarājaṃ vaiśravaṇamīśate   
aiśvaryeṇābhibhavantītyarthaḥ || 9 ||  
  
p. 113)   
  
sudhārdrāyāṃ bhavadbhaktau luṭhatāpyārurukṣuṇā |  
cetasaiva vibho'rcanti kecittvāmabhitaḥ sthitāḥ || 10 ||  
  
sudhārdrāyāmiti | sudhā paramānandarasaḥ ārdrā siktā bhaktisamāveśaḥ tatra   
luṭhatā samyak tatpādānākramātsthitiṃ jahatā'pi ārurukṣuṇā   
akṛtakāvaṣṭambhajighṛkṣuṇā cetasaiva na tu bāhyena kusumādinā keciditi   
paramayoginaḥ tvāmabhitaḥ sthitā antarbahiśca sarvatra tvayyeva viśrāntāḥ || 10 ||  
  
rakṣaṇīyaṃ vardhanīyaṃ bahumānyamidaṃ prabho |  
saṃsāradurgatiharaṃ bhavadbhaktimahādhanam || 11 ||  
  
rakṣaṇīyamiti | rakṣaṇaṃ vyutthānenānapahāraḥ vardhanaṃ   
kramātkramamantaramanupraveśe sphītatāpādanam bahumānaḥ   
sarvotkṛṣṭatayā'daraḥ || 11 ||  
  
nātha te bhaktajanatā yadyapi tvayi rāgiṇī |  
tathāpīrṣyāṃ vihāyāsyāstuṣṭā'stu svāminī sadā || 12 ||  
  
nātheti | bhaktajanatā rāgiṇī nāyikeva īrṣyātyāgaḥ avadānaṃ tuṣṭā vikasitā   
svāminī paraśaktiriti prakṛte aprakṛte tu svāminī mahādevī || 12 ||  
  
bhavadbhāvaḥ puro bhāvī prāpte tvadbhaktisambhave |  
labdhe dugdhamahākumbhe hatā dadhani gṛdhnutā || 13 ||  
  
bhavadbhāva iti | bhaktisambhave tvatsamāveśe bhavadbhāvaḥ puro bhāvī   
tvadrūpatā samāsannaiva na tu prārthanīyā yato mahati kṣīraghaṭe prāpte dadhni yā   
gṛdhnutā abhilāṣukatā sā hatā vyarthaiva dugdhenaiva dadhno garbhīkārāt || 13 ||  
  
p. 114)   
  
kimiyaṃ na siddhiratulā  
kiṃvā mukhyaṃ na saukhyamāsravati |  
bhaktirupacīyamānā  
yeyaṃ śambhoḥ sadātanī bhavati || 14 ||  
  
kimiti | śambhorbhaktirupacīyamānā parāṃ dhārāṃ prāpyamāṇā yā sadātanī   
bhavati parābhaktirūpatāmāsādayati kiṃ neyamatulā siddhirapi tvatulaiva paraiva   
bhaktiḥ mukhyaṃ saukhyaṃ paramānandaṃ vā kiṃ na āsamantātsravati   
sravatyevetyarthaḥ || 14 ||  
  
manasi maline madīye  
magnā tvadbhaktimaṇilatā kaṣṭam |  
na nijānapi tanute tān  
apauruṣeyānsvasampadullāsān || 15 ||  
  
manasīti | maline vyutthānakalaṅkite magnā vyutthānācchāditā tvadbhaktireva   
maṇilatā sarvasiddhiprasūḥ ratnaśākhāḥ nijān sahajān tāniti samāveśena   
sphuritān alaukikān sarākāṅkṣāparihāriparamānandamayān namitāṇimādirūpān   
kimiva na siddhiratuletīdānīmevoktatvāt || 15 ||  
  
bhaktirbhagavati bhavati  
trilokanāthena nanvamāsiddhiḥ |  
kintvaṇimādikavirahāt  
saiva na pūrṇeti nāsti cintā me || 16 || [ādarśapustake'sya ślokasya ṭī   
nopalabhyate |]  
  
p. 115)   
  
bāhyato'ntarapi cotkaṭonmiṣa-  
ttryambakastavakasaurabhāḥ śubhāḥ |  
vāsayantyapiviruddhavāsanān  
yogino nikaṭavāsino'khilān || 17 ||  
  
bhaktiriti | utkaṭamatidīptam unmiṣata ullasataḥ tryambakastavakasya   
śivakusumagucchasya sambandhi saurabhamāmodo yeṣāṃ yogināṃ te śubhāḥ   
bahirantaśca pūjanenādhivāsitāḥ viruddhavāsanān anāśvastānapi   
akhilānnikaṭavāsino janān vāsayanti tu bhavatpūjonmukhān sampādayanti bāhye   
tryambakārthaṃ stavakaḥ antastu tryambaka eva stavaka evaṃ   
saurabhamāmodaścamatkāraśca atha ca utkaṭena tryambakastavakasya   
dhattūrakasya saurabheṇādhivāsitāḥ nikaṭasthānvibhinnāmodānapi   
vāṭamarcayantīti anuraṇanavyaṅgyorthaḥ || 16-17 ||  
  
jyotirasti kathayā'pi na kiṃ-  
cidviśvamapyatisuṣuptamaśeṣam |  
yatra nātha śivarātripade'smi-  
nityamarcayati bhaktajanastvām || 18 ||  
  
jyotiriti | jyotirvāhyāntarajaṃ jñānaṃ yatra nāmnā kiñcinnāsti   
samastamāyīyaprathāyāḥ saṃharaṇādviśvamapi sakalamatisuptam atra   
śivarātripade śivasamāveśabhūmau samastākhyātiprathāyāḥ   
saṃharaṇādrātririva rātristasyāḥ pade sthāne || 18 ||  
  
satvaṃ satyaguṇe śive bhagavati sphārībhavatvarcane   
cūḍāyāṃ vilasantu śambhucaraṇaprochadrajaḥ sañcayāḥ |  
  
p. 116)   
  
rāgādismṛtivāsanāmapi samucchettuṃ tamo jṛmbhatām   
śambho me bhavatāttvadātmavilaye trailokyavargothavā || 19 ||  
  
satvamiti | satyāḥ pāramārthikāḥ sarvajñatvādayo guṇā yasya tatra śive bhagavati   
yadarcanaṃ cidviśrāntiparamārthasvarūpaṃ tatra satvaṃ prakāśaḥ sphārībhavatu |   
cūḍāyāṃ madhyaśikhāyāṃ śivaśaktyuditāḥ rajaḥ   
prakāśapravṛttiniyamārthā iti sattvarajastamaḥprasarāḥ kiraṇanikarāḥ   
svarūponmīlakāḥ vikasannu | tanuścākhyātmā mohaḥ rāgādismṛtihetuṃ   
vāsanāmapi samyagucchettupunarbhavāya jṛmbhatām | athavā   
traiguṇyavatastvadātmani yo vilayaḥ niḥśeṣamupaśāntistatra bhavatāt tvayyeva   
vilīno bhūyādityarthaḥ || 19 ||  
  
saṃsārādhvā sudūraḥ kharataravividha-  
vyādhidagdhāṅgayaṣṭiḥ  
bhogānaivopabhuktā yadapi sukhamabhū-  
jjātu tanno cirāya |  
itthaṃ vyartho'smi jātaḥ śaśidharacaraṇā-  
krāntikāntottamāṅga-  
stvadbhaktaśceti tanme kuru sapadi mahā-  
sampado dīrghadīrghāḥ || 20 ||  
  
saṃsāreti | sudūraḥ kṛcchraprāpyaparyantaḥ bhogā iti uttamā iha vivakṣitāḥ   
jātu kadācinno niṣedhe asmīti dehādipramātṛrūpaḥ yatastu   
śaśidharacaraṇākrāntyā īśvaraśaktipātena kāntaṃ dīpraṃ saṃvitpradhānam ata   
evottamāṅgaṃ svarūpaṃ yasya tvadbhakta-  
  
p. 117)   
  
śceti | tathā bhūto'pi tvāmeva sevamānaḥ tasmānme dīrghadīrghāḥ   
śāśvatīrmahāsampadaḥ prāgvadadvayamayīḥ kuriviti śivam || 19 ||  
  
iti śrīmadutpaladevācāryaviracitastotrāvalau bhaktistotranāmani  
pañcadaśe stotre śrīmadrājānakakṣemarājācārya-  
viracitā vivṛtiḥ || 15 ||  
  
  
p. 118)   
  
oṃ na kiñcideva lokānāṃ bhavadāvaraṇaṃ prati |  
na kiñcideva bhaktānāṃ bhavadāvaraṇaṃ prati || 1 ||  
  
na kiñciditi | bhavadāvaraṇaṃ prati cinmayatvatsvarūpāvaraṇāya lokānāṃ   
saṃsāriṇāṃ na kiñcideva kākvā api tu sarvameva bhedena viśvameva   
paryantasamastaśakticakravyavahitatvāt bhaktānāṃ tu na kiñcideva naiva   
kiñcidityarthaḥ śivatatvaparyantasyāśeṣasya svāṅgakalpanayā   
prameyīkṛtatvāt || 1 ||  
  
apyupāyakramaprāpyaḥ saṅkulo'pi viśeṣaṇaiḥ |  
bhaktibhājāṃ bhavānātmā sakṛcchuddho'vabhāsate || 2 ||  
  
apyupāyeti | upāyakramastattacchāstroktajñānakriyāyogacaryādirviśeṣaṇaiḥ   
sarvajñatvasarvakartṛtvasarvaśaktimayādibhirasaṃkhyaiḥ yathoktamapi   
sargasiddhivācaḥ kṣayeran ityādi ca tathābhūtānāṃ śaktibhājāṃ sakṛtsantataṃ   
śuddhacidekaparamārtho'vabhāsate samāveśena sphurati yaśca kramaprāpyaḥ   
saṅkulaśca sa kathaṃ sakṛcchuddhaśca bhātīti virodhābhāsaḥ || 2 ||  
  
jayanto'pi hasantyete jitā api hasanti ca   
bhavadbhaktisudhāpānamattāḥ kepyeva ye vibho || 3 ||  
  
jayanto'pīti | jayanta iti bhedānāspadīkaraṇena samāviśantaḥ hasanti vikasanti jitā   
apīti vyutthānevākṛṣyamāṇā api samāveśasaṃskārādbahiśca vikasanti   
laukajayaparājayayorhasantyeva mattā hṛṣṭā atha ca ye mattāḥ kṣīvāste   
jayaparājayayorhasanto bhavanti kepītyalaukikāḥ || 3 ||  
  
śuṣkakaṃ maiva siddheya maiva mucyeya vā'pi tu |  
svādiṣṭhaparakāṣṭhāptatvadbhaktirasanirbharaḥ || 4 ||  
  
p. 119)   
  
śuṣkakamiti | śuṣkameva śuṣkakaṃ kriyāviśeṣaṇaṃ śuṣkakaṃ   
bhaktisamāveśarahitaṃ kṛtvā tādṛśau bhogamokṣau bhedavādināṃ   
svādiṣṭau niratiśayacamatkāro dhārādirūḍhaśca yastvatsamāveśarasaḥ tena   
nirbharaṃ pūrṇaṃ kṛtvā ata eva śūṣkatānivṛttiḥ || 4 ||  
  
yathaivājñātapūrvo'yaṃ bhavadbhaktiraso mama |  
ghaṭitastadvadīśāna sa eva paripuṣyatu || 5 ||  
  
yathaiveti | ajñātapūrva iti janmakoṭimadhye'pyavidita ayamiti sphuradrūpaḥ   
bhaktirasaḥ samāveśaprasaraḥ īśāna svatantra tadvaditi jhaṭityajñātapūrvaḥ   
yathaiveti yaṃ prakāraṃ tvameva jānāsītyarthaḥ || 5 ||  
  
satyena bhagavannānyaḥ prārthanāprasaro'sti me |  
kevalaṃ sa tathā ko'pi bhaktyāveśo'stu me sadā || 6 ||  
  
satyeneti | atipraṇayaparicayādiyamuktiḥ | anya iti prārthanāto vyatiriktaḥ sa tathā   
ko'pīti vāgvikalpātītaḥ bhaktyāveśaḥ samāveśakaivalyam || 6 ||  
  
bhaktikṣīvo'pi kupyeyaṃ bhavāyānuśayīya ca |  
tathā haseyaṃ rudyāṃ ca raṭeyaṃ ca śivetyalam || 7 ||  
  
bhaktīti | bhavāya saṃsārāya kupyeyaṃ grāmyatvena   
saṃsāramavalokayeyamityarthaḥ anuśayīyeti kathamiyantaṃ kālaṃ vyāmūḍha   
āsamiti paścāttāpamanubhaveyam haseyaṃ pramodena vikaseyam rudyāṃ   
ānandāśruplutaḥ syām ra.etyamiti śiva śiveti mukharaḥ syām kṣīvasyeva me   
nānāvṛtyudayo bhavatu || 7 ||  
  
viṣamastho'pi sustho'pi rudannapi hasannapi |  
gabhīro'pi vicitto'pi bhaveyaṃ bhaktitaḥ prabho || 8 ||  
  
p. 120)   
  
viṣamastha iti | viṣamastho'pi daurgatyopahato'pi bhaktitaḥ svānandaviśrāntaḥ   
sūcīpuñjopaviṣṭa iva laukikaṃ sukhaṃ duḥkharūpeṇa paśyan tathā   
bāndhavamaraṇādyavasthāyāṃ rudannapi tathā antaścidvikāsalābhātprahṛṣyan   
tathā sāṃsārikapramodeṣu tathā hasannapi rudan śocanīyatāṃ manyamānastathā   
laukikavyavhāre gabhīro'pi parairanālakṣyo'pi vicittaḥ tāṃ daśāmutpātamiva   
manyamānastathā vicitto'pi kvacana sannipātādyavasare naṣṭasmṛtirapi gabhīraḥ   
parairālocitopyantardaśāvyāptipramodanirbharaḥ syām || 8 ||  
  
bhaktānāṃ nāsti saṃvedyaṃ tvadantaryadi vā bahiḥ |  
ciddharmā yatra na bhavānnirvikalpaḥ sthitaḥ svayam || 9 ||  
  
bhaktānāmiti | saṃvedyaṃ saṃsāralīlādi ciddharmā citsvayamiti sākṣātsphuran   
nānyādhiṣṭhānena || 9 ||  
  
bhaktā nindānukāre'pi tavāmṛtakaṇairiva |  
hṛṣyantyevāntarā viddhāstīkṣṇāromāñcasūcibhiḥ || 10 ||  
  
bhaktā iti | tava nindānukāre'pi upahatajantūpakḷptāmapraśaṃsāmanukurvanto   
bhaktā hṛṣyantyeva sphurattātvikarūpāḥ paramānandavyāptiṃ labhanta eva ata   
eva pāśanirbhedinībhistīkṣṇābhīromāñcasūcibhirāsamantādvidddhāḥ || 10 ||  
  
duḥkhāpi vedanā bhaktimatāṃ bhogāya kalpate |  
yeṣāṃ sudhārdrā sarvaiva saṃvittvaccandrikāmayī || 11 ||  
  
duḥkhāpīti | vedanā saṃvit duḥkhāpi duḥkhakāriṇyapi bhogāyeti duḥkhasya   
camatkāryatvāccamatkartṛtāsārānandaghanapramātṛpadavittaye tata evāhaṃ   
sarvaiva saṃti citiśaktiḥ yeṣāṃ sudhārdrā paramānandaghanatvāccandrikāmayī   
parāśaktirūpā || 11 ||  
  
p. 121)   
  
yatra tatroparuddhānāṃ bhaktānāṃ bahirantare |  
nirvyājaṃ tvadvapuḥsparśarasāsvādasukhaṃ samam || 12 ||  
  
yatreti | sukhaduḥkhataddhetvādirūpe uparuddhānāmavasthitānāṃ bhaktānāṃ   
nirvyājamantarvicitravāsanākāluṣyaśūnyaṃ tvadvapuścinmayatvātvatsvarūpasya   
saṃbandhi yatsparśarasāsvādasukhaṃ tatsamaṃ sarvatulyaṃ uktaṃ ca   
samavuddhirviśiṣyate iti || 12 ||  
  
taveśa bhakterarcāyāṃ dainyāṃśaṃ dvayasaṃśrayam |  
vilupyāsvādayantyeke vapuracchaṃ sudhāmayam || 13 ||  
  
taveti | tavārcāyāṃ prāgvyākhyātāyāṃ yā bhaktiḥ sevā tasyāḥ   
dvayasaṃśrayaṃ bhedasambaddhaṃ dainyāṃśaṃ dīnatāleśamapi vilupya chitvā   
eke kecideva bhedavigalanādacchaṃ nirmalaṃ tadvadeva   
sudhāmayamānandarasasāraṃ vapurāsvādayanti camatkurvanti dainyāṃśamiti |   
atrāyamāśayaḥ dvaitabhakteradvaitabhaktiḥ sadyaḥ samāveśamayī   
dviatabhaktistvatathātvācchivatā'kāṅkṣāmayī || 13 ||  
  
bhrāntāstīrthadṛśo bhinnā bhrāntereva hi bhinnatā |  
niṣpratidvandvi vastvekaṃ bhaktānāṃ tvaṃ tu rājase || 14 ||  
  
bhrāntā iti | tīrthadṛśaḥ śāstradṛṣṭayo yato bhrāntāstato bhinnāḥ   
yasmādbhinnatā nāma bhrānteraikyākhyāterheturbhavati na tu vastutaḥ bhaktānāṃ   
tattvamekamadvitīyaṃ vastutatvaṃ niṣpratidvandvitvāniccadghaṃ rājase dīpyase || 14   
||  
  
mānāvamānarāgādiniṣpākavimalaṃ manaḥ |  
yasyāsau bhaktimāṃllokastulyaśīlaḥ kathaṃ bhavet || 15 ||  
  
mānāvamāneti | yasya bhaktimato mānāvamānayoḥ rāgādīnāṃ   
  
p. 122)   
  
ca yo niṣpākaḥ niḥśeṣeṇa pacanaṃ dagdhavījakalpatāpādanaṃ tena hetunā manaḥ   
svāntaṃ vimalamakalaṅkam || 15 ||  
  
rāgaddveṣāndhakāro'pi yeṣāṃ bhaktitviṣā jitaḥ |  
teṣāṃ mahīyasāmagre katame jñānaśālinaḥ || 16 ||  
  
rāgeti | mahīyasāmiti īyasuno'yamāśayaḥ samavyāptikatvaṃ jñānināṃ   
bhaktānāṃ ca tatra bhaktānāṃ tu rāgadveṣāndhakārasya jayādviśeṣaḥ || 16 ||  
  
yasya bhaktisudhāsnānapanādividhisādhanaṃ |  
tasya prārabdhamadhyāntadaśāsuccaiḥsukhāsikā || 17 ||  
  
yasyeti | bhaktireva sudhā amṛtaṃ sā yasya snānapānādividheḥ   
śuddhatṛptyādiphalasya vyāpāragrāmasya sādhanaṃ   
prārabdhamadhyāntadaśāsu ādau madhye cānte cārthātsarvavyāpārāṇāmuccaiḥ   
sukhāsikā paramānandaviśrāntitvam || 17 ||  
  
kīrtyaścintāpadaṃ mṛgyaḥ pūjyo yena tvameva tat |  
bhavadbhaktimatāṃ ślāghyā lokayātrā bhavanmayī || 18 ||  
  
kīrtya iti | yeneti hetau uditi tasmāllokayātrā ca kīrtanādimatī ca || 18 ||  
  
muktisaṃjñā vipakvāyāḥ bhaktereva tvayi prabho |  
tasyāmādyadaśārūḍhā muktakalpā vayaṃ tataḥ || 19 ||  
  
muktiriti | vipakvāyāḥ paraṃparipūrṇāyā ādyadaśāruḍheti   
uttarottaraprakarṣasādhanāyodyuktā api prathamabhūmikāyāṃ labdhasthitayaḥ   
muktakalpā iti manāṅmātreṇa sampūrṇamuktayo na tu muktāḥ || 19 ||  
  
p. 123)   
  
duḥkhāgamo'pi bhūyānme tvadbhaktibharitātmanaḥ |  
tatparācī vibho mābhūdapi saukhyaparamparā || 20 ||  
  
duḥkhāgama iti | tvatparācī tvatparāṅmukhī || 20 ||  
  
tvaṃ bhaktyā prīyase bhaktiḥ prīte tvayi ca nātha yat |  
tadanyonyāśrayaṃ yuktaṃ yathā vettha tvameva tat || 21 ||  
  
tvamiti | yāvanna parameśvaraḥ prīyate na tāvadbhaktiḥ yāvacca samāveśamayī   
bhaktiḥ na tāvatparameśvaraḥ prīyate bhaktimataścidānandamayaṃ vapuḥ   
prakaṭayati tadetadanyonyāśrayaṃ yathā yena prakāreṇa yathā yuktaṃ bhavati   
tathā tvameva atidurghaṭakāriṇaḥ svātantryādubhayaṃ ghaṭayasi na tvatra   
puruṣayuktayaḥ prabhavanti || 21 ||  
  
sākāro vā nirākāro vāntarvā bahireva vā |  
bhaktimattātmanāṃ nātha sarvathā'si sudhāmayaḥ || 22 ||  
  
sākāra iti | bhaktyā mattaḥ prahṛṣṭa ātmā yeṣāṃ teṣāṃ sarvatra tvaṃ   
sudhāmayaḥ te hi sarvātmatvena paśyanti || 22 ||  
  
asminneva jagatyantarbhavadbhaktimataḥ prati |  
harṣaḥ prakāśanaphalamanyadeva jagatsthitam || 23 ||  
  
asminniti | sarvajanātighore tena āpātamātre yadyapi bhaktimatāṃ lokavadeva   
jagadbhāti tathā'pi mṛgyamānametadeṣāṃ prakāśānandaghanameva || 23 ||  
  
guhye bhaktiḥ pare bhaktirbhaktirviśvamaheśvare |  
tvayi śambho śive deva bhaktirnāma kimapyaho || 24 ||  
  
guhye iti | guhye rahasyarūpe pare pūrṇe asādhāraṇanāmodīraṇaṃ   
niratiśayatākhyāpanāya kimityasāmānyaṃ vastu || 24 ||  
  
p. 124)   
  
bhaktirbhaktiḥ pare bhaktirbhaktirnāma samutkaṭā |  
tāraṃ viraumi yattīvrā bhaktirme'stu paraṃ tvayi || 25 ||  
  
bhaktiriti | vīpsāyāmeva vaivaśyaṃ prathayati paraṃ tīvrā dhārārūḍhā samutkaṭā   
abhyāsādyanapekṣaṃ pradīptāgnijvālāvajjhaṭityullasantī yuktaṃ caitat || 25 ||  
  
yato'si sarvaśobhānāṃ prasavānirīśa yat |  
tvayi lagnamanarghaṃ syādratnaṃ vā yadi vā tṛṇam || 26 ||  
  
yato'sīti | asi tvaṃ yataḥ sarvāsā śobhānāṃ dīptānāñca prasavabhūḥ ato   
lokāpekṣayā yadratnamiti jātyutkṛṣṭaṃ tṛṇaṃ vetyanupādeyaṃ vā tattvīya   
cellagnaṃ samāveśena sambaddhaṃ tadanarghameva bhavati || 26 ||  
  
āvedakādācavedyādyeṣāṃ saṃvedanādhvani |  
bhavatā na viyogo'sti te jayanti bhavajjuṣaḥ || 27 ||  
  
āvedeti | saṃvedanādhvani saṃvinmaye vedyavedakakṣobheṣapi yeṣāṃ tvayā na   
viyogaḥ te bhavantaṃ prītyā sevamānā jayaṃti || 27 ||  
  
saṃsārasadaso bāhye kaiścittvaṃ parirabhyase |  
svāminparaistu tatraiva tāmyadbhistyaktayantraṇaiḥ || 28 ||  
  
saṃsāreti | saṃsārasadaso bāhye saṃsārasabhāmullaṅghya niyata eva pade   
kaiściditi dvādaśāntādipadasthaiḥ nimīlanasamādhiparairyogibhiḥ parirabhyase   
samāliṅgyase parairanubhāvato yuktitatvajñatayonmīlanasamādhānavidagdhaiḥ   
punastatraiva saṃsārasabhāmadhye eva tyaktayantraṇaiḥ   
parihṛtadhyānoccārakaraṇādyāyāsaiḥ tāmyadbhirgāḍhānurāgavivaśaiḥ   
gāḍhānurāgiṇāṃ hīdṛśyeva sthitiḥ || 28 ||  
  
p. 125)   
  
pānāśanaprasādhana-  
sambhuktasamastaviśvayā śivayā |  
pralayotsavasarabhasayā  
dṛḍhamupagūḍhaṃ śivaṃ vande || 29 ||  
  
pānāśaneti | śivayā dṛḍhamupagūḍhaṃ āśliṣṭaṃ śivaṃ cidbhairavaṃ vande   
naumi samāviśāmīti yāvat kīdṛśyā   
pānāśanaprasādhanasambhuktasamastaviśvayā pānena rakṣaṇena sthityā aśanena   
kavalīkārātmanā saṃhāreṇa prasādhanena prakarṣeṇa siddhisampadādinā sargeṇa   
ca samyk bhuktaṃ pālitamabhyavahṛtaṃ ca tathā samastaṃ samyak kṣiptaṃ   
viśvaṃ yayā turyarūpayā śreyaḥsvabhāvayā śivayā ata eva pralayotsavena   
saṃsṛṣṭisthitisaṃhārāṇāmapi saṃharaṇātmanā'bhyudayena sarabhasayā   
sātiśayaṃ sphārayantyā tathā pānena sārāharaṇena aśanena   
avaśiṣṭaśalkaprāyavastubhakṣaṇena prasādhanenaitadavaśiṣṭaṃ samastaṃ   
saṃskāraśeṣamapi viśvaṃ yathā ata eva viśvasya pralayotsave sarabhasayā   
satvarayā bāhyakrameṇāpi taknādeḥ pānena māṃsāderaśanena asthyādeḥ   
prasādhanena bhūṣaṇatākaraṇena sambhuktaṃ svopayogapātrīkṛtaṃ   
samyagastaṃ cātmanyeva kṣiptaṃ samastaṃ ca ṣaṭtriṃśattatvamayaṃ viśvaṃ   
yayā pralayotsave kalpitasaṃhartṛpadapralīnatākaraṇakrīḍāyāṃ sarabhasayā   
prodyuktayā anuraṇanaśaktyā'pi pānacarbaṇamaṇḍanaiḥ saṃbhuktaṃ   
sambhogyatāṃ nītaṃ samastaṃ vibhavarūpaṃ viśvaṃ yayā sundaryā sā layotsave   
ubhayānandasamāpattyātmani sarabhasāsatī śaktimantamāśliṣyantī bhavati || 29 ||  
  
parameśvaratā jayatyapūrvā  
tava viśveśa yadīśitavyaśūnyā |  
  
p. 126)   
  
aparā'pi tathaiva te yayedaṃ  
jagadābhāti yathā tathā na bhāti || 30 ||  
  
parameśvareti | he viśveśa tava apūrvā paramā prakṛṣṭā paramaśivarūpā   
īśvaratā jayati yadyasmādiyamīśitavyena bhinnena īśanīyena vastunā śūnyā   
svātmasātkṛtāśeṣaviśvatvāt aparā'pi paramaśivāpekṣayā sthūlā'pi   
sadāśiveśvararūpā tava sambandhi nīśvaratā tathaiveti apūrvā jayati ityarthaḥ   
yayedaṃ jagadyathetinīlasukhādidehādibhedena ābhāti tathā tenaiva prakāreṇa   
bhāsamānaṃ sat ahantāprakāśasamarasībhūtatvādevamātmanyasaṅkalpāḥ   
prakāśasyaiva santyamī jaḍāḥ prakāśa evāsti svātmanaḥ svaparātmabhiritisthityā   
bhātītyarthaḥ || 30 || iti śivam ||  
  
iti śrīmadutpaladevācāryaviracitastotrāvalau  
pāśānudbhedanāmani ṣoḍaśe stotre śrīkṣemarāja-  
viracitā vivṛtiḥ ||  
  
  
p. 127)   
  
oṃ tatsat | aho ko'pi jayatyeṣa svādupūjāmahotsavaḥ |  
yato'mṛtarasāsvādamaśrūṇyapi dadatyalam || 1 ||  
  
oṃ aho iti | eṣa ityanubhavasākṣikaḥ svādurānandamayaḥ ko'pīti samāveśātmā   
pūjotsavo jayati yataḥ pūjāmahotsavādasrūṇi bāṣpā api amṛtāsvādamalaṃ   
dadati ānandaprabhavāccamatkārameva puṣṇanti || 1 ||  
  
vyāpārāḥ siddhidāḥ sarve ye tvatpūjāpuraḥsarāḥ |  
bhaktānāṃ tvanmayā sarve svayaṃ siddhaya eva te || 2 ||  
  
vyāpārā iti | ye tvatpūjopakramavyāpārāste tāvatsiddhidāḥ | bhaktānāṃ tu   
sākṣāt eva siddhayaḥ tvanmayatvena prakāśamānatvāt || 2 ||  
  
sarvadā sarvabhāveṣu yugapatsarvarūpiṇam |  
tvāmarcayantyaviśrāntaṃ ye mamaite'dhidevatāḥ || 3 ||  
  
sarvadeti | yugapatsarvarūpiṇam akramakroḍīkṛtāśeṣanirbharaṃ tvāṃ   
sarvakālaṃ sarvatra ye aviśrāntaṃ kṛtvā arcayanti te mama   
adhiṣṭhātṛdevarūpāḥ || 3 ||  
  
dhyānāyāsatiraskārasiddhastvatsparśanotsavaḥ |  
pūjāvidhiriti khyāto bhaktānāṃ sa sadā'stu me || 4 ||  
  
dhyānāyāseti | dhyānamuccārakaraṇādīnapyupalakṣayati tena   
tenoccārakaraṇadhyānādyāyāsasya tiraskāreṇa apahastanena   
yastvatsparśanotsavaḥ siddho prayatnasiddhaḥ sa eva bhaktānāṃ pūjāvidhiriti   
khyātaḥ yathoktam nirvikalpe mahāvyomni sā pūjā hyādarāllayaḥ iti eṣa sa eva   
pūjāvidhirmama sadā'stu || 4 ||  
  
p. 128)   
  
bhaktānāṃ samatāsāraviṣuvatsamayaḥ sadā |  
tvadbhāvarasapīyūṣarasenaiṣāṃ tadarcanam || 5 ||  
  
bhaktānāmiti | viṣuvati pūjākartavyatvenāmnātā saiva viṣuvatsamayaḥ   
śivaikyaprathātmasamatāsārabhaktānāṃ sadaivāsti tathā tvadbhāvanārasa eva   
pīyūṣarasaḥ tena sadaiṣāmarcanamasti || 5 ||  
  
yasyānārambhaparyantau na ca kālakramaḥ prabho |  
pūjātmā'sau kriyā tasyāḥ kartārastvajjuṣaḥ param || 6 ||  
  
yasyānārambheti | na ca kālakrama iti madhye'pi kramavattā nāsti asau   
samāveśaviśrāntyātmā kriyā tasyāśca tvajjuṣaḥ tvatsamāveśatatvajñā eva   
paraṃ kartāro nānye || 6 ||  
  
brahmādīnāmapīśāste te ca saubhāgyabhāginaḥ |  
yeṣāṃ svapne'pi mohe'pi sthitastvatpūjanotsavaḥ || 7 ||  
  
brahmādīnāmiti |   
niḥsāmānyamaheśvarasamāveśaśālitvādbrahmādīnāmapīśvarā iti vastvevaitat   
na tvarthavādaḥ saubhāgya bhāgina iti ānandarasanirbharatvātsarvaspṛhaṇīyāḥ   
svapne'pi mohe'pīti na kevalaṃ jāgrati yāvatsvapnasuṣuptayoriti   
svarasoditastvatsparśanotsavastvatsamāveśābhyudayaḥ || 7 ||  
  
japatāṃ juhvatāṃ snātāṃ dhyāyatāṃ na ca kevalam |  
bhaktānāṃ bhavadabhyarcāmaho yāvadyadā tadā || 8 ||  
  
japatāmiti | japadhyānādipade tāvadīśvarapūjāparā bhavanti bhaktā punaḥ sadaiva   
tvatpūjanotsavāviṣṭāḥ || 8 ||  
  
bhavatpūjāsudhāsvādasambhogasukhinaḥ sadā |  
indrādīnāmathā brahmamukhyānāmasti kaḥ samaḥ || 9 ||  
  
p. 129)   
  
bhavatpūjeti | bhavatpūjaiva sudhāsvādasambhogastena yaḥ sukhī bhaktimān tasya   
brahmādīnāṃ madhyāt kaḥ samaḥ na kaścit atra yuktiruktaiva || 9 ||  
  
jagatkṣobhaikajanake bhavatpūjāmahotsave |  
yatprāpyaṃ prāpyate kiṃcidbhaktā eva vidanti tat || 10 ||  
  
jgaditi | jagataḥ ṣaṭtriṃśattatvamayasya sthūlasūkṣmāderdehasya taddvāreṇa   
viśvasya kṣobhaṃ vigalatsvarūpatayā vaivaśyameva janayati yo   
bhavatpūjāmahotsavaḥ tatra yatkiñcitparamānandātmakaṃ pūrṇaṃ svaṃ   
svarupaṃ prāpaṇārhaṃ prāpyate tadbhaktā eva vidanti || 10 ||  
  
tvaddhāmni cinmaye sthitvā ṣaṭtriṃśattatvakarmabhiḥ |  
kāyavākcittaceṣṭādyairarcaye tvāṃ sadā vibho || 11 ||  
  
tvaddhāmnīti | dhāma tejaḥ ṣaṭtriṃśattatvānāṃ karmāṇi   
kāyavākcittaceṣṭākhyāni tairitthaṃ pratyabhijñātavyāptikairahaṃ prabho   
tvāmarcaye dehādiṣaṭtriṃśattatvamayaṃ   
kaṭhinatvadravatvaprakāśamānatvādāgameṣu bahuṣu patipāditaṃ tathā   
triśiraḥśāstre sarvadevamayaḥ kāya ityupakramya pṛthivī kaṭhinatvena   
dravatve'mbhaḥ prakīrtitam ityādi triśiro bhairavaḥ sākṣādvyāpya viśvaṃ   
vyavasthitaḥ ityantamupadiṣṭam || 11 ||  
  
bhavatpūjāmayāsaṅgasambhogasukhino mama |  
prayātu kālaḥ sakalo'pyanantopīyadarthaye || 12 ||  
  
bhavaditi | bhavatpūjāmayo ya āsaṅgaḥ tena tatparatvena yaḥ sambhogastena   
sukhino nirvṛtasya me sakalo niravaśeṣaḥ ananto niravadhiḥ prayātviti iyadarthaye   
na tvanyat || 12 ||  
  
p. 130)   
  
bhavatpūjāmṛtarasā bhogalampaṭatā vibho |  
vivardhatāmanudinaṃ sadā ca phalatāṃ mama || 13 ||  
  
bhavatpūjeti | yāvadyāvadbhavatpūjāmṛtarasasambhogo mayā prāpyate   
tāvattāvadadhikamadhikaṃ tatra spṛhaṇīyālutāmeva vivardhatāṃ   
tadutkarṣasamāsādanaphalena ca sadā phalatu || 13 ||  
  
jagadvilayasañjātasudhaikarasanirbhare |  
tvadabdhau tvāṃ mahātmānamarcannāsīya sarvadā || 14 ||  
  
jagaditi | jagato viśvasya vilayena saṃhāreṇa jāto yaḥ sudhāmaya eva rasaḥ tena   
nirbhare paripūrṇe tvatsamudre tvāmeva mahātmanaṃ viśvavyāpakaṃ sadā arcan   
ahamāsīya stheyām || 14 ||  
  
aśeṣavāsanāgranthivicchedasaralaṃ sadā |  
mano nivedyate bhaktaiḥ svādupūjāvidhau tava || 15 ||  
  
aśeṣeti | tava pūjāvidhau bhaktaiḥ svādu camatkārasāraṃ sadā mano nivedyate   
tvayyevārpyate kīdṛk aśeṣā vāsanātmāno granthayo bandhāsteṣāṃ vicchedena   
vidalanena saralaṃ spaṣṭaṃ tyaktakusṛtikauṭilyam || 15 ||  
  
adhiṣṭhāyaiva viṣayānimāḥ karaṇavṛttayaḥ |  
bhaktānāṃ preṣayanti tvatpūjārthamamṛtāsavam || 16 ||  
  
adhiṣṭhāyaiveti | imāḥ karaṇavṛttayo'pi cakṣurādidevyaḥ viṣayān   
rūpādīnadhiṣṭhāyaiva ākramyaiva sṛṣṭirakṣādidevatodayakrameṇa bhaktānāṃ   
tvatpūjārthamantaramamṛtāsavaṃ preṣayanti || 16 ||  
  
bhaktānāṃ bhaktisaṃvegamahoṣmavivaśātmanām |  
ko'nyo nirvāṇahetuḥ syāttvatpūjāmṛtamajjanāt || 17 ||  
  
p. 131)   
  
bhaktānāmiti | bhaktisaṃvegamahoṣmā bhaktyudriktatejastena vivaśātmanāṃ   
prajvalitātmanāṃ tvatpūjāmṛtamajjanādanyo nirvāṇaheturna kaścit || 17 ||  
  
satataṃ tvatpadābhyarcāsudhāpānamahotsavaḥ |  
tvatprasādaikasamprāptirheturme nātha kalpyatām || 18 ||  
  
satatamiti | tvatpadārcā prāgvat sadaiva   
ānandavyāptipradatvātsudhāpānamahotsavaḥ kīdṛk tvatprasādasya   
cidānandātmakatvāt svarūpanairmalyasyekaḥ samprāptiheturyasya sa me satataṃ   
kalpatāṃ ghaṭatām || 18 ||  
  
anubhūyāsamīśāna pratikarma kṣaṇātkṣaṇam |  
bhavatpūjāmṛtāpānamahāsvādamahāmudam || 19 ||  
  
anubhūyeti | pratikarma prativyāpāre kṣaṇāt kṣaṇaṃ bhūyo bhūyaḥ   
bhavatpūjāmṛtāpānasya sambandhī madapradhāno harṣaprabalaḥ   
āsvādastadutthāṃ mahāmudaṃ paramānandamanubhūyāsam āmudaṃ mudaḥ   
paryante mahatī mut pūjāsvādasya ca || 19 ||  
  
dṛṣṭārtha eva bhaktānāṃ bhavatpūjāmahodyamaḥ |  
tadaiva yadasambhāvyaṃ sukhamāsvādayanti te || 20 ||  
  
dṛṣṭārtha iti | prāptavyasya prāptatvānnaiṣāmākāṅkṣā kvacidasti yatastato   
dṛṣṭārtha eva tvatpūjāyāṃ mahānudyamaḥ tathā hi tadaiva pūjāsamaya eva   
asambhāvyaṃ sukhaṃ paramānandaṃ te bhaktā āsvādayanti || 20 ||  
  
yāvanna labdhastvatpūjāsudhāsvādamahotsavaḥ |  
tāvannāsvādito manye lavo'pi sukhasampadaḥ || 21 ||  
  
p. 132)   
  
yāvaditi | lavo'pītyatredamākūtaṃ laukikasukhāni asukhānyeva kṛtrimatvāt   
yastvakṛtrimaḥ samāveśānandaḥ saiva pāramārthikī sukhasampat || 21 ||  
  
bhaktānāṃ viṣayānveṣābhāsāyāsādvinaiva sā |  
ayatnasiddhaṃ tvaddhāmasthitiḥ pūjāsu jāyate || 22 ||  
  
bhaktānāmiti | pūjāsu samāveśakāleṣu dhyānādiyatnaṃ vinā siddhaṃ   
prasphurantī tvaddhāmani sthitiḥ seti lokottarā bhaktānāṃ jāyate kathaṃ   
viṣayāṇāṃ kusumadhūpavilepanādīnāmanveṣābhāso mārgaṇapratītiḥ sa   
evāyāsastaṃ vinaiva tadviraheṇetyarthaḥ || 22 ||  
  
na prāpyamasti bhaktānāṃ nāpyeṣāmasti durlabham |  
kevalaṃ vicarantyete bhavatpūjāmadonmadāḥ || 23 ||  
  
neti | pūrṇaśivātmakasvasvarūpalābhādbhaktānāṃ prāpaṇīyaṃ durlabhaṃ vā na   
kiṃcidasti bhaktyāsavakṣībāśca kevalamaprayojanameva vicaranti || 23 ||  
  
aho bhaktibharodāracetasāṃ varadatvayi |  
ślāghyaḥ pūjāvidhiḥ ko'pi yo na yāñcākalaṃkitaḥ || 24 ||  
  
aho iti | udāracetastvaṃ tvata eṣāmeva ye varadamapi tvāṃ na kiṃcana yācante   
ko'pītyalaukikaḥ || 24 ||  
  
kā na śobhā na ko hlādaḥ kā samṛddhirnavāparā |  
kovānamokṣaḥ ko'pyeṣa mahādevo yadarcyate || 25 ||  
  
kā iti | ko'pīti cidātmā maheśvaro yadarcyate sā śobhādīptiḥ kā na sarvetyarthaḥ   
evamanyat ko vā na mokṣa iti   
sāṃkhyavaiṣṇavaśāktanākulapāśupātādimokṣātiśāyinaḥ paramānandasārasya   
viśvaparipūrṇatāmayasya mokṣasya lābhāt || 25 ||  
  
p. 133)   
  
antarullasadacchācchabhaktipīyūṣapoṣitam |  
bhavatpūjopayogāya śarīramidamastu me || 26 ||  
  
antariti | antaḥ saṃvitpade ullasatā acchācchena viśvapratibimbakṣameṇa   
bhaktipīyūṣeṇa samāveśāmṛtena poṣitaṃ pāradena tāmramiva   
kālikākṣapaṇena didīpyamānakalyāṇamayīkṛtaṃ idaṃ mama śarīraṃ   
bhavatpūjopayogāyāstu samāveśarasaṃ siddhamapi tvayyeva cidānandaghane   
praviśya vilīyatām || 26 ||  
  
tvatpādapūjāsambhogaparatantraḥ sadā vibho |  
bhūyāsaṃ jagadīśāna ekaḥ svacchandaceṣṭitaḥ || 27 ||  
  
tvaditi | jagatāṃ kālāgnyādisadāśivāntānāmīśaḥ svāmī svatantro'haṃ   
tvatpādapūjāhlādaparatantraḥ syām etadeva hi tadasādhāraṇaṃ jagadaiśvaryaṃ   
svātantryaṃ ca ye tvatpādasamāveśavaivaśyam anyapādaṃ pārataṃtrye'pi   
niḥsāmānyamaiśvaryaṃ svātantryaṃ cetyadbhutarasadhvaniḥ || 27 ||  
  
tvaddhyānadarśanasparśatṛṣi keṣāmapi prabho   
jāyate śītalasvādu bhavatpūjāmahāsaraḥ || 28 ||  
  
tvaddhyāneti | parameśvaraṃ cidānandaghanamapi paśyeyamapi spṛśeyamiti   
yattvaddhyāne darśanasparśanatṛṭ tasyāṃ satyāṃ keṣāmapīti   
sākṣāttvadanugṛhītānāṃ śītalasvādu bhavatpūjāmahāsaro jāyate   
santāpahārisacamatkāratvadarcā paripūrṇaḥ samudro nava evotpadyata ityarthaḥ ||   
28 ||  
  
yathā tvameva jagataḥ pūjāsambhogabhājanam |  
tathaiva bhaktimāneva pūjāsambhogabhājanam || 29 ||  
  
p. 134)   
  
yatheti | jagato viśvasya madhyāttvameva vyākhyātarūpasya pūjāsambhogasya   
bhājanamāśrayo yathā he īśa svāmin tathā bhaktimāneva samāveśaśālyeva   
tādṛśaḥ pūjāsambhogasya bhājanaṃ nivartaka ityarthaḥ || 29 ||  
  
ko'pyasau jayati svāminbhavatpūjāmahotsavaḥ |  
ṣaṭtriṃśato'pi tattvānāṃ kṣobho yatrollasatyalam || 30 ||  
  
ko'pīti | nītisamāveśaśālī hyasāviti svāminnitīritaḥ ṣaṭtriṃśato'pīti   
dehāśrayāṇāṃ taddvāreṇa tadbāhyānāṃ tatvānāṃ kṣobha iti   
saṃvidagniploṣavaiṣamyam || 30 ||  
  
namastebhyo vibho yeṣāṃ bhaktipīyūṣavāriṇā |  
pūjyānyeva bhavanti tvatpūjopakaraṇānyapi || 31 ||  
  
namastebhya iti | tvatpūjārthamupakaraṇāni kusumādīni yeṣāṃ   
bhaktipīyūṣavāriṇā samāveśāmṛtarasena pūjyāni bhavanti tvadāplavanena   
śivatādivyakteḥ pūjārhāṇi jāyante tebhyo namaḥ || 31 ||  
  
pūjārambhe vibho dhyātvā mantrādheyāṃtvadātmatām |  
svātmanyeva pare bhaktā mānti harṣeṇa na kvacit || 32 ||  
  
pūjeti | mantreṇa mananatrāṇadharmeṇa cinmāhātmyaprakarṣakeṇa ādhātavyāṃ   
śivo bhūtveti sthityā sampādyāṃ tvadātmatāṃ pūjārambhe dhyātvā cintayitvā   
mantroccicārayiṣātmakapūjāpravivṛtsāyāmevāyamevodayastasyeti nītyā   
bhaktiprakarṣācchivībhūya bhaktāḥ svātmanyeva pare pūrṇarūpeṇa na mānti na   
vartante || 32 ||  
  
rājyalābhādivotphullaiḥ kaiścitpūjāmahotsave |  
sudhāsavena sakalā jagatī saṃvibhajyate || 33 ||  
  
p. 135)   
  
rājyeti | utphullairiti mahāvikāsayuktyā śrībhairavīyamudrānupraviṣṭaiḥ   
sudhāsavenāmṛtapānena jagatī samastā vedyavedakabhūḥ saṃvibhajyate   
paripūryate svānandamayīkriyate rājyalābhotphullaiścotsave sarvā bhūḥ āsavena   
saṃvibhajyate iti spaṣṭam || 33 ||  
  
pūjāmṛtāpānamayo yeṣāṃ bhogaḥ pratikṣaṇam |  
kiṃ devā uta muktāste kiṃ vā kepyeva te janāḥ || 34 ||  
  
pūjeti | bhogaścamatkāraḥ pratikṣaṇamitravicchedena kepyeveti stotraśatairapi   
stotumaśakyāḥ || 34 ||  
  
pūjopakaraṇībhūtaviśvāveśena gauravam |  
aho kimapi bhaktānāṃ kimapyeva ca lāghavam || 35 ||  
  
pūjeti pūjāyāṃ yadupakaraṇībhūtaṃ parikarībhūtaṃ viśvaṃ   
ṣaṭtriṃśattattvarūpaṃ śarīraṃ bāhyaṃ ca tasya ya   
āveśaścidbhūmāvanupraveśastena ata aho āścaryaṃ kimapyasāmānyaṃ   
bhaktānāṃ gauravaṃ prabhāvitatvam lāghavaṃ ca   
prayatnenaivāśeṣasvīkāritvamatha ca māyīyabhedabhāranivṛttiḥ gaurave ca   
kathaṃ lāghavamiti virodhacchāyā || 35 ||  
  
pūjāmayākṣavikṣepakṣobhādevāmṛtodgamaḥ |  
bhaktānāṃ kṣīrajaladhikṣobhādeva divaukasām || 36 ||  
  
pūjāmayeti | pūjāmkayāni viśvasya cidbhūmiviśrāntidāyīni   
devatācakrodayamayāni akṣāṇi indriyāṇi teṣāṃ vikṣepaḥ   
svaviṣayagrahaṇaparatvaṃ sa eva kṣobho vyākulatā tata   
evālpabodhāpeks'yā'bhimatādapi bhaktānāmamṛtasya mahānandasyodgama   
ullāso grāhyagrāhakaviplave'pi bhaktānāṃ cidānandābhivyaktireve-  
  
p. 136)   
  
tyarthaḥ taduktam grāhyapravṛttāvapi tatsvabhāva iti yathā devānāṃ   
kṣīrasamudrakṣobhādamṛtasya sudhāyā ullāsaḥ atrāpi pūjāsavasya pūjyasya   
nāgarājātmanaḥ akṣasya netrasya yo vikṣepaḥ ākars.āpakarṣakramaḥ sa eva kṣobha   
iti || 36 ||  
  
pūjāṃ kecana manyante dhenuṃ kāmadughāmiva |  
sudhādhārādhikarasāṃ dhayantyantarmukhāḥ pare || 37 ||  
  
pūjāmiti | yathā kāmadhenurabhīṣṭaṃ pūrayati tathā kecitphalakāṅkṣiṇaḥ   
pūjāṃ manyante niścinvanti pare kecideva sudhādhārādhikaḥ   
amṛtadhārātiśāyī rasaḥ prasaro yasyāstāṃ pūjāmeva   
kāmadhenumantarmukhāḥ santo dhayanti pivanti sadya eva camatkurvantītyarthaḥ ||   
37 ||  
  
bhaktānāmakṣavikṣepo'pyeṣa saṃsārasaṃmataḥ |  
upanīya kimapyantaḥ puṣṇātyarcāmahotsavam || 38 ||  
  
bhaktānāmiti | akṣavikṣepaḥ indriyaprasaro loke saṃsāratvena saṃmataḥ   
kimapītyalaukikamānandarūpam upanīya prāpayya bhaktānāṃ karaṇe   
śrīcakraprasarasamāviṣṭānām arcāmahotsavaṃ pūrṇasvarūpabiśrāntiṃ puṣṇāti   
tathā ca mamaiva   
prajñāmandaramaktitāsamamahābhedodadherudgatānyakṣakṣepavivartanābhi-  
भूतीरनादृत्य ये पायं पायमलं पिवन्ति जगति श्लाघ्यास्त एवामरा इति ॥ ३८   
॥  
  
भक्तिक्षोभवशादीश स्वात्मभूतेऽर्चनं त्वयि ।  
चित्रं दैन्याय नो यावद्दीनतायाः परं फलम् ॥ ३९ ॥  
  
भक्तीति । त्वयि स्वात्मभूते यद्भक्तिक्षोभसमावेशवैवश्यादर्चनं   
तच्चित्रमाश्चर्यं दैन्याय न भवति न काञ्चिद्दिनतां फलति   
  
प्। १३७)   
  
अन्येषां ह्येतदाकाङ्क्षाप्रधानमेवं न केवलमेवं यावत्प्रत्युत दीनतया   
लौकिक्याः स्पृहायाः परं पार्यन्तिकमानन्दरूपं विभवादिफलस्यापि   
फलभूतं परं च पूर्णं फलम् ॥ ३९ ॥  
  
उपचारपदं पूजा केषाञ्चित्त्वत्पदाप्तये ।  
भक्तानां भवदैकात्म्यनिर्वृतिप्रसरस्तु सः ॥ ४० ॥  
  
उपचारेति । केषाञ्चिदिति भेदनिष्ठानां त्वत्पदाप्तये त्वदीयं पदं   
प्राप्तमुपचारपदं क्रियाभूराराधनोपायमात्रमेव भक्तानां तु   
भवदैकात्म्यरूपाया निर्वृतेः स प्रसरो विकासः स इति विधेयापेक्षं   
पुंलिङ्गम् ॥ ४० ॥  
  
अप्यसम्बद्धरूपाऽर्चा भक्त्युन्मादनिरर्गलैः ।  
वितन्यमाना लभते प्रतिष्ठां त्वयि कामपि ॥ ४१ ॥  
  
अपीति । पूजायां मनागपीति कर्तव्यताऽन्यथाभावे प्रत्यवायः यः   
प्रक्रियाशास्त्रे युक्तः आश्चर्यं पुनरिदं भक्त्युन्मादेन   
समावेशवैवश्येन निरर्गलैः विस्मृतेतिकर्तव्यतानियमैरसम्बद्धरूपापि   
असमञ्जसाऽपि अर्चा वितन्यमाना प्रसार्यमाणा कामपीति क्रियानिष्ठैः   
सम्भावयितुमप्यशक्यामसामान्यां प्रतिष्ठां   
सम्यगाभिमुख्येनावस्थितिं त्वयि लभते इत्यद्भुतध्वनिः ॥ ४१ ॥  
  
स्वादुभक्तिरसास्वादस्तब्धीभूतमनश्च्युताम् ।  
शम्भो त्वमेव ललितः पूजानां किल भाजनम् ॥ ४२ ॥  
  
स्वाद्विति । स्वादुश्चमत्कारसारो यो भक्तिरसस्तस्यास्वादनेन स्तब्धीभूतं   
चलितचाञ्चल्यं यन्मनस्ततश्च्युत् च्यवनं प्रसरो यासां पूजानां   
विश्वार्पणक्रियाणां तासां ललितो हृद्युचितस्त्वमेव चिदात्मा शम्भो   
श्रेयोनिधे भाजनमाश्रयः   
  
प्। १३८)   
  
किलेति युक्तौ एतदेव युज्यत इत्यर्थः अन्यस्य   
ब्रह्मादेर्भेदमयत्वेनेदृगर्चापात्रत्वाभावात् पूजानामिति बहुवचनं   
विचित्रविश्रान्तिसारताप्रथनाय ॥ ४२ ॥  
  
परिपूर्णानि शुद्धानि भक्तिमन्ति स्थिराणि च ।  
भवत्पूजाविधौ नाथ साधनानि भवन्तु मे ॥ ४३ ॥  
  
परिपूर्णानीति । भवतश्चिन्नाथस्य पूजाविधौ अवश्यकार्यायामर्चायां मम   
साधनानि चक्षुरादीनि अत एव चिन्मरीचिमयत्वाच्छुद्धानि भक्तिमन्ति   
विश्वार्पणेन त्वत्सेवापराणि कदाचिदपि पाशववासनाऽस्पृष्टत्वात् स्थिराणि   
नित्यमीदॄंश्येव भवन्तु ॥ ४३ ॥  
  
अशेषपूजासत्कोशे त्वत्पूजाकर्मणि प्रभो ।  
अहो करणवृन्दस्य काऽपि लक्ष्मीर्विजृम्भते ॥ ४४ ॥  
  
अशेषेति । इमामेव दशां विमृशन्नाह   
शक्तीनामुल्लासप्रसरादिप्रभवशीलप्रभो अशेषाणां पूजानां विचित्राणां   
सत्कोशे शोभनगञ्जरूपे त्वत्पूजाकर्मणि   
पूर्णचिदानन्दघनश्रीमन्नाथभैरवस्वरूपविश्रान्तौ करणवृन्दस्य   
रश्मिचक्रस्य अहो काऽपि स्वसंवित्साक्षिका लक्ष्मीः दीप्तिर्विजृम्भते स्फुरतीति   
महार्थपरिपूर्णस्यास्य सारोपदेशवर्षीणि इमानि सूक्तान्युल्लसन्ति ॥ ४४ ॥  
  
एषा पेशलिमा नाथ तवैव किल दृश्यते ।  
विश्वेवरोऽपि भृत्यैर्यदर्च्यसे यश्च लभ्यसे ॥ ४५ ॥  
  
एषा इति । तान्येवाह पेशलिमा सरलता तवैवेति चिद्घनत्वेन सर्वेषामात्मनो   
विश्वेश्वरत्वेऽपि सदाशिवादीनामपि स्वामी अर्च्यसे समाविश्यसे लभ्यसे   
निरर्गलमात्मीक्रियसे ॥ ४५ ॥  
  
सदा मूर्तादमूर्ताद्वा भावाद्यद्वाप्यभावतः ।  
उत्थेयान्मे प्रशस्तस्य भवत्पूजामहोत्सवः ॥ ४६ ॥  
  
प्। १३९)   
  
सदेति । मूर्तो भावो घटादिः अमूर्तः सुखादिः मूर्तो भावो घटस्य कपालानि   
अभावो विकल्पकल्पितप्रसज्यप्रतिषेधात्मा तत उत्थेयादिति समस्तं   
भावाभावपदमधरीकृत्य उन्मज्ज्यामित्यर्थः   
भवत्पूजामहोत्सवस्त्वद्विश्रान्त्युदयः भावादित्यादिका ल्यब्लोपे पञ्चमी ॥ ४६   
॥  
  
कामक्रोधाभिमानैस्त्वामुपहारीकृतैः सदा ।  
येऽर्चयन्ति नमस्तेभ्यस्तेषां तुष्टोऽसि तत्त्वतः ॥ ४७ ॥  
  
कामक्रोधेति । सर्वचित्तवृत्तीनां कामादिभिः   
स्वीकारात्तेषामेवोपादानमुपहारीकृतैर्विचार्य त्वय्येवार्पितैः तत्वतस्तुष्टोऽसि   
हर्षामर्षभयक्रोधैर्मुक्तो यः स च मे प्रियः इत्यभिधानात् ननु च   
श्रीमन्महार्थसारोक्तिमये स्वकृतस्तोत्रेऽयं श्लोको दद्रुस्थानीयः सत्यम्   
अशेषवासनाग्रन्थीत्यादिकस्यापि स्मर्तव्यं लोकवद्भवत्तमे निजनिजेषु   
अस्मिन्नेव जगति आवेदकत्पानाशनसमुल्लास न क्वापि गत्वेऽत्यादयस्त्वनुगुणा   
अप्यत्र श्लोका न सन्ति उदयमसमञ्जसशय्याप्रस्तारिणः विश्वावर्तस्यैव   
प्रसादः एवमन्येष्वपि स्तोत्रेष्वेवम्प्रायं बहुरचितमस्ति न   
त्वस्माभिर्नोद्घाटितमित्यलम् सूक्तान्येवानुसरामः ॥ ४७ ॥  
  
जयत्येष भवद्भक्तिभाजां पूजाविधिः परः ।  
यस्तृणैः क्रियमाणोऽपि रत्नैरेवोपकल्पते ॥ ४८ ॥  
  
जयतीति । अपिर्भिन्नक्रमस्तेन तृणैरपि क्रियमाणः यो रत्नैरेवोपकल्पते   
पूर्णविश्रान्तिप्रदो भवति स भगवद्भक्तिभाजां त्वत्समावेशेन शालिनां   
परः पूर्णः पूजाधिर्जयतीति शिवम् ॥ ४८ ॥  
  
इति श्रीमदीश्वरप्रत्यभिज्ञाकारोत्पलदेवाचार्यविरचितसप्तदशस्तोत्रे   
परमेश्वरस्तोत्रावलौ दिव्यक्रीडाबहुमाननामनि  
श्रीक्षेमराजविरचिता विवृतिः ॥ १७ ॥  
  
  
प्। १४०)   
  
ॐ तत्सत् । जगतोन्तरतो भवन्तमाप्त्वा  
पुनरेतद्भवतोन्तराल्लभन्ते ।  
जगदीश तवैव भक्तिभाजो  
न हि तेषामिह दूरतोऽस्ति किञ्चित् ॥ १ ॥  
  
ॐ जगत इति । हे जगदीश ये तवैव चिद्रूपस्य स्वात्मनो भक्तिभाजस्ते जगतो   
विश्वस्यान्तरतो मध्यात् भवन्तमाप्त्वा प्रकाशमानव्यवहारपदादेव   
प्रकाशरूपं त्वां लब्ध्वा पुनरस्य ते जगद्भवतश्चिद्रूपस्यान्तरतो   
मध्याल्लभन्ते यस्मात्तेषां भक्तिभाजां सम्यक्   
प्रत्यभिज्ञातविश्वात्मकत्वत्स्वरूपाणामिह जगति दूरे न किञ्चिदिति सर्वस्य   
स्वाङ्गकल्पत्वेन स्फुरणात् तदुक्तम् यो मां पश्यति सर्वत्र सर्वं च मयि   
पश्यति । इत्यादि गीतासु ॥ १ ॥  
  
क्वचिदेव भवान्क्वचिद्भवानी  
सकलार्थक्रमगर्भिणी प्रधाना ।  
परमार्थपदे तु नैव देव्या  
भवतो नापि जगत्त्रयस्य भेदः ॥ २ ॥  
  
क्वचिदिति । मुक्तौ क्वचिदिति तदुपायतायां भोगे च भवानी परा शक्तिः सकलः   
कालादिक्षित्यन्तः अर्थक्रमः प्रमेयराशिर्गर्भेऽन्तः   
शिम्बिकाबीजवत्संस्पृष्टौ यस्याः परमार्थपदे गलितकल्पनायां   
तात्विक्यां दृष्टौ पुनः जगत्त्रयस्यापि भवातिभवाभयात्मनः त्वत्तो भेदो   
नास्ति किं पुनः शक्तेः ॥ २ ॥  
  
नो जानते सुभगमप्यवलेवपन्तो  
लोकाः प्रयत्नसुभगा निखिला हि भावाः ।  
  
प्। १४१)   
  
चेतः पुनर्यदिदमुद्यतमप्यवैति  
नैवात्मरूपमिह हा तदहो हतोऽस्मि ॥ ३ ॥  
  
नो जानत इति । लोकास्तावदवलेपवन्तः सन्तः सुभगमपि चिदात्मकं रूपं   
भावानां न जानन्ति यतः प्रयत्नने सर्वथा निश्चयेन सुभगा उत्कृष्टा एव   
निखिलाः सर्वे भावाः प्रकाशमानत्वेन चिन्मयत्वात्पुनरास्तां   
भावस्वरूपज्ञानं आश्चर्यमात्मनोऽपि रूपमुद्यतमपि चेतो यत्रैवावैति   
समावेशधारारुरुक्षारणकाक्रान्तमपि यश्चिदैकात्म्यं न लभते तत्   
हतोऽस्मि इति जगति समावेशप्रकर्षमलभमानस्य ताम्यत इयमुक्तिः ॥ ३ ॥  
  
भवन्मयस्वात्मनिवासलब्ध-  
सम्पद्भराभ्यर्चितयुष्मदङ्घ्रिः ।  
न भोजनाच्छादनमप्यजस्त्र-  
मपेक्षते यस्तमहं नमामि ॥ ४ ॥  
  
भवन्निति । भवान् चिद्रूपः प्रकृतं रूपं यस्य तथाभूते स्वात्मनि   
निवासेन विश्रान्त्या लब्धेन सम्पद्भरेण परमानन्दभूतिप्रसरेणाभ्यर्चितौ   
गाढमभेदेनावष्टब्धौ युष्मदङ्घ्रो येन तथा भूतोऽजस्त्रं यो   
भोजनाच्छादनमपि नापेक्स्ऽते अश्नन्यद्वातद्वेति स्थित्या व्यवहारानपेक्षः   
पूजापर एव तमहं नौमि ॥ ४ ॥  
  
सदा भवद्देहनिवासस्वस्थो-  
प्यन्तः परं दह्यत एष लोकः ।  
तवेच्छया तत्कुरु मे यथाऽत्र  
त्वदर्चनानन्दमयो भवेयम् ॥ ५ ॥  
  
सदेति । सदा भवदीये देहे उपचिते स्वरूपेति वसनेन वस्तुतः स्वस्थः   
आनन्दमयोप्येष लोकः तवेच्छया भेदप्रवाहरूपया  
  
प्। १४२)   
  
त्वन्मय्या शक्त्या अतः परमतिशयेन दह्यते तद्दुःखैरायास्यत यत एवं   
यस्मात्तवेच्छयाऽनुजिघृक्षयाऽत्र कल्पिते विषये त्वं मे भक्तस्य तदिति तथा   
कुरु यथाऽहं त्वदर्चनानन्दमयः स्याम् ॥ ५ ॥  
  
स्वरसोदितयुष्मदङ्घ्रिपद्म-  
द्वयपूजामृतपानमुक्तचित्तः ।  
सकलार्थचयेष्वहं भवेयं  
सुखसंस्पर्शनमात्रलोकयात्रः ॥ ६ ॥  
  
स्वरसेति । स्वरसेनाप्रयत्नमेवोदिता या युष्मदङ्घ्रिपूजा   
त्वत्समावेशसम्पत्सैवामृतपानं तत्र सक्तचित्तो विश्रान्तिमानसः सकलेषु   
हेयोपादेयाद्यभिमतेषु अर्थचयेषु व्यवहारेषु अहं   
सुखस्पर्शनमात्रलोकयात्रो भवेयं स्वानन्दोल्लाससारजगद्व्यवहारः स्याम्   
॥ ६ ॥  
  
सकलव्यवहारगोचरे  
स्फुटमन्तः स्फुरति त्वयि प्रभो ।  
उपयान्त्यपयान्ति चानिशम्   
मम वस्तूनि विभान्तु सर्वदा ॥ ७ ॥  
  
सकलेति । सर्वदा सदाऽनिशं निर्विरामं व्यवहारविषयस्यान्तर्मम त्वयि   
चिद्रूपे स्फुटं स्फुरति सति सर्वाणि वस्तूनि उपयान्त्यपयान्ति च सृज्यमाणानि   
संह्रियमाणानि च स्फुरन्तु त्वदाविष्टोऽहं सदा   
भावसर्गसंहारकृत्स्यामित्यर्थः उपयान्त्यपयान्ति चेति पाठे आगच्छन्तोऽपि   
दर्पणप्रतिबिम्बवद्विलीयमाना एव न त्ववस्थितिं मनागपि भजमाना भान्तु   
इति व्याख्येयं च एवार्थे उद्यन्तो विनश्यन्तश्च लोकवद्यथा भान्ति तथा   
भान्त्विति वा योज्यम् ॥ ७ ॥  
  
प्। १४३)   
  
सततमेव तवैव पुरेऽथवाऽ-  
प्यरहितो विचरेयमहं त्वया ।  
क्षणलवोप्यथ मा स भवेत् स्म मे   
न विजये ननु यत्र भवन्मयः ॥ ८ ॥  
  
सततमिति । तवैव सम्बन्धिनि पुरे पूरके शान्ते पदे विचरेयं   
शाक्तसमावेशशाली स्याम् अथवा त्वया विरहित इति शाम्भवसमावेशमयः   
अथवा भवन्मय इति त्वद्रूपो विमुक्तस्वभावो यत्र न विजये न सर्वोत्कर्षेण   
वर्ते स क्षणलवोऽपि मे मा भूदित्युत्तरोत्तरसातिशयदशाशंसापरमेतत् ननु   
वितर्के ॥ ८ ॥  
  
भवदङ्गपरिस्रवत्सुशीता-  
मृतपूरैर्भरिते समन्ततोऽपि ।  
भवदर्चनसम्पदेह भक्ता-  
स्तव संसारसरोन्तरे चरन्ति ॥ ९ ॥  
  
भवदिति । तव भक्ताः भवदर्चनसम्पदा त्वद्विश्रान्तिसम्पदोपलक्षिता इह   
संसारसरसो भवसमुद्रस्यान्तरे मध्ये चरन्ति व्यवहरन्ति कीदृशि   
भवदीयात्परशक्तिरूपादङ्गात्परितः समन्तात्स्रवद्भिः सुष्टु शीतलैः   
दुःखानलतापोपशान्तिदैरमृतपूरैरानन्दोल्लासैः समन्ताद्भरिते पूरिते इति   
यावत् ॥ ९ ॥  
  
महामन्त्रतरुच्छायाशीतले त्वन्महावने ।  
निजात्मनि सदा नाथ वसेयं तव पूजकः ॥ १० ॥  
  
महामन्त्रेति । महामन्त्रः परवाग्रूपः शुद्धाऽहंविमर्श एव   
शक्तिशाखाशतैः प्रसृतत्वात्तरुस्तस्य छायया कान्त्या शीतले   
  
प्। १४४)   
  
भेदसन्तापहारिणि त्वन्महावने त्वमेव चिदानन्दात्मा महावनं विपुलं   
विश्रान्तिस्थानं तत्र निजात्मनि स्वस्वभावे नाथ सदा तव पूजकः त्वदर्चापरो   
वसेयं स्थितिं बध्नीयाम् ॥ १० ॥  
  
प्रतिवस्तु समस्तजीवतः  
प्रतिभासि प्रतिभामयो यथा ।  
मम नाथ तथा पुरः प्रथां  
व्रज नेत्रत्रयशूलशोभितः ॥ ११ ॥  
  
प्रतिवस्त्विति । प्रतिवस्तु प्रतिभावं समस्तजीवतः सर्वेषां जीवानामसि त्वं   
यथा प्रतिभामयः संविद्रूपः नीलादिग्रहणान्यथानुपपत्या प्रतिभासि   
अप्रत्यभिज्ञातोऽपि वस्तुतः स्फुरसि तथा मम दासस्य नाथ पुरोऽग्रे सर्वत्र   
नेत्रत्रयेण शूलेन च शोभितः निरतिशयासाधारणाभिज्ञानेन सम्यक्   
प्रत्य्भिज्ञातः सन् प्रथां व्रज प्रकटीभव समावेशेन स्फुरेत्यर्थः   
नेत्रत्रयशूले असाधारणाभिज्ञानोपलक्षणपरे न पुनरत्राकारे भरः   
समस्तजीवत इति योगे शम् ॥ ११ ॥  
  
अभिमानचरूपहारतो  
समताभक्तिभरेण कल्पितात् ।  
परितोषगतः कदा भवा-  
न्मम सर्वत्र भवेद्दृशः पदम् ॥ १२ ॥  
  
अभिमानेति । अभिमानोऽहङ्कार एव चरुः स्थालीपाकस्तस्योपहारो   
भगवत्यर्पणं पराहम्भावग्रहणं ततः कीदृशान्मम महेश्वरः   
स्वामी अस्तीत्येवं समताप्रधानः यो भक्तिरसः सेवाप्रसरस्तेन   
कल्पितात्सम्पादितात्परितोषं गतः प्रसन्नः सन् भवा-  
  
प्। १४५)   
  
न्कदा सर्वत्र मम दृशो दर्शनस्य पदं विश्रान्तिभूर्भवेत् गलिते   
देहाद्यभिमाने त्वन्मयमेव विश्वं साक्षात्कुर्यामित्यर्थः ॥ १२ ॥  
  
निवसन्परमामृताब्धिमध्ये  
भवदर्चाविधिमात्रमग्नचित्तः ।  
सकलं जनवृत्तमाचरेयं  
रसयन्सर्वत एव किञ्चनापि ॥ १३ ॥  
  
निवसन्निति । अहं भवदर्चनविधिमात्रे मग्नचित्तः आसक्तः सन्   
परमामृताब्धिमध्ये चिदानन्दसमुद्रस्यान्तर्वसन् सकलं जनवृत्तं   
लोकचेष्टितमाचरेयं कीदृक् सर्वतः सर्वस्यैव मध्यात् किञ्चनापि   
अलौकिकमानन्दस्वरूपमभीष्टं रसयन् ॥ १३ ॥  
  
भवदीयमिहास्तु वस्तुतत्वं  
विवरीतुं क इवात्र पात्रमर्थे ।  
इदमेव हि नामरूपचेष्टा-  
द्यसमन्ते हरते हरोऽसि यस्मात् ॥ १४ ॥  
  
भवदीयमिति । इह जगति यावत्किञ्चिद्वस्तु तत्सर्वं भवदीयं   
त्वद्विभूतिरूपमिति एतदोमित्येवास्तु अत्रार्थतत्वं विवरीतुं क इव भक्तिमान्   
पात्रं न कश्चित् यतो यावद्वयं एतद्विचारयितुं प्रक्रमामहे   
तावद्यदुपक्रमविचारः तत्त्वदीयमिदमेवासामान्यमनुभवसिद्धं   
नामरूपचेष्टादि महेश्वर इत्यादि नामचिद्घनं रूपं   
सर्वसृष्टिसंहारकारिणी चेष्टादिग्रहणात्सर्वज्ञता   
स्वतन्त्रादिरूपस्तत्प्रथममेव स्फुरत् तद्धरते समावेशवैकल्यापादनेन   
विस्मृतव्यापारानस्मान्सम्पादयति युक्तं चैतत् यतस्त्वं हरतीति हर   
इत्यन्वर्थनाम्ना ॥ १४ ॥  
  
प्। १४६)   
  
शान्तये न सुखलिप्सुता मना-  
ग्भक्तिसम्भृतमदेषु तैः प्रभो ।  
मोक्षमार्गणफलाऽपि नार्थना  
स्मर्यते हृदयहारिणः पुरः ॥ १५ ॥  
  
शान्तय इति । भक्त्या सम्भृतो मदो यत्र तेषु त्वद्दासेषु विषये शान्तये   
दुःखनिवृत्तये या सुखलिप्सुता भोगस्पृहा सा मनागपि नास्ति   
भक्तिसम्भृतमदत्वादेव तैश्च पुरः प्रभो इति साक्षात्कृतस्याग्रे   
मोक्षमार्गणफलाप्यर्थना न स्मर्यते कीदृशप्रभोः हृदयहारिणः   
मायाप्रमातृणां शमयतः अत एव येषां हृदयमेव हृतं ते   
कथमन्यत्स्मरेयुरित्येषां समावेशपरतैवोक्ता ॥ १५ ॥  
  
जागरेतरदशाथवा परा  
याऽपि काचन मनागवस्थितेः ।  
भक्तिभाजनजनस्य साऽखिला  
त्वत्सनाथमनसो महोत्सवः ॥ १६ ॥  
  
जागरेति । अवस्थितेर्जगद्व्यवस्थायाः सम्बन्धिनी या काचित्   
जागरस्वप्नसुषुप्तदशा मनागिति सङ्कुचिताऽपि सा सर्वा   
भक्तिमतस्त्वत्सनाथमनसः त्वदधिष्ठितचित्तस्य महोत्सवो महाभ्युदयः   
त्वत्सनाथत्वादेव ॥ १६ ॥  
  
आमनोऽक्षवलयस्य वृत्तय-  
स्सर्वतः शिथिलवृत्तयोऽपि ताः ।  
त्वामवाप्य दृढदीर्घसंविदो  
नाथ भक्तिधनसोष्मणां कथम् ॥ १७ ॥  
  
प्। १४७)   
  
आमन इति । हे नाथ आमनोर्मनःपर्यन्तं अक्षवलयस्येन्द्रियग्रामस्य   
वृत्तयो व्यापाराः सर्वत्र शिथिलवृत्तयश्चञ्चला अपि यास्ताः भक्तिधनेन   
सोष्मणामूर्जस्विनां त्वां चिद्रूपं प्राप्य दृढा अशिथिला दीर्घाश्च   
त्वदैकात्म्येन त्वद्वदेवावस्थाप्नवः शुद्धबोधरूपाः कथमिति   
स्वात्मन्येवास्य विस्मयः ॥ १७ ॥  
  
न च विभिन्नमसृज्यत किञ्चिद-  
स्त्यथ सुखेतरदत्र न निर्मितम् ।  
अथ च दुःखिच भेदि च सर्वथा-  
ऽप्यसमविस्मयधाम नमोऽस्तु ते ॥ १८ ॥  
  
न चेति । आदिसर्गादौ त्वया न च नैव किञ्चिद्भिन्नम् असृज्यत सृष्टं नाप्यस्ति   
स्वतो विभिन्नं किञ्चित् अथशब्दोऽप्यर्थे सर्वस्य चेत्यमानत्वेन   
चिन्मयत्वाद्भेदासम्भवः अथ च सुखेतरदुःखरूपं न किञ्चिन्निर्मितम्   
उक्तादेव हेतोः किञ्चिच्छब्दस्त्रिर्योज्यः अथ चैवं सर्वथैव दुःखि च भिन्नं   
चापिरेव शब्दार्थः त्वदैकात्म्याप्रत्यभिज्ञानाच्चैव   
एवमसमविस्मयधाम असामान्याश्चर्यभूमे ते तुभ्यं नमोऽस्तु ॥ १८ ॥  
  
खरनिषेधखदामृतपूरणो-  
च्छलितधौतविकल्पमलस्य मे ।  
दलितदुर्जयसंशयवैरिण-  
स्त्वदवलोकनमस्तु निरन्तरम् ॥ १९ ॥  
  
खरेति । खरा विषमा या निषेधखदा त्वदख्यातिदरी तस्या अमृतेन   
त्वदद्वयपीयूषेण यत्पूरणं तेनोच्छलितमुत्प्लावितमत एव धौतं   
विकल्पमलं यस्य तस्य तथा दलितश्चूर्णितो दुर्जयः संशय एव वैरी रिपुर्येन   
तादृशः सतो मम त्वदवलोकनं चिद्घनत्वदात्मस्फुरणं निरन्तरं   
घनमस्तु ॥ १९ ॥  
  
प्। १४८)   
  
स्फुटमाविश मामथाविशेयं  
सततं नाथ भवन्तमस्मि यस्मात् ।  
रभसेन वपुस्तवैव साक्षा-  
त्परमासत्तिगतः समर्चयेयम् ॥ २० ॥  
  
स्फुटमिति । हे नाथ त्वं तावत्स्फुटं प्रकटं कृत्वा न तु गूहितत्वेन   
समाविश अथानन्तरमेवंविधे त्वै सति उपजातसामर्थ्योऽस्मि अहं भवन्तं   
सततमाविशेयं गाढावष्टम्भेन स्वीकरोम्येवेति नियोगे लिङ् यस्मादिति एवं   
सति परमासत्तिगतोऽतिनिकटं प्राप्तस्तवैव रभसेन त्वरया   
साक्षाद्वपुस्तात्विकं स्वरूपं सम्यगर्चयेयं समाविशेयमिति यावत् ॥ २० ॥  
  
त्वयि न स्तुतिशक्तिरस्ति कस्या-  
प्यथवाऽस्त्येव यतोति सुन्दरोऽसि ।  
सततं पुनरर्थितं ममैत-  
द्यदविश्रान्ति विलोकयेयमीशम् ॥ २१ ॥  
  
त्वयीति । कस्यापीति ब्रह्मोपेन्द्ररुद्रादेरपि भेदमयत्वेन   
चिद्घनपरमेश्वररूपाप्रत्यभिज्ञानात् अतिसुन्दर इति   
चिदानन्दघनस्वात्मरूपत्वादतिस्पृहणीयो हृदयहारी अतो यस्त्वामात्मानं   
प्रत्यभिजानाति तस्य कस्याप्यसामान्यस्य त्वयि स्तुतिशक्तिरस्त्येव   
कस्यापीत्यावर्त्य योज्यं मम पुनः स्तोतुस्सततमेतदर्थितं वाञ्छितं   
यदविश्रान्ति निर्विरामं त्वामीशं समवलोकयेयम् साक्षात्कुर्यामिति शिवम् ॥   
२१ ॥  
  
इति श्रीमदुत्पलदेवाचार्यविरचितौ स्तोत्रावलौ आविष्कारनाम्न्यष्टादशे   
स्तोत्रे श्रीराजानकक्षेमराजविरचिता विवृतिः ॥ १८ ॥  
  
  
प्। १४९)   
  
ॐ प्रार्थनाभूमिकातीतविचित्रफलदायकः ।  
जयत्यपूर्ववृत्तान्तः शिवः सङ्कल्पपादपः ॥ १ ॥  
  
ॐ प्रार्थनेति । सङ्कल्पतरुर्वाञ्छितमेव ददाति शिवस्तु   
प्रार्थयितुमशक्यमपीत्यपूर्ववृत्तान्तः ॥ १ ॥  
  
सर्ववस्तुनिचयैकनिधाना-  
त्स्वात्मनस्त्वदखिलं किल लभ्यम् ।  
अस्य मे पुनरसौ निज आत्मा  
न त्वमेव घटसे परमास्ताम् ॥ २ ॥  
  
सर्ववस्त्विति । त्वदिति त्वत्तः स्वात्मनः सर्वार्थैकाश्रयात्किल विश्वं लभ्यम्   
अस्येति सदा स्वरूपनिभालनप्रवणस्य मम पुनः परं लभ्यमास्तां त्वमेव   
निज आत्मा स्वं स्वरूपं न घटसे व्युत्थानसमये न प्रकाशसे इति यावत् ॥ २ ॥  
  
ज्ञानकर्ममयचिद्वपुरात्मा  
सर्वथैष परमेश्वर एव ।  
स्याद्वपुस्तु निखिलेषु पदार्थे-  
ष्वेषु नाम न भवेत् किमुतान्यत् ॥ ३ ॥  
  
ज्ञानकर्मेति । सर्ववस्तुषु चिद्वपुर्ज्ञानक्रियात्मा परमेश्वर आत्मैव सर्वेण   
प्रकारेण त्वधिष्ठानेन वपुः स्वरूपं स्यादस्तीति सम्भाव्यते एष इति   
स्फुरद्रूपः ननु विचित्रकार्यकरणानां नानादेशस्वरूपाणां   
कथमेकेश्वरात्मता सम्भाव्यते इत्याह एष वस्तुषु अन्यथा पुनर्नामैव   
सञ्ज्ञैव न भवेत् किमुतान्यत्कार्यकारणस्वरूपादिकं प्रकाशमयत्वं   
विना कस्याप्यसिद्धेरन्यथा इत्यध्याहार्यम् ॥ ३ ॥  
  
प्। १५०)   
  
विषमार्तिमुषाऽनेन फलेन त्वद्दृगात्मना ।  
अभिलीय पथा नाथ ममास्तु त्वन्मयी गतिः ॥ ४ ॥  
  
विषमेति । विषमार्ति संसारतापं मुष्णाति यस्त्वद्दृगात्मा   
त्वत्साक्षात्काररूपः पन्था तेन मे अभिलीय फलेन फलतः त्वन्मयी   
त्वदेकरूपा गतिः प्राप्तिरस्तु भुक्ता देवदत्तगमनमिति वत् अभिलीयेत्यत्र   
क्ताप्रत्यये योजयित्वा परतोऽस्त्विति योज्यम् अभिलीलेति पाठे   
अभिलीलस्फुरच्चिदानन्दविलासेति व्याकर्तव्यम् ॥ ४ ॥  
  
भवदमलचरणचिन्तारत्नलता-  
ऽलङ्कृता कदा सिद्धिः ।  
सिद्धजनमानसानां विस्मयजननी  
घटेत मम भवतः ॥ ५ ॥  
  
भवदिति । भवतोऽमलाः शुद्धा ये चरणाः ज्ञानक्रियादिमरीचयस्तेषु चिन्ता   
पुनः पुनर्निभालनं सैव सर्वसम्पत्प्रदत्वाद्रत्नलता अलङ्कृता   
सम्प्राप्ततत्तदनेकशःशोभा कदा मम पूर्णा सिद्धिर्घटेत भवतः   
सकाशात्कीदृशी सिद्धजनमानसानां योगिचित्तानां विस्मयजननी ॥ ५ ॥  
  
कर्हि नाथ विमलं मुखबिम्बं  
तावकं समवलोकयितास्मि ।  
यत्स्रवत्यमृतपूरमपूर्वं  
यो निमज्जयति विश्वमशेषम् ॥ ६ ॥  
  
कर्हीति । व्युत्थानावस्थितस्येयमुक्तिः कर्हि नाथ विमलं मुखबिम्बं परं   
शान्तरूपं तव समवलोकयितास्मि साक्षात्करिष्यामि  
  
प्। १५१)   
  
अमृतपूरमानन्दप्रसरमपूर्वमलौकिकं लोकयितृलोक्यरूपं विश्वं   
निमज्जयति ॥ ६ ॥  
  
ध्यातमात्रमुदितं तव रूपं  
कर्हि नाथ परमामृतपूरैः ।  
पूरयेत्त्वदविभेद विमोक्षा-  
ख्यातिदूरविवराणि सदा मे ॥ ७ ॥  
  
थ्यातमात्रमिति । त्वदविभेद एव मोक्षः भेदबन्धापगमः   
तस्याख्यातिरप्रथा तदीयानि दूराणि विवराणि गहनान्याकाङ्क्षामयानि गर्तानि   
कर्हि कदा मे ध्यातमात्रमुदितं चिन्तनानतरमेव विअकसितं तत्तव सम्बन्धि   
रूपं कर्तृ सदा परमामृतपूरैरानन्दविसरैः पूरयेदाप्लावयेत् ॥ ७ ॥  
  
त्वदीयानुत्तररसासङ्गसन्त्यक्तचापलम् ।  
नाद्यापि में मनो नाथ कर्हि स्यादस्तु शीघ्रतः ॥ ८ ॥  
  
त्वदीयेति । त्वदीयोऽनुत्तरो रसः परचित्प्रसरः तदासङ्गः तत्परत्वं तेनापि   
सन्त्यक्तचापलं गलितव्युत्थानम् अद्यापीति असकृदास्वादितेऽपि समावेशे कर्हि   
शीघ्रं स्यादित्यादि गाढोत्कण्ठापरत्वं सूचयति ॥ ८ ॥  
  
मा शुष्ककटुकान्येव परं सर्वाणि सर्वदा ।  
तवोपहृत्य लब्धानि द्वन्द्वान्यप्यापतन्तु मे ॥ ९ ॥  
  
मेति । तवोपहृत्य लब्धानि चिन्मयत्वेन त्वय्यनुप्रविश्य व्युत्थाने   
समावेशसंस्काररसास्वादान्यासादितानि परं सर्वकालं सर्वाणि द्वन्द्वानि   
शीतोष्णादीन्यपि आपतन्तु शुष्ककटुकान्येव   
पुनस्त्वदद्वयस्पर्शामृतपूर्णत्वाद्रूक्षदुःस्वादप्रायाणि ॥ ९ ॥  
  
प्। १५२)   
  
नाथ साम्मुख्यमायान्तु विशुद्धास्तव रश्मयः ।  
यावत्कायमनस्तापतमोभिः परिलुप्यताम् ॥ १० ॥  
  
नाथेति । साम्मुख्यमायान्तु देहादिप्रथां निमज्य प्रस्फुरन्तु शुद्धा   
अनुग्रहपरा रश्मयः शक्तयः कायमनस्तापतमोभिरिति कायमनस्तापा एव   
तमांसि तैः परिलुप्यतां समन्तान्नश्यताम् ॥ १० ॥  
  
देव प्रसीद यावन्मे त्वन्मार्गपरिपन्थिकाः ।  
परमार्थमुषो वश्या भवेयुर्गुणतस्कराः ॥ ११ ॥  
  
देवेति । प्रसादः प्राग्वत् त्वन्मार्गपरिपन्थिकाः   
परमार्थशाक्तभूमिप्रवेशरोधिनः अत एव परमार्थं चिदभेदं   
मुष्णन्त्यपहरन्त्यनुपभोग्यं सम्पादयन्ति ये गुणाः सत्त्वादय एव तस्कराः   
ते वश्या भूयासुः तदुक्तम् गुणादिस्यन्दनिष्पन्दाः स्युर्ज्ञस्यापरिपन्थिनः इति   
प्रसीद भूयासुरिति लोड्लिङौ सम्भूय आशीर्विशिष्टां प्रार्थनां गमयतः   
यथा लुनीहीत्यादौ लोड्वचने कर्मव्यतिहारादेवमन्यत्रापि स्मर्तव्यम् स्वामिनि   
प्रसन्ने चौरा वश्या भवन्तीति लौकिकोर्थः स्पष्ट एव ॥ ११ ॥  
  
त्वद्भक्तिसुधासारैर्मानसमापूर्यतां ममाशु विभो ।  
यावदिभास्तुह्यन्ते निःशेषासारवासनाः प्लुत्वा ॥ १२ ॥  
  
त्वद्भक्तीति । मानसं चित्तं सरश्च असाराः कुत्सिताः सरस्यप्यासारैः पूरिते   
असारवासनाः कटूदकवासनाः प्लुत्वोत्पत्य स्वयमेव तुह्यन्ते बहिर्निःसरन्ति ॥   
१२ ॥  
  
मोक्षदशायां भक्ति-  
स्त्वयि कुत इव मर्त्यधर्मिणोऽपि न सा ।  
  
प्। १५३)   
  
राजति ततोऽनुरूपा-  
मारोपय सिद्धिभूमिकामज माम् ॥ १३ ॥  
  
मोक्षेति । मोक्षदशा परमशिवता जीवन्मुक्तता तन्त्रोक्तप्रायता   
यदनेनैवोक्तम् तामासाद्य दशां रूढा मुक्तकल्पा वयं तत इति   
मर्त्यधर्मिण इत्यप्रत्यभिज्ञातात्मस्वरूपस्य अनुरूपामिति   
प्राग्वद्रुद्रशक्तिसमावेशमयीं परमसिद्धिभूमिं तत्रैव   
प्रभुदासभावस्य स्फुटं स्फुरणात् ॥ १३ ॥  
  
सिद्धिलवलाभलुब्धं  
मामवलेपेन मा विभो मंस्थाः ।  
क्षामस्त्वद्भक्तिमुखे  
प्रोल्लसदणिमादिपक्षतो मोक्षः ॥ १४ ॥  
  
सिद्धीति । समावेशात्मकपूर्णसिद्ध्यपेक्षया भेदमयाणिमादयः   
सिद्धिलवास्तलाभे लुब्धं मा मंस्थाः अवलेपेनेति मां   
सिद्धिलवलुब्धमाकलय्य मावलेपं कुर्या इति यावत् ननु पारमेशनये   
साधकानां सिद्ध्युपभोगानन्तरं भुक्ता भोगांश्छिवं व्रजेत्   
इत्याम्नायेषु शिवतैव श्रूयते तर्हि मन्दा रुचिरित्याशङ्क्य युक्तिमाह   
प्रोल्लसदणिमादिपक्षादनन्तरं यो मोक्षस्त्वद्भक्तिमुखे   
त्वत्समावेशानन्दस्य पुरतः क्षामः अत्यल्पः ॥ १४ ॥  
  
दासस्य मे प्रसीदतु  
भगवानेतावदेव ननु याचे ।  
दाता त्रिभुवननाथो  
यस्य न तन्मादृशां दृशो विषयः ॥ १५ ॥  
  
दासस्येति । एतावदिति न तु आणिमादि प्रसीदतु  
  
प्। १५४)   
  
इति त्रिभुवनं प्राग्वत् यस्येत्यसम्भाव्यस्य फलस्य तत्फलं सदृशमिति न   
मादृशां दृश इति बुद्धेः ॥ १५ ॥  
  
त्वद्वपुः स्मृतिसुधारसपूर्णे  
मानसे तव पदाम्बुजयुग्मम् ।  
मामके विकसदस्तु सदैव  
प्रस्रवन्मधु किमप्यतिलोकम् ॥ १६ ॥  
  
त्वदिति । पादाम्बुजयुग्मं प्राग्वत् विकसद्भेदसङ्कोचमुज्ज्ञत् मधु   
परमानन्दरूपं माधुर्यम् अतिलोकमलौकिकं रसपूर्णे च मानसे अम्बुजं   
विकसन्मधु स्रवति ॥ १६ ॥  
  
अस्तु मे प्रभुरसौ जनकोऽथ  
त्र्यम्बकोऽथ जननी च भवानी ।  
न द्वितीय इह कोऽपि ममास्ती-  
त्येव निर्वृततमो विचरेयम् ॥ १७ ॥  
  
अस्त्विति । असाविति चिद्घनो मे प्रभुरनुग्राहकः जनकः प्रमातृतोल्लासकश्च   
त्र्यम्बकस्तथा भवानी पराशक्तिः जननी प्रभ्वी चास्तु ईदृशस्यैव   
प्रत्यभिज्ञातमहेश्वरस्वरूपस्य मे इह जगति न द्वितीयः कोऽप्यस्ति ममेति   
शेषे षष्ठी इत्येव एतावतैव निर्वृततमोऽत्यर्थं प्रमुदितो विचरेयं   
विहरेयमिति शिवम् ॥ १७ ॥  
  
इति श्रीमदुत्पलदेवाचार्यविरचितस्तोत्रावलावुद्योतनाभिधानैकोनविंशस्तोत्रे   
श्रीक्षेमराजविरचिता विवृतिः ॥ १९ ॥  
  
  
प्। १५५)   
  
ॐ नाथं त्रिभुवननाथं  
भूतिसितं त्रिनयनं त्रिशूलधरम् ।  
उपवीतिकृतभोगिन-  
मिन्दुकलाशेखरं वन्दे ॥ १ ॥  
  
ॐ नाथमिति । त्रिभुवनं प्राग्वत् भूतिर्विश्वमयी विभूतिस्तया सितं   
सम्बद्धं षिञ् बन्धने इत्यस्य सितशब्दः त्रीणि इच्छाज्ञानक्रियाख्यानि   
नयनानि यस्य भेदोद्दलनहेतोः प्रज्वलद्ज्ञानरूपस्य त्रिशूलस्य धारकम् उप   
समीपे वीतीकृताः विशेषेणेताःकृताः संहृताश्च भोगिनः प्रसरा येन   
वीतः वीगतावित्यस्य प्रयोगः इन्दुकला विश्वजीविनी चितिशक्तिः शेखरं मुख्यं   
रूपं यस्य समग्रमेयमयी इन्दुकला वा स्वातन्त्र्यप्रथने हेतुत्वात् शेखरः   
क्रीडार्थमाहार्यं मण्डनं यस्य तं वन्दे इति प्राग्वत् बाह्यक्रमेण   
स्पष्टार्थः ॥ १ ॥  
  
नौमि निजतनुविनिस्सरदंशुक-  
परिवेषधवलपरिधानम् ।  
विलसत्कपालमाला-  
कल्पितनृत्तोत्सवाकल्पम् ॥ २ ॥  
  
नौमीति । निजतनुश्चिन्मयं रूपं ततो विनिःसरन् स्फुरन् अंशुकपरिवेषो   
रश्मिपुञ्जप्रसर एव धवलं शुद्धं परिधानं प्रावरणं यस्य   
प्रसरत्प्रकृतिः शिव इति स्थित्या स्वशक्तिचक्रेण सततमाश्लिष्टमित्यर्थः   
विकसन्त्या स्वात्मनियोजनेन देदीप्यमानया विलसन्त्या स्फुरन्त्या कपालमालया   
सदाशिवादिसकलान्ताशेषप्रमातृमुण्डमालया कल्पितो नृत्तोत्सवे   
स्वातन्त्र्यविजृम्भाभ्युदय आकल्पो मण्डनं येन बाह्यक्रमः स्पष्टः ॥ २ ॥  
  
प्। १५६)   
  
वन्दे तान् दैवतं येषां  
हरश्चेष्टा हरोचिताः ।  
हरैकप्रवणाः प्राणाः  
सदा सौभाग्यसद्मनाम् ॥ ३ ॥  
  
वन्दे इति । हरोचिताः सृष्टिसंहारानुग्रहादिरूपाः हरैकप्रवणाः   
नित्यतत्समावेशरसिकाः प्राणा जीवितमत एव सौभाग्यसद्मत्वं   
परमानन्दपूर्णत्वेन विश्वस्पृहणीयत्वात् ॥ ३ ॥  
  
क्रीडितं तव महेश्वरतायाः  
पृष्ठतोऽन्यदिदमेव यथैतत् ।  
इष्टमात्रघटितेष्ववदाने-  
ष्वात्मना परमुपायमुपैमि ॥ ४ ॥  
  
क्रीडितमिति । समावेशस्फारेण जगत्क्रीडात्वेन पश्यतेयमुक्तिः । तव   
महेश्वरतायाः पृष्ठतः एवोपर्येवान्यदिदं क्रीडितं यथैतदिति   
प्रदर्शनार्थे इष्टमात्रघटितेषु इच्छामात्रसम्पन्नेषु अवदानेषु   
अद्भुतकर्मसु त्वदीयपञ्चविधकृत्यात्मसु चरितेष्वहमात्मना स्वयमेव   
परिपूर्णमुपायं स्वबलाक्रमणमुखेऽपि प्राप्नोमि त्वत्समावेशात्स्वं   
चिद्बलमाक्रम्य त्वद्वदहं पञ्चविधकृत्यकारी यत् तत्तवापरं   
क्रीडितमित्यर्थः एवकारो भिन्नक्रमः ॥ ४ ॥  
  
त्वद्धाम्नि विश्ववन्द्येऽस्मि-  
न्नियति क्रीडने सति ।  
तव नाथ कियान् भूया-  
नानन्दरससम्भवः ॥ ५ ॥  
  
प्। १५७)  
  
त्वदिति । विश्ववन्द्यं यत्त्वद्धाम त्वन्महः तत्रान्तरियति   
विश्वात्मन्यस्मिन्नियति क्रीडने सति तव भूयानिति अनल्पः स्वानन्दानुरूपमेव   
सर्वः क्रीडति यस्य चेद्विश्वं क्रीडा तस्य अपर्यन्त एवानन्द इति   
स्वात्मनस्तद्दासतया श्लाघां व्यनक्ति अत एव नाथेत्यामन्त्रणम् ॥ ५ ॥  
  
कथं स सुभगो मा भू-  
द्यो गौर्या वल्लभो हरः ।  
हरोऽपि मा भूदथ किं  
गौर्याः परमवल्लभः ॥ ६ ॥  
  
कथमिति । सुभगः सर्वस्य स्पृहणीयः गौर्याः परस्याः शक्तेः वल्लभः   
स्पृहणीयः स आनन्दघनः परया भट्टारिकयाऽलिङ्गित इत्यर्थः हरः   
समावेशचमत्कारेण हृदयहारी द्वैतपदस्य संहर्ता च यः परशक्तेः   
परमवल्लभ एव ॥ ६ ॥  
  
ध्यानामृतमयं यस्य  
स्वात्ममूलमनश्वरम् ।  
संविल्लतास्तथारूपा-  
स्तस्य कस्यापि सत्तरोः ॥ ७ ॥  
  
ध्यानेति । यस्य समावेशशालिनः स्वात्मनो मूलं कारणं   
ध्यानामृतमयं   
स्वरूपगोपनोन्मुखचिदानन्दसारप्रत्यभिज्ञातशिवभट्टारकस्वरूपं   
यथोक्तमस्ति प्रभुरसौ जनको वा इत्यादि अनश्वरं चिद्रूपतयैव नित्यं तस्य   
कस्याप्यतिदुर्लभस्य सत्तरोः सन्तापहारिणः शोभनपादपस्य संविल्लताः   
नीलसुखादिज्ञानानि तथारूपा इति ध्यानामृतमय्य एव ॥ ७ ॥  
  
प्। १५८)  
  
भक्तिकण्डूसमुल्लासा-  
वसरे परमेश्वरः ।  
महानिकषपाषाण-  
स्थूणापूजैव जायते ॥ ८ ॥  
  
भक्तीति । भक्तिर्भगवदनुराग एव वैवश्यदायित्वात्कण्डूस्तस्याः समुल्लासे   
पूर्वनिर्णीता पूजैव महानिकषपाषाणस्थूणा निघर्षोपलमयो महास्तम्बः   
भक्तिकण्डूं यः प्रशमय्य आनन्दघनस्वात्मविश्रान्तिहेतुर्जायते इत्यर्थः ॥   
८ ॥  
  
सदा सृष्टिविनोदाय  
सदा स्थितिसुखासिने ।  
सदा त्रिभुवनाहार-  
तृप्ताय स्वामिने नमः ॥ ९ ॥  
  
सदेति । तदेवं व्यवहारेऽपि प्रभुर्देहादिमाविशन् ।   
भान्तमेवान्तरर्थौघमिच्छया भासयेद्बहिरिति स्थित्या देहादिमाविशतोऽपि   
भगवतः प्रतिक्षणं   
तत्तदनन्तग्राह्यग्राहकाद्याभाससंयोजनावियोजनक्रमेण   
सृष्ट्यादिहेतुत्वं च मया स्पन्दसन्दोहे वितन्य निर्णीतमिति स एवावेक्ष्यः ॥ ९ ॥  
  
न क्वापि गत्वा हित्वाऽपि  
न किञ्चिदिममेव ये ।  
भवं त्वद्धाम पश्यन्ति   
भव्यस्तेभ्यो नमो नमः ॥ १० ॥  
  
नेति । एकान्तद्वादशान्तादिपदं परलोकं चागत्वा भोगानधरभूमीः  
  
प्। १५९)  
  
शरीरं च त्यक्त्वा इममेवाप्रबुद्धानां हेयाभिमतं त्वद्धाम चिद्घनं   
ये पश्यन्ति भव्याः दिव्यमहार्थदृष्टयाविष्टास्तेभ्यो नमो नमः   
वीप्सयैषामेव परतत्त्ववित्वं ध्वनति ॥ १० ॥  
  
भक्तिलक्ष्मीसमृद्धानां  
किमन्यदुपयाचितम् ।  
एतया वा दरिद्राणां  
किमन्यदुपयाचितम् ॥ ११ ॥  
  
भक्तीति । किमन्यदिति प्राप्तव्यस्य प्राप्तत्वान्नास्त्येवान्यद्याचितव्यं किमन्यदिति   
परमार्थस्यानासादनात्किमन्येनासारप्रायेणेत्यर्थः ॥ ११ ॥  
  
दुःखान्यपि सुखायन्ते  
विषमप्यमृतायते ।  
मोक्षायते च संसारो  
यत्र मार्गः स शाङ्करः ॥ १२ ॥  
  
दुःखानीति । त्र्ययमप्येतच्चिदानन्दघननिजबलाक्रमणादेव भवति   
मार्गपदं शाक्तपदवाचकम् ॥ १२ ॥  
  
मूले मध्येऽवसाने च  
नास्ति दुःखं भवज्जुषां ।  
तथाऽपि वयमीशान  
सीदामः कथमुच्यताम् ॥ १३ ॥  
  
मूले इति । प्राग्वत् व्युत्थानावस्थितस्योक्तिः मूले मध्येऽवसाने इति   
संविदुदयप्रसरविश्रान्तिषु सीदामः व्युत्थानेनाभिभूयामहे ॥ १३ ॥  
  
प्। १६०)  
  
ज्ञानयोगादिनाऽन्येषा-  
मप्यपेक्षितुमर्हति ।  
प्रकाशः स्वैरिणामेव  
भवान्भक्तिमतां प्रभो ॥ १४ ॥  
  
ज्ञानेति । प्रभो केषाञ्चित् ज्ञानयोगक्रियाद्युपायैर्भवान् स्फुरति भक्तानां   
पुनः स्वैरिणामुपायानपेक्षिणां त्वत्समावेशात्प्राप्तत्वन्महिम्नां च   
भवान्प्रकाशस्वभावः सदेति यावत् ॥ १४ ॥  
  
भक्तानां नार्तयो नाप्य-  
स्त्याध्यानं स्वात्मनस्तव ।  
तथाप्यस्ति शिवेत्येत-  
त्किमप्येषां बहिर्मुखे ॥ १५ ॥  
  
भक्तानामिति । आर्तयः क्लेशाः आध्यानं प्राप्त्यभिलाषेण चिन्तनं तव   
स्वात्मन इति स्वात्मतयैव स्फुरतः तथापीति भक्तत्वादेव किमपीति   
परमानन्दैकात्म्यव्यञ्जकं निर्निमित्तं च ॥ १५ ॥  
  
सर्वाभासावभासो यो  
विमर्शवलितोऽपि सन् ।  
अहमेतदिति स्तौमि  
तां क्रियाशक्तिमीश ते ॥ १६ ॥  
  
सर्वेति । अहमेतदिति अखिलं यः सर्वाभासाऽवभासः सदा विश्वेश्वरप्रकाशः   
कीदृग् विमर्शेन परमानन्दचमत्कारेण वलितो बृंहितः   
क्रियाशक्तिमीशशक्तिमीश ते स्तौमि इति प्राग्वत् ॥ १६ ॥  
  
प्। १६१)  
  
वर्तन्ते जन्तवोऽशेषा  
अपि ब्रह्मेन्द्रविष्णवः ।  
ग्रसयमानास्ततो वन्दे  
देव विश्वं भवन्मयम् ॥ १७ ॥  
  
वर्तन्ते इति । अपि ब्रह्मेन्द्रविष्णव इति सृष्टिस्थितिकारिणः प्रसिद्धाः आसतां   
रुद्रादयस्तेऽपि यावदशेषा जन्तवः क्षेत्रज्ञाः ग्रसमाणाः सदा स्वविषया   
अतिप्रवणा वर्तन्ते ॥ १७ ॥  
  
सतो विनाशसम्बन्धा-  
न्मत्परं निखिलं मृषा ।  
एवमेवोद्यते नाथ  
त्वया संहारलीलया ॥ १८ ॥  
  
सत इति । हे नाथ संहारक्रीडया एवमेवोच्यते   
मत्तच्चिदेकरूपात्परमुल्लासितस्वभावत्वादधिकमिव यत्किञ्चित्सदाशिवान्तं   
तन्मृषा न पृथग्भवतीत्यर्थः यतः सतोऽनधिकस्याप्याधिक्येन   
आभासमानस्य विनाशेन सम्बन्धाच्चिदात्मन्येव विगलितत्वेन स्थितिर्भवति   
तदुक्तम् यत्सदाशिवपर्यन्तम् इत्यादि विनाशोत्पत्तिसंयुतम् इत्यन्तं तथा   
कार्यताक्षयिणी तत्र इत्यादि ॥ १८ ॥  
  
ध्यातमात्रमुपतिष्ठत एव  
त्वदवपूर्वरद भक्तिघनानाम् ।  
अप्यऽचिन्त्यमखिलाद्भुतचिन्ता-  
कर्तृतां प्रति च ते विजयन्ते ॥ १९ ॥  
  
ध्यातमात्रमिति । मितयोगिभिश्चिन्तयितुमशक्यमपि यत्स्वरूपं   
  
प्। १६२)  
  
भक्तिधनानां ध्यातमात्रमुपतिष्ठते ध्यानसमनन्तरमेव सन्निधीयते   
इत्यर्थः ते च भक्ताः आखिलायाः अद्भुतचिन्तायाः कर्तृतां प्रति विजयन्ते त   
एवासामान्यविस्मयप्रवर्तकाः सर्वोत्कर्षिण इत्यर्थः ॥ १९ ॥  
  
तावकभक्तिरसासव-  
सेकादिव सुखितमर्ममण्डलस्फुरितैः ।  
नृत्यति वीरजनो निशि  
वेतालकुलैः कृतोत्साहः ॥ २० ॥  
  
तावकेति । बाह्योऽर्थः स्पष्टः । वीरजनः विदारितसंसारमहापशुः भक्तलोको   
निशि मायामध्य एव नृत्यति चिद्विकासेन विलसतितराम् कथं   
तावकभक्तिरसासवसेकात् त्वत्समावेशामृतसेकादिव सुखितानि   
आनन्दनन्दितानि मर्ममण्दलानि पाशः सञ्चयास्तेषां सम्बन्धिभिः   
स्फुरितैरासनमुद्रासदृशैः वेतालकुलैपशुहृदयाच्च   
दृक्प्रत्ययोदयानुवर्तिशक्तिशतैः कृतोत्साहः परिपोषितचिदभ्युदय इति   
शिवम् ॥ २० ॥  
  
आरब्धा भवदभिनति-  
रमुना येनाङ्गकेन मम शम्भो ।  
तेनापर्यन्तमिमं कालं  
दृढमखिलमेव भविषीष्ट ॥ २१ ॥  
  
आरब्धेति । क्वचिदप्यसदृशशैलीदर्शनादनार्ष इवायं   
श्लोकस्तथाऽपिव्याख्यायते । अमुना चिदद्वयसमावेशोत्कर्षप्रदर्शिना   
येनाङ्गकेन सर्वानासंलक्ष्येण प्रकारेण शम्भो तव स्तुतिरारब्धा तेन   
प्रकारेणापर्यन्तमिममखिलं कालं दृढमविचलं कृत्वाऽसौ   
भविपीष्ट प्राप्नुयात् भूप्राप्तावित्यस्य रूपमिति शिवम् ॥ २१ ॥  
  
इति श्रीमदुत्पलदेवाचार्यविरचितस्तोत्रावलौ चर्वणास्तोत्रे  
विंशं श्रीक्षेमराजकृता विवृतिः ॥ २० ॥  
  
  
ॐ तत्सत् । क्लेशान्विनाशय विकासय हृत्सरोज-  
मोजो विजृम्भय निजं नरिनर्तयाङ्गम् ।  
चेतश्चकोरचितिचन्द्रमरीचिचक्र-  
माचम्य सम्यगमृतीकुरु विश्वमेतत् ॥ १ ॥  
  
श्रुतिपथमितासूक्तिश्रेणी धुनोति भवातपं  
निरुपमपरानन्दव्याप्तिं तनोति च तत्क्षणात् ।  
इयमिति विभोः शम्भोर्भक्त्या परं परमेष्ठिनो   
विहितललितव्याख्याऽस्माभिः कृतार्थिजनार्थितैः ॥ २ ॥  
  
विश्वत्रयेऽपि विशदैरसमस्वरूपैः  
शास्त्रैस्तथा विवरणैः ग्रथितैव कीर्तिः ।  
तस्माद्गुरोरभिनवात्परमेशमूर्तेः  
क्षेमो निशम्य विवृतिं व्यतनोदमुत्र ॥ ३ ॥ ॐ तत्सत् ॥  
  
  
  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          