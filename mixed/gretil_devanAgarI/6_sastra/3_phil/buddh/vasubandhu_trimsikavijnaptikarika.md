---
title: 'Vasubandhu: Trimsikavijnaptikarika'

---
## Intro
  
  
  
  
Vasubandhu: Trimsikavijnaptikarika  
  
  
  
  
  
Vasubandhu: Trimsikavijnaptikarika  
  
  
Input by members of the Sanskrit Buddhist Input Project.  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section, text no. 18  
  
  
  
  


## पाठः
  
  
  
  
  
  
अथ त्रिंशिकाविज्ञप्तिकारिकाः (त्व्क्)  
कृतिरियमाचार्यवसुबन्धोः ।  
  
आत्मधर्मोपचारो हि विविधो यः प्रवर्तते ।  
विज्ञानपरिणामे ऽसौ परिणामः स च त्रिधा ॥ त्व्क्_१ ॥  
विपाको मननाख्यश्च विज्ञप्तिर्विषयस्य च ।  
तत्रालयाख्यं विज्ञानं विपाकः सर्वबीजकम् ॥ त्व्क्_२ ॥  
असंविदितकोपादिस्थानविज्ञप्तिकं च तत् ।  
सदा स्पर्शमनस्कारवित्सञ्ज्ञाचेतनान्वितम् ॥ त्व्क्_३ ॥  
उपेक्षा वेदना तत्रानिवृताव्याकृतं च तत् ।  
तथा स्पर्शादयस्तच्च वर्तते स्रोतसौघवत् ॥ त्व्क्_४ ॥  
तस्य व्यावृतिरर्हत्वे तदाश्रित्य प्रवर्तते ।  
तदालम्बं मनोनाम विज्ञानं मननात्मकम् ॥ त्व्क्_५ ॥  
क्लेशैश्चतुर्भिः सहितं निवृताव्याकृतैः सदा ।  
आत्मदुष्ट्यात्ममोहात्ममानात्मस्नेहसञ्ज्ञितैः ॥ त्व्क्_६ ॥  
यत्रजस्तन्मयैरन्यैः स्पर्शाद्यैश्चार्हतो न तत् ।  
न निरोधसमापत्तौ मार्गे लोकोत्तरे न च ॥ त्व्क्_७ ॥  
द्वितीयः परिणामो ऽयं तृतीयः षड्विधस्य या ।  
विषयस्योपलब्धिः सा कुशलाकुशलाद्वया ॥ त्व्क्_८ ॥  
सर्वत्रगैर्विनियतैः कुशलैश्चैतसैरसौ ।  
सम्प्रयुक्ता तथा क्लेशैरूपक्लेशैस्त्रिवेदना ॥ त्व्क्_९ ॥  
आद्याः स्पर्शादयश्छन्दाधिमोक्षस्मृतयः सह ।  
समाधिधीभ्यां नियताः श्रद्धाथ ह्रिरपत्रपा ॥ त्व्क्_१० ॥  
अलोभादि त्रयं वीर्यं प्रश्रब्धिः साप्रमादिका ।  
अहिंसा कुशलाः क्लेशा रागप्रतिघमूढयः ॥ त्व्क्_११ ॥  
मानदृग्विचिकित्साश्च क्रोधोपनहने पुनः ।  
म्रक्षः प्रदाश ईर्ष्यार्थ मात्सर्यं सह मायया ॥ त्व्क्_१२ ॥  
शाठ्यं मदो ऽविहिंसाह्रीरत्रपा स्त्यानमुद्धवः ।  
आश्रद्धमथ कौसीद्यं प्रमादो मुषिता स्मृतिः ॥ त्व्क्_१३ ॥  
विक्षेपो ऽसम्प्रजन्यं च कौकृत्यं मिद्धमेव च ।  
वितर्कश्च विचारश्चेत्युपक्लेशा द्वये द्विधा ॥ त्व्क्_१४ ॥  
पञ्चानां मूलविज्ञाने यथाप्रत्ययमुद्भवः ।  
विज्ञानानां सह न वा तरङ्गाणां यथा जले ॥ त्व्क्_१५ ॥  
मनोविज्ञानसम्भूतिः सर्वदासञ्ज्ञिकादृते ।  
समापत्तिद्वयान्मिद्धान्मूर्छनादप्यचित्तकात् ॥ त्व्क्_१६ ॥  
विज्ञानपरिणामो ऽयं विकल्पो यद्विकल्प्यते ।  
तेन तन्नास्ति तेनेदं सर्वं विज्ञप्तिमात्रकम् ॥ त्व्क्_१७ ॥  
सर्वबीजं हि विज्ञानं परिणामस्तथा तथा ।  
यात्यन्योन्यवशाद् येन विकल्पः स स जायते ॥ त्व्क्_१८ ॥  
कर्मणो वासना ग्राहद्वयवासनया सह ।  
क्षीणे पूर्वविपाके ऽन्यद्विपाकं जनयन्ति तत् ॥ त्व्क्_१९ ॥  
येन येन विकल्पेन यद्यद् वस्तु विकल्प्यते ।  
परिकल्पित एवासौ स्वभावो न स विद्यते ॥ त्व्क्_२० ॥  
परतन्त्रस्वभावस्तु विकल्पः प्रत्ययोद्भवः ।  
निष्पन्नस्तस्य पूर्वेण सदा रहितता तु या ॥ त्व्क्_२१ ॥  
अत एव स नैवान्यो नानन्यः परतन्त्रतः ।  
अनित्यतादिवद् वाच्यो नादृष्टे ऽस्मिन् स दृश्यते ॥ त्व्क्_२२ ॥  
त्रिविधस्य स्वभावस्य त्रिविधां निःस्वभावताम् ।  
सन्धाय सर्वधर्माणां देशिता निःस्वभावता ॥ त्व्क्_२३ ॥  
प्रथमो लक्षणेनैव निःस्वभावो ऽपरः पुनः ।  
न स्वयम्भाव एतस्येत्यपरा निःस्वभावता ॥ त्व्क्_२४ ॥  
धर्माणां परमार्थश्च स यतस्तथतापि सः ।  
सर्वकालं तथाभावात् सैव विज्ञप्तिमात्रता ॥ त्व्क्_२५ ॥  
यावद्विज्ञप्तिमात्रत्वे विज्ञानं नावतिष्ठति ।  
ग्राहद्वयस्यानुशयस्तावन्न विनिवर्तते ॥ त्व्क्_२६ ॥  
विज्ञप्तिमात्रमेवेदमित्यपि हयुपलम्भतः ।  
स्थापयन्नग्रतः किञ्चित् तन्मात्रे नावतिष्ठते ॥ त्व्क्_२७ ॥  
यदालम्बनं विज्ञानं नैवोपलभते तदा ।  
स्थितं विज्ञानमात्रत्वे ग्राह्याभावे तदग्रहात् ॥ त्व्क्_२८ ॥  
अचित्तो ऽनुपलम्भो ऽसौ ज्ञानं लोकोत्तरं च तत् ।  
आश्रयस्य परावृत्तिर्द्विधा दौष्ठुल्यहानितः ॥ त्व्क्_२९ ॥  
स एवानस्रवो धातुरचिन्त्यः कुशलो ध्रुवः ।  
सुखो विमुक्तिकायो ऽसौ धर्माख्यो ऽयं महामुनेः ॥ त्व्क्_३० ॥  
  
त्रिंशिकाविज्ञप्तिकारिकाः समाप्ताः ।  
  
कृतिरियमाचार्यवसुबन्धोः ।  
  
  
  
