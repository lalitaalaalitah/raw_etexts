---
title: 'Abhinavagupta: Bodhapancadasika'

---
## Intro

Abhinavagupta: Bodhapancadasika  

Abhinavagupta: Bodhapancadasika  
  
Encoded by: Dott. Marino Faliero  
  
Date: July 1998  

## पाठः

अनस्तमितभारूपस् तेजसां तमसाम् अपि ।  
य एको ऽन्तर् यदन्तश् च तेजांसि च तमांसि च ॥ १ ॥  
  
स एव सर्वभूतानां स्वभावः परमेश्वरः ।  
भावजातं हि तस्यैव शक्तिर् ईश्वरतामयी ॥ २ ॥  
  
शक्तिश् च शक्तिमद्रूपाद् व्यतिरेकम् न वाञ्छति ।  
तादात्म्यम् अनयोर् नित्यं वह्निदाहिकयोर् इव ॥ ३ ॥  
  
स एव भैरवो देवो जगद्भरणलक्षणः ।  
स्वात्मादृषे समग्रं हि यच्छक्त्या प्रतिबिम्बितम् ॥ ४ ॥  
  
तस्यैवैषा परा देवी स्वरूपामर्शनोत्सुका ।  
पूर्णत्वं सर्वभवेषु यस्या नाल्पं न चाधिकम् ॥ ५ ॥  
  
एष देवो ऽनया देव्या नित्यं क्रीडारसोत्सुकः ।  
विचित्रान् सृष्टिसंहारान् विधत्ते युगपद् विभुः ॥ ६ ॥  
  
अतिदुर्घटकारित्वम् अस्यानुत्तरम् एव यत् ।  
एतद् एव स्वतन्त्रत्वम् ऐस्वर्यं बोधरूपता ॥ ७ ॥  
  
परिच्छिन्नप्रकाशत्वं जडस्य किल लक्षणम् ।  
जडाद् विलक्षणो बोधो यतो न परिमीयते ॥ ८ ॥  
  
एवम् अस्य स्वतन्त्रस्य निजशक्त्युपभेदिनः ।  
स्वात्मगाः सृष्टिसंहाराः स्वरूपत्वेन संस्थिताः ॥ ९ ॥  
  
तेषु वैचित्र्यम् अत्यन्तम् ऊर्ध्वाधस् तिर्यग् एव यत् ।  
भुवनानि तदंशाश् च सुखदुःखमतिश् च या ॥ १० ॥  
  
यद् एतस्यापरिज्ञानं तत्स्वातन्त्र्यं हि वर्णितम् ।  
स एव खलु संसारो मूडानां यो विभीषकः ॥ ११ ॥  
  
तत्प्रसादरसाद् एव गुर्वागमत एव वा ।  
शास्त्राद् वा परमेशस्य यस्मात् कस्माद् उपागतम् ॥ १२ ॥  
  
यत् तत्त्वस्य परिज्ञानं स मोक्षः परमेशतः ।  
तत् पूर्णत्वं प्रबुद्धानां जीवन्मुक्तिश् च सा स्मृता ॥ १३ ॥  
  
एतौ बन्धविमोक्षौ च परमेशस्वरूपतः ।  
न भिद्येते न भेदो हि तत्त्वतः परमेश्वरे ॥ १४ ॥  
  
इत्थम् इच्छाकलाज्ञानशक्तिशूलाम्बुजाश्रितः ।  
भैरवः सर्वभावानां स्वभावः परिशील्यते ॥ १५ ॥  

सुकुमारमतीन् शिष्यान् प्रबोधयितुम् अञ्जसा ।  
इमे ऽभिनवगुप्तेन श्लोकाः पञ्चदशोदिताः ॥  
  
------------------------------------------------------------------------  

____________  

गन्धर्व-नगरम् । द्सो सन्स्क्रित् अर्छिवे  

