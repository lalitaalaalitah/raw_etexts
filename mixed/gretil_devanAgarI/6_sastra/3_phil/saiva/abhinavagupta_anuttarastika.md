---
title: 'Abhinavagupta: Anuttarastika'

---
## Intro
  
  
  
  
Abhinavagupta: Anuttarastika  
  
  
  
  
Abhinavagupta: Anuttarastika  
  
Encoded by: Dott. Marino Faliero  
  
Date: July 1998  
  
  
  
  


## पाठः
  
  
  
  
  
  
सङ्क्रामो ऽत्र न भावना न च कथायुक्तिर् न चर्चा न च  
ध्यानं वा न च धारणा न च जपाभ्यासप्रयासो न च ।  
तत् किं नाम सुनिश्चितं वद परं सत्यं च तच्छ्रूयतां  
न त्यागी न परिग्रही भज सुखं सर्वं यथावस्थितः ॥ १ ॥  
  
संसारो ऽस्ति न तत्त्वतस् तनुभृतां बन्धस्य वार्तैव का  
बन्धो यस्य न जातु तस्य वितथा मुक्तस्य मुक्तिक्रिया ।  
मिथ्यामोहकृद् एष रज्जुभुजगच्छायापिशाचभ्रमो मा किञ्चित् त्यज  
मा गृहाण विहर [१] स्वस्थो यथावस्थितः ॥ २ ॥  
  
पूजपूजकपूज्यभेदसरणिः केयं कथानुत्तरे सङ्क्रामः  
किल कस्य केन विदधे को वा प्रवेशक्रमः ।  
मायेयम् न चिदद्वयात् परतया भिन्नाप्य् अहो वर्तते सर्वं  
स्वानुभवस्वभावविमलं चिन्तां वृथा मा कृथाः ॥ ३ ॥  
  
आनन्दो ऽत्र न वित्तमध्यमदवन् नैवाङ्गनासङ्गवत्  
दीपार्केन्दुकृतप्रभाप्रकरवन् नैव प्रकाशोदयः ।  
हर्षः सम्भृतभेदमुक्तिसुखभूर् भारावतारोपमः  
सर्वाद्वैतपदस्य विस्मृतनिधेः प्राप्तिः प्रकाशोदयः ॥ ४ ॥  
  
रागद्वेषसुखासुखोदयलयाहङ्कारदैन्यादयो ये भावाः  
प्रविभान्ति विश्ववपुषो भिन्नस्वभावा न ते ।  
व्यक्तिं पश्यसि यस्य यस्य सहसा तत्तत्तदेकात्मतासंविद्रूपम्  
अवेक्ष्य किं न रमसे तद्भावनानिर्भरः ॥ ५ ॥  
  
पूर्वाभावभवक्रिया हि सहसा भावाः सदा ऽस्मिन् भवे  
मध्याकारविकारसङ्करवतां तेषां कुतः सत्यता ।  
निःसत्ये चपले प्रपञ्चनिचये स्वप्नभ्रमे पेशले  
शङ्कातङ्ककलङ्कयुक्तिकलनातीतः प्रबुद्धो भव ॥ ६ ॥  
  
भावानां न समुद्भवो ऽस्ति सहजस् त्वद्भाविता भान्त्य् अमी  
निःसत्या अपि सत्यताम् अनुभवभ्रान्त्या भजन्ति क्षणम् ।  
त्वत्सङ्कल्पज एष विश्वमहिमा नास्त्य् अस्य जन्मान्यतः  
तस्मात् त्वं विभवेन भासि भुवनेष्व् एकोप्य् अनेकात्मकः ॥ ७ ॥  
  
यत् सत्यं यद् असत्यम् अल्पबहुलं नित्यं न नित्यं च यत्  
यन् मायामलिनं यद् आत्मविमलं चिद्दर्पणे राजते ।  
तत् सर्वं स्वविमर्शसंविदुदयाद् रूपप्रकाशात्मकं ज्ञात्वा  
स्वानुभवाधिरूढमहिमा विश्वेश्वरत्वं भज ॥ ८ ॥  
  
  
॥ इति श्रीमदाचार्याभिनवगुप्तपादैर् विरचितानुत्तराष्टिका समाप्ता ॥  
  
  
___________________________  
  
[१] वर्। विलस  
------------------------------------------------------------------------  
  
  
  
____________  
  
  
गन्धर्व-नगरम् । द्सो सन्स्क्रित् अर्छिवे  
  
------------------------------------------------------------------------  
  
  
  
  
  
  
  
