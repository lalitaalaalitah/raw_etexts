---
title: 'Isvarakrsna: Samkhyakarika'

---
## Intro

Isvarakrsna: Samkhyakarika   

Isvarakrsna: Samkhyakarika (Samkhyasaptati).  
Mula text extracted from the version with Mathara's commentary Matharavrtti.  
Based on the ed. by Visnu Prasada Sarma: Sāṃkhyakārikā: Māṭharācāryaviracita-"Māṭharavṛtti"-sahitā,  
Varanasi : The Chowkhamba Sanskrit Series Office 1970  
(Chowkhamba Sanskrit Series, 296 [Work no. 56])  

Input by members of the Young Buddhist Association, University of Tokyo  
(www1.linkclub.or.jp/~bussei/)  

## पाठः

दुःखत्रयाभिघाताज् जिज्ञासा तदभिघातके हेतौ  ।  
दृष्टे सापार्था चेन् नैकान्तात्यन्ततो ऽभावात्  ॥ इस्क्_१ ॥  
  
दृष्टवद् आनुश्रविकः स ह्य् अविशुद्धः क्षयातिशययुक्तः  ।  
तद्विपरीतः श्रेयान् व्यक्ताव्यक्तज्ञविज्ञानात्  ॥ इस्क्_२ ॥  
  
मूलप्रकृतिर् अविकृतिर् महदाद्याः प्रकृतिविकृतयः सप्त  ।  
षोडशकस् तु विकारो न प्रकृतिर् न विकृतिः पुरुषः  ॥ इस्क्_३ ॥  
  
दृष्टम् अनुमानम् आप्तवचनं च सर्वप्रमाणसिद्धत्वात्  ।  
त्रिविधं प्रमाणम् इष्टं प्रमेयसिद्धिः प्रमाणाद् धि  ॥ इस्क्_४ ॥  
  
प्रतिविषयाध्यवसायो दृष्टं त्रिविधम् अनुमानम् आख्यातम्  ।  
तल् लिङ्गलिङ्गिपूर्वकम् आप्तश्रुतिर् आप्तवचनं तु  ॥ इस्क्_५ ॥  
  
सामान्यतस् तु दृष्टाद् अतीन्द्रियाणां प्रतीतिर् अनुमानात्  ।  
तस्माद् अपि चासिद्धं परोक्षम् आप्तागमात् साध्यम्  ॥ इस्क्_६ ॥  
  
अतिदूरात् सामीप्याद् इन्द्रियघातान् मनोऽनवस्थानात्  ।  
सौक्ष्म्याद् व्यवधानाद् अभिभवात् समानाभिहाराच् च  ॥ इस्क्_७ ॥  
  
सौक्ष्म्यात् तदनुपलब्धिर् नाभावात् कार्यतस् तदुपलब्धिः  ।  
महदादि तच् च कार्यं प्रकृतिविरूपं सरूपं च  ॥ इस्क्_८ ॥  
  
असदकरणाद् उपादानग्रहणात् सर्वसम्भवाभावात्  ।  
शक्तस्य शक्यकरणात् कारणभावाच् च सत् कार्यम्  ॥ इस्क्_९ ॥  
  
हेतुमद् अनित्यम् अव्यापि सक्रियम् अनेकम् आश्रितं लिङ्गम्  ।  
सावयवं परतन्त्रं व्यक्तं विपरीतम् अव्यक्तम्  ॥ इस्क्_१० ॥  
  
त्रिगुणम् अविवेकि विषयः सामान्यम् अचेतन प्रसवधर्मि  ।  
व्यक्तं तथा प्रधानं तद्विपरीतस् तथा च पुमान्  ॥ इस्क्_११ ॥  
  
प्रीत्यप्रीतिविषादात्मकाः प्रकाशप्रवृत्तिनियमार्थाः  ।  
अन्यो ऽन्याभिभवाश्रयजननमिथुनवृत्तयश् च गुणाः  ॥ इस्क्_१२ ॥  
  
सत्त्वं लघु प्रकाशकम् इष्टम् उपष्टम्भकं चलं च रजः  ।  
गुरु वरणकम् एव तमः प्रदीपवच् चार्थतो वृत्तिः  ॥ इस्क्_१३ ॥  
  
अविवेक्यादिः सिद्धस् त्रैगुण्यात् तद्विपर्ययाभावात्  ।  
कारणगुणात्मकत्वात् कार्यस्याव्यक्तम् अपि सिद्धम्  ॥ इस्क्_१४ ॥  
  
भेदानां परिमाणात् समन्वयाच् छक्तितः प्रवृत्तेश् च  ।  
कारणकार्यविभागाद् अविभागाद् वैश्वरूप्यस्य  ॥ इस्क्_१५ ॥  
  
कारणम् अस्त्य् अव्यक्तं प्रवर्तते त्रिगुणतः समुदयाच् च  ।  
परिणामतः सलिलवत् प्रतिप्रतिगुणाश्रयविशेषात्  ॥ इस्क्_१६ ॥  
  
सङ्घातपरार्थत्वात् त्रिगुणादिविपर्ययाद् अधिष्ठानात्  ।  
पुरुषो ऽस्ति भोक्तृभावात् कैवल्यार्थप्रवृत्तेश् च  ॥ इस्क्_१७ ॥  
  
जन्ममरणकरणानां प्रतिनियमाद् अयुगपत्प्रवृत्तेश् च  ।  
पुरुषबहुत्वं सिद्धं त्रैगुण्यविपर्ययाच् चैव  ॥ इस्क्_१८ ॥  
  
तस्माच् च विपर्यासात् सिद्धं साक्षित्वम् अस्य पुरुषस्य  ।  
कैवल्यं माध्यस्थ्यं द्रष्टृत्वम् अकर्तृभावश् च  ॥ इस्क्_१९ ॥  
  
तस्मात् तत्संयोगाद् अचेतनं चेतनावद् इव लिङ्गम्  ।  
गुणकर्तृत्वे ऽपि तथा कर्तेव भवत्य् उदासीनः  ॥ इस्क्_२० ॥  
  
पुरुषस्य दर्शनार्थं कैवल्यार्थं तथा प्रधानस्य  ।  
पङ्ग्वन्धवद् उभयोर् अपि संयोगस् तत्कृतः सर्गः  ॥ इस्क्_२१ ॥  
  
प्रकृतेर् महांस् ततो ऽहङ्कारस् तस्माद् गणश् च षोडशकः  ।  
तस्माद् अपि षोडशकात् पञ्चभ्यः पञ्च भूतानि  ॥ इस्क्_२२ ॥  
  
अध्यवसायो बुद्धिर् धर्मो ज्ञानं विराग ऐश्वर्यम्  ।  
सात्त्विकम् एतद् रूपं तामसम् अस्माद् विपर्यस्तम्  ॥ इस्क्_२३ ॥  
  
अभिमानो ऽहङ्कारस् तस्माद् द्विविधः प्रवर्तते सर्गः  ।  
ऐन्द्रिय एकादशकस् तन्मात्रपञ्चकश् चैव  ॥ इस्क्_२४ ॥  
  
सात्त्विक एकादशकः प्रवर्तते वैकृताद् अहङ्कारात्  ।  
भूतादेस् तन्मात्रः स तामसस् तैजसाद् उभयम्  ॥ इस्क्_२५ ॥  
  
बुद्धीन्द्रियाणि श्रोत्रत्वक्चक्षूरसननासिकाख्यानि  ।  
वाक्पाणिपादपायूपस्थान् कर्मेन्द्रियाण्य् आहुः  ॥ इस्क्_२६ ॥  
  
उभयात्मकम् अत्र मनः सङ्कल्पकम् इन्द्रियं च साधर्म्यात्  ।  
गुणपरिणामविशेषान् नानात्वं ग्राह्यभेदाच् च  ॥ इस्क्_२७ ॥  
  
रूपादिषु पञ्चानाम् आलोचनमत्रम् इष्यते वृत्तिः  ।  
वचनादानविहरणोत्सर्गानन्दास् तु पञ्चानाम्  ॥ इस्क्_२८ ॥  
  
स्वालक्षण्या वृत्तिस् त्रयस्य सैषा भवत्य् असामान्या  ।  
सामान्यकरणवृत्तिः प्राणाद्या वायवः पञ्च  ॥ इस्क्_२९ ॥  
  
युगपच् चतुष्टयस्य हि वृत्तिः क्रमशश् च तस्य निर्दिष्टा  ।  
दृष्टे तथाप्य् अदृष्टे त्रयस्य तत्पूर्विका वृत्तिः  ॥ इस्क्_३० ॥  
  
स्वां स्वां प्रतिपद्यन्ते परस्पराकूतहेतुकां वृत्तिम्  ।  
पुरुषार्थ एव हेतुर् न केनचित् कार्यते करणम्  ॥ इस्क्_३१ ॥  
  
करणं त्रयोदशविधं तदाहरणधारणप्रकाशकरम्  ।  
कार्यं च तस्य दशधाहार्यं धार्यं प्रकाश्यं च  ॥ इस्क्_३२ ॥  
  
अन्तःकरणं त्रिविधं दशधा बाह्यं त्रयस्य विषयाख्यम्  ।  
साम्प्रतकालं बाह्यं त्रिकालम् आभ्यन्तरं करणम्  ॥ इस्क्_३३ ॥  
  
बुद्धीन्द्रियाणि तेषां पञ्च विशेषाविशेषविषयाणि  ।  
वाग् भवति शब्दविषया शेषान्य् अपि पञ्चविषयाणि  ॥ इस्क्_३४ ॥  
  
सान्तःकरणा बुद्धिः सर्वं विषयम् अवगाहते यस्मात्  ।  
तस्मात् त्रिविधं करणं द्वारि द्वाराणि शेषाणि  ॥ इस्क्_३५ ॥  
  
एते प्रदीपकल्पाः परस्परविलक्षणा गुणविशेषाः  ।  
कृत्स्नं पुरुषस्यार्थं प्रकाश्य बुद्धौ प्रयच्छन्ति  ॥ इस्क्_३६ ॥  
  
सर्वं प्रत्युपभोगं यस्मात् पुरुषस्य साधयति बुद्धिः  ।  
सैव च विशिनष्टि ततः प्रधानपुरुषान्तरं सूक्ष्मम्  ॥ इस्क्_३७ ॥  
  
तन्मात्राण्य् अविशेषास् तेभ्यो भूतानि पञ्च पञ्चभ्यः  ।  
एते स्मृता विशेषाः शान्ता घोराश् च मूढाश् च  ॥ इस्क्_३८ ॥  
  
सूक्ष्मा मातापितृजाः सह प्रभूतैस् त्रिधा विशेषाः स्युः  ।  
सूक्ष्मास् तेषां नियता मातापितृजा निवर्तन्ते  ॥ इस्क्_३९ ॥  
  
पूर्वोत्पन्नम् असक्तं नियतं महदादिसूक्ष्मपर्यन्तम्  ।  
संसरति निरुपभोगं भावैर् अधिवासितं लिङ्गम्  ॥ इस्क्_४० ॥  
  
चित्रं यथाश्रयमृते स्थाण्वादिभ्यो विना यथा छाया  ।  
तद्वद् विनाविशेषैस् तिष्ठति न निराश्रयं लिङ्गम्  ॥ इस्क्_४१ ॥  
  
पुरुषार्थहेतुकम् इदं निमित्तनैमित्तिकप्रसङ्गेन  ।  
प्रकृतेर् विभुत्वयोगान् नटवद् व्यवतिष्ठते लिङ्गम्  ॥ इस्क्_४२ ॥  
  
सांसिद्धिकाश् च भावाः प्राकृतिका वैकृताश् च धर्माद्याः  ।  
दृष्टाः करणाश्रयिणः कार्याश्रयिणश् च कललाद्याः  ॥ इस्क्_४३ ॥  
  
धर्मेण गमनम् ऊर्ध्वं गमनम् अधस्ताद् भवत्य् अधर्मेण  ।  
ज्ञानेन चापवर्गो विपर्ययाद् इष्यते बन्धः  ॥ इस्क्_४४ ॥  
  
वैराग्यात् प्रकृतिलयः संसारो राजसाद् भवति रागात्  ।  
ऐश्वर्याद् अविघातो विपर्ययात् तद्विपर्यासः  ॥ इस्क्_४५ ॥  
  
एष प्रत्ययसर्गो विपर्ययाशक्तितुष्टिसिद्ध्याख्यः  ।  
गुणवैषम्यविमर्देन तस्य भेदास् तु पञ्चाशत्  ॥ इस्क्_४६ ॥  
  
पञ्च विपर्ययभेदा भवन्त्य् अशक्तेश् च करणवैकल्यात्  ।  
अष्टाविंशतिभेदा तुष्टिर् नवधाष्टधा सिद्धिः  ॥ इस्क्_४७ ॥  
  
भेदस् तमसो ऽष्टविधो मोहस्य च दशविधो महामोहः  ।  
तामिस्रो ऽष्टादशधा तथा भवत्य् अन्धतामिस्रः  ॥ इस्क्_४८ ॥  
  
एकादशेन्द्रियवधाः सह बुद्धिवधैर् अशक्तिर् उद्दिष्टा  ।  
सप्तदश वधा बुद्धेर् विपर्ययात् तुष्टिसिद्धीनाम्  ॥ इस्क्_४९ ॥  
  
आध्यात्मिक्यश् चतस्रः प्रकृत्युपादानकालभाग्याख्याः  ।  
बाह्या विषयोपरमात् पञ्च नव च तुष्टयो ऽभिहिताः  ॥ इस्क्_५० ॥  
  
ऊहः शब्दो ऽध्ययनं दुःखविघातत्रयं सुहृत्प्राप्तिः  ।  
दानं च सिद्धयो ऽष्टौ सिद्धेः पूर्वो ऽङ्कुशस् त्रिविधः  ॥ इस्क्_५१ ॥  
  
न विना भावैर् लिङ्गं न विना लिङ्गेन भावनिर्वृत्तिः  ।  
लिङ्गाख्यो भावाख्यस् तस्माद् भवति द्विधा सर्गः  ॥ इस्क्_५२ ॥  
  
अष्टविकल्पो दैवस् तैर्यग्योनश् च पञ्चधा भवति  ।  
मानुष्यश् चैकविधः समासतो भौतिकः सर्गः  ॥ इस्क्_५३ ॥  
  
ऊर्ध्वं सत्त्वविशालस् तमोविशालश् च मूलतः सर्गः  ।  
मध्ये रजोविशालो ब्रह्मादिस्तम्बपर्यन्तः  ॥ इस्क्_५४ ॥  
  
अत्र जरामरणकृतं दुःखं प्राप्नोति चेतनः पुरुषः  ।  
लिङ्गस्याविनिवृत्तेस् तस्माद् दुःखं समासेन  ॥ इस्क्_५५ ॥  
  
इत्य् एष प्रकृतिकृतो महदादिविषयभूतपर्यन्तः  ।  
प्रतिपुरुषविमोक्षार्थं स्वार्थ इव परार्थ आरम्भः  ॥ इस्क्_५६ ॥  
  
वत्सविवृद्धिनिमित्तं क्षीरस्य यथा प्रवृत्तिर् अज्ञस्य  ।  
पुरुषविमोक्षनिमित्तं तथा प्रवृत्तिः प्रधानस्य  ॥ इस्क्_५७ ॥  
  
औत्सुक्यनिवृत्त्यर्थं यथा क्रियासु प्रवर्तते लोकः  ।  
पुरुषस्य विमोक्षार्थं प्रवर्तते तद्वद् अव्यक्तम्  ॥ इस्क्_५८ ॥  
  
रङ्गस्य दर्शयित्वा निवर्तते नर्तकी यथा नृत्यात्  ।  
पुरुषस्य तथात्मानं प्रकाश्य विनिवर्तते प्रकृतिः  ॥ इस्क्_५९ ॥  
  
नानाविधैर् उपायैर् उपकारिण्य् अनुपकारिणः पुंसः  ।  
गुणवत्य् अगुणस्य सतस् तस्यार्थम् अपार्थकं चरति  ॥ इस्क्_६० ॥  
  
प्रकृतेः सुकुमारतरं न किञ्चिद् अस्तीति मे मतिर् भवति  ।  
या दृष्टास्मीति पुनर् न दर्शनम् उपैति पुरुषस्य  ॥ इस्क्_६१ ॥  
  
तस्मान् न बध्यते नापि मुच्यते नापि संसरति कश्चित्  ।  
संसरति बध्यते मुच्यते च नानाश्रया प्रकृतिः  ॥ इस्क्_६२ ॥  
  
रूपैः सप्तभिर् एवं बध्नात्य् आत्मानम् आत्मना प्रकृतिः  ।  
सैव च पुरुषस्यार्थं प्रति विमोचयत्य् एकरूपेण  ॥ इस्क्_६३ ॥  
  
एवं तत्त्वाभ्यासान् नास्मि न मे नाहम् इत्य् अपरिशेषम्  ।  
अविपर्ययाद् विशुद्धं केवलम् उत्पद्यते ज्ञानम्  ॥ इस्क्_६४ ॥  
  
तेन निवृत्तप्रसवाम् अर्थवशात् सप्तरूपविनिवृत्ताम्  ।  
प्रकृतिं पश्यति पुरुषः प्रेक्षकवद् अवस्थितः स्वस्थः  ॥ इस्क्_६५ ॥  
  
सम्यग्ज्ञानाधिगमाद् धर्मादीनाम् अकारणप्राप्तौ  ।  
तिष्ठति संस्कारवशाच् चक्रभ्रमवद् धृतशरीरः  ॥ इस्क्_६७ ॥  
  
प्राप्ते शरीरभेदे चरितार्थत्वात् प्रधानविनिवृत्तौ  ।  
ऐकान्तिकम् आत्यन्तिकम् उभयं कैवल्यम् आप्नोति  ॥ इस्क्_६८ ॥  
  
पुरुषार्थज्ञानम् इदं गुह्यं परमर्षिणा समाख्यातम्  ।  
स्थित्युत्पत्तिप्रलयाश् चिन्त्यन्ते यत्र भूतानाम्  ॥ इस्क्_६९ ॥  
  
एतत् पवित्र्यम् अग्र्यं मुनिर् आसुरये ऽनुकम्पया प्रददौ  ।  
आसुरिर् अपि पञ्चशिखाय तेन च बहुलीकृतं तन्त्रम्  ॥ इस्क्_७० ॥  
  
शिष्यपरम्परयागतम् ईश्वरकृष्णेन चैतद् आर्याभिः  ।  
सङ्क्षिप्तम् आर्यमतिना सम्यग् विज्ञाय सिद्धान्तम्  ॥ इस्क्_७१ ॥  
  
सप्तत्यां किल यो ऽर्थास् ते ऽर्थाः कृत्स्नस्य षष्टितन्त्रस्य  ।  
आख्यायिकाविरहिताः परवादविवर्जिताश् चेति  ॥ इस्क्_७२ ॥  
  
तस्मात् समासदृष्टं शास्त्रम् इदं नार्थतश् च परिहीनम्  ।  
तन्त्रस्य च बृहन्मूर्तेर् दर्पणसङ्क्रान्तम् इव बिम्बम्  ॥ इस्क्_७३ ॥  

