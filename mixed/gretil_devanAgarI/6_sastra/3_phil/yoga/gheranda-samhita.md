---
title: Gheranda-Samhita

---
## Intro

Gheranda-Samhita  

Gheranda-Samhita  
Electronic text based on the edition:  
Gherandasamhita : Sanskrit-deutsch. Ed. Peter Thomi.   
Wichtrach: Institut fuer Indologie, 1993 (ISBN 3 7187 0013 1).  
  
Input by Peter Thomi, edited by Peter Schreiner  
  
Plain text version  

## पाठः

<1.0/1> आदीश्वराय प्रणनामि तस्मै !  
<1.0/2> येनोपदिष्टा हठयोगविद्या !  
<1.0/3> विराजते प्रोन्नतराजयोगम् !  
<1.0/4> आरोढुम् इच्छोर् अधिरोहिणीव !!१।०!  
<1.1/1> एकदा चण्डकापालिर् गत्वा घेरण्डकुट्टिरम् !  
<1.1/2> प्रणम्य विनयाद् भक्त्या घेरण्डं परिपृच्छ्हति !!१।१!  
<1.2/1> चण्डकापालिर् उवाच: घटस्थयोगं योगेश तत्त्वज्ञानस्य कारणम् !  
<1.2/2> इदानीं श्रोतुम् इच्छामि योगेश्वर वद प्रभो !!१।२!  
<1.3/1> घेरण्ड उवाच: साधु साधु महाबाहो यन् मां त्वं परिपृच्छसि !  
<1.3/2> कथयामि हि ते तत्त्वं सावधानो ऽवधारय !!१।३!  
<1.4/1> नास्ति मायासमः पाशो नास्ति योगात् परं बलम् !  
<1.4/2> न हि ज्ञानात् परो बन्धुर् नाहङ्कारात् परो रिपुः !!१।४!  
<1.5/1> अभ्यासात् कादिवर्णादेर् यथा शास्त्राणि बोधयेत् !  
<1.5/2> तथा योगं समासाद्य तत्त्वज्ञानं च लभ्यते !!१।५!  
<1.6/1> सुकृतैर् दुष्कृतैः कार्यैर् जायते प्राणिनां घटः !  
<1.6/2> घटाद् उत्पद्यते कर्म घटयन्त्रं यथा भ्रमेत् !!१।६!  
<1.7/1> ऊर्ध्वाधो भ्रमते यद्वद् घटयन्त्रं गवां वशात् !  
<1.7/2> तद्वत् कर्मवशाज् जीवो भ्रमते जन्ममृत्युना !!१।७!  
<1.8/1> आमकुम्भ इवाम्भःस्थो जीर्यमाणः सदा घटः !  
<1.8/2> योगानलेन सन्दह्य घटशुद्धिं समाचरेत् !!१।८!  
<1.9/1> शोधनं दृढता चैव स्थैर्यं धैर्यं च लाघवम् !  
<1.9/2> प्रत्यक्षं च निर्लिप्तं च घतस्थं सप्तसाधनम् !!१।९!  
<1.10/1> षट्कर्मणा शोधनं च आसनेन भवेद् दृढम् !  
<1.10/2> मुद्रया स्थिरता चैव प्रत्याहारेण धैर्यता !!१।१०!  
<1.11/1> प्राणायामाल् लाघवं च ध्यानात् प्रत्यक्षम् आत्मनि !  
<1.11/2> समाधिना निर्लिप्तं च मुक्तिर् एव न संशयः !!१।११!  
<1.12/1> धौतिर् वस्तिस् तथा नेतिर् लौलिकी त्राटकं तथा !  
<1.12/2> कपालभातिश् चैतानि षट्कर्माणि समाचरेत् !!१।१२!  
<1.13/1> अन्तर्धौतिर् दन्तधौतिर् हृद्धौतिर् मूलशोधनम् !  
<1.13/2> धौत्यश् चतुर्विधा प्रोक्ता घटं कुर्वन्ति निर्मलम् !!१।१३!  
<1.14/1> वातसारं वारिसारं वह्निसारं बहिष्कृतम् !  
<1.14/2> घटस्य निर्मलार्थाय ह्य् अन्तर्धौतिश् चतुर्विधा !!१।१४!  
<1.15/1> काकचञ्चूवद् आस्येन पिबेद् वायुं शनैः शनैः !  
<1.15/2> चालयेद् उदरं पश्चाद् वर्त्मना रेचयेच् छनैः !!१।१५!  
<1.16/1> वातसारं परं गोप्यं देहनिर्मलकारकम् !  
<1.16/2> सर्वरोगक्षयकरं देहानलविवर्धकम् !!१।१६!  
<1.17/1> आकण्ठं पूरयेद् वारि वक्त्रेण च पिबेच् छनैः !  
<1.17/2> चालयेद् उदरेणैव चोदराद् रेचयेद् अधः !!१।१७!  
<1.18/1> वारिसारं परं गोप्यं देहनिर्मलकारकम् !  
<1.18/2> साधयेद् यः प्रयत्नेन देवदेहं प्रपद्यते !!१।१८!  
<1.19/1> वारिसारं परां धौतिं साधयेद् यः प्रयत्नतः !  
<1.19/2> मलदेहं शोधयित्वा देवदेहं प्रपद्यते !!१।१९!  
<1.20/1> नाभिग्रन्थिं मेरुपृष्ठे शतवारं च कारयेत् !  
<1.20/2> उदरामयजं त्यक्त्वा जाठराग्निं विवर्धयेत् !  
<1.20/3> वह्निसारम् इयं धौतिर् योगिनां योगसिद्धिदा !!१।२०!  
<1.21/1> एषा धौतिः परा गोप्या न प्रकाश्या कदाचन !  
<1.21/2> केवलं धौतिमात्रेण देवदेहो भवेद् ध्रुवम् !!१।२१!  
<1.22/1> काकीमुद्रां साधयित्वा पूरयेद् उदरं महत् !  
<1.22/2> धारयेद् अर्धयामं तु चालयेद् अधवर्त्मना !  
<1.22/3> एषा धौतिः परा गोप्या न प्रकाश्या कदाचन !!१।२२!  
<1.23/1> नाभिमग्नजले स्थित्वा शक्तिनाडीं विमर्जयेत् !  
<1.23/2> काराभ्यां क्षालयेन् नाडीं यावन् मलविसर्जनम् !!१।२३!  
<1.24/1> तावत् प्रक्षाल्य नाडीं च उदरे वेशयेत् पुनः !  
<1.24/2> इदं प्रक्षालनं गोप्यं देवानाम् अपि दुर्लभम् !  
<1.24/3> केवलं धौतिमात्रेण देवदेहो भवेद् ध्रुवम् !!१।२४!  
<1.25/1> याम् आर्धधारणाशक्तिं यावन् न साधयेन् नरः !  
<1.25/2> बहिष्कृतं महाधौती तावन् नैव तु जायते !!१।२५!  
<1.26/1> दन्तमूलं जिह्वामूलं रन्ध्रं च कर्णयुग्मयोः !  
<1.26/2> कपालरन्ध्रं पञ्चेति@ दन्तधौतिर्विधीयते !!१।२६!  
<1.27/1> खदिरेण रसेनाथ मृत्तिकया च शुद्धया !  
<1.27/2> मार्जयेद् दन्तमूलं च यावत् किल्बिषम् आहरेत् !!१।२७!  
<1.28/1> दन्तमूलं परा धौतिर् योगिनां योगसाधने !  
<1.28/2> नित्यं कुर्यात् प्रभाते च दन्तरक्षाय योगवित् !  
<1.28/3> दन्तमूलं धारणादि+ !कार्येषु योगिनां यतः !!१।२८!  
<1.29/1> अथातः सम्प्रवक्ष्यामि जिह्वाशोधनकारणम् !  
<1.29/2> जरामरणरोगादीन् नाशयेद् दीर्घलम्बिका !!१।२९!  
<1.30/1> तर्जनीमध्यमानामा अङ्गुलित्रययोगतः !  
<1.30/2> वेशयेद् गलमध्ये तु मार्जयेल् लम्बिकामलम् !  
<1.30/3> शनैः शनैर् मार्जयित्वा कफदोषं निवारयेत् !!१।३०!  
<1.31/1> मार्जयेन् नवनीतेन दोहयेच् च पुनः पुनः !  
<1.31/2> तदग्रं लौहयन्त्रेण कर्षयित्वा पुनः पुनः !!१।३१!  
<1.32/1> नित्यं कुर्यात् प्रयत्नेन रवेर् उदयके श्तके !  
<1.32/2> एवं कृते तु नित्ये च लम्बिका दीर्घतां गता !!१।३२!  
<1.33/1> तर्जन्यङ्गुल्यग्रयोगान्@ मार्जयेत् कर्णरन्ध्रयोः !  
<1.33/2> नित्यम् अभ्यासयोगेन नादान्तरं प्रकाशनम् !!१।३३!  
<1.34/1> वृद्धाङ्गुष्ठेन दक्षेण मर्दयेद् भालरन्ध्रकम् !  
<1.34/2> एवम् अभ्यासयोगेन कफदोषं निवारयेत् !!१।३४!  
<1.35/1> नाडी निर्मलतां याति दिव्यदृष्टिः प्रजायते !  
<1.35/2> निद्रान्ते भोजनान्ते च दिवान्ते च दिने दिने !!१।३५!  
<1.36/1> हृद्धौतिं त्रिविधां कुर्याद् दण्डवमनवाससा !!१।३६!  
<1.37/1> रम्भादण्डं हरिद्दण्डं वेत्रदण्डं तथैव च !  
<1.37/2> हृन्मध्ये चालयित्वा तु पुनः प्रत्याहरेच् छनैः !!१।३७!  
<1.38/1> कफपित्तं तथा क्लेदं रेचयेद् ऊर्ध्ववर्त्मना !  
<1.38/2> दण्डधौतिविधानेन हृद्रोगं नाशयेद् ध्रुवम् !!१।३८!  
<1.39/1> भोजनान्ते पिबेद् वारि आकर्णपूरितं सुधीः !  
<1.39/2> ऊर्ध्वदृष्टिं क्षणं कृत्वा तज् जलं वमयेत् पुनः !  
<1.39/3> नित्यम् अभ्यासयोगेन कफपित्तं निवारयेत् !!१।३९!  
<1.40/1> एकोनविंशतिः हस्तः पञ्चविंशति वै तथा !  
<1.40/2> चतुरङ्गुलविस्तारं सूक्ष्मवस्त्रं शनैर् ग्रसेत् !  
<1.40/3> पुनः प्रत्याहरेद् एतत् प्रोच्यते धौतिकर्मकम् !!१।४०!  
<1.41/1> गुल्मज्वरप्लीहाकुष्ठ+ !कफपित्तं विनश्यति !  
<1.41/2> आरोग्यं बलपुष्टिश् च भवेत् तस्य दिने दिने !!१।४१!  
<1.42/1> अपानक्रूरता तावद् यावन्मूलं न शोधयेत् !  
<1.42/2> तस्मात् सर्वप्रयत्नेन मूलशोधनम् आचरेत् !!१।४२!  
<1.43/1> पीतमूलस्य दण्डेन मध्यमाङ्गुलिनापि वा !  
<1.43/2> यत्नेन क्षालयेद् गुह्यं वारिणा च पुनः पुनः !!१।४३!  
<1.44/1> वारयेत् कोष्ठकाठिन्यम् आमाजीर्णं निवारयेत् !  
<1.44/2> कारणं कान्तिपुष्ट्योश् च दीपनं वह्निमण्डलम् !!१।४४!  
<1.45/1> जलवस्तिः शुष्कवस्तिर् वस्ती च द्विविधौ स्मृतौ !  
<1.45/2> जलवस्तिं जले कुर्याच् छुष्कवस्तिं क्षितौ सदा !!१।४५!  
<1.46/1> नाभिमग्नजले पायु+ !न्यस्तनालोत्कटासनः !  
<1.46/2> आकुञ्चनं प्रकाशं च जलवस्तिं समाचरेत् !!१।४६!  
<1.47/1> प्रमेहं च गुदावर्तं क्रूरवायुं निवारयेत् !  
<1.47/2> भवेत् स्वच्छन्ददेहश् च कामदेवसमो भवेत् !!१।४७!  
<1.48/1> वस्तिं पश्चिमतानेन चालयित्वा शनैः शनैः !  
<1.48/2> अश्विनीमुद्रया पायुम् आकुञ्चयेत् प्रकाशयेत् !!१।४८!  
<1.49/1> एवम् अभ्यासयोगेन कोष्ठदोषो न विद्यते !  
<1.49/2> विवर्धयेज् जाठराग्निम् आमवातं विनाशयेत् !!१।४९!  
<1.50/1> वितस्तिमानं सूक्ष्मसूत्रं नासानाले प्रवेशयेत् !  
<1.50/2> मुखान् निर्गमयेत् पश्चात् प्रोच्यते नेतिकर्मकम् !!१।५०!  
<1.51/1> साधनान् नेतिकर्मापि खेचरीसिद्धिम् आप्नुयात् !  
<1.51/2> कफदोषा विनश्यन्ति दिव्यदृष्टिः प्रजायते !!१।५१!  
<1.52/1> अमन्दवेगं तुन्दं च भ्रामयेद् उभपार्श्वयोः !  
<1.52/2> सर्वरोगान् निहन्तीह देहानलविवर्धनम् !!१।५२!  
<1.53/1> निमेषोन्मेषकं त्यक्त्वा सूक्ष्मलक्ष्यं निरीक्षयेत् !  
<1.53/2> यावद् अश्रू निपतते त्राटकं प्रोच्यते बुधैः !!१।५३!  
<1.54/1> एवम् अभ्यासयोगेन शाम्भवी जायते ध्रुवम् !  
<1.54/2> न जायते नेत्ररोगः दिव्यदृष्टिप्रदायकम् !!१।५४!  
<1.55/1> वामक्रमेण व्युत्क्रमेण शीत्क्रमेण विशेषतः !  
<1.55/2> भालभातिं त्रिधा कुर्यात् कफदोषं निवारयेत् !!१।५५!  
<1.56/1> इडया पूरयेद् वायुं रेचयेत् पिङ्गला पुनः !  
<1.56/2> पिङ्गलया पूरयित्वा पुनश् चन्द्रेण रेचयेत् !!१।५६!  
<1.57/1> पूरकं रेचकं कृत्वा वेगेन न तु चालयेत् !  
<1.57/2> एवम् अभ्यासयोगेन कफदोषं निवारयेत् !!१।५७!  
<1.58/1> नासाभ्यां जलम् आकृष्य पुनर् वक्त्रेण रेचयेत् !  
<1.58/2> पायं पायं प्रकुर्वंश् चेच् छ्लेष्मदोषं निवारयेत् !!१।५८!  
<1.59/1> शीत्कृत्य पीत्वा वक्त्रेण नासानलैर् विरेचयेत् !  
<1.59/2> एवम् अभ्यासयोगेन कामदेवसमो भवेत् !!१।५९!  
<1.60/1> न जायते वार्द्धकं च ज्वरो नैव प्रजायते !  
<1.60/2> भवेत् स्वच्छन्ददेहश् च कफदोषं निवारयेत् !!१।६०!  
<1.61/0> [[इति श्रीघेरण्डसंहितायां घेरण्डचण्डसंवादे घटस्थयोगे षट्कर्मसाधनं नाम प्रथमोपदेशः !!१! ]]  
<2.1/1> घेरण्ड उवाच:  
<2.1/11> आसनानि समस्तानि यावन्तो जीवजन्तवः !  
<2.1/2> चतुरशीति लक्षाणि शिवेन कथितं पुरा !!२।१!  
<2.2/1> तेषां मध्ये विशिष्टानि षोडशोनं शतं कृतम् !  
<2.2/2> तेषां मध्ये मर्त्यलोके द्वात्रिंशद् आसनं शुभम् !!२।२!  
<2.3/1> सिद्धं पद्मं तथा भद्रं मुक्तं वज्रं च स्वस्तिकम् !  
<2.3/2> सिंहं च गोमुखं वीरं धनुरासनम् एव च !!२।३!  
<2.4/1> मृतं गुप्तं तथा मात्स्यं मत्स्येन्द्रासनम् एव च !  
<2.4/2> गोरक्षं पश्चिमोत्तानम् उत्कटं सङ्कटं तथा !!२।४!  
<2.5/1> मयूरं कुक्कुटं कूर्मं तथा उत्तानकूर्मकम् !  
<2.5/2> उत्तानमण्डुकं वृक्षं मण्डूकं गरुडं वृषम् !!२।५!  
<2.6/1> शलभं मकरं चोष्ट्रं भुजङ्गं च योगासनम् !  
<2.6/2> द्वात्रिंशद् आसनान्य् एव मर्त्यलोके च सिद्धिदा !!२।६!  
<2.7/1> योनिस्थानकम् अङ्घ्रिमूलघटितं सम्पीड्य गुल्फेतरं !  
<2.7/11> मेढ्रोपर्य् अथ सन्निधाय चिबुकं कृत्वा हृदि स्थापितम् !  
<2.7/2> स्थाणुः संयमितेन्द्रियो ऽचलदृशा पश्यन् भ्रुवोर् अन्तरे !  
<2.7/3> एतन् मोक्षकपाटभेदनकरं सिद्धासनं प्रोच्यते !!२।७!  
<2.8/1> वामोर् ऊपरि दक्षिणं हि चरणं संस्थाप्य वामं तथा !  
<2.8/11> दक्षोर् ऊपरि पश्चिमेन विधिना कृत्वा कराभ्यां दृढम् !  
<2.8/2> अङ्गुष्ठौ हृदये निधाय चिबुकं नासाग्रम् आलोकयेद्  !  
<2.8/3> एतद् व्याधिविकारनाशनकरं पद्मासनं प्रोच्यते !!२।८!  
<2.9/1> गुल्फौ च वृषणस्याधो व्युत्क्रमेण समाहितौ@ !  
<2.9/2> पादाङ्गुष्ठौ कराभ्यां च धृत्वा च पृष्ठदेशतः !!२।९!  
<2.10/1> जालन्धरं समासाद्य नासाग्रम् अवलोकयेत् !  
<2.10/2> भद्रासनं भवेद् एतत् सर्वव्याधिविनाशकम् !!२।१०!  
<2.11/1> पायुमूले वामगुल्फं दक्षगुल्फं तथोपरि !  
<2.11/2> शिरोग्रीवासमे काये@ मुक्तासनं तु सिद्धिदम् !!२।११!  
<2.12/1> जङ्घयोर् वज्रवत् कृत्वा गुदपार्श्वे पदाव् उभौ !  
<2.12/2> वज्रासनं भवेद् एतद् योगिनां सिद्धिदायकम् !!२।१२!  
<2.13/1> जानूर्वोर् अन्तरे कृत्वा योगी पादतले उभे !  
<2.13/2> ऋजुकायः समासीनः स्वस्तिकं तत् प्रचक्षते !!२।१३!  
<2.14/1> गुल्फौ च वृषणस्याधो व्युत्क्रमेणोर्ध्वतां गतौ !  
<2.14/2> चितिमूलौ भूमिसंस्थौ करौ च जानुनोपरि !!२।१४!  
<2.15/1> व्यात्तवक्त्रो जलन्ध्रेण नासाग्रम् अवलोकयेत् !  
<2.15/2> सिंहासनं भवेद् एतत् सर्वव्याधिविनाशकम् !!२।१५!  
<2.16/1> पादौ भूमौ च संस्थाप्य पृष्ठपार्श्वे निवेशयेत् !  
<2.16/2> स्थिरकायं समासाद्य गोमुखं गोमुखाकृति !!२।१६!  
<2.17/1> एकपादम् अथैकस्मिन् विन्यसेद् ऊरुसंस्थितम् !  
<2.17/2> इतरस्मिंस् तथा पश्चाद् वीरासनम् इतीरितम् !!२।१७!  
<2.18/1> प्रसार्य पादौ भुवि दण्डरूपौ !  
<2.18/11> करौ च पृष्ठं धृतपादयुग्मम् !  
<2.18/2> कृत्वा धनुस्तुल्यविवर्तिताङ्गं !  
<2.18/3> निगद्यते वै धनुरासनं तत् !!२।१८!  
<2.19/1> उत्तानं शववद् भूमौ शयानं तु शवासनम् !  
<2.19/2> शवासनं श्रमहरं चित्तविश्रान्तिकारणम् !!२।१९!  
<2.20/1> जानूर्वोर् अन्तरे पादौ कृत्वा पादौ च गोपयेत् !  
<2.20/2> पादौपरि च संस्थाप्य गुदं गुप्तासनं विदुः !!२।२०!  
<2.21/1> मुक्तपद्मासनं कृत्वा उत्तानशयनं चरेत् !  
<2.21/2> कूर्पराभ्यां शिरो वेष्ट्य मत्स्यासनं तु रोगहा !!२।२१!  
<2.22/1> उदरे पश्चिमं@ तानं कृत्वा तिष्ठति यत्नतः !  
<2.22/2> नम्राङ्गं वामपदं हि दक्षजानूपरि न्यसेत् !!२।२२!  
<2.23/1> तत्र याम्यं कूर्परं च याम्यकरे च वक्त्रकम् !  
<2.23/2> भ्रुवोर् मध्ये गता दृष्टिः पीठं मत्स्येन्द्रम् उच्यते !!२।२३!  
<2.24/1> जानूर्वोर् अन्तरे पादौ उत्तानौ व्यक्तसंस्थितौ !  
<2.24/2> गुल्फौ चाच्छाद्य हस्ताभ्याम् उत्तानाभ्यं प्रयत्नतः !!२।२४!  
<2.25/1> कण्ठसङ्कोचनं कृत्वा नासाग्रम् अवलोकयेत् !  
<2.25/2> गोरक्षासनम् इत्य् आहुर् योगिनां सिद्धिकारणम् !!२।२५!  
<2.26/1> प्रसार्य पादौ भुवि दण्डरूपौ !  
<2.26/2> सन्न्यस्तभालं चितियुग्ममध्ये !  
<2.26/3> यत्नेन पादौ च धृतौ कराभ्यां !  
<2.26/4> योगेन्द्रपीठं पश्चिमतानम् आहुः !!२।२६!  
<2.27/1> अङ्गुष्ठाभ्याम् अवष्टभ्य धरां गुल्फौ च खे गतौ !  
<2.27/2> तत्रोपरि गुदं न्यसेद् विज्ञेयम् उत्कटासनम् !!२।२७!  
<2.28/1> वामपादचितेर् मूलं सन्न्यस्य धरणीतले !  
<2.28/2> पाददण्डेन याम्येन वेष्टयेद् वामपादकम् !  
<2.28/3> जानुयुग्मे करयुग्मम् एतत् सङ्कटम् आसनम् !!२।२८!  
<2.29/1> धराम् अवष्टभ्य करद्वयाभ्यां !  
<2.29/2> तत् कूर्परे स्थापितनाभिपार्श्वम् !  
<2.29/3> उच्चासने दण्डवद् उत्थितः खे !  
<2.29/4> मयूरम् एतत् प्रवदन्ति पीठम् !!२।२९!  
<2.30/1> बहुकदशनभुक्तं भस्म कुर्याद् अशेषं !  
<2.30/2> जनयति जठराग्निं जारयेत् कालकूटम् !  
<2.30/3> हरति सकलरोगान् आशु गुल्मज्वरादीन् !  
<2.30/4> भवति विगतदोषं ह्य् आसनं श्रीमयूरम् !!२।३०!  
<2.31/1> पद्मासनं समासाद्य जानूर्वोर् अन्तरे करौ !  
<2.31/2> कूर्पराभ्यां समासीनो मञ्चस्थः कुक्कुटासनम् !!२।३१!  
<2.32/1> गुल्फौ च वृषणस्याधो व्युत्क्रमेण समाहितौ !  
<2.32/2> ऋजुकायशिरोग्रीवं कूर्मासनम् इतीरितम् !!२।३२!  
<2.33/1> कुक्कुटासनबन्धस्थं कराभ्यां धृतकन्धरम् !  
<2.33/2> खगकूर्मवद् उत्तानम् एतद् उत्तानकूर्मकम् !!२।३३!  
<2.34/1> पादतलौ पृष्ठदेशे अङ्गुष्ठौ द्वौ च संस्पृशेत् !  
<2.34/2> जानुयुग्मं पुरस्कृत्य साधयेन् मण्डुकासनम् !!२।३४!  
<2.35/1> मण्डूकासनबन्धस्थं कूर्पराभ्यां धृतं शिरः !  
<2.35/2> एतद् भेकवद् उत्तानम् एतद् उत्तानमण्डुकम् !!२।३५!  
<2.36/1> वामोरुमूलदेशे च याम्यं पादं निधाय तु !  
<2.36/2> तिष्ठति वृक्षवद् भूमौ वृक्षासनम् इदं विदुः !!२।३६!  
<2.37/1> जङ्घोरुभ्यां धरां पीड्य स्थिरकायो द्विजानुना !  
<2.37/2> जानूपरि करयुग्मं गरुडासनम् उच्यते !!२।३७!  
<2.38/1> याम्यगुल्फे पायुमूलं वामभागे पदेतरम् !  
<2.38/2> विपरीतं स्पृशेद् भूमिं वृषासनम् इदं भवेत् !!२।३८!  
<2.39/1> अध्यास्य शेते पदयुग्मवक्षे !  
<2.39/2> भूमिम् अवष्टभ्य करद्वयाभ्याम् !  
<2.39/3> पादौ च शून्ये च वितस्ति चोर्ध्वं !  
<2.39/4> वदन्ति पीठं शलभं मुनीन्द्राः !!२।३९!  
<2.40/1> अध्यास्य शेते हृदयं निधाय !  
<2.40/2> भूमौ च पादौ प्रविसार्यमाणौ !  
<2.40/3> शिरश् च धृत्वा करदण्डयुग्मे !  
<2.40/4> देहाग्निकारं मकरासनं तत् !!२।४०!  
<2.41/1> अध्यास्य शेते पदयुग्मम् अस्तं@ !  
<2.41/11> पृष्ठे निधायापि धृतं कराभ्याम् !  
<2.41/2> आकुञ्च्य सम्यग् घ्य् उदरास्यगण्डम्@ !  
<2.41/3> उष्ट्रं च पीठं यतयो वदन्ति !!२।४१!  
<2.42/1> अङ्गुष्ठनाभिपर्यन्तम् अधो भूमौ च विन्यसेत् !  
<2.42/2> करतलाभ्यां धरां धृत्वा ऊर्ध्वं शीर्षं फणीव हि !!२।४२!  
<2.43/1> देहाग्निर् वर्धते नित्यं सर्वरोगविनाशनम् !  
<2.43/2> जागर्ति भुजगी देवी साधनाद् भुजङ्गासनम् !!२।४३!  
<2.44/1> उत्तानौ चरणौ कृत्वा संस्थाप्य जानुनोपरि !  
<2.44/2> आसनोपरि संस्थाप्य उत्तानं करयुग्मकम् !!२।४४!  
<2.45/1> पूरकैर् वायुम् आकृष्य नासाग्रम् अवलोकयेत् !  
<2.45/2> योगासनं भवेद् एतद् योगिनां योगसाधने !!२।४५!  
<2.46/0> [[इति श्रीघेरण्डसंहितायां घेरण्डचण्डसंवादे घतस्थयोग आसनप्रयोगो नाम द्वितीयोपदेशः !!२! ]]  
<3.1/1> घेरण्ड उवाच: महामुद्रा नभोमुद्रा उड्डीयानं जलन्धरम् !  
<3.1/2> मूलबन्धं महाबन्धं महावेधश् च खेचरी !!३।१!  
<3.2/1> विपरीतकरणी योनिर् वज्रोली शक्तिचालनी !  
<3.2/2> तडागी माण्डुकी मुद्रा शाम्भवी पञ्चधारणा !!३।२!  
<3.3/1> अश्विनी पाशिनी काकी मातङ्गी च भुजङ्गिनी !  
<3.3/2> पञ्चविंशतिमुद्राश् च सिद्धिदा इह योगिनाम् !!३।३!  
<3.4/1> मुद्राणां पटलं देवि कथितं तव सन्निधौ !  
<3.4/2> येन विज्ञातमात्रेण सर्वसिद्धिः प्रजायते !!३।४!  
<3.5/1> गोपनीयं प्रयत्नेन न देयं यस्य कस्यचित् !  
<3.5/2> प्रीतिदं योगिनां चैव दुर्लभं मरुताम् अपि !!३।५!  
<3.6/1> पायुमूलं वामगुल्फे सम्पीड्य दृढयत्नतः !  
<3.6/2> याम्यपादं प्रसार्याथ कराभ्यां धृतपदाङ्गुलिः !!३।६!  
<3.7/1> कण्ठसङ्कोचनं कृत्वा भ्रुवोर् मध्ये निरीक्षयेत् !  
<3.7/2> पूरकैर् वायुं सम्पूर्य महामुद्रा निगद्यते !!३।७!  
<3.8/1> वलितं पलितं चैव जरां@ मृत्युं निवारयेत् !  
<3.8/2> क्षयकासं गुदावर्तं प्लीहाजीर्णं ज्वरं तथा !  
<3.8/3> नाशयेत् सर्वरोगांश् च महामुद्राभिसेवनात् !!३।८!  
<3.9/1> यत्र यत्र स्थितो योगी सर्वकार्येषु सर्वदा !  
<3.9/2> ऊर्ध्वजिह्वः स्थिरो भूत्वा धारयेत् पवनं सदा !  
<3.9/3> नभोमुद्रा भवेद् एषा योगिनां रोगनाशिनी !!३।९!  
<3.10/1> उदरे पश्चिमं तानं नाभेर् ऊर्ध्वं तु कारयेत् !  
<3.10/2> उड्डीनं कुरुते यस्माद् अविश्रान्तं महाखगः !  
<3.10/3> उड्डीयानं त्व् असौ बन्धो मृत्युमातङ्गकेसरी !!३।१०!  
<3.11/1> समग्राद् बन्धनाद् ध्य् एतद् उड्डीयानं विशिष्यते !  
<3.11/2> उड्डीयाने समभ्यस्ते मुक्तिः स्वाभाविकी भवेत् !!३।११!  
<3.12/1> कण्ठसङ्कोचनं कृत्वा चिबुकं हृदये न्यसेत् !  
<3.12/2> जालन्धरे कृते बन्धे षोडशाधारबन्धनम् !  
<3.12/3> जालन्धरमहामुद्रा मृत्योश् च क्षयकारिणी !!३।१२!  
<3.13/1> सिद्धं जालन्धरं बन्धं योगिनां सिद्धिदायकम् !  
<3.13/2> षण्मासम् अभ्यसेद् यो हि स सिद्धो नात्र संशयः !!३।१३!  
<3.14/1> पार्ष्णिना वामपादस्य योनिम् आकुञ्चयेत् ततः !  
<3.14/2> नाभिग्रन्थिं मेरुदण्डे सम्पीड्य यत्नतः सुधीः !!३।१४!  
<3.15/1> मेढ्रं दक्षिणगुल्फेन दृढबन्धं समाचरेत् !  
<3.15/2> नाभेर् ऊर्ध्वम् अधश् चापि तानं कुर्यात् प्रयत्नतः !  
<3.15/3> जराविनाशिनी मुद्रा मूलबन्धो निगद्यते !!३।१५!  
<3.16/1> संसारसागरं तर्तुम् अभिलषति यः पुमान् !  
<3.16/2> विरले सुगुप्तो भूत्वा मुद्राम् एतां समभ्यसेत् !!३।१६!  
<3.17/1> अभ्यासाद् बन्धनस्यास्य मरुत्सिद्धिर् भवेद् ध्रुवम् !  
<3.17/2> साधयेद् यत्नतस् तर्हि मौनी तु विजितालसः  !!३।१७!  
<3.18/1> वामपादस्य गुल्फेन पायुमूलं निरोधयेत् !  
<3.18/2> दक्षपादेन तद् गुल्फं सम्पीड्य यत्नतः सुधीः !!३।१८!  
<3.19/1> शनैः शनैश् चालयेत् पार्ष्णिं योनिम् आकुञ्चयेच् छनैः !  
<3.19/2> जालन्धरे धारयेत् प्राणं महाबन्धो निगद्यते !!३।१९!  
<3.20/1> महाबन्धः परो बन्धो जरामरणनाशनः !  
<3.20/2> प्रसादाद् अस्य बन्धस्य साधयेत् सर्ववाञ्छितम् !!३।२०!  
<3.21/1> रूपयौवनलावण्यं नारीणां पुरुषं विना !  
<3.21/2> मूलबन्धमहाबन्धौ महावेधं विना तथा !!३।२१!  
<3.22/1> महाबन्धं समासाद्य उड्डानकुम्भकं चरेत् !  
<3.22/2> महावेधः समाख्यातो योगिनां सिद्धिदायकः !!३।२२!  
<3.23/1> महाबन्धमूलबन्धौ महावेधसमन्वितौ !  
<3.23/2> प्रत्यहं कुरुते यस् तु स योगी योगवित्तमः !!३।२३!  
<3.24/1> न मृत्युतो भयं तस्य न जरा तस्य विद्यते !  
<3.24/2> गोपनीयः प्रयत्नेन वेधो यं योगिपुङ्गवैः !!३।२४!  
<3.25/1> जिह्वाधो नाडीं सञ्छित्य रसनां चालयेत् सदा !  
<3.25/2> दोहयेन् नवनीतेन लौहयन्त्रेण कर्षयेत् !!३।२५!  
<3.26/1> एवं नित्यं समभ्यासाल् लम्बिका दीर्घतां व्रजेत् !  
<3.26/2> यावद्गच्छेद्भ्रुवोर्मध्ये तदा सिध्यति खेचरी !!३।२६!  
<3.27/1> रसनां तालुमध्ये तु शनैः शनैः प्रवेशयेत् !  
<3.27/2> कपालकुहरे जिह्वा प्रविष्टा विपरीतगा !  
<3.27/3> भ्रुवोर् मध्ये गता दृष्टिर् मुद्रा भवति खेचरी !!३।२७!  
<3.28/1> न च मूर्च्छा क्षुधा तृष्णा नैवालस्यं प्रजायते !  
<3.28/2> न च रोगो जरा मृत्युर् देवदेहं प्रपद्यते !!३।२८!  
<3.29/1> न चाग्निर् दहते गात्रं न शोषयति मारुतः !  
<3.29/2> न देहं क्लेदयन्त्य् आपो दंशयेन् न भुजङ्गमः !!३।२९!  
<3.30/1> लावण्यं च भवेद् गात्रे समाधिर् जायते ध्रुवम् !  
<3.30/2> कपालवक्त्रसंयोगे रसना रसम् आप्नुयात् !!३।३०!  
<3.31/1> नानाविधिसमुद्भूतम् आनन्दं च दिने दिने !  
<3.31/2> आदौ लवणक्षारं च ततस् तिक्तकषायकम् !!३।३१!  
<3.32/1> नवनीतं घृतं क्षीरं दधितक्रमधूनि च !  
<3.32/2> द्राक्षारसं च पीयूषं जायते रसनोदकम् !!३।३२!  
<3.33/1> नाभिमूले वसेत् सूर्यस् तालुमूले च चन्द्रमाः !  
<3.33/2> अमृतं ग्रसते सूर्यस् ततो मृत्युवशो नरः !!३।३३!  
<3.34/1> ऊर्ध्वं च योजयेत् सूर्यं चन्द्रं च अध आनयेत् !  
<3.34/2> विपरीतकरी मुद्रा सर्वतन्त्रेषु गोपिता !!३।३४!  
<3.35/1> भूमौ शिरश् च संस्थाप्य करयुग्मं समाहितः !  
<3.35/2> ऊर्ध्वपादः स्थिरो भूत्वा विपरीतकरी मता !!३।३५!  
<3.36/1> मुद्रेयं साधयेन् नित्यं जरां मृत्युं च नाशयेत् !  
<3.36/2> स सिद्धः सर्वलोकेषु प्रलये ऽपि न सीदति !!३।३६!  
<3.37/1> सिद्धासनं समासाद्य कर्णाक्षिनासिकामुखम् !  
<3.37/2> अङ्गुष्ठतर्जनीमध्या+ !नामादिभिश् च धारयेत् !!३।३७!  
<3.38/1> काकीभिः प्राणं सङ्कृष्य अपाने योजयेत् ततः !  
<3.38/2> षट् चक्राणि क्रमाद् धृत्वा हुंहंसमनुना सुधीः !!३।३८!  
<3.39/1> चैतन्यम् आनयेद् देवीं निद्रिता या भुजङ्गिनी !  
<3.39/2> जीवेन सहितां शक्तिं समुत्थाप्य पराम्बुजे !!३।३९!  
<3.40/1> शक्तिमयं स्वयं भूत्वा परं शिवेन सङ्गमम् !  
<3.40/2> नानासुखं विहारं च चिन्तयेत् परमं सुखम् !!३।४०!  
<3.41/1> शिवशक्तिसमायोगाद् एकान्तं भुवि भावयेत् !  
<3.41/2> आनन्दमानसो भूत्वा अहं ब्रह्मेति सम्भवेत् !!३।४१!  
<3.42/1> योनिमुद्रा परा गोप्या देवानाम् अपि दुर्लभा !  
<3.42/2> सकृत्तद्भावसंसिद्धः समाधिस्थः स एव हि !!३।४२!  
<3.43/1> ब्रह्महा भ्रूणहा चैव सुरापो गुरुतल्पगः !  
<3.43/2> एतैः पापैर् न लिप्यते योनिमुद्रानिबन्धनात् !!३।४३!  
<3.44/1> यानि पापानि घोराणि उपपापानि यानि च !  
<3.44/2> तानि सर्वाणि नश्यन्ति योनिमुद्रानिबन्धनात् !  
<3.44/3> तस्माद् अभ्यसनं कुर्याद् यदि मुक्तिं समिच्छति !!३।४४!  
<3.45/1> धराम् अवष्टभ्य करद्वयाभ्याम् !  
<3.45/11> ऊर्ध्वं क्षिपेत् पादयुगं शिरः खे !  
<3.45/2> शक्तिप्रबोधाय चिरजीवनाय !  
<3.45/3> वज्रोलिमुद्रां मुनयो वदन्ति !!३।४५!  
<3.46/1> अयं योगो योगश्रेष्ठो योगिनां मुक्तिकारणम् !  
<3.46/2> अयं हितप्रदो योगो योगिनां सिद्धिदायकः !!३।४६!  
<3.47/1> एतद् योगप्रसादेन बिन्दुसिद्धिर् भवेद् ध्रुवम् !  
<3.47/2> सिद्धे बिन्दौ महायत्ने किं न सिध्यति भूतले !!३।४७!  
<3.48/1> भोगेन महता युक्तो यदि मुद्रां समाचरेत् !  
<3.48/2> तथापि सकला सिद्धिस् तस्य भवति निश्चितम् !!३।४८!  
<3.49/1> मूलाधारे आत्मशक्तिः कुण्डली परदेवता !  
<3.49/2> शयिता भुजगाकारा सार्धत्रिवलयान्विता !!३।४९!  
<3.50/1> यावत् सा निद्रिता देहे तावज् जीवः पशुर् यथा !  
<3.50/2> ज्ञानं न जायते तावत् कोटियोगं समभ्यसेत् !!३।५०!  
<3.51/1> उद्घाटयेत् कवाटं च यथा कुञ्चिकया हठात् !  
<3.51/2> कुण्डलिन्याः प्रबोधेन ब्रह्मद्वारं विभेदयेत् !!३।५१!  
<3.52/1> नाभिं बृहद्वेष्टनं च न च नग्नं बहिः स्थितम् !  
<3.52/2> गोपनीयगृहे स्थित्वा शक्तिचालनम् अभ्यसेत् !!३।५२!  
<3.53/1> वितस्तिप्रमितं दीर्घं विस्तारे चतुरङ्गुलम् !  
<3.53/2> मृदुलं धवलं सूक्ष्म+ !@वेष्टनाम्बरलक्षणम् !  
<3.53/3> एवम् अम्बरम् उक्तं @ च कटिसूत्रेण योजयेत् !!३।५३!  
<3.54/1> भास्मना गात्रसंलिप्तं सिद्धासनं समाचरेत् !  
<3.54/2> नासाभ्यां प्राणम् आकृष्य अपाने योजयेद् बलात् !!३।५४!  
<3.55/1> तावद् आकुञ्चयेद् गुह्यं शनैर् अश्विनिमुद्रया !  
<3.55/2> यावद् गच्छेत् सुषुम्णायां वायुः प्रकाशयेद् धठात् !!३।५५!  
<3.56/1> तावद् वायुप्रभेदेन कुम्भिका च भुजङ्गिनी !  
<3.56/2> बद्धश्वासस् ततो भूत्वा च ऊर्ध्वमात्रं प्रपद्यते !  
<3.56/3> शब्दद्वयं फलैकं तु योनिमुद्रां च चालयेत् !!३।५६!  
<3.57/1> विना शक्तिचालनेन योनिमुद्रा न सिध्यति !  
<3.57/2> आदौ चालनम् अभ्यस्य योनिमुद्रां समभ्यसेत् !!३।५७!  
<3.58/1> इति ते कथितं चण्ड प्रकारं शक्तिचालनम् !  
<3.58/2> गोपनीयं प्रयत्नेन दिने दिने समभ्यसेत् !!३।५८!  
<3.59/1> मुद्रेयं परमा गोप्या जरामरणनाशिनी !  
<3.59/2> तस्माद् अभ्यसनं कार्यं योगिभिः सिद्धिकाङ्क्षिभिः !!३।५९!  
<3.60/1> नित्यं यो ऽभ्यसते योगी सिद्धिस् तस्य करे स्थिता !  
<3.60/2> तस्य विग्रहसिद्धिः स्याद् रोगाणां सङ्क्षयो भवेत् !!३।६०!  
<3.61/1> उदरे पश्चिमं @ तानं कृत्वा च तडागाकृति !  
<3.61/2> तडागी सा परा मुद्रा जरामृत्युविनाशिनी !!३।६१!  
<3.62/1> मुखं सम्मुद्रितं कृत्वा जिह्वामूलं प्रचालयेत् !  
<3.62/2> शनैर् ग्रसेद् अमृतं तन् माण्डुकीं मुद्रिकां विदुः !!३।६२!  
<3.63/1> वलितं पलितं नैव जायते नित्ययौवनम् !  
<3.63/2> न केशे जायते पाको यः कुर्यान् नित्य माण्डुकीम् !!३।६३!  
<3.64/1> नेत्राञ्जनं समालोक्य आत्मारामं निरीक्षयेत् !  
<3.64/2> सा भवेच् छाम्भवी मुद्रा सर्वतन्त्रेषु गोपिता !!३।६४!  
<3.65/1> वेदशास्त्रपुराणानि सामान्यगणिका इव !  
<3.65/2> इयं तु शाम्भवी मुद्रा गुप्ता कुलवधूर् इव !!३।६५!  
<3.66/1> स एव आदिनाथश् च स च नारायणः स्वयम् !  
<3.66/2> स च ब्रह्मा सृष्टिकारी यो मुद्रां वेत्ति शाम्भवीम् !!३।६६!  
<3.67/1> सत्यं सत्यं पुनः सत्यं सत्यम् उक्तं महेश्वर !  
<3.67/2> शाम्भवीं यो विजानीयात् स च ब्रह्म न चान्यथा !!३।६७!  
<3.68/1> कथिता शाम्भवी मुद्रा शृणुष्व पञ्चधारणाम् !  
<3.68/2> धारणानि समासाद्य किं न सिध्यति भूतले !!३।६८!  
<3.69/1> अनेन नरदेहेन स्वर्गेषु गमनागमम् !  
<3.69/2> मनोगतिर् भवेत् तस्य खेचरत्वं न चान्यथा !!३।६९!  
<3.70/1> यत् तत्त्वं हरितालदेशरचितं भौमं लकारान्वितं !  
<3.70/11> वेदास्रं कमलासनेन सहितं कृत्वा हृदि स्थायिनम् !  
<3.70/2> प्राणं तत्र विनीय पञ्चघटिकाश् चित्तान्वितं धारयेद् !  
<3.70/3> एषा स्तम्भकरी सदा क्षितिजयं कुर्याद् अधोधारणा !!३।७०!  
<3.71/1> पार्थिवीधारणामुद्रां यः करोति च नित्यशः !  
<3.71/2> मृत्युञ्जयः स्वयं सो ऽपि स सिद्धो विचरेद् भुवि !!३।७१!  
<3.72/1> शङ्खेन्दुप्रतिमं च कुन्दधवलं तत्त्वं किलालं शुभं !  
<3.72/11> तत् पीयूषवकारबीजसहितं युक्तं सदा विष्णुना !  
<3.72/2> प्राणं तत्र विनीय पञ्चघटिकाश् चित्तान्वितं धारयेद् !  
<3.72/3> एषा दुःसहतापपापहरिणी स्याद् आम्भसी धारणा !!३।७२!  
<3.73/1> आम्भसीं परमां मुद्रां यो जानाति स योगवित् !  
<3.73/2> जले च गभीरे घोरे मरणं तस्य नो भवेत् !!३।७३!  
<3.74/1> इयं तु परमा मुद्रा गोपनीया प्रयत्नतः !  
<3.74/2> प्रकाशात् सिद्धिहानिः स्यात् सत्यं वच्मि च तत्त्वतः !!३।७४!  
<3.75/1> यन् नाभिस्थितम् इन्द्र=गोपसदृशं बीजत्रिकोणान्वितं @ !  
<3.75/11> तत्त्वं तेजमयं प्रदीप्तम् अरुणं रुद्रेण यत् सिद्धिदम् !  
<3.75/2> प्राणं तत्र विनीय पञ्चघटिकाश् चित्तान्वितं धारयेद् !  
<3.75/3> एषा कालगभीरभीतिहरणी वैश्वानरी धारणा !!३।७५!  
<3.76/1> प्रदीप्ते ज्वलिते वह्नौ यदि पतति साधकः !  
<3.76/2> एतन्मुद्राप्रसादेन स जीवति न मृत्युभाक् !!३।७६!  
<3.77/1> यद् भिन्नाञ्जनपुञ्जसन्निभम् इदं धूम्रावभासं परं !  
<3.77/11> तत्त्वं सत्त्वमयं यकारसहितं यत्रेश्वरो देवता !  
<3.77/2> प्राणं तत्र विनीय पञ्चघटिकाश् चित्तान्वितं धारयेद् !  
<3.77/3> एषा खे गमनं करोति यमिनां स्याद् वायवी धारणा !!३।७७!  
<3.78/1> इयं तु परमा मुद्रा जरामृत्युविनाशिनी !  
<3.78/2> वायुना म्रियते नापि खे च गतिप्रदायिनी !!३।७८!  
<3.79/1> शठाय भक्तिहीनाय न देया यस्य कस्यचित् !  
<3.79/2> दत्ते च सिद्धिहानिः स्यात् सत्यं वच्मि च चण्ड ते !!३।७९!  
<3.80/1> यत् सिन्धौ वरशुद्धवारिसदृशं व्योमं परं भासितं !  
<3.80/11> तत्त्वं देवसदाशिवेन सहितं बीजं हकारान्वितम् !  
<3.80/2> प्राणं तत्र विनीय पञ्चघटिकाश् चित्तान्वितं धारयेद् !  
<3.80/3> एषा मोक्षकवाटभेदनकरी तु स्यान् @ नभोधारणा !!३।८०!  
<3.81/1> आकाशीधारणां मुद्रां यो वेत्ति स च योगवित् !  
<3.81/2> न मृत्युर् जायते तस्य प्रलये नावसीदति !!३।८१!  
<3.82/1> आकुञ्चयेद् गुदद्वारं प्रकाशयेत् पुनः पुनः !  
<3.82/2> सा भवेद् अश्विनी मुद्रा शक्तिप्रबोधकारिणी !!३।८२!  
<3.83/1> अश्विनी परमा मुद्रा गुह्यरोगविनाशिनी !  
<3.83/2> बलपुष्टिकरी चैव अकालमरणं हरेत् !!३।८३!  
<3.84/1> कण्ठपृष्टे क्षिपेत् पादौ पाशवद् दृढबन्धनम् !  
<3.84/2> सा एव पाशिनी मुद्रा शक्तिप्रबोधकारिणी !!३।८४!  
<3.85/1> पाशिनी महती मुद्रा बलपुष्टिविधायिनी !  
<3.85/2> साधनीया प्रयत्नेन साधकैः सिद्धिकाङ्क्षिभिः !!३।८५!  
<3.86/1> काकचञ्चुवद् आस्येन पिबेद् वायुं शनैः शनैः !  
<3.86/2> काकी मुद्रा भवेद् एषा सर्वरोगविनाशिनी !!३।८६!  
<3.87/1> काकीमुद्रा परा मुद्रा सर्वतन्त्रेषु गोपिता !  
<3.87/2> अस्याः प्रसादमात्रेण न रोगी काकवद् भवेत् !!३।८७!  
<3.88/1> कण्ठमग्नजले स्थित्वा नासाभ्यां जलम् आहरेत् !  
<3.88/2> मुखान् निर्गमयेत् पश्चात् पुनर् वक्त्रेण चाहरेत् !!३।८८!  
<3.89/1> नासाभ्यां रेचयेत् पश्चात् कुर्याद् एवं पुनः पुनः !  
<3.89/2> मातङ्गिनी परा मुद्रा जरामृत्युविनाशिनी !!३।८९!  
<3.90/1> विरले निर्जने देशे स्थित्वा चैकाग्रमानसः !  
<3.90/2> कुर्यान् मातङ्गिनीं मुद्रां मातङ्ग इव जायते !!३।९०!  
<3.91/1> यत्र यत्र स्थितो योगी सुखम् अत्यन्तम् अश्नुते !  
<3.91/2> तस्मात् सर्वप्रयत्नेन साधयेन् मुद्रिकां पराम् !!३।९१!  
<3.92/1> वक्त्रं किञ्चित्सुप्रसार्य चालिनं गलया पिबेत् !  
<3.92/2> सा भवेद् भुजगी मुद्रा जरामृत्युविनाशिनी !!३।९२!  
<3.93/1> यावच् च उदरे रोगम् अजीर्णादि विशेषतः !  
<3.93/2> तत् सर्वं नाशयेद् आशु यत्र मुद्रा भुजङ्गिनी !!३।९३!  
<3.94/1> इदं तु मुद्रापटलं कथितं चण्ड ते शुभम् !  
<3.94/2> वल्लभं सर्वसिद्धानां जरामरणनाशनम् !!३।९४!  
<3.95/1> शठाय भक्तिहीनाय न देयं यस्य कस्यचित् !  
<3.95/2> गोपनीयं प्रयत्नेन दुर्लभं मरुताम् अपि !!३।९५!  
<3.96/1> ऋजवे शान्तचित्ताय गुरुभक्तिपराय च !  
<3.96/2> कुलीनाय प्रदातव्यं भोगमुक्तिप्रदायकम् !!३।९६!  
<3.97/1> मुद्राणां पटलं ह्य् एतत् सर्वव्याधिविनाशनम् !  
<3.97/2> नित्यम् अभ्यासशीलस्य जठराग्निविवर्धनम् !!३।९७!  
<3.98/1> न तस्य जायते मृत्युर् नास्य जरादिकं तथा !  
<3.98/2> नाग्निजलभयं तस्य वायोर् अपि कुतो भयम् !!३।९८!  
<3.99/1> कासः श्वासः प्लीहा कुष्ठं श्लेष्मरोगाश् च विंशतिः !  
<3.99/2> मुद्राणां साधनाच् चैव विनश्यन्ति न संशयः !!३।९९!  
<3.100/1> बहुना किम् इहोक्तेन सारं वच्मि च चण्ड ते !  
<3.100/2> नास्ति मुद्रासमं किञ्चित् सिद्धिदं क्षितिमण्डले !!३।१००!  
<3.101/0> [[इति श्रीघेरण्डसंहितायां घेरण्डचण्डसंवादे घटस्थयोगप्रकरणे मुद्राप्रयोगो नाम तृतीयोपदेशः !!३! ]]  
<3.102/0>  
<4.1/1> घेरण्ड उवाच:  
<4.1/11> अथातः सम्प्रवक्ष्यामि प्रत्याहारकम् उत्तमम् !  
<4.1/2> यस्य विज्ञानमात्रेण कामादिरिपुनाशनम् !!४।१!  
<4.2/1> यतो यतो निश्चरति मनश् चञ्चलम् अस्थिरम् !  
<4.2/2> ततस् ततो नियम्यैतद् आत्मन्य् एव वशं नयेत् !!४।२!  
<4.3/1> यत्र यत्र गता दृष्टिर् मनस् तत्र प्रगच्छति !  
<4.3/2> ततः प्रत्याहरेद् एतद् आत्मन्य् एव वशं नयेत् !!४।३!  
<4.4/1> पुरस्कारं तिरस्कारं सुश्राव्यं वा भयानकम् !  
<4.4/2> मनस् तस्मान् नियम्यैतद् आत्मन्य् एव वशं नयेत् !!४।४!  
<4.5/1> शीतं वापि तथा चोष्णं यन् मनःस्पर्शयोगतः !  
<4.5/2> तस्मात् प्रत्याहरेद् एतद् आत्मन्य् एव वशं नयेत् !!४।५!  
<4.6/1> सुगन्धे वापि दुर्गन्धे घ्राणेषु जायते मनः !  
<4.6/2> तस्मात् प्रत्याहरेद् एतद् आत्मन्य् एव वशं नयेत् !!४।६!  
<4.7/1> मधुराम्लकतिक्तादि+ !रसं गतं यदा मनः !  
<4.7/2> तस्मात् प्रत्याहरेद् एतद् आत्मन्य् एव वशं नयेत् !!४।७!  
<4.8/1> शब्दादिष्व् अनुरक्तानि निगृह्याक्षाणि योगवित् !  
<4.8/2> कुर्याच् चित्तानुचारीणि प्रत्याहारपरायणः !!४।८!  
<4.9/1> वश्यता परमा तेन जायते ऽतिचलात्मनाम् !  
<4.9/2> इन्द्रियाणाम् अवश्यैस् तैर् न योगी योगसाधकः !!४।९!  
<4.10/1> प्राणायामैर् दहेद् दोषान् धारणाभिश् च किल्बिषम् !  
<4.10/2> प्रत्याहारेण विषयान् ध्यानेनानीश्वरान् गुणान् !!४।१०!  
<4.11/1> यथा पर्वतधातूनां दोषा दह्यन्ति धाम्यताम् !  
<4.11/2> तथेन्द्रियकृता दोषा दह्यन्ते प्राणनिग्रहात् !!४।११!  
<4.12/1> समः समासनो भूत्वा संहृत्य चरणाव् उभौ !  
<4.12/2> संवृतास्यस् तथैवोरू सम्यग् विष्टभ्य चाग्रतः !!४।१२!  
<4.13/1> पार्ष्णिभ्यां लिङ्गवृषणाव् अस्पृशन् प्रयतः स्थितः !  
<4.13/2> किञ्चिदुन्नामितशिरा दन्तैर् दन्तान् न संस्पृशेत् !  
<4.13/3> सम्पश्यन् नासिकाग्रं स्वं दिशश् चानवलोकयन् !!४।१३!  
<4.14/1> रजसा तमसो वृत्तिं सत्त्वेन रजसस् तथा !  
<4.14/2> सञ्छाद्य निर्मले सत्त्वे स्थितो युञ्जीत योगवित् !!४।१४!  
<4.15/1> इन्द्रियाणीन्द्रियार्थेभ्यः प्राणादीन् मन एव च !  
<4.15/2> निगृह्य समवायेन प्रत्याहारम् उपक्रमेत् !!४।१५!  
<4.16/1> यस् तु प्रत्याहरेत् कामान् सर्वाङ्गान् ईव कच्छपः !  
<4.16/2> सदात्मरतिर् एकस्थः पश्यत्य् आत्मानम् आत्मनि !!४।१६!  
<4.17/1> स बाह्याभ्यन्तरं शौचं निष्पाद्याकण्ठनाभितः !  
<4.17/2> पूरयित्वा बुधो देहं प्रत्याहारम् उपक्रमेत् !!४।१७!  
<4.18/1> तथा वै योगयुक्तस्य योगिनो नियतात्मनः !  
<4.18/2> (सर्वे दोषाः प्रणश्यन्ति स्वस्थश् चैवोपजायते) !!४।१८!  
<4.19/0> [[इति श्रीघेरण्डसंहितायां घेरण्डचण्डसंवादे घटस्थयोगे प्रत्याहारप्रयोगो नाम चतुर्थोपदेशः !!४! ]]  
<5.1/1> घेरण्ड उवाच:  
<5.1/11> अथातः सम्प्रवक्ष्यामि प्राणायामस्य यद्विधिम् !  
<5.1/2> यस्य साधनमात्रेण देवतुल्यो भवेन् नरः !!५।१!  
<5.2/1> आदौ स्थानं तथा कालं मिताहारं तथापरम् !  
<5.2/2> नाडीशुद्धिं ततः पश्चात् प्राणायामं च साधयेत् !!५।२!  
<5.3/1> दूरदेशे तथारण्ये राजधान्यां जनान्तिके !  
<5.3/2> योगारम्भं न कुर्वीत कृतश् चेत् सिद्धिहा भवेत् !!५।३!  
<5.4/1> अविश्वासं दूरदेशे अरण्ये भक्षवर्जितम् !  
<5.4/2> लोकारण्ये प्रकाशश् च तस्मात् त्रीणि विवर्जयेत् !!५।४!  
<5.5/1> सुदेशे धार्मिके राज्ये सुभिक्षे निरुपद्रवे !  
<5.5/2> तत्रैकं कुटिरं कृत्वा प्राचीरैः परिवेष्टयेत् !!५।५!  
<5.6/1> वापीकूपतडागं च प्राचीरमध्यवर्ति च !  
<5.6/2> नात्युच्चं नातिनीचं वा कुटिरं कीटवर्जितम् !!५।६!  
<5.7/1> सम्यग्गोमयलिप्तं च कुटिरं रन्ध्रवर्जितम् !  
<5.7/2> एवं स्थाने हि गुप्ते च प्राणायामं समभ्यसेत् !!५।७!  
<5.8/1> हेमन्ते शिशिरे ग्रीष्मे वर्षायां च ऋतौ तथा !  
<5.8/2> योगारम्भं न कुर्वीत कृते योगो हि रोगदः !!५।८!  
<5.9/1> वसन्ते शरदि प्रोक्तं योगारम्भं समाचरेत् !  
<5.9/2> तदा योगो भवेत् सिद्धो रोगान् मुक्तो भवेद् ध्रुवम् !!५।९!  
<5.10/1> चैत्रादिफाल्गुनान्ते च माघादिफाल्गुनान्तिके !  
<5.10/2> द्वौ द्वौ मासौ ऋतुभागौ अनुभावश् चतुश् चतुः !!५।१०!  
<5.11/1> वसन्तश् चैत्रवैशाखौ ज्येष्ठाषाढौ च ग्रीष्मकौ !  
<5.11/2> वर्षा श्रावणभाद्राभ्यां शरद् आश्विनकार्तिकौ !  
<5.11/3> मार्गपौषौ च हेमन्तः शिशिरो माघफाल्गुनौ !!५।११!  
<5.12/1> अनुभावं प्रवक्ष्यामि ऋतूनां च यथोदितम् !  
<5.12/2> माघादिमाधवान्ते हि वसन्तानुभवश् चतुः !!५।१२!  
<5.13/1> चैत्रादि चाषाढान्तं च ग्रीष्मश् चानुभवश् चतुः !  
<5.13/2> आषाढादि चाश्विनान्तं वर्षा चानुभवश् चतुः !!५।१३!  
<5.14/1> भाद्रादि मार्गशीर्षान्तं शरदो ऽनुभवश् चतुः !  
<5.14/2> कार्तिकादिमाघमासान्तं हेमन्तानुभवश् चतुः !  
<5.14/3> मार्गादींश् चतुरो मासाञ् शिशिरानुभवं विदुः !!५।१४!  
<5.15/1> वसन्ते वापि शरदि योगारम्भं तु समाचरेत् !  
<5.15/2> तदा योगो भवेत् सिद्धो विनायासेन कथ्यते !!५।१५!  
<5.16/1> मिताहारं विना यस् तु योगारम्भं तु कारयेत् !  
<5.16/2> नानारोगो भवेत् तस्य किञ्चिद् योगो न सिध्यति !!५।१६!  
<5.17/1> शाल्यन्नं यवपिण्डं वा गोधूमपिण्डकं तथा !  
<5.17/2> मुद्गं माषचणकादि शुभ्रं च तुषवर्जितम् !!५।१७!  
<5.18/1> पटोलं पनसं मानं कक्कोलं च शुकाशकम् !  
<5.18/2> द्राढिकां कर्कटीं रम्भां डुम्बरीं कण्टकण्टकम् !!५।१८!  
<5.19/1> आमरम्भां बालरम्भां रम्भादण्डं च मूलकम् !  
<5.19/2> वार्ताकीं मूलकम् ऋद्धिं योगी भक्षणम् आचरेत् !!५।१९!  
<5.20/1> बालशाकं काल शाकं तथा पटोलपत्रकम् !  
<5.20/2> पञ्चशाकं प्रशंसीयाद् वास्तूकं हिलमोचिकां !!५।२०!  
<5.21/1> शुद्धं सुमधुरं स्निग्धम् उदरार्धविवर्जितम् !  
<5.21/2> भुज्यते सुरसम्प्रीत्या [सुरसं प्रित्या] मिताहारम् इमं विदुः !!५।२१!  
<5.22/1> अन्नेन पूरयेद् अर्धं तोयेन तु तृतीयकम् !  
<5.22/2> उदरस्य तुरीयांशं संरक्षेद् वायुचारणे !!५।२२!  
<5.23/1> कट्व् अम्लं लवणं तिक्तं भृष्टं च दधि तक्रकम् !  
<5.23/2> शाकोत्कटं तथा मद्यं तालं च पनसं तथा !!५।२३!  
<5.24/1> कुलत्थं मसूरं पाण्डुं कूष्माण्डं शाकदण्डकम् !  
<5.24/2> तुम्बीकोलकपित्थं च कण्टबिल्वं पलाशकम् !!५।२४!  
<5.25/1> कदम्बं जम्बीरं बिम्बं लकुचं लशुनं विषम् !  
<5.25/2> कामरङ्गं पियालं च हिङ्गुशाल्मलिकेमुकम् !!५।२५!  
<5.26/1> योगारम्भे वर्जयेच् च पथस्त्रीवह्निसेवनम् !!५।२६!  
<5.27/1> नवनीतं घृतं क्षीरं गुडं शर्करादि चेक्षवं !  
<5.27/2> पक्वरम्भां नारिकेलं दाडिम्बम् अशिवासवम् !  
<5.27/3> द्राक्षां तु लवलीं धात्रीं रसम् अम्लविवर्जितम् !!५।२७!  
<5.28/1> एलाजातिलवङ्गं च पौरुषं जम्बुजाम्बलम् !  
<5.28/2> हरीतकीं खर्जूरं च योगी भक्षणम् आचरेत् !!५।२८!  
<5.29/1> लघुपाकं प्रियं स्निग्धं तथा धातुप्रपोषणम् !  
<5.29/2> मनोभिलषितं योग्यं योगी भोजनम् आचरेत् !!५।२९!  
<5.30/1> काठिन्यं दुरितं पूतिम् उष्णं पर्युषितं तथा !  
<5.30/2> अतिशीतं चाति चोष्णं भक्ष्यं योगी विवर्जयेत् !!५।३०!  
<5.31/1> प्रातःस्नानोपवासादि+ !कायक्लेशविधिं तथा !  
<5.31/2> एकाहारं निराहारं यामान्ते च न कारयेत् !!५।३१!  
<5.32/1> एवंविधिविधानेन प्राणायामं समाचरेत् !  
<5.32/2> आरम्भे प्रथमे कुर्यात् क्षीराद्यं नित्यभोजनम् !  
<5.32/3> मध्याह्ने चैव सायाह्ने भोजनद्वयम् आचरेत् !!५।३२!  
<5.33/1> कुशासने मृगाजिने व्याघ्राजिने च कम्बले !  
<5.33/2> स्थूलासने समासीनः प्राङ्मुखो वाप्युदङ्मुखः !  
<5.33/3> नाडीशुद्धिं समासाद्य प्राणायामं समभ्यसेत् !!५।३३!  
<5.34/1> चण्डकापालिर् उवाच:  
<5.34/11> नाडीशुद्धिं कथं कुर्यान् नाडीशुद्धिस् तु कीदृशी !  
<5.34/2> तत् सर्वं श्रोतुम् इच्छामि तद् वदस्व दयानिधे !!५।३४!  
<5.35/1> घेरण्ड उवाच:  
<5.35/11> मलाकुलासु नाडीषु मारुतो नैव गच्छति !  
<5.35/2> प्राणायामः कथं सिध्येत् तत्त्वज्ञानं कथं भवेत् !  
<5.35/3> तस्माद् आदौ नडीशुद्धिं प्राणायामं ततो ऽभ्यसेत् !!५।३५!  
<5.36/1> नाडीशुद्धिर् द्विधा प्रोक्ता समनुर् निर्मनुस् तथा !  
<5.36/2> बीजेन समनुं कुर्यान् निर्मनुं धौतिकर्मणि !!५।३६!  
<5.37/1> धौतिकर्म पुरा प्रोक्तं षट्कर्मसाधने यथा !  
<5.37/2> शृणुष्व समनुं चण्ड नाडीशुद्धिर् यथा भवेत् !!५।३७!  
<5.38/1> उपविश्यासने योगी पद्मासनं समाचरेत् !  
<5.38/2> गुर्वादिन्यासनं कृत्वा यथैव गुरुभाषितम् !  
<5.38/3> नाडीशुद्धिं प्रकुर्वीत प्राणायामविशुद्धये !!५।३८!  
<5.39/1> वायुबीजं ततो ध्यात्वा धूम्रवर्णं सतेजसम् !  
<5.39/2> चन्द्रेण पूरयेद् वायुं बीजं षोडशकैः सुधीः !!५।३९!  
<5.40/1> चतुःषष्ट्या मात्रया च कुम्भकेनैव धारयेत् !  
<5.40/2> द्वात्रिंशन्मात्रया वायुं सूर्यनाड्या च रेचयेत् !!५।४०!  
<5.41/1> नाभिमूलाद् वह्निम् उत्थाप्य ध्यायेत् तेजो वनीयुतम् !  
<5.41/2> वह्निबीजं @ षोडशेन सूर्यनाड्या च पूरयेत् !!५।४१!  
<5.42/1> चतुःषष्ट्या मात्रया च कुम्भकेनैव धारयेत् !  
<5.42/2> द्वात्रिंशन्मात्रया वायुं शशिनाड्या च रेचयेत् !!५।४२!  
<5.43/1> नासाग्रे शशधृग् बिम्बं ध्यात्वा ज्योत्स्नासमन्वितम् !  
<5.43/2> ठं बीजं षोडशेनैव इडया पूरयेन् मरुत् !!५।४३!  
<5.44/1> चतुःषष्ट्या मात्रया च [कुम्भकेनैव] धारयेत् !  
<5.44/2> अमृतप्लावितं ध्यात्वा प्राणायामं समभ्यसेत् !!५।४४!  
<5.45/1> [वं बीजं शोडशेनैव सूर्यनाड्या च पूरयेत्] !  
<5.45/2> द्वात्रिंशेन लकारेण दृढं भाव्यं विरेचयेत् !!५।४५!  
<5.46/1> एवंविधां नाडीशुद्धिं कृत्वा नाडीं विशोधयेत् !  
<5.46/2> दृढो भूत्वासनं कृत्वा प्राणायामं समाचरेत् !!५।४६!  
<5.47/1> सहितः सूर्यभेदश् च उज्जायी शीतली तथा !  
<5.47/2> भस्त्रिका भ्रामरी मूर्च्छा केवली चाष्ट कुम्भिकाः !!५।४७!  
<5.48/1> सहितौ द्विविधौ प्रोक्तौ प्राणायामं समाचरेत् !  
<5.48/2> सगर्भो बीजम् उच्चार्य निर्गर्भो बीजवर्जितः !  
<5.48/3> प्राणायामं सगर्भं च प्रथमं कथयामि ते !!५।४८!  
<5.49/1> सुखासने चोपविश्य प्राङ्मुखो वाप्य् उदङ्मुखः !  
<5.49/2> ध्यायेद् विधिं रजोगुणं रक्तवर्णम् अवर्णकम् !!५।४९!  
<5.50/1> इडया पूरयेद् वायुं मात्रया षोडशैः सुधीः !  
<5.50/2> पूरकान्ते कुम्भकाद्ये कर्तव्यस् तूड्डियानकः !!५।५०!  
<5.51/1> सत्त्वमयं हरिं ध्यात्वा उकारैः शुक्लवर्णकैः !  
<5.51/2> चतुःषष्ट्या च मात्रया अनिलं कुम्भकं चरेत् !  
<5.51/3> कुम्भकान्ते रेचकाद्ये कर्तव्यं च जालन्धरम् !!५।५१!  
<5.52/1> रुद्रं तमोगुणं ध्यात्वा मकारैः कृष्णवर्णकैः !  
<5.52/2> द्वात्रिंशन्मात्रया चैव रेचयेद् विधिना पुनः !!५।५२!  
<5.53/1> पुनः पिङ्गलयापूर्य कुम्भकेनैव धारयेत् !  
<5.53/2> इडया रेचयेत् पश्चात् तद्बीजेन क्रमेण तु !!५।५३!  
<5.54/1> अनुलोमविलोमेन वारं वारं च साधयेत् !  
<5.54/2> पूरकान्ते कुम्भकाद्ये धृतं नासापुटद्वयम् !  
<5.54/3> कनिष्ठानामिकाङ्गुष्ठैस् तर्जनीमध्यमे विना !!५।५४!  
<5.55/1> प्राणायामं निगर्भं तु विना बीजेन जायते !  
<5.55/2> वामजानूपरि न्यस्त+ !वामपाणितलं भ्रमेत् !  
<5.55/3> मात्रादिशतपर्यन्तं पूरकुम्भकरेचनम् !!५।५५!  
<5.56/1> उत्तमा विंशतिर् मात्रा मध्यमा षोडशी स्मृता !  
<5.56/2> अधमा द्वादशी मात्रा प्राणायामास् त्रिधा स्मृताः !!५।५६!  
<5.57/1> अधमाज् जायते घर्मो मेरुकम्पश् च मध्यमात् !  
<5.57/2> उत्तमाच् च भूमित्यागस् त्रिविधं सिद्धिलक्षणम् !!५।५७!  
<5.58/1> प्राणायामात् खेचरत्वं प्राणायामाद् रोगनाशनम् !  
<5.58/2> प्राणायामाद् बोधयेच् छक्तिं प्राणायामान् मनोन्मनी !  
<5.58/3> आनन्दो जायते चित्ते प्राणायामी सुखी भवेत् !!५।५८!  
<5.59/1> कथितं सहितं कुम्भं सूर्यभेदनकं शृणु !  
<5.59/2> पूरयेत् सूर्यनाड्या च यथाशक्ति बहिर्मरुत् !!५।५९!  
<5.60/1> धारयेद् बहुयत्नेन कुम्भकेन जलन्धरैः !  
<5.60/2> यावत् स्वेदं नखकेशाभ्यां तावत् कुर्वन्तु कुम्भकम् !!५।६०!  
<5.61/1> प्राणो ऽपानः समानश् चोदानव्यानौ च वायवः !  
<5.61/2> नागः कूर्मश् च कृकरो देवदत्तो धनञ्जयः !!५।६१!  
<5.62/1> हृदि प्राणो वहेन् नित्यम् अपानो गुदमण्डले !  
<5.62/2> समानो नाभिदेशे तु उदानः कण्ठमध्यगः !  
<5.62/3> व्यानो व्याप्य शरीरे तु प्रधानाः पञ्च वायवः !!५।६२!  
<5.63/1> प्राणाद्याः पञ्च विख्याता नागाद्याः पञ्च वायवः !  
<5.63/2> तेषाम् अपि च पञ्चानां स्थानानि च वदाम्य् अहम् !!५।६३!  
<5.64/1> उद्गारे नाग आख्यातः कूर्मस् तून्मीलने स्मृतः !  
<5.64/2> कृकरः क्षुत्तृषे @ ज्ञेयो देवदत्तो विजृम्भणे !  
<5.64/3> न जहाति मृते क्वापि सर्वव्यापी धनञ्जयः !!५।६४!  
<5.65/1> नागो गृह्णाति चैतन्यं कूर्मश् चैव निमेषणम् !  
<5.65/2> क्षुत्तृषं कृकरश् चैव जृम्भणं चतुर्थेन तु !  
<5.65/3> भवेद् धनञ्जयाच् छब्दं क्षणमात्रं न निःसरेत् !!५।६५!  
<5.66/1> सर्वं च सूर्यकं भित्वा नाभिमूलात् समुद्धरेत् !!५।६६!  
<5.67/1> इडया रेचयेत् पश्चाद् धैर्येणाखण्डवेगतः !  
<5.67/2> पुनः सूर्येण चाकृष्य कुम्भयित्वा यथाविधि !!५।६७!  
<5.68/1> रेचयित्वा साधयेत् तु क्रमेण च पुनः पुनः !  
<5.68/2> कुम्भकः सूर्यभेदस् तु जरामृत्युविनाशकः !!५।६८!  
<5.69/1> बोधयेत् कुण्डलीं शक्तिं देहानलविवर्धनम् !  
<5.69/2> इति ते कथितं चण्ड सूर्यभेदनम् उत्तमम् !!५।६९!  
<5.70/1> नासाभ्यां वायुम् आकृष्य मुखमध्ये च धारयेत् !  
<5.70/2> हृद्गलाभ्यां समाकृष्य वायुं वक्त्रेण धारयेत् !!५।७०!  
<5.71/1> मुखं प्रफुल्लं संरक्ष्य कुर्याज् जालन्धरं ततः !  
<5.71/2> आशक्ति कुम्भकं कृत्वा धारयेद् अविरोधतः !!५।७१!  
<5.72/1> उज्जायीकुम्भकं कृत्वा सर्वकार्याणि साधयेत् !  
<5.72/2> न भवेत् कफरोगश् च क्रूरवायुर् अजीर्णकम् !!५।७२!  
<5.73/1> आमवातः क्षयः कासो ज्वरप्लीहा न जायते !  
<5.73/2> जरामृत्युविनाशाय चोज्जायीं साधयेन् नरः !!५।७३!  
<5.74/1> जिह्वया वायुम् आकृष्य उदरे पूरयेच् छनैः !  
<5.74/2> क्षणं च कुम्भकं कृत्वा नासाभ्यां रेचयेत् पुनः !!५।७४!  
<5.75/1> सर्वदा साधयेद् योगी शीतलीकुम्भकं शुभम् !  
<5.75/2> अजीर्णं कफपित्तं च नैव तस्य प्रजायते !!५।७५ भस्त्रेव लोहकाराणां यथाक्रमेण सम्भ्रमेत् !  
<5.75/3> ततो वायुं च नासाभ्याम् उभाभ्यां चालयेच् छनैः !!५।७६!  
<5.77/1> एवं विंशतिवारं च कृत्वा कुर्याच् च कुम्भकम् !  
<5.77/2> तदन्ते चालयेद् वायुं पूर्वोक्तं च यथाविधि !!५।७७!  
<5.78/1> त्रिवारं साधयेद् एनं भस्त्रिकाकुम्भकं सुधीः !  
<5.78/2> न च रोगो न च क्लेश आरोग्यं च दिने दिने !!५।७८!  
<5.79/1> अर्धरात्रे गते योगी जन्तूनां शब्दवर्जिते !  
<5.79/2> कर्णौ निधाय हस्ताभ्यां कुर्यात् पूरकम् उत्तमम् !!५।७९!  
<5.80/1> शृणुयाद् दक्षिणे कर्णे नादम् अन्तर्गतं सुधीः !  
<5.80/2> प्रथमं झिञ्झीनादं च वंशीनादं ततः परम् !  
<5.80/3> मेघघर्घरभ्रामरी च घण्टाकांस्यं ततः परम् !!५।८०!  
<5.81/1> तुरीभेरीमृदङ्गादि+ !वीणानादकदुन्दुभिः !  
<5.81/2> एवं नानाविधो नादो जायते नित्यम् अभ्यसात् !!५।८१!  
<5.82/1> अनाहतस्य शब्दस्य तस्य शब्दस्य यो ध्वनिः !  
<5.82/2> ध्वनेर् अन्तर्गतं ज्योतिर् ज्योतिर् अन्तर्गतं मनः !!५।८२!  
<5.83/1> तस्मिंस् तु विलयं याति तद् विष्णोः परमं पदम् !  
<5.83/2> एवं भ्रामरीसंसिद्धिः समाधिसिद्धिम् आप्नुयात् !!५।८३!  
<5.84/1> मुखे च कुम्भकं कृत्वा भ्रुवोर् अन्तर्गतं मनः !  
<5.84/2> सन्त्यज्य विषयान् सर्वान् मनोमूर्च्छा सुखप्रदा !!५।८४!  
<5.85/1> आत्मनि मनसंयोगाद् आनन्दं जायते ध्रुवम् !  
<5.85/2> एवं नानाविधानन्दो जायते नित्यम् अभ्यसात् !  
<5.85/3> एवम् अभ्यासयोगेन समाधिसिद्धिम् आप्नुयात् !!५।८५!  
<5.86/1> भुजङ्गिन्याः श्वासवशाद् अजपा जायते ननु !  
<5.86/2> हङ्कारेण बहिर् याति सःकारेण विशेत् पुनः !!५।८६!  
<5.87/1> षट् शतानि दिवारात्रौ सहस्राण्य् एकविंशतिः !  
<5.87/2> अजपां नाम गायत्रीं जीवो जपति सर्वदा !!५।८७!  
<5.88/1> मूलाधारे यथा हंसस् तथा हि हृदि पङ्कजे !  
<5.88/2> तथा नासापुटद्वन्द्वे त्रिवेणीसङ्गमागमम् !!५।८८!  
<5.89/1> षण्णवत्यङ्गुलीमानं शरीरं कर्मरूपकम् !  
<5.89/2> देहाद् बहिर्गतो वायुः स्वभावाद् द्वादशाङ्गुलिः !!५।८९!  
<5.90/1> शयने षोडशाङ्गुल्यो भोजने विंशतिस् तथा !  
<5.90/2> चतुर्विंशाङ्गुलिः पन्थे निद्रायां त्रिंशदङ्गुलिः !  
<5.90/3> मैथुने षट्त्रिंशद् उक्तं व्यायामे च ततो ऽधिकम् !!५।९०!  
<5.91/1> स्वभावे श्य गतेर् न्यूने परम् आयुः प्रवर्धते !  
<5.91/2> आयुःक्षयो ऽधिके प्रोक्तो मारुते चान्तराद् गते !!५।९१!  
<5.92/1> तस्मात् प्राणे स्थिते देहे मरणं नैव जायते !  
<5.92/2> वायुना घटसम्बन्धे भवेत् केवलकुम्भकः !!५।९२!  
<5.93/1> यावज्जीवं जपेन् मन्त्रम् अजपासङ्ख्यकेवलम् !  
<5.93/2> अद्यावधि धृतं सङ्ख्या+ !विभ्रमं केवलीकृते !!५।९३!  
<5.94/1> अत एव हि कर्तव्यः केवलीकुम्भको नरैः !  
<5.94/2> केवली चाजपासङ्ख्या द्विगुणा च मनोन्मनी !!५।९४!  
<5.95/1> नासाभ्यां वायुम् आकृष्य केवलं कुम्भकं चरेत् !  
<5.95/2> एकादिकचतुःषष्टिं धारयेत् प्रथमे दिने !!५।९५!  
<5.96/1> केवलीम् अष्टधा कुर्याद् यामे यामे दिने दिने !  
<5.96/2> अथ वा पञ्चधा कुर्याद् यथा तत् कथयामि ते !!५।९६!  
<5.97/1> प्रातर् मध्याह्नसायाह्ने मध्यरात्रे चतुर्थके !  
<5.97/2> त्रिसन्ध्यम् अथ वा कुर्यात् सममाने दिने दिने !!५।९७!  
<5.98/1> पञ्चवारं दिने वृद्धिर् वारैकं च दिने तथा !  
<5.98/2> अजपापरिमाणे @ च यावत् सिद्धिः प्रजायते !!५।९८!  
<5.99/1> प्राणायामं केवलीं नाम तदा वदति योगवित् !  
<5.99/2> कुम्भके केवले सिद्धे किं न सिध्यति भूतले !!५।९९!  
<5.100/0> [[इति श्रीघेरण्डसंहितायां घेरण्डचण्डसंवादे घतस्थयोगप्रकरणे प्राणायामप्रयोगो नाम पञ्चमोपदेशः !!५ ]]  
<6.1/1> घेरण्ड उवाच:  
<6.1/11> स्थूलं ज्योतिस् तथा सूक्ष्मं ध्यानस्य त्रिविधं विदुः !  
<6.1/2> स्थूलं मूर्तिमयं प्रोक्तं ज्योतिस् तेजोमयं तथा !  
<6.1/3> सूक्ष्मं बिन्दुमयं ब्रह्म कुण्डली परदेवता !!६।१!  
<6.2/1> स्वकीयहृदये ध्यायेत् सुधासागरम् उत्तमम् !  
<6.2/2> तन्मध्ये रत्नद्वीपं तु सुरत्नवालुकामयम् !!६।२!  
<6.3/1> चतुर्दिक्षु नीपतरुं बहुपुष्पसमन्वितम् !  
<6.3/2> नीपोपवनसङ्कुलैर् वेष्टितं परिता @ इव !!६।३!  
<6.4/1> मालतीमल्लिकाजाती+केसरैश् चम्पकैस् तथा !  
<6.4/2> पारिजातैः स्थलपद्मैर् गन्धामोदितदिङ्मुखैः !!६।४!  
<6.5/1> तन्मध्ये संस्मरेद् योगी कल्पवृक्षं मनोरमम् !  
<6.5/2> चतुःशाखाचतुर्वेदं नित्यपुष्पफलान्वितम् !!६।५!  
<6.6/1> भ्रमराः कोकिलास् तत्र गुञ्जन्ति निगदन्ति च !  
<6.6/2> ध्यायेत्तत्र स्थिरो भूत्वा महामाणिक्यमण्डपम् !!६।६!  
<6.7/1> तन्मध्ये तु स्मरेद् योगी पर्यङ्कं सुमनोहरम् !  
<6.7/2> तत्रेष्टदेवतां ध्यायेद् यद्ध्यानं गुरुभाषितम् !!६।७!  
<6.8/1> यस्य देवस्य यद् रूपं यथा भूषणवाहनम् !  
<6.8/2> तद् रूपं ध्यायते नित्यं स्थूलध्यानम् इदं विदुः !!६।८!  
<6.9/1> सहस्रारमहापद्मे कर्णिकायां विचिन्तयेत् !  
<6.9/2> विलग्नसहितं पद्मं द्वादशैर् दलसंयुतम् !!६।९!  
<6.10/1> शुभ्रवर्णं महातेजो द्वादशैर् बीजभाषितम् !  
<6.10/2> सहक्षमवलरियुं हंसशक्तिं यथाक्रमम् !!६।१०!  
<6.11/1> तन्मध्ये कर्णिकायां तु अकथादिरेखात्रयम् !  
<6.11/2> हलक्षकोणसंयुक्तं प्रणवं तत्र वर्तते !!६।११!  
<6.12/1> नादबिन्दुमयं पीठं ध्यायेत् तत्र मनोहरम् !  
<6.12/2> तत्रोपरि हंसयुग्मं पादुका तत्र वर्तते !!६।१२!  
<6.13/1> ध्यायेत्तत्र गुरुं देवं विभुजं च त्रिलोचनम् !  
<6.13/2> श्वेताम्बरधरं देवं शुक्लगन्धानुलेपनम् !!६।१३!  
<6.14/1> शुक्लपुष्पमयं माल्यं रक्तशक्तिसमन्वितम् !  
<6.14/2> एवंविधगुरुध्यानात् स्थूलध्यानं प्रसिध्यति !!६।१४!  
<6.15/1> कथितं स्थूलध्यानं तु तेजोध्यानं शृणुष्व मे !  
<6.15/2> यद्ध्यानेन योगसिद्धिर् आत्मप्रत्यक्षम् एव च !  
<6.15/3> मूलाधारे कुण्डलिनी भुजगाकाररूपिणी !!६।१५!  
<6.16/1> जीवात्मा तिष्ठति तत्र प्रदीपकलिकाकृतिः !  
<6.16/2> ध्यायेत् तेजोमयं ब्रह्म तेजोध्यानं तद् एव हि !!६।१६!  
<6.17/1> नाभिमूले स्थितं सूर्य+ !मण्डलं वह्निसंयुतम् !  
<6.17/2> ध्यायेत् तेजो महद् व्याप्तं तेजोध्यानं तद् एव हि !!६।१७!  
<6.18/1> भ्रुवोर् मध्ये मनोर्ध्वे च यत् तेजः प्रणवात्मकम् !  
<6.18/2> ध्यायेज् ज्वालावलीयुक्तं तेजोध्यानं तद् एव हि !!६।१८!  
<6.19/1> तेजोध्यानं श्रुतं चण्ड सूक्ष्मध्यानं वदाम्य् अहम् !  
<6.19/2> बहुभाग्यवशाद् यस्य कुण्डली जाग्रती भवेत् !!६।१९!  
<6.20/1> आत्मना सह योगेन नेत्ररन्ध्राद् विनिर्गता !  
<6.20/2> विहरेद् राजमार्गे च चञ्चलत्वान् न दृश्यते !!६।२०!  
<6.21/1> शाम्भवीमुद्रया योगी ध्यानयोगेन सिध्यति !  
<6.21/2> सूक्ष्मध्यानम् इदं गोप्यं देवानाम् अपि दुर्लभम् !!६।२१!  
<6.22/1> स्थूलध्यानाच् छतगुणं तेजोध्यानं प्रचक्षते !  
<6.22/2> तेजोध्यानाल् लक्षगुणं सूक्ष्मध्यानं परात्परम् !!६।२२!  
<6.23/1> इति ते कथितं चण्ड ध्यानयोगं सुदुर्लभम् !  
<6.23/2> आत्मा साक्षाद् भवेद् यस्मात् तस्माद् ध्यानं विशिष्यते !!६।२३!  
<6.24/0> [[इति श्रीघेरण्डसंहितायां घेरण्डचण्डसंवादे घतस्थयोगे सप्तसाधने ध्यानयोगो नाम षष्ठोपदेशः !!६ ]]  
<7.1/1> घेरण्ड उवाच:  
<7.1/11> समाधिश् च परं तत्त्वं बहुभाग्येन लभ्यते !  
<7.1/2> गुरोः कृपाप्रसादेन प्राप्यते गुरुभक्तितः !!७।१!  
<7.2/1> विद्याप्रतीतिः स्वगुरुप्रतीतिर् !  
<7.2/2> आत्मप्रतीतिर् मनसः प्रबोधः !  
<7.2/3> दिने दिने यस्य भवेत् स योगी !  
<7.2/4> सुशोभनाभ्यासम् उपैति सद्यः !!७।२!  
<7.3/1> घटाद् भिन्नं मनः कृत्वा ऐक्यं कुर्यात् परात्मनि !  
<7.3/2> समाधिं तं विजानीयान् मुक्तसञ्ज्ञो दशादिभिः !!७।३!  
<7.4/1> अहं ब्रह्म न चान्यो श्मि ब्रह्मैवाहं न शोकभाक् !  
<7.4/2> सच्चिदानन्दरूपो ऽहं नित्यमुक्तः स्वभाववान् !!७।४!  
<7.5/1> शाम्भव्या चैव खेचर्या भ्रामर्या योनिमुद्रया !  
<7.5/2> ध्यानं नादं रसानन्दं लयसिद्धिश् चतुर्विधा !!७।५!  
<7.6/1> पञ्चधा भक्तियोगेन मनोमूर्च्छा च षड्विधा !  
<7.6/2> षड्विधो ऽयं राजयोगः प्रत्येकम् अवधारयेत् !!७।६!  
<7.7/1> शाम्भवीं मुद्रिकां कृत्वा आत्मप्रत्यक्षम् आनयेत् !  
<7.7/2> बिन्दु ब्रह्ममयं दृष्ट्वा मनस् तत्र नियोजयेत् !!७।७!  
<7.8/1> खमध्ये कुरु चात्मानम् आत्ममध्ये च खं कुरु !  
<7.8/2> आत्मानं खमयं दृष्ट्वा न किञ्चिद् अपि बाध्यते !  
<7.8/3> सदानन्दमयो भूत्वा समाधिस्थो भवेन् नरः !!७।८!  
<7.9/1> खेचरीमुद्रासाधनाद् रसना ऊर्ध्वगता यदा !  
<7.9/2> तदा समाधिसिद्धिः स्याद् धित्वा साधारणक्रियाम् !!७।९!  
<7.10/1> अनिलं मन्दवेगेन भ्रामरीकुम्भकं चरेत् !  
<7.10/2> मन्दं मन्दं रेचयेद् वायुं भृङ्गनादं ततो भवेत् !!७।१०!  
<7.11/1> अन्तःस्थं भ्रमरीनादं श्रुत्वा तत्र मनो नयेत् !  
<7.11/2> समाधिर् जायते तत्र आनन्दः सो ऽहम् इत्य् अतः !!७।११!  
<7.12/1> योनिमुद्रां समासाद्य स्वयं शक्तिमयो भवेत् !  
<7.12/2> सुशृङ्गाररसेनैव विहरेत् परमात्मनि !!७।१२!  
<7.13/1> आनन्दमयः सम्भूत्वा ऐक्यं ब्रह्मणि सम्भवेत् !  
<7.13/2> अहं ब्रह्मेति चाद्वैतं समाधिस् तेन जायते !!७।१३!  
<7.14/1> स्वकीयहृदये ध्यायेद् इष्टदेवस्वरूपकम् !  
<7.14/2> चिन्तयेद् भक्तियोगेन परमाह्लादपूर्वकम् !!७।१४!  
<7.15/1> आनन्दाश्रुपुलकेन दशाभावः प्रजायते !  
<7.15/2> समाधिः सम्भवेत् तेन सम्भवेच् च मनोन्मनी !!७।१५!  
<7.16/1> मनोमूर्च्छां समासाद्य मन आत्मनि योजयेत् !  
<7.16/2> परात्मनः समायोगात् समाधिं समवाप्नुयात् !!७।१६!  
<7.17/1> इति ते कथितं चण्ड समाधिर् मुक्तिलक्षणम् !  
<7.17/2> राजयोगः समाधिः स्याद् एकात्मन्य् एव साधनम् !  
<7.17/3> उन्मनी सहजावस्था सर्वे चैकात्मवाचकाः !!७।१७!  
<7.18/1> जले विष्णुः स्थले विष्णुर् विष्णुः पर्वतमस्तके !  
<7.18/2> ज्वालामालाकुले विष्णुः सर्वं विष्णुमयं जगत् !!७।१८!  
<7.19/1> भूचराः खेचराश् चामी यावन्तो जीवजन्तवः !  
<7.19/2> वृक्षगुल्मलतावल्ली+ !तृणाद्या वारि पर्वताः !  
<7.19/3> सर्वं ब्रह्म विजानीयात् सर्वं पश्यति चात्मनि !!७।१९!  
<7.20/1> आत्मा घतस्थचैतन्यम् अद्वैतं शाश्वतं परम् !  
<7.20/2> घटाद् भिन्नतरं ज्ञानं वीतरागं विवासनम् !!७।२०!  
<7.21/1> एवंविधिः समाधिः स्यात् सर्वसङ्कल्पवर्जितः !  
<7.21/2> स्वदेहे पुत्रदारादि+ !बान्धवेषु धनादिषु !  
<7.21/3> सर्वेषु निर्ममो भूत्वा समाधिं समवाप्नुयात् !!७।२१!  
<7.22/1> लयामृतं परं तत्त्वं शिवोक्तं विविधानि च !  
<7.22/2> तेषां सङ्क्षेपम् आदाय कथितं मुक्तिलक्षणम् !!७।२२!  
<7.23/1> इति ते कथितश् चण्ड समाधिर् दुर्लभः परः !  
<7.23/2> यं ज्ञात्वा न पुनर्जन्म जायते भूमिमण्डले !!७।२३!  
<7.24/0> [[इति श्रीघेरण्डसंहितायां घेरण्डचण्डसंवादे घतस्थयोगसाधने योगस्य सप्तसारे समाधियोगो नाम सप्तमोपदेशः समाप्तः !!७ ]]  

