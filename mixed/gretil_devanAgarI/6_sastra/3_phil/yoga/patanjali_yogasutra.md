---
title: 'Patanjali: Yogasutra'

---
## Intro

Patanjali: Yogasutra   

Patanjali: Yogasutra  
Based on the edition by Kāśinātha Śāstrī Āgāśe: Vācaspatimiśraviracitaṭīkāsaṃvalitavyāsabhāṣyasametāni Pātañjalayogasūtrāṇi, tathā bhojadevaviracitarājamārtaṇḍābhidhavṛttisametāni pātañjalayogasūtrāṇi. sūtrapāṭhasūtravarṇānukramasūcībhyāṃ ca sanāthīkṛtāni ...  
Pune : Ānandāśramamudraṇālaya 1904 (Ānandāśrama Sanskrit Series, 47).  

Input and proof reading by Philipp A. Maas  

Sutras extracted from the commented version (see separate file)  

## पाठः

अथ योगानुशासनम्  ॥ य्स्_१।१ ॥  
योगश् चित्तवृत्तिनिरोधः  ॥ य्स्_१।२ ॥  
तदा द्रष्टुः स्वरूपे ऽवस्थानम्  ॥ य्स्_१।३ ॥  
वृत्तिसारूप्यम् इतरत्र  ॥ य्स्_१।४ ॥  
वृत्तयः पञ्चतय्यः क्लिष्टाक्लिष्टाः  ॥ य्स्_१।५ ॥  
प्रमाणविपर्ययविकल्पनिद्रास्मृतयः  ॥ य्स्_१।६ ॥  
प्रत्यक्षानुमानागमाः प्रमाणानि  ॥ य्स्_१।७ ॥  
विपर्ययो मिथ्याज्ञानम् अतद्रूपप्रतिष्ठम्  ॥ य्स्_१।८ ॥  
शब्दज्ञानानुपाती वस्तुशून्यो विकल्पः  ॥ य्स्_१।९ ॥  
अभावप्रत्ययालम्बना वृत्तिर् निद्रा  ॥ य्स्_१।१० ॥  
अनुभूतविषयासम्प्रमोषः स्मृतिः  ॥ य्स्_१।११ ॥  
अभ्यासवैराग्याभ्यां तन्निरोधः  ॥ य्स्_१।१२ ॥  
तत्र स्थितौ यत्नो ऽभ्यासः  ॥ य्स्_१।१३ ॥  
स तु दीर्घकालनैरन्तर्यसत्कारासेवितो दृढभूमिः  ॥ य्स्_१।१४ ॥  
दृष्टानुश्रविकविषयवितृष्णस्य वशीकारसञ्ज्ञा वैराग्यम्  ॥ य्स्_१।१५ ॥  
तत् परं पुरुषख्यातेर् गुणवैतृष्ण्यम्  ॥ य्स्_१।१६ ॥  
वितर्कविचारानन्दास्मितारूपानुगमात् सम्प्रज्ञातः  ॥ य्स्_१।१७ ॥  
विरामप्रत्ययाभ्यासपूर्वः संस्कारशेषो ऽन्यः  ॥ य्स्_१।१८ ॥  
भवप्रत्ययो विदेहप्रकृतिलयानाम्  ॥ य्स्_१।१९ ॥  
श्रद्धावीर्यस्मृतिसमाधिप्रज्ञापूर्वक इतरेषाम्  ॥ य्स्_१।२० ॥  
तीव्रसंवेगानाम् आसन्नः  ॥ य्स्_१।२१ ॥  
मृदुमध्याधिमात्रत्वात् ततो ऽपि विशेषः  ॥ य्स्_१।२२ ॥  
ईश्वरप्रणिधानाद् वा  ॥ य्स्_१।२३ ॥  
क्लेशकर्मविपाकाशयैर् अपरामृष्टः पुरुषविशेष ईश्वरः  ॥ य्स्_१।२४ ॥  
तत्र निरतिशयं सर्वज्ञबीजम्  ॥ य्स्_१।२५ ॥  
पूर्वेषाम् अपि गुरुः कालेनानवच्छेदात्  ॥ य्स्_१।२६ ॥  
तस्य वाचकः प्रणवः  ॥ य्स्_१।२७ ॥  
तज्जपस् तदर्थभावनम्  ॥ य्स्_१।२८ ॥  
ततः प्रत्यक्चेतनाधिगमो ऽप्य् अन्तरायाभावश् च  ॥ य्स्_१।२९ ॥  
व्याधिस्त्यानसंशयप्रमादालस्याविरतिभ्रान्तिदर्शनालब्धभूमिकत्वानवस्थितत्वानि चित्तविक्षेपास् ते ऽन्तरायाः  ॥ य्स्_१।३० ॥  
दुःखदौर्मनस्याङ्गमेजयत्वश्वासप्रश्वासा विक्षेपसहभुवः  ॥ य्स्_१।३१ ॥  
तत्प्रतिषेधार्थम् एकतत्त्वाभ्यासः  ॥ य्स्_१।३२ ॥  
मैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश् चित्तप्रसादनम्  ॥ य्स्_१।३३ ॥  
प्रच्छर्दनविधारणाभ्यां वा प्राणस्य  ॥ य्स्_१।३४ ॥  
विषयवती वा प्रवृत्तिर् उत्पन्ना मनसः स्थितिनिबन्धनी  ॥ य्स्_१।३५ ॥  
विशोका वा ज्योतिष्मती  ॥ य्स्_१।३६ ॥  
वीतरागविषयं वा चित्तम्  ॥ य्स्_१।३७ ॥  
स्वप्ननिद्राज्ञानालम्बनं वा  ॥ य्स्_१।३८ ॥  
यथाभिमतध्यानाद् वा  ॥ य्स्_१।३९ ॥  
परमाणुपरममहत्त्वान्तो ऽस्य वशीकारः  ॥ य्स्_१।४० ॥  
क्षीणवृत्तेर् अभिजातस्येव मणेर् ग्रहीतृग्रहणग्राह्येषु तत्स्थतदञ्जनता समापत्तिः  ॥ य्स्_१।४१ ॥  
तत्र शब्दार्थज्ञानविकल्पैः सङ्कीर्णा सवितर्का समापत्तिः  ॥ य्स्_१।४२ ॥  
स्मृतिपरिशुद्धौ स्वरूपशून्येवार्थमात्रनिर्भासा निर्वितर्का  ॥ य्स्_१।४३ ॥  
एतयैव सविचारा निर्विचारा च सूक्ष्मविषया व्याख्याता  ॥ य्स्_१।४४ ॥  
सूक्ष्मविषयत्वं चालिङ्गपर्यवसानम्  ॥ य्स्_१।४५ ॥  
ता एव सबीजः समाधिः  ॥ य्स्_१।४६ ॥  
निर्विचारवैशारद्ये ऽध्यात्मप्रसादः  ॥ य्स्_१।४७ ॥  
ऋतम्भरा तत्र प्रज्ञा  ॥ य्स्_१।४८ ॥  
श्रुतानुमानप्रज्ञाभ्याम् अन्यविषया विशेषार्थत्वात्  ॥ य्स्_१।४९ ॥  
तज्जः संस्कारो ऽन्यसंस्कारप्रतिबन्धी  ॥ य्स्_१।५० ॥  
तस्यापि निरोधे सर्वनिरोधान् निर्बीजः समाधिः  ॥ य्स्_१।५१ ॥  

तपःस्वाध्यायेश्वरप्रणिधानानि क्रियायोगः  ॥ य्स्_२।१ ॥  
समाधिभावनार्थः क्लेशतनूकरणार्थश् च  ॥ य्स्_२।२ ॥  
अविद्यास्मितारागद्वेषाभिनिवेशाः क्लेशाः  ॥ य्स्_२।३ ॥  
अविद्या क्षेत्रम् उत्तरेषां प्रसुप्ततनुविच्छिन्नोदाराणाम्  ॥ य्स्_२।४ ॥  
अनित्याशुचिदुःखानात्मसु नित्यशुचिसुखात्मख्यातिर् अविद्या  ॥ य्स्_२।५ ॥  
दृग्दर्शनशक्त्योर् एकात्मतेवास्मिता  ॥ य्स्_२।६ ॥  
सुखानुशयी रागः  ॥ य्स्_२।७ ॥  
दुःखानुशयी द्वेषः  ॥ य्स्_२।८ ॥  
स्वरसवाही विदुषो ऽपि तथा रूढो ऽभिनिवेशः  ॥ य्स्_२।९ ॥  
ते प्रतिप्रसवहेयाः सूक्ष्माः  ॥ य्स्_२।१० ॥  
ध्यानहेयास् तद्वृत्तयः  ॥ य्स्_२।११ ॥  
क्लेशमूलः कर्माशयो दृष्टादृष्टजन्मवेदनीयः  ॥ य्स्_२।१२ ॥  
सति मूले तद्विपाको जात्यायुर्भोगाः  ॥ य्स्_२।१३ ॥  
ते ह्लादपरितापफलाः पुण्यापुण्यहेतुत्वात्  ॥ य्स्_२।१४ ॥  
परिणामतापसंस्कारदुःखैर् गुणवृत्तिविरोधाच् च दुःखम् एव सर्वं विवेकिनः  ॥ य्स्_२।१५ ॥  
हेयं दुःखम् अनागतम्  ॥ य्स्_२।१६ ॥  
द्रष्टृदृश्ययोः संयोगो हेयहेतुः  ॥ य्स्_२।१७ ॥  
प्रकाशक्रियास्थितिशीलं भूतेन्द्रियात्मकं भोगापवर्गार्थं दृश्यम्  ॥ य्स्_२।१८ ॥  
विशेषाविशेषलिङ्गमात्रालिङ्गानि गुणपर्वाणि  ॥ य्स्_२।१९ ॥  
द्रष्टा दृशिमात्रः शुद्धो ऽपि प्रत्ययानुपश्यः  ॥ य्स्_२।२० ॥  
तदर्थ एव दृश्यस्यात्मा  ॥ य्स्_२।२१ ॥  
कृतार्थं प्रति नष्टम् अप्य् अनष्टं तदन्यसाधारणत्वात्  ॥ य्स्_२।२२ ॥  
स्वस्वामिशक्त्योः स्वरूपोपलब्धिहेतुः संयोगः  ॥ य्स्_२।२३ ॥  
तस्य हेतुर् अविद्या  ॥ य्स्_२।२४ ॥  
तदभावात् संयोगाभावो हानं तद्दृशेः कैवल्यम्  ॥ य्स्_२।२५ ॥  
विवेकख्यातिर् अविप्लवा हानोपायः  ॥ य्स्_२।२६ ॥  
तस्य सप्तधा प्रान्तभूमिः प्रज्ञा  ॥ य्स्_२।२७ ॥  
योगाङ्गानुष्ठानाद् अशुद्धिक्षये ज्ञानदीप्तिर् आ विवेकख्यातेः  ॥ य्स्_२।२८ ॥  
यमनियमासनप्राणायामप्रत्याहारधारणाध्यानसमाधयो ऽष्टाव् अङ्गानि  ॥ य्स्_२।२९ ॥  
अहिंसासत्यास्तेयब्रह्मचर्यापरिग्रहा यमाः  ॥ य्स्_२।३० ॥  
जातिदेशकालसमयानवच्छिन्नाः सार्वभौमा महाव्रतम्  ॥ य्स्_२।३१ ॥  
शौचसन्तोषतपःस्वाध्यायेश्वरप्रणिधानानि नियमाः  ॥ य्स्_२।३२ ॥  
वितर्कबाधने प्रतिपक्षभावनम्  ॥ य्स्_२।३३ ॥  
वितर्का हिंसादयः कृतकारितानुमोदिता लोभक्रोधमोहपूर्वका मृदुमध्याधिमात्रा दुःखाज्ञानानन्तफला इति प्रतिपक्षभावनम्  ॥ य्स्_२।३४ ॥  
अहिंसाप्रतिष्ठायां तत्सन्निधौ वैरत्यागः  ॥ य्स्_२।३५ ॥  
सत्यप्रतिष्ठायां क्रियाफलाश्रयत्वम्  ॥ य्स्_२।३६ ॥  
अस्तेयप्रतिष्ठायां सर्वरत्नोपस्थानम्  ॥ य्स्_२।३७ ॥  
ब्रह्मचर्यप्रतिष्ठायां वीर्यलाभः  ॥ य्स्_२।३८ ॥  
अपरिग्रहस्थैर्ये जन्मकथन्तासम्बोधः  ॥ य्स्_२।३९ ॥  
शौचात् स्वाङ्गजुगुप्सा परैर् असंसर्गः  ॥ य्स्_२।४० ॥  
सत्त्वशुद्धिसौमनस्यैकाग्र्येन्द्रियजयात्मदर्शनयोग्यत्वानि च  ॥ य्स्_२।४१ ॥  
सन्तोषाद् अनुत्तमः सुखलाभः  ॥ य्स्_२।४२ ॥  
कायेन्द्रियसिद्धिर् अशुद्धिक्षयात् तपसः  ॥ य्स्_२।४३ ॥  
स्वाध्यायाद् इष्टदेवतासम्प्रयोगः  ॥ य्स्_२।४४ ॥  
समाधिसिद्धिर् ईश्वरप्रणिधानात्  ॥ य्स्_२।४५ ॥  
स्थिरसुखम् आसनम्  ॥ य्स्_२।४६ ॥  
प्रयत्नशैथिल्यानन्तसमापत्तिभ्याम्  ॥ य्स्_२।४७ ॥  
ततो द्वन्द्वानभिघातः  ॥ य्स्_२।४८ ॥  
तस्मिन् सति श्वासप्रश्वासयोर् गतिविच्छेदः प्राणायामः  ॥ य्स्_२।४९ ॥  
बाह्याभ्यन्तरस्तम्भवृत्तिर् देशकालसङ्ख्याभिः परिदृष्टो दीर्घसूक्ष्मः  ॥ य्स्_२।५० ॥  
बाह्याभ्यन्तरविषयाक्षेपी चतुर्थः  ॥ य्स्_२।५१ ॥  
ततः क्षीयते प्रकाशावरणम्  ॥ य्स्_२।५२ ॥  
धारणासु च योग्यता मनसः  ॥ य्स्_२।५३ ॥  
स्वविषयासम्प्रयोगे चित्तस्वरूपानुकार इवेन्द्रियाणां प्रत्याहारः  ॥ य्स्_२।५४ ॥  
ततः परमा वश्यतेन्द्रियाणाम्  ॥ य्स्_२।५५ ॥  

देशबन्धश् चित्तस्य धारणा  ॥ य्स्_३।१ ॥  
तत्र प्रत्ययैकतानता ध्यानम्  ॥ य्स्_३।२ ॥  
तद् एवार्थमात्रनिर्भासं स्वरूपशून्यम् इव समाधिः  ॥ य्स्_३।३ ॥  
त्रयम् एकत्र संयमः  ॥ य्स्_३।४ ॥  
तज्जयात् प्रज्ञालोकः  ॥ य्स्_३।५ ॥  
तस्य भूमिषु विनियोगः  ॥ य्स्_३।६ ॥  
त्रयम् अन्तरङ्गं पूर्वेभ्यः  ॥ य्स्_३।७ ॥  
तद् अपि बहिरङ्गं निर्बीजस्य  ॥ य्स्_३।८ ॥  
व्युत्थाननिरोधसंस्कारयोर् अभिभवप्रादुर्भावौ निरोधक्षणचित्तान्वयो निरोधपरिणामः  ॥ य्स्_३।९ ॥  
तस्य प्रशान्तवाहिता संस्कारात्  ॥ य्स्_३।१० ॥  
सर्वार्थतैकाग्रतयोः क्षयोदयौ चित्तस्य समाधिपरिणामः  ॥ य्स्_३।११ ॥  
ततः पुनः शान्तोदितौ तुल्यप्रत्ययौ चित्तस्यैकाग्रतापरिणामः  ॥ य्स्_३।१२ ॥  
एतेन भूतेन्द्रियेषु धर्मलक्षणावस्थापरिणामा व्याख्याताः  ॥ य्स्_३।१३ ॥  
शान्तोदिताव्यपदेश्यधर्मानुपाती धर्मी  ॥ य्स्_३।१४ ॥  
क्रमान्यत्वं परिणामान्यत्वे हेतुः  ॥ य्स्_३।१५ ॥  
परिणामत्रयसंयमाद् अतीतानागतज्ञानम्  ॥ य्स्_३।१६ ॥  
शब्दार्थप्रत्ययानाम् इतरेतराध्यासात् सङ्करस् तत्प्रविभागसंयमात् सर्वभूतरुतज्ञानम्  ॥ य्स्_३।१७ ॥  
संस्कारसाक्षात्करणात् पूर्वजातिज्ञानम्  ॥ य्स्_३।१८ ॥  
प्रत्ययस्य परचित्तज्ञानम्  ॥ य्स्_३।१९ ॥  
न च तत् सालम्बनं तस्याविषयीभूतत्वात्  ॥ य्स्_३।२० ॥  
कायरूपसंयमात् तद्ग्राह्यशक्तिस्तम्भे चक्षुःप्रकाशासम्प्रयोगे ऽन्तर्धानम्  ॥ य्स्_३।२१ ॥  
सोपक्रमं निरुपक्रमं च कर्म तत्संयमाद् अपरान्तज्ञानम् अरिष्टेभ्यो वा  ॥ य्स्_३।२२ ॥  
मैत्र्यादिषु बलानि  ॥ य्स्_३।२३ ॥  
बलेषु हस्तिबलादीनि  ॥ य्स्_३।२४ ॥  
प्रवृत्त्यालोकन्यासात् सूक्ष्मव्यवहितविप्रकृष्टज्ञानम्  ॥ य्स्_३।२५ ॥  
भुवनज्ञानं सूर्ये संयमात्  ॥ य्स्_३।२६ ॥  
चन्द्रे ताराव्यूहज्ञानम्  ॥ य्स्_३।२७ ॥  
ध्रुवे तद्गतिज्ञानम्  ॥ य्स्_३।२८ ॥  
नाभिचक्रे कायव्यूहज्ञानम्  ॥ य्स्_३।२९ ॥  
कण्ठकूपे क्षुत्पिपासानिवृत्तिः  ॥ य्स्_३।३० ॥  
कूर्मनाड्यां स्थैर्यम्  ॥ य्स्_३।३१ ॥  
मूर्धज्योतिषि सिद्धदर्शनम्  ॥ य्स्_३।३२ ॥  
प्रातिभाद् वा सर्वम्  ॥ य्स्_३।३३ ॥  
हृदये चित्तसंवित्  ॥ य्स्_३।३४ ॥  
सत्त्वपुरुषयोर् अत्यन्तासङ्कीर्णयोः प्रत्ययाविशेषो भोगः परार्थात् स्वार्थसंयमात् पुरुषज्ञानम्  ॥ य्स्_३।३५ ॥  
ततः प्रातिभश्रावणवेदनादर्शास्वादवार्ता जायन्ते  ॥ य्स्_३।३६ ॥  
ते समाधाव् उपसर्गा व्युत्थाने सिद्धयः  ॥ य्स्_३।३७ ॥  
बन्धकारणशैथिल्यात् प्रचारसंवेदनाच् च चित्तस्य परशरीरावेशः  ॥ य्स्_३।३८ ॥  
उदानजयाज् जलपङ्ककण्टकादिष्व् असङ्ग उत्क्रान्तिश् च  ॥ य्स्_३।३९ ॥  
समानजयाज् ज्वलनम्  ॥ य्स्_३।४० ॥  
श्रोत्राकाशयोः सम्बन्धसंयमाद् दिव्यं श्रोत्रम्  ॥ य्स्_३।४१ ॥  
कायाकाशयोः सम्बन्धसंयमाल् लघुतूलसमापत्तेश् चाकाशगमनम्  ॥ य्स्_३।४२ ॥  
बहिर् अकल्पिता वृत्तिर् महाविदेहा ततः प्रकाशावरणक्षयः  ॥ य्स्_३।४३ ॥  
स्थूलस्वरूपसूक्ष्मान्वयार्थवत्त्वसंयमाद् भूतजयः  ॥ य्स्_३।४४ ॥  
ततो ऽणिमादिप्रादुर्भावः कायसम्पत् तद्धर्मानभिघातश् च  ॥ य्स्_३।४५ ॥  
रूपलावण्यबलवज्रसंहननत्वानि कायसम्पत्  ॥ य्स्_३।४६ ॥  
ग्रहणस्वरूपास्मितान्वयार्थवत्त्वसंयमाद् इन्द्रियजयः  ॥ य्स्_३।४७ ॥  
ततो मनोजवित्वं विकरणभावः प्रधानजयश् च  ॥ य्स्_३।४८ ॥  
सत्त्वपुरुषान्यताख्यातिमात्रस्य सर्वभावाधिष्ठातृत्वं सर्वज्ञातृत्वं च  ॥ य्स्_३।४९ ॥  
तद्वैराग्याद् अपि दोषबीजक्षये कैवल्यम्  ॥ य्स्_३।५० ॥  
स्थान्युपनिमन्त्रणे सङ्गस्मयाकरणं पुनर् अनिष्टप्रसङ्गात्  ॥ य्स्_३।५१ ॥  
क्षणतत्क्रमयोः संयमाद् विवेकजं ज्ञानम्  ॥ य्स्_३।५२ ॥  
जातिलक्षणदेशैर् अन्यतानवच्छेदात् तुल्ययोस् ततः प्रतिपत्तिः  ॥ य्स्_३।५३ ॥  
तारकं सर्वविषयं सर्वथाविषयम् अक्रमं चेति विवेकजं ज्ञानम्  ॥ य्स्_३।५४ ॥  
सत्त्वपुरुषयोः शुद्धिसाम्ये कैवल्यम् इति  ॥ य्स्_३।५५ ॥  

जन्मौषधिमन्त्रतपःसमाधिजाः सिद्धयः  ॥ य्स्_४।१ ॥  
जात्यन्तरपरिणामः प्रकृत्यापूरात्  ॥ य्स्_४।२ ॥  
निमित्तम् अप्रयोजकं प्रकृतीनां वरणभेदस् तु ततः क्षेत्रिकवत्  ॥ य्स्_४।३ ॥  
निर्माणचित्तान्य् अस्मितामात्रात्  ॥ य्स्_४।४ ॥  
प्रवृत्तिभेदे प्रयोजकं चित्तम् एकम् अनेकेषाम्  ॥ य्स्_४।५ ॥  
तत्र ध्यानजम् अनाशयम्  ॥ य्स्_४।६ ॥  
कर्माशुक्लाकृष्णं योगिनस् त्रिविधम् इतरेषाम्  ॥ य्स्_४।७ ॥  
ततस् तद्विपाकानुगुणानाम् एवाभिव्यक्तिर् वासनानाम्  ॥ य्स्_४।८ ॥  
जातिदेशकालव्यवहितानाम् अप्य् आनन्तर्यं स्मृतिसंस्कारयोर् एकरूपत्वात्  ॥ य्स्_४।९ ॥  
तासाम् अनादित्वं चाशिषो नित्यत्वात्  ॥ य्स्_४।१० ॥  
हेतुफलाश्रयालम्बनैः सङ्गृहीतत्वाद् एषाम् अभावे तदभावः  ॥ य्स्_४।११ ॥  
अतीतानागतं स्वरूपतो ऽस्त्य् अध्वभेदाद् धर्माणाम्  ॥ य्स्_४।१२ ॥  
ते व्यक्तसूक्ष्मा गुणात्मानः  ॥ य्स्_४।१३ ॥  
परिणामैकत्वाद् वस्तुतत्त्वम्  ॥ य्स्_४।१४ ॥  
वस्तुसाम्ये चित्तभेदात् तयोर् विभक्तः पन्थाः  ॥ य्स्_४।१५ ॥  
न चैकचित्ततन्त्रं वस्तु तदप्रमाणकं तदा किं स्यात्  ॥ य्स्_४।१६ ॥  
तदुपरागापेक्षित्वाच् चित्तस्य वस्तु ज्ञाताज्ञातम्  ॥ य्स्_४।१७ ॥  
सदा ज्ञाताश् चित्तवृत्तयस् तत्प्रभोः पुरुषस्यापरिणामित्वात्  ॥ य्स्_४।१८ ॥  
न तत् स्वाभासं दृश्यत्वात्  ॥ य्स्_४।१९ ॥  
एकसमये चोभयानवधारणम्  ॥ य्स्_४।२० ॥  
चित्तान्तरदृश्ये बुद्धिबुद्धेर् अतिप्रसङ्गः स्मृतिसङ्करश् च  ॥ य्स्_४।२१ ॥  
चितेर् अप्रतिसङ्क्रमायास् तदाकारापत्तौ स्वबुद्धिसंवेदनम्  ॥ य्स्_४।२२ ॥  
द्रष्टृदृश्योपरक्तं चित्तं सर्वार्थम्  ॥ य्स्_४।२३ ॥  
तद् असङ्ख्येयवासनाभिश् चित्रम् अपि परार्थं संहत्यकारित्वात्  ॥ य्स्_४।२४ ॥  
विशेषदर्शिन आत्मभावभावनानिवृत्तिः  ॥ य्स्_४।२५ ॥  
तदा विवेकनिम्नं कैवल्यप्राग्भारं चित्तम्  ॥ य्स्_४।२६ ॥  
तच्छिद्रेषु प्रत्ययान्तराणि संस्कारेभ्यः  ॥ य्स्_४।२७ ॥  
हानम् एषां क्लेशवद् उक्तम्  ॥ य्स्_४।२८ ॥  
प्रसङ्ख्याने ऽप्य् अकुसीदस्य सर्वथा विवेकख्यातेर् धर्ममेघः समाधिः  ॥ य्स्_४।२९ ॥  
ततः क्लेशकर्मनिवृत्तिः  ॥ य्स्_४।३० ॥  
तदा सर्वावरणमलापेतस्य ज्ञानस्यानन्त्याज् ज्ञेयम् अल्पम्  ॥ य्स्_४।३१ ॥  
ततः कृतार्थानां परिणामक्रमसमाप्तिर् गुणानाम्  ॥ य्स्_४।३२ ॥  
क्षणप्रतियोगी परिणामापरान्तनिर्ग्राह्यः क्रमः  ॥ य्स्_४।३३ ॥  
पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिर् इति  ॥ य्स्_४।३४ ॥  

