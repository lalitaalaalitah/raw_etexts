---
title: 'Ksemendra: Bharatamanjari, 11'

---
## Intro
  
  
  
  
Ksemendra: Bharatamanjari, 11  
  
  
  
  
Ksemendra: Bharatamanjari  
11. Sauptikaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  
  
  


## पाठः
  
  
  
  
  
  
  
॥सौप्तिकपर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_११।१ ॥  
  
प्रतापधाम्नि याते ऽस्तं रवौ कमलिनीप्रिये  ।  
शोकावकीर्णकेशेन तमोभिरभवन्मही  ॥ भ्म्ज्_११।२ ॥  
  
क्षयं कालेन नीते ऽह्नि शान्ते सन्ध्याचितानले  ।  
अस्थिशेषैरिवापूर्णं तारकाभिरभून्नभः  ॥ भ्म्ज्_११।३ ॥  
  
श्यामा प्रत्यग्रदुःखेन प्रसरत्तिमिराञ्जना  ।  
बभार तारतरलां नक्षत्राश्रुकणावलीम्  ॥ भ्म्ज्_११।४ ॥  
  
घोरे तस्मिन्निशावक्त्रे घोरसत्त्वघने वने  ।  
श्रमान्निद्रामुपगते कृपे स कृतवर्मणि  ॥ भ्म्ज्_११।५ ॥  
  
ध्यायन्दुर्योधनवधं मन्युहालाहलाकुलः  ।  
प्रतिज्ञां शत्रुनिधने द्रौणिरेको व्यचिन्तयत्  ॥ भ्म्ज्_११।६ ॥  
  
अत्रान्तरे ददर्शोच्चन्यग्रोधशिखराश्रयम्  ।  
वध्यमानमुलूकेन वायसानां च मण्डलम्  ॥ भ्म्ज्_११।७ ॥  
  
काकान्कालबलेनैत्य दृष्ट्वा घूकेन पातितान्  ।  
तामेव पाण्डववधे नीतिं द्रौणिरचिन्तयत्  ॥ भ्म्ज्_११।८ ॥  
  
क्रुधा क्रूरां धियं कृत्वा कृपभोजौ विबोध्य सः  ।  
उवाच निःश्वसन्दीर्घं दह्यमान इव क्रुधा  ॥ भ्म्ज्_११।९ ॥  
  
राजा राजसहस्राणामेकाकी विषमस्थितिः  ।  
व्याजादस्मासु जीवत्सु भीमसेनेन पातितः  ॥ भ्म्ज्_११।१० ॥  
  
शस्त्रं वहद्भिर्मिथ्यैव दृष्टो ऽस्माभिः स भूतले  ।  
अश्रुपातप्रतीकाराक्षमैः क्लीबतरैरिव  ॥ भ्म्ज्_११।११ ॥  
  
देशकालौ समाश्रित्य वध्यः सर्वात्मना रिपुः  ।  
तस्मात्प्रसुप्तानद्यैव सानुगान्हन्मि पाण्डवान्  ॥ भ्म्ज्_११।१२ ॥  
  
श्रुत्वैतत्कूणितमनाः प्रसुप्तवधपातकम्  ।  
कृपः कृपाकुलो निन्दन्नभाषत सुतं स्वसुः  ॥ भ्म्ज्_११।१३ ॥  
  
धिगेतत्कुत्सितं युद्धं निश्चेष्टो यत्र हन्यते  ।  
भग्नधैर्ये ऽपि नो वीराः प्रहरन्ति यशस्विनः  ॥ भ्म्ज्_११।१४ ॥  
  
भवानहं च भोजश्च कर्तारः प्रातरेव तत्  ।  
पुनर्येन न यास्यामो दुर्योधनवधव्यथाम्  ॥ भ्म्ज्_११।१५ ॥  
  
सुराणामपि पर्याप्ताः संहताः समरे वयम्  ।  
प्रवेक्ष्यामो वैरिवनं ज्वलिता इव पावकाः  ॥ भ्म्ज्_११।१६ ॥  
  
गौतमेनेत्यभिहिते सम्मते कृतवर्मणः  ।  
निःश्वसन्साश्रुन्यनः पुनर्द्रैणिरभाषत  ॥ भ्म्ज्_११।१७ ॥  
  
मायोपमा विदग्धेषु निकृत्याविचरस्तु ये  ।  
स्पृशन्त्यधर्ममर्यादां न ते तत्फलभागिनः  ॥ भ्म्ज्_११।१८ ॥  
  
अर्जुनेन हतः कर्णः स च शान्तनवो यथा  ।  
तत्किं न विदितं लोके शेषं वक्तुं न पार्यते  ॥ भ्म्ज्_११।१९ ॥  
  
अधुना स्वस्ति धर्माय रचितो ऽस्मै मयाञ्जलिः  ।  
पराभवमिमं तावन्न सहे मर्मदारणम्  ॥ भ्म्ज्_११।२० ॥  
  
द्रौणिर्दारुणसङ्कल्पमित्युक्त्वा कृतनिश्चयः  ।  
रथेन तमसि प्रायाच्छिबिरं कौरवद्विषम्  ॥ भ्म्ज्_११।२१ ॥  
  
कृष्णस्य शासनात्पूर्वं यातेषु शिबिरान्तरम्  ।  
सह सात्यकिना योधैः पाण्डवेषु विनानुगैः  ॥ भ्म्ज्_११।२२ ॥  
  
कृपभोजावतिक्रम्य जवाद्द्रौणिरुपागतः  ।  
शिबिरद्वारमासाद्य महद्भूतं व्यलोकयत्  ॥ भ्म्ज्_११।२३ ॥  
  
हरिश्मश्रुजटानेत्रं ज्वालानामिव सञ्चयम्  ।  
तमसामिव सङ्घातमञ्जनाचलसन्निभम्  ॥ भ्म्ज्_११।२४ ॥  
  
सहस्रशीर्षनयनं सहस्रचरणाद्भुतम्।  
सर्पयज्ञोपवीताङ्गं सर्पकेयूरकङ्कणम्  ।  
भयङ्करं भयस्यापि कृतान्तस्येव दैवतम्  ॥ भ्म्ज्_११।२५ ॥  
  
तद्दृष्ट्वा घोरसंरम्भो द्रौणिर्दुर्जयविक्रमः  ।  
सर्वायुधावली तस्मै प्राहिणौद्धैर्यभूधरः  ॥ भ्म्ज्_११।२६ ॥  
  
तान्यायुधानि सहसा ज्वलितान्येव तेजसा  ।  
बृम्भमाणं महद्भूतं तदासाद्य क्षयं ययुः  ॥ भ्म्ज्_११।२७ ॥  
  
द्रौणिस्ततस्तदाकारमरीचिभ्यो व्यलोकयत्  ।  
चक्रायुधसहस्रणि निःसृतानि स विस्मयः  ॥ भ्म्ज्_११।२८ ॥  
  
क्षणाद्ग्रस्तायुधस्तेन गाढानुशयतापितः  ।  
प्रस्तुतं मलिनं कर्म निनिन्द स्वयमाकुलः  ॥ भ्म्ज्_११।२९ ॥  
  
स रथादवतीर्याथ प्रयतस्त्रिपुरान्तकम्  ।  
शूलिनं शरणं प्रायात्तत्स्तोत्रमुखराननः  ॥ भ्म्ज्_११।३० ॥  
  
आत्मोपहारं रुद्राय तस्मिन्दातुं समुद्यते  ।  
ज्वालाकुला हेमवेदी पुरस्तात्प्रत्यदृश्यत  ॥ भ्म्ज्_११।३१ ॥  
  
तदुद्भूतैर्गणैर्घोरैर्नानाप्राणिमुखोदरैः  ।  
नानाप्रहरणैर्दीप्तैर्व्योम क्षिप्रमपूरयत्  ॥ भ्म्ज्_११।३२ ॥  
  
ततो वेद्यां महावह्नौ ज्वलिते द्रोणनन्दनः  ।  
भक्त्यात्मानं त्रिनेत्राय निवेद्याभ्यपतत्स्वयम्  ॥ भ्म्ज्_११।३३ ॥  
  
तुष्टो ऽथ भगवानेत्य स्वयमन्धकसूदनः  ।  
तमुवाच स्वमेवांशमुत्तिष्ठाङ्गिरसां वर  ॥ भ्म्ज्_११।३४ ॥  
  
संस्थानाय मयैतावत्कृतं कैटभविद्विषः  ।  
आत्गानं विद्धि मे कृष्णं स मे बहुमतः सदा  ॥ भ्म्ज्_११।३५ ॥  
  
कालपक्वास्तु पाञ्चाला नैषां रक्षास्ति कुत्रचित्  ।  
गृहाण खड्गमेतेन दारयैतानशङ्कितः  ॥ भ्म्ज्_११।३६ ॥  
  
इत्युक्त्वा भैरवे दीप्तं खड्गं दत्वा तिरोहिते  ।  
तदा विकाराद्दुष्प्रेक्ष्यो द्रौणिः शिबिरमाविशत्  ॥ भ्म्ज्_११।३७ ॥  
  
द्वारि भोजकृपौ धृत्वा विद्रुतानां वधाय सः  ।  
प्रविश्य शयने शुभ्रे धृष्टद्युम्नं व्यलोकयत्  ॥ भ्म्ज्_११।३८ ॥  
  
तारहारांशुनखरं दीप्तकेसरिसन्निभम्  ।  
घूर्णमानशिखैर्दीपैर्विस्मयादिव वीक्षितम्  ॥ भ्म्ज्_११।३९ ॥  
  
अनेकरणसम्मर्दश्रान्तैर्निद्राविमोहितैः  ।  
अधिष्ठितं बहुभटैर्मुक्तपर्याणवाहनैः  ॥ भ्म्ज्_११।४० ॥  
  
तं दृष्ट्वा कोपशिखिना दह्यमानः स्मरन्पितुः  ।  
उत्तिष्ठ रे गुरुघ्नेति द्रौणिरुक्त्वा पदास्पृशत्  ॥ भ्म्ज्_११।४१ ॥  
  
बोधितः सहसा तेन सम्भ्रमस्वीकृतायुधः  ।  
द्रोणपुत्रं परिज्ञाय चकम्पे द्रुपदात्मजः  ॥ भ्म्ज्_११।४२ ॥  
  
द्रौणिस्तमुत्थितं वेगान्माल्यवद्भिः शिरोरुहैः  ।  
आकृष्यापातयत्कण्ठे गाढं निष्पीड्य विह्वलम्  ॥ भ्म्ज्_११।४३ ॥  
  
निष्पिष्यमाणः संरम्भाद्रक्तोद्गाराकुलाननः  ।  
कुपित्वा पादयोर्द्रैणिं नखैर्दन्तैश्च विस्फुरन्  ॥ भ्म्ज्_११।४४ ॥  
  
शस्त्रेण छिन्धि मां तूर्णं मा पदेनेति गद्गदम्  ।  
कण्ठरुद्धस्वरः श्वासादस्फुटाक्षरमभ्यधात्  ॥ भ्म्ज्_११।४५ ॥  
  
तमब्रवीद्द्रोणसुतः पाप पद्भ्यां निहन्यसे  ।  
लोकानां शस्त्रपूतानां न पापं गुरुघातिनाम्  ॥ भ्म्ज्_११।४६ ॥  
  
इत्युक्त्वा चरणाघातैर्जर्जरं तमपोथयत्  ।  
तस्मिन्हते तद्विमर्दशब्देन बुबुधे जनः  ॥ भ्म्ज्_११।४७ ॥  
  
***** धृष्टद्युम्नवधः  ॥ १ ॥ *****  
  
ततो द्रौणिं समालेक्य रिपुरक्तच्छटाङ्कितम्  ।  
पाञ्चाला द्रौपदेयाश्च कालो ऽयमिति मेनिरे  ॥ भ्म्ज्_११।४८ ॥  
  
निद्राशेषारुणदृशां शस्त्राण्यानयतां मिथः  ।  
क्रोशतां वर्म वर्मेति तेषामासीन्महास्वनः  ॥ भ्म्ज्_११।४९ ॥  
  
क्व गजः क्व रथः क्वाश्वः क्व चापं क्व शिलीमुखाः  ।  
इति ब्रुवाणान्खङ्गेन द्रौणिश्चिच्छेद तान्क्रुधा  ॥ भ्म्ज्_११।५० ॥  
  
हत्वोत्तमौजसं पद्भ्यां कण्ठे कठिनविक्रमः  ।  
गदाहस्तं युधामन्युं निष्पिपेष विराविणम्  ॥ भ्म्ज्_११।५१ ॥  
  
ततः खङ्गेन शूराणां शिरांसि भुवि पातयन्  ।  
कालरात्र्याः स विदधे विनोदं कन्दुकैरिव  ॥ भ्म्ज्_११।५२ ॥  
  
कृष्णासुतानापततो द्रौपदेयानसम्भ्रमात्  ।  
चकार करवालेन स कालकवलोचितान्  ॥ भ्म्ज्_११।५३ ॥  
  
प्रतिविन्ध्ये हते वीरे सुतसोमे निपातिते  ।  
श्रुतकीर्तै शतानीके छिन्ने च श्रुतवर्मणि  ॥ भ्म्ज्_११।५४ ॥  
  
शिखण्डी कृष्टकोदण्डः शरैर्द्रैणिमपूरयत्  ।  
द्रोणपुत्रो ऽपि खड्गेन क्रुद्धस्तं विदधे द्विधा  ॥ भ्म्ज्_११।५५ ॥  
  
***** द्रौपदेयशिखण्डिवधः  ॥ २ ॥ *****  
  
कोपादाचार्यपुत्रेण वध्यमानाः प्रभद्रकाः  ।  
मत्स्यसृञ्जयपाञ्चालाः कालं ददृशुरन्तिके  ॥ भ्म्ज्_११।५६ ॥  
  
असितं रक्तवसनं रक्तमाल्यानुलेपनम्  ।  
हसन्तं वीक्ष्य तं वीराः संहारं मेनिरे स्फृटम्  ॥ भ्म्ज्_११।५७ ॥  
  
घनान्धकारे वीराणां रथकुञ्जरवाजिनाम्  ।  
योधानां च क्षयं द्वारि चक्रतुर्भोजगौतमौ  ॥ भ्म्ज्_११।५८ ॥  
  
एवमक्षौहिणीं हत्वा वसारक्तानुलेपनः  ।  
निर्ययौ रौद्रचरितो द्रौणिर्भैरवविग्रहः  ॥ भ्म्ज्_११।५९ ॥  
  
स गत्वा सहितस्तूर्णं हार्दिक्येन कृपेण च  ।  
ददर्श भुवि राजानं भग्नशक्तिं सुयोधनम्  ॥ भ्म्ज्_११।६० ॥  
  
वारयन्तं गदाग्रेण मुहुः क्रव्यादमण्डलम्  ।  
व्यथया मर्मदिन्या भक्षयन्तं वसुन्धराम्  ॥ भ्म्ज्_११।६१ ॥  
  
शोणितं वदनोद्वान्तं परिमृज्याशु तस्य ते  ।  
सर्वपाञ्चलसंहारकथया ववृषुः सुधाम्  ॥ भ्म्ज्_११।६२ ॥  
  
स किञ्चिच्छेषजीवो ऽपि तच्छ्रुत्वा वृत्तकन्धरः  ।  
पर्यन्तग्रसिताव्यक्तभाषितैः प्रशशंस तान्  ॥ भ्म्ज्_११।६३ ॥  
  
स परिष्वज्य यत्नेन द्रौणिं साश्रुविलोचनम्  ।  
पुनर्नः सङ्गमः स्वर्गे भूयादित्यवदच्छनैः  ॥ भ्म्ज्_११।६४ ॥  
  
अङ्गे विधाय दयितां स गदां सदैव भुक्तां चिरं वसुमतीमवगूह्य दोर्भ्याम्  ।  
कर्णावलम्बितबलोद्गतजीवचारो वीरः शनैः सुरवधूप्रणयी बभूव  ॥ भ्म्ज्_११।६५ ॥  
  
***** दुर्योधनस्वर्गगमनम्  ॥ ३ ॥ *****  
  
अत्रान्तरे प्रयातायां क्षपायां क्षपितारयः  ।  
जज्ञिरे पाण्डवाः कर्म दारुणं द्रौणिना कृतम्  ॥ भ्म्ज्_११।६६ ॥  
  
मुक्तान्महाभयात्तस्मात्कृष्णा श्रुत्वा हतान्सुतान्  ।  
अनुजांश्च सपाञ्चालान्पपात भुवि मूर्च्छिता  ॥ भ्म्ज्_११।६७ ॥  
  
शनकैर्लब्धसञ्ज्ञा सा विलपन्ती सुलोचना  ।  
पार्थानां शोकविधुरा हृदयानि व्यदारयत्  ॥ भ्म्ज्_११।६८ ॥  
  
यावन्न विशिखैः कृत्तमुत्तमाङ्गं विकर्मणः  ।  
द्रौणेर्दृष्टं मया तावज्जीवितस्यायमञ्जलिः  ॥ भ्म्ज्_११।६९ ॥  
  
इत्युक्त्वा द्रौपदी दुःखाद्वीक्षमाणा वृकोदरम्  ।  
नोवाच किञ्चित्सन्तापान्मरणे कृतनिश्चया  ॥ भ्म्ज्_११।७० ॥  
  
ततो भीमः प्रियाशोकशूलेनाभ्याहतो हृदि  ।  
प्रययौ रथमारुह्य द्रोणपुत्रजिघांसया  ॥ भ्म्ज्_११।७१ ॥  
  
व्रजतस्तस्य कालग्नेरिव लोकान्दिधक्षतः  ।  
धूममालाभ्रमं चक्रे ललाटे भ्रुकुटिः क्षणम्  ॥ भ्म्ज्_११।७२ ॥  
  
रौद्रो रुद्राश्रयो द्रौणिः क्रुद्धश्च पवनात्मजः  ।  
गच्छामः पृष्ठतस्तस्मादित्यूचे पाण्डवान्हरिः  ॥ भ्म्ज्_११।७३ ॥  
  
ततः किरीटिप्रमुखाः सह सात्यकिना ययुः  ।  
रथिनः सेषवः सर्वे पाण्डुपुत्रा युयुत्सवः  ॥ भ्म्ज्_११।७४ ॥  
  
ततस्ते द्रौणिमासाद्य प्रसुप्तवधपातकात्  ।  
ध्वस्तच्छायं क्रियाहीनं कोपेनाकुलतां ययुः  ॥ भ्म्ज्_११।७५ ॥  
  
अभिद्रुते भीमसेने द्रौणिं नकुलसारथौ।  
पादचारी घृताभ्यक्तः सरस्वत्यास्तटे क्षणम्  ।  
अपाण्डवं जगत्कर्तुं ब्रह्मशीर्षास्त्रमाददे  ॥ भ्म्ज्_११।७६ ॥  
  
तद्विनाशाय पार्थो ऽपि ब्रह्मास्त्रमसृजत्कृती  ।  
येनाभवन्दिशो व्याप्ताः कम्पातङ्कतरङ्गिताः  ॥ भ्म्ज्_११।७७ ॥  
  
अत्रान्तरे समभ्यायान्नारदेन सह स्वयम्  ।  
मुनिः सत्यवतीसूनुर्भगवान्भूतभावनः  ॥ भ्म्ज्_११।७८ ॥  
  
सो ऽब्रवीद्द्रोणतनयं जिष्णुं च क्षयशङ्कितः  ।  
अयं दिव्यास्त्रसम्मर्दे हतवीरं जगद्दहेत्  ॥ भ्म्ज्_११।७९ ॥  
  
पार्थ संहर दिव्यास्त्रं त्वं च द्रौणे गिरा मम  ।  
अकाण्डे मा भवन्त्वेते लोकाः प्रलयभागिनः  ॥ भ्म्ज्_११।८० ॥  
  
इत्युक्ते मुनिना क्षिप्रं सञ्जहारास्त्रमर्जुनः  ।  
द्रौणिः प्रयोगकुशलो नेशो ऽभूदस्त्रसंहृतौ  ॥ भ्म्ज्_११।८१ ॥  
  
ततः प्रज्वलिते लोके व्यथिते सुरमण्डले  ।  
अभिमन्युवधूगर्भे द्रौणिरस्त्रमपातयत्  ॥ भ्म्ज्_११।८२ ॥  
  
भूयस्तत्प्रतिषेधाय पुत्रसन्तानवाञ्छया  ।  
निन्दन्द्रोणसुतं पार्थस्तदस्त्रं कुपितो ऽसृजत्  ॥ भ्म्ज्_११।८३ ॥  
  
ततः कृष्णो ऽवदज्जिष्णुं विषण्णं सन्ततिक्षयात्  ।  
मा शुचो धैर्यजलधे न ते वंशो विनङ्क्ष्यति  ॥ भ्म्ज्_११।८४ ॥  
  
जात्वेनं जीवयिष्यामि दग्धमप्यस्त्रतेजसा  ।  
उत्तरायाः स्थितं गर्भे सौभद्रतनयं शिशुम्  ॥ भ्म्ज्_११।८५ ॥  
  
इति ब्रुवाणे गोविन्दे पार्थास्त्रे ज्वलिते भुवि  ।  
उवाच द्रोणतनयं व्यासो देवर्षिणा सह  ॥ भ्म्ज्_११।८६ ॥  
  
त्यज चूडामणिं रक्ष जीवरत्नं महास्त्रतः  ।  
अशक्तश्च प्रमादी च जानीषे न यथोचितम्  ॥ भ्म्ज्_११।८७ ॥  
  
वत्सराणां सहस्र त्वं विस्ररोगी समाहितः  ।  
दुर्भिक्षव्यञ्जको दुःखी विजने विचरिष्यसि  ॥ भ्म्ज्_११।८८ ॥  
  
इति शप्तो गुरुसुतः कोपाद्व्यासमभाषत  ।  
व्यसने पतितः कस्मात्क्षिप्तो ऽहं सङ्कटे त्वया  ॥ भ्म्ज्_११।८९ ॥  
  
यत्र यत्र भविष्यामि तत्र तत्र ममानुगः  ।  
त्वमपि प्रतिशापेन मुने नित्यं भविष्यसि  ॥ भ्म्ज्_११।९० ॥  
  
इत्युक्त्वास्त्रोपहाराय चूडारत्नं वितीर्य सः  ।  
प्रययौ द्रोणतनयो मुनिश्च मुनिना सह  ॥ भ्म्ज्_११।९१ ॥  
  
ततः प्रशान्ते ब्रह्मास्त्रे पाण्डवाः सह शौरिणा  ।  
चूडारत्नं समादाय याज्ञसेन्यै न्यवेदयन्  ॥ भ्म्ज्_११।९२ ॥  
  
***** ऐषीकमस्त्रम्  ॥ ४ ॥ *****  
  
एवं प्रसाद्य पाञ्चालीं शोकार्ताः पाण्डुनन्दनाः  ।  
पाञ्चालकदनं घोरं ध्यायन्तो न ययुर्वृतिम्  ॥ भ्म्ज्_११।९३ ॥  
  
सञ्जयेनेति कथिते श्रुत्वा राजाम्बिकासुतः  ।  
पपात मूर्च्छितो मोहाल्लीनशोकानलः क्षणम्  ॥ भ्म्ज्_११।९४ ॥  
  
तं शीतसलिलापूरैराश्वास्योवाच सञ्जयः  ।  
मन्त्रिणश्च प्रियान्पुत्राञ्शोचन्तं व्यथितेन्द्रियम्  ॥ भ्म्ज्_११।९५ ॥  
  
स्वप्नमायाविलसितैः पर्यन्ते शोकमोहदैः  ।  
संसारविभ्रमैर्धीराः स्पृश्यन्ते न मनीषिणः  ॥ भ्म्ज्_११।९६ ॥  
  
देवैन्द्रजालिककृतैश्छायाक्रीडनकैरिव  ।  
पुत्रैर्धनैश्च दारैश्च न मुह्यन्ति मदाशयाः  ॥ भ्म्ज्_११।९७ ॥  
  
उपेक्षितस्त्वयैवायं दुर्नयाद्बान्धवक्षयः  ।  
वृत्ते तस्मिन्नमिथ्यैव शोकं कर्तुमिहार्हसि  ॥ भ्म्ज्_११।९८ ॥  
  
प्रभावप्रभवैर्भावैर्मायाविभवभावितैः  ।  
अभावनिष्ठापर्यन्तैः सतां न क्रियते भ्रमः  ॥ भ्म्ज्_११।९९ ॥  
  
स्वकर्ममुद्रिते लोके नियतौ प्रलयोदधौ  ।  
कलयामि न कालस्य कश्च तावति वर्तते  ॥ भ्म्ज्_११।१०० ॥  
  
इत्यादि सञ्जयमुखा नृपमुग्रमोहभग्नं स्वयं विहितदुर्नयदृष्टपारम्  ।  
हेलावलत्कलभच्ञ्चलकर्णताललोलां भवस्थितिकथामसकृत्तमूचुः  ॥ भ्म्ज्_११।१०१ ॥  
  
इति क्षेमेन्द्रविरचितायां भारतमञ्जर्यां सौप्तिकपर्व  
  
  
  
  
  
