---
title: 'Ksemendra: Bharatamanjari, 18'

---
## Intro
  
  
  
  
Ksemendra: Bharatamanjari, 18  
  
  
  
  
Ksemendra: Bharatamanjari  
18. Svargaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
॥स्वर्गपर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१८।१ ॥  
  
ततः स्वर्गश्रिया जुष्टं भ्राजिष्णुमुकुटाङ्गदम्  ।  
ददर्श शक्रसङ्काशं कुरुराजं युधिष्ठिरः  ॥ भ्म्ज्_१८।२ ॥  
  
तं वीक्ष्य सानुजं तत्र जातमन्युः शतक्रतुम्  ।  
उवाच स्वस्ति देवेभ्यः स्वर्गायास्त्वयमञ्जलिः  ॥ भ्म्ज्_१८।३ ॥  
  
यत्र दुर्योधनः पापः पृथिवीक्षयकारणम्  ।  
सुमेरुकूटविकटे विभाति परमासने  ॥ भ्म्ज्_१८।४ ॥  
  
न तत्र मम वासो ऽस्ति व्रजाम्येष नमो ऽस्तु ते  ।  
यत्र मे भ्रातरः शूरास्तत्र वासो ममाधुना  ॥ भ्म्ज्_१८।५ ॥  
  
इति राज्ञो ब्रुवाणस्य देवदूतं सुरास्ततः  ।  
भ्रातॄन्प्रति प्रयाहीति प्राहुर्वायुमनोजवम्  ॥ भ्म्ज्_१८।६ ॥  
  
स देवदूतादिष्टेन व्रजन्सपदि वर्त्मना  ।  
ददर्श पुरुषान्घोरान्नरकान्तरवर्तिनः  ॥ भ्म्ज्_१८।७ ॥  
  
केशशोणितमांसासृग्वसासङ्घातपिच्छिले  ।  
प्रक्लिन्नानेककुणपव्याकीर्णकृमिसङ्कुले  ॥ भ्म्ज्_१८।८ ॥  
  
काककङ्कबकोलूकवदनैरभितो वृते  ।  
शवदुर्गन्धनीरन्ध्रसङ्घट्टशतसङ्कुले  ॥ भ्म्ज्_१८।९ ॥  
  
करपत्त्रशिलापाकसन्तप्तसिकतातटे  ।  
लोहितैलवसाकुम्भकूटशल्मलिदारुणे  ॥ भ्म्ज्_१८।१० ॥  
  
क्षुरकण्टककीलोग्रज्वालास्तम्भविभीषणे  ।  
तप्तवैतरणीविस्रपूयपूरितसैकते  ॥ भ्म्ज्_१८।११ ॥  
  
असिपत्रवनोत्कृत्तनरनारीकृतस्वने  ।  
घोरान्धकारगहने तत्र शुश्राव धर्मजः  ॥ भ्म्ज्_१८।१२ ॥  
  
पापिनां क्वाथ्यमानानामाक्रन्दं धृतिदारुणम्  ।  
क्षणमेकमितो राजन्मा निवर्तस्व शीतलैः  ॥ भ्म्ज्_१८।१३ ॥  
  
त्वत्पुण्यवातैः स्पृष्टानामस्माकं बाधते तमः  ।  
वयं भीमप्रभृतयः पाण्डवा भ्रातरस्तव  ॥ भ्म्ज्_१८।१४ ॥  
  
कृष्णा चेयं वरारोहा महिषी वल्लभा सती  ।  
श्रुत्वैतत्करुणं राजा वज्रेणेव विदारितः  ॥ भ्म्ज्_१८।१५ ॥  
  
तत्रैव तस्थौ निर्द्वन्द्वो निन्दन्दुर्ललितं विधेः  ।  
सो ऽवदद्बत देवानामविचारहतैव धीः  ॥ भ्म्ज्_१८।१६ ॥  
  
यैरेत धर्मनिरताः क्लेशे ऽस्मिन्समुपेक्षिताः  ।  
अयं मोहः प्रसादो वा विवेको नायमीदृशः  ॥ भ्म्ज्_१८।१७ ॥  
  
विबुधानां न जानन्ति ये धर्मस्य व्यतिक्रमम्  ।  
भ्रमः स्वप्नो ऽथ मायेयं किमेतदिति चिन्तयन्  ॥ भ्म्ज्_१८।१८ ॥  
  
देवदूत न जानामि कस्येदं दुर्विचेष्टते  ।  
इहैवाहं स्थितो गच्छ न मे स्वर्गेण कारणम्  ॥ भ्म्ज्_१८।१९ ॥  
  
पूज्यन्ते यत्र दुर्वृत्ता विशस्यन्ते नु साधवः  ।  
इत्युक्तो धर्मराजेन देवदूतः सुराधिपम्  ॥ भ्म्ज्_१८।२० ॥  
  
गत्वा व्यजिज्ञपत्सर्वं स च तूष्णीं समाययौ  ।  
प्राप्ते सुराधिपे तत्र सह धर्मादिभिः सुरैः  ॥ भ्म्ज्_१८।२१ ॥  
  
नादृश्यताशुभं किञ्चिद्ववौ पुण्यश्च मारुतः  ।  
ततो ऽब्रवीत्सुरपतिर्विष्णं धर्मनन्दनम्  ॥ भ्म्ज्_१८।२२ ॥  
  
असत्यमेतन्नायेयं मयैवेह प्रदर्शिता  ।  
एतदालोकनं राज्ञामवश्यं मिश्रकर्मणाम्  ॥ भ्म्ज्_१८।२३ ॥  
  
असत्यलेशसंस्पर्शादेतद्द्रोणवधात्तव  ।  
एहि पश्य निजान्भ्रातॄन्दिव्यं स्वपदमाश्रितान्  ॥ भ्म्ज्_१८।२४ ॥  
  
स्वर्गश्रियं च पाञ्चालीं पुत्रांश्चामरतां गतान्  ।  
इत्युक्ते देवराजेन वीतशोकी युधिष्ठिरः  ॥ भ्म्ज्_१८।२५ ॥  
  
स्नात्वा धर्मगिरा स्वर्गगङ्गाम्भसि नभःप्रभे  ।  
उत्सृज्य मानुषं भावं पुण्यां सुरसभां ययौ  ॥ भ्म्ज्_१८।२६ ॥  
  
अप्सरोनृत्तललितान्गायन्गन्धर्वकिन्नरान्  ।  
तत्र स्वपदमारूढानपश्यदनुजान्निजान्  ॥ भ्म्ज्_१८।२७ ॥  
  
मण्डले च रवेः कर्णं स्वयमिन्द्रेण दर्शितम्  ।  
अभिभन्युं च रुचिराकारनिर्जितमन्मथम्  ॥ भ्म्ज्_१८।२८ ॥  
  
वर्चोभिधानं सोमस्य तं सुतं सोममण्डले  ।  
गन्धर्वराजं साक्षाच्च धृतराष्ट्रं जनेश्वरम्  ॥ भ्म्ज्_१८।२९ ॥  
  
वसुं शान्तनवं भीष्मं गुरुं द्रोणं बृहस्पतिम्  ।  
नारायणं च विश्वेशं शङ्खचक्रगदाधरम्  ॥ भ्म्ज्_१८।३० ॥  
  
यदंशा भुवि ये जातास्तांश्च दृष्ट्वा तदाश्रयान्  ।  
आससाद सदानन्दं वन्द्यं नन्दनवासिनाम्  ।  
धर्मसूनुर्निधिर्धाम्नां हरिश्चन्द्रोचितं पदम्  ॥ भ्म्ज्_१८।३१ ॥  
  
अथ नहुषदिलीपधुन्धुमारसगरभगीरथरामकार्तवीर्यैः  ।  
नृपतिभिरभितो ऽभिवन्द्यमानः सितचरितः स रराज राजचन्द्रः  ॥ भ्म्ज्_१८।३२ ॥  
  
श्रुत्वेति भारतकथां वैशम्पायनकीर्तिताम्  ।  
सम्पन्नसर्पसत्रो ऽभून्निर्वृत्तो जनमेजयः  ॥ भ्म्ज्_१८।३३ ॥  
  
एतत्सूतेन कथितं नैमिषारण्यवासिनः  ।  
निशम्य शौनकमुखास्तस्थुरानन्दनिर्भराः  ॥ भ्म्ज्_१८।३४ ॥  
  
  
इति श्रीक्षेमेन्द्रविरचितायां भारतमञ्जर्यां स्वर्गपर्व  
  
  
  
  
  
