---
title: 'Ksemendra: Bharatamanjari, 17'

---
## Intro
  
  
  
  
Ksemendra: Bharatamanjari, 17  
  
  
  
  
Ksemendra: Bharatamanjari  
17. Mahaprasthanikaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
॥महाप्रस्थानिकं पर्व॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१७।१ ॥  
  
अथ वृष्णिक्षयं श्रुत्वा धर्मसूनुर्धनञ्जयात्  ।  
नमः कालाय बलिने निःश्वसन्नित्यभाषत  ॥ भ्म्ज्_१७।२ ॥  
  
सर्वत्यागकृतो योगो विवेश भ्रातृभिः सह  ।  
राज्यं दौर्योधनं दत्त्वा गुणाहार्य युयुत्सवे  ॥ भ्म्ज्_१७।३ ॥  
  
निजे परिक्षितं राज्ये स्थापयित्वाभिमन्युजम्  ।  
तत्पालने समादिश्य सुभद्रं सत्यशासनः  ॥ भ्म्ज्_१७।४ ॥  
  
प्रकृतिभ्यो विनिक्षिप्य तं द्विजेभ्यश्च धर्मवित्  ।  
श्राद्धं विधाय बन्धुभ्यः पुण्यामिष्टिं च नैष्ठिकीम्  ॥ भ्म्ज्_१७।५ ॥  
  
अग्नीनुत्सृज्य सलिले पौरानाश्वास्य दुःखितान्  ।  
देवीमामन्त्र्य वसुधां सानुजो द्रौपदीसखः  ।  
प्रतस्थे सर्वसन्न्यासी योगयुक्तो युधिष्ठिरः  ॥ भ्म्ज्_१७।६ ॥  
  
ततः समेत्य भगवान्स्वयमेव हुताशनः  ।  
पार्थाज्जग्राह गाण्डीवं तौ चाक्षय्यौ महेषुधी  ॥ भ्म्ज्_१७।७ ॥  
  
श्वा ताननुययावेको वार्यमाणो ऽपि यत्नतः  ।  
अथ ते शनकैः प्रापुर्दिशं दक्षिणपश्चिमाम्  ॥ भ्म्ज्_१७।८ ॥  
  
दृष्ट्वा तत्र समुद्रेण भृतां द्वारवतीं जलैः  ।  
आशामुदीचीं प्रययुर्भुवः कृत्वा प्रदक्षिणम्  ॥ भ्म्ज्_१७।९ ॥  
  
हिमाचलमतिक्रम्य प्राप्तास्ते वालुकार्णवम्  ।  
ददृशुर्मेरुमुत्तुङ्गशृङ्गालिङ्गितनन्दनम्  ॥ भ्म्ज्_१७।१० ॥  
  
निरगारे निरालम्बे तस्मिन्नध्वनि दुस्तरे  ।  
शिरीषपेलवतनुः पपात द्रुपदात्मजा  ॥ भ्म्ज्_१७।११ ॥  
  
तां यातजीवितां दृष्ट्वा भीमः प्राह युधिष्ठिरम्  ।  
राजन्पाञ्चालराजस्य सुतेयं पतिता भुवि  ॥ भ्म्ज्_१७।१२ ॥  
  
चिन्तयन्नपि पश्यामि नास्याः किमपि किल्बिषम्  ।  
कस्मादेषा तपोयेगं त्यक्त्वा पञ्चत्वमागता  ॥ भ्म्ज्_१७।१३ ॥  
  
धर्मसूनुर्निशम्यैतदनावृत्तमुखो ऽवदत्  ।  
बभुव पक्षपातो ऽस्याः सर्वदाभ्यधिकोर्ऽजुने  ॥ भ्म्ज्_१७।१४ ॥  
  
इत्युक्ते भूमिपालेन सहदेवो ऽपतद्भुवि  ।  
तस्मिन्निपतिते पृष्टो भीमेनोचे नृपः पुनः  ॥ भ्म्ज्_१७।१५ ॥  
  
एष प्रज्ञाभिमानेन जडं जगदमन्यत  ।  
इति धर्मसुतेनोक्ते पपात नकुलः क्षितौ  ॥ भ्म्ज्_१७।१६ ॥  
  
राजा पृष्टो ऽथ भीमेन व्रजन्नेवाब्रवीत्पुनः  ।  
रूपमानी स्मरेणापि स्पर्धामेष न च क्षमी  ॥ भ्म्ज्_१७।१७ ॥  
  
इत्युक्ते व्रजता राज्ञा निपपात धनञ्जयः  ।  
पुनश्च पृष्टो भीमेन जगाद जगतीपतिः  ॥ भ्म्ज्_१७।१८ ॥  
  
शूरमानी चचारैष शिथिलं समराङ्गने  ।  
इति ब्रुवाणो भूपालो जगामैवाविलुप्तधीः  ॥ भ्म्ज्_१७।१९ ॥  
  
भीमस्ततो निपतितः पतितो ऽस्मीत्युवाच तम्  ।  
सो ऽब्रवीद्बलदर्पो ऽभूद्भीम बह्वशनस्य ते  ॥ भ्म्ज्_१७।२० ॥  
  
ततो ऽभूदेक एवाथ व्रजन्ननुगतः शुना  ।  
ददर्श साक्षादायातं रथेनेन्द्रं युधिष्ठिरः  ॥ भ्म्ज्_१७।२१ ॥  
  
राजन्मत्पुरमेहीति शक्रेणोक्तो जगाद सः  ।  
शुना विरहितः स्वर्गं सशरीरो न कामये  ॥ भ्म्ज्_१७।२२ ॥  
  
तमब्रवीत्सुरपतिः शुनां स्वर्गे कुतो गतिः  ।  
धिष्ण्यमारोहतु श्वेति त्वदन्यः को ऽनुभाषते  ॥ भ्म्ज्_१७।२३ ॥  
  
ततस्तमूचे नृपतिर्भक्तत्यागं कथं सहे  ।  
भक्तविद्वेषिणः स्वर्गे नृशंसस्य कुतो गतिः  ॥ भ्म्ज्_१७।२४ ॥  
  
यद्यस्ति सुकुतं किञ्चिन्मम तेन सुरेश्वर  ।  
यातु स्वर्गं सदेहः स्वा नैनं त्यक्तुं समुत्सहे  ॥ भ्म्ज्_१७।२५ ॥  
  
स्त्रीवधेनैव सदृशं ब्रह्मस्वहरणेन च  ।  
सर्वपापात्मकं सन्तो भक्तत्यागं प्रचक्षते  ॥ भ्म्ज्_१७।२६ ॥  
  
इत्युक्ते धर्मराजेन धर्मस्त्यक्त्वा श्वविग्रहम्  ।  
तमूचे पुत्र तुष्टो ऽस्मि सद्वृत्तेन तवामुना  ॥ भ्म्ज्_१७।२७ ॥  
  
दृष्टो ऽसि पाथसो हेतोः पुरा द्वैतवने मया  ।  
स्वस्ति ते व्रज भूपाल सशरीरः सुरालयम्  ॥ भ्म्ज्_१७।२८ ॥  
  
इति पित्रा समादिष्टो विमानं विपुलप्रभम्  ।  
आरुह्य पुण्यसोपानं विवेश सुरमन्दिरम्  ॥ भ्म्ज्_१७।२९ ॥  
  
पूज्यमानः सुरैः सार्धं मुनिभिर्नारदादिभिः  ।  
राजर्षितारकामध्ये स रराजांशुमानिव  ॥ भ्म्ज्_१७।३० ॥  
  
ततः स शक्रमवद्भ्रातरो यत्र मे स्थिताः  ।  
श्यामा च यत्र दयिता तत्र वासो ममेप्सितः  ॥ भ्म्ज्_१७।३१ ॥  
  
तमब्रवीत्सहस्राक्षो भावं मा मानुषं गमः  ।  
राजर्षिभिरनासाद्यां प्राप्तो ऽसि गतिमुत्तमाम्  ॥ भ्म्ज्_१७।३२ ॥  
  
इत्युक्तो ऽप्यसकृद्यत्नाद्वज्रिणा धर्मनन्दनः  ।  
भ्रातॄनवाप्तुमिच्छामीत्यभाषत पुनः पुनः  ॥ भ्म्ज्_१७।३३ ॥  
  
  
इति श्रीक्षेमेन्द्रविरचितायां भारतमञ्जर्यां महाप्रस्थानिकं पर्व  
  
  
  
  
  
