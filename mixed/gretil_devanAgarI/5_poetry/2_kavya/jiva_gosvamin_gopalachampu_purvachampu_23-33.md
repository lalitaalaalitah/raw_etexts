---
title: 'Jiva Gosvamin: Gopalacampu, Purvacampu, 23-33'

---
## Intro
  
  
  
  
Jiva Gosvamin: Gopalacampu, Purvacampu, 23-33  
  
  
  
  
Jiva Gosvamin:  
Gopalacampu, Purvacampu, 23-33  
Based on the edition by Puridasa (1947).  
  
Input by Jan Brzezinski,   
31.10.2003  
  
  
[Verses missing: 1,31.50, 1,33.45, 1,33.96]  
  
  
  


## पाठः
  
  
  
  
  
  
  
(२३)  
  
अथ त्रयोविंशं पूरणम्  
  
प्रथम-सङ्ग-रङ्गज-  
वाकोवाक्य-भङ्गी-सङ्गीतम्  
  
[१] अथ रासारम्भे निज-शपथ-सम्भेदं वेदयंष्तदीदं याचनम् आचिनोमि ।  
  
निजे काव्ये सर्वं रस-वलनम् अस्तिति लिखता  
मया धार्स्त्यात् स्पष्टी-कृत-मति-रहस्यं तु यदीह ।  
तद् एतद् गोविन्द-व्रज-विजन-कान्तानुचरणं  
दधद्भिर् योग्यस्य श्रवसि परम् अर्प्यं न सदसि ॥ज्ग्च्_१,२३।१॥ इति । [शिखरिणी]  
  
[२] अथ रात्रि-कथायाम् ग्रथ्यमान-प्रथायां मधुकण्ठः स्निग्धकण्ठं स्निग्धकण्ठम् अप्य् आलम्बमानः सम्बभाषे, यत्र प्रथममीदं प्राञ्जलि व्यञ्जयामास-  
  
रास-केलिर् अजनिष्ट जागरं  
स स्फुटं भवतु तत्-कथा तथा ।  
कारणं भवति यस्य यद्-विधं  
तस्य तद्-विधतया मता स्थितिः ॥ज्ग्च्_१,२३।२॥ [रथोद्धता]  
  
[३] तद् एतद् आकर्ण्य सानन्दं निर्वर्ण्य च सर्वेऽ पि प्रोचुः-युक्ति-युक्तम् एव चेदम् उक्तम्, यतः-  
  
परमा या रस-धारा  
सा यदि मध्ये वियुक्तिम् आयाति ।  
पूर्वापर-संवलना-  
भावान् नैव स्वरूपम् आयाति ॥ज्ग्च्_१,२३।३॥ [गीति]  
  
तस्माद् यथेच्छम् अविच्छेदम् एवेदं प्रस्तूयताम् ।  
  
[४]मधुकण्ठ उवाच-  
  
मुखं शशिमुखी-गण-प्रचुर-मोह-संरोहणं  
दृशोर् युगम् अमूदृशां मृग-दृशां घूर्णनम् ।  
तनुः सुतनु-मण्डली-धृति-विखण्डनी श्री-हरेस्  
तदाजनि यदा जनिं मृगयते स्म रासोत्सवः ॥ज्ग्च्_१,२३।४॥ [पृथ्वी]  
  
मुखं विधु-विमोहनं नयनम् अब्ज-दृग्-लोभनं  
रुचिर् घन-रुची-हित-प्रथम-सङ्ग-रङ्ग-प्रदा ।  
रमा-रमण-रामणीयक-विभूषि-रामावलेस्  
तदाजनि यदा जनिं मृगयते स्म रासोत्सवः ॥ज्ग्च्_१,२३।५॥ [पृथ्वी]  
  
[५] अथ पूर्व-क्रमेण पूर्णिमाश्रमे पूर्णाः पुलिन्द्यः [भ्प् १०।२१।१७] इत्य् आदिé वृत्ते निर्वृत्ते सत्य-पूर्नं-मन्यतया राधिका-मात्र-कर्षाय हरिस् तर्षं धृतवान्-कथम् अहो, निभृतमीदं सम्भृतं स्यात्?इति ।  
  
[६] तत्र काचित् तत्-कुङ्कुम-लिप्त-चरी वन-चरी श्री-राधाम् अनु करुणया तरुणारुण-कमल-लोचनम् उवाच-  
  
तव मुरलीम् इव नितरां विषम-शरः स विजितो भवता ।  
अहह न जाने कथम् इव शुष्कां बिद्धां च ताम् कुरुते ॥ज्ग्च्_१,२३।६॥ [उपगीति]  
  
[७] तदा च वन-गीर्वाणिभिर् आकाश-वाणीयम् उद्भाविता-  
शुष्का तप्त-शलाकया च परितो बिद्धा सुवंशोद्भवा  
सेयं ते मुरली प्रियेति नियतं विज्ञातवान् मन्मथः।  
तां शुष्यद्-वपुषं विधाय कुलजां बाणैर् निजैः पञ्चभिर्  
बिद्धाङ्गीं विदधाति हा बकरिपो त्वत्-प्रीतये सम्प्रति ॥ज्ग्च्_१,२३।७॥ [शार्दूल-विक्रीडीतम्]  
  
[८] तर्ह्य् एव चाधीरतया भ्रमन् वनमाली क्वचन तमाले कुङ्कुमालेखम् इमम् आलोकयामास-  
आनङ्गार्चिर् भिन्ना त्वद्-अतिशुभगाङ्गावृत-मना  
मुरल्यां राग-श्री-परिमल-कुलं सम्भृतवती ।  
सदा श्यामां कान्तिं दिशी विदिशि चाभावयमतो  
मयाप्तं कृष्णत्वं तद् अपि न हि कृष्ण त्वम् अभितः ॥ज्ग्च्_१,२३।८॥ [शिखरिणी]  
  
[९] तद् एतन् निशमन-पूर्वकान् निशामनान् मुरशमनेन तद् इदं विचारितम्-हन्त हन्त ! राधाया एवेयम् असाधारण-वाग्-अर्थवती लिपिः । सेयं सम्भवेत् । एवम् अपि कुल-जन्मतया तया मन्मथ-विकारम् आच्छादयन्त्या स्थीयते । तस्मान् निखिलावृति-ध्वंसनं वंशी-शंसनं परं मम शरणम् इति ।  
  
[१०] तद् एवं राधा-सुधा-दुर्भिक्षादितस् तितिक्षाम् अभजन् स पुनर् वेणु-शिक्षा-भिक्षम् एव केवलां सेवते स्म, यत्र वर्षा अपि तर्षाकरतया व्यतीयुः, समृद्ध-गर्धनतया शरद् अप्य् अर्धं वर्धते स्म ।  
  
[११] तत्राह, रहः-शिक्षा तु यथा-  
  
यर्ह्य् आकर्ष-विधिं हरिर् मुरलिका-शिक्षासु तस्याह् क्रमाच्  
चक्रे तर्हि गताश् चिरात् पर-पर-क्षोभास् त एते तया ।  
कम्पो घूर्णनम् आसनाद् विचलनं द्वित्र-क्रमा वास्तुतो  
निष्क्रान्तिर् वन-वर्त्म-वर्तनम् उपव्रज्या च दूराध्वनि ॥ज्ग्च्_१,२३।९॥ [शार्दूल]  
  
किं च-  
राधाकर्ष-कृते कृता मुरलिका-शिक्षाथ या या तदा  
सा सा तेन सदाशया वलयिताप्य् आसीद् अलं निष्कला ।  
ताम् एतां नत-कन्धरः स-पुलकं वन्देऽ हम् उच्चैः सदा  
या कृष्णस्य मनोरथावलिम् अहो पूर्णम् अकार्सीन् मुहुः ॥ज्ग्च्_१,२३।१०॥ [शार्दूल-विक्रीडीतम्]  
  
[१२] तथा हि, तद् एवं प्रावृषि वेणु-शिक्षा-परीक्षा-तृष्णग् असौ कृष्णः समयं प्रतीक्षमाणः शरल्-लक्ष्मीम् आगतां लक्षितवान् । लक्षयन्न् एव च विचारितवान्-  
  
  
[१३] इयं खलु स्वभावतः स्वच्छा मल्-लीला-परिच्छदतां यदि गच्छति, तदा प्रमदावलिम् ऋच्छामः । किन्तु, समय-मयतया सर्ववश्य-कारिणम् अपि भावं वश्यं कुर्वतीम् एनां पश्यामि, यथा माम् अपि राधा ।  
  
[१४] ततो यद्य् अस्यां अपि वश्यताम् व्यस्यन् भावान्तर-भावितत्वं भावयितुं प्रभवामि, तद्-आराधायाम् अपि तद्-आधानाय निर्बाधतां गतवान् अस्मीत्य् अवदधामि ।  
[१५] तद् एवं विचारयन्न् अग्रेचरं मङ्गलं विलोचयन्न् उवाच-आहो ! श्वो-वसीयसम् एवाध्यवसीयते । यतः-  
खञ्जन-खेला-रञ्जित-कञ्ज-नयनं नयन् विधिः स मम ।  
राधा-मञ्जुल-नेत्र-स्फुरद्-आननम् आसु सञ्जयिता ॥ज्ग्च्_१,२३।११॥ [उपगीति]  
  
[१६] तद् एतच्छुभ षकुनमनुभवता, यावत् पौर्णमासंंआ समेव सर्वत एव वेणुधरेण वे नुस्वनचर्यासञ्चार्यते स्म । ततश् च-  
  
वंशी-कलाद् उदयतः शरदि प्रभावान्  
मल्लीभिर् अप्य् अतुल-फुल्ल-दशां गताभिः ।  
रात्रीर् निभाल्य मुहुर् उल्लसिताह् स ऋआम-  
भ्राता रतिं रति-कृतेऽ कृत वल्लवीभिः ॥ज्ग्च्_१,२३।१२॥ [वसन्ततिलका]  
  
[१७] ततश् च तूर्णम् एव पूर्ण-चन्द्रा बहु-तिथी तिथिर् अतिथिर् इव तस्य प्रसन्नतां विधातुम् आसन्नवती । तत्र चाज्ञायाह्नि वन-विहार-शाली वन-माली धेनूर् आदाय व्रजागमनं विधाय सायं प्रत्यवसाय निज-चन्द्र-शालिकालिन्दं विन्दमानः स्फुटम् आदित्येऽ स्तङ्गत्य स्थिते स-तारा-समुदयं तं सान्द्र-चन्द्रिकं चन्द्रम् उदयन्तं पश्यंस् तद्-वश्य-भाव-विशेष-श्लेषतस् तद् इदं चिन्तयामास-  
जागुड-पिण्ड-सपिण्डं किं विधु-बिम्बं तद् एतद् उन्नमति ।  
किं वा रोषारुण-रुचि मुखम् इदम् उद्भाति कामस्य? ॥ज्ग्च्_१,२३।१३॥ [आर्या]  
  
पुनश् च,  
कुङ्कुम-रस-सङ्कुलम् इव किं विधु-बिम्बं पुरः स्फुरति ।  
अथवा राधा-मुखम् इदम् उदयति यमुना-वनात् पुरतः ? ॥ज्ग्च्_१,२३।१४॥ [उपगीति]  
  
[१८] तत्र यदि विधु-बिम्बम् एवेदं, तदा तद् इदं विभाव्यते-  
  
पूर्ण-चन्द्रोऽ यम् ऐन्द्रीं हरितम् अनुगतः प्रेयसीं दूरदेशाद्  
अस्यावक्त्रं विलिम्पन् घुसृण-शवलितेनेव शश्वत् करेण ।  
तद्-व्याजान् माम् अमूदृक्-कृतिम् उपदिशतीवाद्य सद्यः किशोरं  
शुभ्रात्मा यस् तदीयं भवति विरचनं सर्वतो-भद्रम् एव ॥ज्ग्च्_१,२३।१५॥ [शार्दूल]  
  
[१९] किं चायम् इदम् अप्य् उपदिशन्न् इव सम्भाव्यते-  
  
विधुर् अहं हरितः प्रतिदिक्-पति-  
प्रणयिणि रमयन् जन-शर्मदः ।  
त्वम् इह किं नु विधो स्थगितायसे  
पर-रमा-रमणं प्रति सम्प्रति? ॥ज्ग्च्_१,२३।१६॥ [द्रुतविलम्बित]  
  
[२०] तद् एवं सर्वथैव दैवानुकूल्यतश् चन्द्र-चन्द्रिका-सान्द्रित शुभं तस्य ककुभम् एव गन्तुं शन्तुर् अस्मि, यतः-  
  
निखिलम् एव वनं विधुनामुना  
दिशि दिशि प्रतिरञ्जितम् ईक्ष्यते ।  
मद्-अनुकूलम् इदं शकुनं भवेद्  
इति गतिर् मम तत्र शुभावहा ॥ज्ग्च्_१,२३।१७॥ [द्रुतविलम्बित]  
  
[२१] अथ यदि कामाभिधानस्य कोप-धामाननम् इदम्, तदा विषम-बाणस्य तस्यानुयानम् एव भय-निर्वाणं विश्राणयति । यदि च तस्या एव कान्ति-सदनं वनम् इदं विद्यते, तदा तु सुतराम् एव तद्-दिशं प्रविशतस् तन् मम शर्म-मर्म प्रविशतिति । किं च-  
  
रयाणे वर्तते चित्तण्ण्र्त्यत्य् अक्षीच दक्षिणम् ।  
तस्माद् वृत्तं चण्र्त्यं च कान्त् अभिर्भवितामम ॥ज्ग्च्_१,२३।१८॥ [अनुष्टुभ्]  
[२२] तद् एतद् उट्टङ्क्य निष्टङ्क्य च प्रणय-पण-सन्तुष्टं दामादि-कुमार-चतुष्टयं सङ्गतः प्रसज्य, तद्-द्वारा निद्रा-व्याजाद् अन्यान् द्वार-पालकतया तत्रैव संवलय्य, निभृत-कृत-प्रतीहारतश् चरण-विहारतस् ताम् एव हरितं हरिर् मुरली-धर-करतयानुसरन् दिन-कर-तनया-तीरम् अन्वतीर्णवान् । आवतीर्य च विचारितवान्-  
  
न क्रुद्ध-कामाननम् एतद् अस्ति  
प्रयाति यच् छुब्र-दशाम् उदञ्चत् ।  
वियोगि-राधास्यम् इदं च न स्याद्  
यतः कलङ्कादि भवेद् विभेदि ॥ज्ग्च्_१,२३।१९॥ [उपजाति ११]  
  
[२३] ततश् च म्र्ग-लाञ्छन एवायम् इति निश्चित्य पुनर् विचारितवान्-  
  
शार्वरं षर्वरीशानः संहर्तुं सिंहतां गतः ।  
पूर्व-पर्वतम् आरोहन् सर्वं पर्वति पर्वण ॥ज्ग्च्_१,२३।२०॥ [अनुष्टुभ्]  
  
किन्तु,  
चन्द्रमा राधिका-वक्त्रम् अनुकुर्वन् विराजते ।  
तदाकारम् इदं चेतः कथं मम विदूयते? ॥ज्ग्च्_१,२३।२१॥ [अनुष्टुभ्]  
  
[२४] पुनर् विभाव्य चन्द्रं प्रति प्राह स्म-  
  
अनुपम-रुचिर् अस्मि सर्व-लोकेष्व्  
इति भगवन्न् अमृत-द्युते न दृप्य ।  
न तु भवद्-उपमा दशापि तस्याश्  
चरण-नखा विलसन्ति राधिकायाह् ॥ज्ग्च्_१,२३।२२॥ [पुष्पिताग्रा]  
  
[२५] तद् एवं विचिन्त्य समुचित-स्थानं विचित्य दूरतश् चतुरांश् चतुरः कुमारन् वर्त्मनि वर्तमानतया विधाय, स्वयम् उपसरितम् उच्चतर-चत्वरम् आत्मना रूढं सन्धाय, व्रज-दिशम् अवधाय, वेणुं मुखे निधाय, वादयिष्यमानश् चिन्तयामास-प्रथमं राधा-  
गमनम् एव साधयामः । ताम् विना फलस्य च विफलताम् कलयामि । तद्-आगमन-कमनीयतया तु रमणीनां अन्यासाम् अप्य् आगतिर् मम मनसि रमणीयताम् आयामम् आनयति । किन्तु तद् एव भव्यं कथं भव्यम् इत्य् एव प्रतिपत्तव्यम् । आम् आम्, बाण-विद्या-प्रवीणेनैव वैणविकेन मया तथा योक्तव्यम्, यथा तेन सैवाविष्टाकृष्टा च भवति नापरा इति ।  
  
[२६] तद् एवं सम्प्रधार्यावधार्य च तेन, वेणुम् एवं वादयिष्यामीति यदा विचार्यते स्म, तदा च ताभिः सान्द्र-चन्द्रिक-चन्द्रमसः सन्दृष्ट्-वशतया सान्दृष्टिकम् इदं परामृष्टम्-  
हन्त ! स खल्व् अयम् ओषधीशोऽ प्य् आधि-व्याधित-जनान् अस्मान् अद्य सद्यः प्रतिरित्सेद् एव, न तु चिकित्सेत् इति ।  
  
[२७] ततश् च तत्-क्षणं किञ्चिद् विलक्षणं शश-लक्ष्माणम् आलक्ष्य वृन्दा चेदं चिन्तितवती-  
हन्त हन्त !  
तासां कृष्ण-वियोगाग्नि-बाष्पैर् विष्वग्-विनिःश्र्तैः ।  
आदर्श इव पश्यान्धश् चन्द्रमा मन्दतां गतह् ॥ज्ग्च्_१,२३।२३॥ [अनुष्टुभ्]  
  
[२८] अथ चमूरु-दृशाम् अमूषां मुहुर् अपि सम्मुखतया वशीकृतिम् इवापन्नः शशी स्वदिशि तदा मदाद् उन्नतेन कृष्णस्य गभस्ति-शतेन तस्य स्फूर्तिं समानिनायेति ।  
  
[२९] तद्-अवलोकनाय व्याकुलताकुलायमनासु तासु-  
  
शारदेन शशिना हरिं प्रति  
प्रस्थितिः समम् अयोजि सुभ्रुवाम् ।  
प्रत्ययोजि किल तेन सा तदा  
मङ्क्षु तस्य मुरली-कलेन तु ॥ज्ग्च्_१,२३।२४॥ [रथोद्धता]  
  
[३०] यतस् तदैव च-  
  
अनुरागेण रागेण वर्ण-भागेन माधुरीः ।  
कलयन्तं कलं वेणोः कलयामास केशवः ॥ज्ग्च्_१,२३।२५॥ [अनुष्टुभ्]  
  
[३१] तत्रानुरागो यथा,  
साश्रु-कण्ठ-नयनं सकण्टकं  
कम्प-सम्पद्-अयनं स-माधवः ।  
राधिका-विरहजाधिबाधितः  
श्रव्य-वेणु-कलभव्यम् आजगौ ॥ज्ग्च्_१,२३।२६॥ [रथोद्धता]  
  
[३२] रागो यथा-  
  
रागम् ईदृशम् असाव् अचीक्पत्  
प्राप रागईव यः प्रिया-हृदि ।  
यः स्फुटं न रसितः पुरा भुवि  
क्वापि नामृतवद् अङ्ग-विश्रुतः ॥ज्ग्च्_१,२३।२७॥ [रथोद्धता]  
  
[३३] तत्-प्रणाद-मय-वर्ण-विभागो, यथा-  
  
अयि सुधांशु-सुधा-मुखि राधिके  
मधुर-भाव-धुरा मधु-माधवि ।  
मयि सदा दयिते दयिते चिरं  
तव गुणैर् हृदयं मम दीर्यति ॥ज्ग्च्_१,२३।२८॥ [द्रुतविलम्बित]  
  
[३४] अथ बाणईव वेणु-नादे प्रवीणः स्वयमषव् अनेन तस्याह् सिद्धां बिद्धताम् अवबुध्य सुध्य्-अग्रणीर् अन्याश् च तन्-न्यायम् आजुहाव । [३५] तत्र वर्ण-विभागस् त्व् एवम्-  
  
अहह गोप-सुता मम गीः-सिता  
धरथ हन्त मनोरथ-दुर्धराः ।  
इति भवामि भवज्-जित-लज्जितस्  
तद्-उदयं सुदयं कुरुत प्रियाह् ॥ज्ग्च्_१,२३।२९॥ [द्रुतविलम्बित]  
  
[३६] अथ यदा पीत-वसनेन गीतम् एवम् उद्गीतम्, तदा तासम् एव कर्णाभ्यर्णताम् आगतं तत्र च यथायथम् अभिरुचितम् एव चित्ती-कृतं रागादिकम् अवधार्य निवार्त्यतातिक्रम-निरतास्थिरताह् प्रतस्थिरे । तत्र च कृष्णाभिमुखताम् एवातस्थिरे, नान्यत् किम् अपि । तथा हि,  
  
या यत्र कर्मणि गतास् तद्-अनुस्थितिं ता  
विस्मृत्य तस्य मुरली-श्रुति-दिव्य-नेत्राह् ।  
दृश्य-प्रभं तम् अभिवव्रजुर् अश्रु-नीर-  
स्रोतस्वती-मयतया निज-जीवनेशम् ॥ज्ग्च्_१,२३।३०॥ [वसन्ततिलका]  
  
तदा च-  
गोकुल-कुमुदाक्षीणां  
कुमुद्वतीनां तदा तथा कुमुदाम् ।  
अकुरुत कुमद्-आधीशः  
स तदा शतधा पराम् सुमुदाम् ॥ज्ग्च्_१,२३।३१॥ [आर्या]  
तदा च-  
शुश्रूषन्त्यः पतीन् काश्चिन् निरुद्धाह् प्रस्थितिं प्रति ।  
कृष्णं तत्रैव ताह् प्रपुर् इत्य् एवं मुनि-जल्प्तम् ॥ज्ग्च्_१,२३।३२॥ [अनुष्टुभ्]  
  
[३७] आत्र च ष्निग्धकण्ठेनान्तश् चिन्तितम्, ता एताह् खलु पाद्मोत्तरखण्ड-दृष्ट-दण्डकारण्य-गत-मुनि-वर्यतया साधक-चर्यस् तदानिम् अपि लक्ष्मी-वर्याणां राधिकादि-नित्य-तद्-भार्याणां स्व-काम्यं सुकाम्यं साम्यम् अनवाप्ता यथा तद् अवाप्य श्री-कृष्णम् अवाप्तास् तथा वर्ण्यम् इति स्थिते-  
  
तम् एव परमात्मानं जार-बुद्ध्यापि सङ्गताह्।  
जहुर् गुण-मयं देहं सद्यः प्रक्षीण-बन्धनाह् ॥[भ्प् १०।२९।११]  
  
इत्य् एव प्रतिपत्तये कल्पते ।  
  
[३८] उक्तं च पाद्मोत्तर-खण्ड [२७२।१६७] एव-  
  
ते सर्वे स्त्रीत्वम् आपन्नाह् समुद्भूताश् च गोकुले ।  
हरिं सम्प्राप्य कामेन ततो मुक्ता भवार्णवात् ॥इति ।  
[३९] किन्तु, नासूयन् खलु कृष्णय [भ्प् १०।३३।३७] इत्य् उक्त-दिशा तदीयास् तु न तद् ऊहितुम् ईशामासुर् इति ज्ञेयम् । यच् च जिघाम्सयापि हरये स्तनं दत्त्वापि सद्-गतिम् [भ्प् १०।६।३५] इत्य् अस्य सदृशेन तम् एव परमात्मानं जार-बुद्ध्यापि इत्य् आदिना साधनस्य निकर्ष-रूपम् अपेर् अभिधेयं फलस्य तु सर्वोत्तम-रूपत्वं प्रतिपद्यते ।  
  
[४०] तच् च युक्तं, यतः-  
तासां कृष्णः परात्मा न तु परैति न प्राप्नुयाज् जारतां तत्  
प्रान्ते प्राप्तः पतित्वं ददद् उचित-मतिं जारम् अत्यापि वित्तः।  
यद्वद् बक्यां जिघांसाव् अपि समुचितम् अत्यर्पणाल् लाल्य-भावं  
लेभे धात्री-निभायां स्थिरतमम् इह यद् युक्तितस् तत् फलं हि ॥ज्ग्च्_१,२३।३३॥ [स्रग्धरा]  
  
[४१] तथापि-  
  
उक्तं पुरस्ताद् एतत् ते चैद्यः सिद्धिं यथागतः ।  
द्विषन्न् अपि हृषीकेशं किम् उताधोक्षज-प्रियाह् ॥[भ्प् १०।२९।१३]  
  
इत्य् अनुसाराता प्रेमाम्षेन तु तासां महद् एव वैलक्षण्यम् अनुगतम् ।  
  
[४२] ण च नित्य-कान्तास्व् अपि प्रकट-लीलायां जार-बुद्धिर् दृश्यत इति तस्याह् श्लाघैव वाच्या । यतः-  
  
या नित्या एव कान्ता दनुज-कुल-रिपो राधिकाद्या न तासाम्  
श्लाघां सा जारता-धी-सचिव-जनिर् इयात् किन्तु रागः स नित्यः ।  
तां भित्त्वा विघ्न-कर्त्रीं द्रुत-मुदितवता तेन तं नित्य-कान्तं  
प्रापुस् ता नापरासाम् इव वपुर् अपरं स प्रतीक्षेत तासाम् ॥ज्ग्च्_१,२३।३४॥ [स्रग्धरा] इति ।  
  
[४३] तद् एतद् विचिन्त्य स्फुटं प्रोचे, ततस् ततः ?  
  
[४४] मधुकण्ठ उवाच-अभिष्र्तवतीनां विशेषो यथा-  
  
श्रुते मुरलि-काकले निज-निजाह्वय-प्रापके  
समं व्रज-नत-भ्रुवः सपदि फुल्ल-देहा बभुः ।  
अनङ्गम् अपि वर्धितं विहितवान् अहो यस् तदा  
कथं न किल वर्धयेन् निज-कला-बलेनाङ्गनाह् ? ॥ज्ग्च्_१,२३।३५॥ [पृथ्वी]  
[४५] किं च,  
  
सत्वर-प्रसारवत्त्व-सत्त्व-धाम-हायिनी  
सर्व-गुर्व्-अहार्य-कूट-वारणतियायिनी ।  
नाथम् एकम् अन्व् अनेक-दार-सम्पद्-अर्पिणी  
ओघ-मोघम् अन्व् अनन्त-भक्त-लोक-तर्पिणी ॥अ॥  
  
लोल-केश-शैवलाञ्चि-कर्ण-पूर-चक्रिणी  
पुष्प-जात-निष्प्रपात-शुभ्र-फेण-चक्रिणी ।  
उच्छलन्-नवीन-मीन-नेत्र-नीर-गात्रिणी  
अग्रिमाध्व-मात्र-पात्र-सम्मुखानुयात्रिणी ॥ब्॥  
  
मन्द-चाल-बाहु-नाल-पाणि-पद्म-सालिनी  
अच्छ-बाल-कच्छपाङ्ग-वत्स-जन्म-जालिनी ।  
जूति-धूति-कृत्-कुटीर-तीर-धीर-गामिनी  
ऊरु-भूरुहालि-पात-सम्प्रपात-कामिनी ॥च्॥  
  
काञ्चि-काञ्चि-कङ्कणादि-शिञ्जद्-अम्भ-सञ्जिनी  
प्रायशस् तु हंस-सङ्घ-श्षब्दितानुरञ्जिनी ।  
तूर्ण-तूर्ण-घूर्णनादि-सङ्कुलाङ्ग-नर्तिनी  
पूर्ण-पूर्ण-भाव-गूर्ण-जाड्य-जात-वर्तिनी ॥द्॥  
  
वेश-वस्त्र-सन्निवेश-चञ्चलत्व-भङ्गिनी  
तत्-तद्-अर्थ-वैपरीत्य-कारि-वेग-सङ्गिनी ।  
यन्-निमित्तम् आत्म-सर्व-सङ्ग-भङ्ग-भाविनी  
यत्र सर्व-नाम-रूप-विस्म्र्तिश् च भाविनी ॥ए॥  
  
श्याम-धाम-सुष्ठु-रामम् एतम् अत्र सद्-धवम्  
सिन्धु-तुल्यम् उत्तरङ्गद्-अङ्गम् आशु माधवम् ।  
पूर्व-पूर्व-भिन्नयातिर् उत्तराप्त-सङ्गतिः  
आपगालि-सम्मिताप सेयम् आलि-संहतिः ॥ड़्॥ ॥ज्ग्च्_१,२३।३६॥ [तूणक]  
  
[४५] तास् तत्र च-  
  
शुभंयु-वन-मञ्जुले सवितृजा-रुचा सङ्कुले  
प्रसून-गण-राजिते भ्रमर-कोकिल-भ्राजिते ।  
सुगन्ध-मरुद्-अञ्चिते कुमुद-बन्धु शोभाचिते  
समस्त-गुण-निश्चिते निधितया चिरं सञ्चिते ॥ज्ग्च्_१,२३।३७॥ [पृथ्वी]  
  
स्थले मणिज-चत्वरं समधिरुह्य तं सत्वरं  
विचित्र-मुरली-कलं विरचयन्तम् उद्यत्-कलम् ।  
घनाघन-घन-श्रियं तडीद्-अभीषु-वस्त्र-प्रियं  
मणि-द्युति-विकस्वरं ददृशुर् अङ्गि दिव्य-स्मरम् ॥ज्ग्च्_१,२३।३८॥ [पृथ्वी]  
(युग्मकम्)  
  
निर्माय कृष्णम् अभितः स्थितिम् अत्र गौरी-  
पङ्क्तिस् तदा तम् अवलम्बितुम् उत्क-चित्ता ।  
मध्ये तमालम् उपलभ्य सुवर्ण-वर्ण-  
वल्ली-ततिर् विलसतीति किल व्यलोकि ॥ज्ग्च्_१,२३।३९॥ [वसन्ततिलका]  
  
अथ-  
वंशी-दूतिकया निमन्त्र्य कलिताह् सौरभ्य-धारा-सखी  
सङ्घैः साद्र्ति भूरि दूर-सरणेर् आनायिताह् सुभ्रुवः ।  
प्राप्ताह् स्वान्तिकम् आत्म-रोचिर् अमृतान्य् अप्य् आशिताह् प्रेयसा  
ट्र्प्तिं नैव ययुर् न वा विरमितं तद्-दान-कर्मामुना ॥ज्ग्च्_१,२३।४०॥ [शार्दूल]  
  
प्रत्युत-  
नव्याह् कलाधराह् शुभ्रा भ्राजि-नक्षत्र-मालिकाह् ।  
अराल-लोचनाह् कृष्ण-चकोरं ट्र्स्ण-जं व्यधुः ॥ज्ग्च्_१,२३।४१॥ [अनुष्टुभ्]  
  
[४६] अथ कृष्णस् तत्र स-तृष्णम् अचिन्तयत्-अहो ! नव-तारुण्यस्य पुण्य-सम्पद एता, वर-लावण्यस्य मत्-क्रेतव्य-नव्य-पण्य-श्रेण्यस् त्रिलोकी-लक्ष्म्याश् चूडामणयः, स्फुरन्-मन्मथस्य जीवनौषधयः कुमुदायमान-मदीय-लोचनयोर् नवीनाश् चन्द्र-कलाह् सहावतीर्य रुचिं वितीर्य विराजन्ते ।  
  
[४७] तद् एवं स्थिते-  
  
कृष्णापाङ्ग-शरः साङ्गं भित्त्वापाङ्ग-शरं मम ।  
मनोरथिनम् उद्भेत्तुं किल प्राविशद् अन्तरम् ॥ज्ग्च्_१,२३।४२॥ [अनुष्टुभ्]  
  
इति ताह् प्रत्येकं प्रत्येतव्यं चक्रुः ।  
  
[४८] वस्तुतस् तु हरेस् तासु सर्वासु लतास्व् इव द्वित्र-लव-सेवन-पूर्वकम् अपूर्वतयाभ्रमन्-नेत्र-भ्रमर-युगलं कमलिन्याम् इव राधायाम् निर्बाधाम् स्थितिम् आतस्थे ।  
  
[४९] आस्थितवतीति च तत्रेदं स तु विचारयामास-  
  
शोभायाह् शुभदा शोभा रमायाह् परमा रमा ।  
सेयं मल्-लोचनस्यापि राधिका-चारु-लोचनम् ॥ज्ग्च्_१,२३।४३॥ [अनुष्टुभ्]  
  
[५०] तद् एवं सति सा च तदीय-तादृश-दृशः स्पर्षतः कम्प-सम्पद्-उन्मीलन-रस-प्रसर-वशतया क्षोभं लभमानापि तं प्रति प्रहित-लोभां शोभाम् उवाह ।  
  
[५१] आत्र च प्रश्नोत्तर-मयं पद्यम्:  
  
स्मेरयोः प्रति विधूद्यद्-अस्रयो  
राधिका-नयनयोस् तुलांवद ।  
शारदं विकच-मेचकोत्पलं  
यन् मरन्द-झर-मोचि तत् किम् उ? ॥ज्ग्च्_१,२३।४४॥ [रथोद्धता]  
  
[५२] तद् एवं स्थिते ताः पुरः-स्थिता यद्यप्य् अनवद्य-संवनन-प्रवीण-वेणु-विद्या-मदिता लज्जाम् उज्जहति स्म, तथाप्य् अवितथाभिजात्यतया नम्रता-कम्रा मुनि-व्रतम् एवानुववृतिरे ।  
  
[५३] श्री-कृष्णस् तु यदा विशीष्ट-ललना-मध्यम् अध्यावसन्न् एवम् अद्योतिष्ठ, तदा  
तासां परम-दुर्लभ-परिमल-मात्राणाम् अपि वैणव-मधुर-गीत-मधु-मदिततया स्वयम् एव कृताभियात्राणाम् आगतिं दृशोः पथि निर्माय, स-नर्म-स्मितस् तद्-विधाम् बुद्धिम् उपधया लब्ध-शुद्धिम् अवधारयन्न् इव तन्-मुखाद् उन्मुखानुराग-जागरूक-वाग्-अमृतम् आस्वादयितुम्, तासु च समुत्सुकताम् आसादयितुं, निजान्तिक-स्थिति-याच्ञा-गर्भेण स्फुरद्-उपेक्षा-सन्दर्भेण वचसा ताह् क्षोभयामास । यथा-  
  
महाभागा युष्मन्-मिलनम् अभवन् नः शुभ-कृते  
ततः पृच्छाम्य् अत्रागमनम् इदम् अव्याहतम् इति ।  
तद् एतावत्-क्लेशाद् अभिगमनतः सङ्कुचित-धीः  
स भूयः सम्पृच्छे भवद्-अभिमतं किं नु करवै? ॥ज्ग्च्_१,२३।४५॥ [शिखरिणी]  
  
[५४] तद् एवम् अत्रादर-ज्ञापनया ज्ञात्वाप्य् अज्ञान-विज्ञापनया च स्वेषूपेक्षापेक्षयोर् एकतरतया तद्-अभिप्रायं प्रायशो बोद्धुम् असमर्थासु तासु तत एवानभिव्यक्त-किञ्चिद्-अर्थासु पुनः स-नर्म च तथा वाचं प्राह-  
  
पृच्छतोऽ पि पुरतो मम भव्यं  
मौनम् एव कुरुथ प्रतिगीर् यत् ।  
तद्-भवद्-व्रज-गृहे गृह-भाजां  
किं निरामयम् अथ प्रतिभाति? ॥ज्ग्च्_१,२३।४६॥ [स्वागता]  
  
[५५] ततश् च मिथः स-स्मित-निरीक्षितासु तासु पुनर् उवाच-  
तद् इदं दुरभिप्रायं  
बोद्धुं बह्वदीयम् अस्मि न समर्थः ।  
स्वयम् इह यूयं तस्मात्  
कथयत सङ्कोचम् उद्धूय ॥ज्ग्च्_१,२३।४७॥  
[५६] पुनर् अतीव सङ्कचतीर् निरीक्ष्य योजनाविशेष-श्लेषमयतयापि तथा प्रथयामास-  
  
अथ न भवति कार्यं ब्रूथ तन् नेति बुद्धं  
व्रजम् अनु चल-चित्ता यात नाध्वं मयात्र ।  
वनम् इदम् ऐत्घोरं रात्रिर् अत्रातिघोरा  
स्वयम् अतिशयि-घोर-प्राणि-वृन्दैः परीताः ॥ज्ग्च्_१,२३।४८॥  
[५७] अत्र नाध्वम् इति न यातेति वा योजना ।  पुनस् तद् एव श्लेषयितुं सोपान-विशेषं चकार-न चेदृशी स्वैरता भवादृशीनां सदृशी भवति यतः मातापितर-प्रमुखाः सहजाः पतयश् च वः सन्ति इति ।  
  
[५८] पुनः स-हासम् आह स्म-श्रूयन्तेऽ पि तनूजाः इति ।  
  
[५९] अत्र कथकश् चिन्तयामास-वृन्दा-पौर्णमासी-संवाद-गत-सिद्धान्तानुसारि-धिया-  
सिषेव आत्मन्य् अवरुद्ध-सौरतः  
सर्वाः शरत्-काव्य-कथा-रसाश्रयाः [भ्प् १०।३३।२५]  
इत्य् अनेन प्रतिपन्नस्य तत्रकीय-रसस्यालम्बन-वैरूप्याद् वैरस्यापन्नता-भिया च तद् इदं परिहसितम् एवेति विद्वन्-मततया व्यक्तीकरिष्यामि इति ।  
  
[६०] अथ तद् एव स्पष्टम् आचष्ट-[६१] तद् एवं ताभिः सह रन्तुं कृत-वंशी-ध्वनिः स तु सरसानां शिरोमणिर् यद्यपॣ तासाम् उत्पत्तित एव स्व-मात्र-सात्कृत-पति-भावानाम् अन्यत्र पतिर् इति प्रतीतिर् लोक-संवदन-वशंवदता-मात्र-मयी केवल-स्व-सङ्गम-कामना-व्रतश् चापराङ्ग-सङ्गम-रूप-विरूपता-निर्जयीति विशदम् अर्थं तासु स्वीय-कान्ता-भाव-समुत्पत्त्य्-अन्यथानुपपत्त्या सम्भावितवान् ।  
  
[६२] यद्यपि च तासाम् अजात-पुत्राणाम् अपि देवरं-मन्य-पुत्रादिषु पुत्रता-व्यवहारः केवलं सन्निहित-बालक-विषयक-वत्सलता-स्वभावाकारस् तत्-सम्बन्धाभिमानस् तु बहिर् एवाचार इत्य् आप्त-वचनान् निर्धारितवांस् तथापि तत्-तद्-उल्लेखन-कर्मणा नर्म-मात्रम् आचरितवान् । तद् आचर्य च तद्-बन्धूनाम् अन्धायमानानाम् अपि तद्-अन्वेषण-निर्बन्धाद् भयं विचार्य सामर्षम् इव विवक्षितम् उवाच-कथम् इह तत्-तद्-भयं कुरुथ इति । अत्र च षष्ठी पञ्चमी वा समस्यते ।  
  
[६३] किं चात्र खण्डम् अखण्डं च पद्यं यथायथम् अनूढा ऊढाभासाश् च ता दृष्ट्वाचष्टेति गम्यते । तत्रानूढाः प्रति सहजा इत्य् अन्तम् । ऊढाभासाः प्रतिश्रूयन्तेऽ पि तनूजा इत्य् अन्तम् । अखण्डं तु सर्वाः प्रतीति ज्ञेयम् ।  
[६४] पुनश् चार्थ-ध्वनि-संवलनया चित्तम् आन्दोलयामास-  
  
दृष्टं यद्-वनम् अत्य् अपूर्व-कुसुमैर् दिव्यर्तुना पूजितं  
द्योतैश् चर्चितम् इन्दुना यमुनया चात्मानिलैर् नर्तितम् ।  
सामग्रीयम् उदेति देव-निचितास्माकं विहार-क्रमे  
तस्माद् एतद् अभावतस् तु व इह स्तव्या न वास्तव्यता ॥ज्ग्च्_१,२३।४९॥  
किन्तु-  
दिष्टेनाप्ते तत्र गत्वा स्व-गोष्ठे  
कष्टेनापि स्वीय-धर्मं कुरुध्वम् ।  
पत्युर् भक्तिर् बाल-वत्सादि-पाल्य-  
व्यक्तीनां यः पालनादिश् च दिष्टः ॥ज्ग्च्_१,२३।५०॥  
[६५] ततः कष्ट-साध्यं तं धर्मं बाध्यमानं विधायात्राविकल-सर्व-धर्म-फले मम सुख-विहार-स्थले प्रविशत । [६६] अन्यथा पुनर् उद्यद्-विधु-वनम् इदं भवतीनां विधुवनाय सम्पत्स्यत इति याच्ञा-पक्षाभिप्रायः ।  
  
[६७] पुनः स विमर्शम् इव प्रोवाच-  
  
अहम् अहह न बुध्ये स्मेति पूर्वं प्रलापं  
चकर तद् इह यूयं तद् विचार्य क्षमध्वम् ।  
रति-विसर-विलासैर् यन्त्रणाद् आगता यस्  
तद्-उचितम् अखिलं यत् स्निग्धता मय्य् उपैति ॥ज्ग्च्_१,२३।५१॥  
तद् अपि न यद्वद् विरहे प्रीतिस् तद्वन् न सान्निध्ये  
भवति ततो गृह-यानं भवतीनाम् औचितीं चिनुते ॥ज्ग्च्_१,२३।५२॥  
[६८] अत्र च प्रीति-विषयाद् दूरे स्थितिर् न युक्तेति विरोधि-लक्षणया याच्ञापक्षः सङ्गम्यते । ततश् च-  
पूर्वं यच् चिरतः स्पृहावलनया सङ्क्प्तम् आसीत् पुनर्  
वंश्याकारणया बलाद् उपचितं तद् भग्नम् उच्चैर् यतः ।  
तच् छ्रुत्वा दयिताद् व्यलीक-वचनं बाढं न निश्चिक्यिरे  
किं न स्मः किम् उ वा स्म इत्य् अॡ तदा गोपाल-वाम-भ्रुवः ॥ज्ग्च्_१,२३।५३॥  
तद् आसां निश्चलाङ्गीनां काञ्चीनाम् अपि राजयः ।  
समं समन्ततः क्लेशात् तूष्णीकाम् एव सङ्गताः ॥ज्ग्च्_१,२३।५४॥  
ततश् च-  
बाष्प-व्याजाद् आसां प्रिय-कृत-परिहृति-समूढ-सन्तापः ।  
मन्ये हृदयाम्भोरुह-निवहः स्वरसान् मुहुश् च सुस्राव ॥ज्ग्च्_१,२३।५५॥  
[६९] अत्र चैवं विचारयामासुः-  
  
प्राणांस् त्यजाम दयितस्य पदे लुठाम  
कुप्याम तत्र विनिवृत्य गृहं व्रजाम ।  
कृष्णां विशाम च न वा कठिनायमानम्  
एतं स्वभालम् अभिहत्य निचाययाम ॥ज्ग्च्_१,२३।५६॥  
[७०] तत्र तु-  
  
शिरः-पीडा बाष्प-व्यथित-गलता हृद्-गत-महा-  
प्रकम्पः प्रत्यङ्ग-स्खलनम् इति नाना-विकृतयः ।  
प्रिये रूक्षे जाता दलयितुम् अमूर् आववृतिरे  
परं तद्-वक्त्रान्तः-प्रसदनम् अगात् पालयितृताम् ॥ज्ग्च्_१,२३।५७॥  
मसी-वलित-दृग्-जल-स्रव-तमोभिर् आराद् उरः-  
स्थलं वलित-कुङ्कुम-प्रचिति-सन्ध्यम् आवृण्वतीः ।  
अवाङ्-मुख-विधुर् वधूः सपदि पौर्णमासी-शशि-  
स्फुरन् निशि च तामसीर् इव चचाय तस्मिन् हरिः ॥ज्ग्च्_१,२३।५८॥  
[७१] ततश् च किञ्चिद् अमर्षे सति-  
  
श्वास-दीर्ण-मधुराधर-श्रियः  
कोमलाङ्घ्रिअ-दल-कीर्ण-भूमयः ।  
हन्त कान्तम् अपि तं नत-भ्रुवो  
विव्यधुर् नयन-सायकास्रिभिः ॥ज्ग्च्_१,२३।५९॥  
[७२] तद् एवं क्षोभे सति दाडिमाद् अन्तः-सक्त-रक्त-बीजानाम् इव निजानां भावानां हृदयान् निष्कुलाकृतिः स्वयम् एव जाता, तथापि वैदग्धी-दिग्धतया प्रिय-गीर्वद् एव सन्दिग्धम् ऊचुः । यद् अद्यापि गायन्ति-  
  
इयम् इव मा कुरु पुनर् अतिवादम् ।  
भक्त-जनान् भज मुहुर् इतरांस् त्यज  
विभुर् इव रहित-विवादम् ॥ध्रुवम्॥  
  
पति-पुत्रादिक-भजनम् इहाधिकम् इति यं वदसि विचारम् ।  
स त्वय्य् एव हि तिष्ठतु न तु बहिर् इति विमृशामः सारम् ॥ज्ग्च्_१,२३।६०॥  
अनयोर् अर्थ-श्लेषोऽ यम् उभयम् एव पक्षं विशेषयति ।  
  
     अथ धव-सुत-मुख-गणतस् तव सुखम् अस्ति सतां हृदि यातम् ।  
     तद् अपि च न हि भवद्-अनुसरणं भवद्-इच्छति युवती-जातम् ॥ज्ग्च्_१,२३।६१॥  
अत्र सन्दिग्ध-काकु-पदं नहीति पदं तद्-इच्छा-निर्धारणे, यद् वा निषेधे-  
  
स्वाम् आशाम् अनुवर्धय वर-तनु-ततिर् इह लभतां शातम् ।  
सततानश्वर-वर वरदेश्वर न वितनु वितनूत्पातम् ॥ज्ग्च्_१,२३।६२॥  
अत्रानुवर्धयेति समेधने छेदने वा-  
  
     गृह-कर्माण्य् अनुचित्तं सुख-तनु भवता नह्य् अपिनद्धम् ।  
     चरणौ प्रचलत इह न च वलतः प्रतिगमनं किल बद्धम् ॥ज्ग्च्_१,२३।६३॥  
अत्र सुख-तन्व् इति भवतेत्य् अस्य चित्तम् इत्य् अस्य वा विशेषणम् । अपिनद्धम् इति बन्धनाभावे बन्धने वा न चेति पूर्व-नहि-वत् । किलेति निश्चयेऽ नृते वा ।  
  
     स्वभव-ताप-भरम् अमृत-धराधर-रस-झरतः स्वत एव ।  
     नाशय यदि न हि मादृशम् अपि स हि सङ्क्रमिता सखिदेव ॥ज्ग्च्_१,२३।६४॥  
अत्र स्वभवेति कामे स्वजाते वा । मादृशम् इत्य् अस्मत्-सदृशे  वा जनेऽ स्मद्-अर्थे वा ।  
  
लक्ष्मी-सुख-ददम् अपि भवतः पदम् अहह पुलिन्दी-भव्यम् ।  
स्पृष्टं यद्-अवधि दृष्टं तद्-अवधि सर्वं जगद्-अपसव्यम् ॥ज्ग्च्_१,२३।६५॥अत्रापसव्यं प्रतिकूलम् इत्य् उभय-पक्षेऽ पि समञ्जसम् । आक्षेप-पक्षे पुन्लिन्दी-भव्यम् इति नीच-गामित्वं व्यज्यते-  
  
लक्षीर् व्रजम् अनु तुलसी-वनम् अनु भवद्-उदय-स्फुरद्-उदया ।  
दृश्यत इति तव पद-धूल्याप्लवम् इच्छत्य् अपि पति-हृदया ॥ज्ग्च्_१,२३।६६॥यस्या वीक्षणम् अपि वलित-क्षण-पार्षद-वृन्द-निधानम् ।  
तद्वद् वयम् अपि हृदि वाञ्छाम् अपि नह्यामः सवितानम् ॥ज्ग्च्_१,२३।६७॥  
अत्रापि-शब्दः समुच्चये पूर्ववत् काक्वा निषेधे वा  ।  
  
तत्त्वं सुकृपय कृत-वृजिनात्यय तव याश् चरणे रक्ताः ।  
ता भवतः स्मित-वीक्षण-विस्मित-चित्ताः कुरु निज-भक्ताः ॥ज्ग्च्_१,२३।६८॥  
इदम् उभयत्र च योग्यम् ।  
  
     अलकावृत-मुख कुण्डल-धृत-सुख हसित-विभूषित-नेत्र ।  
     दत्ताभय-भुज-वक्षः-श्री-युज दास्यो वयम् अपि तेऽ त्र ॥ज्ग्च्_१,२३।६९॥  
अत्र चापिः पूर्ववत् ।  
  
     तव मुरली-कलम् अपि च रूप-बलम् अनुभूयाभवद् एव ।  
     द्रुम-कुलम् अपि पुलकाङ्कुर-सङ्कुलम् इह का नारी देव ॥ज्ग्च्_१,२३।७०॥  
अत्र केति कौमुत्ये निषेधे वा-  
  
     व्यक्तं व्रज-भय-हर-लीला-चय देवस् त्वम् असि स कोऽ पि ।  
     तन् नो निज-करम् अपि शिरसि च धर दासीनां भ्रमतोऽ पि ॥ज्ग्च्_१,२३।७१॥  
[७३] तद् एवं स्थिते-  
  
तथा विलाप-तापेन न तासां विव्यथे हरिः ।  
यथा राधा प्रेङ्खित-भ्रू-धनुर् इङ्खि-दृग्-आशुगैः ॥ज्ग्च्_१,२३।७२॥  
अथ व्यथित-मानसः प्रथित-भाव-कारुण्यतः  
प्रहस्य मुदिताननः स्वक-रहस्यम् उल्लासयन् ।  
प्रतिस्वम् अनयत् प्रिया द्रुत-मतिः स्व-पार्श्वं बली  
बलाद् अपि बलानुजो वलयति स्म लीलां प्रति ॥ज्ग्च्_१,२३।७३॥  
आमृशन्न् अङ्गुलीः पाणिं प्रकोष्ठं बाहुम् अप्य् अथ ।  
तासां हरि-करस् तृप्तिं नागान्धनम् इवाधनः ॥ज्ग्च्_१,२३।७४॥यद् अपि च राधा तासु स्वम् अभिजुगोपायुतादि-सङ्ख्यासु ।  
तद् अपि च हरिणा स्पष्टं दृष्टा तारासु चन्द्रलेखेव ॥ज्ग्च्_१,२३।७५॥राधा यर्हि स्वकर-स्पृष्टा जाता मुरारातेः ।  
अतिविस्मितये जज्ञे तर्हि च सा तत्र चन्द्रलेखेव ॥ज्ग्च्_१,२३।७६॥  
गोप्यः कृष्णं तत्र कृष्णश् च राधाम्  
आश्लिषोच्चैर् आव्रजन् नर्म-शर्म ।  
भाव-श्रेण्यः स्थायि-भावं स्वभावो  
यद्वत् पुण्याद् वासनां पूर्व-लब्धाम् ॥ज्ग्च्_१,२३।७७॥  
[७४] तत्र काश्चिद् भूरुर् इव निभाल्य वन-माल्यः परीहासतः परस्परम् ऊचुः-  
  
जलदे विलसति विद्युद् बिभ्यति हृदयानि भीरूणाम् ।  
किं परिहससि सखि त्वं किं न हि पश्यसि पुरश् चित्रम् ॥ज्ग्च्_१,२३।७८॥  
आत्मारामा अप्य् अहो यस्य गन्धाद्  
ब्रह्मानन्दं बाढम् आच्चादयन्ति ।  
पूर्णानन्दः स स्वयं हन्त ताभिः  
स्वानन्दाय क्रीडनाय प्रयेते ॥ज्ग्च्_१,२३।७९॥  
[७५] अथ समापनम्-  
  
ईदृग् अप्ययि राधे यस् तासां मुख-निरीक्षकः ।  
त्वद्-उत्कर्ष-रसायासीद् इव तासु परीक्षकः ॥ज्ग्च्_१,२३।८०॥  
इति श्री-श्री-गोपाल-चम्पूम् अनु  
प्रथम-सङ्ग-रङ्गज-वाको-वाक्य-भङ्गी-सङ्गीतं नाम  
त्रयोविंशं पूरणम्  
 ॥२३॥  
  
  
  
  
*************************************************************  
  
(२४)  
  
अथ चतुर्विंशं पूरणम्  
  
श्री-राधा-सौभाग्य-श्रवण-सुभाग्यं नाम  
  
[१] ततः स्निग्धकण्ठ उवाच-  
  
[२] अथ सङ्क्षेपेण वर्णितं, यथा-  
  
ताभिः समेताभिर् उदारचेष्टितः  
प्रियेक्षणोत्फुल्ल-मुखीभिर् अच्युतः ।  
उदार-हास-द्विज-कुन्द-दीधितिर्  
व्योरोचतैणाङ्क इवोडुभिर् वृतः ॥[भ्प् १०।२९।४३] इति ।  
  
[३] तत्र प्रथम-चरणः श्लोक-सात्क्रिययालङ्क्रियया परिचर्यते-  
  
कान्तस्य ताभिः स्व-करं स्पृशन् करः  
सर्पन् परं चावयवं वितर्कितः ।  
कीर्णश् च तस्यान्तरम् अन्तरं भजन्[*५]  
दृष्टः पुनस् तज् जितकाशितां गतः ॥ज्ग्च्_१,२४।१॥ [इन्द्रवंशा]  
[*५] व्रजन् (घ)  
  
  
[४] अथ द्वितीय-चरणः-  
  
प्रियं नियुतशोऽ प्य् अमूर् न हि विलोकमानाः समं  
निमेषम् उपसेदिरे यद् इयम् एव दिव्या स्थितिः ।  
प्रियेण निजम् अर्पितं यद् अवलोक-शुद्धामृतं  
समं बुभुजिरे पृथक् तद् अधिकं तु किं वर्ण्यताम्? ॥ज्ग्च्_१,२४।२॥ [पृथ्वी]  
  
[५] अथ सिंहावलोक-न्यायाद् द्वितीय-तृतीय-चरणौ च, यथा-  
  
यथा दृशां दिशि दिशि ता दधुर् मुहुस्  
तथा हरिस् तद्-अभिमुखं दधे दृशम् ।  
यदान्वभूद् अरहित-चातुरक्ष्यता  
तदाहसीत् स्फुटम् असकृत् कृत-क्रमम् ॥ज्ग्च्_१,२४।३॥ [रुचिरा*]  
  
[६] तद्वद् उत्तरार्धं च-  
कविभिः कृष्णे शशिता तासु च नक्षत्रता कविता ।  
किन्तु स्मित-मुख-दीव्यद्-विलसित-वृन्दैर् अमी वरिताः ॥ज्ग्च्_१,२४।४॥ [अनुष्टुभ्]  
  
[७] ततश् च नाना-नर्म-कर्मठतया हठवत्तया च कृष्णेन किञ्चिद् असङ्कोचे विरचिते, प्रायशः सर्वावयवे चावलोचिते, निचोलादि-विपर्यये च परिचिते सास्रं बहु विहस्य तद् इह सर्वम् एव यथावत् पर्याचितम् आचेरे ।  
  
[८] तद् एवम् आचार्य ससुखम् उदङ्-मुख-गति-चर्यया यमुना-तीर-वन-श्रेणीं शोभयन्न् एणीदृशस् ताः स्व-कान्तिभिर् आचकर्ष, [९] यत्र लब्ध-हर्षश् चन्द्रमसम् अपि निज-दक्षिणतः समाकर्षन्न् इव सङ्गितयाङ्गीचकार । [१०] तद् अनु च सर्वाभिर् अर्वाचीन-यौवनाभिस् तम् एकम् अनुसरन्तीभिर् अत एव परस्परं सङ्गम् अपरिहरन्तीभिर्, अत एव सहसानुपलब्धानुरहस-कणिकाभिर्, अत एव तन्-मिलन-विशेषाय कलित-पुरूत्कलिकाभिः सह, स हरिस् तादृशताम् एव परामृशति स्म-  
  
[११] अथान्यथानुपपत्त्या सङ्गानसुखम् एवावलम्बमानः केवलं चञ्चच्-चञ्चरीक-लुलित-ललित-सुकुमार-कुसुमाञ्चितं वनम् एवायं सर्व-गुण-शाली वनमाली चञ्चति स्म । किन्तु,  
  
सङ्गानं तद् इदं परस्पर-गुण-ग्रामानुभूतिः स्वतः  
शर्माप्य् अत्र मनोरथान्तर-कृतेः शश्वद् बभूवास्पदम् ।  
यत्रालिङ्गन-चुम्बनादि-विधये तासां हरेर् अप्य् अदः  
सौख्यं लक्ष्यम् अभूत् परावृति-विधां चावेशिता निर्ममे ॥ज्ग्च्_१,२४।५॥ [शार्दूल]  
  
[१२] तद् एतद् वर्णितं यथा श्री-बादरायणिना-  
  
उपगीयमान उद्गायन् वनिता-शत-यूथपः ।  
मालां बिभ्रद् वैजयन्तीं व्यचरन् मण्डयन् वनम् ॥[भ्प् १०।२९।४४] इति ।  
  
[१३] गाने विशेषश् च श्री-पराशरेण-  
  
कृष्णः शरच्-चन्द्रमसं कौमुदीं कुमुदाकरम् ।  
जगौ गोपी-जनस् त्व् एकं कृष्ण-नाम पुनः पुनः ॥[विप् ५।१३।५२]  
  
विधुर् अयम् आगतवान् शरदं प्रति सम्प्रति ।  
इतवान् विधुर् अथ नहि भवतीः प्रति ।  
माधव जय गोकुल-वीर जय जय कृष्ण हरे ॥अ॥  
कुमुदाकर-चलनं न भवेद् इति सेयं ।  
कौमुदिकागाद् इदम् उन्नेयम् ।  
केशव जय हार्द-शरीर जय जय कृष्ण हरे ॥ब्॥  
कुसुम-वनी मधुपैर् इयम् अञ्चति कान्तिम् ।  
मम भवतीषु प्रथयतु कान्तिम् ।  
श्यामल जय हार्द-समीर जय जय कृष्ण हरे ॥च्॥  
पुष्पित-कुञ्ज-चये वृन्दाचित-शोभा ।  
भवद्-अनुगतये किल कृत-लोभा ।  
मोहन जय संविदि धीर जय जय कृष्ण हरे ॥ज्ग्च्_१,२४।६॥ [दशावतारस्तोत्र]  
  
[१४] तद् एवं गायते प्रियाय प्रतिगृणतीषु तासु नव-युवतीषु पुनः श्री-शुक-वचनाति-रहस्यं, यथा-  
  
नद्याः पुलिनम् आविश्य गोपीभिर् हिम-वालुकम् ।  
जुष्टं[*६] तत्-तरलानन्दि-कुमुदामोद-वायुना ॥  
[*६] रेमे, वल्लभ, गीता प्रेस्स्  
  
  
बाहु-प्रसार-परिरम्भ-करालकोरु-  
नीवी-स्तनालभन-नर्म-नखाग्र-पातैः ।  
क्ष्वेल्यावलोक-हसितैर् व्रज-सुन्दरीणाम्  
उत्तम्भयन् रति-पतिं रमयाञ्चकार ॥[भ्प् १०।२९।४५-६] इति ।  
  
[१५] तद् एतद्, यथा-तद् एवं भ्रामं भ्रामं जात-प्रसरेऽ प्य् अलब्धावसरे स-तृष्ण-कृष्ण-सहित-महित-महिलाविसरेऽ भिलषित-विलसिताय विरलता न जाता ।  
  
[१६] अजातायां च तस्यां कृष्णया तरङ्ग-कर-निकर-चितम् अहरहर् अवकलितं पुलिन-विशेषम् एव तद्-उचितं प्रबलम् अवकलयामास ।  
  
[१७] बलानुजन्मा यः खलु हिम-बालुकेव बालुका यस्मिंस् तादृश इति परम-शुभ्र-शुभ्र-गुणतया विभ्राजते स्म ।  
  
[१८] यत्रैव च तादृश-सर्व-गुण-पूर्ण-पूर्णिमा-निज-द्विज-राज-विराजमान-सुषमासुषम-प्रतिसङ्क्रम-पर-भाग-जागरूक-महा-महसा सहसा नयनानि नाभ्युदय-दयनानि भवन्ति स्म ।  
  
[१९] यत्रैव च तूलिकावद् अनुकूलिका बालुका वस्त्र-मात्रम् आस्तरणम् अपेक्षते स्म; यत्रैव च कलिन्द-तनया स्वयं वलित-सखीनया सौगन्धिक-सुगन्ध-गन्धवाह-वहनादिना सेवां वहति स्म ।  
  
[२०] तत्र चात्र श्री-केशवः प्रवेशम् अनुभूय प्रतिप्रेयस्य् अपि युग्मीभूय बाहु-प्रसारादि-लीलां शीलयामास ।  
  
[२१] सा चेयं परमरहस्येति रहस्य् एव किञ्चिद् व्यस्यते ।  
  
[२२] यथा मिथस् तत् तन् मिथुनम्-  
  
बाहु-प्रसारम् अकरोत् परिरम्भणाय  
बाहू तु तत्-करणतां चिरम् ईयतुर् न ।  
यो यस्य नैति वशतां स कथं नु तस्य  
प्राप्नोतु साधकतम-स्थितिम् अञ्जसैव? ॥ज्ग्च्_१,२४।७॥ [वसन्ततिलका]  
  
कृतं च परिरम्भनं न परिहर्तुम् ईशाव् अमू  
बभूवतुर् अघारि-तत्-प्रिय-वधू-जनाव् आत्मना ।  
कथञ्चिद् अपि वीरुधा भवति चेत् तरोः सङ्गमस्  
तयोः कथम् अपृक्तता स्वयम् अनीहयोर् जायताम्? ॥ज्ग्च्_१,२४।८॥ [पृथ्वी]  
  
सखीनाम् अप्य् आस्या-रहित-समये यत् प्रणयिनोः  
परीरम्भारम्भात् प्रबल-सुख-मूर्च्छा समजनि ।  
तयोस् तां विच्छेतुं परम् अहह नाना-विलसित-  
प्रतीक्षा सुप्तेव स्वयम् अथ जजागार परितः ॥ज्ग्च्_१,२४।९॥ [शिखरिणी]  
  
ततश् च-  
रहसि सङ्कुचती पुनर् अप्य् असौ  
निज-करेण हरेर् अकिरत् करम् ।  
व्यथितताम् इव तां तु विवृण्वतीं  
तद् अनुमृष्टि-मिषाद् अयम् अस्पृशत् ॥ज्ग्च्_१,२४।१०॥ [द्रुतविलम्बिता]  
  
वदनं तव वृण्वते बत  
भ्रमरा नानुगतास्ति काचन ।  
इति लालयति स्म स च्छलाद्  
अलकानां ततिम् अप्य् अमूम् अनु ॥ज्ग्च्_१,२४।११॥ [वियोगिनी]  
  
उरु-स्पर्शे निरस्तेऽ पि नीवीम् अस्पृक्षद् अच्युतः ।  
निःशङ्कयाचकानां हि तथाचरितम् ईक्ष्यते ॥ज्ग्च्_१,२४।१२॥ [अनुष्टुभ्]  
  
कलयति संवस्त्रयति  
संहस्तयते स्म तस्य या रामा ।  
प्रणयी स हरिस् तस्याः  
स्पृशति च चोलीं वितूस्तनव्याजात् ॥ज्ग्च्_१,२४।१३॥ [गीति]  
  
वक्षस् ते किम् अपि निरीक्ष्यते प्रफुल्लं  
स्पर्शं चाण्व् अपि सहते चलाक्षि यन् न ।  
तस्मान् मन्-नख-नखरञ्जनी-स्पृग् एव  
स्यान् नीरुक् तद् इति हरिर् जहास चात्र ॥ज्ग्च्_१,२४।१४॥ [प्रहर्षिणी][*७]  
[*७] थिस् वेर्से दोएस् नोत् अप्पेअर् इन् च, घ।  
  
  
मधुसूदनतां मुखाम्बुजे  
हरितां हृद्-भव-कुम्भि-कुम्भयोः ।  
गतवान् बत नन्दजः कथं  
रति-नाथ-प्रभवाय नार्हति ॥ज्ग्च्_१,२४।१५॥ [वियोगिनी]  
  
अथ यत् कथनीयतोचितं  
कथितं तत् प्रथितं च किञ्चन ।  
यद् अथाकथितं द्वि-कर्मकं  
स्मृति-रीत्या तद् अवेहि पाणिनेः ॥ज्ग्च्_१,२४।१६॥ [वियोगिनी]  
  
[२३] इत्य् एवं स्थिते-  
  
गोप्यस् ताः प्रतिपद्य सर्व-विषय-श्रेयांसम् आत्म-प्रियं  
स्वाधीनं सपदि प्रतिस्वम् असकृत् तत्रातिगर्वं दधुः ।  
लोकश् चेद् बहु-राज-राष्ट्र-वसतिर् जङ्गन्ति भङ्गं तदा  
तस्यान्तर्-हितता हितेति किल सोऽ प्य् अन्तर्दधे माधवः ॥ज्ग्च्_१,२४।१७॥ [शार्दूल]  
  
[२४] तेन च विचारितं खल्व् इदं-अहह, मम परमम् उद्देश्यम् एव विस्मृत-देश्यम् अभूत्, यतः सर्वाभिर् एव निर्विशेषं रममाणे मयि रमा-शिरोमणीयमाना राधापि साधारणतां गता ।  
  
[२५] किं च, स्व-मनोरथ-प्रथनायां राधायाः प्रथमा प्रथमाना-गमनता सम्प्रति प्रतिपन्ना, तस्मान् महा-मह एव मम हिताय महीयते । स च शारदता-विशारदतायाम् अस्यां पौर्णमास्यां रास-रस एव तूर्णं पूर्णताम् अर्हति । एष तु सर्वासाम् ऐकमत्य-प्रतिपत्त्य्-अनुसारत एव सारताम् प्रसारयति । ऐक्यमतं च प्रत्येकं साभिमानान्तरासु परासु किञ्चिन् मद्-उदासीनता-परं दासी-कर्तुम् आसीदति । तस्माद् अशेष-गुणाधिकां राधिकाम् आदाय तिरोधाय स्थास्यामि इति ।  
  
[२६] तद् एतद् विभाव्य भाव्यम् अर्थं साधयन्, माधवस् तत्र तत्रालस-कर-चरणादि-क्रियां प्रियां प्रियां प्रत्य् उवाच-नूनं वञ्चित-काञ्ची-ध्वनितया कयाचिद् अप्य् अत्र स्थीयत इति नास्थीयते । तच् च मम भवद्-एकानुचारि-विहारितया विचारितीक्रियते । तस्माद् अत्यायासवत्या भवत्या स्थीयताम् । मया तु समया मृगयमाणतां निर्माय नातिसमय-विरामम् आगमनीयम् ।  
  
[२७] तद् एतद् अभिधाय, ततस् ततः सर्वतश् चान्तर्धाय राधया सह सहसा जगाम ।  
  
[२८] अथ समय-कतिपय-व्यत्ययम् असहमाना सा सा च ततस् तत उत्थाय प्रस्थाय च तम् अन्विच्छन्तीति भ्रमणात् क्रमशः एक-द्वादितया परम्परं मिलिताः । मिलिताश् च ताः परम्परम् अप्रतीतितः शपथं प्रथमानाः कृष्ण-पथम् एवान्वेषयामासुः । किन्तु-  
अन्वेष्टुं कृष्णम् इष्टं निकटम् अभिगतं चिन्तयित्वा प्रदूनाः  
कर्तुं तन् नैव शेकुः परम् अहह गताः क्लान्तिम् एता निपेतुः ।  
स्थित्वा तद्वच् चिराय स्फुरण-मयम् अमुं प्राप्य सर्वाः समन्तान्  
मत्वान्योऽ न्यं तम् एव प्रतिहत-मतयश् चक्रुर् आलिङ्गनादि ॥ज्ग्च्_१,२४।१८॥ [स्रग्धरा]  
  
ततश् च-  
यास् तु तृष्णाकुलतया कृष्ण-भाव-वशं गताः ।  
कृष्णायन्ते स्म ता एव सर्व-पालकताम् इताः ॥ज्ग्च्_१,२४।१९॥ [अनुष्टुभ्]  
  
[२९] अथ कथञ्चिद् अनुसंहित-बहिरर्थाः समयं गमयितुम् असमर्थाः पूर्वाभ्यास-वशान् निज-रक्षाया वशान् निखिल-सुखद-शीलां बाल्यादि-कतल्-लीलां गातुम् आरब्धास् तद्-आवेश-परिरब्धा बभूवुः ।  
  
[३०] तत्र च कृष्णम् अन्विच्छन्त्यस् तत इतो गच्छन्त्यस् तरु-वल्ली-पल्लीम् अपि मुहुर् अपि पृच्छन्ति स्म, उन्माद-वृत्तेर् अनुवृत्तेः, यथा-  
  
लीला गायंस् तत्-तद्-आवेश-वश्यस्  
तत्-तद्-भावं प्राप गोपी-निकायः ।  
चित्रं कृष्णावेशिताम् आप या या  
गौराङ्गी सा कृष्ण-वर्णा प्रतीता ॥ज्ग्च्_१,२४।२०॥ [शालिनी]  
अद्यापि स्मृतम् उत्तपत्य् अहह मच्-चित्तं यद् एता मुहुः  
पृच्छन्ति स्म हरिं वियोग-विधुरा हा हा तरून् अप्य् अहो ।  
आस्तां तन् मम हृद्य् अरुन्तुदम् इदं गीताभिर् एतत्-कृते  
घोराद् भीतिभिर् उन्मदिष्णु-हृदया घोरानुकारं दधुः ॥ज्ग्च्_१,२४।२१॥ [शार्दूल]  
  
[३१] तदीदृशलीलावेशः परपरगच्छपृच्छाभिनिवेशतः क्रमशः प्रचित-निष्क्रमीकृतिम् अवाप, यत् पृच्छाभिनिवेशश् चैवम् अपगच्छति स्म, यथा-  
  
कांश्चित् विकासि-कुसुमैर् उपहास-भावान्  
कांश्चिन् नताग्र-वलनैर् विमुखी-कृतास्यान् ।  
कांश्चिन् मदालि-विरुतै रूषितोक्ति-युक्तान्  
मत्वा तरूंस् तद् अनुयोग-रसाद् विरेमुः ॥ज्ग्च्_१,२४।२२॥ [वसन्ततिलका]  
  
[३२] ततश् च क्षितिम् एव प्रश्न-लक्षिती-कृतवत्यः, यथा-  
  
अहो किम् अकरोस् तपः कियद् इहोर्वि यच् छ्री-हरेः  
पद-स्पृग् अनु विन्दसे पुलक-रूप-नानाङ्कुरान् ।  
त्रिविक्रमज-विक्रमात् किम् इव तत् त्वया सम्भृतं  
वराह-परिरम्भतः किम् अथवा क्वचित् किन्तु न ॥ज्ग्च्_१,२४।२३॥ [पृथ्वी]  
  
पृथ्वी क्षमा च नाम्ना त्वं तत्-पदाङ्कम् उदङ्किता ।  
तस्मात् त्वाम् एव तं प्रष्टुं ता वयं गतिम् आगताः ॥ज्ग्च्_१,२४।२४॥ [अनुष्टुभ्]  
  
[३३] तद् एवं सर्वासु तर्व्-आदिकं पृच्छन्तीषु तत इतश् च गच्छन्तीषु तदीयं सौरभ्यं परिरभ्य, जगत्-प्राणेषु सन्निधानं प्रति प्रणीत-प्रयाणेषु, तद्-वैदग्धी-दिग्ध-स्निग्ध-हृदया राधा-सखी-समुदया हरिणीं प्रति कृत-प्रणयाः सानुमोदतया हारि व्याहरन्ति स्म-  
  
अप्य् एणपत्न्य् उपगतः प्रिययेह गात्रैस्  
तन्वन् दृशां सखि सुनिर्वृतिम् अच्युतो वः ।  
कान्ताङ्ग-सङ्ग-कुच-कुङ्कुम-रञ्जितायाः  
कुन्द-स्रजः कुल-पतेर् इह वाति गन्धः ॥[भ्प् १०।३०।११] [वसन्ततिलक]  
बाहुं प्रियांस उपधाय गृहीत-पद्मो  
रामानुजस् तुलसिकालि-कुलैर् मदान्धैः ।  
अन्वीयमान इह वस् तरवः प्रणामं  
किं वाभिनन्दति चरन् प्रणयावलोकैः? ॥[भ्प् १०।३०।१२] [वसन्ततिलक]  
  
[३४] अत्र खलु एणेति पत्नीति सखीति पद-त्रयेण-हे प्रशस्त-नेत्रे ! मादृश-मानुषी-सदृश-विचार-सञ्चरित-वृन्दावन-क्षेत्रे ! तत्-तद्-अस्मदीय-सुख-प्रख्येण सुखेन लब्ध-मद्-विध-सख्ये ! इति व्यज्य सुख-रज्य-मान-हृदयाः प्राह-  
  
[३५] प्रियया समम् अच्युतः श्री-कृष्णः श्लिष्टतया तस्याः सकाशाद् अविश्लिष्टः सन्न् अदसीय-शोभा-कृतासङ्गैर् अङ्गैर् युष्माकं तादृशां दृशां केवल-स्व-दर्शनजानन्दाद् अप्य् अतिशयितम् आनन्दम् उत्कर्षयन् किं युष्मत्-समीपम् आप? तत्र तन्-मिथुन-श्लाघा-गर्भ-वचनेन हेतुं रचयन्ति कान्त इति । गोकुल-राज-कुल-तिलकस्य या कुन्द-माला, तस्याः कुत्राप्य् अलभ्य-सौरभ्यम् इह तद्-भार-मिलज्-जव-भङ्ग-निभ-वायु-सङ्गतः प्रसरति । कीदृश्याः? मालायाः कान्ता-परम-पुण्येन परम-सर्व-साद्गुण्येन तस्यापि लालसस्य या परमास्पद-रूपा, तस्या अङ्ग-सङ्गे कुच-कुङ्कुम-पङ्क-कुल-सङ्कुलायाः । अतः सन्तत-परिचय-विशेषेण तत्-सौरभ्य-विशेषं परिरभ्य स्फुटम् आभिस् तथा समुपलभ्यत इत्य् अर्थः  
।  
  
[३६] अथ तां तद्-दर्शन-जातेन हर्षेण सम्प्रति तद्-वियोग-जातेन तर्षेण स्थगित-वचनाम् आशङ्क्य, तेन च तयोः सङ्गमम् एव निष्टङ्क्य, परमानन्दतस् तदीय-विलास-विशेषं वन्दमानास्, तत्र पल्लवादि-भर-नम्राणां कम्राणां पुरूणां तरूणाम् अपि तदीय-सौविदल्लादि-भृत्य-विशेष-भावेन तद्-वन्दनम् उत्प्रेक्ष्य, प्रियया सह विहार-रतेन तेन तेषाम् अभिनन्दनं सन्दिहानास्, तयोस् तादृश-विलासावेशातिशयम् आह-बाहुम् इति ।  
  
[३७] अथ तस्याम् उदासीना वदन्ति स्म-  
  
लता इमाः पृच्छत या न लोकिताः  
पुरा तरु-श्लिष्टतयापि पुष्पिताः ।  
सम्प्रत्य् अमूः स्पर्श-वशाद् बकी-रिपोः  
पुष्पान्वितास् तन्-नख-चित्रम् अत्र हि ॥ज्ग्च्_१,२४।२५॥ [उपजाति १२]  
  
[३८] अथ तस्माल् लब्धविस्मये, पुनर् अकस्माद् अखिलशुभपद्यानि तदीय-पदनलिनयोर् अमलिनानि पदानि दधाना, वसुधा सुधाम् इव सुधामावलिं तासाम् अन्यासाम् अपि तदप्रतीतिस्पृशि दृशि किरति स्म, यानि प्रेक्ष्य चामूभिर् उत्प्रेक्ष्यते स्म-  
  
इयं क्षितिर् मुनि-चरिता तद्-उत्तरं  
ददे न हीत्य् अवमृशती पुनर् ददे ।  
ध्वजाम्भ्जाद्य्-उपवलिताङ्घ्रि-लाञ्छन-  
प्रदर्शनाद् इव लिखती तद्-आगमम् ॥ज्ग्च्_१,२४।२६॥ [रुचिरा*] ॥  
  
[३९] कियद्-दूरे तु ताभिस् तत्-पदान्तराण्य् एव पदान्तराणि प्रतिपन्नानि । तथा हि-  
  
तद् अनु तस्य पदं पदम् अन्तरा  
पदम् अनीदृशम् आददृशे परम् ।  
अनतम् अल्पम् अमध्य-कृशं ध्वजाद्य्-  
उपचितिं विपरीतदिशि श्रितम् ॥ज्ग्च्_१,२४।२७॥ [द्रुतविलम्बिता*]  
  
[४०] तत्र चेदम् अनुमीयते स्म-  
  
मृगाक्ष्या लक्ष्यं स्याद् इह चरण-चिह्नं हरि-पद-  
प्रसक्तं वैशिष्ट्याद् अपि तु नहि पूर्वत्र किम् अपि ।  
स्फुटं तस्मात् काञ्चिद्द् हृदि विदधद् अत्रार्पयद् असौ  
प्रसिद्धा स्तेनानां जगति हि हताङ्क-प्रशमिता ॥ज्ग्च्_१,२४।२८॥ [शार्दूल]  
  
असव्य-सव्यौ यूनोर् यत्  
पदाङ्कौ व्यतिमर्दिनौ ।  
तत् तर्क्यते मिथः स्पष्टम्  
अंस-न्यस्त-प्रकोष्ठता ॥ज्ग्च्_१,२४।२९॥ [अनुष्टुभ्]  
  
[४१] तद् एवं साधारणीनां वर्णनम् आकर्ण्य राधा-सख्यः पुनर् आलपन्ति स्म-  
  
परस्पर-करग्र-स्फुरद्-अमन्द-खेलास्पदं  
प्रमत्त-करि-दम्पति-स्थिति तयोस् तु यूनोर् युगम् ।  
यद् अत्र विजने वने विगत-शृङ्खलं लीलया  
विधास्यति परं महस् तद् अतिसुष्ठु पुष्णाति नः ॥ज्ग्च्_१,२४।३०॥ [पृथ्वी]  
  
[४२] अथ तत्र सुहृदां वचनम्-  
  
अनयाराधितो नूनं भगवान् हरिर् ईश्वरः ।  
यन् नो विहाय गोविन्दः प्रीतो याम् अनयद् रहः ॥[भ्प् १०।३०।२८] इति ।  
  
[४३] अयम् अर्थः: नूनम् अनया परम् अनयया कोऽ प्य् अनश्वर-शक्तिर् अङ्गीकृत-भक्त-भक्तिर् ईश्वर एव निर्बाधितम् आराधितः, न तु देवता-मात्रम् । स च सकल-हरित्-पति-पतिः श्री-हरिर् एव, न च हरः सृष्टि-करश् च । हरितायाम् अपि सर्वावतार-विस्तारवान् स्वयं भगवान् इति सम्भाविती-भवति न चान्यस् तद्-अंशतयापि लब्ध-प्रशंसः ।  
  
[४४] तादृश-चमत्कार-कारणम् अप्य् अवतारयन्ति, यन् नः इति । यां खलु गुण-रूप-महसा सहसा निखिल-हृदयं विन्दमानः श्री-गोविन्दः स्वयम् अयं निनाय, न तु न इव न निनाय । तत्-परिपाटी च प्रत्य्-उरसं विधाय प्रीति-रीति-परीततया कृता, न तु तद्-विपरीततया । प्रीतिर् अपि स्मर-महः-प्रवह-रहः-संहततया, न तु सामान्यता-मान्यतया । रहः-संहननम् अपि शर्म-सम्पद्-अंहति-बृंहित-गुण-बंहिततया, न तु तद्-असंहिततया । तच् च सर्व-गुण-विस्मायिकानाम् अप्य् अस्माकं त्याग-जागरूक-समयत एव, न तु तद्-विनिमयत इति स्वयं यन् गच्छन्न् एव निनाय इति ।  
  
[४५] तद् एवम् एव मन्यामहे-या खलु धन्या राधाभिधा विधात्रा निःसाधारण-नाम-गुण-रूपतया निर्मिता, सैव दैव-कृतानुकुल्या भवितुम् अर्हति । तत्र यद्यपि तादृश-भगवद्-आराधन-साधनतया तन्-नाम-निर्वचनं सचित-रचनं भवेद्, अथापि फल-सम्बन्ध-निर्बन्ध एव श्रेयान् इति राधयति गोविन्दं, गोविन्देन वा राध्यत इति निरुक्तिर् एव युक्ति-मतीति मति-गम्यम् इति ।  
  
[४६] अथ पुनस् तस्याम् उदासीनाः प्रोचुः-  
  
अयि कलयत एते रेणवोऽ प्य् अत्र धन्या  
यद् अजित-पद-पद्म-स्पर्श-भाजः स्फुरन्ति ।  
ध्रुवम् अघम् अपहर्तुं ब्रह्म-भर्गाब्धि-कन्या  
दधति शिरसि यांस् तद्-दर्श-भाग्यं स्तवाम ॥ज्ग्च्_१,२४।३१॥ [मालिनी]  
  
[४७] अथ काचित् तस्यां प्रतिस्पर्धिनी वर्धमान-मत्सराग्निर् धूम-शिखायमानं वचनम् उज्जगार-  
  
भवति सुखदम् अस्मिन् श्री-हरेर् अङ्घ्रि-चिह्नं  
यदि न सजति तस्या हन्त दुर्नीति-मत्याः ।  
कलयत बत धार्ष्ट्यं सुष्ठु भावत्क-भोग्यं  
तद्-अधर-मधु जुष्टं कुर्वती सा निलिल्ये ॥ज्ग्च्_१,२४।३२॥ [मालिनी]  
  
[४८] अथ तस्याः सख्यः पुनर् ऊचुः-  
  
कथम् अहह पदानि तानि तस्याः  
सुभगतराङ्क-पदानि न स्फुरन्ति ।  
अपि हृदि दधद् एव तां निनिन्ये  
सखि दयितां दयितः सुजात-गात्रीम् ॥ज्ग्च्_१,२४।३३॥ [पुष्पिताग्रा]  
  
[४९] अथ पुनः प्रतिस्पर्धिनीनां वचनम्-  
  
पश्योत्सङ्ग-कृताङ्गना-वलयिनः कामातुरस्यासकृत्  
तद्-वस्त्रादिक-संवृति-प्रथनया व्यग्रस्य लक्ष्माण्य् अतः ।  
निम्न-व्यस्त-पदानि माल्य-घुसृणास्तीर्णानि घर्माम्भसा  
भूयः सिक्ततमानि वेल्लि-तलता-क्षेपान्त-वर्त्मानि च ॥ज्ग्च्_१,२४।३४॥ [शार्दूल]  
  
[५०] तस्याः सखीनां वचनम्-  
  
न्यग्-जानु-द्वय-लक्षणस्य पुरतः सूक्ष्मं पदाङ्क-द्वयं  
वैमुख्येन धृतं व्यनक्ति सुदृशस् तस्यास् तद्-ऊर्वोः स्थितिम् । इति ।  
  
[५१] अथ स्पर्धिनीनाम्-  
  
तस्मिन् गर्भक-माल्य-खण्ड-पतनाद् उद्दण्डम् आलक्ष्यते  
कामिन्याः किल कामुकेन रचिता केशस्य वेशक्रिया ॥ज्ग्च्_१,२४।३५॥ [शार्दूल]  
  
किं च-  
अत्राप्रगुणताबद्धा मिथः पद्धति-पद्धतिः ।  
राधा-माधवयोः क्रीडां निर्व्रीडां वेदयत्य् असौ ॥ज्ग्च्_१,२४।३६॥ [अनुष्टुभ्]  
  
[५२] अथ ताः सनिजवृन्दया वृन्दया परिष्कृतस्य लतामन्दिरवृन्दस्य द्वारं तयोः प्रवेशद्वारं विविक्षन्ति स्म ।  
  
[५३] तत्र तया समधुतया मधुरं पुष्पवृन्दं तथा प्रवेशदेशे निवेशितम्, यथा तल्लोलुभ-शुभंयुमधुकरनिकरा एव दौवारिका इव निवारका जाताः ।   [५४] ते हि प्रवेशारम्भत एव धृतसंरम्भाः प्रविशताम् अभिमुखं धावन्तः स्वकशिलीमुखताम् अर्थान्तरेणापि प्रथयन्ति स्म ।   [५५] अथ कथञ्चन श्लथतां चिरतः प्रथयमानेषु तेषु क्रमशः सर्वास् तर्वादिपल्लववेल्लनपूर्वकम् आविद्धपद्धतितया प्रविश्य परम् अपूर्वं तद् धाम निशामयामासुः, यथा-  
  
पिक-प्रथित-पञ्चमं भ्रमर-पूर्ण-मन्द्र-स्वरं  
मरुच्-चलित-पल्लव-प्रकट-वाद्यम् उद्यत्-प्रभम् ।  
भुजङ्ग-रिपु-नर्तन-ज्ञपित-चञ्चलावारि-भृद्-  
विभा-वलित-तद्-द्वयातुल-सभासद्-अङ्गीकृतम् ॥ज्ग्च्_१,२४।३७॥ [पृथ्वी]  
 विचित्र-कुसुमैश् चित-स्थलम् अनल्प-तल्पाकुलं  
बहु-व्यजन-चामरं सुरभि-वीटिका-सम्पुटम् ।  
स-चन्द्र-वर-चन्दनागुरु-गुरूरु-पात्रान्वितं  
लता-गृह-रहः-पुरं ध्वनयति स्म ताः प्रत्य् अदः ॥ज्ग्च्_१,२४।३८॥ [पृथ्वी]  
(युग्मकम्)  
अयं कुसुम-सञ्चयश् चरण-पात-जात-श्लथस्  
तद् एतद् अपि तल्पकं विघटिताङ्ग-भङ्गी-स्थिति ।  
इदं व्यजन-चामरं गलित-यन्त्रजान्दोलनं  
तथा सुरभि-वीटिकाद्य् अपि विभुक्त-मुक्ती-कृतम् ॥ज्ग्च्_१,२४।३९॥ [पृथ्वी]   ततः किम् इव पृच्छथ स्व-वदवेत माम् उज्झितं  
परं द्रुतम् इतः परं व्रजत तत्र तं प्राप्नुत ।  
अमी पिक-मुखा मम स्फुटम् उपेयुर् उत्पित्सुतां स्वयं  
भवति दुःखिते भवति कस्य वाङ्गीकृतिः? ॥ज्ग्च्_१,२४।४०॥ [पृथ्वी] (युग्मकम्)  
  
किं च-  
इदं मृग-मदावृतं घुसृण-बिन्दु-मन्दोक्षितं  
क्षितं शयनकं ततः स-परिवृत्ति-लक्ष्माप्य् अदः ।  
परस्पर-विपर्यय-प्रथिति-शालि यद् बान्धवं  
कुलं कथम् अमुष्य न स्फुरतु पारिभावी दशा ॥ज्ग्च्_१,२४।४१॥ [पृथ्वी]  
[५६] अथ तयोर् वृत्तम् अनुवृत्त्यताम् ।   [५७] यदा तु निकुञ्ज-पुर-द्वारि प्रवेश-कृतावेशानां तासां कोलाहल-विकलतावकलिता, तदा सम्भ्रम-वलितेन राधा-ललितेन तेन ततः प्रचलन-कलनाय तस्याः स्वस्य च चेल-सम्भालनादिकम् आरब्धम्, न तु लब्धम् । किन्तु-  
  
उत्कर्णता-समवकर्णन-वस्त्र-वेषा-  
धानानि या विवशता निजगार तां च ।  
तूर्णिर् यदा निगिरति स्म तदा मुरारिर्  
लब्ध-क्षणः प्रणयिनी-वलितं निलिल्ये ॥ज्ग्च्_१,२४।४२॥ [वसन्ततिलका] ॥  
[५८] अथाग्रिम-कथा-प्रथनाय परामृश्यते ।  
 [५९] न चैवम् अपि तासां तस्य च कामुकता-सामान्यं मन्यताम् । तन्-निकाम-कता-निवारणस्य करणस्य कारणं स्वरूपं तावन् निरूप्यते-  
  
प्रेत-प्राय-शरीराः सर्वे ते कामुकाः कलिताः ।  
कृष्णः सान्द्रानन्दस् तस्य च राधा-मुखाः शोभाः ॥ज्ग्च्_१,२४।४३॥ [उपगीति] ॥  
 [६०] यथोक्तम्-  
  
त्वक्श्मश्रु-रोम-नख-केश-पिनद्धम् अन्तर्  
मांसास्थि-रक्त-कृमि-विट्-कफ-पित्त-वातम् ।  
जीवच्-छवं भजति कान्तम् अतिविमूढा  
या ते पदाब्ज-मकरन्दम् अजिघ्रती स्त्री ॥[भ्प् १०।६०।४५]  
  
कृषि भूर्-वाचकः शब्दो णश् च निर्वृति-वाचकः ।  
तयोर् ऐक्यं परं ब्रह्म कृष्ण इत्य् अभिधीयते ॥  
  
नराकृति परं ब्रह्म ।  
  
त्वय्य् एव नित्य-सुख-बोध-तनाव् अनन्ते । [भ्प् १०।१४।२२],  
  
ताभिर् विधूत-शोकाभिर् भगवान् अच्युतो वृतः ।  
व्यारोचताधिकं तात पुरुषः शक्तिभिर् यथा ॥[भ्प् १०।३२।१०] इति च ।  
 [६१] भावश् च न कामतां भावयते, किन्तु तन्-निभ-प्रेम-विशेषताम् एव, यतः-  
  
उत्कण्ठा प्राप्ति-योगः प्रतिपद-मिलनाश्लेष-चुम्बादि-केलिः  
श्री-गोपी-कृष्णयोर् अप्य् अवर-तरुणयोर् अप्य् अमी तुल्य-रूपाः ।  
किन्तु प्राचोर् मिथः स्युर् निरुपाधि-हिततामात्र-शर्म-प्रधानास्  
तेऽ र्वाचोर् आत्म-तृप्ति-प्रवलन-परतामात्र-क्प्ताः प्रथन्ते ॥ज्ग्च्_१,२४।४४॥ [स्रग्धरा]  
[६२] यथैव स्वयम् एव तास् तत्-प्रेम-देवता वदिष्यन्ति-  
  
यत् ते सुजात-चरणाम्बु-रुहं स्तनेषु  
भीताः शनैः प्रिय दधीमहि कर्कशेषु । [भ्प् १०।३१।१९] इत्य् आदिना ।  
[६३] तस्माल् लक्षणविशेषात् तत्प्रेमविशेष एवासौ कामवेशायत इति कामतयो-पचर्यते न तु वस्तुतस् तत्तया स्मर्यते । अतस् तत्केलिश्रुतिफलश्रुतिर् अपि तथा विश्रुतिः-  
  
विक्रीडितं व्रज-वधूभिर् इदं च विष्णोः  
श्रद्धान्वितोऽ नुशृणुयाद् अथ वर्णयेद् यः ।  
भक्तिं परां भगवति परिलभ्य कामं  
हृद्-रोगम् आश्व् अपहिनोत्य् अचिरेण धीरः ॥[भ्प् १०।३३।३९] इति ।  
[६४] तासाम् एष च भाव-विशेषतः खलु सर्वेषाम् अपि महतां महत्तराणां महत्तमानाम् अप्य् अन्वेषण-पदवीम् अनवच्छिन्नतया नवीकरोति । यथा च प्रथयिष्यते श्रीमद्-उद्धवेन-  
एताः परं तनु-भृतो भुवि गोप-वध्वो  
गोविन्द एवम् अखिलात्मनि रूढ-भावाः ।  
वाञ्छन्ति यद् भव-भियो मुनयो वयं च  किं ब्रह्म-जन्मभिर् अनन्त-कथा-रसस्य ॥[भ्प् १०।४७।५८]  
  
[६५] अतएव तादृश-तत्-प्रेम-तृष्णः श्री-कृष्णश् च तेन स्वस्य वशताम् उरीकरिष्यति-  
  
न पारयेऽ हं निरवद्य-संयुजां  
स्व-साधु-कृत्यं विबुधायुषापि वः । [भ्प् १०।३२।२२] इत्य् आदिना ।  
  
[६६] तद् एवं सति तासु सर्व एवान्येऽ पि गुणाः स्वत एवानुगुणा भवन्ति-  
  
यस्यास्ति भक्तिर् भगवत्य् अकिञ्चना  
सर्वैर् गुणैस् तत्र समासते सुराः । [भ्प् ५।१८।१२] इतिवत् ।  
 [६७] ततश् चैवं वर्ण्यते-  
  
यद्-अमित-रस-शास्त्रे व्यञ्जि वैदग्ध्य-वृन्दं  
तद्-अणुम् अपि न वेत्तुं कल्पते कामि-लोकः ।  
तद् अखिलम् अपि यस्य प्रेम-सिन्धौ न किञ्चिन्  
मिथुनम् अजित-गोपी-रूपम् एतद् विभाति ॥[*८] [मालिनी]  
  [६८] तद् एवं सति च सर्वासु तासु श्री-राधा पुनर् असाधारणतां धारयति । यथोक्तं, अनयाराधितो नूनम् इत्य् आदिना ।   [६९] तद् एवम् आकलिते निर्गलिते फलितम् अवकलितं क्रियते ।  
[*८] थिस् वेर्से इस् मर्केद् अस् अ क़ुओते इन् पुरि दस्ऽ एदितिओन्, बुत् इ हवे नो एविदेन्चे थत् इत् इस् इन्देएद् सो।  
  
  
एवं राधा-प्रेम-धामा ययाऽसाव्  
आत्मारामोऽ प्य् आप्त-कामोऽ प्य् अदभ्रम् ।  
रेमे यस्मात् कामिनां कामिनीनां  
न्यक्कारोऽ भूद् आत्मनैवेति मन्ये ॥ज्ग्च्_१,२४।४५॥ [शालिनी]  
  
[७०] आत्मारामता ह्य् अत्र परमानन्द-रूपतया आप्त-कामता च परम-लक्ष्मी-लक्षण-गोपी-लक्ष-वल्लभता-विलक्षणतया, [७१] अदभ्रता च ताः परित्यज्यापि तस्याम् अखण्डितताया व्यज्यमानतयेति प्रसज्यते ।   [७२] तत्र च सति-  
  
अन्योऽ न्यानुगतिं यदप्य् अनुसृतौ प्रेम्णः प्रवाहौ तयो  
राधा-माधवयोस् तदप्य् अनुपदं कौटिल्यम् आसीदतः ।  
यो गाम्भीर्यम् अपां जवं च दधते पूरः स हि प्रेक्ष्यते  
सावर्त-प्रचयस् ततः परतरः सारल्य-कैवल्यवान् ॥ज्ग्च्_१,२४।४६॥ [शार्दूल]   [७३] यथोक्तम्-  
  
अहेर् इव गतिः प्रेम्णः स्वभाव-कुटिलो भवेत् ।  अतो हेतोर् अहेतोश् च यूनोर् मान उदञ्चति ॥[उन् १५।१०२] ॥  
 [७४] तद् एवं स्थिते तन्-मय-विलास-विशेषो वर्ण्यते-  
दर-मुकुलित-नेत्रा तिर्यग्-आलम्बि-कण्ठी  
शिथिलित-भुज-युग्मा स्तब्ध-सक्थीयम् आसीत् ।  
तद् अपि च मधु-हन्त्रा जानता स्वं कृतार्थं  
मुहुर् अपि हसिता किं भ्रू-कुटिं नापि कुर्यात्? ॥ज्ग्च्_१,२४।४७॥ [मालिनी] ॥  
[७५] तद् एवं वृत्ते वृत्ते नेतरि चानुनेतरि मान्वत् तस्याः किञ्चिद् अहं-मान-स्पर्शोऽ पि सदर्शो बभूव । यथा च तया पूर्वं नात्यूहापोह-सामर्थ्यम् आसीद् इत्य् अधुना खल्व् इदं भावितम्-  
  
एतावन्तं दिष्टम् अज्ञासिषं न  
प्रेयः-सङ्गात् किन्त्व् इदानीं तद् ऊहे ।  
प्रेयान् सर्वाः प्रोज्झ्य माम् एव रम्यां  
सङ्गम्यान्तः-काननं यन् निनाय ॥ज्ग्च्_१,२४।४८॥ [शालिनी]  
  
[७६] ततश् चाग्रिम-गमनाय व्यग्रेण नाथेन प्रार्थितापि सा लालित्येन किञ्चिद् आलस्यम् अपि व्यञ्जयामास, यथा-  
  
त्वद्-गात्र-स्पृष्टता-मात्र-  
श्लथाङ्ग-गतितां गताम् ।  
स्पन्दाय चातिमन्दां मां  
यत्र तत्र स्वयं नय ॥ज्ग्च्_१,२४।४९॥ [अनुष्टुभ्] ॥  
[७७] तद् अनु च तद्-उदासीनताधीन-भाव-समूहम् ऊहमानः प्रणयवान् अपि प्रणय-मानवान् इदं सोपलम्भ-परीहास-लम्भम् उवाच-कथं भवत्या मुह्यते? मम स्कन्ध एव स-निर्बन्धम् आरुह्यताम् इति ।   [७८] तदा च तज्जया सेर्ष्यालज्जयाधःसज्जदाननम् अस्याः पश्यन्न्, अन्तर्हितवान् अपि सकौतुकम् अन्तर्हितवान् । सहसान्तर्हिते च तस्मिन् विस्मिता विस्मिता च सा विधुरहिता कुमुदिनीव विधुरिता बभूव । तत्र किल सानुलापं विललाप च-  
  
हा नाथ ह रमण हा प्रियतातिकान्त  
हा हा क्व गच्छसि महाभुज हा क्व वासि? ।  
दास्यां सदा कृपणताजुषि नन्व् अमुष्याम्  
आत्मोपकण्ठम् अपि सूचय जीवितेश ॥ज्ग्च्_१,२४।५०॥ [वसन्ततिलका]  
 [७९] अत्रास्तु तावत् तव रूप-निरूपणं त्वन्-निकट-भूमिम् इवोधघटनयापि धीरतां धारयामीति ध्वनितम् ।  
[८०] ततश् च, यद्यप्य् एवम् अपि चतुर-शिरोमणिना तेन विचारितम् अस्ति स्म, यथा-यद्य् एतस्याश् च मया परित्यागः परित्यक्ताभिः सम्प्रति प्रतीयते, मया पृथग् एनया च सङ्गम्यते, तदा परस्परम् आसत्त्यां सत्यां महा-रास-महः सम्पद्यते इति, तथापि स्नेह-वशान् मूर्च्छन्तीं ताम् आगच्छति तस्मिन्न् अच्छ-हृदये मृगयमाणा मृगलोचना द्रुतम् आगच्छन्ति स्म ।  
  
[८१] ततश् च सम्भ्रमतः प्रच्छन्नतां गच्छति श्री-कृष्णः-  
  
एषा चम्पक-मालिकात्र पतिता किं चन्द्रलेखाथवा  
कान्तीनाम् अधिदेवता भवति वा वृन्दावन-श्रीर् उत? ।  
हा कष्टं नहि चेष्टते किम् इयम् इत्य् उद्विग्न-धी-वृत्तयस्  
ताम् आवव्रुर् अमूश् चमूरु-नयना भृङ्गी-निभाः पद्मिनीम् ॥ज्ग्च्_१,२४।५१॥ [शार्दूल]  
  
तत्रान्यास् तु सखी-निभाः समभवंस् तस्यां द्रवन्-मानसाः  
प्राण-प्राण-समाः स-मान-मनसः सख्यश् चितं तत्यजुः ।  
यस्मिन् नास्त्य् अवलम्बनं किल किम् अप्य् अस्मिन् विधिः सद्-विधिस्  
तादृक्षेषु विलक्षणेषु वलयत्य् अन्यच् च धन्यं बहु ॥ज्ग्च्_१,२४।५२॥ [शार्दूल]  
  
कृष्ण-प्रसङ्ग-परिवासितम् अङ्गनानाम्  
अङ्गं यदा तु नसि सङ्गतिम् अङ्गति स्म ।  
सारङ्ग-लङ्गिम-दृशः परम् अङ्ग-सङ्घाश्  
चाचेतिषुः सवयसोऽ पि तदाङ्ग-तुल्याः ॥ज्ग्च्_१,२४।५३॥ [वसन्ततिलका]  
  [८२] तदा तु-  
काश्मीरार्द्रं क्वापि सिन्दूर-लिप्तं  
क्वापि च्छिन्नं क्वापि भिन्नं क्व चापि ।  
अन्तः-पीताच्छादनं तन्-निचोलं  
पश्यन् सङ्घः सङ्गिनीनां ननन्द ॥ज्ग्च्_१,२४।५४॥ [शालिनी]  
  
स्वयम् अपि यदपि तदा सा  
हरि-परिमल-भाग् अथापि तासां तु ।  
आगन्तुक-सुबहूनां  
गात्रात् तद्-भाग् उवाह वैलक्ष्यम् ॥ज्ग्च्_१,२४।५५॥ [आर्या]  
[८३] तद् एवं सर्वा एव हृद्य-सौहृद्य-विस्रब्धास् ताम् आत्मैकध्यम् आगतां मध्यम् अध्यास्य तया सह परस्पर-परीरम्भ-बद्धाः सुदुस्तर-दुःख-नद्धाः पुरु रुरुदुः ।  
  
[८४] सुदुस्तरं रुदित्वा च ताम् अमूस् तु पप्रच्छुः-अस्माकं खलु न दुःखं पञ्चभिः सहेति कल्पेनानल्पम् अपि दुःखं कल्पत्वाय नाकल्पत कल्पम् । ततस् तन् नातिप्रष्टव्यं भवतीत्य् अनन्य-गत्या भवत्यास् तु तत् त्यागः कथम् इति कथ्यताम्, कथं वा विकलता-हेतुः केवलता जाता, तद् अपि च ।  
 [८५] सा पुनर् अनुताप-विपद्-उत्तरम् उत्तरम् उवाच-  
  
कुतः कथं कुत्र च तेन नीता  
चकार किं वाहम् इदं न जाने ।  
अनेन हीना तु विचारयामि  
स्वीयं तु दौरात्म्यम् अनर्थ-हेतुः ॥ज्ग्च्_१,२४।५६॥ [उपजाति ११]  
[८६] ततश् च धैर्य-पर्ययतः पुनः क्रन्दनम् अनुविन्दमाना खिन्नता-नति-भिन्न-सखीकाभिः काभिश्चित् कृत-सान्त्वना मार्जितानना वेश-निवेश-कृत-मानना सा समम् उन्नमयामासे ।  
  
[८७] तया च समम् उन्नयनम् आयामसे-सम्प्रति च कुत्र स प्रतिलभ्यते? इति ।   [८८] सा चोवाच-नातिदूरम् अक्रूर-चेताः स तु कुतुकितया विलसति, न तु कितवतया-  
  
यतः गोकुल-राज-कुमारः  
शुचि-रति-गम्भीर-धीर् ह्रीमान् ।  
तद् अपि च मर्यादां नः  
स्वीकारायात्यजत् करुणः ॥ज्ग्च्_१,२४।५७॥ इति [उपगीति]  
  
[८९] तस्मात् तदीय-चरण-चरित-वर्त्मानुचरणम् एव नः श्रेयः । तद् एतद् वचनं रचयमाना वन-प्रचयं पुष्पावचय-परा इव विचिन्वन्ति स्म । ततो ध्वजादि-पदानि पद-पद्म-चिह्नानि क्रमतस् तावद् अमूर् अन्वक्रामन् यावत् तानि स्पष्टानि दृष्टानि । परतस् तु परिवीरुन्-महीरुह-निविडतम् आरण्य-धरण्य्-अन्ध-तम-प्रविष्टानि दृष्ट्वा न्यवर्तन्त, न च तत्रावर्तन्त ।  
 [९०] तत्र चेदं विचारयामासुः-नूनम् अस्मज्जया लज्जया सज्जन्न् असाव् इह सहसा न साक्षाद्-भवितुम् अध्यवस्यति, तस्मात् तद् अबोध-निधाय-भूर् इयं दूरतः परिहरणीया परिहृत्य च सा पुलिन-धरणिर् एवानुसरणीया ।  
  
[९१] यत्राहम् अत्रास्मि-तत्र-भवत्यस् तु कुत्रत्यताम् इता इत्य् अपदेशाद् अपत्रपाम् अपनयन्न् अयम् अपरोक्षतां प्रपनीपद्यते ।  
  
[९२] तद् एतद् विचार्य समाचार्य च पर्यन्वेषणास् तम् उद्दिश्य दिश्यं दिश्यं वनं प्रविश्य, स्वयम् अन्विच्छन्तम् इव सञ्चरन्तं दैन्य-सैन्य-मयम् अतिगान-वितानम् आचरन्ति स्म इति ।  
  
[९३] तद् एवं तेषां सभासदां कथा-समाधेर् अवधाय कथकः समापनम् आह-  
ईदृग् एष वरः कृष्णस् तव वृन्दावनेश्वरि ।  
त्वां विना तु परः-कोटीर् अपि नाङ्गीचकार यः ॥ज्ग्च्_१,२४।५८॥ [अनुष्टुभ्]  
  
इति श्री-श्री-गोपाल-चम्पूम् अनु  
श्री-राधा-सौभाग्य-श्रवण-सुभाग्यं नाम  
चतुर्विंशं पूरणम्  
॥२४ ॥  
  
  
*************************************************************  
  
(२५)  
अथ पञ्चविंशं पूरणम्  
  
विप्रलम्भन-स्तम्भन-श्री-कृष्ण-लम्भनम्  
  
[१] अथ मधुकण्ठ उवाच-तच् च गानम् अवधीयताम् ।  यथा-  
  
व्रजविधो दशास्माकम् ईक्ष्यताम्  
व्रजविधो दशास्माकम् ईक्ष्यताम् ॥ज्ग्च्_१,२५।१॥  
जयति तेऽ धिकं जन्मना व्रजः  
श्रयत इन्दिराप्य् अस्य भूरजः ।  
तद् अपि हाऽजहा नस् त्वम् अत्र भो  
वयम् इमः कथं वान्यतां प्रभो ॥ज्ग्च्_१,२५।२॥  
परम-जाति-भाग् उत्तमं स्वतः  
शरदिजं च यत् पङ्कजं ततः ।  
दल-कुलावृतेः कान्ति-देवतां  
हरसि यद् दृशा शश्वद् एव ताम् ॥ज्ग्च्_१,२५।३॥  
कथम् अहो वयं स्वच्छताम् इता  
भवितुम् ईश्महे तद्-बहिः-स्थिताः ।  
अपि किल त्वया याच्ञया सिताः  
स्वयम् अमूर् वरेणापि सन्दिताः ॥ज्ग्च्_१,२५।४॥  
इति गतास् तव प्रेष्यतां पुनः  
किम् उ तया दृशा हंसि तास् तु नः? ।  
यद् इह शस्त्रतः केवलं वधः  
स्फुरति नाक्षितस् तन्-मतं त्व् अधः ॥ज्ग्च्_१,२५।५॥  
बहु-विधाद् भयाद् यत् त्वयावितं  
सकल-गोकुलं काननान्वितम् ।  
तद् अपि मन्महे स्वावनं यतस्  
त्वद्-अनुरागतः सोऽ पि किं हतः? ॥ज्ग्च्_१,२५।६॥  
कृपण-पालक श्री-व्रजेश्वरी-  
तनुज योग्य-धीर् अस्ति नश्वरी ।  
इति तवात्मवल् लिप्ति-रिक्तता  
परग-पीडया भाति तिक्तता ॥ज्ग्च्_१,२५।७॥  
त्वम् असि नान्यवत् कोऽ पि कोपनः  
स्फुरसि यत् प्रभो विश्व-गोपनः ।  
तद् इह पद्मजाभ्यर्थितः स्व-भूः  
परम-सात्वताद् अन्वयाद् अभूः ॥ज्ग्च्_१,२५।८॥  
इति तवेशितुः सुष्ठु यः करः  
प्रथित-संसृतेर् भीति-भीकरः ।  
शिरसि नः कुरु श्री-कर-ग्रहं  
तम् इह नान्यथा भावयाग्रहम् ॥ज्ग्च्_१,२५।९॥  
व्रजग-भी-हृतौ वीर योषितां  
शमयसि स्मितेनैव रोषिताम् ।  
तद् इह नान्यथा दण्डनं कुरु  
प्रकटयानन-श्री-महः पुरु ॥ज्ग्च्_१,२५।१०॥  
यद् अपि ते पदं श्री-निकेतनम्  
वृजिनजिन् महा-पुण्य-केतनम् ।  
तद् अपि गो-गणस्यानुवर्तनं  
विष-भृतः शिरो-वर्ति-नर्तनम् ॥ज्ग्च्_१,२५।११॥  
यद् अधि तत् तद् अप्य् आत्त-दुःस्थिति  
स्वयम् अभूत् ततः शान्तताक्षितिः ।  
अहह तन् मनाग् नस् तु वक्षसि  
स्व-विरह-ज्वले किं न रक्षसि? ॥ज्ग्च्_१,२५।१२॥  
मधुर-लीलया कर्ण-रम्यया  
विशद-वाक्यया व्यक्त-गम्यया ।  
मुख-सुगन्धितासात्म्यया चिरात्  
तृषम् इता वयं हन्त ते गिरा ॥ज्ग्च्_१,२५।१३॥  
तव कथामृतं तप्त-जीवनं  
कविभिर् ईडितं कल्मषार्दनम् ।  
प्रवितरन्ति ये तेषु दुर्जनाः  
सपदि नः कृते ज्ञप्त-वर्जनाः ॥ज्ग्च्_१,२५।१४॥  
प्रहसितं तव प्रेङ्खि-लोचनं  
विहरण-क्रमाद् भाव-रोचनम् ।  
मुरलिका-रुतं सर्व-शोचनं  
विपिनतस् तु नः प्राण-मोचनम् ॥ज्ग्च्_१,२५।१५॥  
चलसि यर्हि वा धेनु-चारणे  
दलति धीस् तु नस् तत्र कारणे ।  
शिल-तृणाङ्कुरैर् याव-सन्नता  
किल भवत्-पदोः सास्मकान् गता ॥ज्ग्च्_१,२५।१६॥  
अहह जाज्वलत्य् अन्तराणि नः  
स्मर निजान् जनान् दीन-मानिनः ।  
चरण-पङ्कजं हृद्य् अमूदृशां  
रमण हे त्वया धीयतां भृशम् ॥ज्ग्च्_१,२५।१७॥  
अहह यर्हि यास्य् अह्नि काननं  
कुटिल-कुन्तलं श्रीमद्-आननम् ।  
मुहुर् अपश्यतां तर्हि स क्षणः  
स्फुरति सर्वदा कल्प-लक्षणः ॥ज्ग्च्_१,२५।१८॥  
किम् इह तच् च वा वाच्यतां व्रजेन्  
निमिर् अपीह यच् छप्यते व्रजे? ।  
कथम् अहो वयं तास् तु गोपिका  
न हि भवाम वा तत्र कोपिकाः? ॥ज्ग्च्_१,२५।१९॥वितत-गीतिका-जाल-सन्दिताः  
स्वक-जनान् अतिक्रम्य चार्दिताः ।  
करम् इता महारण्य-भृद् दिशि  
च्छलमयः स्त्रियः कस् त्यजेन् निशि? ॥ज्ग्च्_१,२५।२०॥  
प्रहसितं प्रिय प्रेम-वीक्षणं  
विहसितादिकं वल्गु-लक्षणम् ।  
बृहद् उरः श्रियो धाम वीक्ष्यते  
निज-विमूढतास्माभिर् ईक्ष्यते ॥ज्ग्च्_१,२५।२१॥  
दिन-लयेऽ लक-ध्वान्तम् एकतः  
प्रसृत-गोरजः सन्ध्यम् अन्यतः ।  
मुखतया मतं यामिनीश्वरं  
दर्शयन् मुहुर् यच्छसि स्मरम् ॥ज्ग्च्_१,२५।२२॥  
स्व-रति-वृद्धितोऽ नन्य-काङ्क्षिणी  
भवति वंशिका यत्र साक्षिणी ।  
तम् अधर-द्रवं शोक-नाशनं  
वितर वीर भोः प्राणदाशनम् ॥ज्ग्च्_१,२५।२३॥  
इति तु यत् त्वया काम-कल्पनं  
किल कलाबलात् तच् च कल्पनम् ।  
वयम् अनारतं स्नेह-भावनाः  
कथम् अयामहे जातु कामनाः? ॥ज्ग्च्_१,२५।२४॥  
प्रकटता तु ते गोष्ठ-वासिनां  
वृजिन-नाशिनी प्राण-भासिनाम् ।  
वितर नः सकृत् त्वत्-स्पृहा-युजां  
यद् इह सूदनं स्निग्ध-हृद्-रुजाम् ॥ज्ग्च्_१,२५।२५॥ [राजहंसी]  
  
[२] तद् एतद् उद्गाय तद् अप्य् एतद् इत्य् आहुः-यत् ते सुजात-चरणाम्बुरुहं [भ्प् १०।३१।१९] इत्य् आदि ।  
  
[३] अत्र चेदं गद्यम्-यत् किल कमलतः कोमलता-युगलं तव चरण-युगलं स्तनाव् अनु स्नेहतः संहननायेहमानाश् च वयं ताव् अतिकर्कशाव् इति तर्कतश् च स्तम्भमानाः, शनैर् एव तयोस् तद् दधीमहीति वाञ्छामः ।  तद् अहो, कठिन-मनस्तया दुरटाम् अटवीम् अनुघटयति त्वयि कूर्पादिभिस् तत् किं न व्यथते?  किन्तु व्यथत एव, यतस् तद्-भावना-जुषां भवद्-एकायुषाम् अस्माकं मनसि तन् मङ्क्षु सङ्क्रामति ।  तस्मात् तद् अटनम् एवास्माकं हृत्-पीडा, तल्-लालनम् एव तच्-छमनम् इति तल्-लालनम् एव देहीति भावः ।  
  
[४] तद् एवं सति-  
  
गीतेर् आसीद् विपरिणमनं तर्हि तासां विलापस्  
तस्याप्य् उच्चै रुदितम् इति यन् नाद्भुतं तत् तु तासु ।  
कृष्णं द्रष्टुं प्रभवति बलाद् यस्य तृष्णातिधृष्णक्  
तस्यान्यस्याप्य् अहह शतधा दृश्यते तत् तद् अत्र ॥ज्ग्च्_१,२५।२६॥ [मन्दाक्रान्ता]  
  
[५] अथ तथा मसृणम् असृणिकम् अश्रु नुदतीषु रुदतीषु सुदतीषु, तद्-अनुषङ्गत एव तमसः सङ्गतः क्रमशस् तन् निशमयन् निशामयन् मुर-शमनः स्वक-नयन-सलिल-कलिलतया नयन-लक्षेणाप्य् अलक्षितः सहसा महसावृतः सर्वासां मध्यम् अध्यासितवान्, अम्बरावृततया स्व-प्रथाम् आवृतवांश् च ।  
  
[६] एका तु तत्र तस्य मनाग् आगमनाधिगम-कमन-नयनापि पूर्ववद् इदम् अपूर्व-स्फुरण-पुरस्कृतम् इति केवलं कृष्ण कृष्णेत्य् अलं कल-कलतया कलं कलयामास ।  
  
[७] आकर्णित-तद्-वर्ण-कर्णाश् च वर-वर्णिन्यस् तन्-निर्णायक-स्वाभ्यर्ण-तन्-निर्वर्णनास् तूर्णम् एव पूर्णताम् अवापुः ।  
  
[८] महाघन-घनाघन-घन-सङ्गमान् निदाघ-द्राघीयस्तयातिह्रस्व-दोघा ह्रदिन्य इव ।  उभयत्र हि गत-प्राय-जीवनताभिप्रायम् आगता ।  
  
[९] तन्-निर्वर्णनं च, यथा-  
आविस् तासु बभूव नर्म तद् इति व्यञ्जन् वियुज्यापि स  
स्मेरः सङ्कुचद् अनन्तरं स्वम् अधियन् पीताम्बर-प्रावृतः ।  
कर्तुं सद् विनयं स्रग्-अंशु-युगलं हस्त-द्वयेनामृशन्  
स्रग्वी मन्मथ-मन्मथ-स्थितिर् अतिश्रीणाम् गतिः श्रीपतिः ॥ज्ग्च्_१,२५।२७॥ [शार्दूल]  
  
ततश् च-  
प्रियस् त्याग-व्रीडाद् विदधद् इव ताटस्थ्यम् अभितः  
स ताभिः कान्ताभिस् त्वरिततरम् आसादि परितः ।  
समुद्रः सङ्कोचं समय-कलितं चेद् वलयते  
तदा नद्यः सद्यश् चपल-गतितां सन्निदधति ॥ज्ग्च्_१,२५।२८॥ [शिखरिणी]  
  
[१०] तत्राहं-प्रथमिकया समुपेतासु तासु प्रथमतः श्री-पराशरेण कथिता काचित्, यथा-  
  
काचिद् आलोक्य गोविन्दम्  
आयान्तं अतिहर्षिता ।  
कृष्ण कृष्णेति कृष्णेति  
प्राह नान्यद् उदैरयत् ॥ज्ग्च्_१,२५।२९॥ [विप् ५।१३।४३] इयं भद्रा-नाम्नी ।  
  
[११] अथ श्री-बादरायणिना वर्णिता वर्ण्यते-  
  
काचित् करं मुरारातेर्  
आचचार निजाञ्जलौ ।  
नव-पल्लव-पात्रान्तर्  
यथा कमल-तल्लजम् ॥ज्ग्च्_१,२५।३०॥ [अनुष्टुभ्] एषा चन्द्रावली ।  
  
तथा,  
काचित् तद्-अङ्घ्रि-कमलं  
व्याजतो कुचयोर् दधे ।  
लब्ध-वाञ्छित-निष्पत्तिः  
कुर्वतीव शिवार्चनम् ॥ज्ग्च्_१,२५।३१॥ [अनुष्टुभ्] एषा पद्मा ।  
तथा,  
काचिद् अञ्जलिनागृह्णात्  
तन्वी ताम्बुल-चर्वितम् ।  
यदा तदीय-रागस्य  
पात्रीवाचरति स्म सा ॥ज्ग्च्_१,२५।३२॥ [अनुष्टुभ्] इयं शैव्या ।  
  
तथा,  
काचिद् दधार तद्-बाहुं  
अंसे चन्दन-रूषितम् ।  
या देहतः स्नेहतश् च  
व्यानञ्ज स्व-समर्थताम् ॥ज्ग्च्_१,२५।३३॥ [अनुष्टुभ्] सेयं श्यामला वामतः ।  
तथा,  
अपगमित-निमेषा या तु तस्यास्यम् अब्जं  
नयन-युगम् अलीन्द्र-द्वन्द्वम् उच्चैर् अपीप्यत् ।  
अवकलितम् अकार्षीद् रूपकं तत् तद् एषा  
रस-रसन-विभूतेर् जिग्यतुस् ते तु यद् यत् ॥ज्ग्च्_१,२५।३४॥ [मालिनी] असौ ललिता ।  
  
तथा,  
तस्मिन् काप्य् अवलोक-मात्र-बलवल् लज्जा-प्रसज्जन्-मना  
मीलन्-नेत्रतया विचित्र-पुलका चित्रायमाणा स्थिता ।  
ताम् अन्तर्-वलित-प्रियां प्रति ममाश्चर्यं वियोग-स्थितेर्  
मध्ये योगम् इहापि भोगम् इतवत्य् एषेति या चिन्त्यते ॥ज्ग्च्_१,२५।३५॥ [शार्दूल]  
एषा खलु विशाखा ।  
  
तथा,  
प्रेमा कोपं प्रसवति वृथाप्य् अस्त्रम् अत्रास्ति नेत्रं  
तच् च स्थानाद् अचलम् अपि सद् विध्यद् उद्भाति दूरम् ।  
वेधश् चासौ व्रणम् अपि विना श्रीहरेः क्लेशदः स्याद्  
एवं यस्याः किम् अपि चरितं ताम् इमां वर्णयेत् कः? ॥ज्ग्च्_१,२५।३६॥ [मन्दाक्रान्ता]  
असौ तु श्री-राधा,  ता एताः सम्मुखतः ।  
  
तथा,  
कृष्ण-मेघागमोल्लास-  
पल्लवद्-वदन-श्रियः ।  
सर्वाश् च लब्ध-पर्वाणः  
सद्यः सिद्धाः पुनर् नवाः ॥ज्ग्च्_१,२५।३७॥ [अनुष्टुभ्] एताः सर्वतः ।  
  
अतिपरिमिति-शोभा-भाजनं कृष्ण-रूपं  
नयद् अनुपम-कान्तिं यौवतं तद् विरेजे ।  
इदम् उपमिति-शून्यं यत् तु काव्यं समाप्तं  
स इह न मम दोषस् तद्द् हि तत्त्वं तथैव ॥ज्ग्च्_१,२५।३८॥ [मालिनी]  
  
[१२] तद् एवं तासां तस्य च परस्परं परम-मदन-मद-प्रद-वदन-नयन-निलय-लीलया चन्द्र-चकोर-शीलता लतावद् उत्फुल्लतां गता ।  
  
[१३] तथा च क्षण-कतिपये लब्ध-क्षण-प्रचये ताः सादरम् आदाय, जल-जात-जात-समीरण-समीर-सरणि-तरणिजा-तरलतर-तरङ्ग-रङ्ग-निभ-नीर-सनीड-तीर-सरसैक-सैकत-पुलिनान्तरं निर्व्रीडं क्रीडन्न् एव वृन्दावन-देवः सेवयामास ।  
  
[१४] तद् एव खलु प्रशस्त-भङ्ग-सङ्घ-लक्षेण हस्त-लक्षेण परम-धन्यया स्वयम् एव रवि-देव-कन्यया कञ्ज-किञ्जल्क-पिञ्ज-लता-मञ्जुल-गन्ध-गन्धवाह-परिरब्ध-कोमल-सिताभ्र-शुभ्र-बालुकाभिर् अतिनिश्चित-चित्त-याचितम्, तत्र च शारद-सुधाकर-कर-निकर-सुधा-लिप्ततया दूरतोऽ पि तमस्तोम-शमनं, जल-स्थल-कुसुम-समुदयामोदा-मोद-मदित-मुखर-मधुकर-मधुरी-कृतम् उरीकृतवान् ।  
  
[१५] उरीकृते च तस्मिन् परमादेये नादेये पुलिने, स्मित-विलसित-नेत्रः स्व-नाम्ना सित-शत-पत्र-नेत्रः सर्वासाम् अर्वाचीन-वयसां सवयसां स्व-हस्त-विन्यस्त-प्रशस्त-कुङ्कुम-ग्रस्त-नव-स्तन-वस्त्र-विस्तृती-कृत-स्वस्तिकासनस् तत्र स्तोत्र-भङ्गी-सङ्गीत-कला-रङ्ग-भूमिताम् अवाप स ताप-नोदनः ।  यथा,  
  
ऊर्ध्वं ग्लौर् आतपत्रं तलम् अनु पुलिनं हीर-चूर्णाचिताङ्गं  
श्रीमत्-पीठं समन्तात् कुसुम-वन-शतं तोरणानीव यस्य ।  
तं दिव्य-स्वर्ण-वर्ण-व्रज-कुलज-रमा-राजि-विभ्राजि-देहं  
स्नेह-श्री-काम्य-गेहं हरि-मणि-रुचिरं प्राण-नाथं स्मरामि ॥ज्ग्च्_१,२५।३९॥[स्रग्धरा]  
  
[१६] ततश् च वृन्दावन-सेविकाभिर् वृन्दा-प्रधान-कानन-देविकाभिः परम-प्रयत्न-पाल्य-माल्य-दिव्य-गन्ध-सन्ध-चन्द्र-चन्दन-मधुर-मधु-मदानुकूल-ताम्बूलाद्यं ददानाभिर्, मुहूर्तार्धं वर्धमान-परिहास-विलासं प्रेयसी-सहितः प्रेयान् महित-महत्तया शुशुभे ।  
  
[१७] शोभमानश् च निगूढ-मानाभिर् अमूभिर् व्रज-चमूरु-दृग्भिः संवादम् अक्प्त ।  
  
[१८] ततश् च तासां वृथा-परित्याग-दोष-लब्ध-पोष-रोष-मयाभिप्रायकतया जातं चित्त-शोषं मोषं नयन्तीनां तोष-प्रायं व्यञ्जयन्तीनाम् अनुनय-गर्भ-नाना-विनोद-सन्दर्भ-वार्तां वर्तयति तस्मिन्,  
  
काचित् करं चरणम् अस्य परा तथोरुम्  
अन्यावलग्नम् अपरा मृदु मर्दयन्ती ।  
अन्तर् निगूढ-कुपिता बहिर् अच्छ-भावा  
भ्रू-लोचन-प्रसृमर-स्मितम् अभ्युवाच ॥ज्ग्च्_१,२५।४०॥ [वसन्ततिलका]  
  
[१९] केचिद् एवं च वर्णयन्ति-  
  
नयन-वलनैश् चिल्ली-चालैर् निगूढ-मृदु-स्मितैर्  
ललित-लपितैर् अन्तर्-भङ्गैर् बहिर् वलितार्जवैः ।  
चतुर-मनसस् तस्मिन् कृष्णं प्रियं वश-वर्तिनं  
प्रणय-नयतः प्राहुः पृक्त-प्रहेलिकम् अङ्गनाः ॥ज्ग्च्_१,२५।४१॥ [हरिणी]  
  
[२०] अयि चतुर-पुर-पुरन्दर! प्रहेलिका-कलिकाम् एकां विकाशय ।  यथा,  
  
भजन्ति भजतः केचिन् नान्येऽ न्यान् एव केचन ।  
उभयांश् चापरे केऽ पि नोभयान् अगतीन् परे ॥ज्ग्च्_१,२५।४२॥ [अनुष्टुभ्]  
  
[२१] श्री-कृष्णस् तु चित्ते तद् अवबुध्याभिधत्ते स्म-  
  
अर्थज्ञाः कृत-हन्तारो धार्मिका धर्म-गाथिनः ।  
विमूढ-पूर्ण-मुक्ताश् च दयावन्तश् च ते क्रमात् ॥ज्ग्च्_१,२५।४३॥ [अनुष्टुभ्]  
  
[२२] तच् छ्रुत्वा च परस्परम् असरण-चिल्लिभिर् अमूभिश् चिल्ली-वल्ली-वेल्लनेनेदं ज्ञापितम्-  
  
चातुरीभिर् इह नस् तु कर्षतो  
धर्म-धाम दिशतः समुज्झतः ।  
निर्दयं पुनर् अमुष्य शिष्यते  
येन नास्मद्-अतिदुःखम् ईक्ष्यते ॥ज्ग्च्_१,२५।४४॥ [रथोद्धता]  
  
[२३] अत्र चातुरीभिः इति तस्यानर्थज्ञता, धर्म-धाम दिशतः इत्य् अधार्मिकता, तद्-उभयाभ्यां तद्-उभय-रहितता, पुनः चातुरीभिः इति विमूढता, ताभिर् नस् तु कर्षतः इति पूर्णता मुक्तता च ।  तत्र स्वकृतानुद्देशेन कृत-हन्तृता च निषिद्धा ।  त्यागे चास्मद्-दुःख-वीक्षणाभावेन निर्दयता तु शेषितेति श्लिष्यति ।  
  
[२४] स तु तद् एवम् अवबुध्य स्व-शुद्ध्य्-अवगमनाय पुनर् उवाच-  
  
नाहं तेषां सदृग् अपि तु मां लुब्धम् ऊहध्वम् ऋद्धौ  
प्रेम्णस् तां तद्-विषय-विरहं हन्त कृत्वापि वश्मि ।  
युष्मान् वाच्यं किम् इह मयका मायितावत्-प्रतीतेर्  
एतद् यन् मे व्यसनम् असकृन् मां च दुःखाकरोति ॥ज्ग्च्_१,२५।४५॥  
यूयं हित्वा निखिलम् अनिशं कामयध्वे परं मां  
मत्-काम्यास् तु प्रयुत-नियुतं प्रेम-भेदेन सन्ति ।  
तस्मान् न प्रत्युपकृति-कलालेश-कल्पं विधातुं  
शक्नोमीति प्रथयत निजैः सद्-गुणैर् एव तुष्टिम् ॥ज्ग्च्_१,२५।४६॥ [मन्दाक्रान्ता]  
  
[२५] तद् एवम् अनवद्यं कृष्ण-वद्यम् अवधार्य-  
  
मनोज्ञत्वेन न परं सुरूपत्वम् इहान्वभूत् ।  
बुधत्वेनापि कृष्णस्य स-तृष्णोऽ यं प्रिया-गणः ॥ज्ग्च्_१,२५।४७॥ [अनुष्टुभ्] ॥  
  
[२६] तत्र गीर्वाणीनाम् आकाशतः परिहासवाणीयम्-  
  
रुचिम् अनु कुटिलाक्षीणां स्तुतिम् अनु जिह्मं ब्रुवाणानाम् ।  
माधव गोप-वधूनां गुणतः कस्मान् मुदं तनुषे ॥ज्ग्च्_१,२५।४८॥ [उपगीति]  
  
स एको जयतान् मान-मातङ्गो व्रज-सुभ्रुवाम् ।  
हरिणा निर्जितस्यापि यस्य वीर्याद् बिभीयते ॥ज्ग्च्_१,२५।४९॥ [अनुष्टुभ्] ॥  
  
[२७] अथ समापनम्-  
  
वैदग्धी-दिग्ध-बुद्धीद्धः सोऽ यं राधे सखा तव ।  
अलम्भूष्णुं तत्र मेने यस् त्वां तुष्णीं स्थिताम् अपि  ॥ज्ग्च्_१,२५।५०॥ [अनुष्टुभ्]  
  
इति श्री-श्री-गोपाल-चम्पूम् अनु  
विप्रलम्भन-स्तम्भन-श्री-कृष्ण-लम्भनम् नाम  
पञ्चविंशं पूरणम्  
॥२५॥  
  
  
  
*************************************************************  
  
(२६)  
  
अथ षड्विंशं पूरणम्  
  
रास-विलास-प्रसारणम्  
  
[१] अथ स्निग्धकण्ठ उवाच-  
  
सुवचनम् अघशत्रोः शृण्वती श्रेणिर् आसां विरहजनितदुःखं पूर्वसिद्धं व्यधावीत् । परम् इह न तद् एव व्याधुनोत् किन्तु शङ्का- न्तरम् अपि यद् अमंस्त स्पष्टम् आयत्तम् एतम् ॥ज्ग्च्_१,२६।१॥ [मालिनी]  
 [२] तद् एवम् अमूर् उत्फुल्लवदनकञ्जसदन-मञ्जुनयनखञ्जरीटाः स पुनर् मञ्जुलम् आभाषते स्म-  
 युष्मत्कृते स्म सुचिरान् मनसास्मि दूय- मानेन यूयम् अपि तस्थ मदर्थम् एव । तस्याथ दुर्लभतमस्य मनोरथस्य प्राप्ताव् इहानुरहसं महम् आचराम ॥ज्ग्च्_१,२६।२॥ [वसन्ततिलका]  
 [३] स च रासरूप एव निरूप्यते । तथा हि-  
  
दीपः शारदभूरिपूरितशशी यत्रास्ति वृन्दावनं रङ्गः श्रीव्रजनायिकाः स्वयम् इमा यूयं कलाकोविदाः । तं चेमं समयं समेत्य मुदितः सोऽ हं हरिः किं परं कर्तास्मि क्षणम् अन्तरा तम् अपि किं रासं विना भोः प्रियाः ॥ज्ग्च्_१,२६।३॥ [शार्दूल]  
 [४] इति क्षीणतमा व्रजजलधिसम्भवाक्षीणचन्द्रमाः सर्वा अपि ताश् चकोराक्षीर् अषडक्षीणयुगपद् लिङ्गनादिना सुखलक्षलक्षितीकृत्य, बलवद् आदृत्य, रासनृत्य-विधये निर्जम्बालम् अस्तम्बजालम् अबन्धुरं बन्धुरं कमलबन्धुजापुलिनम् आवृत्य, परस्परकरसंवलनया वलयाकाराश् चकार ।  
  
[५] कृते च वलये-  
 कृष्णायाः पुलिनं गतेन रमणेनापूरि कामस् तदा तेनामुष्य मनस् तथा प्रतिपदं तेन द्वयं चक्षुषोः । तेनाङ्गस्फुरदङ्गनासमुदयस् तेनाथ पूर्वं परं सर्वं पर्व च तद् ब्रुवे किम् अपरं नाद्यापि विश्राम्यति ॥ज्ग्च्_१,२६।४॥ [शार्दूलविक्रीडितम्]॥  
  
[६] तद् एवं स्व-कलित-चये वलये वनमाली शोभानिचयम् उपलभमानश् चिन्तयामास-  
उपरि यथोज्ज्वलम् इन्दोर् वलयं पुलिनं तथा भुवि च । किन्तु कलङ्कस् तस्मिन् निर्मल-रमणी-कुलान्य् अत्र ॥ज्ग्च्_१,२६।५॥ [उपगीति]  
 [७] तद् अहो ! चामीकर-मणिसराकारोऽ यं रमणीय-रमणी-वलयः प्रति-युग्म-मध्यं यदि महामर-कतायमान-नायक-सम्बध्यमानताम् आबध्नाति, तदा हृद्यताम् आपद्यते ।  
  
[८] तच् च तथावेशेन मत्-प्रवेशेन परं सिध्यतीति निधाय स्थितः सन्न्, अकस्माद् यथा-मनोरथाकारम् एवावस्थितवान्, यथा स्वयम् अपि कथम् इति तु न तत्-प्रथनम् अवाप । ततश् च-  
 हरि-हरिणाक्षी-वलितं पुलिनं तद् वल्गु भाति स्म । स्व-प्रतिबिम्बेनादाद्  
यद् विधु-बिम्बाय सारूप्यम् ॥ज्ग्च्_१,२६।६॥ [उपगीति]  
 सुहृद् इन्दोः पुलिनं तत्- पुलिनस्याभून् नत-भ्रुवां प्रचयः । तत्-प्रचयस्य च वलनं श्रीयुत-गोपाल-मूर्तीनाम् ॥ज्ग्च्_१,२६।७॥ [आर्या]  
यत्र च,  
परस्पर-करावलि-ग्रथित-मण्डली-मण्डनीर् अनुस्वम् अबला मिलन्न् उभयतस् तदा माधवः । तदीय-भुजपाश्यया कलित-मृष्ट-पृष्ठस् तथा तद्-अंस-निहितात्म-दोर् अभवद् एष रासोद्यमे ॥ज्ग्च्_१,२६।८॥ [पृथ्वी]  
 गौरी-कृष्णौ गौरी-कृष्णाव् इत्थं लक्षे लक्षे युग्मे । वृत्ताकारे वंशी-शंशी राधा-सङ्गी तस्थौ मध्ये ॥ज्ग्च्_१,२६।९॥ [विद्युन्माला]  
 रासं प्रारभत स्वयं हरिर् असौ कैशोरकं मानयन्न् इत्य् एवं स पराशरोऽ पि भगवान् प्रावोचद् उच्चैर् यतः । तस्माद् गोप-वधूभिर् एव सफलं तज्-जातम् इत्थं तु मे हंहो पश्यत वच्मि वा किम् अपरं रोम्णां च जातं महः ॥ज्ग्च्_१,२६।१०॥[शार्दूलविक्रीडितम्]  
 स विविध-वनिता-वृन्दैर् यदपि बहु-प्रेयसी तदा जज्ञे । तदपि च राधा ज्ञप्तिर् मन्ये तस्यापराः कृतयः ॥ज्ग्च्_१,२६।११॥ [आर्या]  
तद् एवम्-  
 अनङ्गम् अङ्गेन निजेन साङ्गं  
कृत्वाधि-रङ्ग-क्षिति सङ्गमय्य । अङ्गीचकाराङ्ग तम् अङ्ग-हारैर्  
नव्याङ्गना-सङ्गम-मङ्गलाय ॥ज्ग्च्_१,२६।१२॥ [उपजाति ११]  
कलित-कनक-भासः स्मेर-नेत्रा विधूति-  
क्षुभित-वलय-वीथी-शिञ्जित-व्यक्त-तालाः । विविध-गति-विहारानङ्ग-साराङ्ग-हारा हरि-हरि-मणि-मूर्तीर् अन्तरा ता विरेजुः ॥ज्ग्च्_१,२६।१३॥ [मालिनी]  
 ततश् च-  
नवीन-विनत-भ्रुवां निज-नवीन-कान्त-च्छवी- जुषां नटन-चातुरी-कुल-धुरीण-लीला-युजाम् । चलद्-वलय-शृङ्खलावलित-नूपुराणां ध्वनिर् नटाध्व-निधि-तालतां ध्वनयति स्म यावद् दिवम् ॥ज्ग्च्_१,२६।१४॥ [पृथ्वी]  
रासे शिञ्जित-ताल-जालम् उदभूत् तद्वद् यथा खेचरान् अप्य् आकृक्षद् अहो विदूरतरतः कृत्वेव पूर्व-स्थितान् । द्यो-यानाभिध-मञ्च-सञ्चय-गता वाद्यं च गीतं च ये सभ्यत्वं च समं मदाद् विदधतः स्वं नात्र निश्चिक्यिरे ॥ज्ग्च्_१,२६।१५॥[शार्दूलविक्रीडितम्]  
 [९] तत्र देवीनां सञ्जल्पः-पश्य, पश्य-  
 हरिणा गानम् आसादि गानेन रमणी-कुलम् । रमणीभिर् अथो गानं गानेन स हरिः पुनः ॥ज्ग्च्_१,२६।१६॥ [अनुष्टुभ्] पुलिनं विलसत्-कृष्णं कृष्णं सालिङ्गनाङ्गनं कलय । आङ्गनम् अभिनव-गीतं गीतं सङ्गीत-सङ्गि-सङ्गीतम् ॥ज्ग्च्_१,२६_१७॥ [गीति]  
[१०] तत्र स्वयम् आरम्भे लास्य-सम्भेद एव जातः । [११] तद् यथाभिनयं यथा-  
 अङ्ग-हार-चलद्-अङ्ग-हारिषु स्वान्तहारि विलसद्विहारिषु । लास्य-कारिषु च लास्यम् आचरन् भ्रू-नटी-घटित-नेत्रा नर्तकाः ॥ज्ग्च्_१,२६।१८॥ [रथोद्धता]  
 [१२] तौर्यत्रिक-शौर्य-वराणां खेचराणां वाद्ये तूद्भूते ताण्डव-मण्डलं च साभिनयम्, यथा-  
 उद्यद्-दुन्दुभि-मड्डु-डिण्डिम-डमर्-वाद्ये मृदङ्गं गते वाद्ये द्यो-पद-विद्य-वेद्य-नदने सद्योऽ थ विद्योतिते । ते तर्ह्य् उद्भट-नाट्य-नीति-घटना-सङ्घट्ट-निष्कुण्ठता- सूत्कण्ठाः पद-पाणि-कण्ठ-कटि-सम्मोटालि-कोटिं दधुः ॥ज्ग्च्_१,२६।१९॥ [शार्दूल]  
  
[१३] तत्र च शस्त्र-प्रशस्तानाम् इव तेषां कृत-हस्तकानां पुनर् लक्ष्याद् अच्यव एव लक्षितः । तथा हि-  
 हित्वा हित्वाप्य् अत्र हस्तालि-बन्धं तालालम्बा हस्तकानि प्रदर्श्य । गौरी-श्यामा लाघवात् पूर्णमाना रासोल्लासे तद्वद् आसन् पुनश् च ॥ज्ग्च्_१,२६।२०॥ [शालिनी]  
पुष्प-वृन्दम् अपतन् मुहुर् मुहुः कृष्ण-गौर-तनु-मण्डलीम् अनु । वृष्टिर् ऊर्ध्वम् अधरत्र नीर-भृद् विद्युद्-आलिर् इति यत्र चित्रता ॥ज्ग्च्_१,२६।२१॥ [रथोद्धता]  
 [१४] अत्र देवा देव्यश् च भव्य-भाव-भवान् नव्य-परिभवात् कमलाक्षं साक्षाद् इव सम्बोधयन्तस् तथा योग-मायाया योगतः परं स्व-स्व-योग्यम् अन्तः समधिगम्य रम्यम् इदं वाद्य-कोलाहलावृतम् उज्जगुः ।  
  
[१५] तद् एतद् एकीकृत्यानुगीयते-  
 जय जय सद्-गुण-सार । जगति विशिष्टं कलयितुम् इष्टं गोकुल-लसद्-अवतार ॥अ॥ध्रुवम्॥कमल-भवेश्वर-वैकुण्ठेश्वर-पत्नी-चिन्तित-सेव । राजसि रासे वलित-विलासे निज-रमणीभिर् देव ॥ब्॥ नटवत्-परिकर निखिल-कलाधर रचित-परस्पर-मोद । आलिङ्गन-मुख-वितत-महा-सुख वल्लव-वधु-हृत-तोद ॥च्॥ व्यतिवीक्षण-कृत-सात्त्विक-परिवृत-मण्डलम् अनु बहु-मूर्ते । व्रज-तरुणी-गण-रचित-नयन-पण-सचित-वशीकृति-पूर्ते ॥द्॥ चरण-कञ्ज-धृति-कर-पल्लव-कृति-चिल्ली-वलित-विहारान् । मध्य-भङ्ग-तति-मणि-कुण्डल-गति-पुलक-स्वेद-विकारान् ॥ए॥ कलयति भवता घन-साम्यवता तडिद् इव सर्वा ललना । अपि वः परिमिति-तरतमताम् इति सेयं ज्ञपयति तुलना ॥ड़्॥ सुमधुर-कण्ठे नृत्योत्कण्ठे तव रति-मात्र-प्रीते । त्वत्-स्पर्शामृत-मद-चय-संवृत-चित्ते  
भाव-क्रीते ॥ग्॥  
युवती-जाते गीतज-शातेनावृत-विश्व-प्रभवे । यस् त्वं राजसि तत्-सुख-भाग् असि नम एतस्मै प्रभवे ॥ह्॥ या सह भवता विस्मयम् अवता स्वर-जातीर् अतिशुद्धम् । गायति सेयं निखिलैर् गेयं कलयति निज-गुण-रुद्धम् ॥इ॥ तत उत्कर्षं वलयित-हर्षं वलयति येयं गाने । सा श्री-राधा वलिताराधा भवता कलिता माने ॥ज्॥ येयं रासे श्रमज-विलासे विगलन्-मल्ली-वलया । सा भवद्-अंसे लसद्-अवतंसे धरति करं वर-कलया ॥क्॥ या चांसं परि भुज-परिघं परिचुम्बति तव स-विनोदम् । हृष्यति सेयं तन् न गणेयं यद् रोम च सामोदम् ॥ल्॥  
चल-कुण्डल-धर गण्ड-मुकुर-वर समिष-स्पर्श-विधाने । ताम्बूल-द्रव-परिवर्ताद् द्रवम् अयसे चुम्बन-दाने ॥म्॥ एषा नर्तन-कीर्तन-वर्तन-शिञ्जित-जात-सुताला । तव रामानुज करम् अतुलाम्बुजम् इषम् आधाद्द् हृदि बाला ॥न्॥  
अथ रास-क्रम-परिवलित-श्रम-वनितालम्बित-देह । परितो-भ्रमणक-गण-विश्रमणक समुदित-परम-स्नेह ॥ओ॥ कवि-कृत-निश्चय-शुभ्र-यशश्-चय-माला-समुदय-हारिन् । जयजयजयजय जयजयजयजय जयजय रास-विहारिन् ॥प्॥ ॥ज्ग्च्_१,२६।२२॥ । इति । [८ x ८ x १२]  
 [१६] राजसि रासे वलित-विलासे इत्य् उक्तं रूपम् एवं निरूपयन्ति-  
 रूपं यन् निजनित्यसौभगशिरोरत्नं नराकृत्य् असाव् आनीयात्र यदीयशक्तिविभवस्याग्र्यां स्थितिं प्रैक्षयत् । चित्रं विस्मयते यतः स्वयम् अपि स्वाशेषसंवेदिता तस्मिन् भूषणभूषणेऽ प्य् अधुर् अमूः शोभां स्वया शोभया ॥ज्ग्च्_१,२६।२३॥[शार्दूलविक्रीडितम्]  
[१७] तद् उक्तम्, यन् मर्त्य-लीलौपायिकम् [भ्प् ३।२।१२] इत्य् आदि, तत्रातिशुशुभे [भ्प् १०।३३।६] इत्य् आदि च ।  
 [१८] तद् एवं सति श्री-राधिकायां तु कैमुत्यम् एव स्तुत्यं जातम् । [१९] युवती-जात इत्य् आदाव् एवं वर्णयन्ति-  
  
तासां व्रज-किशोरीणां नित्यम् अप्रसवात्मनाम् । गुणैः स-प्रसवैः पूर्णं विश्वम् अप्य् अन्वयैर् इव ॥ज्ग्च्_१,२६।२४॥ [अनुष्टुभ्]  
[२०] या सह भवता इत्य् आदाव् उपश्लोकयन्ति च-  
 शर्व-ब्रह्म-सुरेश-मुख्य-दिविषद्-वृन्दानि यद्-गानतः शश्वन् मोहम् अयुस् तम् एव दयितं कृत्वानुगं या जगौ । सार्धं तेन पराश् चमत्-कृति-परास् तां निर्मिमाणाम् अपि व्यर्थीकृत्य विविक्त-राग-वलनां वन्दामहे राधिकाम् ॥ज्ग्च्_१,२६।२५॥ [शार्दूल]  
 [२१] ताम् एवोद्दिश्य चल-कुण्डल इत्य् आदाव् च कवयन्ति-  
 तद्-अधर-रसम् आचान्तं प्राग् अकृत द्विर् यद् एष तद् युक्तम् । द्विज-संस्कृत-ताम्बूलं कथम् अद्याद् अन्यथा तस्याः ॥ज्ग्च्_१,२६।२६॥ [आर्या]  
किं च-  
कृष्णः स्नेहस्य मूलं किल लसति वपू-रूपम् इत्य् एवम् अस्मिंस् तादृग् नन्द-व्रजान्तर्-जन-सदसि सदैवानु-भूति-प्रचारः ।  
सोऽ यं यासाम् अमंस्त प्रणय-मय-ऋणान्य् आत्मनि प्रेयसीनां तासाम् अप्य् ऊर्ध्वम् ऊर्ध्व-प्रथित-निधि-मणिं राधिकाम् एव नौमि ॥ज्ग्च्_१,२६।२७॥ [स्रग्धरा]  
  
राधा स्व-कान्तं वशितं विधाय निःशेषम् आक्रीडति तेन सार्धम् । नाहं तथेतीव शिवा शिवान्तस्- तनौ निलीनार्ध-तनु-च्छलेन ॥ज्ग्च्_१,२६।२८॥ [उपजाति ११]  
 अथवा-  
अर्धेनार्धेन तन्वा व्यतिमिलनवतो रुद्रयोर् एष भावः काव्य-ज्ञैस् तर्क्यते यः स पुनर् इह मया मन्यतां भण्यमानः ।  
प्रेम्णा यौ पूर्ण-रूपौ त्रिजगति विदितौ राधिका-माधवाख्यौ पूर्णाङ्गत्वं तयोर् अप्य् अति-तद्-असमयोर् नाव् अपीत्य् औचिती न ॥ज्ग्च्_१,२६।२९॥ [स्रग्धरा]  
[२२] तद् एवं सति-  
 वाद्ये गीते च दिव्ये प्रमद-शिथिलिते भूषणानाम् अलीनाम् अप्य् आसीद् ध्वान-वर्गः प्रतिनिधि-समये तस्य तस्यापि तत्र । खेदे जाते तथागात् प्रबल-नट-कला लास्यतां येन केश- कर्णोत्तंसावतंस-प्रमुख-वर-सभा तद्वद् उल्लास्यते स्म ॥ज्ग्च्_१,२६।३०॥[स्रग्धरा]  
एवं परिष्वङ्ग-कराभिमर्श- स्निग्धेक्षणोद्दाम-विलास-हासान् । समं प्रियाभिर् व्यतिकृत्य नृत्यन् व्याञ्जीद् असौ स-प्रतिबिम्ब-बिम्बम् ॥ज्ग्च्_१,२६।३१॥ [उपजाति ११]  
 ततश् च-  
मालाः केशालि-वेशान् कुच-युगल-पटीर् मण्डनान्य् अन्य-वासांस्य् अप्य् एता नैव शेकुः कलयितुम् असकृद् रास-पर्वावसाने । ध्याते यत्रापि सम्प्रत्य् अपि मुनि-विततिर् विस्मरत्य् एव सर्वम् चित्रं तत्-प्रेयसीनां तद् इह भवति किं तादृशे तत्-प्रसङ्गे ॥ज्ग्च्_१,२६।३२॥[स्रग्धरा]  
तं दृष्ट्वाप्य् अथ रासम् अम्बर-गता रामाश् च कामार्दिता मोहं प्रापुर्, अदश् च तावद् अभितोऽ प्य् आस्तां परं श्रूयताम् । चन्द्राद्यैर् उपलक्षितं नभसि यद् बम्भ्रम्यते सर्वदा ज्योतिश्-चक्रम् इदं च विस्मय-करी चस्कम्भ यन् माधुरी ॥ज्ग्च्_१,२६।३३॥[शार्दूलविक्रीडितम्]  
 [२३] तद् एवं लीला-लुब्धासु परमावेशतः स-प्रियासु तासु विलुभित-क्रियासु रास-विलासः समुपरराम । [२४] उपरमति च तस्मिंस्, तत्-तद्-अननुसन्धान-सन्धिम् अनु तानि मिथुनानि यथावत् कुञ्जाय कुञ्जाय पृथक् पृथग् अन्तर्दधिरे । अन्तर्धाय च, तत् तन् मिथुनं परस्पर-परिकर-परिष्कार-परायणताम् आससाद । [२५] तत्र च प्रत्येकं तेषाम् आलिङ्गनादि-सचिवं वचनादि-रचनम् एवासीत् । यथा-  
  
हन्त माम् अन्तरा कान्तम् अन्तर् आप्तं तमस् त्वया । इति ब्रुवन्तं श्लिष्यन्तं तं सासिञ्चन् निजाश्रुभिः ॥ज्ग्च्_१,२६।३४॥ [अनुष्टुभ्]  
 ततश् च-  
हन्त क्लमः समजनि स्फुट-मद्-विहाराद् अस्या नवीन-तरु-पल्लव-कोमलायाः । ज्ञातश् च हन्त न मयेऽ ति पृथक् स तासां साश्रुर् ममार्ज मुहुर् आनन-घर्म-बिन्दून् ॥ज्ग्च्_१,२६।३५॥ [वसन्ततिलका]  
 बाष्पे मृज्ये हरिर् बाष्पं स्वेदे स्वेदं तदा दधे । गोपाल-कुल-सुभ्रूणां श्रमे रास-विलासजे ॥ज्ग्च्_१,२६।३६॥ [अनुष्टुभ्]  
 [२६] तत्र बहुल-सामग्री-वाहिनीनां वृन्दा-सखी-वाहिनीनां कृत-प्रश्न-वृन्दायां वृन्दायां श्री-कृष्ण-वर्णनम्, यथा-  
  
सास्रालोकनम् अञ्चलानिल-कृतिर् वक्त्रालकाद्य्-उन्मृजा- गण्डान्तः-परिचुम्बनं पट-युगाधानं तनू-चर्चणम् । ताम्बूलार्पणम् अत्यपूर्व-मधुरालापः स्तव-प्रक्रिया सेयं रास-परिश्रम-प्रशमनी कान्तासु कृष्ण-क्रिया ॥ज्ग्च्_१,२६।३७॥ [शार्दूल]  
 [२७] अथ कान्ता-वर्णनं, यथा-  
वक्र-स्मेर-विलोकनं नव-दलैः संवीजनं मार्दवाद् अङ्गानाम् अभिमर्दनं विघटित-स्रग्-वस्त्र-संयोजनम् ।  
सम्यङ् मर्मग-नर्म-शर्म-रचनं ताम्बूल-चन्द्रार्पणं सेयं रास-परिश्रम-प्रशमनी कृष्णे प्रियाणां क्रिया ॥ज्ग्च्_१,२६।३८॥ [शार्दूल]  
[२८] ततः स्वयम् आगत्य प्रत्यक्षीकृत्य चान्यथा मन्यमानायां तस्यां स-स्मितं पुनर् अमूर् ऊचुः-  
दृष्टं देवि मिथो हरि-व्रज-वधू-द्वन्द्व-व्रजेनामुना स्वीकृत्य प्रमदात् प्रयत्न-विधिना नेपथ्यम् अङ्गे धृतं । एतद् यत्र सखि क्षणाद् अपगतं किं ब्रूमहे तद् वरं गीर्णं सद्-भवतान् मृषा न तु रहस् तद् व्यक्तिम् आपद्यताम् ॥ज्ग्च्_१,२६।३९॥[शार्दूलविक्रीडितम्]  
 [२९] अथ वृन्दा स-स्मितं चेतसि चिन्तयामास-सत्यम् आहुर् इमा, यत् पुनः पुनः श्रमापनोदनं सर्वेन्द्रियामोदनं शुभ-वेशं गान-विनोद-विशेषम् आरभमाणानि तानीमानि मिथुनानि मृश्यन्ते ।  
  
[३०] अथ स्निग्धकण्ठः समापनम् आह स्म-  
 राधे त्वद्-वल्लभः सोऽ यं सर्वेषाम् अपि दुर्लभः । वरीतुं त्वाम् अन्तरङ्गाम् अन्या गोपीर् वृतीयति ॥ज्ग्च्_१,२६।४०॥ [अनुष्टुभ्]  
इति श्री-श्री-गोपाल-चम्पूम् अनु  
रास-विलास-प्रसारणं नाम  
षड्-विंशं पूरणम्  
॥२६ ॥  
  
  
*************************************************************  
  
(२७)  
अथ सप्तविंशं पूरणम्  
रास-प्रपञ्च-पञ्च-पूरणी-पूरणम्  
  
[१] मधुकण्ठ उवाच-  
  
अथ विलसित-खेद-स्वेद-कुल्यायमानाः सह हरि-वर-गौर्यः सूर्य-पुत्रीं समीयुः ।  
यद् अमित-शतम् एताः सा भजन्ती स्रवन्ती सरभ-सरस-पूर्तिं तत्-क्षणाद् एव भेजे ॥ज्ग्च्_१,२७।१॥ [मालिनी]  
अतिक्रम्य स्व-मर्यादां श्यामः श्यामाश् च मां ययुः । इतीव यमुना श्यामा द्राग् अतिक्रामति स्म ताम् ॥ज्ग्च्_१,२७।२॥ [अनुष्टुभ्]  
 [२] अथाङ्ग-रुचा घन-चपला घनायमाना, वाचा च चाटक-भणित-स्तनितायमाना घनागम-लक्ष्मीर् इव लक्ष्मी-लक्ष्मी-पतीनां सभा सा मिहिरजा-प्रवाहे नभसि हस्त-ग्राहम् अवगाहमाना भासते स्म ।  
 मिथः प्रहसित-प्रथा-कल-कलः समाकर्षणं मुहुः स्तिमित-गात्रता पृथुल-वेपथु-प्रक्रमः । तद् एतद् अथ यत् स्थितं बत जलावगाहात् पुरा तद् एवम् अनुमीयते समुदियाय तस्य च्छविः ॥ज्ग्च्_१,२७।३॥ [पृथ्वी]  यदा जलं न हि विविशुर् नत-भ्रुवस् तदामुना प्रसिषिचिरे समं तथा । अमुं यथा लघु-गतिम् अत्र मेनिरे विभूभवन्न् उदक-भृद् अञ्चतीति ताः ॥ज्ग्च्_१,२७_४॥ [वसन्ततिलका]  जलाद् एवं सिषेचामुर् घनं घन-रस-प्रदः । विविशुर् जलम् एवामूर् यथासार-शरार्दिताः ॥ज्ग्च्_१,२७_५॥ [अनुष्टुभ्]  तदावलग्न-दघ्नं वार्मग्नाश् चपल-लोचनाः । कृष्णसार-वधू-रूपाः पुरस्ताद् गतिम् अद्विषन् ॥ज्ग्च्_१,२७_६॥ [अनुष्टुभ्]  यदा तासां नेत्र-प्रतिफलन-मिश्रा झष-गणा मुहुर् नैवागच्छन् परिचिति-विधानं कथम् अपि । तदा स्पर्धाबद्धा  
इव मृदुलं क्षणगं भृशम् अमी स्पृशन्तो भीरूणां मुरहर-दृशोः कौतुकम् अधुः ॥ज्ग्च्_१,२७_७॥ [शिखरिणी]  हंसा गतीश् चक्र-खगाः पयोधरान्  
मीना दृशः सारसनानि सारसाः । तासाम् उपेत्यापगता यतस् तदा  तेषां तु साम्राज्यम् अपूरि सर्वतः ॥ज्ग्च्_१,२७।८॥ [इन्द्रवंशा]  मुख-वृन्दं खलु तासां  
कमलान्य् अभिभूय बभ्राजे । तज्-जातिषु तद्-अधिकता  
विधुता वा किं निदानम् अस्ति स्म? ॥ज्ग्च्_१,२७।९॥ [उद्गीति] ॥  
 [३] ततश् च लोचन-निकोचं हसन्तीषु तासु स्वयं तेन नागर-चन्द्रेण प्रवर्तिता व्यात्युक्षी,  यथा-  
 मेघं विद्युद् विद्युतं चात्र मेघः सिञ्चत्य् उच्चैर् मेघ-तुल्ये प्रवाहे । चित्रं चित्रं चित्रम् एतत् किम् एतत् नाट्यं पश्येत्य् ऊचिरे व्योम-रामाः ॥ज्ग्च्_१,२७।१०॥ [शालिनी]  ततश् चाकण्ठ-निर्मग्ना महिलाः कमलाननाः । मधुसूदन-संसक्ताः कमलिन्य इव स्थिताः ॥ज्ग्च्_१,२७_११॥ [अनुष्टुभ्]  गणे गौराङ्गीनां हरिर् अचित-धर्षात् परिभवं गते तत्र स्वर्णाम्बुज-घन-वनी निह्नुतिम् अदात् । विपर्यासो यर्ह्य् अस्फुरद् इह च नीलाम्बुजवनी तदा तस्यापह्नुत्य्-उचित-चिति-कृतेऽ भूद् अनुपमम् ॥ज्ग्च्_१,२७_१२॥ [शिखरिणी]  अम्बुज-गन्धि तथाम्बुज-  
रूपं मधु-युग् यथाम्बुजं तद् इव । तासां तस्य च वदनं किं जल-केलाव् अदाद् भ्रमं न मिथः ॥ज्ग्च्_१,२७।१३॥ [गीति]  कथञ्चिद् अपि या लब्धा हरिणाम्भोज-कानने । किम् अपि व्यञ्जयामास तस्या हाहा-कृतिं परम् ॥ज्ग्च्_१,२७_१४॥ [अनुष्टुभ्]  स्मित-विलसित-नीलाम्भोजम् आसीदद् एका मुखम् अनु हरि-वक्त्र-स्फूर्ति-सन्दिग्ध-चित्ता । इह च वर-मरन्द-स्वादम् आसाद्य सद्यं समरुचि-युवतीभ्यः शङ्किनी स्वं जुगोप ॥ज्ग्च्_१,२७_१५॥ [मालिनी]  दुर्लभं यद् अजनि स्वयङ्ग्रहा- लिङ्गनं तद् इह जातम् अञ्जसा । यर्हि मग्नम् अनया गभीर-वार् उज्जहार हरिर् अप्य् अमूम् अथ ॥ज्ग्च्_१,२७_१६॥ [रथोद्धता]  द्रुतम् अथ वर-रामा वारि वक्षोज-दघ्नं युगपद् अयि भवत्यः प्राण-नाथं विजेतुम् । स्थगित-कृति-कराभ्याम् इच्छवः सेक्तुम् उच्चैः कथम् अथ बत जिग्युर् जिग्यिरे वा कथं  
न ॥ज्ग्च्_१,२७_१७॥ [मालिनी]  पद्मिन्या मुख-पद्मं  
मुद्रितम् अपि स मधुसूदनः पिबति । इति मिष-कलया सुदृशश्  
छलित-दृशस् तद्वद् आचरत् कृष्णः ॥ज्ग्च्_१,२७।१८॥ [गीति]  हरिणा हृदये तासां वितीर्णा नखर-व्रणाः । अद्भुतं सहसा श्लिष्टा मदनेषु-कृत-व्रणाः ॥ज्ग्च्_१,२७_१९॥ [अनुष्टुभ्]  औपजानुक-भुजस् तु यदासौ पार्श्वतीय-मुखतीयतयासीत् । औपकर्णिक-दृशां स तद् आसाम् औपनीविक-करोऽ प्य् अजनिष्ट ॥ज्ग्च्_१,२७_२०॥ [स्वागता]  यदा राधा वारि-केलौ सखीनां पुरतो गता । विनापि सेकं स तदा जडताम् अभजत् प्रियः ॥ज्ग्च्_१,२७_२१॥ [अनुष्टुभ्]  राधा-पुरः-सरतया जल-केलि-युद्धे कृष्णं चकार जडम् उद्यमम् अन्तरापि । नैतद् विवेद वनिता-निचितिर् मिथस् तु स्वीयाम् अजिज्ञपद् असौ जित-काशितां च ॥ज्ग्च्_१,२७_२२॥ [वसन्ततिलका]  
 अलक-वलयि-नेत्रं कञ्ज-नेत्रेण कीर्णं  
स्वम् अनु मधुप-तीक्ष्णं कञ्जम् उन्नीय तस्याम् । सभयम् अपगतायां तत्र सेनाधिपायां स तु तद्-अनुग-सैन्यं प्राविशच् चाविशच् च ॥ज्ग्च्_१,२७।२३॥ [मालिनी]  
ततश् च-  
नीर-केलि-भृत-राग-चक्षुषाम् अट्ट-हास-निभ-हास-रोचिषाम् । मार-युद्ध-लसद्-उद्धत-श्रियां रौद्रवद् व्यजनि सोऽ प्य् असौ रसः ॥ज्ग्च्_१,२७।२४॥ [रथोद्धता]  ततः क्रीडा-युद्धं दधद् अघ-रिपुर् नीर-विहृति- प्रथायाम् एकाकी व्रज-युवति-कोटीभिर् अभितः । तथा कृत्वा तीरं प्रसभम् इतवान् सम्प्रति यथा पुरा कात्यायन्या भजन-कृति-कन्यास्व् अकुरुत ॥ज्ग्च्_१,२७_२५॥ [शिखरिणी]  
ततश् च-  
 मराल-कूजिता नीर-वसना नीर-जाननाः । चञ्चद्-भ्रमरका नीरजानां नाल्य इव स्थिताः ॥ज्ग्च्_१,२७।२६॥ [अनुष्टुभ्]  
अथ हा हा हास-शब्दाः प्रवृत्ता नीर-तीरयोः । एके चातक-गीस्-तुल्याः परेऽ ल्प-स्तनित-प्रभाः ॥ज्ग्च्_१,२७।२७॥ [अनुष्टुभ्]<  
  
[4] tataś ca bahudhā parihasya vinoda-viśeṣaṇāya sakhyātireka-vivekāya ca dvābhyāṃ dvābhyām ekam ekam aṃśukaṃ dattavān, haris tāḥ sarvā vastraikaika-veṣṭita-dvi-dvi-kāya-yaṣṭīr utthitā nirīkṣya pratimukhaṃ parīkṣya ca bahu jahāsa | hasitvā ca tāsām uttam uttamaṃ vāsas tathā dhārayantīnāṃ cañcalatā-sambhṛtaṃ tiryag añcalatā-saṃvṛtaṃ sambhavad aruṇa-guṇaṃ, madhye madhye stambha-nipuṇaṃ kvacana kvacana cākasmika-smita-lambhanaṃ vināpi dṛg-ambhaḥ kranditena vilokita-dambhaṃ vilocana-saṃrambhaṃ lambhaṃ lambhaṃ trilokī-mohane cikīrṣita-tadīya-ruci-dohane kusumāsāra-kāriṇī vimāna-cāriṇī-saṃhatiḥ praśasta-vastrālaṅkāra-mālyādīnāṃ puṭīḥ peṭakāś ca tat-purataḥ śanaiḥ pātanam anaiṣīt |  
 [5] kṛṣṇas tu tāḥ sarva-stutāḥ samunna-vastrāḥ paśyann ati-samunnatānanda-vaśyaḥ svayam anurajya samupayujya vibhajya ca tāni vastrādīni prattavān |  
 [6] tatra prathamataḥ svalpenaiva tena tena vicchittir jātā, yathā-  
  
majjanena tanu-rocir ācitaṃ sūkṣma-śubhra-vasanaṃ sata-cchavi | citrakaṃ dyuti-vicitram ity adaḥ prāyaveśam arucan hari-priyāḥ ||JGc_1,27.28|| [rathoddhatā] ||  
  
[7] bahubhir bhūṣaṇais tu tatra tatra mithune parama-śobhā netra-lobhāya jāyate sma | tathā hi-  
 yadā yadā nūtana-veśa-yauvanaṃ tathāvidhābhiḥ samam īkṣate harim | matvā tadā navya-vadhū-varān amūn divyo janaḥ puṣpa-kulāni varṣati ||JGc_1,27.29|| [upajāti 12]  
  
[8] atha vana-vihārāya hariṇākṣīṇāṃ tatir evam ādi-vyājaṃ vyājahāra-  
  
anaṅgo nāma senānīḥ kṛṣṇa kas tava vidyate | hanta darśaya taṃ nityaṃ sakhīyaṃ māṃ bravīti yam ||JGc_1,27.30|| [anuṣṭubh]  
  
[9] śrī-kṛṣṇas tu gūḍha-smitam ūcivān tatra śrī-rādhāṃ prati, yathā-  
  
rādhe, maiṣīr draṣṭum anaṅgam | tasya tu paśya gaṇaṃ kṛta-sat-kṛta-sukṛta-sulambhita-saṅgam ||dhruvam||  
taru-vallī-tati-dampati-pallī bhavatīm atithīyantī | ākārayati calan-nava-pallava-pāṇibhir ātmīyantī ||a|| sā punar iha kusumāni kirati pathi racayitum āstara-caryām | kokila-kulam api tava hūtiṃ kila kalam anu kalayati varyām ||b|| bhrūṅkāreṇa ca bherī-śabdaṃ bhramarā vidadhati sa-sukham | śikhi-śatam api bata tanute nartanam abhitaś cālī-pramukham ||c|| nija-ruci-dīpaṃ paritaḥ prathayati so' yaṃ rajanī-svāmī | eṣa ca panthāḥ svaṃ vistṛtavāṃs tvat-pada-rajasāṃ kāmī ||d|| ||JGc_1,27.31|| | iti |  
  
atha savitṛ-sutāyā dhanya-vanyā-pradeśe viracita-bahu-veśe tā virejuḥ sa-kāntam | tam anu paraparasmin vāsare kāryam anyad vilasitam anukāntaṃ sūcayāmāsa kāntaḥ ||JGc_1,27.32|| [mālinī]  atha bhramara-dampati-vraja-janaḥ pratisvaṃ nijā- layād anugatiṃ dadhad bhavika-gītavad gītavān | aho kim iva so' pi taṃ nija-ramā-yutaṃ tad-vana- prabhuṃ pramitavān anuvrajati tatra sarvatra ca ||JGc_1,27_33|| [pṛthvī]  
 [10] atha snigdhakaṇṭhaḥ papraccha-  
 rātrīḥ kiñcin mātra-śeṣatvam āgād bambhramyante smāpi tasmin sapatnyaḥ | krīḍā-tṛṣṇā dhṛṣṇag evāṅga jātā hā kiṃ cakre tatra kṛṣṇāṅganābhiḥ? ||JGc_1,27.34|| [śālinī]  
[11] tatra madhukaṇṭha uvāca-tataś ca tad-vanasya nirvarṇana-pūrvakaṃ varṇanaṃ vidhāya, keli-kalāpe vidhīyamāne-  
 anyo' nyaṃ nihnutānveṣaṇa-kṛti-vihṛtiṃ preyasībhir murārir yāṃ cakre sā rahas tan-mithuna-mithunatā-kāraṇaṃ jāyate sma | yatrānviṣyānuyātā vividha-gati-vapuḥ-sphūrtinā tena yā yā kuñjāntas taṃ gṛhītvā pṛthag apara-dṛśāṃ dūratāṃ sāñcati sma ||JGc_1,27.35|| [sragd]  kathañcana dadarśa yā kvacid apīha kṛṣṇānvitāṃ vadhūṃ rahasi kām api svayam idaṃ-vidhā kācana | pratītim agaman na hi sphuṭam amūṃ tamālānvitāṃ sphuṭat-puraṭa-yūthikāṃ sapadi manyamānā hṛdi ||JGc_1,27_36|| [pṛthvī]  śiñjitaṃ vihaga-kākalī-kulair gānam anya-bhṛta-sambhṛta-svaraiḥ | rūpam apy atha tamāla-campaka- śreṇibhir muhur avāri tādṛśām ||JGc_1,27_37|| [rathoddhatā]  yatra santamasam asti santataṃ tad vanaṃ na para-durgamaṃ param | kuñja-madhya-lasad-oṣadhī-śriyā  
tatra tatra mithuna-rddhi-vardhi ca ||JGc_1,27_38|| [rathoddhatā]  atha rahasi girāṃ vilāsa-kamraṃ calad-amalāṅga-vikāsi-romaharṣam | smara-valayi-kalā-spṛhātilolaṃ didivur alaṃ yugalāni tatra tatra ||JGc_1,27_39|| [puṣpitāgrā]  
 [12] atha krama-vaśād adbhuta-bhayānaka-raudra-bībhatsa-vatsala-karuṇa-vīra-hāsya-śānta-śṛṅgāra-rasāḥ śṛṅgārānukūlatayā yathāyogaṃ rasayitum āsāditāḥ | [13] yathā-  
  
kvacid ahīna-tuhina-marīci-marīci-vīci-rocamāna-kānane paricitāparicita-nānā-vidha-mṛga-pakṣi-vṛkṣa-vallī-vilakṣaṇatā-vilokanāya kṛta-paribhramaṇam;  
kvacid api madākula-bhramara-kula-saṅkula-gūḍha-kuḍuṅga-kusuma-caya-cayanāya kampamāna-prāṇa-praṇayinī-janasya prakaṭaṃ cāṭutā-ghaṭanāya tatra balād iva viracita-praveśanābhiniveśam;  
kvacid api dhṛṣṭa-ṣaṭpada-daṣṭatā-labdha-kaṣṭa-spaṣṭa-duṣparihara-bāṣpa-lalanāvakalanād uddaṇḍitena sanāla-keli-kharanāla-daṇḍena tad-daṇḍanāya makara-kuṇḍala-tuṇḍa-paryanta-sparśi-roka-koka-nadāyamāna-netra-puṇḍarīkam;  
kvacid api lalitavilāsa-valitānana-lalanā-vapur anubhūya jugupsitī-kṛta-sthala-kamala-sthalāvalokanam;  
kvacid api śuka-nikarādhigamanīya-ramaṇīya-vāṇī-vilāsa-kalanāya salālana-kalita-kala-kalā-kalāpam;  
kvacid api nija-līlā-milad-ullala-bhāva-vilulita-sulalita-mukula-kula-latā-vakalanena vikalatayā vigalita-nayana-jala-leśam;  
kvacid api prauḍhatā-samūḍha-gūḍha-garva-parva-kharvaṇāya sadambharambhoru-varūtham anu nirvyūḍha-prarūḍhamāra-samprahāram;  
kvacid api mithuna-mithaḥ-keli-kalānukṛti-niyati-valita-praticchāyāvaloka-kautuka-vāhitayā vihita-bahu-hāsam;  
kvacid api parasparam aparaspara-sparśa-sukha-parāmarśajāta-nivṛtti-citta-vṛttitayā nimīlad-vilocana-rocamānam;  
kvacid api niryantraṇa-ramaṇa-śrama-paratantra-tandrāyām api tad eva ramaṇaṃ bhūyaḥ samanubhūya rāga-sāgarāyamāṇa-jāgaram--  
  
[14] sa eṣa keśavaḥ preyasībhiḥ saha vilalāsa |  
 bhramaram iha nibhālya dattacumbaṃ vratatiṣu kīram apīha dāḍimīṣu | punar api ramaṇo manojavaśya- sthitiramaṇāya babhūva vallavīṣu ||JGc_1,27.40|| [puṣpitāgrā]  alir iha vadanopadaṃśam āsīn madhurasapānakaraḥ sarojinīnām | yad ajitaramaṇītatir nirīkṣya sphuṭam abhajan madanaṃ vidūrato' pi ||JGc_1,27_41|| [puṣpitāgrā] ||  
[15] tac ca tac ca na varṇayitum ātmaśaktiṃ nirvarṇaye, yataḥ-  
  
tāṃ jyautsnīṃ tac ca vṛndā-vipinam api ca tat kuñja-vṛndaṃ tathā tāḥ śayyā dve dve ca te te hari-hariṇa-dṛśau tāś ca sa-prema-līlāḥ | paśyat paśyan mano me sapadi viṣayitām ujjhad atrānumuhyat paśyad drāg yāti tat-tad-viṣaya-valayatāṃ hanta paśyāni kena? ||JGc_1,27.42|| [sragdharā]  
  
[16] tad etad iha sāmānyatayā varṇitam, viśeṣataḥ punar evam-  
 anyā varṇāḥ santi yatra sphuren na śrīrādhāyāḥ kāpi saubhāgyalakṣmīḥ | tasyāḥ sphūrtau varṇanāyāṃ na śakyā sāpy evaṃ ced anyavārtā tu dūre ||JGc_1,27.43|| [śālinī] ||  
[17] tataś ca parasparaṃ para-parāgamanātaṅkayā maṅkṣu saṅkucita-līlā-vilāsāḥ sa-viśleṣaṃ veṣaṃ saṃśleṣa-valitaṃ vidhāya vallī-gṛha-pallīnāṃ bahir-varti-sanniveśa-veṣaṃ sthalī-viśeṣaṃ kramataḥ krāmanti sma, yatra kṛṣṇasyāpy aikadhyam udbudhyate sma |  [18] tathā ca taṃ krāntvā ca dāruṇatā-padāruṇatā-prakāśa-sānnidhyaṃ nidhyāyanti sma | tataḥ-  
 pūrvasyāṃ diśi kācanāruṇa-ruci-cchāyāvṛṇoc candrikāṃ candro' py āśu tadā patann iva karair ālambatāstācalam | itthaṃ kairaviṇī-kulaṃ kila dara-glāniṃ yayāv ity amūs tad-rāsāṅkita-rātri-śānti-vibudhā mamluś ca kṛṣṇa-priyāḥ ||JGc_1,27.44|| [śārdūla]  
[19] tatra khecara-strīṇāṃ vacanam  
  
nīca-bhāva-valayī balād vrajann ūrdhvatāṃ nipatatīti niścitam | paśya gopa-sumukhī-mukhātigaḥ puṣkarāt skhalitavān asau vidhuḥ ||JGc_1,27.45|| [rathoddhatā]  
 kiṃ ca-  
ahriyata kuvalaya-mālā-  
līlā gopāṅganāpāṅgaiḥ | iti kila dūnita-bandhuḥ  
kuvalaya-bandhuḥ papāta hā sindhum ||JGc_1,27.46|| [upagīti]  
 [20] śrī-vraja-devīnām api-  
  
tārāṇāṃ vṛndam āmṛdnann asmākam api sarvataḥ |  
ayam ākramate' nūrur vyoma cākramati drutam ||JGc_1,27.47|| [anuṣṭubh]  
 [21] tataś ca tāsāṃ tathā-bhāvaṃ vibhāvya bhavya-svabhāvaḥ sa śrīmān navya-kiśoratā-navya-sad-bhāvaḥ pratisvam āliṅgitānāṃ darśita-praṇaya-sampad-iṅgitānāṃ vaktra-kamalaṃ sravad-asraṃ mamārja |  
 [22] sāntvayann eva cedaṃ sāntvam uvāca-  
  
acchinnaṃ samayaṃ vahāmi bhujayor antaḥ sakhi tvām iti pratyāśā yadi sidhyatīha tad api svāntaṃ na me tṛpyati | siddhau tatra tu vighna-jātam atulaṃ bandhvādi-sambhālanaṃ tasmād geha-gater avaśya-valane mā mlānir āsādyatām ||JGc_1,27.48|| [śārdūla]  
[23] iti pūrvavad eva pratyekaṃ hastena vyatiṣajya sajyamāna-vihāratayā vraja-vartmānuvartate sma |  
  
yadyapi vanitā-vaśatām antar yātas tathāpy asau kṛṣṇaḥ | bhajati snigdhān anyān sat-puruṣāṇām iyaṃ śailī ||JGc_1,27.49|| [āryā] ||  
[24] atha labdha-paraspara-vicchedeṣu ca tat-tat-pallī-vartma-bhedeṣu prāyeṇa prāpta-gaṇa-saṅgama-troṭatām adhika-koṭatayā bhāvinī-samudayaḥ svayaṃ na bhāvayitum īśāmbabhūva |  
 [25] krameṇa cātyanta-raṅga-tat-tad-aṅganā-gaṇe gaṇeyatayāvaśiṣṭe tena saha nija-nijopavanāntar-varti-gehāṅgaṇa-vartma-bhedam āsādya, kṣaṇaṃ gamanād virarāma reme ca | tatra ca-  
 gāḍhopagūḍha-ciratāṃ paṭu-cumbitaṃ tad- viśrambha-bhāg-abhihitaṃ bahu-mānitaṃ ca | tāsāṃ gatau racayatā vraja-rāja-putre- ṇākāri kiṃ na kim ito gaṇanāṃ na vedmi ||JGc_1,27.50|| [vasantatilaka]  
 [26] tataś ca tāḥ sa-gadgadaṃ jagaduḥ-  
  
sambhāvitaṃ na valate sma yad asmakābhis tvat-prāptir atra bhaviteti tayā ca jātam | vijñāpanaṃ tu na idaṃ śṛṇu kṛṣṇa tasmin aṅgīkṛtaṃ pariharanti na jātu santaḥ ||JGc_1,27.51|| [vasantatilakā]  
  
tataś ca-  
mitho mithunam uttaraṃ viraham ūhamānaṃ mithaḥ  
patan-nayana-vāribhiḥ samabhiṣiktam āśliṣyata |  
tad evam akhilaṃ vapur niyatam ārdram āsīd bahis  
tad asya hṛdayaṃ punar vyajani tādṛg antar bahiḥ ||JGc_1,27.52|| [pṛthvi]  
 [27] tataś ca, saha-kāntaḥ kāntā-samudayaḥ śakunta-kula-kala-kolāhalāt prātar iti -kalita-camatkāraḥ kampa-sampat-sampatad-asram ajasra-bhāvanā-nidānaṃ kathañcid eva viśleṣam iyeṣa |  
 [28] tathā viśliṣya ca-  
 tiryak paśyan muhur api mithas tatra tatrāpi sāsrī- bhāvād vyasraṃ mithunam atha tat kṛṣṇa-rādhādi nāma | gehaṃ gacchad yad iha gamanāyāśakan tan na citraṃ dhanyānāṃ syād ucitam akhilaṃ yat prayatnaṃ vināpi ||JGc_1,27.53|| [mandā]  
ajani bahu-vyathatāntar bahu-dayitānāṃ viyogatas tasya | sarvāvaraka-rug-antaram iva jajñe sā tu rādhikā-viyutiḥ ||JGc_1,27.54|| [gīti]  
 jyautsnīṃ śāradikāṃ vihṛtya vividhaṃ tasmin balād āgataṃ vīkṣya brāhma-muhūrtam ullala-dhiyaś channādhva-mūrti-kriyāḥ | tat-tat-keli-kalā-vilāsa-valita-svāntāḥ sva-kānta-priyāḥ sāntas tarṣam anantar īṣad udita-śrānti vrajaṃ prāviśan ||JGc_1,27.55|| [śārdūla]  
  
[29] sa eṣa rāsotsava-viśeṣaś ca nivṛtta iti bahir eva vṛttaṃ nāntaḥ, yataḥ-  
 rāsotsavaṃ kila samāpya gṛhādi-kṛtya- vyagrāś ca tan-mayatayā vraja-vāma-netrāḥ | nānā-vilāsa-maya-nartana-gīta-vādyaṃ sākṣād iva vyadadhatātra ca tat tad eva ||JGc_1,27.56|| [vasantatilakā]  
 netā yeṣu tu rāsa-keliṣu bhavet kṛṣṇaḥ svayaṃ nāyikāḥ śrī-jaitra-vraja-subhruvo, rasa-kathās tatraiva nirlāñchanāḥ | tat-tad-varṇanam eva kāvya-vibudhāḥ kārtsnyena kuryuḥ paraṃ kintu śrī-śuka-sammataṃ na yad idaṃ pūryeta taiḥ sarvakaiḥ ||JGc_1,27.57|| [śārdūla]  
[30] snigdhakaṇṭha uvāca-hanta, catvāras te kumārakāḥ kva gatāḥ? |  
 [31] madhukaṇṭha uvāca-pūrvam ārūḍha-mahā-taravaḥ paścān nija-prabhoḥ sva-gṛha-vartmānuvartanam avadhāya, dūra-cariṣṇutayā tūṣṇīm evānuvartiṣṇutām avāpuḥ iti |  
[32] tad evaṃ madhukaṇṭhaḥ prathitam api rāsa-līlā-varṇanaṃ triyāmāniyamataḥ saṃkṣipya tadīya-samādher vikṣipyamāṇatā-sañjanāya sāñjalir vyañjayāmāsa-  
 sa īdṛg vallabho labdhas tvayā śrīmati rādhike | yaṃ bheje rāsa-rabhasāt trilokī nāyikā-nibhā ||JGc_1,27.58|| [anuṣṭubh]  
 [33] atha kañja-netraḥ kṛtāñjalitayā pratīkṣitānujñā-sārau sūta-kumārau svāntikam āhūya bhūyaḥ paricaskāra nijānām aṅgānām aṅganānām api pariṣkāra-dravyeṇa |  
 [34] yad anu dāna-parvaṇā sarva eva bhāsamānaḥ sabhā-sajjanaḥ pratyekam eka-vyaktir api kriyā-lāghavād bahu-vidha-nibhāṃ vyaktim avāpa |  
[35] tato brāhma-muhūrte muhūrta-viśramāya sarva eva sva-sva-dhāma jagāma |  
  iti śrī-śrī-gopāla-campūm anu  
rāsa-prapañca-pañca-pūraṇī-pūraṇam nāma  
saptaviṃśaṃ pūraṇam  
||27 ||  
  
  
  
*************************************************************  
  
(28)  
  
athāṣṭaviṃśaṃ pūraṇam  
  
ambikā-vana-gamana-saṃvidhānaṃ  
  
[1] atha pratyahavat prabhāta-bhāsamānāyāṃ sabhāyāṃ svāvasara-jāta-prasaraḥ snigdhakaṇṭhaḥ sotkaṇṭham āha sma- madhukaṇṭha śrūyatām anantaraṃ hari-caritam |  
  
[2] tataḥ sarvānanda-varṣe harer navame varṣe parutnād apy adhikatayā yatnād aiṣamastye sāmastyena kṛta-vistāre giri-yajña-sāre nirvṛtte māsa-katipaye ca vṛtte vilakṣaṇa-lakṣaṇā śiva-kṣaṇadātipracuraṃ jana-samājam ājahāra | kintu prāyaśo yaśodhanādikām anayā sāmānādhikaraṇyād ambikāraṇyāya samam ambikā-pati-pūjanārthaṃ janā varṣaṃ varṣaṃ prati saharṣaṃ gacchanti | yacchanti ca vividhāni dhanāni kimuta tasyāṃ yogaviśeṣād asamāyāṃ samāyām | yatra kutūhalāvakalanādi-līlā-kallolinī-kallola-lola-śrī-gopāla-cālita-cittā gopālāḥ | kiṃ bahunā,  gopāla-kṣiti-pāla-caraṇāś ca tad-yātrā-spṛhā-pātratām avāpuḥ |  
  
[3] saṃcerire ca te cireṇa mahārambha-sambhāra-bhāra-hāra-viśaṅkaṭa-vāra-niḥsāraṇayā | tatra janair nānā-sāmagrīr agarhya-vahyānaḍuhaś cānāṃsi vāhayantaḥ kolāhala-kutūhalam anvabhuvaṃś ca |  
  
[4] yatra putrānurāga-parimala-nirmala-pātrī vraja-dharitrī kṣiti-pālayitrī nānā-gopa-kalatrāṇāṃ sukha-satrāyamāṇatayā taiḥ saha satra-yātrāṃ cakāra | kiṃ bahunā, go-gokula-pālana-kṛte kṛtehānupanandābhinandādīn ṛte sarva eva parva-pūrvaṃ calanti sma | yatra lālya-bhāvataḥ saṃnanda-nandanāv agrajam anuvrajataḥ sma lālaka-bhāvāt taj-janmānam anu ca |  
 [5] tatra viśeṣatas tu-  
  
mukha-kamala-virājan-nāṭya-dṛk-khañjarītā  
stana-kanakaja-kumbha-bhrāji-patrāvalīkā | caraṇa-sarasijāṇāṃ haṃsaka-svāna-ramyā  
vraja-nija-mahilālī tatra bhavyaṃ babhāra ||JGc_1,28.1||  
tataś ca-  
na paraṃ cākṣuṣam āsīt tad-vraja-jana-calanaṃ vidūrataḥ kintu | śakaṭa-ghaṭāṭananād vādād apy andha-vedyaṃ ca ||JGc_1,28.2||surāṇāṃ nṝṇāṃ ca pratipada-bahūbhāva-mayatāṃ  
sa-vādyair gītādyaiḥ saha kusuma-varṣair jaya-ravaiḥ | mukundālokāya prathita-pathikālī-śavalanaiḥ  
samantāt saṅghaṭṭair abhiyayur amī āmbika-vanam ||JGc_1,28.3||tatra ca-  
bhrātrā satrā haris tatrāruhya kambali-vāhyakam | vicitra-mitra-gantrīṇāṃ vṛtaṃ pṛtanayāyayau ||JGc_1,28.4||kadācid unnataṃ tatra śakaṭaṃ ghaṭayan pṛthak | abhīṣṭaṃ draṣṭum utkaṇṭhī sa sma suṣṭhu pratiṣṭhate ||JGc_1,28.5||  sakhi-bala-balavān vihāra-caryāṃ  
pathi vidadhat-kutukaṃ ca lokamānaḥ | muhur upacaritaḥ svayaṃ jananyā  
bakaripur āmbika-kānanaṃ viveśa ||JGc_1,28.6|| tatra ca-  
jaṅghālās te lakṣaśo loka-saṅghās  
tīrthaṃ yātāḥ kṛṣṇam āpuś ca daivāt | tṛṣṇā-dīnāḥ pāthasas tat-prayātāḥ  
saudhīṃ yadvad vṛṣṭim ante labhante ||JGc_1,28.7|| [6] tasminn idam adbhutam udbhūtam abhūt-  
  
utphulla-netra-kamalaṃ pulaka-prasāra-  
śaivālam aśru-milad-ūrmi-jana-pravāhaḥ | ākramya setum adhigamya suramya-kṛṣṇa-  
śobhā-mahāmbudhim agāj jalatām apīha ||JGc_1,28.8|| [7] tataś cābhikhyā-mātrataḥ kṛta-sarva-vaśībhāvasya tasya tad-āsecanaka-rūpa-nirūpaṇāt paśya paśyety evāsmin paśyati loke kathaṃcit kṛta-nivāraṇe ca tasmin kolāhala-kāraṇe vraja-vāsi-janaḥ sarva eva yathāyatham āvāsam āsasāda |  
 [8] āsādya ca purohita-hita-sahitatayā kṛta-snāna-dāna-vyāpāre śrī-vrajarāja-virājamāna-samāja-vāre kutukatas tairthika-sārtha-darśanārthaṃ snātānuliptatā-dīptaḥ sakhi-rāmārāma-ramaṇaḥ kamana-kamala-locanas tatra tatra bhramaṇa-kramam ācacāra | yatra nānā-deśa-janānāṃ veśa-niveśa-nirveśa-saṃveśa-bhāṣābhiniveśa-kriyā-viniveśa-viśeṣān anubhūya bahula-kutūhalam ākalayāṃ babhūva |  
  
[9] yatra ca kṛṣṇaṃ paśya rāmaṃ paśya śrīdāmānaṃ paśyety amī paśyantaḥ kolāhalaṃ baṃhayām āsuḥ |  
 [10] yatra ca tadīya-vṛndāni govindīya-sundaratā-maranda-vinisyandam amandaṃ nayana-rasanayā rasayanti | mohātiśayavanti vihita-hita-sarvasvātma-nivedanaṃ sāsra-namra-kamra-vadanaṃ sadana-sadanād asīdanti ca saṃjitāñjalitayā tasthuḥ |  
 [11] śrī-kṛṣṇas tu tad aṅgīkṛtyāpi śīla-vṛttyā tadīya-snehaṃ sāṅgīkurvan madīyā eva bhavad-bhavadīyārthā mat-pratyarpaṇataḥ pratisvaṃ yathā-niṣṭham avatiṣṭhantām iti santoṣayan kramaśo nijāśramam evāśramam ājagāma |  
 [12] āgamya ca sāyantanam aśanaṃ saṃgatya mātur mānasam ānandena vitatya praśasta-vastra-mālālaṃkāra-sāraṃ parikṛtya sakhibhir ātmānaṃ parivṛtya sarva-bhāgavata-śiva-pradasya bhāgavata-paramparā-parama-guroḥ śivasya varivasyāyāṃ śiva-rātri-yātribhiḥ pitrādibhir ekāgratayā sva-maṅgala-kṛte kṛta-jāgaraṃ svīya-parakīya-rājakīya-janakīya-bahala-kolāhala-prakāraṃ śivāgāram anu nānā-vidyā-vismāyakatayā vidyamānān saṃpaśyati sma |  
  
sarve vrajajanās tatra kalpa-vṛkṣa-samā babhuḥ | adhideva ivādīpyad dhanyaḥ parjanya-nandanaḥ ||JGc_1,28.9|| [13] prabhāte ca prabhāte vadānyatā-pracārāhṛta-viprādīnām agaṇeya-gaṇāya guṇa-guṇitānnādi-dānataḥ saṃmānataś ca vitānita-yaśasi śrī-vrajarāja-sadasi teṣu tat-tīrtha-yātri-śateṣu ca cira-paricita-caravat parama-prīti-sphītībhāvana-nītitaḥ katham api prasthāpiteṣu tasyām amāvasyāyāṃ tāsminn eva vraja-vasatibhiḥ saha pitṛbhyāṃ lālitaḥ sa harir vāsateyīm uvāsa |  
 [14] tataḥ sā ca rātrir yātrika-jana-prācurya-pūryamāṇā nāsīd iti kolāhalāpagamena hyastana-jāgara-klamena ca suptiḥ sarvataś ca nirbharam evāvirbhavati sma |  
  
[15] yatra danujāmitras tu vrīḍātaḥ krīḍātaś ca kiṃcid dūragataḥ sakhi-jana-janita-sukhaṃ nidrāyate sma |  
  
[16] atha tasyāṃ niśi diśi diśy api darśita-tamasi rahita-dantagaraḥ kaścij jarada-jagaraḥ sarpaḥ sarpan vrajarāja-caraṇa-rājīvaṃ nijagāra |  
[17] tena ca vīryavattayā nigīryamāṇe caraṇe śaraṇecchur vraja-dharaṇīśaḥ santata-kṛṣṇa-sphūrti-pūrti-pracita-cittatayā jāgrad eva kṛṣṇam uddiśya cukrośa | yathā-  
  
kṛṣṇa kṛṣṇa bata kṛṣṇa kṛṣṇa he  
tāta mām ajagaro graseta kim | ity asau smaraṇatas tanūjanes  
tasya moha-maya-bhāvam ayayau ||JGc_1,28.10|| [18] atha tat-pārśva-vartinaḥ śūra-cakra-vartinaś candra-hāsam ādāya samutthitāś candramasaṃ grasamānaṃ rāhum iva bāhu-śālinas taṃ paśyantaḥ pravyathitā vyarthī-bhūta-tat-prahāra-prayāsās tad-upāyāntaram apaśyantaś ca vyagratā-kvathitāḥ śarārubhir jvalad-agrodagra-dārubhir jaghnuḥ |  
 [19] tathāpy atyajati tatrājagare prathama-śabdād eva jāgrad-vrajarāja-tanūjaḥ sura-gaja-rāja iva dhāvaṃs tarhy evājagāma |  
  
[20] āgacchataś ca tasya sa dīrghatara-dīrgha-pṛṣṭhaḥ puccham anu vāṭa-ghaṭita-nyāyena caraṇa-pallava-spṛṣṭatāṃ prāpa |  
 [21] tat-spṛṣṭaś cāyaṃ visṛṣṭa-tac-caraṇaḥ svayam akasmāt sarpākārād utsarpan vapur antaram antareṇa vidyādharākāraṃ dhārayati sma |  
[22] tat-kara-pallava-spṛṣṭa-caraṇāḥ śrī-vraja-rāja-caraṇāś ca yathāvad virājamānatām āpuḥ |  
[23] tataḥ sāścaryaṃ kṛtāvalokeṣu sarva-lokeṣu sudarśana-nāma-dharaḥ sa tu vidyādhara-caraḥ punar-labdha-svarūpa-varas taṃ praśaṃsan sva-śāpa-vṛttāntaṃ śaṃsaṃs tadīyāṃ kṣamām āśaṃsaṃs tad-anujñātaḥ svādhiṣṭhānam eva pratiṣṭhate sma |  
 [24] ye pūrvaṃ tatrāpatrapām apahāya śrī-vraja-patipatnī-prabhṛtayaḥ kula-strī-janāḥ kim utānye saṃsṛjyamānatayānusṛtya kṛtya-mūḍhatām anubabhūvuḥ |  
 [25] samprati tu te yathāyathaṃ mithaḥ samupagūḍhāh kevala-mūḍha-rodanā babhūvuḥ |  
 yathā tātaṃ kṛṣṇaś ca rāmaś ca kṛṣṇaṃ rāmaṃ ca mātaraḥ | mātṝś cānyāstathānyo' nyam anye śiśliṣur unmadāḥ ||JGc_1,28.11|| [26] tad evaṃ kṛta-kṣapaṇāyāṃ kṣapāyāṃ tat-kṣaṇam eva tūrṇa-gamana-manasaḥ samam anaḥ-samūham ārohayantaś cira-gantavyaṃ panthānam antikam ivātikrāntavantaḥ prāptavantaś ca nija-vrajam |  
 [27] yatropanandādayaḥ sa-nandanaṃ sahaja-mātraṃ śrīman-nanda-rājam anavadya-vādya-gīta-parīta-veda-ghoṣānugata-sarva-ghoṣā yathāyathaṃ saṃsajya nīrājya ca vrajopavanam āvāsya snapanādibhir upāsya ca tatraiva nija-gṛha-janaṃ prāpayya pākaṃ samāpayya ca sarvān eva sambhojya sukhena saṃyojya ca vartma-vārtāṃ saṃpṛcchya harṣa-dharṣādikaṃ samṛcchya ca sva-sva-vasatim anu vasatīṃ vāsayām āsuḥ |  
 [28] atha samāpanam āha-  
 īdṛśas te vrajādhīśa putraś citrayaśāḥ śaśī | yad-aṅghri-nakhara-jyotsnā tamaḥ sarvam anīnaśat ||JGc_1,28.12||  
  
iti śrī-gopāla-campūm anv  
ambikā-vana-gamana-saṃvidhānaṃ nāma  
aṣṭaviṃśaṃ pūraṇam  
||28||  
  
  
  
*************************************************************  
  
(29)  
  
athaikonatriṃśaṃ pūraṇam  
  
rahaḥ-kutūhala-vaha-bahala-rahaḥ krīḍākhyam  
  
[1] atha rātri-kathāṃ punaḥ snigdhakaṇṭhaḥ prathayāmāsa-  
  
yadā rāsād vāsaṃ rahasi yayur ābhīra-vanitās  
tadā śaṅkāṃ jagmuḥ svayam api tu nāsāṃ gṛha-janāḥ | yad anyās tad-rūpā vyadhita hari-māyā prati-gṛhaṃ  
yathāmībhir jñātaṃ nivavṛtira etāḥ patha iti ||JGc_1,29.1|| [2] atha tad-anantara-rātri-santatīr nānā-rasa-rāsa-vilāsādibhir ativāhayati śrī-govinde vṛndā tu vividha-sāhāyakaṃ samāharati sma, yathā-  
  
upavrajaṃ nyasyati sā tamālān  
dīprauṣadhīś ca vraja-dūra-deśe | ity ādi tatrābhisṛtau sa-vṛndā  
vṛndā hareḥ sevanam ācacāra ||JGc_1,29.2||tadā ca-  
acīcakāsad vipināny ājīhayad iha priyāḥ | rāsāyata-tvarad-rātrīr atrāmūr ajajāgarat ||JGc_1,29.3|| ārarambhata rambhorūr lambhaṃ lambhaṃ tato hariḥ | hārān iva vihārāṃs tān kāraṃ kāraṃ dadhe hṛdi ||JGc_1,29.4|| [3] kadācana caurya-caryayā tāsāṃ gṛham āyāti | tatreyaṃ dik-  
 sāhāyye lalitāyāḥ kalayan veśaṃ viśākhāyāḥ | viparīte viparītaṃ harir aviśat tamasi veśma rādhāyāḥ ||JGc_1,29.5|| [4] tatrāndhe tamasi kāmyamāna-vāmyām āliṃ pratyāli-cchala-vacanam-  
  
susakhīyati te subhrūr asau gopa-matallikā | śape tubhyaṃ lapeyaṃ ca svayaṃ sakhyam urīkuru ||JGc_1,29.6|| [5] tatra kathaṃcid api tad-āgamane vṛddhābhiḥ kiṃcid ivāvagate kuñjāneva sva-līlayā kañja-locanas tābhiḥ samaṃ rañjayati |  
 [6] tatra tat-preyasyā vṛddhābhivañcanā-cañcutā, yathā-  
yas tvāṃ rātriṣu vṛddhe mām api devo vibhīṣayate | sa tu mantribhir utkalito goṣṭhāt kuñjān vimardayati ||JGc_1,29.7||[7] tasmād atrānyathā māvagās tatra ca māgā iti dhvanitam |  
  
[8] atha sakhyāḥ-  
 satyaṃ jarati mad-ālyā vara-yuji gaṇḍe makara-vataṃsāṅkaḥ | na mayā likhitaḥ kutukān na mṛṣā-muṣyāḥ sapatnyā ca ||JGc_1,29.8||[9] atra mama sakhītvena tasyāś ca sapatnītvena virodha-lakṣaṇā-prāpter mayaiva likhita iti tayā dhvanitam | [10] tad-anuvādinā kavinā tu tasya mrṣātvam iti |  
[11] atha vraja eva vighna-nighnatayā proṣita-bhartṛkā varṇyate | [12] tatra śrī-kṛṣṇasya bhāvanā-  
 rādhāṃ paśyasi jalpasi spṛśasi ca svātmann athāliṅgasi  
svasmiṃs tat tad anukriyām api tayārabdhāṃ bhajan nandasi | viśrambhaṃ na hi manyase tadapi ced anyāṃ daśāṃ yāmitas  
tat-prāptiṃ manuṣe tayā kathaya bho kiṃ te sukhaṃ setsyati ||JGc_1,29.9|| [12] śrī-kṛṣṇaṃ prati sakhī-vacanam-  
  
bhūṣaṇam agni-prāyaṃ bhūṣaṇa-nibham agnim apy asau rādhā | tvad-virahe yā kalayati sā katham anyaiḥ samādheyā ||JGc_1,29.10|| tasyāḥ prāṇā bhavān sā ca bhavat-prāṇā iti sphuṭam | etad-vācā laghūkartuṃ prāṇantīṃ māṃ tu dhik prabho ||JGc_1,29_11||[13] athotkaṇṭhitā | tatra ca taṃ prati sakhī-vacanam-  
 tām eva prerayaty uccair utkaṇṭhā tvāṃ tu naiti sā | iti tasyām asau kṛṣṇa vitṛṣṇā-śarma nāñcati ||JGc_1,29.12||  
asraiḥ kampair vivarṇa-cchavi-kula-valanair gadgadai romaharṣaiḥ  
svedaiḥ stambhair vimohair murahara dalita-prāya-dehāṃ vidhāya | na tyaktuṃ na grahītuṃ katham api suśakā prāṇa-ghātāvarodhād  
utkaṇṭhā kaṇṭha-lagnāśana-kavala-nibhāṃ tāṃ tu duḥkhākaroti ||JGc_1,29.13||  parama-guṇas tvaṃ mādhava  
doṣāpūrṇa-prabhāvo' si | katham iva tāṃ guṇa-rūpā-  
kṛtim adhicittaṃ samadadhyāḥ ||JGc_1,29.14||  
[15] athābhisārikā | tatra tāṃ prati kasyāścid utprāsa-vacanam-  
 sandhyāyāṃ kva nu yāsi lola-nayanāpy agrāyanaikāgrahā  
tatrāpy agratamaṃ sthalaṃ kim api tac cetasy alam bibhratī | sā caiṣā na hi budhyate tava gatir dṛṣṭvā tamālaṃ muhur  
viṣṭabdhā dhṛta-bhaṅgi-saṅgi-savayo-madhye muhur līyase ||JGc_1,29.15||  
ambara-maṇi-saṃvalitaṃ caramācalam adhijagantha pūrvādrim | śaṅke yan nija-kṛtyaṃ kartuṃ kṛṣṇāntikaṃ yāsi ||JGc_1,29.16||  
[16] tatrābhisāro, yathā-  
 anyāś cābhisaranti bhāva-valitāḥ śubhra-kṣapāyāṃ kṛtaiḥ  
śubhrair veṣa-varair vidhāya pihitaṃ svaṃ satyam etad-vacaḥ | tasmin gopa-varāṅganāḥ punar amūḥ kāntāṅga-saṅga-smṛter  
jātānandatayā smita-dyuti-vṛtās teṣāṃ vyadhur vyarthatām ||JGc_1,29.17|| sāmānādhikaraṇyaṃ tejas-tamaso raho kalitam | kavayanty api yat kṛṣṇa-bhrāntiṃ tamasi vraja-strīṇām ||JGc_1,29.18||  ārambhād api kampate hṛdayakaṃ prasthānataḥ stambhate  
pāda-dvandvam aho manasy anumilan dehaṃ niruddhe priyaḥ | yāsāṃ gopa-nata-bhrūvām abhisṛtau tāsāṃ paraṃ kāraṇaṃ  
daivaṃ yan nayate tad-antikam amūs taṃ vā balāt karṣati ||JGc_1,29.19||  
[17] kadācit kācit kāṃcid divāpi kṛṣṇa-samīpaṃ chalataḥ saṃvalayati, yathā-  
 āli paśya paritaḥ śikhi-vṛndaṃ  
bhīti-rīti-rahitaṃ naṭad asti | bāḍham asya viharann adhigamyaṃ  
navya-nīrada-varaḥ pratibhāti ||JGc_1,29.20||[18] atra nirjanatvaṃ madhya-sthita-kṛṣṇatvaṃ ca dhvanitam | atha vāsakasajjā-  
 puṣpāṇy ācinute vicitya cinute talpaṃ vrajasyāṅganā  
yan nāsti trijagaty api sphuṭam aho vaikuṇṭha-vīthiṣv api | evaṃ vāsaka-sajjikā lasati sā chāyā-dvitīyā yadā  
saṅginy-ācita-saṅgatiḥ punar asau vettīva kiñcin na hi ||JGc_1,29.21|| tatra cotkaṇṭhāvaśyāyāṃ tasyāṃ taṃ prati sakhī-vacanam-  
 talpaṃ kṛtvā bhavad-abhigamaṃ cintayantī samantāt  
tatrādṛṣṭe bhavati samaya-kṣepa-leśākṣamā sā | cakre cakrāṅkita-kara mahā-kampa-sampad-vihastā  
śasta-kalpaṃ kṛtam api ca tat kalpayantī viśīrṇam ||JGc_1,29.22||  
[20] atha vipralabdhā | tatra ca taṃ prati sakhī-vacanam-  
 bhuktiṃ muktiṃ ca tanute na paraṃ bhavad-āgamaḥ | bhaktiṃ vyanakti ca vyaktaṃ suhṛtsu parameśvara ||JGc_1,29.23||  
[21] atha khaṇḍitā | tatra ca taṃ prati sakhī-vacanam-  
 kuryās tvaṃ khaṇḍitāṃ kāṃcin nakharādy-aṅga-saṅgataḥ | taṃ vinā yāṃ tathākārṣīs tatra te mahatī kalā ||JGc_1,29.24||[22] khaṇḍitāṃ prati tasyāḥ suhṛd-upālambha-racanaṃ tad-dūtī-vacanam-  
 mānini vacmi tvām aham iha suhṛdāṃ tava śṛṇotu vṛndaṃ ca | sahajā yā nija-vṛttir govinde svayam upāsva tām eva ||JGc_1,29.25|| [23] tatra kaṭhorāyamānāṃ prati ca-  
  
mānāgni-maya-dṛg-vāṇaṃ muñca tvaṃ kiṃ nu garvasi | rādhe kṛṣṇaś ca dṛk-paryak-parjanyāstraṃ vimokṣyati ||JGc_1,29.26||  
[24] atha sambhramād āgatasya nakharādi-sparśāt kṣatāyamāna-raktimnā samaktasya kāntasya vacanaṃ tasyāḥ prativacanaṃ ca |  
dayite dayita kathaṃ tvaṃ malina-mukhī dhig na vetsi hā kim idam | nakha-radana-kṣatam ūhet tvayi supte supti-rākṣasī cakre ||JGc_1,29.27||[25] atha tasyāḥ sakhyā saṃvādaḥ-  
 jalade vilasati vidyud bibhyati hṛdayāṇi bhīrūṇām | hasasi hariṃ kimu mugdhe na hi hṛdi citraṃ stuve' ham etasya ||JGc_1,29.28||[26] atha tasyāḥ kṛṣṇaṃ prati-  
  
āvṛṇutāmaruṇāṃśur nakha-pada-sindūra-cihnāni | añjanam api kṛṣṇābhaṃ tat tu tavauṣṭhaḥ sphuṭaṃ kurute ||JGc_1,29.29||  pūrvāṃ haritam ākramya niṣkrāman kṛṣṇa-nīradaḥ | nihnute śaśabhṛl-lekhāṃ harid-antara-lajjayā ||JGc_1,29_30||  strī-bhāvam ākalayituṃ kamaṭhānukāraṃ  
gacchan-mahādri-talam āśritavān bhavān yat | tac cājitasya na tavānucitaṃ yatas tvaṃ  
svāṃ devatāṃ ramayituṃ sudhayodyato' si ||JGc_1,29.31||  māmapi hitvā krīḍasi tāmapi hitveti nānṛtaṃ vacanam | ekaṃ tatra jahāteranyadrūpaṃ dadhāter hi ||JGc_1,29_32||  nīrasā sarasā veti viviktir nātikāminām | paśya vaṃśyā mukhaṃ nāyaṃ pibann ujjhati mādhavaḥ ||JGc_1,29_33||[27] tatra śrī-kṛṣṇasya vacanam-  
 rādhe vapuṣā tanvī komala-hṛdayātisūkṣmādhīr asi ca | mānaḥ katham etāvān māti tvayi tat tu pṛcchāmi ||JGc_1,29.34|| mukham abjaṃ tava rasanā pallava-patrī kathaṃ vacaḥ krūram | āṃ jñātaṃ kila yasmāt tan-mūlaṃ bhāti hṛd-vajram ||JGc_1,29_35||[28] bhavatu ca-  
 yathā me rocate māno na prasādas tathā tava | yatra svādhīnatā-vyaktiṃ kuruṣe tāḍanena ca ||JGc_1,29.36|| ardito' pi ruṣā rādhe līlābjenāsmi nārditaḥ | hanta mat-kaṇṭakair etat tvad-aṅghri-suhṛd ardyate ||JGc_1,29_37||[29] tad evam upavadamāne tasmin punas tasyā vacanam-  
  
nirvṛty-ambudhi-kumbhajaḥ sthiti-mahā-meghāvalī-mārutaḥ  
prāṇānāṃ pavanāśanas tanuvanī-naidāgha-dāvānalaḥ | so' yaṃ te viraho yayā bata mayā soḍhastayā vā kathaṃ  
soḍhuṃ hanta na śakyate nava-navaḥ padmāpate durnayaḥ ||JGc_1,29.38|| [30] evaṃ rudatīṃ sakhīm ālakṣya sakhī taṃ prāha-  
 anurāgavatī sandhyā svaccho' yaṃ vāsarastataḥ | sthāne tayā tasya saṅgo na rātryā malinātmanā ||JGc_1,29.39||[31] tvayi tu tad-etad-viparītaṃ pratīyate tato na svacchateti vyañjanā | tataḥ sā māninī punas tām āha-  
 dīpa-jvālā mama hṛdi gatā sneham uddhūya vakre  
cakre yena pratihati-mitā taṃ kathaṃ nindasi tvam | nirdvandvāhaṃ sapadi bhavitāsmy eva so' py eṣa nānā-  
gopī-saṅghāt pramadam ayitā hanta kiṃ kasya duḥkham ||JGc_1,29.40|| [32] atha tasya tad-bāṣpāpasāraṇāya vyāja-racanaṃ vacanam-  
 mīnād api tan-muktā-  
phalam udbhavatīti ratna-śāstrārtham | paśyann iva mama hastas  
tava mukham abhiyāti mānini prasabham ||JGc_1,29.41|| [33] tataś ca sā vimukhī-bhavantī manasīdaṃ vadantī kalahāntaritā-bhāvam āsasāda |  
 aiṣīstvaṃ yadi mānasa mānenāmuṃ vaśīkartum | vaśage' py asmin kṛṣṇe tyajasi na kiṃ taṃ vṛthā-bhūtam ||JGc_1,29.42||[34] tadā ca sakhī tam uvāca-  
 yā tava hṛdaya-vidāraṃ nakharair akaron murārāte | tāṃ manuṣe priya-dayitāṃ jvalati tu tasmād dṛg asmākam ||JGc_1,29.43|| yā khalu mānam amānaṃ dadhire tvan-māna-jīvanā dayitā | ghaṭate gopī-vallabha tasyāḥ sphuṭam asugamaḥ sugamaḥ ||JGc_1,29_44||[35] iti sakhīṣu parāṅ-mukhīṣu bahu taṭasthatāṃ ghaṭayan dūra-deśīya-deśam aṭati sma yadāsau, tadā tu-  
 rādhāyā dṛṣṭa-mānāyāḥ sṛṣṭa-romāñca-sañcayāḥ | vaiṇava-dhvani-jātīyā jīyāsuḥ kīcaka-svanāḥ ||JGc_1,29.45|| [36] tad avagamya vāmāyā vacanam-  
 na vadasi paruṣaṃ ruṣaṃ na dhatse  
manasi ca tatra kathaṃ kṛtāparādhe | hari hari satataṃ vimānitāhaṃ  
tvayi bata śarma kadāpi nāparādhe ||JGc_1,29.46||[37] tatra tasyā manaḥ-kathā-  
  
mānaṃ kurviti vakti sā priya-sakhī mānaṃ na vedmi sphuṭaṃ  
kauṭilyena yadi prasidhyati sa tat kauṭilyam evātra kim | hā tasya smita-kañja-cāru-nayanaṃ śyāmasya man-mānasaṃ  
draṣṭuṃ vāñchati hanta kaṣṭam aparāṃ sphūrtiṃ kathaṃ gacchatu ||JGc_1,29.47||  āgas-kṛte' pi tasmai rajyati hṛdayaṃ khalaṃ tad etan me | tyaktuṃ tad api na śakyaṃ katham iva sa hariḥ parityājyaḥ ||JGc_1,29_48||tataś ca-  
balān mānaṃ śikṣayantīr api tatra sakhī-tatīḥ | rādhayā sārdham ākarṣan jīyād veṇu-kala-svanaḥ ||JGc_1,29.49||[38] tasyā mukham avakalayya tat-tad-upamā-jātiyatayā saṃśayya sthitavantaṃ kāntaṃ prati sakhī-vacanam-  
 tasminn api vidhu-buddhiṃ kartuṃ mā kṛṣṇa sāhasaṃ kārṣīḥ | sarvaṃ jetṛ tad etad bhrū-dhanur anu netra-vāṇam utkṣipati ||JGc_1,29.50||tataś ca-  
  
bhramarīvāmbujāraṇyaṃ śapharīva jalāśayam | kṛṣṇaṃ labdhvā pūrvameva dṛṣṭā sābhūnna tūttaram ||JGc_1,29.51||atha svādhīnabhartṛkā |  
 nityaṃ yā yācitāpi priyatama-hariṇā necchati sparśa-mātraṃ  
vācā seyaṃ muhus taṃ nidiśati rasanām apy aho saṃvarītum | tan manye nūnam asyāvayava-samuditir divya-sīdhu-prakāraḥ  
saṅgād apy aṅga yasya prabhavati muhur unmāda-lakṣmīr amūdṛk ||JGc_1,29.52|| tatra ca vakti rūpaṃ yadā kṛṣṇas tadā sā rādhikādhikam | śṛṇoti naiva tat tasya paśyantī rūpam adbhutam ||JGc_1,29.53|| [39] etad-anantaraṃ sakhīnāṃ nibhṛtālāpaḥ-  
 api līlāyitam anayā campakalatayā tamālādhaḥ | prāgalbhyāt punar etāṃ tad upari ramaṇa-spṛhāṃ vedmi ||JGc_1,29.54|| [40] atha śrīmat-parama-rūpa-gurūpadeśa-maya-svapna-kalitaṃ prātastana-lalita-rāga-saṃvalitaṃ lalitā-gītam-  
 jāgaraṇād atha kuñja-vare | vīkṣita-bhāskara-ruci-nikare ||kāntā-nidrā-bhaṅga-kare | api saṅkalita-sva-parikare ||mama dhīr majjati kaṃsa-hare | mauli-śikhopari-piñcha-dhare ||[dhruvam]  
  
muhur ullāsita-yuvati-kare | samamanyā bahir anaya-care ||ghana-gahanādhvani gamana-pare | tatra ca bahu kṛta-sukha-vitare ||āśāstambhita-viraha-gare | dhāmni sanātana-śarma-hare ||iti|| ||JGc_1,29.55||  
  
[41] dināntare sakhī-saubhāgyam-  
kiṃcid vilokya kuñje sakhyāḥ prāgalbhyam ekāntāt |  
smerā karam anu muralīṃ prāgād barhāvaliṃ śirasi ||JGc_1,29.56||  
  
[42] tāṃ prati śrī-rādhā kim apīdam ācārya provāca-  
śete mañju-nikuñja-talpam anu sa preyān iti preyasi  
tvāṃ veṇuṃ kila hartum asya kutukāt prāhaiṣam asmi drutam | taṃ tu tvaṃ parihṛtya cāgatavatī śrānteva ca prekṣyase  
tad-vartmāny adurī-cakartha rabhasā yan mādṛśāṃ durgamam ||JGc_1,29.57||  
[43] tad evaṃ tāsāṃ tasya ca prāvṛṣija-kṛṣivad daiva-vaśata eva vaśe vaśaṃvade tad-anantaraṃ vasanta-pañcamīm anu vasanta-rāgaṃ janayan gopāla-janībhir militvā śrīmān gopālaḥ khalu khelati sma | [44] tathā hi-tasyāṃ pañcamyām utkaṇṭhita-ṣaṭ-pada-khaṇḍita-tuṇḍa-mudrākula-mukula-maṇḍalatayā prathamam unmīliteṣu keṣucit puṇḍrakeṣu śrīman-mādhava-rādhādīnām abādham āgamanam asambhāvya bhṛśam unmanāyamānāyāṃ vṛndāyāṃ sumanāyamānā kācid āli-pālir āgamya tām ullāsitavatī-[45] sakhi vṛnde ! katham iva mandatāṃ vindase ? āgamya ramyam idam avagamyatām |  
 [46] vṛndāha--kīdṛśam ?  
[47] sā prāha-yādṛśaṃ bhavad-abhirucitam |  
 [48] vṛndāha-kathyatāṃ tathyam |  
 [48] sā prāha-kācid ālī mādhavī-maṇḍalam anu mādhavaṃ mādhava-prakāśa-darśanataḥ samujjṛmbhita-rādhā-vipralambha-bādhaṃ nibhālya tām ullolayāmāsa | ullolya ca saṅgataś calantī sakhībhir idaṃ vasanta-rāgeṇa gāyantī vallabham api lambhayāmāsa |  
 [49] gānaṃ yathā-  
 kṛṣṇa-vanaṃ sakhi bhāti saraṅgam | bhavatīm iva laghu netum adhīśaṃ | sevita-madhura-sa-saṅgham ||[dhruvam]  
jāgaram itam iva mādhavikāśatam anukṛta-jṛmbhā-bhaṅgam | cumbati madhupa-gaṇe kṛta-bhaṅgi smārayati priya-saṅgam ||sarasa-rasālaja-mukula-kulaṃ paripulakayad iva samam aṅgam | ākāritam iva tava kurute pika-kalam anukalayad anaṅgam ||tvāṃ celā-kali-candana-marutā vāsayatānulavaṅgam | karṣati madhuripu-madhu-parvodita-vīṇā-veṇu-mṛdaṅgam ||nītāyāṃ tvayi mādhavi mādhava-mādhava-gāna-taraṅgam | kirati parāga-cayaṃ locanam iva naṭayati cāru-kuraṅgam ||iti sā labdhvā vallabham aniśaṃ manasā valitāsaṅgam | jayati nirupama-rūpiṇi madhye yamunā-mānasa-gaṅgam ||JGc_1,29.58||[51] atra ca padyam ekaṃ gadyate-  
 vana-ruci-ruciraḥ śrīmān  
madana-vinodāya nunna-gopīkaḥ | abhitaḥ surabhita-deśaḥ  
sahacari paśya mādhavaḥ sphurati ||JGc_1,29.59||  
[52] tad evaṃ niśamya tatra vindamānāṃ vṛndām anu punar evaṃ darśayāmāsa,  yathā-  
  
rādhā harir api pulaki-vasantam | gāyati nija-nudam anu vikasantam ||dhruvam|| upadiśate diśi diśi guṇayantam | pikam anu pañcamam aticirayantam ||vāsantī-madhu rahasi dhayantam | śaṃsati madhuliham anugāyantam ||madhu-rasamanu gānaṃ ramayantam | rasayati vinimitam adharam ayantam ||malayaja-surabhi-dhuraṃ khañjantam | kavayati gandhavahaṃ prasajantam ||vādya-gaṇaṃ guṇa-valita-dig-antam | anunṛtyati mad-alola-dṛg-antam ||capalāghana-sama-rucim anu taṃ tam | naṭayati śikhi-gaṇam api nipatantam ||kirati cūrṇam anu pūrṇad-anantam | samam ālīla-lalanābhir anantam ||śrama-jala-kaṇa-gaṇam anu vilasantam | vahati parāga-bharaṃ rucim anantam ||JGc_1,29.60|| iti |  
 [53] atha tāvatīṃ gatim apy asahamānāḥ sahamānā guravaḥ kuravam ācarya paryavasthayā tāsāṃ svatantratām āvārya sarvato nirodham udbodhayāmāsuḥ |  
  
[54] yatra khalu rakṣiṇī-vargas tāh sarvataḥ samacakṣiṣṭa | yena svata eva kṛṣṇasya ca tad-vaśyatā jātā | tad evaṃ vidhureṇa sarvatra ca tatra vidhure sati-  
 padyāṃ paśyati veṇum ākalayati preṣyādikaṃ preṣayaty  
anyaṃ kṛtsnam upāyam ācarati yat kāntaḥ sa-kāntaḥ purā | tad gurvādi-nirodha-bandha-vidhiṣu prauḍheṣu hākarṣaṇaṃ  
jajñe niṣphalanam eva yena ca tayor marmāṇi bhedaṃ yayuḥ ||JGc_1,29.61|| [55] tatra cobhayor manaḥ-kathā, yathā-  
 na prāg dṛṣṭir amuṣya yat priya-janasyāsīt tad uccaiḥ sukhaṃ  
manye sā bata sāmprataṃ samabhavad yat tasya tad duḥkham | tasya svasya ca yā krameṇa mamatā jātādhunā sā dvayaṃ  
cūrṇīkartum athecchatīha kim ahaṃ kartāsmi kartā sa kim ||JGc_1,29.62||  rātrāv adyātimātraṃ praṇayi-janam ahaṃ taṃ dadarśāpy asau māṃ  
naitāvan-mātram atra pratinava-madanaṃ hanta pasparśa ca drāk | yady eṣa svapna eva sphurati na hi tadāpy ātmanaḥ prāṇa-rakṣāṃ  
manye jāgrad-daśā vā tad api na hi hahā kṛṣṇa-kānte kva nu tvam ||JGc_1,29.63||  śyāmāṅgam antarā dehaḥ suhṛdaḥ sarva eva ca | antar-mano-bhidas tāpaṃ dadhate vahni-jālavat ||JGc_1,29_64|| iti |  
 evaṃ saṃcakrudhus te te rurudhuś ca vadhur yadā | tadā kṛṣṇas tīrtha-yātrāṃ tṛṣṇayā cchadma nirmame ||JGc_1,29.65|| yadā kṛṣṇānuraktābhiḥ sā yātrā tābhir ākali | mano-rājyaṃ tadā prājyam acāyi niracāyi ca ||JGc_1,29.66||  yadā pratasthe govindo vindan śakaṭam unnatam | tadā dṛk-pakṣiṇāṃ tābhir lakṣitā bandhu-vicyutiḥ ||JGc_1,29_67||  rātriṃ rātriṃ vasanti sma yatra te tatra niścitam | abhūd amūṣu samprāptir vidhor dākṣāyaṇīṣv iva ||JGc_1,29_68|| tathā hi-  
 tābhiḥ svasya vidūrakābhir abhisāro' dyan-madābhis tadā  
gaty-arthaṃ kṛta-vāsakābhir udita-prollāsi-tat-kelibhiḥ | kābhiścit parivañcitābhir ativyāptābhir udvāsita-  
dvandvābhir vividha-sva-kelim abhajat tasmin sa kṛṣṇaḥ pathi ||JGc_1,29.69||  yarhi ca tīrthaṃ yātā gokulalokāstadā harirvidadhe | guṇajīvistrīveśaṃ tāsāmāsattisaukhyāya ||JGc_1,29_70|| [56] tatra jyotir-mantra-yoga-tantra-viduṣī-veṣo, yathā-  
 sarvajñe kiṃ trilokyāṃ sukha-kara-sadanaṃ kṛṣṇa-goṣṭhaṃ kim asminn  
ājīvyaṃ kṛṣṇa-gānaṃ kim atula-bhavika-prāpaṇaṃ kṛṣṇa-lipsā | kiṃ bhogyaṃ kṛṣṇa-rūpaṃ pariṇatir iha kā kṛṣṇa-labdhiḥ samantād  
ity evaṃ rādhikāyāṃ prativacana-kṛtī pātu naḥ kṛṣṇa-dambhaḥ ||JGc_1,29.71|| [57] dūtī-veśo yathā-  
 kāsi preśyā kimīyā tava tam anugatā kiṃguṇā tasya tulyā  
tatra syāt kiṃ pramāṇaṃ vijana-gṛha-gatā paśya me sarvam aṅgam | ity evaṃ dig-vitāna-praṇihiti-valitaṃ sa-smitaṃ tan-nidiṣṭā  
rādhā-gīr-bhaṅgi-mātrāt paricitim akarod astu tat kāmya-vastu ||JGc_1,29.72|| [58] tad evaṃ śrī-rādhayā tad-viraha-cintā-saṃbādhayāpi gata-tad-bādhayā kvacid anyathānyathā ca rajany antare punaḥ punar anya-bahu-vidha-veśaṃ keśavaṃ niśāmya bhaṇitam, yathā-  
  
seyaṃ bhiṣag-asitāṅgī mama hṛd-dāhaṃ cikitsituṃ labdhā | spṛśatī sakhi kara-nāḍīm anyāṅgaṃ dhik kutaḥ spṛśati ||JGc_1,29.73||  śyāmā vaiṇavikīyaṃ  
vidūra-vāsā niśārdham udbhūtam | sakhya-sthalam idam alpaṃ  
tan mama talpaṃ tu saṃkucad bhavatu ||JGc_1,29.74||  kavir iyam atulā bhavatu śyāma-vyaktiḥ svadhīta-tad-vidyā | asmākaṃ raha eṣā katham iva jānāti tan na jānāmi ||JGc_1,29_75||  śyāmā citra-karīyaṃ citraṃ vijane prakāśayati | mām iva kām api yatra sva-tulita-puṃsānvitāṃ sakhi vyadhita ||JGc_1,29_76||  rahasi tad etad vadmi tvayi sakhi na paratra kutrāpi | tāmbūlikīyam asitā mohana-mantraṃ vijānāti ||JGc_1,29_77||  seyaṃ mālā-kārī-mūrtir mālāḥ prasārayati | tasya śyāmala-mūrteḥ kasmāt puṣpeṣu vāsanāṃ tanute ||JGc_1,29_78||  phala-vikrayiṇī śyāmā phalam iha vividhaṃ prasārayati | bilvaṃ kevalam atha kiṃ gṛhṇaty asmān vilokayati ||JGc_1,29_79||  seyaṃ śyāmā na satī hāra-vyatihāra-sambhavad-dravyā | aparicitāpi svayam atha maṇisara-paridhāpanaṃ vaṣṭi ||JGc_1,29_80||  yad-avadhi  
tad-aguru-sattvaṃ tasyā gṛhṇāmi gandha-jīvinyāḥ | tad-avadhi guravo mayi sakhi kṛṣṇam akṛṣṇaṃ ca bruvate ||JGc_1,29_81||[59] atha śrīvatsa-lakṣaṇasyāpy etad-upalakṣaṇaṃ bahu-racanaṃ vacanaṃ lakṣaṇīyam, yathā-  
 sīvana-vijñā svayam api para-śilpānāṃ vilokanāt kartrī | sāhaṃ praṇayi-vyaktir lokaya gopi sva-hṛd-gatāṃ colīm ||JGc_1,29.82||  aham iha rañjana-kārī śyāmābhikhyā jagad-gata-khyātiḥ | yā mama vastraṃ vaste vikasati hṛt-kañja-rañjanāpy asyāḥ ||JGc_1,29_83||  darpaṇa-kārmuka-vidruma-muktā vikretum īhase spaṣṭam | gūḍhaṃ sampuṭa-yugalaṃ kretum ahaṃ tu vrajastri pṛcchāmi ||JGc_1,29_84||  saṃvāhana-nipuṇātmā sutanur ahaṃ tava niṣevaṇaṃ lipsuḥ | mat-sparśāṃśaja-saukhyaṃ subhage brāhmaṃ sukhaṃ jayati ||JGc_1,29_85|| [60] tatra ca sati-  
 kaṅkaṇa-kāri-strīvad-veśaṃ  
keśavam upetya yāḥ kāścit | dakṣiṇa-vāma-caritraṃ tenus  
tan na hi karavāmahe sadasi ||JGc_1,29.86||  andhakāra-maya-pakṣa-lakṣitām  
ambikā-vana-gatiṃ vidhāya tām | yady adiṣṭam abhavan murāriṇā  
miṣṭam iṣṭam ataniṣṭa tad bahu ||JGc_1,29.87||[61] tad evaṃ sati-  
 kaṃsārer hṛdayābja-sambhavad-alī-vīthīyamānā vraja-  
preyasyaḥ sphuṭam antarāntara-padaṃ yātāḥ kramād antataḥ | evaṃ ced bhavatān na tatra ca vayaṃ saṃdihya vibrūmahe  
rādhā yat kila karṇikā-sthitim agād asmākam atrāgrahaḥ ||JGc_1,29.88||  
[62] atha samāpanam-  
 sudarśanasya śāpāntakārī rādhe sudarśanaḥ | atikāntas tavāvāti-kāntaḥ so' yaṃ bakāntakaḥ ||JGc_1,29.89||  
  
iti śrī-śrī-gopāla-campūm anu  
rahaḥ-kutūhala-vaha-bahala-rahaḥ krīḍākhyam  
ekonatriṃśaṃ pūraṇam  
||29||  
  
  
  
*************************************************************  
  
(30)  
  
atha triṃśaṃ pūraṇam  
  
nirvrīḍa-horikā-vikrīḍanaṃ  
  
[1] atha madhukaṇṭhaḥ prabhātakathāṃ kramataḥ prakramate sma-  
  
ambikā-vana-gatir babhūva sā keli-karmaṇi hareḥ samardhanī |  
āgatāvapi tadā punar vraje horikā-pramada-parva-paddhatiḥ ||JGc_1,30.1||  
[2] tatra ca parvaṇi sarva eva strī-puṃsa-janaḥ pramatta-gaṇa iva gāyan nṛtyan yudhyan kriḍatīti madhya-deśataḥ samudācāraḥ pracarati bhaviṣyottara-purāṇa-prāmāṇyasya purāṇānāṃ mānyatayā |  
  
[3] atha tatra yadā pūrṇa-guṇa-phālguna-pūrṇimā-niśāyāṃ kutuka-tṛṣṇak kṛṣṇaś ca rāmaś ca ḍhuṇḍhā-paraparyāya-horikā-gṛha-gṛhyāyāṃ bhuvi ramate sma | tadākasmād uttarasmād āgataḥ kaścid yadyapi guhyakādhipa-saṃgrāhyas tathāpi guhyaka-garhyatayā kaṃsa-śubhāśaṃsanas tatra krīḍantīr vraja-yuvatīḥ prati durdṛṣṭiṃ vidhāya tad-ākṛṣṭiṃ cintitavān |  
  
[4] cintayann eva ca sahasā tatra praviṣṭaḥ sa khalu durdhyānāviṣṭas tasmād akasmād aṅganānāṃ gaṇam udajavaj javataḥ kālayāmāsa |  
  
[5] atha sāgrajaḥ so' yaṃ gadāgrajastamasabhyasvabhāvamupalabhya pūrvaṃ tatparvarasikavaihāsikaveśaviśeṣaṃ dadhṛṣaṃ manvānaḥ sthagita ivāsīt | tataś ca-  
  
pratihari-gati-ceṣṭā śaṅkhacūḍena ruddhā  
dṛg api rutir api drāk kṛṣṇa-rāmeti tāsām |  
yad ayam atula-vega-drohi-rūpāti-śabdaiḥ  
pratipadam anuvartī vṛtti-lopaṃ cakāra ||JGc_1,30.2||  
[6] atha tatra śrī-kṛṣṇa-vākyam-  
  
pratyayantyo' py atijava-bharād asya ghorān nivṛttāḥ  
paśyantyo nāv api dhig amutas trāsa-vidhvasta-netrāḥ |  
krośantyo' pi pratirutikṛtānena nīruddha-śabdāḥ  
bhrātas tarhy apy ahaha kim amū rakṣituṃ na dravāva ||JGc_1,30.3||  
[7] tad evaṃ niścinvānau taṃ bhīṣaṇārambhatayā stambhayituṃ vicinvānau sahasā śāla-dvayaṃ sahasā troṭayantau punas tad-viṭapādikam api pramoṭayantau sudṛḍha-bhujāgra-jāgrat-tad-yugalatayā prabalatayā ca tāv anudadruvatuḥ | tad anu vidrava-vaśād anye' pi saṃvidrate sma | tadā ca-  
  
itthaṃ na tarkitaṃ laukair anayoḥ śāla-hastayoḥ |  
śālau kiṃ laghutāṃ yātau vigrahau gurutām uta ||JGc_1,30.4||  
tataś ca-  
agre śubhraṃ rauhiṇeyaṃ vidhāya  
śrī-govindaḥ pradravac chaṅkhacūḍam |  
kīrti-stoma-prāyatāṃ tasya tanvann  
eṣa prāyas taṃ purastāt karoti ||JGc_1,30.5||  
vilokya sa-balaṃ hariṃ parama-vikramaṃ sa-kramaṃ  
visṛjya vanitā-janaṃ tvaritam adravad guhyakaḥ |  
balasya kila kālatām amata mṛtyutāṃ yad dharer  
mṛgaṃ tad ucitaṃ yataḥ sa sa jagāma tat tat kṛtim ||JGc_1,30.6||  
[8] tena visṛṣṭāyāṃ cāvalāvalāvayaṃ balābhidhas tat-saṃvalanāya tatra sthitaḥ |  
  
[9] atha śrīmān danuja-gajasiṃhas tad-anujas tu sa-vikramaṃ vikramamāṇaḥ prahasya sphuṭam auttarāhvasya ca tasya dākṣiṇātyaṃ palāyanam avetya dūretyaṃ taṃ pratyavajñayā taru-yaṣṭiṃ hastād vibhraṣṭāṃ cakāra |  
  
[10] vidrutya labdha-sanīḍaṃ punar asau vikrīḍana-catura-cittas tata itas taṃ vidrāvya ceṣṭitena veveṣṭi sma | nṛsiṃha iva hiraṇyakaśipuṃ ripuṃ sa-nigraham eva jagrāha ca |  
  
[11] tatas taṃ hasta-rodhaṃ gṛhṇann ahnāya maṇi-gṛhītaye sphurann urasilaḥ kara-sarasijena tac-chirasi kakkhaṭī-bhāva-vighaṭita-tad-adhīci-muny-asthijena gṛhīta-saṃgrāha-sāraṃ prahāram ājahāra uttarasminn anehasi mṛta-deha-pratīkādānam anuttaram itīva bhraṃśayāmāsa ca tasya tam uttaṃsam |  
  
[12] sa punar ātatāyī durmāyī maṇim anu prāṇān api vyaktam eva tyaktavān | tad-dhana-mātra-jīvana-yātraḥ khalv asau | tataś ca-  
  
jīvo ratnaṃ veti bhedākṣamaṃ taj-  
jyotir-mātraṃ vastu yakṣād gṛhītvā |  
paśyantīnāṃ yoṣitāṃ kaṃsa-vairī  
ninye kāmaṃ rāma-sāyujyam eva ||JGc_1,30.7||  
[13] taṃ cābhipannaṃ mukhaṃ vyādāya vinnapātaṃ panna-maṇiṃ vyāpannaṃ dṛṣṭvā śrī-kṛṣṇābhiprāyam abhiprayadbhir diviṣadbhir upahasitam, yathā-  
  
strī-ratnaṃ puru parakīyam ādithas tvaṃ  
svaṃ cūḍāmaṇim api hārayāṃ cakartha |  
atyākṣīr bata nija-jīvanaṃ ca dhik tvāṃ  
vyādāḥ kiṃ mukham atha vaktram atra yakṣa ||JGc_1,30.8||  
[14] tad evaṃ karṇa-rasanayā rasyamānam ācarya rahasyaṃ vihasya ca snigdhakaṇṭhaḥ punaḥ sa-bāṣpa-kaṇṭham uvāca-  
  
tat-kṣobhaṇaṃ tad dravaṇaṃ tathā tad-  
vikrīḍanaṃ tad-dhananaṃ sva-śatroḥ |  
tad-rakta-rajyan-maṇi-pāṇi-rocir  
mayy adya sadyaḥ prabham asya bhāti ||JGc_1,30.9||  
[15] punar madhukaṇṭha uvāca-tad evaṃ dalita-cūḍe śaṅkhacūḍe niṣpīḍite krīḍite ca vrīḍitena nivṛtte kolāhala-paramparātaḥ kātaratā-virata-prakṛtayaḥ sarva eva vrajorvīpati-prabhṛtayaḥ samāgatya vismitya ca tādṛśa-duṣṭa-naṣṭībhāvataḥ punar bhaya-sandehenāspṛṣṭāḥ spaṣṭānanda-sandoha-dohās tat-parva-krīḍāṃ nirvrīḍā iva vivavruḥ |  
  
[16] vivṛtya ca śāstra-vipratipatti-viprayojayitṛ-viprebhyaḥ sūta-sarvānanda-guṇa-prabhūta-sūta-māgadha-vandibhyaś ca paramāvadānāni dānāni bahūni cakruḥ | tābhyaś ca śasta-vastrādīni prasthāpayāmāsuḥ | svasthāyamānāḥ samājagmuś ca kṛṣṇa-kṛṣṇāgrajau puraskṛtya nijaṃ vrajam iti |  
  
evaṃ vicitra-vikrīḍaḥ putras te goṣṭha-nāyaka |  
taṃ krodha-vahnau ḍhuṇḍhāgre yakṣor abhraṃ jahāva yaḥ ||JGc_1,30.10||  
[17] athātra rātri-kathāyāṃ madhukaṇṭhas tāṃ horikā-kathām eva viśeṣataḥ sevayāmāsa |  
  
śiva-kṣapāyām atha yāpitāyāṃ  
valgūtsavā phālguna-pūrṇimāgāt |  
pakṣa-dvayasyāsya yathaiva kāntiḥ  
parva-dvayasyāsya ca tadvad asti ||JGc_1,30.11||  
hime gate hima-rucir ujjvalaṃ babhāv  
aphalguni sva-mahasi phalgu-parva ca |  
na vābhavan katham atha tatra gopikā  
madotkarād api paribhūta-gopikā ||JGc_1,30.12||  
[18] atha balakṣa-pakṣa-sapakṣakair avaprakara-śobhākara-karani-kara-karambitāṃ sva-manoratha-prathanāvalambitāṃ kṣapam anvīkṣya sarvās tat-parvānarvācīna-samudācāra-garvān mudā bahir āvirbhavanti sma, yathā-  
  
muhur agaṇita-gauravāḥ samantāt  
praṇaya-madāt paridhāya divya-veśam |  
api bata janatāsu horikāyāṃ  
harim abhisasrur aho vrajasya nāryaḥ ||JGc_1,30.13||  
[19] tad evaṃ sadma-sadmanāṃ sakhī-padma-varūthinībhiḥ saha yūtha-nātha-kavaca-sthiti-racana-kañculikādi-vastraiḥ surabhi-kaṣāya-mocana-yantra-prabhṛti-śastrair bahula-kāhalādi-vāditra-vicitra-kutūhalaiḥ sa-keli-gāli-rīti-maya-gīti-kolāhalaiḥ sārvatrika-tat-pārvaṇa-rītyā nirlajjatayā sajjatayā ca vraja-pura-dvāra-puraḥ-sthita-horikāyatanāgrīya-samagrāyata-prāṅgaṇa-vihāra-saṅgara-raṅga-bhuvi saṃgatā babhūvuḥ |  
  
[20] yāḥ khalu bala-balānujayor yathāsvaṃ pṛthak pṛthag anurāga-dharaṇād vibhāgam āgatās tat-tan-niṣṭha-dṛṣṭitayā tiṣṭhanti sma |  
  
[21] tatra tābhir īryamāṇaṃ vardhita-śauṭīrya-parimāṇaṃ kala-kalam ākalayya jayyatāmayyas tā iti bhāvanāṃ paryavasāya-sāhāyyāya sakhi-ghaṭayā kaṭakaṃ saṅghaṭayya tadvad eva sajjatayā bala-balānujāv api valgu valgantau tatraiva gacchataḥ sma |  
  
[22] gatau cānavadya-vādya-ghoṣeṇa ghoṣaṃ vadhirayantau pratisenām avadhīrayāmāsatuḥ | yena samuddīpita-mānāḥ pratisenāyamānāś ca tās tathā vādyataḥ saṃmukhatām āsādya paritas tān api sarvān aticitrayāmāsuḥ |  
  
[23] yatra pratispardhayā vardhamānayos tayor yūtha-varūthinī-pramāṇayor ekatra mādhavaḥ paratra tu rādhā rājāyate sma | jāyate sma ca tena janānām ativismayaḥ | tathā hi-  
  
yadvac chubhratara-prakīrṇaka-maṇi-cchatrādikaṃ śrī-harer  
āsīt tadvad amūbhir aprathi tadā śrī-rādhikāyām api |  
kiṃ cābhyāṃ na parasparaṃ nayanayoḥ prāntaś ca sehe  
yathā jetṛtvaṃ kva nu jeyatā ca bhavitā kutreti nātrohitam ||JGc_1,30.14||  
[24] tad evaṃ parasparam utsāhamānatām asahamānatām apy adhikṛtya kṛta-kṛtyatā-samāhārayor manoharaṇāyābhihāra-vihārayos tayor anīkinī-sahitayoḥ sarva-mahitayoḥ samañjasatām iva saṃjayantī vrajarāja-savayaḥ-purohita-śvaśurāvaraja-dāratayā gantavya-pakṣaṃ narma-śarmaṇā rañjayantī kācid ardha-vṛddhā tat-prema-samṛddhā madhyastha-padavīm adhyāsya pragalbhatayā gatyā vātyāyamānā rādhā-varga-madhyāt tat-pratipakṣasya kṣmādhavaṃ śrīman-mādhavaṃ saṃnihitavatī | saṃnidhāya ca yathā-yathaṃ prathamāna-smitatayā kṛte' bhivādane' bhivadane ca teṣāṃ sarveṣāṃ śṛṇvatām abravīt-  
  
[25] ahaṃ kila prajñā prājñā ca mahā-dharādhīśa-gaṇa-kṛtārādhāyā śrī-rādhāyā dūta-karmaṇi prabhūtatām āsannāsmi | tad etad avadhāryatām-  
  
[26] ity ukta-mātrām etāṃ madhumaṅgalaḥ sahāsam āha sma-kim uktam avadhāryatām iti |  
[27] tac chrutvā sarvasmin prahasati sovāca-vadhiro' yaṃ bhavatāṃ sabhāsad iti |  
  
[28] madhumaṅgala uvāca-yuktaṃ tavedaṃ nirargalatvam | yatas tasyā dharādhiśāyā vaśā bhavatī kasya vānyasya vaśā bhaviṣyati |  
[29] śrī-kṛṣṇas tu sa-gāmbhīryam uvāca-nikāmam eva nivedyatām |  
  
[30] dūtī tu tayā śiṣṭācāra-pratipālayitryā viśiṣṭam idam ādiṣṭam ity ardhokte viṣṇu viṣṇv ity uktvā provāca-śacī-jayi-tadīya-saciva-varābhir idam ādiṣṭam | sarvatra prasṛmara-samajñām asmadīya-rājñīm avajñāya dūrataś ca kim uta pūrataś chatrādika-dhāraṇaṃ bhavatām asādhāraṇam |  
  
[31] atha kṛṣṇaḥ sabhābhiḥ saha hasitvā provāca-satyaṃ tad-ādeśatas tad-abhiniveśaṃ tyajāmaḥ | kintu yuddhaṃ vinā rājñāṃ veda-buddhaṃ syād iti yuddhāya saṃnaddhayā bhavatyā bhāvyam ity eva vaktavyam |  
  
[32] atra madhumaṅgalaḥ saṃmukhaṃ gatas tad idam āha sma-deva tad idam eva samākarṇyatām | jātitaḥ strī cāstrī yo janastasmin vāmatārāme nāmamātreṇa rāmāspadamāgate nārjavacaryayā kāryamaryate | tasmādārjavavarjanādūrjasvinaste vayam evadūtyāya sthāpanīyāḥ prasthāpanīyāśca | asmāsu cāham evaprahāpaṇīyaḥ | yataḥ kovido' smi |  
  
[33] dūtī sahāsamāha sma-lālāṭika bhavān yadi kovidas tarhy anyaḥ ko' vidaḥ |  
  
[34] madhumaṅgalaḥ sotprāsam uvāca-jalpāki kalayāmi bhavatī tasyāḥ sabhāyā vindur asti | tathāpi trayītanor mamāgrataḥ sthitir api tava na sthiratāṃ labheta |  
  
[35] dūtī sāvajñam uvāca-viśāradāyā mama purataḥ śāradas tvaṃ kiyad vā vaditāsi | tasmān nīvākavalitam ākalaya |  
  
[36] madhumaṅgalaḥ sa-roṣaṃ śrī-kṛṣṇam avalocya vakti sma-para-vaktavyā khalv iyaṃ vaktavyā bhavatīti nāsmākaṃ vaktavyā bhavitum arhati | kintu seyaṃ tāvad atra nirudhyatām yāvad ahaṃ tad vṛttam avabudhya sudhy-agraṇīr bhavantam avaruṇadhmi |  
  
[37] dūtī sa-hāsam uvāca-nūnaṃ bhavatāṃ dūtaḥ so' yam agrata eva vyagratām avāpa | yan māmatra ruddhann eva tatra jigamiṣati | tasmān na mādṛg iva niḥśaṅkaṃ so' yam iti bhavatāṃ kalaṅkāya paraṃ pratipatsyate | yuktam eva ca tat-tad-āvayoḥ | svāmi-guṇā hi parijanam anuyanti |  
  
[38] kṛṣṇa uvāca-bhāmini svāmi-guṇatvaṃ punaḥ prakārāntareṇa mantavyam | sā khalu vāmā vayaṃ tu dakṣiṇā iti |  
  
[39] dūty uvāca-yūyaṃ khalv apasavyā iti satyam eva yataḥ sveṣāṃ dakṣiṇatāvācitve' pi pratikūlatāṃ na jahītha |  
  
[40] madhumaṅgalas tu tad aśṛṇvann iva provāca-mahārāja vāmātvam eva khalu tāsāṃ balāya kalpate yasmād abalāḥ |  
  
[41] dūty uvāca-doṣa-jñāḥ khalu bhavantaḥ katham iva guṇānusandhānaṃ kurvantu |  
  
[42] madhumaṅgala uvāca-doṣaika-dṛk purobhāgīty evaṃ yac-chābdikair matam tasmāt tvam eva purataḥ sudhībhis tābhir āhitā |  
  
[43] dūty uvāca-asaṅkhyāvatāṃ bhavatāṃ purataḥ katham eka-saṅkhyāvatī pratyuttaraṃ dadyām | bhavāṃs tu tatrānubandha eva | tathāpi sarve śṛṇvantu | tāsām abalātvaṃ khalu virodhi-lakṣaṇayā yataḥ śastra-śarīratvam eva dṛśyate | tad etac ca tan-mukhyām upalakṣya lakṣyatām |  
  
keśāḥ pāśāś cala-nayana-yugaṃ vāṇa-yugmaṃ namad-bhrūś  
cāpaḥ karṇāvari-paridadhatau nāsikā divya-śastrī |  
dantā vajrāṇy apara-tad-aparaṃ tarkyam evaṃ tad etac-  
chastrai rādhā svayam udayati ko vā balīyān ato' nyaḥ ||JGc_1,30.15||  
[44] atra ko vā balīyān ato' nya iti kṛṣṇam eva kaṭākṣeṇa paśyantī prāha sma- [45] evaṃ vivadamānayor anayoḥ kṛṣṇas tu tayā prastutaṃ tasyāḥ saundaryam avadhārya kṣaṇaṃ dhīratāṃ saṃdhārya provāca-dūti jātita eva pratīpadarśiny asi | kiṃ bruve | kintu madīya-dūta-nirmitā rāja-nītir iyaṃ na tu bhītiḥ |  
  
[46] tato bhavatī tāvad atra sthitim anubhavatu | mama dūtas tatra gacchatu | tataḥ saṃcārakāṇām ācāreṇa samācāreṇa sācāre labdha-pracāre yathāyatham ācaritavyam |  
  
[47] punar madhumaṅgalaṃ praty uvāca-bhadraṃ svayam eva tatra gamyatām iti |  
  
[48] dūty uvāca-  
nyāye yuktau pramāṇe ca sthito madhyastha ucyate |  
paraṃ madhye sthito yaḥ syāt sa madhya-sthāvaraḥ smṛtaḥ ||JGc_1,30.16||  
[49] so' yaṃ punaś cheka eva | tataḥ śikṣām api nārhatīti svairam eva gacchatu |  
  
[50] madhumaṅgalas tu viśastā khalv iyaṃ kathaṃ śastaṃ vadatu nāmeti nivedya yathādiśanti mahārāja-mahāśayā iti prasthitavān | prasthāya ca tāsāṃ sthānam āsīdann āśī-rāśibhiḥ prasādam āsādayāmāsa |  
  
[51] sarvāś ca namaskṛtya sa-smitaṃ kṛtyaṃ pṛcchanti sma |  
  
[52] madhumaṅgalas tu bhavatīnām etan-nṛtya-darśanam eva kṛtyam iti procya pratyuvāca-kiṃ ca bhavatīnāṃ dūtī tatra gatā vartate brūte ca | asmākaṃ rājñī sārvabhaumaṃ bhavantaṃ militum icchatīti | tad avadhārya vismayād asmākaṃ rājñā cājñāpitam | sā khalu parānugatā jātāstīti śrūyate | tasmād etan na śraddadhyāma | ataḥ svasya svasā kācid asmāsu kasmaicana vivahanāya dīyatām | tadā tasyāḥ śvovasīyasāya syād iti |  
  
[53] sarvāḥ sa-bhrū-vijṛmbham āhuḥ sma-vācāṭa-tāpāṭavamaya-dhūrtatāyā mūrtir evāyaṃ sphuṭam anyathākāraṃ vadann asmān vañcayitum evānañcitavān asti | sa kadācid evaṃ na kadvadāyate | sā punar asmākaṃ saṃcārikā nemāṃ kucaratām ācaret | kintu baddheti saṃbadhyate |  
  
[54] viśākhovāca-yathākāraṃ tathākāraṃ vā vadatu | so' yaṃ kathaṃkāraṃ yūyam idaṃ vicārayatha | yato viprasyāsya kṛtaṃ khalu viprakṛtam eva bhaṇyate | katham iva prakṛtaṃ syāt |  
  
[55] madhumaṅgala uvāca-ko vātra mama lābhaḥ |  
  
[56] viśākhovāca-aye bhadra vipra labdhamapi tathaivānusandheyam |  
  
[57] tad evaṃ pratyādiṣṭas tu madhumaṅgala uvāca-sarva-klamatha-mathanānāṃ śamatha-damatha-satpatha-prathana-parāṇām atha kathaṃ na bhavaty asmākam evāyaṃ doṣaḥ | yat khalu sandhy-anusandhānam etābhis tu yuddham evānubaddham asti |  
  
[58] atha śrī-rādhikābhidadhāti sma-kiṃ balaḥ saṃvalate bhavadīyaḥ sa rājā | yasmād etāvad garvāyase |  
  
[59] madhumaṅgala uvāca-  
  
uccāṭanaṃ guṇa-gaṇa-prathanād vikṛṣṭir  
vaṃśī-kalād vikalanaṃ vara-rūpa-vṛndāt |  
stambho vilāsa-valayād vaśatā ca vāṇī  
mādhuryataḥ sumukhi yasya balī tataḥ kaḥ ||JGc_1,30.17||  
kiṃ ca-  
drāghiṣṭa-kṣepiṣṭha-preṣṭha-variṣṭha-sthaviṣṭha-baṃhiṣṭhāḥ |  
asman-nṛpateḥ purataḥ sarve garveṇa ricyante ||JGc_1,30.18||  
api ca-  
vṛndiṣṭha-kṣodiṣṭha-jyeṣṭha-gariṣṭha-hrasiṣṭha-sādhiṣṭhāḥ |  
asman-nṛpater agre viparītābhā-parītāḥ syuḥ ||JGc_1,30.19||  
[60] atha śrī-rādhā tu tad-avadhāraṇād antaḥ-prema-bādhāṃ katham api samādhāya lalitā-mukham īkṣitavatī | lalitā tu sa-vipralāpam ālalāpa-  
  
sa veṇur mūka-vadhiro yatrāgād vāvadūkatām |  
tatrāyaṃ kiṃ na vāgmī syād brahma-vaṃśa-samudbhavaḥ ||JGc_1,30.20||  
[61] kintu yathāsmākaṃ dūtī niruddhā tathā tam etam api nirudhya yuddhāya saṃnahyāmaḥ | anantaraṃ tu parama-pracaṇḍāḥ sva-pitṛ-purohita-paugaṇḍāḥ samādiśyantām | te ca strī-veśam evāsya balāt kurvantu | kṛte ca tad-veśe śrī-vrajarāja-purohita-bhāgineyaḥ so' yaṃ na cārbhakas tatra gacchann asmadīya-saṃdeśa-varṇāṃs tat-karṇābhyarṇān karotu | asmākam anyā kanyā na vidyate | kintu siṃhala-dvīpād dīpābhā padminīyam ekā jita-sarvātirekā nītāsti | sā tu svayaṃ rājñā pariṇīyatām |  
  
[62] tatra padminī-prāyeṇa duṣkula-sadmajeti nāvajñātavyā |  
  
viṣād apy amṛtaṃ grāhyam  
amedhyād api kāñcanam |  
nīcād apy uttamāṃ vidyāṃ  
strī-ratnaṃ duṣkulād api ||[GarP 1.110] iti hi smaryate |  
  
[63] madhumaṅgala uvāca-nanu bhavatyaś ca padminyas tarhi tā eva kathaṃ kule nānarhitāḥ |  
  
[64] lalitā sa-roṣam uvāca-  
  
āvṛtā jagati padminī yayā padmayā jitavatī sadāpi tām |  
rādhikādir api padminītayā bhaṇyatāṃ tatir aho mṛgī-dṛśām ||JGc_1,30.21||  
[65] atha śrī-rādhikā hasitvā cillī-cālanayā lasitvā ca sva-pitṛ-purohita-bālakānāṃ pañcāśataṃ tad-veśāyādiśya rāja-purohita-svasrīyeṇa ca tathā saṃdiśya yuddha-kautukāyābhiniviśya tasya strī-veśasya purataḥ sthitiṃ nidiśya cāmūbhiś camūru-cakṣuś-camūbhir abhikrantavatī yuddhābhimukhatayā ca sthitavatī kṛṣṇaṃ ca manasyāhitavatī | tatra ca-  
  
abībhaṣad ayaṃ horīm ababhāṣad iyaṃ tathā |  
adīdipad asau bhāvam asau ca tam adīdipat ||JGc_1,30.22||  
[66] tataś ca rājāyamāna-gokula-yuvarājas taṃ nikāra-prakāraṃ baṭu-mukhataḥ kaṭu-nibhaṃ karṇa-puṭam ānīya tāṃ dūtīṃ sva-pakṣa-rakṣitābhiḥ kābhiścit pragalbhatā-lakṣitābhis tādṛśa-strībhiḥ puruṣa-veśāṃ vidhāya tena baṭunā saṃdideśa | tasyāḥ kanyāyāḥ so' yam evadhanyo vara iti |  
  
[67] saṃdiśya ca tām api madhumaṅgalavat puraḥ praḥīyābhiṣeṇayāmāsa |  
  
[68] tad evaṃ mithaḥ kṛte niyate netroḥ kābhiścid anyābhiḥ kutuka-kṛte taṭasthatayā tatra saṅghaṭamānābhiḥ prakaṭa-haṭhatayā dvayos tat-tad-veśa-viśeṣiṇoḥ kṛta-sandhe paṭāñcala-bandhe jāte cobhayataś ca nānā-hāsa-prabandhe śrī-rādhā-pakṣa-lakṣitābhir mṛgākṣībhir idam ākhyāyi |  
  
[69] varṣīyasānena vareṇāsmat-padminīyaṃ dharṣitā | tasmād yuddhārtham udyamaḥ saṃbadhyatām |  
  
[70] tataḥ saṃbaddheṣu śuṣirādibhiḥ sārdhaṃ yuddha-vādyārtham ānaddheṣu |  
  
narmāṅga-gālir udaka-kṣipa-yantra-yuktir  
daṇḍī-prapātana-nivartana-keli-rītiḥ |  
kāntākṛti-vyati-kṛta-grahaṇaṃ sakhīnāṃ  
sāhāyakaṃ yudhi babhau hari-horikāyāḥ ||JGc_1,30.23||  
[71] cirataś ca kṛṣṇa-keli-kalāvakalana-kevalatayā vikalita-sva-sva-keli-kalaha-pralāpeṣu rāma-śrīdāma-sudāmādi-kalāpeṣu tal-līlā-tṛṣṇak-kṛṣṇa eva sva-preyasībhiḥ saha sahasāhava-nibhaṃ viharati sma |  
  
[72] prathamaṃ tāvad asāv amūś ca parasparaṃ snigdhā vyatiṣajya vyatibiddhā babhūvuḥ, yataḥ-  
  
bhrū-kārmukā netra-bāṇā ye teṣāṃ māra-saṃyati |  
aṅgāstrāṇāṃ hanta kiṃ syād aparāddha-pṛṣatkatā ||JGc_1,30.24||  
[73] atha punar daṇḍādaṇḍidaṇḍanapūrvakaṃ bāhābāhavibahalamevāyaṃ harirāhavamuvāha | tathā hi-  
  
dorāndolanam aṅgulī-parimalaṃ keśa-grahaṃ veśanut  
pāṇyoś cañcalatāṃ tathā para-paraṃ vācyāṃ vicārāt param |  
kurvaṃs tat-para-dāra-sainyam aviśat kṛṣṇas tathā svaṃ yathā  
kutrāgād iti veda na sma janatā sāpy astu nāpi svayam ||JGc_1,30.25||  
[74] tataś ca kramaśaḥ para-parātikrama-pūrvakam apūrvotsāha-vṛtayoḥ sakhībhir āvṛtayor asādhāraṇa-krīḍā-raṇa-javayo rādhā-mādhavayor eva vyatiṣaṅgaḥ prasaṅga-māyātaḥ | tatra ca | yathā-yathaṃ tat-kautukāvakalanataḥ sva-sva-vyāpāraṃ parityajya rajyamāna-citratayā citrāyamāṇā vara-varṇinyaḥ sauvarṇa-varṇākāratayā vṛṇvānā mithas tad varṇayāmāsuḥ |  
  
[76] tatha hi gītam-  
  
paśya paśya sakhi horīyuddham |  
rādhā-mādhava-kṛtam anurahasaṃ suciraṃ bhavad-anuruddham ||dhru||  
daṇḍādaṇḍi-gate parikhaṇḍita-taratamato vyatirodham |  
vyatiṣañjanam iha bhāti taḍid-ghana-ruci-jaya-lasad-udbodham ||  
mastaka-vastra-skhalanārambhāt pihite tan-mukha-yugale |  
bhramara-varāyitam ekenāsminn anyasmin bahu kamale ||  
bhuja-bhujagena harer bahudhāraci hṛdi tasyāḥ phaṇa-līlā |  
cakravāka-yuga-gīrṇir avākali yatra muhuḥ kṛti-śīlā ||  
api punar asminn avakalayata kila niravaniruha-tati-deśam |  
abhinava-kanaka-latā-parivalayita-taruṇa-tamāla-kuleśam ||  
taṃ yuvatī-kula-sāhāyaka-kṛta-bala-rādhā-vaśa-balinam |  
racayati nayati ca nija-viṣaye diśi rabhasarasād api valinam ||  
nītaṃ taṃ nava-pīta-paṭaṃ mṛga-nābhi-jalair abhiṣiktam |  
tanute sutanū-tatir iha vitanu-pramada-madād atiriktam ||  
seyaṃ rādhā svayam iha muralīṃ yad bata harati sa-yatnam |  
na tad adbhutam iva yad aharad asya prathamaṃ hṛn-maṇi-ratnam ||  
atha rāmādiḥ sakhi-janatā taṃ paśyantī viniruddham |  
sandhim adhitsata visṛjantī tāḥ prati dūtaṃ guṇa-śuddham ||  
rāmaḥ sa yadā phālguna-parvaṇi deyaṃ mene dātum |  
pratibhuvam ādāyātha tadā harir ābhir amanyata rātum ||  
jāte sandhāv akhilenāpi ca śaṃsati divye loke |  
nija-nija-kāntā-moha-virohaṇa-gītiḥ sa sa viluloke ||iti|| ||JGc_1,30.26||  
[77] evaṃ sthite parasparaṃ carcarikā-racana-nicāyane vismāyake jāte samāja-dvaye ca mithaḥ kiṃcid dūraṃ yāte kasmād apy akasmān mūḍha-dhīḥ śaṅkhacūḍaḥ samāgataḥ | sa tu vigīta evety alam ati-tad-vistareṇa |  
  
[78] atha samāpanam-  
  
śaṅkhacūḍaṃ nihatavān yan maṇiṃ dattavān api |  
rādhe kāntas tavāyaṃ tat kṛtavāṃs tvat-kṛte dvayam ||JGc_1,30.27||  
iti śrī-śrī-gopāla-campūm anu  
nirvrīḍa-horikā-vikrīḍanaṃ nāma  
triṃśaṃ pūraṇam  
||30||  
  
  
*************************************************************  
  
(31)  
  
  
athaikatriṃśaṃ pūraṇam  
  
nānā-rāga-vicitra-caritra-citram  
  
[1] atha snigdhakaṇṭhaḥ prabhāta-kathāṃ prathayāmāsa-[2] tad evaṃ pratikṣaṇam eva parama-prema-lakṣaṇa-līlāṃ phullad-ullāsataḥ sa gokula-bandhur daśamaṃ saṃvatsaraṃ saṃvalate sma |  
 [3] sa tu nṛśaṃsaḥ kaṃsaḥ kramaśaḥ sarveṣu nirmita-nija-garveṣu tarhi nistarhiteṣu vaira-śuddhiṃ prati pratigata-buddhiḥ sarvataḥ śreṣṭhatayā rakṣitāvariṣṭa-keśināv āhūya saṃrabha-māṇatayā sabhayatayā cābhihitavān | mayāvajñayā nātiyogyā eva tatra viniyogyāḥ kṛtāḥ | sa tu dāraka iti buddhyā | kintu sphuṭam asau sarveṣāṃ dāraka eva jātaḥ | tataḥ kausīdya-khidyamānatayā bhavantāv anuyujyete | kim iha yujyata iti |  
  
[4] tāv ūcatuḥ-deva tad etad eva pratīkṣya sthiratayābhīkṣṇaṃ vartāvahe | sāmprataṃ tu sāmpratam ājñāpyatām | athavā kim ājñāpanayā | vināpi tāṃ viniyuktā eva yukta-sevakatayā vayam ity utthāya sābhyutthāna-praṇāmaṃ prasthitayos tayoḥ kaṃsaḥ śaśaṃsa |  
[5] ariṣṭas tāvat pratiṣṭhatām | iṣṭāpatti-vipattitas tu keśī ca tat-prativeśa-veśī bhavitā | tad etad avadhāya tau ca gṛham āgatya sātatyata eva tad-artham ājagṛhatuḥ |  
  
[6] atha kadācil lohitāyamāne sāyaṃ mārtaṇḍa-raśmi-maṇḍale nāmnāriṣṭaḥ sarva-diviṣa-dariṣṭaḥ sarvatra ca raṃhasā jaṅghanyamānaḥ sarvāṃś cāghnā jeghnīyamānaḥ śrīmantaṃ goṣṭha-dvārāntam ājagāma |  
  
[8] yadā hi citrāyuta-pūrṇa-candrāṃ pūrṇimām anu turṇita-cetāḥ sva-sukha-vardhana-govardhana-vilokana-kāmanayā śrī-rāma-kaniṣṭhaḥ kiṃcid dūraṃ praviṣṭa āsīt | tataś ca-  
 bhū-kampa-kramaṇān mahīdhra-calanaṃ tasyāgater vāri-bhṛd-  
vikṣobhaṃ nadanān niśācara-varaṃ vaikṛtyabhāg-ākṛteḥ | tad-rūpādri-viniścayaṃ kakudi vār-mug-vṛnda-saṅghaṭṭanād unnīya vrajaga-prajā diśi diśi drāk kāndiśīkyaṃ gatāḥ ||JGc_1,31.1||  kiṃcit kiṃcin mūtraṇād āpagānāṃ  
gūtha-tyāgād gaṇḍa-śailāvalīnām | sṛṣṭiṃ kartā paśyatāriṣṭa-nāmā  
devāriṣṭaḥ parvatātmā pratītaḥ ||JGc_1,31.2||  vṛṣa-dambhī sa-saṃrambhaṃ rambhaṇaṃ yad-vyadhād asau | tenāsīd vyakta-sandarbhaḥ svayaṃ go-garbha-pātinā ||JGc_1,31_3||  vapraṃ yadāpaskirate sma śṛṅgā-  
dibhir vikurvāṇatā vṛṣaḥ saḥ | tadākhilaṃ gokulam āśu mṛdbhiḥ  
pracchannam āsīd vana-maṇḍalaṃ ca ||JGc_1,31.4||  yatra tatra khuram ādadhāti  
sa kṣmāpi tatra valate vidīrṇatām | netra-tulya-vilataḥ samucchritaṃ  
vāri rodana-nibhaṃ bibharti ca ||JGc_1,31.5|| [9] tatra lokānāṃ vacanaṃ-  
  
jātu mātu girireṣa samantād- uccalann api tathāvidha-mūrteḥ | kiṃ tu śṛṅga-talagaṃ ravi-yugmaṃ  
hā vyasismayata gokula-lokam ||JGc_1,31.6|| iti |  
 [10] evam udghnatā gavām udghnān nighnatā ca sarvaṃ vastu prastubhyatā cāriṣṭena kṛtād ākruṣṭāt kaṣṭam anuspṛṣṭavantas te goṣṭha-niṣṭhā go-nara-prakṛṣṭāḥ kṛṣṇāya muhur vikṛṣṭavantaḥ |  
 [11] sūrataḥ sa tu dūratas teṣām avagata-vikrośana-leśa-mātraṃ kutrāpy akṛta-yātra iva saṃmukhata evāvatasthe | avasthāya ca mā bhaiṣṭety abhayam uddiṣṭaṃ vidhāya krodhāviṣṭas tam ariṣṭam ājuhāva balīvarda-krodha-vardhana-narda-viśeṣeṇa | tad idaṃ tu taṃ prati samprati sukarārdanas tvam asīti jñāpanāya |  
  
[12] atha covāca, yathā-  
sapālaiḥ paśubhir manda trāsitaiḥ kim asattama | mayi śāstari duṣṭānāṃ tvad-vidhānāṃ durātmanām ||[BhP 10.36.7] iti |  
 punaś ca-  
 piṇḍīśūra vidūraḥ san krūratāṃ tvaṃ kim ṛcchasi | sāmudra-pūra iva māṃ kumbha-jātaṃ prapūrayeti ||JGc_1,31.7||[13] tad idaṃ ca tasya gāṃ-manyasya jighāṃsayā lokānāṃ gotva-bhramāpagamanayā coktavān iti gamyate | kiṃ ca-  
 āsphoṭanaṃ kṛtam anena tadā yad asmād- āsphoṭanaṃ samabhavad danuja-śrutīnām | ko' yaṃ cakāra sa tu yad vṛsabhas tad  
uccaiḥ kopaṃ ca varṣa-śiśuvan nahi jāhasīti ||JGc_1,31.8||  kṛṣṇaḥ sakhyuḥ skandha-deśe sva-bāhuṃ  
nikṣipyāsāv uddhasann eva tasthau | yena krodhaṃ vardhayāmāsa tasya  
preyo-vargāṇāṃ ca sandeha-sargam ||JGc_1,31.9||  vṛṣas tv asau raja iva puccha-mārjanī- paribhramair ghana-gaṇa-lakṣam utkṣipan | kṣitiṃ kṣatām atha khura-vajra-vijvalat- khanitrakair vidadhad agād dhariṃ prati ||JGc_1,31_10||  sa vajrati sma na param āśu vidravaṃ  
prati dviṣat-pratirutatī-vratāṃ prati | na kevalaṃ harir iha hā samāyayau  
sakhāpi yaḥ parikṛta-tad-bhujāṃsakaḥ ||JGc_1,31.11||[14] tādṛśatayā spaṣṭam aviprakṛṣṭe ca tasmin śrīmān kṛṣṇas tu śṛṅga-dvayam evābhijagrāha, yathā-  
 śṛṅge ye pūrvatāṃ nīte jayāya vṛṣa-rakṣasā | sva-sandānāya te sṛṣṭe kṛṣṇa-doṣṇor vaśaṃ gate ||JGc_1,31.12||  
bāhu-pāśa-sita-tīvra-śṛṅgakaḥ  
sa sphuṭaṃ pratimukhaṃ sarann api | pratyag aṣṭādaśa ca kramān balād dity-apatya-ripuṇāpayāpitaḥ ||JGc_1,31.13||  ayam uddhutas tad iha nāsti bhāratā  
na phalaṃ vinodana-kalā-vinodataḥ | iti mādhavaḥ sphuṭam ariṣṭam utkṣipan  
nati-rīḍhayā bata vivṛttim āṭiṭat ||JGc_1,31.14||  vyavartata hari-kṣiptaḥ paraṃ nokṣāsuraḥ kṣitau | hāsāveśa-vaśe kṣiptaḥ svarge' pi svargiṇāṃ gaṇaḥ ||JGc_1,31_15||  papāta pucchaṃ bhuvi śṛṅgayor balāc  
chṛṅge tu pucchasya nipetatur bhuvi | pṛṣṭhāṅghri caivaṃ vṛṣa-rakṣasas tadā  
yuktaṃ tad asmin viparīta-kāriṇi ||JGc_1,31.16||  tajjā lajjāpy utthitā tasya so' pi  
pratyuttasthāv abhyayuṅktāpi bhūyaḥ | kṛṣṇas tv enaṃ pātayan vāma-śṛṅge- ṇotkṛttenāmuṣya vaktraṃ cukuṭṭa ||JGc_1,31.17||[14] śṛṅgotpāṭaṇaṃ ghaṭayaṃs tv idam ācaṣṭa-  
 abhadrasyāpi bhavato bhadrākṛti-vidha-sariṇaḥ | viṣāṇa-muṇḍanād bhadrākṛtir eva praśasyate ||JGc_1,31.18|| athārdra-vasanaṃ yathā parinipīḍayan jīvanaṃ  
vikarṣati janas tathā tam akarod ariṣṭaṃ hariḥ | malāni ca yadākirac chamala-mūtra-raktādikāny  
asyau parama-śuddhatām api jagāma kaivalyataḥ ||JGc_1,31.19|| layaṃ paramam āgatas tad api yat padaṃ nairṛtaṃ  
yayāvayam iti smṛtaṃ munibhir etad uccai ruṣā | prasūnam atha yan mudā vavṛṣur āditeyās tad apy  
amitra-vilayād bhaved ucitam īdṛśāt kiṃ punaḥ ||JGc_1,31.20||  
[15] atra ca śrī-gokula-prāṇābhiprāyam abhiprayadbhis tad eva cānuvadadbhir diviṣadbhir upahasitam-  
 vatsaṃ laghuṃ daityatayāvagacchan  
jaghāna bāle' py aham ukṣa daitya | prauḍhaḥ kathaṃ tvām atibhīṣma-varṣma- praṣṭhaṃ na jānāni na ghātayānīti ||JGc_1,31.21||  
[16] atra gokula-janasya gokula-jīvanasya ca bhāvam āviśann eva śrī-śukadevas tad idaṃ vadati sma-  
 evaṃ kukudminaṃ hatvā  
stūyamānaṃ svajātibhiḥ | viveśa goṣṭhaṃ sabalo  
gopīnāṃ nayanotsavaḥ ||[BhP 10.36.15] iti |  
  
āyāte vrajam acyute ripu-jaya-svasti-praśastīḍite  
sarve' py unmadatāṃ gatā bahu-vidhaṃ saṃvādam unnirmamuḥ | kiṃ tu drāk pitarāv amuṣya vadanaṃ tad vīkṣyamāṇāv amū  
svair bāṣpāmbubhir āplutaṃ mamṛjatur vikruśya mūkāv iva ||JGc_1,31.22|| [17] atha samāpanam-  
 ayaṃ sa stava-bhāk sūnus tava gopa-narādhipa | pūṣitās tridaśā yena mūṣitās tridaśārayaḥ ||JGc_1,31.23||  
[18] atha rātri-kathāyām api snigdhakaṇṭha evābhidadhe-[19] evaṃ horikā-prānta-kānta-krīḍāntarānusāreṇābhira-vīra-sarasijākṣīṇām akṣīṇānaṅgānāṃ vṛtta-kṛṣṇa-saṅgānāṃ bahudhā nivṛttaṃ rātri-vṛttaṃ svayam eva sakhībhir anusandhīyatām |  
  
[20] vāsarāvasaraś cāyaṃ mad-ukti-nidigdha-dig-darśanataḥ parāmarśam ānīyatām | yathā cāha śrī-parāśaraḥ-  
 sa tathā saha gopībhī rarāma madhusūdanaḥ | yathābda-koṭi-pratimaḥ kṣaṇas tena vinābhavat ||[ViP 5.13.57]  
 yathā ca śrī-śukaḥ-  
 gopyaḥ kṛṣṇe vanaṃ yāte tam anudruta-cetasaḥ | kṛṣṇa-līlāḥ pragāyantyo ninyur duḥkhena vāsarān ||[BhP 10.35.1] iti |  
  
[22] tathā hi-yadā khalv aharahaḥ kṣayam āsādya vādya-gīta-nṛtyaṃ vivṛtya sahacara-saṅginībhiḥ śṛṅgiṇībhiḥ saha sa harir vraja-jana-sneha-dhanaḥ sva-veśma praviśati tadā vigata-parimāṇā vimānānucāriṇaḥ sarva eva samam upary-upari-cariṇaḥ saha gaṇena kaṇehatya spaṣṭaṃ draṣṭum icchantas tad-abhāva-labdha-kadanāḥ sadanānta-paryantam āyānti | kṛta-veśma-praveśe tu tasmin vismaya-sthagitatayā sa-lālasatayā ca tatra tatra citrāyamāṇā rātriṃ gamayanti sma |  
  
[23] śaraṇāntarāt punar yāvan niḥsarati sa eṣa śaraṇāgatāyāgatānusaraṇaḥ | tad evaṃ yadā niḥsarati niḥsṛtya ca gopa-gogaṇa-sañcaraṇāya veṇuṃ raṇayati | tadātanaṃ caritaṃ gocaratām aticarad api nija-bhāva-prabhāva-sampadā cakṣuṣīva racitaṃ vidhāya śrīmad-ābhīra-bhīrubhir abhigītam, yathā-  
avadhāraya sakhi tava sakhi-vṛttam | virahi-janānāṃ janayati hṛdayam vidayatayā bata kṛttam |  
[dhruvam idaṃ paraparatrāpi |]  
vāma-bhujākṛta-vāma-kapolakam ullala-cilli-bhāsam | sukumārāṅguli-vilasitam ujjvala-veṇu-mukhaṃ mṛdu-hāsam ||rāga-kalā-kulitākhila-bhūcara-gāna-kalair anuviddham | vyomaga-yāna-janījana-mohanam anugamitākhila-siddham ||JGc_1,31.24|| [24] tataś ca muhur api tāvan mātre tāsāṃ gāna-pātre sati vana-vrajayor madhyam adhyāsya harṣaṃ tarṣaṃ ca dhāsyan vaṃśaṃ śaṃsayati sma | [25] tatra ca tābhir gītaṃ, yathā-  
citraṃ lakṣmī-rekhāsau hṛdi capalā na bhavati capalā | maṇim ambara-maṇim anu tārāvalir api sā rājāti taralā ||yasya sa cāyaṃ veṇu-kalāmṛta-varṣī kalayati gavyām | sa-tṛṇaka-daśanām unnata-karṇāmatrām arthiṣu bhavyām ||JGc_1,31.25||[25] tataścātuccha-piccha-guluccha-puṣpa-guccha-dhātu-cchavibhir malla-paricchadaṃ gacchati sma śrī-gopikānāṃ pracchanna-ramaṇaḥ |  
  
[27] taṃ gatvā ca satvara-prathama-payaḥ-pāyanāya gaṅgā-yamunādi-nāmnā gāḥ su-vikasvara-sarasijaṃ saraḥ prati kramād veṇu-gānataḥ samākārayati tasmin vraja-ramānāthe buddha-nijākāraṇa iva ruddha-pravāha-prasaratayāsthiratām utkalikām apy anusarati | vidūra-cara-sarid-visare ca punar āsāṃ gītaṃ, yathā-  
candraka-dhātu-dala-stavakādika-kṛta-mallottama-veśam | ākārayati sa gāḥ sarid-ālī labhate tatra viśeṣam ||kamita-bhaṅga-bhujā kila tat-pada-raja āśuga-tati-nītam | laghu sukṛtāsmād dṛg iva spṛhayati vidatī svam anabhinītam ||JGc_1,31.26||[28] atha tadā tadāhūti-kṛtām ānanda-vibhūtim ārabhya tac-caritam upalabhya kadācid vraja-dharitrīśitrī-sadasi gatabhiḥ kābhiścana tābhir utkaṇṭhayā suṣṭhu pratuṣṭuṣamāṇābhir api nija-bhāvaṃ pidhāya bhāvāntara-sādhāraṇyaṃ vidhāya tad idaṃ varṇanaṃ tan-nirvarṇanam ivāsīt |  
[29] tatra gānāntaraṃ, yathā-  
 ādi-puruṣa iva vaibhava-śālī | anucara-varṇita-vīrya-samunnatir ayam udayati vanamālī ||dhru||  sa gavākāraṇa-muralī-kalam anu tanute yatra vanaṃ ca | tad-rūpāntaryāmi-sphuraṇaja-bhāvān kalayati pañca ||puṣpa-hasita-madhu-baṣpa-navāṅkura-pulaka-tatīr anuyātam | ejan-namad api śākhā-tatibhir yat kila kalayati śātam ||JGc_1,31.27||[30] tad evam aniṅgānām apīṅgānām iva śaśvad iṅga-vyaṅgaṃ vihitavān |  
  
[31] atha samāsanne vinodenāhnāyavan madhyāhne kvacin mahā-sarasi sarasija-saurabha-sarasena ghana-rasena snāna-līlām abhiniviśya kevala-tilaka-vanamālā-valita-veśa-bhaṅgi-saṅgitā-pūrvakam apūrve tasminn ekānte kusumita-vanānte kānte mahā-śaila-prānte pallava-lasad-urutara-taru-tala-vilasita-śilāyām upaviśya virājannusrāvāra-cāraṃ prati bhūri-dūrī-bhāvam iteṣu mitreṣu nija-saurabha-rabhasa-samudita-madhura-madhu-kara-nikara-gāna-kṛtāvadhānas tad-dhūṅkāra-kāraṇa-svara-sāram anu kutuka-kṛtānusandhānas tad-anusāri-veṇu-cāri-raṇitena suracita-sārasādi-rasādhānaḥ so' yaṃ ramate sma |  
  
[32] tac ca, yathā-  
ramya-tilaka-nava-tulasī-dala-bhava-vana-mālātivikāsī | nija-saurabha-vaśa-madhupa-gītam anugāyati veṇu-vilāsī ||atha sārasa-yuta-haṃsāyuta-tatir alam anugamya parītā | parito nyaviśata tām āviśatī rutim iha yā hari-gītā ||JGc_1,31.28||[33] tataś ca tatas tataḥ samāgate sāgraje samagre sakhi-varge tadānīntana-barhi-prabarha-barhādi-nānā-vanya-nepathya-prathyamāna-śobha-lobhanīya-rūpa-varīyastayā praśasta-srajīyastayā ca vistṛta-śātasya tasya gocāraṇa-caritaṃ pracāraṇīyam |  
  
[34] tathā hi-kvacid api kṣiti-bhṛti vṛkṣa-śūnya-kṣiti-gata-puṇya-tṛṇaṃ dhenuṣu carantīṣu vahnīyamāna-mādhyāhnika-lalāṭaṃ-tapa-tapana-tāpāpanodāya veṇuṃ vāditavān | yatra balāhakās tat-pratimalla-nibha-mallāra-rāga-balād āhṛtās teṣāṃ śītalatā-valanāya babhūvuḥ |  
  
[35] yac ca vādyam udbhavat-puru-guru-garima-giri-droṇīḥ pratidhavan yat tat paramparayā ca sarvam api tatha raṇayat-trilokī-lokam api tat-kautukālokanāyākarṣati sma |  
  
[36] tatha ca sati tat tad anubhūya bhūyaś ca tābhir idaṃ tasyām eva sabhāyāṃ varṇitam-  
 dhṛta-vana-mālya-vataṃsa-lasad-vana-veśa-tatir bala-saṅgī | giri-taṭam anu gocāraṇa-kāraṇa-veṇu-vinodana-raṅgī ||viśvaṃ bhramayati karṣati varṣati mudam api ghana-gaṇa-hārī | sāndra-cchāyām anu śītala-tanur anu sakhi-sukha-saṃcārī ||kusumaṃ varṣan nija-ruci-vitaraṇa-sauhṛdam enam upāste | ambu-dharaḥ sphuṭam upagantā na ca kiṃ tu chatram ivāste ||JGc_1,31.29||[37] tataś ca tatrātighane ghana-cchāye vihāraṃ vicchāyati sma |  
  
[38] tad etac ca vrajarāja-jāyā-samājam anu sādhāraṇa-sampradhāraṇatayā tābhir varṇitam, yathā-  
 sva-sutaṃ kalayata keli-kalā-budham ātmopakrama-veṇum | vidhi-śiva-mohana-vividha-sva-ramaya-rāga-nivartita-dhenum ||JGc_1,31.30|| iti |  
 [39] tad-anantaraṃ ca prāyaśaḥ kāścid vraja-devīr vrajād ahni cāpahnuty vyājaṃ vyajya vā tad-āgamana-vartmani tad-anuvartanāya vartamānās taṃ paśyantīḥ punar apaśyantīr iva dūrāt pariharantīr itthaṃ kāścid dūtikāḥ parihasanti-  
 madāndhe rājate piñchī na sapiñchī puras tava | veṇu-dhvānī jagat-prāṇaḥ sa jagat-prāṇa eṣa neti ||JGc_1,31.31||[40] śrī-kṛṣṇaṃ ca chalena vijñāpayanti, yathā-  
 jyotsnāṃ tanoti lalitāṃ dadhate vicitrāṃ  
śākhāṃ dadhāti nikhilaṃ jayatīti-bhāṅgyā | candrāvalīṃ ca lalitāṃ ca viśākhikāṃ ca  
rādhāṃ ca tāḥ sakhi-sadasy api sūcayanti ||JGc_1,31.32||[41] tatra kāścid deva-pūjā-vvyājena duṣprāpa-puṣpādikam avacinvānā bahala-kalaha-mūlatāṃ prayānti |  
  
[42] kāścit tu navya-bhavya-gavyādikaṃ tad-artham evānayanti tathāpi nātmanā tasminn arpayanti | tata eva kṛtrima-dāna-catvara-deśam apadeśam avarudhya vartma vinirudhya pṛcchantaṃ taṃ prati kraya-vikrayika-rītyānyathā khyāpayanti | divyād api divyam etad vijñāya yajña-patnīr anu kṛta-yatnāsu krayikatām āśrayamāṇāsu yajña-bhuk-pati-vratāsu satyākṛti-kṛtinīvāka-parīpākam ākalayya kṛtsnaṃ vasnaṃ ca saṃkalayya vikretavyam iti |  
  
[43] tatra puṣpāvacaye praṇayinā saha vākovākyam, yathā-  
 kā yūyaṃ vana-devatāḥ kurutha kiṃ puṣpāṇi saṃcinmahe  
kiṃ nirmāsyatha devatārcanam ato yūyaṃ kathaṃ devatāḥ | tac ca krīḍanam eva naḥ sphuṭam abhūd asmābhir īdṛg-vidhair  
aikātmyaṃ va iti prasahya viharan hārī hariḥ pātu vaḥ ||JGc_1,31.33||[44] kadācic ca-  
 kā yūyaṃ vana-devatāḥ kurutha kiṃ puṣpāṇi gṛhṇīmahe  
rājyaṃ nas tridaśair vihāpitam idaṃ devyo vanasyātra kāḥ | asmaj-jātibhir arpitaṃ yadi tadāpy asmākam uccaiḥ sthitiḥ  
syād evaṃ sa-vivādam aṅgaja-raṇaḥ kṛṣṇasya tābhir babhau ||JGc_1,31.34|| [45] kadācic ca kasyāścid dūtyā saha kṛṣṇasya vākovākyam-  
  
iyaṃ kā strī strītvaṃ bhavati katham īṣat-padam idaṃ  
kim asthāne siddhaṃ tava vacanam asthānakam idam | na kākor udbhūtaṃ bhavati tad aho kākūr iha kā  
tad evaṃ dūtī-vāg jayati hariṇākṣyā harim anu ||JGc_1,31.35|| [46] atha gavya-vikraya-vyājataḥ krīḍā-vivādo, yatha-  
 kā yūyaṃ kila gavya-vikrayikikā lakṣmīm atītya sthitiṃ  
prāptānāṃ na tad asti sambhava-padaṃ yuṣmākam āsāṃ kvacit | mūlyaṃ tām atipatya tasya viditaṃ tasmān na tad-dūṣaṇaṃ  
dānaṃ tarhi mamāpi tadvadam idaṃ dattātha ghaṭṭeśituḥ ||JGc_1,31.36|| [47] atha sakhīn prati śrī-kṛṣṇasyādeśaḥ-  
 gṛhṇīdhvaṃ pūrvam āsāṃ phalam atula-balād ghaṭṭa-caryā-vighaṭṭaṃ  
kartrīṇāṃ tasya cāste vitanuta parito rodanaṃ bodhanaṃ ca | budhyeran yady amūr na sphuṭataram aṭavīkārayā dhārayiṣyāmy  
etāḥ kiṃ vā hariṣye svayam atha pihitāḥ samyag anviṣya nīvīḥ ||JGc_1,31.37||[48] tad evam uditvā muditvā ca tat tad ācaritavati tasmin kathaṃcid gṛham āgatya gaty-antareṇa sakhīṣu tat-prakhyāpayantībhir idam api gītam-  
 taṃ śṛṇu sad-vidha-mohana-karaṇam | dhvaja-vajrāṅkuśa-lapa-dārpaṇa-bhūruha-punar-aṅkuraṇam ||dhruvam|| gajagati viharati gāyati nṛtyati vādayate ca sa vaṃśam | asmat-paddhatim āvṛṇute' pi ca nāthati ghaṭṭagam aṃśam ||JGc_1,31.38||[49] tad evaṃ naukayā ramaṇam apy avagamanīyam |  
  
[50] yadā hi kvacid amūś camūru-dṛśas tadīya-saundarya-sārāvalokana-kutuki-dṛśaḥ samūha-vyūham ācarya vihāra-caryayā tam upasadya ca parihāsataḥ parataś caraṇa-caryām ācaranti | tadā caturānana-vimohanaḥ sa ca khalu sahacara-sahasra-visrambha-mahakaraḥ sahacaratayā sarvataḥ parvata-nirjharānekī-bhāvenāvarjya sphuṭam arjyamāna-sukhatayā madhye tāsāṃ vāmatā-yujāṃ mohanāya kūla-mud-rujāṃ durdhyāna-kāraṇāṃ durnivāraṇāṃ sarid-varāṃ pravartayati | pravartya ca puruṣa-dvayadvayasīyam iti vyavasīya-mānatayā tasyāṃ nāvyatayā bhāvyāyāṃ bahula-palāśa-dala-mayīṃ mahā-taraṇiṃ saraṇim anu sakhibhir akhila-maṇiḥ praṇīya karṇa-dhārāyamāṇas tābhir ātara-vitara-vistārādi-kātarābhiḥ praṇaya-maya-nayatayā praṇīta-kalahaṃ bahula-vilāsaṃ  
niculitālaṅkāra-kalanāya kalayati |  
[50] tad api gītaṃ, yathā-  
 saritaṃ nāvaṃ racayati ca drutamasmākaṃ pathi tasyām | ārohayate pārayituṃ naḥ spṛśati miṣādapi yasyām ||JGc_1,31.39|| [50] tābhir evātra ślokitaṃ, yathā-  
  
ārohāya vidhāya saṃstaramilatparyakstavaṃ tadvacaḥ- sāhāyyaṃ viracayya naḥ sakhi nadīmadhyaṃ yadā jagmivān | vṛṇvan durvitaraṃ tadātarapaṇaṃ viṣkabhya naukāṃ na kāṃ cakre vakrakalākalāpakalanāṃ cakrāṅkapāṇiḥ sa tu ||JGc_1,31.40||[53] tad evaṃ sākṣāt-kṛta-manoratha-tatiḥ samabhīpsita-gṛha-gatiḥ sakhibhiś carita-jalpaḥ punaḥ snānādi-racitākalpas tatraiva ca kutracana taṭinī-taṭe kadāpi yamunā-nikaṭe payaḥ-pāyanāya saṃkaṭitāṃ go-ghaṭāṃ ghaṭayan kramaśaś ca gaṇanayā gaṇaśaḥ prakaṭayaṃs tan-manana-caritārthatayā jagau |  
  
[54] tac ca tābhir anupaṭhitaṃ, yathā-  
maṇi-mālā-kṛta-go-gaṇa-gaṇanā-pūraṇam anu sānandam | praṇayitarāṃsaga-bhujam udgāna-hṛta-hariṇīkam amandam ||kṛṣṇaṃ kalayata mohana-mantragam eṇīm eṇī-nayanām | na yadi tadā katham ubhaya-vyaktiṃ vīkṣe tad apṛthag-ayanām ||JGc_1,31.41|| iti |  
[55] tataś cetas tataḥ sakhibhir akhilaiḥ praṇītānītāmanda-makaranda-sundara-kunda-dāmabhir mukundaḥ kṛtālaṅkṛtir yathā nijahāra | śreṇīkṛta-go-samāhṛtir yathā cāsasāra | tathā varṇitam | kintu tad-vilambataḥ kātarya-paryākulāyāḥ śrī-vrajeśvaryāḥ sabhāgatatayā svabhāva-gopanayā | tathā hi-  
 āgatam iva harim aciram | kalayata suhṛdāṃ dayayā yad asau nagam api dadhre suciram ||dhruvam|| kunda-srag-avita-kautuka-veśaṃ go-gopair viharantam | mṛdu-mṛdu-marud-anuvījitam anu lavam akhila-manāṃsi harantam ||sura-vandibhir abhivanditam avahita-tat-kṛta-nartana-vādyam | muni-samudaya-nuti-guṇitaṃ guṇitā-nipuṇaṃ jagad abhivādyam ||atha go-dhana-gaṇam anu samam anugais tad-varṇita-garimāṇam | śrama-kāntibhir api sukha-kāriṇam ita-veṇu-kalā-varimāṇam ||khura-reṇu-pluta-mālya-mano-haram īṣad-ghūrṇita-nayanam | etaṃ paśyata nija-jana-mānadam īpsita-gavyānayanam ||kuṇḍala-lakṣmī-bhṛta-pāṇḍu-dyuti-gaṇḍaṃ gaja-pati-khelam | kṣaṇadā-pativat pramuditam uditaṃ prāgadhi-sandhyā-velam ||JGc_1,31.42|| iti |  
 [56] atha vaiṣṇavaṃ vārāham api purāṇam anusṛtya gaty-antaraṃ pratyāyayiṣyāmaḥ |  
  
[57] evaṃ samayana-samayānavalokataḥ samayākaraṇāya tad-varṇanāvagāha-rocanāsu karṇajāha-vilocanāsu cetasi racita-tadīya-śocanaḥ śrī-kamala-locanaḥ samāgamya yathā-yatham avitatha-ramya-sukha-dhārayā sarvaṃ sukhākurvann api tāsāṃ viraha-dahana-jvālā-viśeṣāvaśeṣa-santapta-bhaṅgurāpāṅga-pātra-sapatra-kṛtas tad apasāraṇāya muralī-kalī-kalayā go-dhanālaya-govardhanācalayor antarāle tā evānanya-gatitayā saṃkalayya nirvṛtiṃ parikalayya ca vasanta-santata-rāsāya yukti-mukti-viṣayāṃ saṃvalayya tāsām āśāsānānām āśāṃ dadamānaḥ sva-vrajataḥ pragarjad-ariṣṭa-kṛtāriṣṭa-kaṣṭataḥ prakaṭam ākruṣṭaṃ śrutavān | śruta-mātre ca tatra nija-nija-vartmanā tābhiḥ saha sahasā vrajam āvavrāja | tad-anantaraṃ tu vṛttaṃ pūrvam  
eva vṛttam asti | tatremāṃ gāthāṃ prathayanti-  
 gatasya rāsa-vikrīḍām āgatasya vṛṣāsuram | devair na dṛṣṭaḥ kṛṣṇasya sambhramaḥ kim uta śramaḥ ||JGc_1,31.43|| [58] yadā khalu riṣṭaḥ so' yam ariṣṭas tadāpi tad-ariṇā hariṇā nijāviṣṭatā nāpakṛṣtā | vīryasya bahu-vikīryamāṇatām avāptāsya paryāpta-viṣayatāṃ so' yam anāsīdan diti-sūnur āsīditi |  
[59] anapakṛṣṭāyāṃ ca tasyāṃ saraṅga-bhūtāgas tat-saṅgamataḥ sāgaska iva pārṣṇi-prahārāl lambhita-vidaratayā vibhāgam āgamitaḥ | ya eva vibhāgas tīrthatāṃ samarthayan nikhila-puruṣārthaṃ pratyavyarthatām āsasāda |  
  
[60] yatra ca śrī-harir iyaṃ svayam akhilaiḥ sakhibhir majjan sajjanānām ācāraṃ pracārayāmāsa | pātālān mahā-tīrtham idaṃ samutthitam itītthaṃ vyajya nimajjya samunmajjya bahu visarjya ca sarva-vraja-janatayā janita-śarmā gīti-ripu-vijaya-karmā vrajam evāvavrāja |  
 [61] āvrajya ca śrī-vraja-rājādīn praṇaya-vinayābhyāṃ susabhājya viśramaṇa-vyājataḥ śayyā-gṛham āsajya saṅketita-veṇu-saṃkvaṇitena paramānurāga-sāgaraḥ sarvataḥ śreyasīr amūḥ preyasīḥ pūrva-kṛta-vraja-vraja-bāhya-vibhāga-mayyāṃ mahyāṃ saṃkalayya kenāpy avayajyatayā punar api rāsāyāsāditavān | tatra ca-  
 rādhayāsvāditā yāsīn mādhurī mādhavādhare | saivānubhūtā muralī-kalī-khuralikām anu ||JGc_1,31.44||tatraiva ca-  
abhisāre calacelā vraja-tanvīnāṃ tatī ruruce | api kiṃ vijaya-patākā dadhire' naṅgasya saṅgatiḥ ||JGc_1,31.45||  
[62] yatra ca pathi prathama-labdha-nirgamayā parama-ramayā nikhila-kalitārādhayā rādhayā samam ekāntataḥ kāntasya narma mahadeva śarma pupoṣa |  
  
[63] yadā hi cintā-santāpa-tānta-svāntā sā kāntā tādṛśa-vipattim uttīrṇaṃ taṃ kāntaṃ rahaḥ saṃhitavatī tadā lajjā-maryādām apy asajjantī pariṣvajya vyajyamāna-stambha-mukha-sāttvika-sambhavā ciraṃ vicāra-rahitatām ācarati sma |  
  
[64] sa ca tathaiva tām anucarati sma |  
 [65] tataś ca sakhībhiḥ kathaṃcana sāntvitayoḥ kāntayoḥ kāntas tu sva-nirmitaṃ tat-kuṇḍaṃ tāsāṃ dṛṣṭi-kirmīritaṃ nirmimāṇaḥ sanarma kāntāṃ vyājahāra |  
 [66] paśya paśya mama kamalākaro' yaṃ sāgara iva girirājam āsajya kamalodbhavaṃ bhāvayitā | sudhākara ivaika-deśa-sthityāpi nija-rucibhiḥ kumuda-vanaṃ vikāsayitā | dambholi-pāṇir iva sa-dambholitayā vilāsī | ambhoja-janir iva bhuvana-visarjanena prabhāsī | tripura-jiṣṇur iva saha-sāgara-māna-śamanaḥ | śrīmān viṣṇur iva paramahaṃsa-cakrāśrayatā-kamanaḥ | śrī-rāma iva rohiṇī-sukha-saṃcārī | kiṃ bahunā, śrī-rāmānuja iva ca śiṣṭa-kaṣṭa-prada-pāpāriṣṭa-hārī | tad etan mayā khalu kṛta-sukṛta-prasaraṃ sara idam aciraṃ viracayya caritārthatā labdhā | bhavatyā tu nedṛśa-naipuṇyaṃ puṇyaṃ kṛtam iti guṇy-anuguṇatā katham āpsyate ?  
 [67] atha tasyāḥ savayasas tv idaṃ parihasanti sma-[68] na vayaṃ vṛṣaghnatā-nighnatayā vighnam āptāḥ | yena prāyaścittata iva lokasya prāyaścittam ārādhayāmaḥ |  
[69] kṛṣṇaḥ sahāsam āha sma-na khalv asau vṛṣaḥ | kiṃ tu vṛṣa-virodhī vṛṣatā-miṣavān asuraḥ | tasmāt tat-pakṣapātitayā bhavatīnām eva vṛṣaghnatā paryavasyatīti bhavatīnām eva niṣkṛtiḥ kṛtir viṣayatām arhati |  
  
[70] tatra ca prajākṛtaṃ rājanīti rājanīti-nyāyena bhavadīya-rājāyamānāyām asyām eva sā jāyamānā syād ity asāv eva tatra pradhānatayāvadhīyate |  
 [71] sakhya ūcuḥ-bhavatu, tathāpi yathā-katham api bhavat-prasaṅgata eva saṅgataḥ khalv ayaṃ doṣa iti tan-moṣa-kṛte bhavat-kṛtam evānukartavyam |  
  
[72] yā khalu bhavan-maṅgalataḥ sarasī-bhūtāyāḥ savayasaḥ sarasī bhavitā sā punar amara-taraṅginīva kṛṣṇāṅga-rāga-vilāsinī | amṛta-nidhi-priyāvalir iva bahula-tārāṅgatā-bhāsinī | sūtrāma-gṛha-netrīvopendra-deva-ratāmodātirekiṇī | sāvitrī-mukha-vicitra-śrutir iva nālīkinī | umā-mūrtir iva giri-rājād udbhava-dhātrī | māmūrtir iva hari-hṛdi vilāsa-pātrī | rāma-śaktir iva gāmbhīryataḥ pralambamāna-mada-majjanī | kiṃ bahunā, rādheva rādhāntika-pūrṇa-vidhor vaśatā-sajjanīti |  
  
[73] atha sa-tṛṣṇaḥ śrī-kṛṣṇas tu rādhā-cibukaṃ kareṇādareṇa darāpy unnamya smita-ramyam idam āha sma-  
 tad-vaktraṃ yadi ko vidhuḥ smita-kalā sā cet prabhā niṣprabhās  
te dambhā yadi bhāni dhig yadi ca te netre cakorair alam | itthaṃ sarvajanād asau saha-gaṇaṃ svaṃ praty avajñā-vacas  
tvat-prāśastya-mayaṃ niśamya hṛdaye rādhe muhur mlāyati ||JGc_1,31.46||[74] atha purataś calitvā kramataḥ sarva-pathīnābhiḥ sarvādhvanīnābhiḥ sarvāṅgīna-kamprābhiḥ sarvābhir militvā vidhu-vidhūta-tamasi yaminyāṃ sa-parvataḥ parvata-rājam anu ṛtu-rāja-virājamāna-kānana-gataṃ sarvato' py adhika-vilāsa-vitataṃ rāsam ullāsayāmāsa |  
  
[75] tatra devīnāṃ vāṇī-  
 iyaṃ vidyud idaṃ śakra-dhanuḥ so' yaṃ navāmbudaḥ |  
śaśvad-ghana-rasaṃ vaṣan-namūḥ karṣati cātakīḥ ||JGc_1,31.47||  
  
[76] tatra vayaḥ-saubhāgyaṃ, yathā-  
kāntiḥ kānti-samūha-jāta-ghana-jillāvaṇyam īdṛg-ghana-  
prodyan-mauktika-jetṛ-rūpa-varimā viśvādi-kṛn-mohanaḥ |  
evaṃ ced ajitasya sārvadikatā kaiśorake vā tadā  
pūrṇe kaḥ kavitām iyān nava-navās tatrāpi yatra śriyaḥ ||JGc_1,31.48||  
  
[77] yathā ca pura-strī-janoditam anumoditaṃ śrī-bādarāyaṇinā-  
 gopyas tapaḥ kim acaran yad amuṣya rūpaṃ  
lāvaṇya-sāram asamordhvam ananya-siddham |  
dṛgbhiḥ pibanty anusavābhinavaṃ durāpam  
ekānta-dhāma yaśasaḥ śriya aiśvarasya ||[BhP 10.44.14] iti |  
  
kāntīnāṃ mathanād bhavantu jaladāḥ kecit kadācit kvacit  
te' py uccair vilasanti tarhi taḍitaḥ kriḍanti cet tādṛśāḥ |  
itthaṃ kṛṣṇa-ghane taḍit-tulanayā tā varṇayan śrī-śukas  
tāsām avyabhicāri-śobhayitṛtāṃ vyānañja paśya sphuṭam ||JGc_1,31.49||  
  
[78] tathā ca tena tad-varṇanam-  
pāda-nyāsair bhuja-vidhutibhiḥ sasmitair bhrū-vilāsair  
bhajyan madhyaiś cala-kuca-paṭaiḥ kuṇḍalair gaṇḍalolaiḥ |  
svidyan-mukhyaḥ kavara-rasanā-granthayaḥ kṛṣṇa-vadhvo  
gāyantyas taṃ taḍita iva tā megha-cakre virejuḥ ||[BhP 10.33.7] iti |  
 [79] tatra ca samprati, yathā-      
  
||JGc_1,31.50|| MISSING!  
  
pratikṣaṇam amī guṇā hari-ramāsu vṛddhiṃ gatā  
dinaṃ dinam iti bruve kim iha sarvadaivaṃ sthite |  
nave vayasi kiṃtarām iha ca tatra vā kiṃtamām  
ariṣṭa-śamanānta-niśy ajani yatra sā carcarī ||JGc_1,31.51||  
  
[80] rāsotsavo' yam api, yathā-  
yadā pūrvaṃ vṛttaḥ śaradam anu rāsaḥ kila tadā  
babhūvādyārambhad divijam api vādyādi-sacivam | yadānye tat-paścād vyaraciṣata te tarhy akhilajin- mahā-saṅgītārhaṃ vyaraci hari-rādhādibhir adaḥ ||51||  
  
upary-uḍa-gaṇaḥ kṣitau surabhi-citra-puṣpāvalis tathā tad anu candrikā vividha-ratna-lakṣmīr iha |  
sa tatra śaśa-lāñchanī vimala-vaktra-saṅghā itas tad evam ubhayoḥ sthitir gagana-rāsa-raṅga-śriyoḥ ||JGc_1,31.52||  
  
divyāḥ kānana-vīthayaḥ kṣiti-dhanaṃ govardhana-kṣauṇi-bhṛn nānā-ratna-vilāsi-rāsa-valayaṃ śubhrāṃśu-śubhrā niśā |  
lakṣmī-vandita-lakṣma-yoṣid-upamā-cārūpamā-puṃ-lasal- lāsyaṃ rādhikayādhikaṃ nikhilakaṃ tat kena kiṃ varṇyatām ||JGc_1,31_53||  
  
yataḥ-  
jyotsnī sa didyute seva sa raṅgaḥ sva-tulādhṛtaḥ |  
sudṛśo' mūr amūdṛśyaḥ kṛṣṇaḥ svopama eva saḥ ||JGc_1,31.54||  
saundaryam iva sād-guṇyaṃ sarvordhvaṃ yatra dīvyati |  
sādguṇyam iva saundaryaṃ rādhikā sākhilādhikā ||JGc_1,31.55||  
  
[81] sa eṣa eva mahā-rāsa-rasaḥ kiṃcid āgama-kṛtā cāvagamitaḥ |  
vasanta-kusumāmoda-surabhī-kṛta-diṅ-mukhe |  
govardhana-girau ramye sthitaṃ rāsa-rasotsukam ||JGc_1,31.56|| iti |  
  
[82] atha tad-vasanta-rāsa-vilāsa-rajanyāḥ prātar eva sakhībhir agaṇyābhiḥ kṛtārādhayā tadīya-sāhāyaka-saṃbādhayā śrī-rādhayā sva-kara-kamala-kalite lalite sarva-sukhaṃ valayitum ullale tasmin pallale tayoḥ kāntayor alam eva sukha-parimalaḥ samullalāsa | tathā hi-  
kadācit kuṇḍasyāmbhasi viharate karhy api bahiḥ  
kadāpy antaḥ-kuñje kvacana-samaye rāsa-valaye |  
samaṃ rādhā-devyā harir akhila-sakhyāli-sukhadaḥ  
purā tat tan nityaṃ smarayati mano naḥ svam abhitaḥ ||JGc_1,31.57||  
[83] kiṃ bahunā ? tatreyam api purāṇānāṃ gāthā-  
 yathā rādhā priyā viṣṇos tasyāḥ kuṇḍaṃ priyaṃ tathā |  
sarva-gopīṣu saivaikā viṣṇor atyanta-vallabhā ||iti |  
  
[84] punaḥ smṛtim abhinīya samāpanaṃ padyaṃ nijagāda-  
  
anyo' nyaṃ milana-spṛhā-milanam apy asyāhatir dānavād yasmāt tad-dhitarātta-narma-milanaṃ kuṇḍa-dvayasya kriyā |  
sarvāsām adhi madhyam ujjvalatayā rāsāntarāla-sthitiḥ śrī-rādhā-jitayor mano mama manāg adyāpi naivojjhati ||JGc_1,31.58||[85] iti vaivaśya-pāravaśyam āsīdan sīdann iva mūrccham ṛcchan snigdhakaṇṭhaḥ sarvān eva ca tat-tad-bhava-bhavanān bhāvayāmāsa |  
  
[86] tac ca yuktaṃ, yathā-  
atipūrvaṃ yad apūrvaṃ nija-matir  
durlabham atīva hṛdyaṃ ca | vṛttaṃ tat pratinavatāṃ prayāti  
bhūyo' nubhūyamānaṃ ca ||JGc_1,31.59||[87] tad etad varṇayitvā snigdhakaṇṭhaḥ samāpanam āha sma-  
 rādhe tvad-vallabhaḥ satyaṃ sarvair api sudurlabhaḥ | sulabho' py adhunā yo' yaṃ bhavatyā manyate' nyathā ||JGc_1,31.60||[88] atha kathaṃcid api jāta-sāntvane tan-manasāṃ tv aneka-vikāre pāre manoratha-patham akhila-śobhā-śubha-pathya-nepathya-sāratanya-māna-dānatas tau sūta-kumārāv ārādhayāmāsur āśu rādhā-ramaṇa-prabhṛtayaḥ kṛta-sādhāraṇātikrama-prakṛtayaḥ sadaḥ-sadaḥ-sadayatayā śubhāśīrbhir abhyudayam āsādayāmāsuś ca | tataś ca pūrva-pūrvavad eva sarve svadhāma samāsannāḥ svapnataś ca tat-tad-anubhavantaś carita-jāgarā iva vāsarādim āsāditavantaḥ |  
  
iti śrī-śrī-gopāla-campūm anu  
nānā-rāga-vicitra-caritra-citram  
ekaviṃśaṃ pūraṇam  
||31||  
  
  
  
*************************************************************  
  
(32)  
  
atha dvātriṃśaṃ pūraṇam  
 keśi-dhvaṃsana-śaṃsanaṃ  
 [1] atha punaḥ prātaḥ-kathāṃ yathāvat prathayiṣyāmaḥ, yathā-  
  
[2] madhukaṇṭhaḥ prathamataḥ kaṇṭha-ravam akṛtvā manasi nirṇiktam idaṃ viviktavān-  
  
[3] etad-anantaraṃ yadyapi ye khalv asmāsu bālyād eva stuhi-kṛṣṇatāṃ gatās teṣāṃ bhagaval-līlā-sukha-varṣi-devarṣi-vara-caraṇānāṃ kaṃsaṃ prati śaṃsanaṃ śaṃsanīyatām āsannam |  
  
[4] tathāpi bhagaval-līlādhikṛtim anuvartamānānāṃ sarvadopākurvāṇānāṃ na tūdākurvāṇānāṃ teṣāṃ tatraucitīm apy anaucitīṃ citī-kurvanty avipaścita iti tathaivaiṣāṃ parama-vipaścitām api vraja-vāsināṃ viniścita-nija-prema-jātīya-lasad-advitīya-sukha-prakarṣāṇāṃ nātiharṣāya syād iti cānirṇeya-vaktra-nāmnā tad-āmnātavyam iti |   [5] atha sāpalāpaṃ spaṣṭam abhyācaṣṭa-  
 [6] śrī-hariṇāriṣṭe vidviṣṭe kliṣṭena ca kaṃsena varṣaṃ yāvan na kaścit prasthāpitaḥ |  keśī ca gacchan punaḥ sva-veśma praveśitaḥ | vṛthā vairaṃ mā kṛthā iti |   [7] atha mukhya-māgha-kṛṣṇaikādaśyāṃ kaścid diviṣṭhaḥ sārvadika-jñāna-mahiṣṭhas taṃ prati pratikūla eva sann anukūla iva śrī-vasudevasya rahasyaṃ vṛttam anuvṛttaṃ cakāra yena khalu rāma-kṛṣṇāv api vasudeva-sutatayodāya-sātām |   [8] tataś ca tat-kṛta-pratirodhād dhantum aśakyatayā vasudeva-devakyau punar maṅkṣu loha-śṛṅkhalayā kārāgāre kruddhena satā satāṃ viruddhena tena niruddhe |  
[9] nirudhya cārva-matinārva-dānavaḥ samāhūya bhūyaś ca niyuktaḥ | niyukta-mātraś cāyaṃ vrajāya kṛta-yātraḥ prātar eva tatrāyātaḥ | vrajaś cāriṣṭa-vadhād adhastān nandiśvara-girim ārabhya para-parastāt kṛta-vāsa iti dūrata eva taṃ labdhavān |   [10] yatra ca sa prakharatara-khara-khura-ghṛṣṭi-cchinna-kṣoṇi-pṛṣṭhatayā goṣṭham āgacchan saṭāghaṭāmudasya nabhasy abhibhramayan bhreṣa-vaśād adabhra-bhayādabhra-pracchannatayā tat-tad-vṛtta-māṣa-cchatāṃ vimāna-paricchadānāṃ vimānān ucchādayāmāsa pūrva-pūrvamānān iva | yata eva nirjarāś ca te sphūrjad-ūrjasvalatā-varjanataḥ sa-jarā iva jātāḥ |   [11] tataś ca jaṅghālagatilaṅghitāṅghripaḥ sa punarakharvagarvataḥ sarvameva dhunvannarvadānavaḥ siṃhasaṃhatiriva ghargharitanirghoṣamātatāna  
|  
[12] ātate ca nirghoṣe samyag-argalita-mahārgalāvarga-durghaṭṭa-vikaṭa-kaṇṭaka-kavāṭa-durghaṭa-nirgama-maty-udagra-durgāyamāṇa-gariṣṭha-goṣṭha-viśaṅkaṭa-kuṭha-śākhāvṛti-saṅghaṃ saṅghaśaḥ samullaṅghitavatyaḥ sāsnāvatyaḥ pluta-gatyā sodbhramaṃ sapady aṭavīṃ praty eva ca drutaṃ paridrutavatyaḥ |   [13] tad agaṇayann eva goṣṭhasyopaśalyaṃ praviṣṭaḥ paritaś ca ghoṭamānaḥ sa deva-dviḍ-ghoṭakas tu tamariṣṭa-moṭakam eva dhorita-rīti-gaty-anviṣṭavān |   [14] atha gavāṃ dravācchokāviṣṭāḥ praṣṭhagoṣṭhapativiśiṣṭāḥ sarva eva gomino lokā nijānyokāṃsi jhagiti samujjhantastadabhimukhameva paramunmukhatayā cakrumuḥ |  
  
[15] yān samagrān apy atikramya samyag-rabhasam agrata eva gacchaṃs chātāsacchāta-karmā rāmāvara-janmā rāmam apy atikramyābhyamitrīyatayā citrīyate sma |   [16] tataḥ samagra-vyagratāṃ gatā vraja-janāgraṇyas tam abhikramamāṇaṃ pratyācakṣāṇās tad etad ācakṣata |  
ayaṃ vājī vajrat-tanuruha-tatir vajri-vijayī  
nija-dhvāna-sphūrjād-vijita-divija-projjhita-pathaḥ |  bhavāṃś chāyā-prāya-prabhava-nava-tāpiñcha-tulitas  
tatas tvaṃ mā yāsīḥ sapadi puratas tasya purataḥ ||JGc_1,32.1||[17] tad evam atyāhite pratyāsanne mātara-putrayor apīdaṃ vivadanam āsīt-  
 putra kva gacchasi hayaṃ kalayāmi mātaḥ  
proddāma-durvyavasitaḥ khalu hanta so' yam |  kiṃ naḥ kariṣyati sa vā vigata-svasādī  
tvaṃ yāhi geham aham asmi vicetanaḥ kim ||JGc_1,32.2|| [18] tataś ca kṣobhāt prodbhāvita-dhārṣṭyā goṣṭhādhīśam api sedaṃ nirdiṣṭavatī-  
 mayā bālyān naiva tvayi gṛha-patāv uddhura-vacaḥ  
prayuktaṃ kiṃ tv adya prakaṭayitum iṣṭaṃ niśāmaya |  kathaṃ na tvaṃ sarvaiḥ saha sapadi gṛhṇāsi pṛthukaṃ  
kathaṃ vā nānye' pi pratihayam ayanti vraja-pate ||JGc_1,32.3||[19] anādita eva ditīkṛta-diti-tanujaḥ śrī-rāmānunajas tu tad evaṃ varṇyamānam avakarṇya vihasya mātaraṃ viśvāsya viśva-viśvāsāspada-sukhadas taṃ sāsūkṣaṇaṃ kṣaṇaṃ nirīkṣya svam upahvaram ānetum āhvayata |   [20] sa ca pūtanāriṇāhūtas tat-tejasāpy antaḥ paribhūtaḥ śūraṃ-manyatayā tasminn adhūtaḥ prathamatas tāvan nija-parākrama-kramaṇāya kramaśaḥ pratyag-gaty-anukrama-mantharatayā vikramamāṇas taṃ prati samprati yamunāṃ yāvad avakāśa-kṣoṇīṃ viśrāṇitavān | dūratas tu nijābhidravasya tejasvitā bhaved iti kṣoṇīṃ viśrāṇya ca kṛṣṇaṃ nidhāryatayā nirdhārya devāry-arvā garvād dharyakṣa-lakṣasyeva garjitam arjann ari-pakṣaṃ tarjati sma |   [21] tataś ca sarvaṃ  
yugapad aririṣatīva cikariṣatīva jigariṣatīva ca tasmiṃs tad-asahamānaḥ sahasā siṃha-nādaṃ bṛṃhayan siṃha-saṃhananaḥ sa ca kṛṣṇas taṃ dhṛṣṇajam abhisāgraham abhigraham eva jagrāha | samagra eva vrajaś ca vyagratayā tad-anugatim iti sthite sa tu tat paśyann utteritākhyayā gatyā tam eva roṣāda-mandam abhyavacaskanda, yatra-  
 vyoma so' yam atiyan nirāplavat  
tat pibanniva mukhaṃ vyadīdarat |  evam aṅghri-yugalena yad vyahaṃs  
tac ca tat-pratigataṃ harir vyadhāt ||JGc_1,32.4|| tataś ca-  
drāg-ucchalac-caraṇa-puccham atuccham etam  
ucchūna-roma-tati-gucchavad unnamayya |  cikṣepa cāpaśataka-kṣiti-lakṣitāgre  
ḍiṇḍīra-piṇḍam iva vāridhi-bhaṅga-saṅghaḥ ||JGc_1,32.5||  sa labdha-saṃjñaḥ punar utthitas tadā  
vyādāya vaktraṃ tarasāpatad dharim |  so' py asya vaktre bhujam uttaraṃ hasan  
prādān mahā-dardūrakasya nāgavat ||JGc_1,32.6||  divyāhivat kṛṣṇa-bhujaś ca tad-galā-  
vaṭe sphuṭaṃ vīra-rasād avardhata |  mahā-viṣa-jvāla-hatā ivāpi tad-  
radās tadā petur amuṣya tejasā ||JGc_1,32.7||  dantā nipetuḥ samaindriyāṇy apy  
uddhūtim āpur vapur āpa kampam |  jarātra tat kālam uditya mṛtyuṃ  
pratīkṣamāṇā kila vartate sma ||JGc_1,32.8||  yadāsya kaṇṭhaṃ rurudhe sa tad-bhujas  
tadākhilāṅgāni vidīrṇataṃ yayuḥ |  tasyaiva śokād iva tāni yat paraṃ  
tadāśrayāṇy eva bhavanti sarvaśaḥ ||JGc_1,32.9||  viśantaṃ keśinaḥ kaṇṭhaṃ kṛṣṇa-dor-daṇḍam eva kim |  jagat-prāṇāśanaṃ matvā tasya prāṇā vidudruvuḥ ||JGc_1,32_10|| ekaṃ dvāraṃ ruddham etad galākhyaṃ  
man-niṣkrāntau tāni bhūyāṃsi kuryām |  itthaṃ kiṃ tat-prāṇa-vargaḥ samantāc  
chidrāṇy ācaryātha tasmāt pratasthe ||JGc_1,32.11|| tasya prāṇe nirgate deha-gehāt  
kārṣṇo bāhur nirgataḥ prāghuṇābhaḥ |  gehaṃ tac ca svāminaṃ taṃ vinābhūt  
khaṇḍaṃ khaṇḍaṃ diṣṭataḥ kiṃ ca naṣṭam ||JGc_1,32.12||keśikaṇṭhā-vaṭāt tena nirakoṣi yadā bhujaḥ |  tadā svabhāvam evāptaḥ saṃhāre divya-bāṇavat ||JGc_1,32.13||  
ante muktaṃ tena gūtham ity uktaṃ yuktam iṣyate |  tādṛśāṃ mukti-kṛt-kṛṣṇa-kṛpā yā sātiyuktikā ||JGc_1,32.14||  dvidhākṛtaṃ keśi-dehaṃ varṇayanti dvidhākṛtam |  jarāsandha-nibhaṃ kecit kecit karkaṭikā-nibham ||JGc_1,32_15||[22] tad evam aśva-daiteye vapuṣā labdha-dvaite svarūpeṇa tu labdhādvaite pramanasāṃ vikīrṇa-sumanasāṃ sumanasāṃ kṛṣṇābhiprāyam abhiprayatām uktir yathā-  
 āsyaṃ vyādāḥ sapadi nikhilaṃ mad-vapus tvaṃ  
garītuṃ tatrāhaṃ tat parikalayituṃ tad-gale bāhum ādhām |  tenaivāsīr yadi vigalita-prāṇakas tarhi tāvad  
garvinn arvann ahaha sahasā sāhasaṃ kiṃ nv akārṣīḥ ||JGc_1,32.16|| iti |  
  
atha vrajaḥ kala-kala-śabdam abdavat  
sṛjan muhur harim acalaṃ mudāvṛṇot |  sa vṛṣṭivat pramadajam asram asravaj  
jhara-prabhaṃ sa ca tad asūta bhūtale ||JGc_1,32.17|| [23] atha sarve sa-tṛṣṇā madhyam adhyāsita-kṛṣṇāḥ prematāratamya-ramyatayā yathāsvam antar-antar-labdhāntarās tad-anta-vyantaritatve' pi tad-anantaraṃ-manyās te dhanyās tad-aparam apy āliṅganatas tam eva manvānā vikāra-vṛndam avindata |  
 [23] tataś ca kṣaṇa-katipayāt pratigata-bahir-matitayā saha-kṛṣṇāḥ kṛṣṇāghaṭṭam aṭitvā sasnuḥ | yat khalv adyāpi keśi-tīrthatayā tīrtha-varyāḥ paryavayanti | yasya ca bhāsvat-putryāḥ pratiloma-gatiṃ prati kiṃcin nikaṭata eva kuṭha-kūṭa-ghaṭita-taṭa-ghaṭṭāntaram adhiṣṭhāya tat-pariśrama-śamanāya viśaśramuḥ | dvitīya-ghaṭṭaś cāyaṃ cenaghaṭṭa iti vṛddhaiś cīra-ghaṭṭa iti cādhunikair udghaṭyate | ceneti viśrama-sukhasya hi māthura-bhāṣā |   [25] atha viśramya ca kaṃsa-bhraṃśana-śaṃsanam idaṃ keśi-dhvaṃsanam iti ramya-sukhaṃ samyag avagamya dvi-guṇa-phullam ullasantas taṃ tanyamāna-kīrti-nartita-mukhair vandi-mukhair vanditam antar-vindamānaṃ śrī-govindam āvṛṇvantaḥ śrīmantaṃ vraja-devam anu vrajantas te vraja-janāḥ  
prathamaṃ go-vrajam ayojayan |  
hī-hī-jāte go-duhāṃ tatra jāte  
kārṣṇaṃ tat tu prasphuṭaṃ paryacāyi |  āsārāṇāṃ nardite yadvad uccair  
ambhodasya snigdha-gambhīra-śabdaḥ ||JGc_1,32.18|| [26] atha śakraṃ jitavantas te vraja-yuvarājādi-gomantaḥ pratisvaṃ go-vṛndam anvitavantaḥ paraṃ vraja-rājādaya eva vrajam āvrajitavantaḥ |  
  
[27] kaṃsas tu keśi-dhvaṃsanam api śṛṇvan vyagra-manā vigra iva gṛhān na niḥsasāra |   [28] atha samāpanam |  
so' yaṃ tava vrajādhīśa sutaḥ sūtamanorathaḥ |  
keśinaṃ cātra yaścakre yamasya prativeśinam ||  
iti śrī-śrī-gopāla-campūm anu keśi-dhvaṃsana-śaṃsanaṃ nāma  dvātriṃśaṃ pūraṇam  ||32||  
  
*************************************************************  
  
(33)  
  
  
atha trayastriṃśaṃ pūraṇam  
  
sarva-manoratha-pūraṇaṃ  
  
[1] atha niśīthinī-kathāyāṃ kuṇṭhaḥ samutkaṇṭhaś ca madhukaṇṭhaḥ sa-gadgadaṃ jagāda-[2] tad evaṃ rāmānujasya ramaṇinām apy amūṣāṃ dinaṃ dinam apy anuparamaṇaṃ ramaṇam atīva jīvana-samatām avāpa | [3] yatra samutkaṇṭhaāpy akuṇṭhā jātā | yataḥ-  
  
yadapi paraspara-milanaṃ hari-gopīnāṃ cirān na vicchinnam |  
tadapi na tṛṣṇā śāntā svāpnika-pāne yathā pipāsūnām ||JGc_1,33.1||  
[4] tatra tu ramaṇaṃ, yathā-  
  
anyo' nyaṃ rahasi prayāti milati śliṣyaty alaṃ cumbati  
krīḍaty ullasati bravīti nidiśaty udbhūṣayaty anvaham |  
gopī-kṛṣṇa-yugaṃ muhur bahuvidhaṃ kintu svayaṃ nohate  
śaśvat kiṃ nu karomi kiṃ nv akaravaṃ kurvīya kiṃ vety api ||JGc_1,33.2||  
[5] utkaṇṭhāyāṃ tu tad eva padyaṃ bahu-vidham ity anantaram evaṃ paṭhanīyam-  
  
gopī-kṛṣṇa-yugaṃ muhur bahu-vidhaṃ kintv etad evohate  
tac caitanb na hi jāgarastham api tu svapnādi-citta-bhramaḥ ||2b||  
  
[6] kiṃ bahunā tad-anubhave ca tāsāṃ bhāvaneyam-  
  
utpattir akṣṇor abhito na sat-phalā  
yābhyāṃ na tasyadbhuta-rūpam īkṣitam |  
hā karṇayor apy alam arthadā na sā  
yābhyāṃ śrutaṃ naiva hareḥ subhāṣitam ||JGc_1,33.3||  
hā cakṣur-ādīni hareḥ samāgame  
yady āgamiṣyan śravaṇādi karma ca |  
tad āvrajiṣyan viṣayīṇi nāpy amūny  
aṣūyayā dhig vyatidūyamānatām ||JGc_1,33.4|| iti |  
  
[7] kadācic ca-  
  
sāṅgāliṅgana-laṅgime' ṅga-valayā-saṅge' pi śārṅgī tadā  
gopīnāṃ sphurati sma dūra-gatayā premāpagā-pūrataḥ |  
yasmād utkalikā-kalāpa-valanā-vṛttiṃ bahir lumpatī  
svapnābhāṃ diśatī śatīm api dṛśi sphūrtiṃ muhur lumpati ||JGc_1,33.5||[8] śrī-rādhāyāṃ tu sutarām anirvacanīyam eva sarvaṃ tat-prathamatayā mithas tan-mithunasyāpi | tathā hi-  
  
rādhā'jānād asaṅge danuja-vijayinaḥ saṅgam ārād asaṅgaṃ  
saṅge caivaṃ samantād gṛha-samaya-sukha-svapna-śītādikāni |  
etasyā vṛttir eṣājani sapadi yadānyad vicitraṃ tadāsīt  
kāntākānta-svabhāvo' py ahaha yad anayor vaiparītyāya jajñe ||JGc_1,33.6||  
[9] tad evam atibhūmitām ite bhāva-bhūmani tena ca sarvābhyarṇatām iva jāte vṛtta-jāte sva-sva-vadhū-nirodhāya niyukta-pura-janī-janeṣu ca guruṣu tad-uṭṭaṅkanataḥ kṛṣṇas tu tṛṣṇā-lajjābhyāṃ sajjan-manāḥ sva-mānasam anv evaṃ bhāvayāmāsa-[10] hanta kim idam antarā jātam ? kaulīnaṃ khalu kaulīnaṃ janaṃ kau līnam iva karotīti man-manaḥ kañcana vicāram ācāraṃ ca na sañcarati | lokaś ca śokaṃ prayāsyatīti nija-vargyam anu duḥkhaṃ pāṇi-sargyaṃ svayam evākaravam | tatḥ kiṃ karavāṇi ?  
  
[11] punaḥ sa-praṇidhānam idaṃ vivinakti sma-nedam anācāram iva pratibhāti | bhāti hi mama cittam anena | na tu mlāniṃ yāti |  
  
[12] punar api ca parāmamarśa-tāḥ punar mama parāṅganā evānubhūyante, na tu parāṅganāḥ | tasmād bhaved atra viśeṣaḥ sandarbha-viśeṣaḥ | yam eva khalv aham iva loko' py ayam anirṇīya nūnaṃ garga-durvarṇanayāsmad-apayānaṃ nirṇīya ca śīrṇībhavan śaṅkayā saṅka-sukatām urīcakre yena cāmūr api nūnaṃ svaṃ dhik-kurvanti | yathā-  
  
vraje jāter jātā vraja-jana-samāna-prakṛtitā  
tataḥ kṛṣṇe premā tam anu sahasā taṃ prati gatiḥ |  
tatas tatrāsaṅgas tam anu viparītaṃ kim api tat  
tato vyaktaṃ tac ca praṇaya sakhi dhik kiṃ nu karavai ||JGc_1,33.7|| iti |  
  
[13] atha taṃ parāṅganā-pārāṅgana-vicāra-garbhaṃ sandarbhaṃ punar asmin nija-nijābhilaṣita-kallola-lola-mat-prema-kallolinī-vallabhe mad-aṅga-saṅgata-marul-lavenāpi velati vallavāvalaye na samyag anusandhātuṃ sandhāṃ labhamahe |  
  
[14] kiṃ ca yadi ca vāstavatayā na vidyate doṣas tathāpi tat-kathāpi prathayati mama saṅkocam iti vrajād vyavadhātum ivāvadadhāti me citta-vṛttiḥ | [15] tad etad vyavadhānam eva cāyatām āyati-śuddhiṃ vidhāsyati | [16] ṛṇa-vraṇa-kalaṅkānāṃ kāle lopo bhaviṣyatīti nyāyena mama samyag-anusandhānena teṣām lokānāṃ paścāt-tāpam anu sad-upadeśa-grahaṇena ca |  
  
[17] atha tad etad vibhāvya punaḥ sodvegaṃ vibhāvayāmbabhūva-  
  
hā goṣṭhaṃ vipinaṃ paśūn vraja-janaṃ dāsān sakhīn preyasīs  
tātaṃ mātaram apy aho katham amūṃ hāsyāmi rādhām api |  
māṃ yāny aṅga vinā kṣaṇaṃ katham api prāpsyanti nātma-sthitiṃ  
yāny antar-jvalana-prabhāni vidadhat prāpsyāmi dāha-prathām ||JGc_1,33.8||  
[18] punar vibhāvyātmānam uddiśyāha-  
  
antaḥpurīyasi vaneṣu sakhīyasi tvaṃ  
vanyān mṛgān nija-tanūyasi gopa-rāmāḥ |  
dṛṣṭaś cakora-nayanābhir amūbhir indu-  
darśaṃ kathaṃ vahasi kṛṣṇa paratra tṛṣṇām ||JGc_1,33.9||  
[19] punaḥ preyasīr anusandhāya-  
  
yasminn āropitā hārās tāsāṃ hanta mayā hṛdi |  
sāmrājyaṃ hā kariṣyanti tasminn apy asra-bindavaḥ ||JGc_1,33.10||  
[20] tatra ca śrī-rādhām anusandhāya hanta hanteti procya punar āha-  
  
hā candra-drava-yuta-candanena siktā  
rādhāyāṃ tanu-latikā mayā sahārdam |  
saiṣā mad-virahaja-locanodagāhā  
mlāsyantī pratapati sampratīha māṃ ca ||JGc_1,33.11||  
yā pūrvam upalabdhāsīn nava-candra-kalopamā |  
vahneḥ śikheva sā jātā rādhā dandagdhi hṛn mama ||JGc_1,33.12||  
rādhā prema-prādhvam atrāgato' haṃ  
hā prādhvaḥ śyāmāśu so' haṃ kathaṃ vā |  
tasmāt prādhvaṃ kṛtya dhī-vṛttayo' sminn  
eva prādhvaṃ kutracin nāparatra ||JGc_1,33.13||  
[21] iti kṣaṇaṃ bāṣpāyamāṇekṣaṇatayā tūṣṇīm āsīt | punaś ca tathā tathā bhāvana-vrāte jāte-hanta hanta katham aham aho klībamānaḥ punaḥ śoka-prapañcam añcāmi yataḥ samprati bhiduraṃ cittaṃ na vidūratāṃ vindeta iti vicintayati sma |  
  
[22] tad evaṃ sāvadhānaṃ sahasā rahas tad vimuñcan sahacara-sahacāritām āpannaḥ, kintu nātiprasannatayā etad anantaram udantas tu prātar eva prathayiṣyāmi iti sa-gadgadaṃ gaditvā snigdhakaṇṭhaḥ sa-madhukaṇṭhaḥ sva-vāsasā vadanaṃ vasānaḥ sa-śabdaṃ rudann alabdha-tad-avasānaś ciram āsīt | cirata eva tu tasmād viramya śrī-rādhā-mādhavādīn api sva-sādhāraṇān adhigamya tad idam avādīt-  
  
sukyākurvanta evādhvaṃ tad idaṃ sukham ātmanaḥ |  
kathāgataṃ tu tad duḥkhaṃ kathakānena bādhatām ||JGc_1,33.14|| iti |  
  
[23] tad evaṃ tayoḥ sadanam āsannayoḥ śrī-rādhā-mādhavādayaś ca punaḥ svapna-labdham iva tad duḥkhaṃ sukha-paryavasānam upalabdhaṃ vidhāya yathāsvam āvāsam āsādayāmāsuḥ |  
  
[24] atha prātaḥkathāyāṃ snigdhakaṇṭha uvāca-tad evaṃ kaṃsa-gṛhyānanyānanyāya-bhājo nigṛhyārvaveśi-keśi-vadhāt pūrvam ahar-mukhe cālita-cakṣur-aravindaḥ śrīmān govindaś cetasi cintitavān-prāyaḥ sarva eva hiṃsitāḥ kaṃsa-pakṣīyāḥ keśī cādya śvo vā patiṣyati | kevalaṃ kuvalayāpīḍaḥ karī varīvarti |  
  
[25] anye labdhāntare tat-pradhānatāsv avyapekṣatayā na tatra mama gantavyam asti | yataḥ pitṛ-mukhāvṛtakaḥ khalv aham, na tu svatantra-mantraḥ | kintu yogyaṃ vyājantaraṃ mṛgyate | bhavatu, yathāprāptaṃ tat samāptavyam | tad alaṃ tac-cintanam anena |  
  
[27] tad etad vicārya ca-hanta hanta tatra prayāne ca jāte na jāne kiyān kārya-paryāyāvarodhaḥ syāt iti | kathaṃ vrajaṃ vinā samayaṃ gamayiṣyāmi iti | [28] punaḥ sāsraṃ cintayāñcakāra-  
  
vinā māṃ tātaḥ prāg na pibati jalaṃ sā ca jananī  
vinā mām ucchvāsān visṛjati batāsūn iva muhuḥ |  
yathā tau hā tadvad vrajam anugatā viśva-janatā  
tad āstāṃ tiryañco' py ahaha hṛdi śalyaṃ vidadhati ||JGc_1,33.15||  
[29] tad idaṃ cāgrajam api vedayitum utsahe | yataḥ-  
  
duḥkhāyate pumān kaścit kaścid vā yaḥ sukhāyate |  
pūrvasmin na dayālutvaṃ parasmiṃs tu dayālutā ||JGc_1,33.16||  
[30] tad evaṃ prātar vicāram ācārya tadaiva daivata āpatitaṃ keśinaṃ ca mṛtyuṃ prāpayya gocāraṇāya caraṇa-caryayā vanaṃ sañcarantaṃ śrīkāntaṃ kvacid ekanta-gatayā harṣitaḥ śrīmān devarṣiḥ sapadi sākṣād āsedivān | sa cāsannam āgaccantam accha-paricchadaṃ śrī-nāradaṃ dadarśa |  
  
[31] dṛṣṭvā ca gīrdevatā-deham ivākṣara-rūpatāṃ dharantaṃ  
gaṅgā-pravāham iva viṣṇupadād avatarantam,  
kailāsam iva vaiṣṇava-lakṣa-śiva-mūrtiṃ,  
nija-yaśaḥ-stomam iva vividha-gāna-kṛta-karṇa-pūrtim,  
kṣīra-nīra-nidhi-m ivāntarvāsita-nārāyaṇaādi-nāmānam,  
amanda-kalā-sāndra-candramasam ivāntaraṅgatayā dhṛta-kṛṣṇa-dhāmānam,  
śārada-nīrada-samudāyam iva śarma-netrāpy adhārā varṣantam,  
bhakti-viśeṣāsakti-vyakta-nija-bhakta-prahāsam iva kṛta-harṣantaṃ parāmamarśa |  
  
[32] sa ca tam evaṃ dadarśa-sadācaraṇa-suṣṭhutāyāṃ sādhu-padmavat,  
sadāśeṣa-sukhada-pada-pṛṣṭhatāyāṃ kṛta-tad-vidha-tanu-śrī-kamaṭhavat,  
jaṅghāla-sat0kaṭaka-śobhitāyāṃ vijaya-dhvajavat,  
sahajānūru-nāma-śastatāyāṃ garutmata-stambhavat,  
kākudmatavitatatāyāṃ nija-vraja-taṭavat,  
śubha-śobhāvalagna-prahlādakatāyāṃ narasiṃhavat,  
bhuvana-kamala-ramaṇīya-nābhitāyāṃ sarovaravat, nārāyaṇavad vā,  
vara-guṇa-rasanāpītāmbaratāyāṃ navya-ravy-aṃśuvat,  
santatam udara-śvasana-calatāyāṃ pippala-dalavat,  
hṛdayaṅgama-svarṇa-rekhā-śrī-kaṭāyāṃ nīlamaṇi-nikaṣa-paṭṭavat,  
sad-guṇa-ratnālaya-hṛdayatāyāṃ ratnākaravat,  
maryādā-paryāpaṇa-bhujatāyāṃ jiṣṇu-ratnārgalavat,  
aṅgadādi-labdha-praveṣṭatāyāṃ kauśalyā-garbha-maṅgalavat,  
rocamāna-mudrākaratāyāṃ kalpa-vallī-pallavavat,  
samutkaṇṭha-svara-rūpatāyāṃ pāñcajanyavat,  
dvijatārādhirāja-dāsyatāyāṃ dvija-rājavat,  
nāsayā śuka-mukha-sakti-jetṛ-śobhitāyāṃ svayam eva yadvat,  
nija-satya-vrata-bhakta-rocana-vilocanatāyāṃ navīna-divya-mīnavat,  
candraka-śobha-keśa-nirmāṇatāyāṃ sanīradāgama-samaya-nīradavat,  
makarāṅkālaṅkṛta-śravaṇatāyāṃ makaradhvajavat,  
sarvadā sarvatrāmṛta-varṣi-śiti-mūrti-kṛta-pūrtitāyāṃ punar amṛta-raśmivat,  
rohiṇī-yaśodā-nanda-nandanatāyāṃ rauhiṇeyavat,  
narasiṃhatā-saṃhita-saṃhananatāyāṃ pnuar narasiṃhavat,  
muhur apūrva-māna-rūpatāyāṃ punar mīna-mahīnavat,  
paṭiṣṭhatā-vighaṭita-bali-gariṣṭha-bhāvatāyāṃ vāmana-devavat,  
utpatha-vṛṣalāñchita-vṛṣa-nindakatāyāṃ jina-nandanavat,  
payorāśi-nimajjad-uddhara-gotra-samuddharaṇa-dhūryatāyāṃ punaḥ śrī-kamaṭhavat,  
dharaṇī-dhara-hāri-vihāritāyāṃ vārāhāvatāravat,  
kṛtavīrya-jāta-durjana-kṣatra-kṣapaṇatāyāṃ bhārgava-rāmavat,  
bhāvi-kālayavana-saṃyamanatāyāṃ viṣṇuyaśas-tanayavat,  
lakṣmaṇa-carita-racita-pracura-sukhatāyāṃ punaḥ śrī-rāmacandravad iti |  
  
[33] tad evam aikarūpya-śleṣeṇa śabda-śleṣeṇa ca mithaś cintita-sad-upamānayor anayoḥ śrī-devarṣir amuṃ śrī-harṣi-śrī-nidhānaṃ veda-pārāyaṇataḥ stūyamānaṃ vidhāya vīkāśaṃ nivedayāmāsa-  
  
śamitaḥ śamito yena dānavo' sau sadānavaḥ |  
sa paro' paratāṃ yātaḥ sodayo' nudayo bhavān ||JGc_1,33.17||avilambena ye ḍimbe hasatāhasata tvayā |  
te sarve pūtanāpūrvāḥ pūnāḥ pūtāś ca sarvataḥ ||JGc_1,33.18||guṇair aguṇatāṃ yātas tvam asau nandanandana |  
bibharṣi vasudhāṃ citraṃ sthitvāpi vasudhopari ||JGc_1,33.19||śaśadhara-mūrtiḥ śuklā gaṅgā-viśadā sarasvatī śyenī |  
kīrtis tava tu bakāntaka śubhrā sarvaṃ karoti śubhrābham ||JGc_1,33.20||tvat-kīrtyā śvetitaḥ kaṃso' py etat kṛṣṇa mṛṣoditam |  
tat-sparśas tasya nāsty eva kintu tad-bhīti-vaikṛtam ||JGc_1,33.21||  
[34] tad evaṃ sthite tu kiñcin mama nivedanam asti, tathā hi-  
  
premā vaśayati sarvaṃ khalv iti na mṛṣā prasiddhir udbhāti |  
kṛṣṇa tvam api sa yasmān na bhajasi pūrvāparānusandhānam ||JGc_1,33.22||tasmād vimana-sama-dhiyaṃs tvām aham āgacchamācchannam |  
tāṃ smārayitum avaśyaṃ yā sambhavitā bhaval-līlā ||JGc_1,33.23||loke' smiṃs tava bhaktā bahavaḥ kramaśaś ca te pālyāḥ |  
tasmād avaśyam udiyuḥ paurvāparyeṇa tā līlāḥ ||JGc_1,33.24||  
keśinaṃ ditijam aśva-veśinaṃ  
yo jaghāna sa bhavān athābhavān |  
tān vidhātum aparān satāṃ parān  
uccakaiḥ prabhavitākhilāvitā ||JGc_1,33.25||  
tathā hi-  
keli-mātreṇa te daityā yad-bhidelimatāṃ gatāḥ |  
pacelimas tena tāpāt kaṃsaḥ pradhvaṃsam eṣyati ||JGc_1,33.26||krūraḥ sa netuṃ sadyas tvām akrūras tu prahāsyati |  
tvaṃ ca mātrādikaṃ hitvā yātrāṃ taṃ hantum āpsyasi ||JGc_1,33.27||  
[35] atha sa-vaivarṇyaṃ nirvarṇya tathāvasthitavati tasmin bhāvāntaram ṛṣir udbhāvayann uvāca-tataś ca sujana-roṣṭāraṃ kaṃsaṃ kroṣṭāram iva roṣitāsi, yataḥ-  
  
kūpa-maṇḍūkavat kaṃsaḥ kaṇḍūtiṃ khaṇḍayan nijām |  
tvat-karkaśa-bhujābhogi-saṅgharṣaṃ labdhum icchati ||JGc_1,33.28||  
[36] yaṃ khalu mātari-puruṣaṃ puruṣottarmas tvam iha jīva-grāhaṃ grhīṣyasi | samūla-ghātaṃ haniṣyasy akṛta-kāraṃ kariṣyasi, kara-grāhaṃ gṛhṇaṃś ca viśrānti-paryantam aśrānti-vikramatayā virkakṣyasi |  
  
harṣadbhiḥ pāṇi-karṣaṃ niṣkarṣaṃs tama anekapam |  
drakṣyase puṇḍarīkākṣa tvaṃ vyaktaṃ haritāṃ gataḥ ||JGc_1,33.29||  
[37] tatra saṅkṣepārtha-nikṣepaś cāyam-  
  
akrūraṃ dvāra-mātraṃ vidadhad atha bhavān vṛṣṇi-dhiṣṇyāni gatvā  
bhuṅktvā traiyakṣa-cāpaṃ sapadi kuvalayāpīḍakaṃ pīḍayitvā |  
mallān hatvā paraśvo danuja-jani-tanuṃ kaṃsakaṃ dhvaṃsayitvā  
rājyaṃ dattvograsenaṃ prati nija-janakau mocayiṣyaty avaśyam ||JGc_1,33.30||  
[38] atra paurāḥ paurāṇikīm iva gāthāṃ gātāraḥ-  
  
unmīlan nīla-śubhrāruṇa-kamala-jitī khañjana-dhvaṃsi-līlā-  
cāñcalye siṃha-saṅgha-pramathana-madatā-vyañjinī yasya netre |  
ceṣṭā durduṣṭa-vṛnda-praśama-paṭu-kalā-kalpinī majjayantī  
pīyūṣe sajjanālīr nava-vayasi varā śyāmalaḥ kaḥ sameti ||JGc_1,33.31||  
[39] kṛṣṇaḥ svagatam uvāca-ugrasenāya rājyaṃ dāsyāmīti yuktam eva khalūktam | yato mama vrajāgamanam eva ramaṇīyam | [40] prakāśaṃ cāha sma-tatas tataḥ ?  
  
[41] ṛṣir uvāca-  
  
grāmyāḥ paurā nṛpālāḥ sadasi nabhasi tu svarga-saṅgīta-vijñā  
devā devādi-nāthā vidhi-śiva-vidhijās te vayaṃ ca stuvānāḥ |  
rakta-tyag-danti-danta-cchavir avikara-bhāgaṃsakau lūna-mallau  
drakṣyāmo bhrātarau vāṃ kavalita-balavat kaṃsakaṃ tvām apīha ||JGc_1,33.32||  
[42] tatra malla-sabhā-gatānām idaṃ kolāhala-kutūhalaṃ bhavitā-  
  
kim idaṃ śyāmalaṃ rūpaṃ madhuraṃ raudram eva vā |  
strī cāstrī ca na yad divyaṃ vastram astraṃ yathāyatham ||JGc_1,33.33||  
[43] pāpa-kaṃse cāpavargam ite-  
  
vadhārhasyāpi kaṃsasya strīṇāṃ dṛg-vāri-bindavaḥ |  
dharaṇyāṃ nipatiṣyanti drāvayiṣyanti hṛt tava ||JGc_1,33.34||  
[44] kṛṣṇa uvāca-hanta tau mama nija-janakāv iti bhavatā kāv uktau ?  
  
[45] ṛṣiḥ sa-hāsam uvāca-  
  
prāg ayaṃ vasudevasya kvacij jātas tavātmajaḥ |  
vāsudeva iti śrīmān abhijñāḥ sampracakṣate ||[BhP 10.8.14]  
  
[46] kṛṣṇaḥ sāścarya-smitam uvāca- tatas tataḥ ?  
  
[47] ṛṣir uvāca-vasudevādayas tu naṣṭaṃ cintāmaṇim iva spaṣṭaṃ vindamānās tvāṃ hātuṃ na hi sahiṣyante | [48] tava ca tad-anurodhāya yadūnām itas tataḥ palāyana-samavāya-dūnānām avarodhāya ca niścita-cittasya katicid vāsarāṇi bhaviṣyanti | [49] tvad-anuṣaṅgatas tatra saṅgatā tad-apekṣitī-kṛtya vraja-kṣiti-pati-prabhṛti-vraja-janatāpi śākaṭa-vāṭa-paṭa-nivāsam asatsyati |  
  
[50] tathāpi cirataḥ kaṃsa-prathita-vyathatayā prāpta-vitathatāyāyadu-rāja-rājadhānyāḥ sphurad-ugrasenenāpy ugrasenena duḥsamādhānaṃ samādhānam | svayaṃ bahu-praṇidhānata eva syād iti kṣaṇam api kṣaṇam alabhamāś cirāyamāṇe nija-vraja-prayāṇe vicārya rāmeṇa sama aikacarya-caryayā svajana-vraje vraje virājamānaṃ vrajeśam upavrajya svasya vrajāgamanam avaśya-kāryatayā nirdhārya vrajam eva vrājiṣyasi |  
  
[51] kṛṣṇa uvāca-hanta ! te kiṃ tyajanta eva mām āvrājiṣyanti ?  
  
[52] ṛṣir uvāca-  
  
nandādayas tava paraṃ mahatāgraheṇa  
prāpsyanti goṣṭham atha tad-vapuṣātmanā na |  
dṛśyaṃ bhaved vapur iti sphuṭam asya tasmin  
saṅkocitā samucitā na tu tadvad ātmā ||JGc_1,33.35||  
[53] kṛṣṇa uvāca-hanta kim ahaṃ vakṣyāmi ?  
  
[54] ṛṣir uvāca-tatrabhavatā tad idaṃ saṅgīrṇaṃ gīrṇam ācariṣyate-  
  
yāta yūyaṃ vrajaṃ tāta vayaṃ ca sneha-duḥkhitān |  
jñātīn vo draṣṭum eṣyāmo vidhāya suhṛdāṃ sukham ||[BhP 10.45.23] iti |  
  
[55] tad idam eva bhavad-āśvāsanaṃ teṣāṃ viśvāsya śaśvāyamānatām ācariṣyati |  
[56] kṛṣṇa uvāca-kadāham āgamiṣyāmi ?  
  
[57] ṛṣir uvāca-yadā suhṛdāṃ hṛdayaṅgamaṃ sukham utpatsyate |  
  
[58] kṛṣṇa uvāca-tac ca kadā ?  
  
[59] ṛṣir uvāca-teṣāṃ sukhasyotpattaye tu dūraṃ vyāptum unmukhaṃ bhavitā |  
  
[60] kṛṣṇa uvāca-aho bata ! viyatīva kiyatī vyāptis tatra ?  
  
[61] ṛṣir uvāca-tat-tat-kārya-jālataḥ kāla-kṣepaaṃ kṣepayaty api bhavati yāvat kaṃsa-pakṣa-lakṣa-vidhvaṃsanaṃ, yāvad-bhavat-putrādi-vicitra-sampad-gaṇaś ca sampatsyate |  
  
[62] kṛṣṇa uvāca-aho mahātman! mahad vyasanaṃ khalu mayi nyasanam āyāsyati | yatho dīrghasūtratā mama bandhanāya nirbandham āpatsyate |  
  
[63] ṛṣir uvāca-mā tāpam āpadyatha, bhavataḥ svabhāva evāyam, yat kadācid antraṅgāṇāṃ parivāra-saṅghānāṃ sukha-bhaṅgaṃ svāṅgānām iva viṣahya bahiraṅgāṇāṃ duḥkha-bhaṅgaṃ karomi |  
  
[64] kṛṣṇa uvāca-bhavatu, bhāvi-kathā prathyatām | tatra madīya-durvṛttatām ayaṃ vraja-duḥkha-vṛttaṃ tāvad āstām, pura-vṛttaṃ purastād anuvartyatām, yenāham uparaktas tatra niṣpratibhatāṃ vyaktam āpsyāmi |  
  
[65] ṛṣir uvāca-sāmprataṃ tava gāyatra-vratam eva sa-gargeṇa vasudevādi-yadu-vargeṇa prathayiṣyate | yatra ca vrajataḥ karṇī-rathārohiṇī rohiṇī ca tatra neṣyate, na tu vraja-janaḥ kaścit | kṣātra-vidhāna-pātratayā tan-nirmāṇe tasya nirmāṇa-duḥkhaṃ duḥkhanana-mūlaṃ bhavitā iti |  
  
[66] kṛṣṇaḥ svagatam idam adhigatavān-hanta prasaṅgatas tad-duḥkham evāsaṅgaṃ labhate | man-mātṛ-saṅginī hi sā rohiṇī kathaṃ tad-bhaṅginī bhaviṣyati iti |  
  
[67] tataḥ kathāntaraṃ pṛcchāma iti spaṣṭaṃ papraccha-tatas tad-vratācārānantaraṃ kintarām ācariṣyāmi ?  
  
[68] ṛṣir uvāca-tataḥ sāndīpani-sandīpita-vidyā-sabhām avantīm āsādyānavadya-vidyā-samudāyāya bhrātarau yuvām akātarau sa-brahmacāritayā gaurava-saṅkulatayā gauravaṃ kulam eṣyatha | yatra sakṛn-nigada-mātreṇa sarvāṃ vidyām adhīyantau dhārayantau ca sarvataś camatkāram arpayiṣyathaḥ | yatredaṃ sakhedam upaślokayan mahāṃl loka-saṅghaḥ parasparaṃ savismayam ālokayiṣyati | yathā-  
  
aṅgaṃ pallava-komalaṃ prabhavanaṃ lakṣmī-parārdhāśritaṃ  
sevyatvaṃ sama-sevakāyuta-mano-rājyābham udbhrājate |  
yasya śrī-ramaṇasya so' pi nitarāṃ vāgīśvarī-lobhano' py  
ācāryāṇy upadiṣṭa-kāṣṭha-ghaṭanaṃ śarma-śriyā nirmame ||JGc_1,33.36||  
[69] tad evaṃ catuḥṣaṣṭhi-mātraikr aho-rātraiḥ sarvāsv api kalāsvadhītinā bhavatā guru-patnī-bhikṣita-pañca-jana-bhakṣita-tat-putrānayana-maya-dakṣiṇā-nivedane cedaṃ lokā vyativedayiṣyante | yathā-  
  
vastv asti yat tad gurave pradīyatām  
adurlabhaṃ ced athavā sudurlabham |  
naṣṭaṃ vapur yad gurujasya tad vapuṣ-  
mantaṃ yamāt paśyatam ānināya saḥ ||JGc_1,33.37||  
tataś ca-  
yamād api samānetā gurv-apatyaṃ tvayā yadā |  
vivaderan mukhe tarhi miryeran narayo hṛdi ||JGc_1,33.38||  
[70] kṛṣṇaḥ svagatam-na jāne, janena tad varṇyamānam ākarṇya niravalambatāṃ saṃvalamānānāṃ mayy anukampā-sampātavatām ambādīnāṃ kā daśā bhavatā yā samprati ca mama hṛt-kampāya sampadyate | [71] bhavatu, prastāvāntaraṃ vistārayāmaḥ iti spaṣṭam ācaṣṭa-bhagavan ! ko' sau pañcajanaḥ ?  
  
[72] ṛṣir uvāca-jaya-vijayavat kasmāccit kāraṇāc-chaṅkhāsuratāṃ prāpto' sau prasiddhaḥ śaṅkha-viśeṣa eva | tvaṃ ca tad-aṅgam ādāsyase | kintu-  
  
yadā yadā dhmāpayitā bhavān daraṃ  
netre tad-ārdre iva te bhaviṣyataḥ |  
labdhaṃ yaśodā-stana-pānajaṃ sukhaṃ  
kṛpā-bhareṇa smaraṇa-prathāvataḥ ||JGc_1,33.39||  
[73] kṛṣṇaḥ sodvegam uvāca-etad vastūddeśaṃ vinā kathāntaraṃ prastūyatām |  
  
[74] ṛṣir uvāca-kiñcid anyad alpaṃ śrūyatām | vitta-vidyas tvaṃ mathurāyām āgata-mātraḥ śrīmad-vrajāya kṛta-yātras tatratya-pitrādibhiḥ kṛta-saṅkocanas tad-ājñā-laṅghanaṃ nāyatyāṃ maṅgalam iti racita-vicāratayā carita-śocanaḥ svānukūlya-kaivalya-lasad-uddhavam ativinītam uddhavam evābhinītaṃ matvā vraja-janānām āvijamānatā-jananāya niyojayiṣyasi | teṣāṃ saṅkocata eva na ca vraja-janam ātmopahṛtam āhariṣyasi |  
  
[75] te hy evaṃ rahasyaṃ maṃsyante, kṛṣṇasya vraja-mātra-tṛṣṇasya vraja-deśe praveśe punar lambhanaṃ vipralambhataḥ stambhanam eva lapsyate | vraja-janasyātra praveśaś ca tathāveśa eveti | atha vraja-janaḥ sa ca svayam api nayāsyati | jñātīn vo draṣṭum eṣyāmaḥ [BhP 10.45.13] iti rahasya-tvad-vacanasya bhavadbhis tu nāgamyatām iti svārasya-bhaṅga-prasaṅgaḥ syād iti |  
  
[76] tathā svārasyam api tādṛśa-tan-mantraṇāyantraṇayā, na tu svatantratayā | kiṃ ca, tava cetasi yaḥ ko' py anyaḥ saṅkocaḥ samprati sampratītiṃ vinārocamānatāṃ pratipannavān asti | so' pi vraja-bhūmāv āvrajanādi-varjane sāhāyakaṃ muhur nirvāhayitā |  
  
[77] vraja-janaṃ prati tad idaṃ tu vedavad aparatantraṃ mantraṃ nivedayiṣyasi | samprati ca bhavatāṃ sambandhe jarāsandhādibhiḥ kṛtānusandhe tatrāpi nirb andhāt kaṭakena dhāṭī ghaṭayiṣyate iti |  
  
[78] tathāsminn uddhava-dvārā pitrādiṣu vācika-patrikā, yathā-  
  
sambandhād vaḥ samantād aham api sa tathā yāmi taṃ vṛṣṇi-vṛnde  
yuṣmākaṃ prāṇa-yogya-praṇaya-bhuvi tathaivāvanaṃ saṃvidhitse |  
kintv eṣā mūrtir atra svayam api tu bhavat-pārśva-vartī mamātmā  
kiṃ vā mūrtiś ca tasmin bhavati hi bhavatāṃ sphūrtir eva pramāṇam ||JGc_1,33.40||  
kiṃ ca-  
āyāsyāmīti kiṃ jalped baddhaḥ praṇaya-rajjūbhiḥ |  
yena baddhas tu tasyecchām anicchāṃ cānuyāti saḥ ||JGc_1,33.41||  
[79] śrī-vasudevādīnāṃ deva-dviḍ-upadravasya vidravaḥ khalu bhavad-abhimata eveti tu mayā matam eva |  
  
[80] atha purastād uddhava-darśana-mātreṇa ca te parama-sukhaṃ prāpsyanti | yataḥ-  
aparicaye' py avalokād bhaktaṃ bhaktaḥ piparti kṛṣṇasya |  
svaramātrāt tad-gānārambhaḥ sujanaṃ pramodayati ||JGc_1,33.42||  
[81] tataś ca tava viśleṣān nava-navārtās te tvad-vārtām eva vārtām anuvartamānāḥ śīghram iva viyanti kiyanti māsā vāsarāṇīva taṃ katicin māsān vāsayitvā paryavasāne tad-dvārā sambhāvanām evāpekṣya mudrita-mukhena svasti-mukhena sandekṣyanti, yathā-  
  
īśvaras tvam iti so' yam asmākaṃ  
uddhavaḥ samupadiśya gacchati |  
putra tat tu na vayaṃ sma man-mahe  
śrīśa tā kim u sute na rocate ||JGc_1,33.43||  
kiṃ ca-  
yady aho suta bhavān adhīśvaras  
tarhy api sphuratu te padābjayoḥ |  
prītir atra ca paratra naḥ sadā  
kṛṣṇatām anu yataḥ satṛṣṇatā ||JGc_1,33.44||  
[82] kṛṣṇa uvāca-uddhavas tu kiṃ māṃ vakṣyate ?  
  
[83] ṛṣir uvāca-  
vinā candraṃ śaral-lakṣmīr vinā puṣpaṃ madhūnnatiḥ |  
vinā payodaṃ varṣā-śrīr vinā tvāṃ kā vraja-sthitiḥ ||iti |  
  
[84] kṛṣṇaḥ sāsram uvāca-yad vraje mama vilamba-saṃvalana-kāraṇaṃ viśeṣeṇa ca varṇaya |  
  
[85] ṛṣir uvāca-tatra bhaktaṃ bhajamānasya kavacaṃ bibhrāṇasya śatrūn nighnānasya tava vyāsaṅgāntaram api labdhāntaratām āpsyati |  
  
[86] kṛṣṇaḥ sodvegam uvāca-hanta kiṃ tat ?  
  
[87] ṛṣir uvāca-yat khalu vasudeva-svasrīyāṇāṃ yudhiṣṭhirādīnāṃ dhṛtarāṣṭreṇa duṣṭa-bhraṣṭa-rāṣṭrī-kṛtānāṃ pakṣasya puṣṭīkaraṇāya bhavitā | te ca tvām eva paramātiṣṭhamānā bhakta-vaśyatāṃ vāvaśyamānasya tava kaitava-rahita-bhakti-bhāja iti | yad-arthaṃ prathamatas tāvad abhijātam abhijātaṃ cākrūraṃ dūtatayā dūram āpayiṣyasi |  
  
[88] prakṛta-vyāsaṅgaḥ punar aṅgībhūtaḥ prabhūta eva | yataḥ kaṃsa-pakṣa-nirharaṇaṃ tadāpi tvayā kṛtākṛtam eva vartsyati |  
  
[89] tathā hi-varākeṣu kaṃsa-pakṣīyeṣu cānyeṣu tīrtha-kākatāṃ gateṣu yat khalv astiḥ prāptiś ceti tasya tatra kalatra-dvayam asti |  
  
[90] tat punar vaidhavyenāndhībhūtam iva sva-bandhu-jana-dattānusandhībhavat-pitṛtayā dhṛtāśvāsa-nirbandhaṃ jarāsandhaṃ gamiṣyati | yatra ca-  
  
||JGc_1,33.45|| MISSING!  
  
visrasta-keśaveśādyos tayoḥ kaṃsasya bhāryayoḥ |  
drakṣyanti vihasiṣyanti cāṅgāni pathikā api ||JGc_1,33.46||  
[91] tatas tat-preraṇayā jarāsandhaḥ prāpta-jarāsandha iva kāla-rūptāvantaḥ bhavantam eva trayoviṃśati-saṅkhyābhir akṣauhiṇībhir abhiyāsyati |  
  
     tādṛśatāṃ bhṛśam avidvān   kīṭaka iva kṛpīṭa-yonim |  
     abhiyāya cābhiyā mathurāṃ    mathnann ivāvariṣyati ||JGc_1,33.47||tataś ca-  
     indv-arka-dyota-keliṃ kutuka-kalanayā nirmimāṇāv adhṛṣyau  
     jārāsandhaṃ tad-andhaṃ tama iva kaṭakaṃ troṭayantau bhavantau |  
     ekaṃ taṃ māgadheśaṃ tama iva ghṛṇayā bāḍham utsṛjya parva-  
     prāptaṃ sarvaṃ sva-bhaktaṃ sva-mahasi dadhatau bhāsyataḥ śaśvad eva ||JGc_1,33.48||  
[92] evaṃ saptadaśa-svapyati-sampāteṣv apayāteṣu kūṭīkṛta-mleccha-koṭi-traya-prakaṭa-kaṭakaḥ samahāyavanaḥ kāla-yavanaḥ prātar evātidūrataḥ sāmudra-pūra ivālokiṣyate, yena nīvṛd eva nivṛto bhavitā |  
  
[93] kṛṣṇa uvāca-bhūri-dūratayā śātrava-pātratā-rahitaḥ sa kasmād asmākam ahitatām āpsyati ?  
  
[94] ṛṣir uvāca-yadu-varga-vādita-gārgyārādhita-bharga-vara-sphurad-upasarga-jani-sargata eva yādava-davaṃ prati bhaya-dava-visarga-nirargale tasmin jarāsandhānusandhānād eva | sa cātrāvaśya-maraṇa-vaśatyām āpsyatīti mat-preraṇāc ca ?  
  
[95] kṛṣṇa uvāca-kathaṃ tarhi tasya garhitasya maraṇaṃ bhavitā ?  
  
[96] ṛṣir uvāca-garhitatvam eva tattvataḥ khalv ahitaṃ kāraṇam | prakāraṃ cāmuṃ sahāsyam udgāsyanti-  
  
śītaṃ mahas tad anusṛtya mukunda-mūrter  
mlecchādhirāḍ adhi tamaḥ-kaṭu-kīṭa-tulyaḥ |  
eṣa jvalaj-jalanavan mucukunda-tejaḥ  
saṅgād alaṃ valita-vismiti bhasmati sma ||JGc_1,33.49||  
[97] atha kṛṣṇaḥ svagatam adhigatavān-na jāne yojana-śatakam ardati tasmin durdama-durjana-saṃmarde mat-pramada-satra-vraja-tulya-vrajaḥ parikṣiptatayā vikṣipta-cittaḥ kutra vā vrajiṣyati ?  
  
[98] ṛṣis tu tad-abhiprayan prathayati sma-kāmyakataḥ paścimāyāṃ diśi giri-taṭa-gata-gariṣṭhāṭavīm aṭiṣyati | kintu bhavatā yādavānām iva vraja-bhavanānām aritas taniṣyamāṇa-santāpa-santānābhāvāya tad idaṃ cintayiṣyate |  
  
[99] samprati śaraṇāgatatayā kṛta-mad-anusaraṇānāṃ yādavānām avanāya yuktatayā niyukta ivāsmi |  
[100] tatas tatra gariṣṭhaṃ prakoṣṭhāntaraṃ vidheyam | tanta yadi govardhana-dharaṇataḥ-  
  
tasmān mac-charaṇaṃ goṣṭhaṃ man-nāthaṃ mat-parigraham |  
gopāye svātma-yogena so æyaṃ me vrata āhitaḥ ||[BhP 10.25.18]  
  
ity anusṛtya kṛta-rakṣāṇāṃ mat-prāṇāvali-lakṣāṇām iva vrajādhyakṣāṇāṃ yady arayas te ca rayād vighna-nighnatāṃ kariṣyanti | tadā sarvam eva kharvaṃ syāt | teṣām aṭavīṣu go-koṭi-lakṣa-rakṣakāṇāṃ rakṣā ca prakoṣṭha-ghaṭanayā durghaṭā |  
  
[101] tathā-  
  
rahī-bhūta-marū-bhūtaṃ cakṣū-bhūtaṃ manī-kṛtam |  
yasya yat tat kathaṃ tena tyajyatāṃ vyajyatām api ||  
  
iti nyāyena tatra samprati gamanam api tatrakīya-saṅkoca-viśeṣata eva viśeṣataḥ prasahya mahyaṃ na rocate | saṅkocāntaraṃ tu tasy anāntarīyakam eva manye | tataḥ samprati sākṣān mama tatra sthitim api na lakṣayāmi, tasmāt teṣu bahiḥ-śaśvad-udāsīnatā-vinyasanam eva mayi tad-upāsīnatāyāṃ pravīṇatām ācarati |  
  
[102] tata eva śatravas tatra mad-bahiraṅgatāyā jānānā gṛhṇīran iti |  
  
[103] tad evaṃ vrajata udāsīnāyamānasya tava tādṛśa-cintā-mātreṇācintya-śaktyā drāg eva dūrataḥ samudrāntaḥ-purī-viśeṣasya vyaktyā tatra ca yadūnāṃ jhaṭiti prasaktyā tam urīkariṣyasi | tad-anantaram eva kāla-yavane kālavad ācariṣyasi | mucukundaṃ ca prati mukundatvaṃ kunda-sundara-danta-kandalita-manda-hāsa-maya-samaya-racana-vacana-vilāsataḥ kṛpām ullāsayiṣyasi |  
  
[104] atha mathurām eva rāmeṇa saha sahacara-yadu-kumāra-vṛtaḥ pratigatya patyabhāvavataḥ puruṣā mleccatas tān mleccha-yodhān nidhanam eva rodhayamānas tad-amāna-dhanāni nija-rājadhānīti dvārakāṃ hārayann api mleccha-paricchadatayā manasi nācchatāṃ maṃsyase |  
  
[105] atha punaḥ punar jāta iva sa rājā jarā-jātaḥ pūrva-pūrvavad eva madhupurīm avaruddhānas tad-dhana-hartṝṇāṃ bhartṝn yuṣmān eva pratabhigamiṣyati |  
  
[106] tataś ca tad-dhanānām avarakṣaṇāya nija-janānāṃ rakṣaṇāya cākṣāma-śyāma-śubhra-vapuṣau parama-puruṣau kutuka-viśeṣād avyañjita-ruṣau śubhavantau bhavantau sa-dravam apadravantau tad-dharṣata iva vastutas tu tad-dharṣataḥ pravarṣaṇākhyaṃ girim ārokṣyathaḥ |  
  
[107] āruhya ca taṃ tu druhadbhiḥ prasahya dahyamānam ujjhantāv ekādaśa-yojana-samuttuṅga-śṛṅgād utplutya bhūri-dūraṃ yuvāṃ patiṣyathaḥ | patitvā ca dvārakā-patitām āgamiṣyathaḥ |  
  
[108] sa tu vāṃ pratāpam avidan nija-paścāt-tāpa-pāpa-pādapa-bījāyamānam abhiśāpaṃ hṛdi vāpaṃ vāpaṃ gṛham avāpsyati | gīrvāṇa-śreṇyākāśa-vāṇyā tu hasiṣyate-  
  
mṛdhe tu vijitaṃ purā tvam asi yad-dvayenāmunā  
sa saptadaśa-bārakaṃ vijita eva kiṃ tad-girā |  
aho sakutuka-drave prakaṭam adya cājī yathā  
jarā-suta na yad-dhruvaṃ tam adasīyamānarcchitha ||JGc_1,33.50||  
[109] kṛṣṇa uvāca-labdha-durgāṇāṃ yadu-vargāṇāṃ balaṃ vā teṣāṃ balam eva vāvalambanaṃ vidhāya tadāpi kiṃ vrajaṃ nāvrajiṣyāmi |  
  
[110] ṛṣir svagatam āha sma-aho tādṛśi saṅkoce' py etādṛg-asyotkaṇṭhā mādṛg-antabuddhiṃ kuṇṭhayati iti |  
  
[111] spaṣṭaṃ tu spaṣṭaṃ kāraṇam ācaṣṭa-ekasmin kaṃse dhvaṃsite bahavas tat-sambandhi-bāndhavā jarāsandhavat kaṃsāyiṣyante, katham āgamanaṃ syāt ?  
  
[112] kṛṣṇa uvāca-darśana-mātrārtham api na syāt |  
  
[113] ṛṣiḥ sarūkṣa-hāsam uvāca-nahi nahi |  
  
[114] kṛṣṇa uvāca-katham iva ?  
  
[115] ṛṣir uvāca-vasudevādy-anujñāṃ vineti vijñāpitam eva |  
  
[116] kṛṣṇa uvāca-tarhy āgamanam eva na bhavitā |  
  
[117] ṛṣir uvāca-bhavitā, kintu kāla-vilambitayā | bhavāṃs tu vrajāgamanaṃ manasi-kṛtya vivāha-kṛtya-vimukhatayā sthāsyati, kintu tad api vyabhicariṣyati |  
  
[118] kṛṣṇa uvāca-hanta kiṃ tatra kāraṇam ?  
  
[119] ṛṣir uvāca-raivata-nāmā kaścit prācīnaḥ surājā druhiṇa-vihitatayā rauhiṇeyāya yadā duhitaraṃ vitariṣyati, tadā vasudeva-devaky-ādibhir īḍitair vivāhāya bahudhā vihitāmreḍitaiḥ kṛtaḥ sa ca prayatnas tvayā sapatna iva nānumodiṣyate |  
  
[120] tad evam eva vāsara-śate gate kadācit kaścid udvijamāna iva dvijanmā vijane santaṃ bhavantam āvrajiṣyati | āvrajya ca sa dhanyātmā pitṛ-paravatyāś ca para-sātkṛti-maya-svabhayāvṛtatayāpāvṛtāyamānāyā bhīṣmaka-kanyāyāḥ sanyāyāṃ patrikāṃ sāpatrapam iva tvayy arpayiṣyati | tasyāḥ saṅkṣepatas tv ayam artha-vikṣepaḥ-  
  
     tava svabhāvenākṛṣṭā svasya vā tvayi keśava |  
     kṛṣyeya ced balād anyenāsūn madhye jahāmy aham ||JGc_1,33.51|| iti |  
  
[121] tataś ca marma-spṛśā dharma-dṛśā vidharmād bhayaṃ bhāvayamānas tvam anyathā-manyamānatāṃ na lapsyase | kiṃ bahunā, vivāham api nirvāhayiṣyase |  
  
[122] yathā ca loke kathā prathām āpsyati |  
  
bhīṣmādri-sthita-rukmiṇī-maṇi-maya-śreṇī-viloka-spṛhāṃ  
śārdūla-sthitim āśritā nṛpa-sutās tāvan madān nirmamuḥ |  
yāvac-chaṅkha-nināda-garja-dalita-prāgalbhya-tat-tat-sabhā-  
madhya-dhvaṃsi-nṛsiṃha-navya-taruṇaś cakre manāṅ nodyamam ||JGc_1,33.52||  
[123] tad evaṃ paryayam āgatāyāṃ maryādāyāṃ tādṛśa-paryāyatāṃ kāścd anyāś ca dhanyāḥ kanyās tām ādhivinnāṃ praṇayan pariṇetāsi | tāś ca bhavantam antareṇa na śarīra-sthitim anusareyuḥ iti |  
  
[124] tatra satyabhāmāṃ tāvat-pāṇau praṇeṣyasi, yatra jāmbavatīm api saṃvalayiṣyasi, yatra ca jāmbavān kukuda-mudaṃ lapsyate | tathā hi samāsena kathayiṣyanti |  
  
prasene niḥsene nija-sahajanau divya-maṇi-bhāg-  
gale siṃha-dhvaste racayad abhiśastaṃ harim asau |  
yadā satrājit-tarhy anumṛtayamāṇo maṇim amuṃ  
sa kanyāmṛkṣendrād alabhata sa tasmād api punaḥ ||JGc_1,33.53||  
[125] maṇim anveṣṭuṃ cira-rātrāya kāntāraṃ gate tu tvayi parama-kānte punar nirdaratayā bhallūka-daraṃ praviṣṭe dvārakāyāṃ suṣṭhu kaṣṭam āpatiṣyati | yataḥ-  
  
yarhītir bhavataḥ kṛṣṇa tarhītir na tu durlabhā |  
akṣṇo rītistu lokānāṃ rītir eva tadā matā ||JGc_1,33.54||  
[126] prāptāyāṃ saratnāyāṃ satyabhāmāyāṃ ratnaṃ punaḥ svasminn arpite nāragītena satrā satrājitey eva pratyarpayiṣyasi |  
  
[127] yadā ca pāṇḍavānām uddaṇḍaṃ dāha-vṛttam atathyaṃ kathyamānam ākarṇya tūrṇam eva hastināpuraṃ prasthitau bhaviṣyathaḥ |  
  
[128] tadā garbhe suhitas tvad-ahitaḥ śatadhanvā tu vāṃ dūragau manvānaḥ prāpta-ratnaṃ satrājitaṃ sayatnaṃ sapatnavan nihatya ratnam apahṛtya tac ca karṇaṭiriṭirākāriṇam akrūraṃ pratyapahnutya jñāti-hatyā-bhītyā kuśasthalād avagatya vidroṣyati |  
  
[129] atha svapuram āgatya tad adhigatya tam evānupaditayānusṛtya nihatya ca maṇim asaṅgatya paścād akrūrāt pratipatya svam abhi durjanābhiśāpam ārjavān mārjayiṣyasi |  
  
[130] kṛṣṇaḥ svagatm uvāca-  
  
     saṅgaḥ kvāyaṃ vrajasthānāṃ mad-eka-prāṇatā-juṣām |  
     kva vā yadūnāṃ satrājic-chatadhanvādi-śālinām ||JGc_1,33.55||  
athavā-  
  
     bhaved yaḥ proṣya-pāpīyāṃs tasya kiṃ karma śarmadam |  
     yad yat karoti tatraiva snātvā kālaka eva saḥ ||JGc_1,33.56||  
[131] spaṣṭaṃ cācaṣṭa-kathāntaraṃ prathyatām | yad-anantaraṃ goṣṭhasthā mamānantarasthā bhaviṣyanti |  
  
[132] ṛṣir uvāca-tad apy āyāsyati śrūyatām | atha bhavatā tās tat-tad-upāyam upāyaṃsateti varṇyamānam ākarṇya mṛgayāyāṃ parītā ravi-duhitā ca tvāṃ varītā | etan nirvarṇya ca janā varṇayiṣyanti | yathā-  
  
     sūrye jīvati tat-kanyā tam anāpṛcchya paśyata |  
     svayaṃ vṛtavatī kṛṣṇaṃ varākī kānyakanyakā ||JGc_1,33.57||  
[133] atha rājādhidevyā nandinīṃ mitravindāṃ svayaṃvaraṇena bhavantam anuvindamānāṃ tatra bhrātṛbhyāṃ vindānuvindābhyāṃ nindyamānāṃ yuddhena vindamānaḥ pariṇetāsi |  
  
[134] kṛṣṇa uvāca-rājādhidevī khalv ānakadundubher bhāginīti bhaṇyate, satrājid api gotrajatayā tarhi katham idaṃ loka-garhitam arhiṣyati ?  
  
[135] ṛṣiḥ sa-hāsam uvāca-rājādhidevyā iva śrutakīrter api sutāṃ bhadrām upayaṃsyase |  
  
[136] kṛṣṇaḥ sasaṅkoca-locanam uvāca-tad api katham ?  
[137] ṛṣir uvāca-yādava-prabhavāṇām ayam eva kula-krama-samācāraḥ |  
[138] kṛṣṇaḥ svagatam uvāca-na khalv idaṃ jñāteyaṃ, kintu kāpeyam eva | tathāpi bhadram evedam æ yasmād anena sambandhena vraja-bandhavas tad idaṃ maṃsyante | nāsau teṣāṃ gotratayā stotra-viṣayatām ātmani manyate, kintu gotrānta-ramitānām asmākam eva iti |  
  
[139] ṛṣir uvāca-mitravindām anu cedaṃ vandiṣyante-  
  
     yathārtha-nāmnā sāmnātā mitravindā sva-bandhubhiḥ |  
     sva-mitraṃ vindamānā yā tad-amitrān nirākarot ||JGc_1,33.58||  
[140] bhadrām anu varṇayiṣyanti-  
  
śrutakīrtiḥ sutā-vyājāt kīrtim eva vyajāyata |  
kṛṣṇa-sātkṛtitaḥ sā tu bhadrāpy ajani viśrutā ||JGc_1,33.59||  
[141] atha nāgnajitīm apy udvakṣyasi | yatra saptānāṃ vṛṣabhāṇāṃ yugapad bandhaḥ khalu tat-pitrā paṇa-bandhatayā sthāpayiṣyate | tatra ca-  
  
yadā tvaṃ sapta-vṛṣabhān udditān ācariṣyasi |  
tadā tvad-gopatāṃ smṛtvā bāṣpaṃ mokṣyāmahe vayam ||JGc_1,33.60||  
[142] kṛṣṇa uvāca-hanta yuṣmabhyam api rocate khalv iyaṃ mal-līlā ?  
  
[143] ṛṣir uvāca-āstām asmad-vārtā | bāḍham asmat-pitre' pi | yathā prārthitaṃ tad bhūri-bhāgyam [BhP 10.14.34] ity ādinā | tatra ca yā kāpi tava preyasī līlā, sā tu parama-śreyasī | yat-sambandhena bhavan-mantra-dvayaṃ mantra-rājatayā pracāritam āvābhyām | tathā hi-  
  
     nṛpo na hari-sevitā vyaya-kṛtī na hary-arpakaḥ  
     kavir na hari-varṇakaḥ śrita-gurur na hary-āśritaḥ |  
     guṇī na hari-tatparaḥ sarasa-dhīr naḥ kṛṣṇāśrayaḥ  
     sa na vraja-ramānugaḥ sva-hṛdi sapta śalyāni me ||JGc_1,33.61||  
[144] kṛṣṇaḥ svagatam uvāca-sādhīyān mamānubhavaḥ | sa tu na savādhībhavitum arhati | yataś ca na svānubhava evāyam anubhāvaś ca | tan-mano nānyathā manyasva iti |  
  
[145] spaṣṭaṃ ca pṛṣṭavān-tatas tataḥ ?  
  
[146] ṛṣir uvāca-tad evaṃ kāvya-śreṇīr iva nānā-deśa-veśa-bhāṣā-rasair eṇīdṛśaḥ pāṇaukṛtya pūrva-pūrvavad rāginīṃ madrādhipater api kanyāṃ sanyāyatayā varyāṃ bhāryā-varyāṃ kariṣyasi | na kevalā sā, tāsām adharāḥ ṣoḍaśa-sahasra-parimāṇāś cāparāḥ |  
  
[147] tatra madra-kanyāyāḥ pariṇaya-nyāyaṃ bhadram evaṃ varṇayiṣyanti-  
  
atyuccair bandha -vedhyāprakaṭa-jhaṣa-tanoś chedam ākarṇya paṇyaṃ  
kanyāyā madrapātuḥ kṣitipati-niyutāsādhyam ekas tu paścāt |  
dūrād āgamya paścād api ca viluluve tāṃ harir yaḥ sa paścād  
bhūtvā tān yuktam ārdad yudhi tad api matāgrīyatā tasya citrā ||JGc_1,33.62||  
[148] kanyānāṃ ṣoḍaśa-sahasrāṇy uddiśya ca sahasra-vaktratām eva devatāḥ prāpsyanti |  
  
[149] tatra dig-darśanam, yathā-  
  
atha naraka-nikāyyaṃ nārakaṃ menire tās  
tad-adhikam api taṃ tu śrī-harir manyate sma |  
naraka-haraṇa-nāmāpy atra yatnātiyatnaṃ  
yad akṛta yad ihāsīd vyagratā-biddha-buddhiḥ ||JGc_1,33.63||  
[150] naraka-vadha-prakriyāṃ caivaṃ varṇayiṣyanti |  
  
bhittvā durgāṇi kṛṣṇaḥ sasuta-mura-yutaṃ bhaumam unmukhya rājye  
tat-putraṃ sthāpayitvā sura-nara-duhitur bandhanād ujjahāra |  
devāmbā-kuṇḍalādyo maṇi-giri-varuṇa-cchatram uddhṛtya tac ca  
pratyarpya kṣudra-vṛṣṇaḥ saha maṇi-giriṇāpy agrahīt pārijātam ||JGc_1,33.64||  
[151] tad evaṃ tava svargastha-vighna-hantṛtāṃ tatra ca vṛtraghnaḥ kṛtaghnatām avadhāya vayam evaṃ manyāmahe |  
  
tvām arcanti yadā svargyās tadā svargaḥ surālayaḥ |  
tvāṃ nārcanti yadā svargyās tadā svargaḥ surālayaḥ ||JGc_1,33.65||  
[152] yuktam eva tat-  
  
ajanāśam asau naṣṭo jīvanāśaṃ nanāśa ca |  
ūrdhva-śoṣaṃ sa cāśuṣyat kṛṣṇa yas tvat-parāṅmukhaḥ ||JGc_1,33.66||  
[153] kṛṣṇa uvāca-tatas tataḥ ?  
  
[154] ṛṣir uvāca-tad evaṃ tatra sarva-svāsthya-maya-gārhasthya-caye pratiśvastanaṃ sphurad-upacaye sati suta-sampattir api matim atītya pratyahaṃ pratoṣyate | kiṃ bahunā, bhavadvad-varṣa-ṣaṭkān anantaram eva yauvana-prapañcatas teṣām api prajātāḥ prajās tāvaty eva diṣṭe dṛṣṭa-yauvanā bhaviṣyanti | bhavān punar īdṛśatayā paraṃ nava-vayāḥ sthāsyati |  
  
[155] tathā ca paurāṇī vāṇī-nātidīrgheṇa kālena sa kārṣṇī rūḍha-yauvanaḥ [BhP 10.55.9] iti | tac ca kṛṣṇaṃ matvā striyo hrītāḥ [BhP 10.55.28]iti ca |  
  
[156] tatra ca kaimutyam idam avadhira-mātraāṇām anavadhikam avadhāna-nidhāna-pātrāyate | yathā-  
  
tatra pravayaso' py āsan yuvāno' tibalaujasaḥ |  
pibanto' kṣair mukundasya mukhāmbhoja-sudhāṃ muhuḥ || [BhP 10.45.19] iti  
  
[157] etena śrīmad-vraje tu tad-atiśayāt sphuṭam eva tad-atiśayaḥ saṅgamitaḥ |  
  
[158] kṛṣṇa uvāca-aho mahātman ! mahān ayam atyayaḥ sampraty api duratyayaṃ duḥkham arpayati | yat tāvad vilambaṃ tatrāvalambitāsmi | bhavatu, prakṛtaṃ prakriyatām |  
  
[159] ṛṣir uvāca-śambareṇa janmata eva dyumnavat tava gṛhād apahṛtasya pradyumna-nāmnas tvat-putrasya samparāye sambandhaṃ tad-dhanana-caritraṃ vicitratayā gāsyanti, yathā-  
  
kṛṣṇe' pi dhṛṣṇag-bhavitātra kaḥ pumān  
yas tu svayaṃ yoddhum amuṃ vrajiṣyati |  
yad adya jātaṃ khalu tasya jātakaṃ  
hṛtvā tato mṛtyum avāpa śambaraḥ ||JGc_1,33.67||  
[160] atha prādyumnim anu cāmnāsyanti-  
  
ūṣāṃ bāṇasya kanyāṃ rahasi gatam ananāniruddhaṃ niruddhaṃ  
yuddhe buddhā tam etaṃ drutam abhigatavān yudhyato' gryān nihatya |  
brahmāṇḍa-dhvaṃsad-akṣa-jvalana-vaha-mahā-śūla-bhṛc-chūlapāṇiṃ  
tat-pakṣaṃ nirjayaṃs tad-bhuja-balam alūnād yas tu tatrānyakaḥ kaḥ ||JGc_1,33.68||  
[161] kṛṣṇa uvāca-vismayaḥ khalv ayam | yad vismariṣyāmy eva vraja-vārtām |  
  
[162] ṛṣir uvāca-na hi na hi | sā hi tavāhite manasi rāga-mayī jāgarūkatām eva parām āgamiṣyati |  
  
[163] hanta ! yat khalu nirantaram antargatam, tat katham antargatam iva jāyeta | kintu pūrva-nirdiṣṭaṃ gurv-anādiṣṭatā-paraṃ tasmin nirdiṣṭi-viśiṣṭim ācariṣyati |  
  
[164] tadā ca kadācana rāmeṇa saha rahasya-vārtā tava vartiṣyate | yatra sva-gamanam anālocya rāmaṃ śaśvad anuśocya vrajasthānāṃ smṛtitaḥ pracyavamāna-bāṣpas tvayā ca tathānuśocatā procyamānas tava sandeśaṃ praveśayan māthura-vraja-deśa-praveśaṃ gopa-veśam āveśya prāpsyati | prāpya ca sa yathā kathā-viṣayas tathā samasya varṇayiṣyati-  
  
vrajasthānāṃ rāmaḥ sva-sahaja-viyogārciṣi hareḥ  
purā satyaṃ jajñe punar iha tu jātaḥ sukha-kṛtī |  
yatas teṣāṃ jvālāṃ sphurad amṛta-vācā praśamayaṃs  
tadīyāṃ sphūrtiṃ dṛg-viṣayam iva cakre sva-balataḥ ||JGc_1,33.69||  
[165] kim anyad vā vinyasitavyam | tena tathā te nanditā yathā sarve' pi svayaṃ saparva-prāyatayā taṃ prārthayāmāsuḥ |  
  
[166] tad-upabhoga-tṛṣṇayā cira-pālita-sukumāra-kaumāra-kusumānāṃ sura-vallī-samatā-suṣamāṇām iva labdha-cara-tadīya-saṃśleṣāṇām ābhīra-kumārī-viśeṣāṇām aṅgīkārāya |  
  
[167] śrīmān baladevaś ca yathāvad eva tathā valayāmāsa | valayitvā ca vrajaṃ prati pravalitānujāgamana-viśvāsaḥ sva-preyasīr ihaiva vihāya dvārakām api niścinta iva caliṣyati | āgatya ca dvārakāṃ tvām api sāntvayiṣyati | yathā-kartavyāvaśeṣaṃ vidhāya vraja-śleṣam avāpsyati |  
  
[168] kṛṣṇa uvāca-kiyān avaśeṣas tāvāṃś ca viśeṣaḥ kathyatām |  
  
[169] ṛṣir uvāca-kramaśa eva prakaramaṇīyaḥ | tathā hi-vrajaṃ prati calitavati sakala-guṇa-tantre balabhadre puṇḍraka-maṇḍala-patiḥ kṛtrima-vāsudevatayā citrita-rūpas tvāṃ spardhayā vardhamāna-garvaṃ sādhu-krodha-samudbodhanam evaṃ sandekṣyati-  
  
vāsudevo' vatīrṇo' ham eka eva na cāparaḥ |  
bhūtānām anukampārthaṃ tvaṃ tu mithyābhidhāṃ tyaja ||[BhP 10.66.5] iti |  
  
[170] pratisandekṣyanti tu taṃ yadavaḥ, yathā-  
  
puṇḍra-keśa sa bhavān abhūd dhariḥ  
kāśi-rāḍ na kim ihābhavac chiraḥ |  
mitratām aśivatāṃ tathāsajann  
anyathā prathitavān sa tu tvayi ||JGc_1,33.70||  
vṛttāntenāmunā tu tvad-vṛttāntaḥ so' yam īkṣate |  
kṛtāntenācireṇa tvaṃ kṛtānta iva vartase ||JGc_1,33.71|| iti |  
  
[171] kṛṣṇa uvāca-tatas tataḥ ?  
  
[172] ṛṣir uvāca-tatas tad-vadhānantaraṃ tvaṃ tu taṃ tan-mitraṃ kāśīrājam api prāptanāśī-kariṣyasi | tayoḥ śivādya-pacitir apy apacitim eva kariṣyati | tataś ca-  
  
yadā satrāyitā tatra kāśīśa-tanayas tadā |  
tasmāt kaṣṭāyamānaḥ sann aṣṭim ucciar aṭiṣyati ||JGc_1,33.72||  
[173] atha rāmas tu dvividaṃ rāma-senāgrām agrāmaṇyaṃ vidann api haniṣyati | yathā ca kathayiṣyanti-  
  
āśritya rāmaṃ dvividaḥ svecchayā narakaṃ śritaḥ |  
iti tan-niṣkṛtiṃ kurvan rāmo' nyas tam adaṇḍayat ||JGc_1,33.73||  
[174] śrī-rāma uddiśya ca vandi-vṛndāni vandiṣyante-  
  
hālālohita-locane hala-bhṛti vyākoṣa-śoṇābja-yug-  
gaṅgā-bhrānti-bharākarā madhukarāḥ koṭir gatāḥ kūṭatām |  
kiṃ ca kṣauṇi-śaṭhā haṭād agharipos tejaḥ prasuptaṃ yaśasy  
udbuddhaṃ kila vardhituṃ tad iti te vārdhiṃ gatiṃ saṅgatāḥ ||JGc_1,33.74||  
[175] kṛṣṇa uvāca-hanta maharṣe ! bāṭa-ghaṭita-nyāyenāpi mama vraja-sambandhibhiḥ samaṃ samanvayaḥ kiṃ na bhavitā ?  
  
[176] ṛṣir uvāca-bhavitā | yatas tad eva vṛttaṃ kramataḥ kramate sma |  
  
[177] tathā hi-yadā rāmas tīrtha-yātrāṃ kariṣyati, yasyāś cānte bhīṣmādi-śāntatā-prānte duryodhana-vadhaḥ sampatsyate, tasyāḥ prāg yadā kadāpi sūryoparāgaḥ sāgaravat parva-garimāṇam āgantā | yaś caivaṃ varṇayiṣyate-  
  
grasta-sūryeṇa tamasā tamasā vyāpi tad dinam |  
udite hari-vaktrendau smerājani kumudvatī ||JGc_1,33.75|| iti |  
  
tadā tu-  
     kaṃsa-pratāpitāḥ sarve vayaṃ yātā diśaṃ diśam |  
     etarhy eva punaḥ sthānaṃ daivenāsāditāḥ svasaḥ ||JGc_1,33.76|| iti | [BhP 10.82.21]  
  
[178] śrī-vasudeva-vacanāt kaṃsa-vadhān nātivyavadhāna-kāle kuru-bhuvi suvimala-jātīyā bhāratīyāḥ prajāḥ prāyaḥ prayāsyanti | yatra yudhiṣṭhirograsenādi-saṃsaktānāṃ bhavadīya-mahiṣṭha-bhaktānāṃ samāgamaḥ parameṣṭhi-goṣṭhīm api kaniṣṭhāṃ kariṣyati |  
  
[179] kiṃ bahunā, bhavān api tatra bhavitā | vraja-vāsi-tatir api vrajitā | yataḥ parimilanāya parasparam adhikam abhikatāṃ gatānāṃ lakṣya-mātraṃ tvad-ādikaṃ lakṣyate |  
  
[180] kṛṣṇaḥ sāsram uvāca-tatas tataḥ ?  
  
[181] ṛṣir uvāca-tataś ca-  
yathārka-tapto jala-bindur indunā  
nidāgha-dagdhaṃ vipinṃ payomucā |  
viṣārditaṃ vārbhavatā vilokyate  
saṅgāt tathā tvad-virahī tvayā vrajaḥ ||JGc_1,33.77||  
[182] kṛṣṇaḥ sa-gadgadam uvāca-tatas tataḥ ?  
  
[183] ṛṣir uvāca-tataś ca-  
mātā tātaḥ pitṛ-sahacarā bhrātaro bandhu-vargā  
dāsā hṛdyās tava nija-janāḥ kecid anye ca tatra |  
prāpsyanti tvāṃ bhavati ca bhaviṣyanti te' nanya-cittās  
teṣv āveśād bahuṣu bhavitā naika-cetā bhavāṃs tu ||JGc_1,33.78||  
tataś ca-  
tvaṃ vrajeti nija-prema gopayann iva vatsyasi |  
vrajas tu sva-guṇais tatra sarva-preyān bhaviṣyati ||JGc_1,33.79||  
tatra ca-  
     yadā yadā drakṣyati tāṃ bhavāṃs tadā  
     pūrṇaṃ samūrṇo lavitā dṛśor jalam |  
     bhavantam apy evam amī yathāmunā  
     kaṇṭhāntam antar hṛdayaṃ nirotsyate ||JGc_1,33.80||  
[184] tad evaṃ vaiśākham ārabhya varṣā yāvad atiharṣāt tvāṃ nirṇimeṣam eva nirvarṇayantas te vraja-vāsinaḥ saṃvatsyanti | tad-ante sad-anūkaṭayā labdha-mūka-sthitiṣu śrīman-nandādiṣu teṣām ānakadundubhi-prabhṛtīnāṃ parama-snigdhāntaḥ-karaṇatāṃ vilocya jāta-putra-pautrāvalokanena kṣiti-vipakṣa-pakṣa-prāyatāvakalanena ca svasminn aviśvasti-srastitaḥ samāśvastim api vilokya sarva-ślokya-caritaḥ sahāyīkṛta-balarāmoddhava-rohiṇīkatayā taiḥ saha nija-vṛndāvana-vraja-darśanam ekānte mantraṇā-pūrvakaṃ vicintya niścintya ca śrīman-nandādīn sa-sāntvaṃ māthurān eva prasthāpayiṣyasi |  
  
[185] idam eva bādarāyaṇir apy āha tataḥ kāmaiḥ pūryamāṇaḥ sa-vrajaḥ saha-bāndhavaḥ [BhP 10.84.67] ity ādinā kṛṣṇe kamala-patrākṣe saṃnyastākhila-rādhasaḥ [BhP 10.65.6] iti pūrvoktes tvad-āgamana-tātparyā eva teṣāṃ kāmā iti | prasthāpana-samayatas teṣāṃ viśeṣāvasthā-varṇanaṃ tu tat tad asmākaṃ buddhim āstṛṇotīty alam ativistareṇa |  
  
[186] kṛṣṇa uvāca-asmad-avasthāṃ tu varṇaya |  
  
[187] ṛṣir uvāca-kuru-sthalāt kuśasthalam āgatya sthitaḥ sa bhavān pāṇḍava-rājena rājasūya-mantraṇāyāsmad-dvārā nimantritaṃ sann indraprasthaṃ prasthāsyate |  
  
[188] tataś ca satvaraṃ gatvā bhīa-prabhṛtaye dik-sīma-vijaya-yaśāṃsi dattvā bhīma-dvārā jarāsandhaṃ hatvā tat-kṛta-bandhāni nṛpa-vṛndāni mocayitvā vijitena rāja-vrajena yudhiṣṭhiraṃ rocayitvā rājasūyena yājayiṣyasi | tatra jarāsandha-ghātanaṃ, yathā-  
  
bandhaṃ bandhaṃ yam anu mumuce taṃ jarāsandham enaṃ  
hanyām addhā svayam atha yadi śravyam etan na tarhi |  
itthaṃ kṛṣṇa tvam iha kalayan bhīmasenena yuddhād  
dharyād daitya-prakṛtim amukaṃ ghātayiṣyasy asy upetya ||JGc_1,33.81||  
[189] milad-artana-giri-garta-vartamāna-nṛpāṇāṃ kṛpayā mocanam, yathā-  
kārāgārāndha-tāmisra-bandhād andhāyitān nṛpān |  
svarūpa-dṛṣṭibhiḥ sṛṣṭa-dṛṣṭīn parikariṣyati ||JGc_1,33.82||  
[190] rājasūyam, yathā-  
  
nirjitya kṣitipati-maṇḍalāni pāṇḍoḥ  
putrais tāny anugamitāni saṅghaṭayya |  
cedīśaṃ sadasi nihatya tad-viruddhaṃ  
teṣāṃ tad-viracayitāsi rājasūyam ||JGc_1,33.83||  
yajñe tasmin nṛloko nṛpati-tad-adhipā vipra-viprarṣi-varyāḥ  
svargasthāḥ svarga-pālās tridaśa-munivarāḥ kiṃ ca vedhāḥ śivāś ca |  
dṛṣṭyā śrutyāpi tat tad bahuvidha-bhagavad-rūpa-vṛndasya vijñāḥ  
paśyanto rūpam etat tava kim api muhur vismariṣyanti sarvam ||JGc_1,33.84||  
[191] tad evaṃ rājasūyaṃ santānya kuntyāḥ santānān sammānya yadā dvārakāyāṃ gantāsi, tadā sādhūnāṃ śalyaṃ śālvaṃ lohamaya-vyoma-cāri-pūryā parāg eva tām āvārya dṛṣṭvā pūryamāṇa-pāñcajanyaḥ sannāti-prayatnatas taṃ deva-sapatnaṃ haniṣyasi |  
  
tataś ca-  
krudhyan krudhyat-saubha-puraṃ vyomādhva dvārakārudham |  
dhvaṃsayiṣyasi tad yadvat tripuraṃ tripurāntakṛt ||JGc_1,33.85||  
[192] atra ca gāyanti-  
ūḍumbare kṛmis tāvan nijāḍambara-garvitaḥ |  
yāvan na danti-dantānām antaḥ patati tat-phalam ||JGc_1,33.86||  
[193] kṛṣṇa uvāca-adyāpi kati-vilambā vraja-bhū-gatiḥ ?  
  
[194] ṛṣir uvāca-āyatāv evāyātā śrūyatām |  
  
[195] tad etat procya  maharṣiṇā manasi procyate sma-eṣā ca kalilokair viralair evāvakalayiṣyate | asyā hi bahirmukhān pratavaguṇṭhayitum antarmukhāṃs tūtkaṇṭhayituṃ maharṣibhiḥ parokṣa-prāyī-kṛtāyāḥ khalv asmad-ādi-saṃvādamayyāḥ śrī-bhāgavata-bhārata-pādmādīnām eka-vākyatā-karaṇata eva śakyā pratītir iti | tad idaṃ ca kiñcana mad-upadeśa-nidigdhaṃ madhukaṇṭha-snigdhakaṇṭhābhyāṃ prāpta-kṛṣṇopakaṇṭhābhyāṃ kṣīra-kaṇṭhābhyām api sva-kaṇṭhād eva campū-dvayam apūrva-racanayā sampūrṇaṃ kurvadbhyām uttara-campūttara-bhāgam añcadbhyāṃ tat-tac-chāstra-mata-vistāraṇayā prastoṣyate, tad eva samasya vicāryate |  
  
[196] yadā śālva-yuddham udbuddham, tadā pāṇḍavānāṃ durodara-daṇḍa iti vana-parva-kathā | śālvasya tu prāṇān daṇḍayitvā madhu-pura-dvāri vakratā-caṇḍaṃ savidūratha-dantavakraḥ khaṇḍa-khaṇḍaśaḥ khaṇḍitaś ca, tenānena bhaviteti pādmottara-khaṇḍa-prathā | tad-anantaraṃ ca punar vrajāgamanam asya mahādeva-devyāḥ saṃvāda-rahasya-maye tatraiva spaṣṭaṃ niṣṭaṅkyate | yat khalu satya-saṅkalpatayānalpa-samajñā-vijñātānāṃ āyāsye iti dyotakaiḥ [BhP 10.41.17], āgamiṣyaty atidīrgheṇa [BhP 10.46.34] ity ādi-bahutarād bhagavad-bhāgavatānāṃ pratijñānusārāt śrīmad-bhāgavatenāpy udbhāvitam | na kevalaṃ pratijñā-mātraṃ tatra pratīti-pātrīkṛtam, kintu tad-āgatir apy adhigatīkṛtam |  
  
[197] tathā hi prathame dvārakā-prajā-vacane-yarhy ambujākṣāpasasāra bho bhavān kurūn madhūn vātha suhṛd-didṛkṣayā [BhP 1.11.9] iti pratyakṣaṃ lakṣyate | na ca tat tu kālāntara-gatam | kurukṣetra-yātrāyāṃ hi sphuṭam asya vacanaṃ tasya tat-kālatām eva racayati | tathā hi-  
api smaratha naḥ sakhyaḥ svānām artha-cikīrṣayā |  
gatāṃś cirāyitāñ chatru-pakṣa-kṣapaṇa-cetasaḥ ||[BhP 10.82.41] iti |  
  
[198] vidūrathāntaśatruvadham evāvavadhim atra karoti nānyad iti  | tad evaṃ sthite tad-anantaraṃ ca labdhāntaratayā tenānena teṣāṃ prakṛti-jāgocara-prakṛti-svapadāvirbhāvanaṃ ca tatra pādma evodbhāvaitam | tad api brahma-hrada-majjana-tad-unmajjanād anantaraṃ tad-darśitavata etasya caitadīyānāṃ cābhiprāyeṇa śrīmad-bhāgavatenābhipretam | api naḥ svagatiṃ sūkṣmām [BhP 10.28.12] iti, na veda svāṃ gatiṃ bhraman [BhP 10.28.14] iti, gopānāṃ svaṃ lokaṃ [BhP 10.28.15] iti, kṛṣṇaṃ ca tatra chandobhiḥ stūyamānam [BhP 10.28.18] ity anena | ataeva skānde-  
  
vatsair vatsatarībhiś ca sarāmo bālakair vṛtaḥ |  
vṛndāvanāntaragataḥ sadā krīḍati mādhavaḥ ||  
  
sadā sthiti-prayogaś cātra vaikuṇṭha-nāthasya dhruva-gajendrādy-artham anyatra gamanena vaikuṇṭha iva śrī-vrajendra-nandanasya mathurādi-gamanena sadā vṛndāvana-ramaṇam api na bādhyate |  
  
[199] atredaṃ vicārayāmaḥ-  
jananī-veśa-sambandhābhāsāt pūtanikāpi sā |  
janaī-gatim avrājīd iti kaimutya-yogataḥ ||JGc_1,33.87||upakṛṣṇaṃ kṛṣṇa-ghoṣaḥ sugo-gopaṃ tad āpsyati |  
atiduḥkhaṃ duṣpratīpaṃ tad golokaṃ sa-śarma ca ||JGc_1,33.88||  
kiṃ ca-  
sāṅgaṃ yāvad vaibhavaṃ ca vrajaḥ kṛṣṇaṃ vrajiṣyati |  
sa-kṛṣṇam anukṛṣṇaṃ yo dhāsyate ca sa-rāmakam ||JGc_1,33.89||sadvādaśa-skandham evaṃ śrī-bhāgavatam īkṣate |  
yathā-śakti-budho' nyasya śakti-prati na vidyate ||JGc_1,33.90||  
[200] tad evaṃ vimṛṣya tu śrī-devarṣiḥ spaṣṭam ācaṣṭa- [201] yadā tvaṃ rājasūyataḥ sukhaṃ sambhūya svālaya-calanārambhaṃ sambhāvayiṣyasi, tadā vakrabhāva-cakrataḥ śakram api jigīṣur dantavakras tvāṃ kevalaṃ sarva-caṅkramaṇa-cakravalaṃ vitarkayan balena balena ca vinābhūtena tvayā kevalena gadāyuddham adhvany anivicchan madhupurīm āgantum urīkariṣyati | tām āgatya ca gatyantaraṃ cintayan man-mukhatas tava dvārakā-saṃmukha-prasthānaṃ śālva-saṃsthāpanaṃ cāsthāya sadyas tvāṃ praty eva duḥsthātmatayā prasthāsyate |  
  
[202] tadaiva ca mano-juti-vibhūti-mayena mayā kathanayā nija-vraja-gamanāya tad evāspadam āspadaṃ kurval-labdha-manorathas tādṛśa-divya-rathaś ca tvaṃ tat-kṣaṇam eva mathurā-pura-dvāri prāpta-gati-prathas taṃ gadāvantaṃ niṣkrāmantaṃ drakṣyasi, srakṣyasi ca tvāṃ prati krāmantaṃ taṃ prati gadāṃ srakṣyante ca, pratyastrāṇīva tvad-ābhimukhyena karūṣa-mukhyena tena caidyenaiva sātma-jyotiṣkā niṣkāsya prāṇāḥ |  
  
[203] tatra ca ślokaḥ khalv ayam-  
bhīmasyāhaṃ tulya-saṃvid-gadāyā  
dvandvāghāte mādhavaṃ māgadhābham |  
jitvā rājyaṃ māthuraṃ sādhayiṣyāmy  
evaṃ naṅkṣaty eṣa ko dantavakraḥ ||JGc_1,33.91||  
tataś ca-  
dantavakra-citā-vahni-prāye krodhe tava svayam |  
vidūrathaś ca bhavitā dūrataḥ krūra-kīṭavat ||JGc_1,33.92||[204] tad evaṃ dantavakraṃ vidūratham api vidūratas tadā gadā-cakra-ghātaṃ ghātayitvā sva-vacana-satyaṅkāraḥ svajana-hṛd-rujām agadaṅkāraḥ svīya-mukhānām astuṅkāraḥ śrīmad-vraja-virājamāna-rāja-kumāraḥ svaka-vraja-kulam eva bhavān mathurā-bhavān anuyokṣyate | tat tu sarvaṃ pragāḍha-bhāvam avagāḍhaṃ kurukṣetrād āgater arvāg-bhavad-āgamana-maryādābhyantarīṇa-kālaṃ kālam iva cālayituṃ punar api sudināyamānatāṃ pratipālayituṃ samprati yamunā-pārīṇaṃ jātam ity avakalayyānukāmīnena nija-divya-vimānena samuttīrya diviṣadbhiḥ kusumair avakīryamāṇaḥ sahasā tad-vāsaṃ cāsat tu mud yokṣyate |  
  
[205] uttīrṇe ca tvayi sarvataḥ kīrṇena ninitāśeṣeṇa ratha-ghargharita-viśeṣeṇa tvad-āgamanam eva manvānās tvat-parimala-valanena tu niścinvānāḥ sarva-vidhā eva tvad-ekādhvānataḥ pradhāvanam eva tanvānāḥ śrīman-nandādy-abhidhānāḥ sannidhānaṃ vināpi śikhaṇḍi-maṇḍalavad amī mārtaṇḍa-maṇḍala-stha-megha-khaṇḍam iva divya-rathārūḍhaṃ tvām agūḍhaṃ niśāmya samya-gūḍha-pramada-bahala-kolāhalaṃ kalayiṣyanti |  
  
[206] kalayantaś ca stambha-sveda-romodbheda-svara-bheda-rodana-vibheda-pralaya-mayatayā spandanam apy avindamānāḥ syandanād dūratas tad-avasthā eva sthāsyanti |  
  
[207] tvaṃ punaḥ sahasā rathād avatīrya teṣāṃ pathā yathā-vīryaṃ dhāvan sakala-gīrvāṇa-vikīryamāṇa-kusumādi-vāditrādi-kṛtamānaḥ sarvathāpy asambhāvita-samānaḥ param āsaktyā sarvān api tān anarvācīna-śaktyā ca pṛthak pṛthag eva ca yugapad eva ca saṅgacchan samāliṅgaṃs tat tad aṅga-saṅgataṃ svāṅgam apii na tato bhinnam aṅgīkariṣyasi |  
  
[208] te ca tathā śokāpanudaṃ datta-mudaṃ tvāṃ labhamānāḥ sarve janyavas tvad-ananyaṃ-manyā bhaviṣyati | [209] tathā ca gāsyate-  
  
yadā yātaḥ kṛṣṇaḥ punar api yadūnāṃ nagaratas  
tadā gopāḥ so' pi prati-nijam adhur moda-nivaham |  
vyatiśliṣṭā yarhi pratijanam idaṃ nājani manāg  
ayaṃ kṛṣṇaḥ kṛṣṇaḥ kim aham iti tarhi sphuṭataram ||JGc_1,33.93||  
yataḥ-  
yadvat kalyantimānāṃ sukṛta-virahiṇāṃ satya-dharmāvatāraḥ  
pṛthvī-sthānāṃ mahāvagraha-hata-vapuṣāṃ varṣukābda-pracāraḥ |  
ākūpāra-hradānāṃ muni-hṛta-payasāṃ navya-gaṅgā-prasāras  
tadvad goṣṭha-sthitānāṃ tava viraha-rujāṃ hanta te saṅga-sāraḥ ||JGc_1,33.94||  
[210] atha cirāya pratimāvat labdha-tvat-pariṣvaktiṣu vraja-jana-vyaktiṣu pūrvam avyaktībhāvam āpannā madhumaṅgala-pūrṇābhyarṇā paurṇamāsī sa-vṛndā vṛndā ca samam apracchannatāṃ gacchantī tu sukha-saṃmūrcchanān mūrcchām iva gatābhyas tābhyaḥ sābhyasūyam iva kramād bahir vṛttiṃ yacchantī tad-vanikāyāṃ tan-nikāyam upaveśayiṣyati |  
  
[211] tathā ca kathayiṣyanti-  
  
kṛṣṇaṃ madhya-gataṃ vidhāya pitarau tad-bhrātaraḥ strī-gaṇās  
tan-mitrāṇi kuṭumba-saṃvalanayā cānye cirāt prāptitaḥ |  
muñcantaḥ sphuṭam aśru tasya sukhadaṃ cārūpa-cāraṃ ciraṃ  
vismṛtya sthagita-kriyāḥ samabhavan mūkāś ca vaisvaryataḥ ||JGc_1,33.95||  
[212] tvaṃ tu tatra strī-kumāraṃ putra-pautraṃ kubja-vāmanaṃ dāsī-dāsam api sarvaṃ yathāyathaṃ toṣayiṣyasi | [213] dārukas tu dāruvad eva dūrasthitas tat-prema-vaśyatayā kautukam iva drakṣyati |  
  
[214] tataś ca tatrāsīnā paurṇamāsī kupitevālapiṣyati-ahaha kim idam avidanta iva kurvantaḥ stha ? pathi pariśrāntam imaṃ katham iva na viśrāntaṃ kurutha |  
  
[215] tad evaṃ jāta-camatkārābhyāṃ tat-pariśrama-kātarābhyāṃ mātgara-pitarābhyām ubhayataḥ sva-sva-bhajanākṛtāliṅganamaya-praṇaya-ceṣṭitaḥ sarvair eva ca parito veṣṭitaḥ sva-goṣṭha-prakoṣṭha-madhyaga-śakaṭa-ghaṭā-ghaṭita-vāṭam avāpsyasi |  
  
[216] tataś ca te sarve bhavat-paricaryā-maya-parisaryākṛtaḥ sambharamam evācariṣyanti, na tu kārya-kramam | tathā hi-  
  
||JGc_1,33.96|| MISSING!  
  
yarhy āgantāsy aghahara cirād dvārakātas tadā te  
sarve' py ete vraja-jani-janā śreṣṭha-madhyastha-nighnāḥ |  
dhāvanto' pi pratidiśam aho tat-tad-ekaika-kāryaṃ  
kurvanto' pi sthagita-kṛtitām eva yāsyanti hanta ||JGc_1,33.97||  
yadyapi gopāḥ samyak paricarituṃ tvāṃ na tarhi śakṣyanti |  
tad api na tat-pramadāmṛta-bhogās tvāmī sadaiva pokṣyanti ||JGc_1,33.98||  
[217] tad ārabhya ca-  
  
kiṃ bhoktavyaṃ kvāsitavyaṃ svapanīyaṃ kva vāmunā |  
iti mātrādi-dhī-yātrā nātrāyāsyati tṛptatām ||98||  
sakhāyante sukhādhīnā vismariṣyanti sarvakam |  
smariṣyanti tu tāṃ tvat-kāṃ punaḥ saṃśleṣa-navyatām ||JGc_1,33.99||dāsāś ca tava dāśārha punar āśāṃ sva-mūrtiṣu |  
dhāsyanti sevā-sudhayā vidhāsyanti yad āplavam ||JGc_1,33.100||gāvaḥ prāgvad bhavat-sphūrti-prabhāva-sthita-tad-daśāḥ |  
tadvad eva sadaivāmūr dhāsyanti pramadaṃ tvayi ||JGc_1,33.101||śiśavaḥ paśavaś caiva vayāṃsi ca payāṃsi ca |  
ye' nye hṛdyā janā hṛdyās tava teṣāṃ tu kā kathā ||JGc_1,33.102||  
[218] kūrmasyeva smaraṇānubhāvena tava tena tvadīyāḥ pūrvavad eva hi te sthātāraḥ | tathaiva vrajād baladevaḥ kuśasthalīm āsādya tvayi nivedayiṣyati | yathā śrī-hari-vaṃśe-  
  
tathaivādhvaga-veśena sopaśliṣṭe janārdanam |  
pratyagra-vana-mālena vakṣasābhivirājatā ||  
upaviṣṭaṃ tadā rāmaṃ papraccha kuśalaṃ vraje |  
bāndhaveṣu ca sarveṣu goṣu caiva janārdanaḥ ||  
pratyuvāca tadā rāmo bhrātaraṃ sādhu-bhāṣitam |  
sarveṣāṃ kuśalaṃ kṛṣṇa yeṣāṃ kuśalam icchasi ||[HV 83.53,55-6] iti |  
  
[219] tad evaṃ sthite' pi tadā tava sadā vrajāvasthiti-pratītis tu teṣāṃ nātijaniṣyate | syandanaṃ tad atra tad-avastham eva sthāpitam astīty anāsthā-bhāvanayā |  
  
[220] kiṃ ca, tava savayasaḥ pravayasaḥ pratīdaṃ pratīpam āvedayiṣyanti | priya-vayasyasya nātiasaumanasyaṃ manasy abhyasyate | yato janitānurāga-janatāsu tāsu prāg iva nānurāgaṃ jāgaram āgamayati | tāś ca tathā dṛṣṭvā lagita-duḥkha-sthagitatayā śuṣkā iva tiṣṭhanti |  
  
[221] tad etad ākarṇayantaḥ prāpta-kadanāntaratayā vivarṇavadanānte tvan-mātara-pitarādayaḥ kātaratām avāpsyanti |  
[222] tvaṃ tu jantu-mātra-citta-jñas tad vijñāya svayam eva tān vijñāpayiṣyasi-kathaṃ bhavanto nādyāpy ānandād udbhavanto dṛśyante | [223] sarve tu sagadgadaṃ gadiṣyanti-asmākam ānanda-kāraṇaṃ tvad-avadhāraṇa-padavīṃ vindata eva |  
  
[224] atha tvaṃ vakṣyasi-bāḍhaṃ kintu yena bhavadbhiḥ sandihyate, so' yaṃ śatāṅgaḥ sāṅga-bhavat-kārya-saṅgamanāya saṅge rakṣitatayā lakṣyate | yathā vānyathā jñāpayatha, tathā prathayiṣyāmi | etad eva prāg eva niveditaṃ mayā-  
  
yāta yūyaṃ vrajaṃ tāta vayaṃ ca sneha-duḥkhitān |  
jñātīn vo draṣṭum eṣyāmo vidhāya suhṛdāṃ sukham ||[BhP 10.45.23] iti |  
  
[225] jñātīn iti yuṣman-madhyata evāsau vāsaḥ sambhaviṣyati, draṣṭum iti tatra ca yuṣmad-darśanam evāsmākaṃ puruṣārtha ity arthaḥ | yad vā draṣṭum iti darśana-viṣayī-bhavitum ity arthaḥ | athāpi bhūman mahimā guṇasya te viboddhum arhaty amalāntarātmabhiḥ [BhP 10.14.6] ity atra bodha-viṣayī-bhavitum itivad etad uddhavena ca bhavatsu samudbuddhaṃ cakre-  
  
āgamiṣyaty adīrgheṇa kālena vrajam acyutaḥ |  
priyaṃ vidhāsyate pitror bhagavān sātvatāṃ patiḥ ||  
hatvā kaṃsaṃ raṅga-madhye pratīpaṃ sarva-sātvatām |  
yad āha vaḥ samāgatya kṛṣṇaḥ satyaṃ karoti tat ||[BhP 10.46.34-5] iti |  
  
[226] sātvatāṃ patir api pūrṇa-ṣaḍaiśvarya-sampattir api pitror yuvayor vrajeśitroḥ parama-sukha-śriyaṃ sadā svalālanā-rūpaṃ priyaṃ vidhāsyate | tatrāpy acyuta evāvasthāsyate, yatas tat tato hetor adyāpi satyaṃ śapathaṃ karoti, kurvann eva vartata ity arthaḥ | tad anenaiva nayena bhavatāṃ praṇayarṇaṃ vinayeya, na tu manāg api gamanāgastvena | tathā hi-  
  
pitrādi-pratirūpa-rūpa-vasudevādi-pratīghātajād-  
duḥkhāt kaṃsa-vināśanārtham agamaṃ śīghrāṃ nivṛttiṃ vidan |  
tatrāsīt suhṛdāṃ manoratha-tatir yuddhāyatir durhṛdāṃ  
caivaṃ tad-vyasanaṃ samāpya yadi ca prāgāṃ kva vā yāmy aham ||JGc_1,33.103|| iti |  
  
[227] tataḥ śrī-vrajeśvarānumatyā pratyāsannāḥ sarve' pi prārthayiṣyante | evaṃ ced iha ca tava dvārakā-vad eva bahala-gṛha-bṛṃhaṇāya spṛhayāmaḥ | anyathā-karaṇaṃ tu yad asmākam adhanyatāṃ vahatīti |  
  
[228] tad etad ākarṇya bhūmiṃ nirvarṇya tvaṃ tu tasminn asantuṣṭa iva cetasi cintayitāsi-gṛha-śabdaḥ khalv ebhir gṛhiṇī-paryāyatayā paryavasāyitaḥ | tatra ca hanta mama svāntaṃ kīdṛśaṃ vāmī vidhāsyantīti |  
  
[229] atha punar vibhāvayitāsi-bhavatu, pūrṇa-jñāna-tūrṇa-vidhānā ca paurṇamāsy atra sarvaṃ śarma nirmāsyati, na tv anyathākarmatāṃ dhāsyatīti | vaktavyaṃ tu vakṣyasi | tarhi rohiṇī-mātā rauhiṇeya-bhrātā ca dvārakāgārād ākāraṇīyau | tāv eva sarvam arvāg-bhāvyaṃ nivedayiṣyataḥ |  
  
[230] atha punar dāruka-sārathiṃ prati prathayiṣyasi-bho sārathe ! sarathaḥ prathamānayātyantīnatayā bhavān yadu-bhavanam āsādya sadyaḥ śrīmad-bhrātaraṃ tan-mātaraṃ ca prāpayeti | punar vicārya vakṣyasi-hanta ! tam uddhavam apy ānayeti |  
  
[231] tatas tad-vandanāruke dāruke pavanam anuharamāṇena yānena muhūrta-mātrārdhatais taiḥ sārdham āgate tasmin vismita-manasaḥ śrīman-nandādayaḥ paramānandāśayatayā sahasā bhavad-āgamanavad eva sahasā mahasā todyamānātodya-vrajaṃ tan-nijālayam āneṣyanti |  
[232] gateṣu ca dineṣu tri-catureṣu rāmādayas te vrajasthābhir ucitam eva tubhyaṃ rocayiṣyanti-  
  
yeṣāṃ prema-guṇair yas tvaṃ baddhaḥ suṣṭhutayā hariḥ |  
tasya tair viniruddhā ye kuryus te katham anyathā ||JGc_1,33.104||  
[233] sarve ca militvā nirṇeṣyanti mānyāḥ kanyā-vicāram | kātyāyanyārādhikās tāḥ kanyā dhanyādayaḥ sanyāyatām arhantīti |  
  
[234] rāmoddhavau tu parama-niṣṇātau kṛṣṇavaj jñātvā tūṣṇīm evāvasthāsyataḥ |  
  
[235] tatas tad-artham ārambhe labdha-sambhede vraja-pati-jampatī pūrṇa-mano-gatī pūrṇimābhyarṇam āsādya sadyas tasyāṃ varivasyā-pūrvakaṃ sarvaṃ nivedayiṣyataḥ |  
  
[236] sāpi vakṣyati-tad api bhadram eva, kintu varyāḥ parama-varyā rādhādayaḥ kathaṃ vā na svīkāryāḥ ?  
  
[237] tau tu sa-vailakṣyaṃ vakṣyataḥ-kāḥ khalu rādhikādy-abhidhāḥ ?  
  
sā vakṣyati-dhanyānāṃ vṛṣabhānv-ādīnāṃ kanyā eva |  
  
punas tau vakṣyataḥ-sudhy-ādi-guro ! na budhyāmahe | niḥśodhyaṃ tu bodhyatām |  
  
sā tu sa-hāsaṃ vakṣyati-yathā kātyāyany-ārādhikānāṃ kanyātvam evam anyāsāṃ rādhikādikānām api |  
  
tau punar utphulla-nayanaṃ vakṣyataḥ-vispaṣṭaṃ kathyatām | yadi viṣaya-maye' py asmādṛśi kṛpā-viṣayatācaryate |  
  
sā vakṣyati-bhavantaḥ khalv idaṃ nānubhavanta iva santi | yat punar adyāpi kanyā eva tā dhanyāḥ | māyā-kalpita-cchāyā-prāyā evānyatra pariṇāyitāḥ | tac ca svapnavad eva | yasmān maryādālaṅghana-paryāyatayā tā eva ca śayyādau paryavasāyante iti | kiṃ tad idaṃ kiñcana bhavantāv anu sa-vedanaṃ nivedayāmi | tās tad ekānuraktā mādṛśa-sāntvanayā param adyāvadhi dhairya-sampṛktāḥ | samprati tu tyakta-mātrātirikta-prāṇa-gātrā bhaviṣyanti | tāsāṃ tad idaṃ na kevalam aham eva vidaty asmi, kintu sarvāpi vraja-janatā | tac ca pūrvam api kiñcit kiñcid viśeṣtas tu kṛṣṇa-kṛta-vṛṣṇi-sthāna-prasthāna-gata-tad-anavasthāvasthāyām | yata idaṃ munayo' pi varṇayiṣyanti |  
  
[238] tatra pūrvaṃ yathā-kuja-gatiṃ gamitā na vidāmaḥ; kaśmalena kavaraṃ vasanaṃ vā [BhP 10.35.17] ity ādinā | uttaraṃ tu, nivārayāmaḥ samupetya mādhavaṃ; kiṃ no ækariṣyan kula-vṛddha-bāndhavāḥ [BhP 10.39.28] ity uktvā, visṛjya lajjāṃ ruruduḥ sma su-svaraṃ; govinda dāmodara mādhaveti [BhP 10.39.31] ity ādinā, kṛṣṇa-dūte samāyāte uddhave tyakta-laukikāḥ [BhP 10.47.9] ity ādinā, gata-hriyaḥ [BhP 10.47.10] ity ādinā,  
  
mātaraṃ pitaraṃ bhrātṝn patīn putrān svasṝn api |  
yad-arthe jahima dāśārha dustyajān sva-janān prabho ||[BhP 10.65.11] ity ādinā,  
  
yā dustyajaṃ svajanam ārya-pathaṃ ca hitvā ity ādinā ca |  
  
[239] atra patīn putrān iti yad uktaṃ, tat khalu gauṇīm eva vṛttim anukramya, na tu mukhyām iti bhavat-praśnānukrameṇa prakhyāsāmi | tatra yady anyathā manyadhve, tary evam ācakṣmahe-narakādānīta-guru-kumāratayā jita-dharmarāja-dhāmā rājad-aghajin-nāmā so' yam etad anurakta-jano' py adharmasya kalayāpi spraṣṭuṃ draṣṭuṃ ca na śakyata eva | kintu lajjā-mātraṃ tasya tasya ca maryādā-paryāpakam iti vastutas tu na kevalaṃ rāgata eva tās tādṛśīṃ gati-mārgatāḥ kintv anādi-siddha-svabhāvatayā tad-vadhū-bhāvataś ceti mantra-draṣṭāro' pi niṣṭaṅkayanti | tad etad balarāmoddhavau ca suṣṭhu jānīta iti tāv api praṣṭavyau, anyathā tāsu tat-sandeśa-haratā tayor na deśa-rūpatām āsīdet |  
  
[240] punas tau vakṣyataḥ-vatsaḥ kim idam anusandadhāti ?  
  
sā vakṣyati-sa ca pūrvaṃ kiñcid anusaṃhitavān āsīt | uttaraṃ tu samyag vidann evāste | kintu samprati lajjayā nāvadhānaṃ sajjayati |  
  
tau vakṣyataḥ-tāsāṃ tad-artha-prāṇa-jihāsāṃ kim asau jānāti?  
  
sā vakṣyati-uktam eva samyag vidann āsta iti |  
  
[241] yataḥ pūrvam apy uddhave tathā samudbuddhaṃ kṛtavān, yathā ca tad-vacanaṃ satya-vacasaś ca gāsyanti-  
  
gacchoddhava vrajaṃ saumya pitror nau prītim āvaha |  
gopīnāṃ mad-viyogādhiṃ mat-sandeśair vimocaya ||  
tā man-manaskā mat-prāṇā mad-arthe tyakta-daihikāḥ |  
mām eva dayitaṃ preṣṭham ātmānaṃ manasā gatāḥ |  
ye tyakta-loka-dharmāś ca mad-arthe tān bibharmy aham ||  
mayi tāḥ preyasāṃ preṣṭhe dūra-sthe gokula-striyaḥ |  
smarantyo æṅga vimuhyanti virahautkaṇṭhya-vihvalāḥ ||  
dhārayanty ati-kṛcchreṇa prāyaḥ prāṇān kathañcana |  
pratyāgamana-sandeśair ballavyo me mad-ātmikāḥ ||[BhP 10.46.3-6]  
  
[242] atra mat-sandeśaiḥ iti mayy āveśya manaḥ kṛṣṇe vimuktāśeṣa-vṛtti yat anusmarantyo māṃ nityam acirān mām upaiṣyatha [BhP 10.47.36] iti paryavasānair ity arthaḥ | mām eva dayitam iti, me vallavyaḥ ity atra tu viśeṣo' py asti, tasmāt tad eka-vrata-jīvana-vratānāṃ tad-bhāryāṇāṃ nānyā gatir nyāyyā |  
  
[243] kṛṣṇa uvāca-tatas tataḥ?  
  
[244] ṛṣir uvāca-tatas tau bhāvayiṣyataḥ | satyam asmākaṃ prakaṭatare' pi loka-dharma-ghaṭanānarha-pratikāre' pi tāsāṃ vighaṭana-duḥkhe yad adyāpi snuṣākaraṇa-spṛhā nāpayāti, pratyuta sātatyata eva tāsu snuṣābhānaṃ vibhāti | dharmānyathā-bhāve lakṣyate | yad avaśyam āyatyāṃ vidita-rahasyatām āyātīti | tad api prāpta-kālatāṃ kalayati sma |  
  
[245] atha tau spaṣṭaṃ vakṣyataḥ-rahasyam idaṃ lokāḥ kathaṃ maṃsyante |  
  
sā vakṣyati-māyāyāḥ svabhāva-vyāpitir iyam avyabhicāritayā lakṣyate, yad avaśyam āyatyāṃ vidita-rahasyatām āyātīti | tad api prāpta-kālatāṃ kalayati sma |  
  
[246] yataḥ sarveṣām api sat-saṅkalpānām upari prabhavator bhavator nigūḍhā yā tad-artham utkaṇṭhā, sā hy adhunā parāṃ koṭim ārūḍhā jhaṭiti rūḍha-kāryā bhaved eva | tau vakṣyataḥ-svīyām ananya-sambandhitāṃ tāḥ kathaṃ vidanti |  
  
[247] sā vakṣyati-pūrvaṃ sa vo hi svāmī bhavati iti durvāsaso vacanenāpi samyaṅ nāviduḥ kintu paścād viduḥ |  
[248] tau vakṣyataḥ-katham iva?  
  
[249] sā vakṣyati- uddhavena śrī-kṛṣṇābhiprāyam anuvyaktīkaraṇāt | ataevoktam-api bata madhu-puryām ārya-putro ædhunāste [BhP 10.47.21] iti |  
  
[250] tau vakṣyataḥ-tāsāṃ śvaśuraṃ-manyādīnāṃ ye' nugatās te prāyeṇānutāpaṃ prāpsyanti |  
  
[251] atha sā tu puruṣam iva vakṣyati-tat kim āsāṃ parama-sādhvīnāṃ mādhvīkavan madhura-snigdhatāvalitānāṃ duṣkara-taraṇa-duḥkha-bhāskara-puṣkalatāpa-śuṣkatā soḍhavyā | tathā sarva-dhurīṇatā-pravīṇasya nija-kula-dhurandharasya govardhana-dharasya durdhara-lajjā-bhāra-sajjanam anumodanīyam | vastutas tu teṣām api na sukha-bhaṅga-prasaṅgaḥ yad-dhāmārtha-suhṛt-priyātma-tanaya-prāṇāśayās tvat-kṛte [BhP 10.14.35] iti śrī-śuka-vacanād api | tathā ca na vacana-marmābhir ācaraṇīyam, yathā sarva-sukha-sacanam eva syāt |  
  
[252] tad etan nirūpya sā punaḥ sahāsaṃ vakṣyati-sāmprataṃ pratataṃ kutukāntaraṃ bhavadvyāṃ kila nāvakalitam | yat khalu yuṣman-nandana ānanda-dyūte tāsāṃ patiṃmanyāṃst tat-pitrādi-paryantaṃ sarvaṃ jitavān | lajjām eva sajjan na tad-gṛham ānītavān iti |  
  
[253] tad idaṃ guptam api kṛtam ādi-varāha-nāmā bhagavān api sva-purāṇe sākṣitayā lakṣayatīti sarvathātra nānyathā mantavyam | yathā-  
  
dyūta-krīḍā bhagavatā kṛtā gopa-janaiḥ saha |  
paṇāvahāra-rūpeṇa jitā gopyo dhanāni ca |  
gopair ānīya tatraiva kṛṣṇāya viniveditāḥ ||iti |  
  
[254] tau vakṣyataḥ-tat-pitrādīnāṃ tan-mitrādīnāṃ vā ko vyavasāyaḥ ?  
  
[255] sā vakṣyati-te' pi mayopadiṣṭaṃ tattvīkṛtya pṛṣṭa-kṛtyās tad idam uddiṣṭavantaḥ-  
aho para-sparśa-subhīru yad vapur  
yat kṛṣṇasāra-praṇayaika-śarma ca |  
tāsāṃ mṛgīṇām iva tat-paraṃ prati  
praditsavo vyādha-manāṃsi bibhrati ||JGc_1,33.105||  
[256] tau vakṣyataḥ- rādhikādy-ārādhikānāṃ kā vārtā ?  
  
[257] sā vakṣyati-mat-pṛṣṭābhis tābhir apy evam ādiṣṭam-  
  
yathā sītā-devyā daśa-mukha-kṛtārtir vipad abhūd  
yathā vā rukmiṇyā vivahana-vidhiś cedipa-kṛte |  
tathā rādhādīnāṃ para-gṛha-gatir yā bata vipat  
kathaṃ tasyā nityā sthitir abhimatā hanta suhṛdām ||JGc_1,33.106|| [*9]  
[*9] This verse is repeated in Uttara-campū, 31.43.  
  
  
[258] tau vakṣyataḥ-atha rādhikādīnām ārtānāṃ kā vārtā ?  
  
[259] sā vakṣyati-  
deyam adhīnaṃ kārtsnyenābhivyāptyā ca tatra kṛṣṇe svam |  
tad-rūpaṃ racayitvā sātipratyaya-padāni tā dadhire ||JGc_1,33.107||  
[260] tau vakṣyataḥ-tāḥ kiṃ sākṣād anuyuktāḥ ?  
  
[261] sā vakṣyati-atha kim ? yatas tāsāṃ marma-prakaṭana-karmaṭhatayā mayā pṛṣṭam-bho vipaścitaḥ kāścid evaṃ vadanti | tāḥ khalu kṛṣṇe prema-mātrākharva-sarvasvāḥ | premā ca balavad virodhi-sad-bhāva-milad-bhaya-prayāsa-pracchādana-paricchadatayā yathā vardhate, na tathānyathā |  
  
[262] tarhi kathaṃ tāsām apy anyāsām iva patitayā tat-sampatti-kāmanā-nikāmam antaranuvartata iti ?  
  
[263] tad etad ākarṇya pāṭala-paṭala-savarṇa-varṇinyas tā vara-varṇinyas tad idam avarṇayanta |  
  
[264] hanta ! tāsām eva savirodhas tad-avarodhaḥ sambhavatā-dṛtīyamānā dvitīya-pati-bhāvanā ca, na punar anyasyāḥ kasyāścid api | yā khalu tad-avarodha-virodha-vāñchā | sā vā kathaṃ prema-prathana-mayī syād iti na budhyāmahe |  
  
[265] asmākam yadyapy asau pārśva-gato raho-gatas tathāpi tasyāṅghri-yugaṃ navaṃ navam [BhP 1.11.34] ity eva bodha-viṣayo bhavati | kintu-  
  
budhitāḥ paitṛka-janatā  
buddhāḥ śvaśurābhimānino lokāḥ |  
mānitāḥ sarve' py asmābhir  
na mato dharmas tu kenāpi ||JGc_1,33.108||  
[266] yad asmākaṃ bālyād eva tasmin nija-rmaṇatā-bhāvanāṃ dūrīkartum āgraham urīkurvanti, tasmād asmān mā sneha-peṣaṃ piṇḍhi, kintu svābhīṣṭam eva viśaṇḍhi |  
  
[267] atha tau vakṣyataḥ-bhavatyā kim udbhāvitam ?  
  
[268] sā vakṣyati-tato mayā hasitvā śavasitvā ca tābhyaḥ pratyāśā-mātraṃ pratyāsāditam asti | yadi bhavator icchā samṛcchate, tās tu daivatas tāvan-nija-prāṇa-valalbhasya valalbhatvneālābhāl labdha-mahā-duḥkhās tatra ca svasyānya-hasta-patitatayā jugupsitaṃ-manyatā śuṣkās tatra ca priyāpriya-viprakarṣa-sannikarṣataḥ prāpta-mano-dharṣās tatra ca nirantaraṃ śaṅkamānaiḥ patiṃ-manyādibhir maṅkṣu maṅkṣu-kṛta-nivāraṇa-bhartsanādi-nikarṣās tatas tata eva ca duḥsaha-preṣṭha-viraha-tīvra-tāpa [BhP 10.29.10] ity ādy-uktatādṛg-avasthābhyo' pi mahānurāgataḥ pīḍanād bahula-dahanākāra-kārāgāra-vasatiṃ-manyatayā nigīrṇa-sarva-kṣaṇaṃ kṣaṇam api kalpaṃ manvānāḥ samprati tadīya-mahā-viraha-vaha-samayam atītya cātmānaṃ tad-upekṣyatām  
apy utprekṣya lajjā-mātra-paryavasānam āsajya ca dhik-kṛtaṃ-manyā daśamīm api daśāṃ tanvānāḥ | kiṃ bahunā, bahir-antaḥ-sukumāratāyām api kaumārata eva vyādhānubiddha-snigdha-kānana-pratyāsatty-aparityāgi-mṛgīvat prakhara-darāpāra-para-pāravaśya-labdha-vicitra-durgati-samplutatayā paśyatāṃ śṛṇvatām api hṛdayaṃ dhunvānā raso' yam iti manyamānena niṣkaruṇa-kautukena kenacid evopekṣituṃ śakyante, na punar anyena |  
  
[269] tau sāsraṃ vakṣyataḥ-samprati tāḥ kāṃ gatiṃ matiṃ cāsādayanti ?  
  
[270] sā vakṣyati-  
  
kurvanti maunaṃ krandaṃ vā śūnyaṃ paśyati vartma vā |  
kṛṣṇaṃ vāñchanti mṛtyuṃ vā tāsām evaṃvidhā gatiḥ ||JGc_1,33.109||  
[271] punas tau sāsraṃ vakṣyataḥ-samprati tāḥ prati vatsasya kā vidhitsā ?  
[272] sā vakṣyati-tad etat paścād api niścīyatām | yat khalu preyasāṃ premākṣemaṃ tad-bhāvanāmaya-premānurūpam eva sva-sthemānaṃ labhate | na tu svāgraha-grahilatām iti |  
  
[273] tau vakṣyataḥ-manyāmahe tathāpy asmattaḥ saṅkocaṃ rocayiṣyati |  
  
[274] sā vakṣyati-bhavatāṃ hṛdi sadā vidyotamānaḥ so' yaṃ tad api vetti, tasmān nitāntaṃ nānyathā kariṣyati | kiṃ bahunā, bhavad-āśravam anu sarveṣām eva saṃśravaḥ pratibhāti | kim uta tasya ?  
[275] tau vakṣyataḥ-tarhi garga-niṣedha-vedhasya kā cikitsā ?  
  
[276] sā sa-hāsaṃ vakṣyati-sa khalu līlā-naiyatyam eva tatratya-doṣatayādhyastavān | sva-yajamāna-hita-samīhita-sahitatayā, na tu parama-śubha-niveśa-veśa-rūpāṇām āsāṃ kleśa-leśa-praveśadā sadeśatā sambhavati |  
  
[277] tau vakṣyataḥ-sampraty asmābhiḥ kim iva sopānam upeyam ?  
  
[278] sā vakṣyati-sopānaṃ mayā copeyam, bhavadbhis tu sarva eva vraja-janā bhojanāya praṇayena nimantrya nimantryantām | tarhy antaḥ-paṭī-kṣepān naṭīnām ākāra iva tat prakaṭībhaviṣyati |  
  
[279] tau vakṣyataḥ-yathājñāpayanti vijñānācārya-varyāḥ |  
  
[280] kṛṣṇa uvāca- tatas tataḥ ?  
  
[281] ṛṣir uvāca- tataḥ sā pratyakṣata eva tāv abhi bahulam abhivadantī gṛhāya prahāpayiṣyati |  
  
[282] atha kathakasya manaḥ-kathā-tataś ca pūrṇimā manasi viviveca-śrī-kṛṣṇa-līlāyām anādi-siddhaṃ śrīmad-bhāgavatam eva mukhyaṃ pramāṇam |  
  
[283] tatra yā khalu rāsa-yoge yoga-māyām upāśritaḥ [BhP 10.29.1] ity anena nitya-vyakti-svarūpa-śakti-vṛtti-viśeṣakā yā yogamāyā tan-nirvāhakatayā bādarāyaṇinā samudīritā, sā punar aham eva | tatra tena rāsaṃ prakāśaṃ parīkṣit-pariṣadi varṇayitvā tatra prāptam avarṇa-tritayaṃ nirasya rasyatayā samāhitam | tathā samprati vraje' pi tat-prasaktam iti jñātvā mayāpi samādheyam | tatra tejīyasāṃ na doṣāya [BhP 10.33.29] itivad atrāpi yadyapi narakād ānītā ity ādinā tal-lepa-sambhāvanāpayāpitaiva |  
  
[284] atha para-dāra-vāra-samāhāra-kāraṇān ācāraś ca yathā gopīnāṃ tat-patīnāṃ ca [BhP 10.33.25] ity anena yaṃ parihāram āpitas tathātrāpi tāś ca na kevalaṃ rāgata eva tādṛśīṃ gatim āgatāḥ ity ādinā tāsu tadīya-nityāṅganā-bhāva-vyaṅgataḥ sa ca sāṅgī-kṛtaḥ |  
  
[285] tathāpi nāsūyan khalu kṛṣṇāya [BhP 10.33.37] itivad asūyābhāsavattayā sambhāvitās tat-patiṃ-manyāḥ samādhātavyāḥ | tac ca tad-rahasyaṃ pūrvaṃ guptam āsīd iti māyā-dvārā yathā-guptaṃ samāhitam | sāmprataṃ tu vyaktam abhūd iti tathā tad-dvārā vyaktam eva samādheyam | yena ca sarveṣām api sarva-samādhānam ādheyaṃ bhavitā, anyathā tat-tat-karaṇaṃ vṛthā-paraṃ syāt iti |  
  
[286] atha spaṣṭam ācaṣṭa--[287] ṛṣir uvāca-dināntare tu sarva-nimantraṇāyāṃ yathā-vṛttānte vartite sarvāḥ sādhāraṇa-mahodayāḥ śrī-rādhādayaś ca tatrāgamiṣyanti | kintu pūrvata eva jana-saṅgīta-vrajeśa-nirmitānaṅgīkāratām ātmano duḥkha-bhaṅgī-saṅgitāṃ maṃsyanta eva | tava ca rūkṣatā-vīkṣaṇena tāḥ sūkṣmāṅgatāṃ gamiṣyanti | tatra sāmpratam anyāsāṃ svasamāna-kanyānām aṅgīkāreṇa hṛt-kamale' pi bhaṅgitām āpatsyante |  
  
[288] tathā ca bhāvī ślokaḥ-  
  
dāva-trastā mṛga-duhitaraś candrahīnāś cakoryaḥ  
srastā vṛkṣān nava-kalatikā nīra-riktāḥ śapharyaḥ |  
ūrja-prāntād bahir apagatā hanta navyābja-nālyo  
yadvad dṛṣṭā hari-virahitā rādhikādyāś ca tadvat ||JGc_1,33.110||  
[289] tad evaṃ tāsāṃ kṛcchrāyamāṇānām amitābhyamita-tādṛśvarī śrī-vrajeśvarī tu bāṣpa-pūrṇa-nayanā paurṇamāsīṃ nirvarṇayiṣyati | sā tu vadiṣyati-sarve sarvato' py anvicchantu | yathādyatana-nimantraṇataḥ kaścid api na paścimatām añcati |  
  
[290] kṛṣṇa uvāca- tatas tataḥ ?  
  
[291] ṛṣir uvāca-tatas tad-ākarṇana-mātrataḥ sarve sarvato nirvarṇanāya saṅgatya satvaram eva cāgatya yathāvat kathayiṣyanti | teṣu kāścin mahilās tu kiñcid apy aprastutya śrī-rādhikādikāḥ pratyapūrvatāpūrvaṃ drakṣyanti | tataḥ paurṇamāsī vakṣyati-kim iva paśyatha ? kim iva ca kiñcin na kathayatha ?  
  
[292] tā vakṣyanti-kim iva vakṣyāmaḥ, yataḥ sarvair āhataṃ manyeta |  
  
[293] paurṇamāsī vakṣyati-tathyaṃ cet kathyatām, mayi kṛṣṇa-mātari ca |  
  
tās tu nīcair vakṣyanti-tatrāpy etāsāṃ rādhikādikānāṃ dhṛta-tulyatā-pūrtiīr apaśyāmaḥ |  
  
paurṇamāsī spaṣṭaṃ vakṣyati-anyāś ca punar acchaṃ gacchantu |  
  
[294] kṛṣṇa uvāca- tatas tataḥ ?  
  
[295] ṛṣir uvāca-tato bahala-kutūhala-vahā bahulā mahilās tatra tatra gatvā jñāta-tādṛśa-tattvāḥ punaḥ paurṇamāsy-ante labdha-sattvās tadvad evāvartayiṣyanti | vārtā caiṣā vraja-rāja-sabhā-paryantaṃ paryavasiṣyati | vraja-rājaś ca paurṇamāsīm anu tūrṇam āsādya prasādya ca vakṣyati-bhagavati parama-vismāpanam idam asmān bodhaya |  
  
[296] paurṇamāsī vakṣyati-bhavat-kanyā-bhāvābhimāninyām āryāyām idam āścaryaṃ paryavasyati | bhavāṃs tu sarva-vrajasthaṃ strī-puṃsa-vrajam eka-sabhānugataṃ karotu |  
  
[297] śrī-kṛṣṇa uvāca- tatas tataḥ ?  
  
[298] ṛṣir uvāca-tad etad avadhārya jñāta-kārya-gatinā vraja-bhūpatinā tad-abhihite tathā-vihite tava hitavatī paurṇamāsī mahitāyāṃ tasyām eva sabhāyām āhita-brahmāsanam āsīnā kim api praṇihitavatī bhavitā | tad-avyavahitam eva ca siṃha-pṛṣṭhāhitam ahita-vigrahā mahāyudhāṣṭaka-veṣṭitā devī-gaṇa-sevitā devī nabhasaḥ sarabhasam avatariṣyati | avatīrṇa-mātrā ca paurṇamāsyā vrajeśvarayoḥ kṛṣṇa-kṛṣṇāgrajayor anyeṣām api bhūmi-spṛśām abhūmi-spṛg-māninī yathā-nyāyam abhivādanādikam ākāśata eva prakāśayiṣyati |  
  
[299] tataḥ sāścaryaṃ paryavolokamāneṣu teṣu devī vakṣyati-kathaṃ veha sandehaḥ kriyate ? pūrvata eva tāvad ubhaya-vidhā etā nāpūrvatayā mantavyāḥ | pūrvāsāṃ sajātīyā dvitīyā hi yogamāyājñayā garga-vighnaṃ nighnatyā māyayā mayā nirmitāḥ | saṃjñāyāś chāyā-vat ratyās tan-māyā-kalpitāvac ca |  
  
[300] tāś cemā gṛha-gṛhāt saṃgṛhṇāmi iti tathāhnāya sāpahnavaṃ kula-vadhū-madhye vidhāya punar vakṣyati-lakṣyatāṃ kula-pālikābhir ubhaya-vilakṣaṇatā | yat parama-lakṣmī-lakṣmāṇi prāg-āgatānām eva lakṣyante nārvāg-āgatānām | tathā maṇi-tattva-dṛśām iva tādṛśāṃ dṛṣṭibhir eva netrānandaka-saundarya-viśeṣa-vṛṣṭis tābhya eva labhyā, na tv anyāsāṃ, na ca punar ābhyaś cākcikya-cikvaṇa-kāca-tulyābhyaḥ |  
  
[301] kṛṣṇa uvāca- tatas tataḥ ?  
  
[302] ṛṣir uvāca-atha sarvābhis tathā tad āścaryaṃ sākṣātkāryamāṇam avadhārya tad-āryāṇāṃ samajyāyāṃ nivedayiṣyate-hanta yathāvad eva devī vadatīti | tataḥ śrī-vraja-rāja-vacanaṃ-tarhy adhunā kiṃ vidheyam ?  
  
[303] devī vakṣyati-bhojane nirvṛtte man-nirvartitāḥ sva-sva-pati-gṛham anuvartantām | parās tu kṛṣṇa-mātra-pati-sammati-parāyaṇāḥ sva-sva-pitṛ-gṛham | mayā tu yamunā-taṭeṣṭa-praśastālaye sthāsyate, yathā yadā mātṛ-caraṇair ājñāpyate, tathā tadā vyavahartavyam |  
  
[304] kṛṣṇa uvāca- tatas tataḥ ?  
  
[305] ṛṣir uvāca-tad evam āpracchana-pūrvakam āpṛcchya pracchannāyāṃ devyāṃ sarveṣu ballava-valayeṣu pracchanneṣu varṇānāṃ vara-varṇinībhir varṇyamānaṃ tad ākarṇya bhavata-pativratās tu tat-kṣaṇād eva jūrit-parityakta-mūrtikā vyakta-nija-kānti-sphūrtikāś ca bhaviṣyanti | tathā hi-  
  
rāhu-grāsād iva śaśi-kalā vāridād ṛkṣa-mālā  
varṣādharṣāt pulina-rucayaḥ sparśanād dīpa-lakṣmyāḥ |  
niṣkramyāmūḥ para-paribhavāt tat-kṣaṇaṃ vindamānāḥ  
kāntiṃ svīyāṃ nayana-kadanaṃ mocayeyur janānām ||JGc_1,33.111||  
tatra ca-  
tārāsu candra-valayasya kalāḥ kalāsu  
tasyāticāru dadhate sphuraṇaṃ yathā śrīḥ |  
gopāṅganāhvaya-ramāsu viśākhikādi-  
sakhyaḥ sakhīṣu ca tathā vṛṣabhānu-putrīḥ ||JGc_1,33.112||  
[306] kṛṣṇa uvāca- tatas tataḥ ?  
  
[307] ṛṣir uvāca-tato devyādeśa-veśa-vaśā yathāyathaṃ te vihitavanta eva | tathāpi vidhiṃ vinā na saṅgrāhyās tā itii śrī-vraja-rājādibhir vihite ca tasmin vivāha-vicāre bhavāṃs tv agrajasya vivāhārtham āgṛhya taṃ tad-artha-rakṣita-kaumārā dvārakāta āgatya kadācit tena prasādī-kṛta-sva-vihārāḥ | kāścin nitya-kiśorikā vidhinā ca vivāhya nairapekṣyam ivāvagāhya vigata-pūrvāśaṅkaḥ parama-lalita-mādhava-samayam ālambyālaṅkṛta-pūrṇa-manorathāṅkaḥ śrī-vraja-rāja-gṛhiṇī-muhur āgraha-gṛhītatayā śanair eva sva-vivāham aṅgīkāra-saṅginaṃ kariṣyati |  
  
[308] tatra bahu-mahasā śrī-rāma-vivahane jāte taṃ jātaṃ samāsataḥ samāsāṃ samam eva tvat-kṛta-vivāham eva varṇayiṣyanti-  
  
go-dhuṅnyarbuda-geha-geha-balavad-vādyānavadya-dhvani-  
prollāsita-vraja-maṇḍale diviṣadāṃ vāditra-citre mahe |  
ādāna-pratidāna-dāna-vacanodāraiḥ sadārair narair  
nirvyūḍhā murajid-vivāha-paṭalī jñātā na tat-tad-bhidā ||JGc_1,33.113||  
[309] tad evam aṅgīkāreṇa ca-ye yathā māṃ prapadyante tāṃs tathaiva bhajāmy aham [Gītā 4.11] iti bhavataḥ samādhiḥ samādhīyeta |  
  
[310] atra ye yathā iti ye yad-icchayetety evam eva vivikṣitam | yataś ca sādhāraṇa-janam anvanurāga-laṅghita-loka-dharma-maryādā-saṅghānām aṅganāntarāṇām apy antar-vṛttis tat-tad-gṛhiṇī-pada-spṛhiṇī dṛśyate | kim uta bhavantam anu santata-priyāṇāṃ māyā-mayātyayād eva labdhānyathā-bhāva-prāyāṇām ? [BhP 10.21.9] iti tad-vākya-vyakta-tādṛśābhiprāyāṇāṃ svatas tādṛśābhiprāyatve saty api bhramara-gītāyām api bata madhu-puryām ārya-putro ædhunāste [BhP 10.47.21] ity ādau, bhujam aguru-sugandhaṃ mūrdhnyadhāsyat kadā nu ity anena tadīyaṃ prakaṭaṃ tathā svīkāraṃ prārthayamānānāṃ bhavad-gṛhiṇī-bhāva-spṛhā-bṛṃhaṇam iti sthite tathaiva tad yojayituṃ śakyata iti | sarveṣām asmākaṃ dhairya-paryāpaṇam evam eva bhavatācariṣyate  
| yataḥ-  
  
gatānām utpattyā tvayi ratim api tvad-vivahanān  
nirastānāṃ tvat-prāpty-abhilaṣita-saṃnyasta-jagatām |  
amūṣām utkaṇṭhā yadi hata-phalā tarhi valatāṃ  
kathaṃ vā viśvāsas tvayi muraharāsmākam abhitaḥ ||JGc_1,33.114||  
[311] tad etad avadhāya madhukaṇṭhenāmukta-kaṇṭham anusandhīyate sma-aho ! tad etat-paryantaṃ phalam āgatāyā bhagaval-līlatāyā mādhurya-prasavitā | tathā hi-  
  
prāg-dūra-priyatā tato guru-jana-dhvasta-prayatnātmatā  
tat paścāc chruti-loka-laṅghi-rabhasād guptā priyāṅgīkṛtiḥ |  
tasmād dūra-mahā-viyoga-ciratā tat-prāntam udvāhataḥ  
prāptaṃ cen mithunaṃ mitho hari-ramā-rūpaṃ sukhaṃ kiṃ param ||JGc_1,33.115|| iti |  
  
[312] atha prakṛta-tat-kartṛka-kathā |  
  
[313] kṛṣṇa uvāca-tatas tataḥ ?  
  
[314] ṛṣir uvāca-tataś ca sarveṣāṃ gataye duhituḥ pataye tubhyaṃ kautukāvahāni bahūni yautukāni parama-dhanyāṃ nija-nija-kanyāṃ ca prasthāpyate | gopāḥ sopādhyāyāḥ sadā tadā dhyāyaṃ dhyāyaṃ divas-pṛthivyāv api svānanda-samudra-mudrite kariṣyanti |  
  
[315] kṛṣṇa uvāca- tatas tataḥ ?  
  
[316] ṛṣir uvāca-tatra ca kavi-lokānāṃ ślokāv etāv udeṣyataḥ-  
  
yarhy āyātā vraja-nṛpa-gṛhaṃ rādhikādyās tadāsāṃ  
sva-jyotsnābhis tad alam abhavad dhema-dhāma-prakāram |  
golokākhyaṃ padam udayitā yat tu tasya prakāśas  
tāsāṃ śrīṇām anugata iti dyotanaṃ yatra jātam ||JGc_1,33.116||  
asaṅkhya-gaṇana-snuṣā-gaṇa-nivāsam ākasmikaṃ  
kathaṃ vraja-patī tadā viadadhatus tathā tac chṛṇu |  
gṛhī iva taruṇa-vrajā yad iha bhānti yāvat-spṛhaṃ  
vanāny upavana-prabhāṇy ati-sahasra-saṃsthāny api ||JGc_1,33.117||  
[317] tad etad avadhāya madhukaṇṭhenāmukta-kaṇṭhaṃ punar anusandhīyate sma-  
  
[318] bāḍhaṃvivāhādibhir asaṅkoce virocamāna eva gopa-jātibhir nārībhiḥ saha gopajāti-yogya-veśa-dhāriṇas tasya līlā-nairantaryam api tadocitatayā paryālocitaṃ pādmottara-khaṇḍe dantavakra-vadhānantara-tad-vrajāgamane yathā-  
  
kālindyāḥ puline ramye puṇya-vṛkṣa-samāvṛte |  
gopa-nārībhir aniśaṃ krīḍayāmāsa keśavaḥ ||  
ramya-keli-sukhenaiva gopa-veṣa-dharo hariḥ |  
baddha-prema-rasenātra māsa-dvayam uvāsa ha ||[PadmaP 6.252.19-27]  
  
kiṃ ca-  
  
yaḥ kaumāra-haraḥ sa eva hi varas tā eva caitra-kṣapāḥ  
ity ādy apy adhiyan kayācid uditaṃ gopālikā-gīr iti |  
bhāvonmādaja-gāna-nṛtya-vivaśaḥ śrī-guṇḍicā-parvasu  
śrī-caitanya-tanur mataṃ sa bhagavān aṅgīkariṣaty adaḥ ||JGc_1,33.118||  
[319] tad īdṛg eva bhāvini vidagdha-mādhava-lalita-mādhavāhvaye pūrvottara-nāṭaka-dvaye sarva-racanāyāḥ parama-phalatayā sarvānte prakārāntareṇāvakalpate-  
  
tavātra parimṛgyatā kim api lakṣma sākṣād iyaṃ  
mayā tvam upasāditā nikhila-loka-lakṣmīr asi |  
yathā jagati cañcatā caṇaka-muṣṭi-sampattaye  
janena patitā puraḥ kanaka-vṛṣṭir āsādyate ||[LalM 10.10]  
  
iti śrī-kṛṣṇa-vākyādinā,  
  
sakhyas tā militā nisarga-madhura-premābhirāmīkṛtā  
yāmī me samagaṃs tu saṃstavavatī śvaśrūś ca goṣṭheśvarī |  
vṛndāraṇya-nikuñja-dhāmni bhavatā saṅgo' yaṃ raṅgavān  
saṃvṛttaḥ kim ataḥ paraṃ priyataraṃ kartavyam atrāsmi me ||[LalM 10.36]  
  
iti pūrṇa-manorathāṅka-pūraka-śrī-rādhā-vākya-paryantena granthena |  
  
[320] tad idam eva śrīmad-bhagavad-bhakti-rasāmṛta-sindhu-nidhi-rūpa-śrīmad-ujjvala-nīlamaṇāv api sarva-rasa-paripāṭī-pūrti-sāra-mūrti-samṛddhimad-ākhya-sambhogatayā darśitam |  
  
[321] teṣām upāsanā-vāsanā cedṛśy eva tadīya-ślokenāvalokyate-  
  
gopeśau pitarau tavācala-dhara śrī-rādhikā preyasī  
śrīdāmā subalādayaś ca suhṛdo nīlāmbaraḥ pūrvajaḥ |  
veṇur vādyam alaṅkṛtiḥ śikhidalaṃ nandīśvaro mandiraṃ  
vṛndāṭavy api niṣkuṭaḥ param ato jānāmi nānyat prabho ||iti |  
  
[322] atha punaḥ śrī-kṛṣṇa-nārada-saṃvādaṃ madhukaṇṭhaḥ kaṇṭhataḥ prakaṭayāmāsa-  
  
[323] ṛṣir uvāca-tad evaṃ māsa-dvitaye sarveṣām eva paramānandena labdha-vyatyaye datta-vrajoddhavaḥ kadācid bhavān rāmoddhavābhyāṃ samaṃ saṃmantrya śrī-vrajamahendrādīn parama-gauravād āmantrya nivedayiṣyati-adhunā yady ājñā rājñām ājñāyeta | tadā syandano' yaṃ sadāruko dvārakāṃ vindeta |  
  
[324] atha parama-hṛdayālutāmaya-dayālur asau śrī-vraja-rājas tu vakṣyati-yathā tatra śrīmad-bhrātṛ-prabhṛtīnāṃ bhṛti-bhuk-paryantānāṃ duḥkhaṃ na syāt tathā ca prathanīyam |  
  
[325] bhavān vakṣyati-sarvathā sarveṣām ādṛtyās tatra-bhavatāṃ bhṛtyās tatra pradyumnādayaḥ pradyotanta eva | tathāpi bhavatām apūrtiś cet tadā bhavad-ārādhana-śatayāsman-mūrti-vyūham api tatra nārāyaṇaḥ pārayiṣyati |  
  
[326] punar vraja-rājo vakṣyati-rohiṇī-rāmavad ayam uddhavaś cāsmad-eka-sampad-uddhavas tasmād ayam api tathācaraṇīyaḥ |  
  
[327] bhavān vakṣyati-yatra bhavad-icchā, tad vā kiṃ na setsyati ? kintv ājñāntaraṃ jñāpaya |  
  
[328] vrajarājo vakṣyati-jaivātṛka ! bhavatām akrūrādi-racitenāticiraṃ bhavatā viraheṇa cirāya tarv-antimaḥ sarva eva jīvaḥ suṣṭhu durjīvanam avāpi | tato na kim api pratyeti | tatas tvad-viraha-parihārāya nānya-jana-locana-gocaraḥ syām iti prārthayate | tato niḥśalākam ālaya-viśeṣaṃ saṃśleṣaya |  
  
[329] bhavān vakṣyati-hanta ! vṛndāvana eva tādṛśaṃ prakāśa-vṛndaṃ vartate | yat khalu brahma-hrade nimajjya punas tasmād unmajjya ca bhavadbhiḥ pūrvam apy apūrvaṃ dṛṣṭam asti | śatāṅgasyāsya kāmaṅgāmitayā tat-praveśitāpi prativeśīyate | tato yathājñāpyate prājñānāṃ rājñā |  
  
[330] vraja-rājo vakṣyati-vatsa! tad eva pracchannaṃ vanaṃ gacchāmaḥ |  
  
[331] tataḥ sa-pratiśrava-śravaṇaṃ bhavān vakṣyati-yathā mahecchānām icchā tathaiva setsyati | punaś ca tiryag avekṣya pārśva-lakṣyaṃ dārukam ādekṣyasi-sārathe ! tathā rathaṃ prathaya, yathā sarva eva vrajas tatrāntar-bhavaṃs tad-dhāma praviśaṃś ca dhāma-grāmataḥ svar-vāsinām api dṛg-ārāmatāṃ nāsīdati |  
  
[332] atha tena sūtena tu tathākṛta-prathe rathe sarva eva vraja-prāṇi-vrajaḥ svairaṃ nivśamānas taṃ deśaṃ praviveśa |  
  
[333] tad evaṃ sati-  
  
utsarpaj-jyotir-ālī-vibhava-vaśatayā taṃ rathaṃ tūrdhva-bhājaṃ  
carmākṣā menire tarhy uparigatatayā tat-padopāsakāś ca |  
kṛṣṭvā brahma-hradāt prāg api murajayinā lambhitā gomino yā  
tāṃ vṛndāraṇya-madhye gatim iha sugatās tadvidaś cārv apaśyan ||JGc_1,33.119||  
tatra parjanya-varyāś ca ye gatāḥ prāg-adṛśyatām |  
drakṣyante te' pi tatraiva tad āścaryaṃ bhaviṣyati ||JGc_1,33.120||  
tataś ca-  
  
vṛndāraṇye sa-kalpa-druma-vividha-latā-mañju-kuñjādi-dhanye  
ghoṣe cintāmaṇīndra-prathita-nilayatā-citta-vṛtti-pramoṣe |  
rāmādyaiḥ kāma-dhug-gavy-anugati-kutukī lakṣa-lakṣmī-prakāra-  
śrī-gopī-prāṇa-sāraḥ sa jayati nitarāṃ gopa-goptuḥ kumāraḥ ||JGc_1,33.121||  
[334] atha snigdhakaṇṭha uvāca-tatas tataḥ ?  
  
[335] madhukaṇṭha uvāca-tad evam anyaṃ ca vṛttāntaṃ varṇitavān | śrīmān vraja-sukha-varṣī devarṣiś ca parasparaṃ harṣitāṃ prapannaḥ sa-bāṣpa-romaharṣādhibhiḥ sampannaḥ snigdha-saṃvāda-vicchedataḥ parikhidya śanair eva ca vicchidya sva-sva-varmānuvartate sma | śrīmad-vrajendra-nandanas tu tat-kathā-paryantānandena paryāptaḥ sarvaṃ tad-duḥkha-jātam ācchannatām āpannam eva cakāra | tatra bhagavantaḥ śrī-devarṣi-caraṇā yad-yad-bhāvitayā samudbhāvitavantas tat sarvam abhūd eva |  
  
[336] tad-anantaram api yathā vrajasya rājñānujñāpitam | tathā vāsudeva-prasādād vasudeva-pravīṇānāṃ tad-vartma-vīkṣādīnānāṃ dāruka-kathita-tat-tad-vṛttābhoga-bhoga-pīnānāṃ svalpa-kālatām āpakam āyādhīnānāṃ tad-āgamanāśayā bahir evāsīnānāṃ tad-iṣṭa-siddhir indhāmbabhūveti |  
  
[337] tad evam ākarṇya sarve' pi sabhāsadaḥ procuḥ- tatas tataḥ ?  
  
[338] madhukaṇṭha uvāca-tataś ca sarva-sukhārāmābhyāṃ śrī-rohiṇīm ābhyāṃ gopocita-veṣādy-abhiniveśa-labdha-sakhi-gaṇa-praveśoddhavenoddhavena ca sārdham asminn eva goloka-nāmake parama-duravaloke loke parama-vibhavavatāṃ bhavatāṃ madhye vibhavann eva so' yaṃ virājate |  
  
[339] punaḥ sarve' py ūcuḥ- tatas tataḥ ?  
  
[340] madhukaṇṭha uvāca-tataś ca sarvataḥ prasarad-amanda-bhavad-ānanda-kallola-lolan-manastayā vayam apy āgamya bhavad-bhavadīya-kṛpā-mātra-gamyaṃ ramyaṃ vāsa-varyam ajarya-saṅgamam āsādayāma |  
  
[341] śrī-vrajarāja uvāca-kathaṃ katham iti kathyatām |  
  
[342] madhukaṇṭha uvāca-pūrvaṃ tāvad asmadīyānāṃ duṣprārabdha-vaśād adya śvaś cicaliṣa-yātrāsu yātrāyāṃ vilambanam āsīt | tatra ca sati śrīmad-vraja-prāṇasya yaduṣu saṅkramaṇam avakarṇya prāṇa-viyojanam ivāsīt | cirāya tu vraje tat-prati-saṅkramaṇaṃ cākarṇya sadyaś calitum udyame kṛta-prakrame tad-anugata-vraja-janasya tasya martya-loka-pathād antardhānam avadhārya vāridhi-praveśam udyacchatāṃ dayā-varṣi-devarṣi-caraṇācarita-nideśam upaniṣat-kṛtya jīvikākṛtya ca śrī-vṛndāvanāgamanaṃ jātam | jāte cāgamane tat-tat-padaṃ kṛṣṇa-rūpya-krīḍāspadatayā nirūpya mūrcchānantaraṃ jāgaram ṛcchatām asmākam akasmād atrānupraveśaḥ kathaṃ jāta iti na yathātathyaṃ prathayituṃ śakyate sma |  
  
[343] sarve sāścaryam ūcuḥ- tatas tataḥ ?  
  
[344] madhukaṇṭha uvāca-tato bhagavac-caraṇa-rājīva-lokanataḥ punar-jīvana-lābhopakrameṇa krameṇa ca bhavad-upasevanāya śrī-gopāla-pūrva-campūṃ sampūrṇayantas tad idaṃ sudināham āsīdāmeti kiṃvānyat kathanīyam ?  
  
[345] tad etad uktvā samāpanam idaṃ padyaṃ nigadya paṇāyati sma-  
  
so' yaṃ gopendra putras tava mahita-mahīyaḥsu śaśvan-mahīyyas  
tvan-nānā-bandhutānām api vividhatayā bandhutā-baddha-buddhiḥ |  
yasmāl labdhā bhavantaḥ śiva-kamala-bhavādyantara-dhyeya-vargād  
dūraṃ dhāma prabhāvaṃ vibhavam api mahā-prema-mādhuryam atra ||JGc_1,33.122||  
[346] tad etad uktvā bhrātaraṃ praty uvāca-  
  
     gopāla-yaśasā spṛṣṭaṃ yan mṛṣṭaṃ sūta-janma ca |  
tat tu sparśa-maṇer jātaṃ jāta-rūpa-mayo' pi naḥ ||JGc_1,33.123||  
tathā hi-  
     atra śrī-vraja-rāja-rājita-sabhā-madhye krama-dhyeyatā-  
     sādhye śrī-harir eṣa rāma-sahitaḥ pratyakṣatām āgataḥ |  
     tatrāpi sva-kathā-prathāṃ kathayituṃ naḥ samyag ādiṣṭavān  
     kāruṇyaṃ kim athāsya varṇyam asakṛt puṇyaṃ ca kiṃ naḥ sakhe ||JGc_1,33.124||  
[347] tad evaṃ śrī-vrajadeva-kumāra-sukumāra-mukham abhipaśyann aṅkuravat-pulaka-kula-saṅkula-kalevaratā-balena punar arjunatām arjayann iva tataś ca stambha-sambha-janam atigambhīra-kampa-sampat-sampatana-sāmpratatayā lumpan patann iva punaś ca nirnimiṣatā-nirmita-suparvatām ātmani parvan pūrvāvasthām avasthāpayann iva samanantaraṃ ca labdha-prapañca-nava-nava-dala-valaya-valita-valgu-puṭa-śobhālobhākara-kara-sampuṭam anūna-bāṣpa-navya-divya-prasūna-pūrṇaṃa kurvann upasaṃharann iva sa-snigdhakaṇṭhaḥ sa madhukaṇṭhaḥ pūrvavad eva pūrva-deva-mātrā-ruci-karaṃvaraṃ varayāmāsa-  
  
vāṇī kaṃsaripo tavānukathanaṃ karṇau kathā-karṇanaṃ  
hastau santata-sevanaṃ hṛdayam apy utkaṇṭhayā dhāraṇam |  
śīrṣaṃ gokula-vastu-mātra-namanaṃ dṛṣṭī samasta-vraja-  
preṣṭhānāṃ sthiti-vīkṣaṇaṃ ca bhajatāṃ nau naiva tat-tad-bahiḥ ||JGc_1,33.125||  
[348] tad evaṃ labdha-bhakti-prapañcaṃ taṃ ca taṃ ca kuñcan-manasaṃ bhūyo bhūya āhūya pramada-vraja-virājamānaḥ śrīmān vrajarājaḥ sabhājana-bhājanatayā nija-samīpam āpayāmāsa, samupaveśayāmāsa ca | tena ca sarvam api samājaṃ śarmaṇā bhrājayāmāsa |  
tataś ca-  
     puṇḍraṃ pūrvāṅga-carcā nija-maṇi-valitālaṅkṛtir divyatāmbū-  
     lāgryaṃ prāgya-sva-vastra-vratatir iti bahu svātmanaivopayujya |  
     gantryo vāhāḥ samantāt parijana-janatāḥ spṛhya-gṛhyādivastūny  
     etāny anyaiḥ samarpya dvayam abhihitavān śrīla-goloka-rājaḥ ||JGc_1,33.126||  
adyārabhyānupālyeta lālyena bhavator dvayam |  
asya mātrā tathā mātā tadvat pitrā mayā pitā ||JGc_1,33.127||  
jaya-dhvani-yutās tadā vavṛṣur uddhatāḥ sad-dhanaṃ  
yathā bata sadaḥ-sadastad avagāhya bāhyaṃ gṛham |  
tathāntara-gatā yataś capalam eva tat-pūritaṃ  
sthalaṃ kila kṛta-kriyaṃ vyasṛjad ātma-labdhān janān ||JGc_1,33.128||  
[349] tad evaṃ kathā-sātau datta-sātau madhukaṇṭha-snigdhakaṇṭhau sadaiva labdha-kṛṣṇopakaṇṭhau ca tad-vilāsa-vilokanotkaṇṭhau pratikṣaṇam amanda-paramānandam anuvindamānāv eva virājete |  
  
[350] atra pūrvam āpātataḥ sudurbodhatāśaṅkayā yadyapi na varṇitās tathāpy asyāṃ śrī-goloka-kṛta-prabhāyāṃ sabhāyāṃ śānta-veśatayā purodhasāṃ madhya-sambadhyamānāsanaḥ sukhākṛta-sarva-svajanaḥ sarveṣām agraṇyaḥ śrīmān parjanyaḥ parjanya iva sarva-sukhaṃ varṣann āsīt | varīyasī varīyasī cāntaḥ-sabhāyāṃ tathā labdha-prabhā samavartata | śrīmān uddhavaś ca sarveṣām uddhava evājanīti sarva-janīnaṃ sukhaṃ kiyad varṇanīyam ?  
  
[351] rahasyaṃ punar idaṃ rasyamānaṃ vidhīyatām-  
  
vṛndāraṇyābhidhāne sarasi sarasija-śreṇi-lakṣmīṣu gopīṣv  
ekā rādhābhidhā sā vibhavati satataḥ divya-saugandhika-śrīḥ |  
bhrāmyan yām eva labdhuṃ vrajapati-tanayaś cāvarmūr vartama-vṛttīḥ  
sarvā nirmāya yasyām alir iva kalayā kelim uccais tanoti ||JGc_1,33.129||  
--o)0(o--  
  
śrī-kṛṣṇa kṛṣṇa-caitanya sa-sanātana-rūpaka |  
gopāla raghunāthāpta-vraja-vallabha pāhi mām ||1||  
  
saṃvat-pañcaka-veda-ṣoḍaśa-yutaṃ śākaṃ daśeṣv eka-bhāg-  
jātaṃ yarhi tadākhilaṃ vilikhitā gopāla-campūr iyam |  
vṛndā-kānanam āśritena laghunā jīvena kenāpi tad  
vṛndā-kānanam eva sambhṛti-kalāṃ dhattāṃ samantād iha ||2||  
  
prāyaḥ sarvā harer līlāḥ kramaśaḥ sūcitā mayā |  
yathā-svaṃ labdha-rucibhir upāsyantāṃ mahātmabhiḥ ||3||  
  
iti śrī-śrī-gopāla-campūm anu  
sarva-manoratha-pūraṇaṃ nāma  
trayastriṃśaṃ pūraṇam  
||33||  
  
kaiśora-vilāsaḥ sampūrṇaḥ |  
  
sampūritā ceyaṃ śrī-śrī-gopāla-pūrva-campūr iti |  
  
  
  
  
  
  
