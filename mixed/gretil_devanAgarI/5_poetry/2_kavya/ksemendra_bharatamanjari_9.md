---
title: 'Ksemendra: Bharatamanjari, 9'

---
## Intro
  
  
  
  
Ksemendra: Bharatamanjari, 9  
  
  
  
  
Ksemendra: Bharatamanjari  
9. Salyaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
  
  
॥ शल्यपर्व ॥  
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_९।१ ॥  
  
एवं जम्भ इवेन्द्रेण हते कर्णे किरीटिना  ।  
युद्धं न्यवेदयद्राज्ञे पुनरभ्येत्य सञ्जयः  ॥ भ्म्ज्_९।२ ॥  
  
शेखरे सर्ववीराणामर्थिनां कल्पपादपे  ।  
हते वैकर्तने राजन्सर्वाशारजनीकृति  ॥ भ्म्ज्_९।३ ॥  
  
तदात्मना गते क्वापि निजजीव इवाकुलः  ।  
दुर्योधनो निरुच्छ्वासो मेने शून्या दिशो दश  ॥ भ्म्ज्_९।४ ॥  
  
चचार रथिनां मध्ये पाण्डवान्योद्धुमुद्यतः  ।  
परेणैव शरीरेण परलोकगतो नरः  ॥ भ्म्ज्_९।५ ॥  
  
ततो द्रौणिगिरा कृत्वा शल्यं सेनापतिं नृपः  ।  
रणं वितर(?)राज्यार्थे विवेश त्रिदशालयम्  ॥ भ्म्ज्_९।६ ॥  
  
रथानामयुतं साग्रं तावदेव च दन्तिनाम्  ।  
लक्ष्यद्वयं द्वयानां च तिस्रः कोट्यः पदातिनाम्  ॥ भ्म्ज्_९।७ ॥  
  
सैन्यशेषमभूदेतत्कुरुराजस्य सङ्गरे  ।  
अतोर्ऽधं पाण्डवानां च हतशेषमभूद्बलम्  ॥ भ्म्ज्_९।८ ॥  
  
अस्मिन्नायोधने घोरे राज्ञां संहारमण्डले  ।  
मस्तिष्ककर्दमलुठत्पत्तिस्यन्दनकुञ्जरे  ॥ भ्म्ज्_९।९ ॥  
  
आकीर्णवक्त्रकमले रङ्गोद्भङ्गरथाङ्गके  ।  
विस्रस्ताराजंसौघे खङ्गखण्डोत्पलाकुले  ॥ भ्म्ज्_९।१० ॥  
  
केशशेवालजम्बालशेषकीलालपिच्छिले  ।  
अकालकालकरिणा सरसीव विलोडिते  ॥ भ्म्ज्_९।११ ॥  
  
स्रस्तवराश्वकर्णाङ्के भग्नबाणासनावृते  ।  
कदलीशकलालोले वने वज्रैरिवाहते  ॥ भ्म्ज्_९।१२ ॥  
  
उत्पलावयवापूर्णव्यक्तशक्त्यासवोदिते  ।  
उद्यान इव कालस्य कपालचषकाकुले  ॥ भ्म्ज्_९।१३ ॥  
  
पुनः प्रवृत्ते समरे शल्यहार्दिक्यसौवलाः  ।  
विविशुः पाण्डवचमूं कृपद्रौणिसुयोधनाः  ॥ भ्म्ज्_९।१४ ॥  
  
पार्थपार्षतशैनेयद्रौपदेयशिखण्डिनः  ।  
जघ्नुस्त्रिगर्तगान्धारकपिनाथवरूथिनीः  ॥ भ्म्ज्_९।१५ ॥  
  
अमर्यादे रणे तस्मिन्क्षीबा इव महारथाः  ।  
क्रुद्धा युयुधिरे घोरं हतबन्धुसुहृद्गणाः  ॥ भ्म्ज्_९।१६ ॥  
  
सत्यसेनं सुषेणं च चित्रसेनं च कर्णजम्  ।  
जघान नकुलो वीरान्कर्णतुल्यपराक्रमान्  ॥ भ्म्ज्_९।१७ ॥  
  
ततः शल्येन बलिना गजेनेव सरोजिनी  ।  
मृद्यमाना सनिर्घोषा चकम्पे पाण्डुवाहिनी  ॥ भ्म्ज्_९।१८ ॥  
  
शल्येन रिपुशल्येना वध्यमानां वरूथिनीम्  ।  
दृष्ट्वा भीमो गदापाणिर्भीमकोपस्तमाद्रवत्  ॥ भ्म्ज्_९।१९ ॥  
  
स हत्वा गदया तस्य रथं रथशतच्छिदः  ।  
मुमूर्षोर्दण्डमुद्यम्य तस्थौ काल इवाग्रतः  ॥ भ्म्ज्_९।२० ॥  
  
आदाय मद्रराजो ऽपि गदां चामीकराङ्गदाम्  ।  
भीमं भीमबलः कोपाद्दर्पोद्धतमयोधयत्  ॥ भ्म्ज्_९।२१ ॥  
  
मण्डलानि चरन्तौ तावभिपत्य परस्परम्  ।  
घातजातस्फुलिङ्गाभ्यां गदाभ्यामभिजघ्नतुः  ॥ भ्म्ज्_९।२२ ॥  
  
तयोर्मूर्च्छितयोः क्षिप्रं मोहात्पतितयोर्भुवि  ।  
सानुगास्तूर्णमाजग्मुः संरब्धाः कुरुपाण्डवाः  ॥ भ्म्ज्_९।२३ ॥  
  
सञ्ज्ञामवाप्य सहसा यथावत्स्थितयोस्तयोः  ।  
दुर्योधनमुखा वीराः पार्थमुख्यानयोधयन्  ॥ भ्म्ज्_९।२४ ॥  
  
ब्रह्मलोकाभिकामेषु युध्यमानेषु राजसु  ।  
सुयोधनश्चेकितानमवधीद्भूभुजां वरम्  ॥ भ्म्ज्_९।२५ ॥  
  
मद्रराजस्ततः क्रुद्धः पाण्डूपुत्रान्सहानुगान्  ।  
अवारयद्बलादेकः पूज्यमानो नभश्चरैः  ॥ भ्म्ज्_९।२६ ॥  
  
शस्त्रवृष्टिं तदुत्सृष्टां छित्त्वा बाणैरसम्भ्रमः  ।  
मुहुर्ताद्विदधे शल्यस्तानदृश्यान्पतत्रिभिः  ॥ भ्म्ज्_९।२७ ॥  
  
छादिते शरजालेन सैन्ये मद्रमहीभुजा  ।  
क्रुद्धो ऽवधीत्सहस्रे द्वे रथानां धर्मनन्दनः  ॥ भ्म्ज्_९।२८ ॥  
  
दृष्ट्वानुगान्हतान्राज्ञा शल्यो युधि युधिष्ठिरम्  ।  
शिलीमुखशतैः पूर्णमथाशोकमिवाकरोत्  ॥ भ्म्ज्_९।२९ ॥  
  
पीडिते धर्मतनये नकुलः कोपकम्पितः  ।  
भीमसात्यकिमुख्याश्च शरैः शल्यमवाकिरन्  ॥ भ्म्ज्_९।३० ॥  
  
ततः शरान्धकारेण स्थगयन्भुवनोदरम्  ।  
उन्ममाथः घनध्वानः शल्यः पार्थवरूथिनीम्  ॥ भ्म्ज्_९।३१ ॥  
  
आकुलः समरे तस्मिञ्जिष्णुर्द्रैणिमयोधयत्  ।  
दुर्योधनं भीमसेनो नकुलः सुबलात्मजम्  ॥ भ्म्ज्_९।३२ ॥  
  
क्षपिताशेषनृपतेः शल्यस्याथ युधिष्ठिरः  ।  
छित्त्वायुधानि सर्वाणि तिलशो विदधे रथम्  ॥ भ्म्ज्_९।३३ ॥  
  
अपरं रथमास्थाय मद्रराजः क्रुधा ज्वलन्  ।  
चकार धर्मतनयं कृत्तचापरथध्वजम्  ॥ भ्म्ज्_९।३४ ॥  
  
भीमसेनो ऽथ विरथं दृष्ट्वा राजानमाकुलः  ।  
चकर्त मद्रराजस्य रथं सर्वायुधैः सह  ॥ भ्म्ज्_९।३५ ॥  
  
खड्गहस्तस्ततः शल्यो निघ्नन्स्यन्दनकुञ्जरान्  ।  
चचारालक्षिततनुर्मर्गैर्गरुडविक्रमः  ॥ भ्म्ज्_९।३६ ॥  
  
अथ ज्वालायमानेन शोणपट्टेन गुण्ठिताम्  ।  
भ्राजिष्णुरत्नखचितां मृत्योर्दन्तावलीमिव  ॥ भ्म्ज्_९।३७ ॥  
  
एतदन्तं कुरुबलं युद्धमेवंविधं कुतः  ।  
इतीव घण्टापटलैः क्रोशन्तीमशनिस्वनाम्  ॥ भ्म्ज्_९।३८ ॥  
  
युधिष्ठिरः सहस्रघ्निं दीप्तां षण्मुखविक्रमः  ।  
प्राहिणोन्मद्रराजाय शक्तिं शक्तिमतां वरः  ॥ भ्म्ज्_९।३९ ॥  
  
स तया भिन्नहृदयः पपात क्ष्माभृतां वरः  ।  
श्रोत्रनासास्यविवरस्रवद्रुधिरनिर्झरः  ॥ भ्म्ज्_९।४० ॥  
  
***** शल्यवधः  ॥ १ ॥ *****  
  
शल्ये हते कौरवाणामाशा शेषावलम्बने  ।  
रथिनो दुद्रुवुः सर्वे भग्नमानमनोरथाः  ॥ भ्म्ज्_९।४१ ॥  
  
ततः शल्यानुजः क्रुद्धो विचित्रकवचाभिधः  ।  
अभ्यायायौ धर्मराजं दारयन्तमनीकिनीम्  ॥ भ्म्ज्_९।४२ ॥  
  
पृषत्कवर्षिणस्तस्य चित्ररत्नोज्ज्वलं शिरः  ।  
रोहणाद्रेरिवोत्तुङ्गं शृङ्गं चिच्छेद धर्मजः  ॥ भ्म्ज्_९।४३ ॥  
  
तस्मिन्हते भज्यमानां नाथहीनां पताकिनीम्  ।  
परावृत्य कृपद्रौणिहार्दिक्यास्तूर्णमाययुः  ॥ भ्म्ज्_९।४४ ॥  
  
नदद्भिश्चेदिपाञ्चालैर्लब्धलक्ष्यैर्महारथाः  ।  
ते मुहूर्तं युयुधिरे प्रयाता बहुतामिव  ॥ भ्म्ज्_९।४५ ॥  
  
ततः स्वामिवधामर्षाद्युधिष्ठिरमभिद्रुतान्  ।  
हत्वा शेषानहो मद्रानमद्रां पृथिवीं व्यधात्  ॥ भ्म्ज्_९।४६ ॥  
  
अथ भीमो गदापाणिर्निपुणः क्षयकर्मसु  ।  
निष्पिष्य म्लेच्छान्सर्वांश्च रणं शून्यमिवाकरोत्  ॥ भ्म्ज्_९।४७ ॥  
  
ततः सात्यकिना वीरे सत्यराजे निपातिते  ।  
स्वयं दुर्योधनो ऽभ्येत्य पाण्डुपुत्रानयोधयत्  ॥ भ्म्ज्_९।४८ ॥  
  
न रथो न गजो नाश्वो न योधः पाण्डवेष्वभूत्  ।  
हैमनामाङ्कितैर्व्याप्तो यो न दुर्योधनेषुभिः  ॥ भ्म्ज्_९।४९ ॥  
  
चकम्पे कुञ्जरकुलं तस्य नाराचवर्षिणः  ।  
मणिकाञ्चनझाङ्कारतारमौर्वीरवैर्मुहुः  ॥ भ्म्ज्_९।५० ॥  
  
दुर्योधने युध्यमाने लब्धलक्ष्यैररातिभिः  ।  
आययुर्द्रैणिहार्दिक्यसुशर्मकृपसौबलाः  ॥ भ्म्ज्_९।५१ ॥  
  
घोरे रणव्यतिकरे तेषां निबिडपातिनाम्  ।  
निरालोको ऽभवल्लोको रजसा संवृते रवौ  ॥ भ्म्ज्_९।५२ ॥  
  
कुञ्जरेन्द्रतटाघातक्षमे रजसि दुःसहे  ।  
विभागो नाभवत्कश्चित्कल्पापाय इवागते  ॥ भ्म्ज्_९।५३ ॥  
  
क्व द्रौणिः क्व च गान्धारः क्व च राजा सुयोधनः  ।  
इत्यभूद्विपुलः शब्दः पाण्डुसेनासु सर्वतः  ॥ भ्म्ज्_९।५४ ॥  
  
तस्मिन्मुहूर्ते प्रलयावर्तसङ्क्रान्तगोचरे  ।  
जघान मारुतसुतः शेषान्दुर्योधनानुजान्  ॥ भ्म्ज्_९।५५ ॥  
  
महाबाहुं भूरिबलं जैत्रं दुर्दर्शनं शलम्  ।  
सुनादं च स हत्वा तानुन्ननाद क्षयोचितान्  ॥ भ्म्ज्_९।५६ ॥  
  
ततो मामग्रहीद्वीरः सात्यकिर्विनरले रणे  ।  
सञ्जयो ऽयं मया लब्धो निगद्येति ससम्भ्रमम्  ॥ भ्म्ज्_९।५७ ॥  
  
अथार्जुनः सुशर्माणं सपुत्रं सपदानुगम्  ।  
हत्वा संशप्तकानीकं निःशेषं विशिखैर्व्यधात्  ॥ भ्म्ज्_९।५८ ॥  
  
द्यूते रणाभिधे तस्मिन्सायकाक्षान्क्षिपन्मुहुः  ।  
सहदेवोर्ऽधचन्द्रेण जहार शकुनेः शिरः  ॥ भ्म्ज्_९।५९ ॥  
  
***** शकुनिवधः  ॥ २ ॥ *****  
  
उलूकं तत्सुतं हत्वा गान्धाराणामनीकिनीम्  ।  
जघान माद्रीतनयो वनवासदशां स्मरन्  ॥ भ्म्ज्_९।६० ॥  
  
अथ निःशेषिते सैन्ये श्रान्तो निहतवाहनः  ।  
अपसृत्य रणात्प्रायात्पद्भ्यां राजा सुयोधनः  ॥ भ्म्ज्_९।६१ ॥  
  
कृतवर्मकृपद्रौणिशेषे तस्मिन्महारणे  ।  
क्षणादशेषतां याते भूतवेतालमण्डले  ॥ भ्म्ज्_९।६२ ॥  
  
धृष्टद्युम्नस्य वचसा मां निहन्तुं समुद्यते  ।  
शैनेये भगवान्व्यासो ररक्ष करुणानिधिः  ॥ भ्म्ज्_९।६३ ॥  
  
ततो दिनान्ते शोकार्तः प्रस्थितो ऽहं सुयोधनम्  ।  
अपश्यं वज्रहृदयं प्रयान्तं चक्रवर्तिनम्  ॥ भ्म्ज्_९।६४ ॥  
  
स पादचारी मां दृष्ट्वा लज्जाकुटिलकन्धरः  ।  
ऊचे सञ्जयराजानं ब्रूयास्त्वं जनकं मम  ॥ भ्म्ज्_९।६५ ॥  
  
तेन कर्णेन सुहृदा तैश्च वीरैर्विना कृतः  ।  
ह्रदं प्रविष्टः पुत्रस्ते हीनो दुःशासनादिभिः  ॥ भ्म्ज्_९।६६ ॥  
  
मामित्युक्त्वा स संस्तम्भ्य सलिलं दैत्यमायया  ।  
ह्रदं विवेश विपुलं प्रौढशोकानलाकुलः  ॥ भ्म्ज्_९।६७ ॥  
  
तं स्तम्भितोरुसलिले सरसि प्रविष्टं ज्ञात्वा गिरा मम गुरोस्तनयः कृपश्च  ।  
भोजश्च भूपतिशिखामणिलीढपादं लक्ष्मीविलाससदनं शुशुचुस्तमेत्य  ॥ भ्म्ज्_९।६८ ॥  
  
अक्षौहिणीपरिवृतो ऽथ विसृज्य गेहं रात्रौ युयुत्सुमखिलैः सह राजदारैः  ।  
धर्मात्मजस्तमृणशेषमिव प्रदध्यौ दुर्योधनं सह धनञ्जयभीममुख्यैः  ॥ भ्म्ज्_९।६९ ॥  
  
यत्पादपद्मनखचन्द्रमरीचिमाला माला इव क्षितिभृतां बभुरुत्तमाङ्गे  ।  
सो ऽप्येक एव कुरुराजसुतः पदातिर्यातो धिगास्थिरविलासविकासि दैवम्  ॥ भ्म्ज्_९।७० ॥  
  
यस्या वशाद्बत नतोन्नतभाञ्जि भावचक्राणि हन्त विशरारुदशां विशन्ति  ।  
सङ्क्रन्दनानि यतिविभ्रममुद्रितानि तस्यै नमो ऽस्तु सततं भवितव्यतायै  ॥ भ्म्ज्_९।७१ ॥  
  
  
इति क्षेमेन्द्रविरचितायां भारतमञ्जर्यां शल्यपर्व  
  
  
  
  
  
  
  
  
  
