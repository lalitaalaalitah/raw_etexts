---
title: 'Ksemendra: Bharatamanjari, 16'

---
## Intro
  
  
  
  
Ksemendra: Bharatamanjari, 16  
  
  
  
  
Ksemendra: Bharatamanjari  
16. Mausalaparvan  
  
  
Input by members of the Sansknet project  
(sansknet.ac.in)  
  
  
  
This GRETIL version has been converted from a custom Devanagari encoding.  
Therefore, many word boundaries are not marked by blanks.  
  
  
  
  


## पाठः
  
  
  
  
  
  
  
॥मौसलं पर्व॥    
  
  
नारायणं नमस्कृत्य नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत्  ॥ भ्म्ज्_१६।१ ॥  
  
महीं महीभृतां धुर्ये धर्मराजे प्रशासति  ।  
षड्विंशे ऽब्दे महाभागा द्वारकां मुनयो ययुः  ॥ भ्म्ज्_१६।२ ॥  
  
तान्दृष्ट्वा कौशिकमुखान्प्रहर्षन्मदविप्लुताः  ।  
साम्बं कृत्वा वधूवेशं पप्रच्छुर्वृष्णिपुङ्गवाः  ॥ भ्म्ज्_१६।३ ॥  
  
अपि पुत्रः सुता वास्या भविष्यति मुनीश्वराः  ।  
तच्छ्रुत्वा ते ऽवदन्नस्याः कुलमृत्युर्भविष्यति  ॥ भ्म्ज्_१६।४ ॥  
  
मुसलं ब्रह्मदण्डाख्यमित्युक्त्वादर्शनं ययुः  ।  
लौहं साम्बस्ततो ऽसूत मुसलं वज्रसंहतम्  ॥ भ्म्ज्_१६।५ ॥  
  
तदाह्वको भयात्पिष्ट्वा तूर्णं तत्याज सागरे  ।  
सर्वज्ञो ज्ञातवृत्तान्तो वृष्णिक्षयमुपस्थितम्  ॥ भ्म्ज्_१६।६ ॥  
  
विज्ञाय कैटभारातिस्तीर्थयात्रारसाद्ययौ  ।  
चण्डांशुमण्डलोच्चण्डं ततश्चक्रं सुरद्विषः  ॥ भ्म्ज्_१६।७ ॥  
  
रथो ध्वजश्च सौवर्णः सहसान्तरधीयत  ।  
अथ मार्जारविच्छाये कबन्धावृतमण्डले  ॥ भ्म्ज्_१६।८ ॥  
  
सूर्ये विघट्टिताशेषदिक्तटे वाति मारुते  ।  
मुण्डो विटङ्कवदनो यादवानां गृहे गृहे  ॥ भ्म्ज्_१६।९ ॥  
  
सन्दर्श्य वदनं प्रायाद्वाचान्विष्टो ऽप्यदृश्यत  ।  
चीत्कारपुरुषः शब्दः शारिकानां गृहेष्वभूत्  ॥ भ्म्ज्_१६।१० ॥  
  
गृध्रगोमायुनादेन राजमार्गौऽप्यपूर्यत  ।  
विपरीता प्रसूतिश्च पशूनामभवत्तदा  ॥ भ्म्ज्_१६।११ ॥  
  
कोशेषु कनकाबन्धे रत्नानि स्वयमस्फुटन्  ।  
तेषु घोरनिमित्तेषु जातेष्वप्यविशङ्किताः  ॥ भ्म्ज्_१६।१२ ॥  
  
बभूवुर्वृष्णयो भान्ति न हि नाशेषु बुद्धयः  ।  
प्रभासमथ सम्प्राप्ते कृष्णे यादववृष्णयः  ॥ भ्म्ज्_१६।१३ ॥  
  
तमेव देशमभ्येत्य चक्रिरे विपुलोत्सवम्  ।  
उद्यानेषु विचित्रेषु विजह्नुस्तत्र ते सुखम्  ॥ भ्म्ज्_१६।१४ ॥  
  
गीतनृत्यरसासक्ताः कलिताः कालचक्षुषा  ।  
आपानकेलिसंसक्ते ततो वृष्णिकुले ऽभवत्  ॥ भ्म्ज्_१६।१५ ॥  
  
विवादे युद्धसम्बद्धः शैनेयकृतवर्मणोः  ।  
हार्दिक्यं सात्याकिः प्राह सुप्तहा सौप्तिको भवान्  ॥ भ्म्ज्_१६।१६ ॥  
  
स तमूचे त्वया प्रायगतो भूरिश्रवा हतः  ।  
एवं विवादात्सङ्ग्रामस्तेषामासीत्सुदारुणः  ॥ भ्म्ज्_१६।१७ ॥  
  
प्राक्तस्माद्वज्रमुसलात्प्रजातैर्वल्लरीचयैः  ।  
तृणमप्यभवत्तत्र ब्रह्मदण्डमदोत्कटम्  ॥ भ्म्ज्_१६।१८ ॥  
  
क्षयाय मुसलीभूतं सहसान्धकवृष्णिषु  ।  
या भूदापानभूस्तेषां ललनानयनोत्सवः  ॥ भ्म्ज्_१६।१९ ॥  
  
सैव मृत्योरभूद्धोरसंहाराहारमण्डपः  ।  
साम्बे गदे चारुदोष्णि प्रद्युम्ने कृतवर्मणि  ॥ भ्म्ज्_१६।२० ॥  
  
अनिरुद्धे च शैनेये निहते पश्यतो हरेः  ।  
वृत्ते वृष्णिक्षये घोरे स्त्रीशेषा यादवे कुले  ॥ भ्म्ज्_१६।२१ ॥  
  
द्वारका प्ररुरोदेव च्छिन्नहाराश्रुनिर्झरैः  ।  
ततः शौरिर्हलधरं द्रष्टुं दुःखाकुलो व्रजन्  ॥ भ्म्ज्_१६।२२ ॥  
  
दारुकं तत्कथयितुं प्राहिणोत्सव्यसाचिने  ।  
योषितां दस्तुरक्षायै बभ्रुमादाय केशवः  ॥ भ्म्ज्_१६।२३ ॥  
  
गत्वा जनकमामन्त्र्य रौहिणेयमुपाययौ  ।  
अथापश्यन्मुखात्तस्य निःसृतं मधुसूदनः  ॥ भ्म्ज्_१६।२४ ॥  
  
सहस्रशीर्षं भुजगं श्वेतं श्वेताचलोपमम्  ।  
वासुकिप्रमुखैर्नागैरथ प्रत्युद्यतैः सह  ॥ भ्म्ज्_१६।२५ ॥  
  
दृष्ट्वार्णवं प्रविष्टं तं वरुणेनार्चितं पुनः  ।  
गतिज्ञः सर्वभूतानां न शुशोच जनार्दनः  ॥ भ्म्ज्_१६।२६ ॥  
  
भवे ह्यभावसद्भावे भावानां स्थिरता कुतः  ।  
अनन्तधाम्नि मिलिते बलभद्रे सकानने  ॥ भ्म्ज्_१६।२७ ॥  
  
प्रविश्य योगी सुष्वाप निबद्धप्राणधारणः  ।  
तं स्वज्योतिषि संसक्तं लुब्धको मृगशङ्कया  ॥ भ्म्ज्_१६।२८ ॥  
  
जघान निशिताग्रेण शरेण चरणोदरे  ।  
कृष्णशारधिया कृष्णो लुब्धकेनेषुणा हतः  ॥ भ्म्ज्_१६।२९ ॥  
  
नारायणाख्यमविशत्परं धाम सनातनम्  ।  
सुरसिद्धर्षिगन्धर्वैः पूज्यमाने सह श्रिया  ॥ भ्म्ज्_१६।३० ॥  
  
विष्णुं प्रविष्टे गोविन्दे बभूव क्षुभितं जगत्  ।  
अत्रान्तरे दारुकेन कथिते यादवक्षये  ॥ भ्म्ज्_१६।३१ ॥  
  
शोकं त्रासं च दैन्यं च भेजिरे पाण्डवाः परम्  ।  
ततो युधिष्ठिरगिरा द्वारकां श्वेतवाहनः  ॥ भ्म्ज्_१६।३२ ॥  
  
दारुकेनैव सहितः प्रययौ शोकमूर्च्छितः  ।  
स प्राप यादवपुरीमपद्मामिव पद्मिनीम्  ॥ भ्म्ज्_१६।३३ ॥  
  
वृष्णिसिंहैर्विरहिता गुहां हैमवतीमिव  ।  
कष्टैररिष्टनिचयैः स्पृष्टां दुःखाद्विलोक्य ताम्  ॥ भ्म्ज्_१६।३४ ॥  
  
द्रष्टुं विवेश शोकार्तं जनकं कंसविद्विषः  ।  
तारप्रलापमुखरैर्वृतं वृष्णिवधूजनैः  ॥ भ्म्ज्_१६।३५ ॥  
  
षोडशस्त्रीसहस्राणि कलत्रं कमलापतेः  ।  
सौभद्रजनको दृष्ट्वा मुमोह भयविह्वलम्  ॥ भ्म्ज्_१६।३६ ॥  
  
शयानं भुवि पार्थो ऽपि वसुदेवं प्रलापिनम्  ।  
विलोक्य शोकविवशो वज्रभिन्न इवापतत्  ॥ भ्म्ज्_१६।३७ ॥  
  
क्व रामः क्व च गोविन्दः क्व प्रद्युम्नः क्व सात्यकिः  ।  
अहो विधेर्दुरन्तेयं शक्तिरित्यर्जुनो ऽवदत्  ॥ भ्म्ज्_१६।३८ ॥  
  
मणिकङ्कणझाङ्कारिनृत्तगीतघनध्वनिः  ।  
अविश्रान्तमभूद्यत्र श्रवणानन्दनिर्झरैः  ॥ भ्म्ज्_१६।३९ ॥  
  
तत्रैव वृष्णिनारीणां शृण्वन्नारोदनध्वनिम्  ।  
निशां निनाय बीभत्सुर्निरपायमयीं श्रियम्  ॥ भ्म्ज्_१६।४० ॥  
  
ततः प्रातः प्रियसुतो वसुदेवः प्रियां तनुम्  ।  
तत्याज देवकीमुख्यैरनुयातो वधूजनैः  ॥ भ्म्ज्_१६।४१ ॥  
  
ततः सात्त्वतमुख्यानां सर्वेषां शोकविह्वलः  ।  
पार्थः शरीरं संस्कृत्य चकार सलिलक्रियाम्  ॥ भ्म्ज्_१६।४२ ॥  
  
वज्राभिधानं कृष्णस्य पौत्रं कुन्तीसुतस्ततः  ।  
आदाय वृष्णिकान्ताश्च प्रतस्थे दारुकानुगः  ॥ भ्म्ज्_१६।४३ ॥  
  
अथ द्वारवतीं स्फारतरङ्गभुजमण्डलैः  ।  
शङ्खाट्टहासविकटो जहार मकराकरः  ॥ भ्म्ज्_१६।४४ ॥  
  
हते वृष्णिपुरे क्षिप्रं रत्नलोभादिवाब्धिना  ।  
पुरुषानुगतं सर्वमित्यूचे दुःखितो जनः  ॥ भ्म्ज्_१६।४५ ॥  
  
कलत्रं वृष्णिसिंहानामादाय श्वेतवाहनः  ।  
इन्द्रप्रस्थं व्रजन्प्राप दुर्गमां विकटाटवीम्  ॥ भ्म्ज्_१६।४६ ॥  
  
दस्यवस्तत्र गोपाला बलिनः पशुजीविनः  ।  
अदृष्टपूर्वाः स्वर्योषित्सुभगाः सात्त्वताङ्गनाः  ॥ भ्म्ज्_१६।४७ ॥  
  
तडित्तरलरत्नांशुपुञ्जरिताम्बराः  ।  
विलोक्य लोभवशगा हर्तुमभ्युद्ययुर्बलात्  ॥ भ्म्ज्_१६।४८ ॥  
  
गोपानापतितान्दृष्टा तानुग्रलगुडायुधान्  ।  
गाण्डीवधन्वा गाण्डीपमधिज्यमकरोत्क्रुधा  ॥ भ्म्ज्_१६।४९ ॥  
  
कालशक्तिहतस्यापि तस्यापि क्षपितद्विषः  ।  
न शक्तिरभवत्काचित्क्षीणेषोर्ज्याविकर्षणे  ॥ भ्म्ज्_१६।५० ॥  
  
चापयष्टिरनायत्ता तस्याभूदतिदुःखगा  ।  
वृद्धस्येव दरिद्रस्य तरुणी रूपिणी वधूः  ॥ भ्म्ज्_१६।५१ ॥  
  
तस्य कोपाग्नितप्तस्य वृथा भ्रूभङ्गकारिणः  ।  
भृत्या इवाविनीतस्य बभूवुरवशाः शराः  ॥ भ्म्ज्_१६।५२ ॥  
  
ते दिव्यास्त्रगणाः क्वापि जग्मुरुत्सृज्य तं मृधे  ।  
गुणसङ्गामनादृत्य धूर्ता मित्रमिवाधनम्  ॥ भ्म्ज्_१६।५३ ॥  
  
स निःशश्वास विपुलैर्मार्गणैः परिवर्जितः  ।  
क्षीणकोश इव त्यागी वैलक्ष्यविनताननः  ॥ भ्म्ज्_१६।५४ ॥  
  
ततो निष्प्रतिभे तत्र पार्थे सर्वायुधक्षयात्  ।  
वृष्णिपौराङ्गना जह्रुर्निर्विवेका वनेचराः  ॥ भ्म्ज्_१६।५५ ॥  
  
न तु प्रधाननारीषु तेषामासीत्प्रगल्भता  ।  
अनर्हस्य महार्हेषु नीचस्योजस्विता कथम्  ॥ भ्म्ज्_१६।५६ ॥  
  
तैः प्रसह्य हृते स्त्रैणे भग्नमानो धनञ्जयः  ।  
प्रतस्थे निजदोर्दण्डे सासूयाः पातयन्दृशः  ॥ भ्म्ज्_१६।५७ ॥  
  
अहो बलवती देवी संसारे ऽस्मिन्ननित्यता  ।  
अहो निःसारपर्यन्ता भावानां प्रभविष्णुता  ॥ भ्म्ज्_१६।५८ ॥  
  
अहो सर्वकषः कालश्चित्रपाकमहो जगत्  ।  
विजिते विजयो गोपैर्दुःखादित्यवदज्जनः  ॥ भ्म्ज्_१६।५९ ॥  
  
धिगनित्यविलासस्य विभ्रमभ्रान्तिकारिणः  ।  
धातुरद्भुतनिर्माणविनोदविशरारुताम्  ॥ भ्म्ज्_१६।६० ॥  
  
आखण्डलप्रभृतयः खाण्डवे येन खण्डिताः  ।  
कैराते त्रिपुरारातिः समरे येन तोषितः  ॥ भ्म्ज्_१६।६१ ॥  
  
जित्वा तमपि गोपाला वराकाः सुहृदं हरेः  ।  
जह्रुर्विष्णुकलत्राणि धिक्कालस्य दुरन्तताम्  ॥ भ्म्ज्_१६।६२ ॥  
  
रेवतीं रुक्मिणीं सत्यभामां जाम्बवतीं तथा  ।  
वज्रं पौत्रं च कंसारेरन्याश्च यदुयोषितः  ॥ भ्म्ज्_१६।६३ ॥  
  
आदाय फल्गुणः शोचन्निन्द्रप्रस्थं समाविशत्  ।  
सबाष्पं पौरसङ्घातैरभितः परिवारितः  ॥ भ्म्ज्_१६।६४ ॥  
  
राज्ये निधाय तत्रैव वज्रं याते धनञ्जये  ।  
सत्यभामानुगा देव्यः पावकं विविशुः शुचा  ॥ भ्म्ज्_१६।६५ ॥  
  
व्रजन्वृष्णिवियोगार्तः किरीटि हस्तिनापुरम्  ।  
परावरज्ञं भावानां वने व्यासं व्यलोकयत्  ॥ भ्म्ज्_१६।६६ ॥  
  
दुःखान्न्यवेदयत्तस्मै घोरं वृष्णिकुलक्षयम्  ।  
आत्मनश्चात्तचापस्य गोपैः पथि पराभवम्  ॥ भ्म्ज्_१६।६७ ॥  
  
तमब्रवीज्ज्ञाननिधिर्मुनिराश्वास्य मूर्च्छितम्  ।  
पुत्र कालविलासानां सर्वमेतद्विजृम्भितम्  ॥ भ्म्ज्_१६।६८ ॥  
  
मतिर्विभूतयो भोगाः प्रभावाः शक्तयो गुणाः  ।  
सर्वथा कालकलया नीयते स्मृतिशेषताम्  ॥ भ्म्ज्_१६।६९ ॥  
  
ध्रुवं सर्वपरित्यागे न कुर्युर्मुनयो मतिम्  ।  
अवसानैकविरसा यदि न स्याद्भवस्थितिः  ॥ भ्म्ज्_१६।७० ॥  
  
इत्युक्तो मुनिना पार्थः प्रययौ हस्तिनापुरम्  ।  
प्रभावं वृष्णिसिंहस्य कलयन्भृशविह्वलः  ॥ भ्म्ज्_१६।७१ ॥  
  
  
इति श्रीक्षेमेन्द्रविरचितायां भारतमञ्जर्यां मौसलं पर्व  
  
  
  
  
  
