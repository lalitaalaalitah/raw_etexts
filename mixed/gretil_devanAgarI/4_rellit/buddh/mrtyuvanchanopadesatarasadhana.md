---
title: Mrtyuvancanopadesatarasadhana

---
## Intro
  
  
  
  
 Mrtyuvancanopadesatarasadhana   
  
  
  
  
Mrtyuvancanopadesatarasadhana (Mvupts) / SM 112  
Based on the ed. by Johannes Schneider: Vāgīśvarakīrtis Mṛtyuvañcanopadeśa, eine buddhistische Lehrschrift zur Abwehr des Todes.  
Wien : Verlag der Österreichischen Akademie der Wissenschaften 2010.  
(Beiträge zur Kultur- und Geistesgeschichte Asiens ; 66) (Denkschriften der philosophisch-historischen Klasse ; 394)  
ISBN 978-3-7001-6722-8  
p. 235  
  
  
Input by Johannes Schneider  
  
  
  
  
  


## पाठः
  
  
  
  
  
  
  
मृत्युवञ्चनोपदेशतारासाधन  
  
उत्थाय पूर्वसन्ध्यायां भूप्रदेशे मनोहरे ।  
मृद्वासनोपविष्टः सन् स्वहृदि चन्द्रमण्डले ॥ म्वुप्त्स्_१ ॥  
पञ्चमस्य प्रथमं तु द्वितीयस्वरयोजितम् ।  
अर्धेन्दुबिन्दुसंयुक्तं सितरश्मिविभूषितम् ॥ म्वुप्त्स्_२ ॥  
तस्य शुक्लमयूखैस् तु ताराम् आकृष्य व्योमनि ।  
द्विभुजां सितदेहां तु वरदोत्पलधारिणीम् ॥ म्वुप्त्स्_३ ॥  
पञ्चोपचारपूजाभिः पूजयित्वा तु भक्तितः ।  
पापानां देशनां पश्चात् ततः पुण्यानुमोदनम् ॥ म्वुप्त्स्_४ ॥   
तत्परिणामनां चैव त्रिशरणगमनं तथा ।            
ॐ शून्यताज्ञानवज्रस्वभावात्मको ऽहम् इति पठेत् ॥ म्वुप्त्स्_५ ॥  
इति स्वपरशून्यं वै ध्यात्वा योगी विधानवित् ।       
सितारविन्दमध्यस्थचन्द्रबिम्बासनोपरि ॥ म्वुप्त्स्_६ ॥   
पूर्वोक्तबीजनिष्पन्नां तारादेवीं मनोरमाम् ।   
आबद्धवज्रपर्यङ्कां वरदोत्पलधारिणीम् ॥ म्वुप्त्स्_७ ॥  
शरच्चन्द्रकराकारां पृष्ठचन्द्रसमाश्रिताम् ।  
सर्वालङ्कारसम्पूर्णां षोडशाब्दवपुष्मतीम् ॥ म्वुप्त्स्_८ ॥  
सर्वसम्बुद्धतत्पुत्रमातरं कामरूपधाम् ।  
ध्यात्वार्यतारां हृदये तस्याश् चक्रं सितद्युति ॥ म्वुप्त्स्_९ ॥  
अष्टकोष्ठकम् अष्टाभिर् अक्षरैः परिपूरितम् ।  
ॐहाव्यञ्जनमध्यस्थसाध्यनामाद्यनाभिकम् ॥ म्वुप्त्स्_१० ॥  
ध्यायाद् एकाग्रचित्तः सन् षण् मासान् दृढनिश्चयः ।  
जपेद् अखिन्नचित्तः सन् मन्त्रम् एनं दशाक्षरम् ॥ म्वुप्त्स्_११ ॥  
ओङ्कारम् आदितो दत्त्वा पश्चात् तारे प्रयोजयेत् ।  
तुत्तारे स्यात् तुरे पश्चात् स्वाहान्तं सार्वकर्मिकः ॥ म्वुप्त्स्_१२ ॥  
ब्रह्मेन्द्रविष्णुचन्द्रार्करुद्रदिक्पालमन्मथैः ।  
अप्य् अखण्डितरोमाग्रो मृत्युं जयति मुक्तवत् ॥ म्वुप्त्स्_१३ ॥  
वलीपलितदौर्भाग्यव्याधिदारिद्र्यसङ्क्षयः ।  
सिंहाद्यष्टमहाभीतिदुःखसन्दोहनाशनम् ॥ म्वुप्त्स्_१४ ॥  
अयाचितान्नपानादिहर्म्यवस्त्रादिसङ्गमः ।  
खड्गाञ्जनपादलेपभद्रकुम्भादिसिद्धयः ॥ म्वुप्त्स्_१५ ॥  
कविता वक्तृता मेधा प्रज्ञा चैकान्तनिर्मला ।  
अन्या च वाञ्छिता सिद्धिश् चक्राद् अस्मात् प्रजायते ॥ म्वुप्त्स्_१६ ॥  
  
॥ मृत्युवञ्चनोपदेशतारासाधनं समाप्तम् ॥  
  
  
  
  
