---
title: Pratityasamutpadavadana

---
## Intro

Pratityasamutpadavadana   

Pratityasamutpadavadana  
from: Ksemendra: Bodhisattvavadanakalpalata (Avadana 75) = KAvk_75  
Based on ed. M. Mejor. Kṣemendra's Bodhisattvāvadānakalpalatā. Studies and Materials. Tokyo 1992 (Studia Philologica Buddhica, Monograph Series, 8), pp. 16-22.  

Input by Klaus Wille (Göttingen, Germany)  

## पाठः

सर्वम् अविद्यामूलं संसारतरुप्रकारवैचित्र्यम् ।  
ज्ञातुम् वक्तुं हन्तुं कः शक्तो ऽन्यत्र सर्वज्ञात् ॥ कव्क्_७५।१ ॥  
  
श्रावस्त्यां स्वस्तिमान् पूर्वं जिनो जेतवने स्थितः ।  
अशेषदर्शी भगवान् भिक्षुसङ्घम् अभाषत ॥ कव्क्_७५।२ ॥  
  
शृणुत श्रेयसे ज्ञानालोकनिर्मलमानसाः ।  
प्रतीत्यसमुत्पादं वः कथयामि यथाक्रमम् ॥ कव्क्_७५।३ ॥  
  
अविद्यावासनैवेयं दुःखस्कन्धस्य भूयसः ।  
संसारविषवृक्षस्य मूलबन्धविधायिनी ॥ कव्क्_७५।४ ॥  
  
तत्प्रत्ययस् तु संस्काराः कायवाङ्मानसात्मकाः ।  
संस्कारोत्थं च विज्ञानं मनःषष्ठेन्द्रियात्मकम्न् ॥ कव्क्_७५।५ ॥  
  
तत्प्रत्ययं नामरूपं सञ्ज्ञासन्दर्शनाभिधम् ।  
मनःषष्ठेन्द्रियस्थानं षडायतनम् अप्य् अतः ॥ कव्क्_७५।६ ॥  
  
षडायतनसंश्लेषः स्पर्श इत्य् अभिधीयते ।  
षट्स्पर्शानुभवो यश् च वेदना सा प्रकीर्तिता ॥ कव्क्_७५।७ ॥  
  
तया विषयसङ्क्लेशरागात् तृष्णा प्रजायते ।  
कामादिषु तदुद्भूतम् उपादानं प्रवर्तते ॥ कव्क्_७५।८ ॥  
  
उपादानोद्भवः कामरूपारूप्यमयो भवः ।  
नानायोनिपरावृत्त्या जातिर् भवसमुद्भवा ॥ कव्क्_७५।९ ॥  
  
जरामरणशोकादिसन्ततिर् जातिसंश्रया ।  
अविद्यादिनिरोधेन तेषां व्युपरमक्रमः ॥ कव्क्_७५।१० ॥  
  
प्रतीत्योत्पादो ऽयं बहुगतिर् अविद्याकृतपदः  
स चिन्त्यो युष्माभिर् विजनवनविश्रामशमिभिः ।  
परिज्ञातः सम्यग् व्रजति किल कालेन तनुतां  
तनुत्वं सम्प्राप्तः सुखतरनिवार्यश् च भवति ॥ कव्क्_७५।११ ॥  

इति क्षेमेन्द्रविरचितायां बोधिसत्त्वावदानकल्पलतायां  
प्रतीत्यसमुत्पादावदानं पञ्चसप्ततितमः पल्लवः ।  

