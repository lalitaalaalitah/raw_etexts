---
Author: jAnaki
Category: raama
File name: akShararAmAyaNam.itx
Indexextra: (Scan)
Language: Sanskrit
Latest update: May 30, 2020
Location: doc_raama
Proofread by: Surya Maruvada
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: akShararAmAyaNam
Translated by: Surya Maruvada
engtitle: akShararAmAyaNam
itxtitle: akShararAmAyaNam (kavijAnakIvirachitam)
title: अक्षररामायणम् (कविजानकीविरचितम्)

---
  
 अक्षररामायणम्   
बालिद्वीपलब्धं प्राचीनं अक्षररामायणं  
              कविजानकीयं  
मुखवाणी  
भारतवर्षस्य प्राचीनेषु उपद्वीपेषु इदानीं इण्डोनेष्याख्येषु  
बालिद्वीपः ``बलिद्वीप'' इति पूर्वं प्रसिद्ध आसीत् । तत्र प्रायः  
सार्धसहस्रवर्षेभ्यः पूर्वं कर्णाटराजस्य श्रीधर्मस्य आधिपत्यं  
आसीत् इति ज्ञायते । किञ्च शैव-वैष्णव-शाक्त-बौद्धादीनां  
संस्कृतभाषात्मकः व्यवहारः अत्यन्तं उत्तमः आसीत् इति च  
प्रचीनताळपत्र- पाण्डुलिपिपत्र-खण्डादिभिः ज्ञायते । बरोडामहाराजेन  
गायकवाडेन स्वकीयपुस्तकभाण्डागारात् प्राचीनाः खण्डत्रुटिताः श्लोकाः  
टिप्पन्यश्च ``बालिद्वीपग्रन्थाः'' इति सङ्ग्राह्य प्रकाशिताः सन्ति ।  
तेषु ``कविजानकी'' इति नाम्ना स्थिताः खण्डाः त्रुटिताश्च सावधानं  
परिष्कृत्य, ``अक्षररामायणम्'' इति नाम्ना अत्र प्रकाश्यन्ते ।  
अत्र ओं श्रीपूर्वकैः पञ्चाशद्वर्णमालाक्षरैः आरब्धैः श्लोकैः  
रामायणकथासङ्ग्रहोऽपि बालानां अत्यन्तं उपयोगाय भवति । लू लृ  
ङ ञ ट ठ ढ ण अक्षराणां लिपिसुन्दराणां उपमानानां निरूपणेन,  
``अं अः'' इत्यादीनां फलितवर्णरूपेण उकारस्य ह्रस्व-दीर्घ-  
प्लुत-संवादेन लकारत्रयप्रयोगेण च उपयोगचमत्कारः रमणीयोऽस्ति ।  
कविश्च जानकीनाम्नी राजसम्बधिनी पण्डिता च इति ज्ञायते ।  
खण्डत्रुटितानां संयोजनेन कवेरभिप्रायानुसारेण परिष्कारेण च  
``अक्षररामायणं'' इदं सम्पादितं संस्कृतशिक्षाभ्यासपराणां  
सर्वेषां प्रमोदाय भवति । द्वीपान्तसंस्कृतभाषाविज्ञानसंशोधकानां  
च उपयोगाय भवति ।  
  
       सम्भग्नसन्धानकला प्रशस्ता प्रत्यायनी चापि विनष्टकानाम् ।  
       प्रचीनभावानुविवर्तनी सा काव्येषु भाव्या सुधियां महिम्ना ॥  
  
                               अरैयर् श्रीरामशर्मा रामानुजदासानुदासः  
                                                 २४-२-१९९६  
  
बालिद्वीपप्रसिद्धं अक्षररामायणम्  
                 कविः - जानकी  
ॐ      रामलक्ष्मणौ भ्रातरौ नमस्कृत्वा सितासितौ ।  
        वने तस्मिन् विचरन्तौ सीतां च जनकात्मजाम् ॥ १॥  
  
श्रीः   धन्यं मङ्गल्यमायुष्यं अलक्ष्मीकलिनाशनम् ।  
        रामायणं प्रवक्ष्यामि मातृकाक्षरयोजितम् ॥ २॥  
  
अ      अयोध्याधिपतेः पुत्राः चत्वारस्सूर्यवर्चसः ।  
        राम-लक्ष्मण-शत्रुघ्नाः भरतश्च महाबलः ॥३॥  
  
आ      आचारविनयोपेताः सत्यसन्धा दृढव्रताः ।  
        शूरास्सत्यप्रतिज्ञाश्च सर्वे दशरथात्मजाः ॥ ४॥  
  
इ      इङ्गितेन तु कैकेय्याः स्वपुत्रहितकाम्यया ।  
        दृढव्रतो राज्ञ इष्टो रामस्सम्प्रस्थितो वनम् ॥ ५॥  
  
ई      ओहितेनाभिषेकेन रामस्सम्प्रस्थितो वनम् ।  
        सीता चानुगता साध्वी लक्ष्मणश्च महाबलः ॥ ६॥  
  
उ१      उपवासपरो रामः तपस्वी दण्डके वने ।  
        सभार्यस्सभ्रातृकश्च चचार मुनिभिस्स्तुतः ॥ ७॥  
  
उ२       ऊनशूर्पणखादोषात् रामस्य च पराक्रमात् ।  
        तत्र पाराभवः कालो राक्षसानामुपस्थितः ॥ ८॥  
  
उ३       ऊनस्तु रामवीर्येण रावणो नाम राक्षसः ।  
        तेन दुष्टात्मना सीता छलेनापहता वने ॥ ९॥  
  
ऋ       ऋषिधर्मसमायुक्तं मारीचं नाम मातुलम् ।  
        आगम्य रावणः पापः ततस्तद्वाक्यमब्रवीत् ॥ १०॥  
  
ऋ      कृतिं कृत्वा छलेन त्वं दूरं गच्छ वनेषु मे ।  
        दशरथात्मजं हत्वाऽरामं तत्र करोम्यहम् ॥ ११॥  
  
ऌ      लोम्ना काञ्चनरूपेण मृगो भूत्वा स शृङ्गऌः ।  
        लोभयित्वा तु वैदेही व्यहरद् दण्डकावने ॥ १२॥  
  
ॡ      सीतां कमलपत्राक्षी उपासीनां वने तदा ।  
        लृकारकुटिलो हत्वा रावणोऽगान्नभस्तलम् ॥ १३॥  
  
ए        एतस्मिन्नन्तरे गृध्रो जटायुर्नाम धार्मिकः ।  
        तेन ताभ्यां समाख्यातं सीतायाः परिमार्गणे ॥ १४॥  
  
ऐ       ऐश्वर्य-मद-मत्तेन रावणेन खगाधिपम् ॥  
  
        हत्वा तस्मिन् वने गृधं सीता लङ्कां प्रवेशिता ॥ १५॥  
  
ओ       ओघशोकनिमग्नस्सः सीतावत्सलराघवः ।  
        कपिना हीनराज्येन सुग्रीवेण समागतः ॥ १६॥  
  
औ      औषधं परमं प्राप्तः सुग्रीवो रामदर्शनात् ।  
        हत्वा च वालिनं रामः सुग्रीवं चाभ्यषेचयत् ॥ १७॥  
  
अम्      महाकपिं हनूमन्तं सत्यसन्धं दृढव्रतम् ।  
        सुग्रीवः प्रेषयामास सीतायाः परिमार्गणे ॥ १८॥  
  
अः      हनूमान् वानरश्रेष्ठो जाम्बवान् कृतनिश्चयः ।  
        तारेयः कपिभिस्सार्धं भ्रमन्तो दक्षिणां दिशम् ॥ १९॥  
  
क      कथयन्तस्स्ववृत्तान्तं कुत्रचित् कालपर्ययात् ।  
        अलब्ध्वाऽन्तश्च वैदेहीं चक्रुः प्रायोपवेशनम् ॥ २०॥  
  
ख      खगस्तु सिद्धकार्यार्थः सम्पातो नाम धार्मिकः ।  
        तेन तेषां समाख्यातं सीतायाः परिमार्गणे ॥ २१॥  
  
ग      गत्वा पारं समुद्रस्य वेगेन गरुडो यथा ।  
        दृष्ट्वा लङ्कां च नगरीं सीतां च जनकात्मजाम् ॥ २२॥  
  
घ      घनेऽशोकवने देशे समागत्य स मैथिलीम् ।  
        हनूमान् लब्धसन्देशो राक्षसान् विन्यसूदयत् ॥ २३॥  
  
ङ      ङकारसदृशीं कृत्वा ललाटे भृकुटिं तथा ।  
        क्रुद्धनेन्द्रजिता धीरो गृहीतो हनुमान् कपिः ॥ २४॥  
  
च      चन्द्रमण्डलसङ्काशं लाङ्गुलं तस्य राक्षसाः ।  
        शुक्लैरावेष्टितं वस्त्रैः तैलाभ्यङ्गमदीपयन् ॥ २५॥  
  
छ      छलयित्वा ततस्सर्वान् राक्षसान् विपुलो हरिः ।  
        लाङ्गूलेन प्रदीप्तेन लङ्कामादीपयत् पुरीम् ॥ २६॥  
  
ज      जलमध्ये स निर्वाप्य लाङ्गूलं प्लवगेश्वरः ।  
        कृतामयं पुरं दग्ध्वा पुनरागमनोत्सुकः ॥ २७॥  
  
झ      झषालयं समुत्प्लुत्य हरिरुत्तम आगतः ।  
        सिद्धकार्योऽतित्वरितः प्रदेशं यत्र राघवः ॥ २८॥  
  
ञ      ञकारवदनो भूत्वा हनूमान् स हरीश्वरः ।  
        न्यवेदयदशेषेण राघवाय महात्मने ॥       २९॥  
  
ट      टकारसदृशं चापं सशरं रघुनन्दनः ।  
        गृहीत्वा प्रस्थितस्तूर्णं सीतायाः परिमार्गणे ॥ ३०॥  
  
ठ      ठकाराकारनेत्राणां हरीणामयुतव्रताः ।  
        सुग्रीवस्याग्रतो यान्ति प्रीताः कर्तव्यलालसाः ॥ ३१॥  
  
ड      डयन्त इव वेगेन गत्वा पारं महोदधेः ।  
        राघवश्शरमुद्यम्य पश्चात्तत्रोपयाचितः ॥ ३१॥  
  
ढ      ढकारसदृशीं कृत्वा ललाटे भ्रुकुटीं तदा ।  
        हनुमानग्रतो याति राघवस्य हिते रतः ॥ ३३॥  
  
ण      णकारसदृशैः पद्मैः प्राञ्जलिः प्रत्युपस्थितः ।  
        उवाच सागरो रामं सेतुं मम जले कुरु ॥ ३४॥  
  
त      तस्य तद्वचनं श्रुत्वा सुग्रीवो नळमब्रवीत् ।  
        नळ! भद्रं कुरुष्व त्वं सेतुं तत्र महार्णवे ॥ ३५॥  
  
थ      स्थूलं मृष्टोपमं दिव्यं विश्वकर्मसुतो नलः ।  
        चकार सेतुं धर्मात्मा सागरे मकरालये ॥ ३६॥  
  
द      दशयोजनविस्तीर्णं आयतं शतयोजनम् ।  
        येन वानरसेनाऽगात् समुत्पत्य महोदधिम् ॥ ३७॥  
  
ध      धनुर्वीर्यं समाश्रित्य राघवस्सह वानरैः ।  
        राक्षसान् योधयामास क्रोधसंरक्तलोचनः ॥ ३८॥  
  
न      नगर्यां मोघयुद्धायां रावणस्सह राक्षसैः ।  
        ततो द्वाराद् विनिष्क्रम्य चकारायोधनं महत् ॥ ३९॥  
  
प      पनसश्शरभो मैन्दो नीलो मारुतिरङ्गदः ।  
        नानावृक्षैश्शिलाभिश्च राक्षसान् विन्यसूदयन् ॥ ४०॥  
  
फ      फलितैः पादपैः कूले रोषिताश्शक्तितोमरैः ।  
        राक्षसाः खण्डनं चक्रुः वानराणां चमूमुखे ॥ ४१॥  
  
ब      बलवान् राघवश्श्रीमान् दशग्रीवं जघान सः ।  
        निहतं रावणं दृष्ट्वा विभीषणमथाब्रवीत् ॥ ४२॥  
  
भ      भक्तोऽसि मयि रक्षेन्द्र! धार्मिकश्चापि सुव्रतः ।  
        अराक्षसमिदं कर्म कृतं तुष्टोऽस्मि ते विभो! ॥ ४३॥  
  
म      मया दत्तं राज्यमिदं भुङ्क्ष्व पूलस्त्यनन्दन !  
        सपुत्रभृत्यानुचरो भुङ्क्ष्व राज्यमकण्टकम् ॥ ४४॥  
  
य      यदर्थमयमारम्भः कृतो मे राक्षसेश्वर!  
        तामहं द्रष्टुमिच्छामि गच्छ त्वं सहलक्ष्मणः ॥ ४५॥  
  
र      रक्तः प्रियहिते युक्तो लक्ष्मणेन विभीषणः ।  
        आरोचयञ्च वैदेहीं काकुत्स्थाय महात्मने ॥ ४६॥  
  
ल      लङ्कां प्रविश्य नगरी ददर्श जनकात्मजाम् ।  
        कृशां विवर्णां मलिनां दर्शयामास सुप्रियाम् ॥ ४७॥  
  
व      वरारोहां तदा दृष्ट्वा रामश्चिन्तासमन्वितः ।  
        अग्नौ विशुद्धामादाय पुष्पकेण ययौ ततः ॥ ४८॥  
  
श      शत्रून् हत्वाऽतिवेगेन पूर्वमागम्य राघवः ।  
        नन्दिग्रामे समादाय भरतं मित्रवत्सलम् ॥ ४९॥  
  
ष      षाङ्गण्यसुगतिश्श्रीमान् राघवस्सह सीतया । षड्गुणस्सु  
        सङ्गतो भ्रातृभिस्सार्धं मातृभिस्स समागतः ॥ ५०॥  
  
स      समेत्य हृष्टहृदयः पौरजानपदैस्सह ।  
        गवां शतसहस्राणि ब्राह्मणेभ्यः प्रदत्तवान् ॥ ५१॥  
  
ह      हतशत्रुर्महेन्द्राण्या शतक्रतुरिवापरः ।  
        शतं वर्षसहस्राणां रामो राज्यमवासयत् ॥ ५२॥  
  
अनुबन्धः  
क्ष      क्षत्रं ब्रह्माच्युतं जीयात् जीवनं जगतां परम् ।  
        ज्ञानानन्दमयं ज्योतिः ईळे तन्मातृकाक्षरम् ॥ १॥  
  
        सपञ्चशतसाहस्रसंवत्सरसनातनम् ।  
        प्राङ्मातृकाक्षरैश्श्लोकैः सार्धपञ्चाशता स्थितम् ॥ २॥  
  
        बलिद्वीपान्तरे लब्धं जानकीकविनिर्मितम् ।  
        रामेण संस्कृतं जीयात् श्रीरामायणमक्षरम् ॥ ३॥  
  
        इदं बरोडानगरे राज्ञा मुद्रापितं पुरा ।  
        स्वीकृतं बालबोधार्थं बालिद्वीपप्रबन्धगम् ॥ ४॥  
  
        नष्टवर्ण-विसंवादं शमयन् वर्णसङ्करम् ।  
        ऊप्लुतं ऌविकारान्कं अभेदं रलयोर्दिशन् ॥ ५॥  
  
        व्युदस्यन् क्वचिदेवात्र श्लोकलक्षणभञ्जनम् ।  
        ओं श्रीमदक्षरं रामायणमित्यभिधां दिशन् ॥ ६॥  
  
        प्रथमाक्षरयोगेन मातृकाक्षरयोजनात् ।  
        षष्टिवर्णपरीवर्तात् नवत्यक्षरयोजनात् ॥ ७॥  
  
        तत्र तत्र च संरक्षन् साभिप्रायं वचः कवेः ।  
        अष्टश्लोकीं ततः कुर्वन् रामस् संस्कृतवानिदम् ॥ ८॥  
  
   इतीदं अनुबन्धसहितं बालिद्वीपप्रसिद्धं अक्षररामायणं सम्पूर्णम् ।  
  
रोहिणी - पत्रिका ॥ १९९५-९६    द्वीपान्तरसंस्कृतविज्ञानं  
सम्पादकः - परिष्कारकः - प्रकाशकश्च  
            अरैयर् श्रीरामशर्मा,  
            उभयन्यायवेदान्तालङ्कारः  
           पञ्चभाषाकवितावल्लभः  
                   प्रांशुपालः  
         सर्वकारीयसंस्कृतकालेजः मेलुकोटे ।  
  
  
Encoded and proofread by Surya Maruvada  
  
