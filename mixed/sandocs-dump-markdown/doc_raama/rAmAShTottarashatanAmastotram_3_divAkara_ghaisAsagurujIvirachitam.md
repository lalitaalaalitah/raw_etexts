---
Acknowledge-Permission: Mahaperiaval Trust
Author: Dinakar Ghaisas Guruji
Category: raama, aShTottarashatanAma
Description/comments: Edited by S. V. Radhakrishna Shastriji
File name: rAmAShTottarashatanAmastotram3.itx
Indexextra: (VSM 2)
Language: Sanskrit
Latest update: April 12, 2018
Location: doc_raama
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmAShTottarashatanAmastotram 3
engtitle: rAmAShTottarashatanAmastotram 3
itxtitle: rAmAShTottarashatanAmastotram 3 (divAkara ghaisAsagurujIvirachitam)
title: रामाष्टोत्तरशतनामस्तोत्रम् ३ (दिवाकर घैसासगुरुजीविरचितम्)

---
  
 श्रीरामाष्टोत्तरशतनामस्तोत्रम् ३   
  
श्रीगणेशाय नमः ॥  
  
वाल्मीकिरुवाच ।  
यैस्तु नामसहस्रस्य पतनं न भवेत्सदा ।  
रचितं नित्यपाठाय तेभ्यः स्वल्पाक्षरं मया ॥ १॥  
  
अष्टोत्तरशतं नाम्नामादरेण पठन्तु ते ।  
रामपादारविन्दश्रीप्राप्तिं तेषां च प्रार्थये ॥ २॥  
  
गुणानां चिन्तनं नित्यं दुर्गुणानां विवर्जनम् ।  
साधकानां सदा वृत्तिः परमार्थपरा भवेत् ॥ ३॥  
  
यथा तु व्यसने प्राप्ते राघवः स्थिरनिश्चयः ।  
विजयं प्राप्तवानन्ते प्राप्नुवन्तु च सज्जनाः ॥ ४॥  
  
श्रीगणेशाय नमः ।  
सम्राड्दक्षिणमार्गस्थः सहोदरपरीवृतः ।  
साधुकल्पतरुर्वश्यो वसन्तऋतुसम्भवः ॥ ५॥  
  
सुमन्त्रादरसम्पूज्यो यौवराज्यविनिर्गतः ।  
सुबन्धुः सुमहन्मार्गी मृगयाखेलकोविदः ॥ ६॥  
  
सरित्तीरनिवासस्थो मारीचमृगमार्गणः ।  
सदोत्साही चिरस्थायी स्पष्टभाषणशोभनः ॥ ७॥  
  
स्त्रीशीलसंशयोद्धिग्नो जातवेद प्रकीर्तितः ।  
स्वयम्बोधस्तमोहारी पुण्यपादोऽरिदारुणः ॥ ८॥  
  
साधुपक्षपरो लीनः शोकलोहितलोचनः ।  
संसारवनदावाग्रिः सहकार्यसमुत्सुकः ॥ ९॥  
  
सेनाव्यूहप्रवीणः स्त्रीलाञ्छनकृतसङ्गरः ।  
सत्याग्रही वनग्राही करग्राही शुभाकृतिः ॥ १०॥  
  
सुग्रीवाभिमतो मान्यो मन्युनिर्ज्जितसागरः ।  
सुतद्वययुतः सीताश्वार्भगमनाकुलः ॥ ११॥  
  
सुप्रमाणितसर्वाङ्गः पुष्पमालासुशोभितः ।  
सुगतः सानुजो योद्धा दिव्यवस्त्रादिशोभनः ॥ १२॥  
  
समाधाता समाकारः समाहारः समन्वयः ।  
समयोगी समुत्कर्षः समभावः समुद्यतः ॥ १३॥  
  
समदृष्टिः समारम्भः समवृत्तिः समद्युतिः ।  
सदोदितो नवोन्मेषः सदसद्वाचकः पुमान् ॥ १४॥  
  
हरिणाकृष्टवैदेहीप्रेरितः प्रियदर्शनः ।  
हृतदार उदारश्रीर्जनशोकविशोषणः ॥ १५॥  
  
हनुमद्वाहनोऽगम्यः सुगमः सज्जनप्रियः ।  
हनुमद्दूतसपन्नो मृगाकृष्टः सुखोदधिः ॥ १६॥  
  
हृन्मन्दिरस्थचिन्मूर्तिर्मृदू राजीवलोचनः ।  
क्षत्राग्रणीस्तमालाभो रुदनक्लिन्नलोचनः ॥ १७॥  
  
क्षीणायुर्जनकाहूतो रक्षोघ्नो ऋक्षवत्सलः ।  
ज्ञानचक्षुर्योगविज्ञो युक्तिज्ञो युगभूषणः ॥ १८॥  
  
सीताकान्तश्चित्रमूर्तिः कैकेयीसुतबान्धवः ।  
पौरप्रियः पूर्णकर्मा पुण्यकर्मपयोनिधिः ॥ १९॥  
  
सुराज्यस्थापकश्चातुर्वर्ण्यसंयोजकः क्षमः ।  
द्वापरस्थो महानात्मा सुप्रतिष्ठो युगन्धरः ॥ २०॥  
  
पुण्यप्रणतसन्तोषः शुद्धः पतितपावनः ।  
पूर्णोऽपूर्णोऽनुजप्राणः प्राप्यो निजहृदि स्वयम् ॥ २१॥  
  
वैदेहीप्राणनिलयः शरणणतवत्सलः ।  
शुभेच्छापुर्वकं स्तोत्रं पठनीयं दिने दिने ।  
अष्टोत्तरशतं नाम्नां राघवस्य पठेन्नरः ॥ २२॥  
  
इष्टं लब्ध्वा सदा शान्तः सामर्थ्यसहितो भवेत् ।  
नित्यं रामेण सहितो निवासस्तस्य वा भवेत् ॥ २३॥  
  
इति श्री अनन्तसुतश्रीदिवाकरविरचितं  
      श्रीरामाष्टोत्तरशतनामस्तोत्रं ३ सम्पूर्णम् ॥  
  
  
Proofread by PSA Easwaran psaeaswaran at gmail.com  
  
