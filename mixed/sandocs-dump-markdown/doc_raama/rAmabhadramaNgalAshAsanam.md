---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: raama, rAmAnujasampradAya, mangala
File name: rAmabhadramangalAshAsanam.itx
Indexextra: (stotramAlA)
Language: Sanskrit
Latest update: March 24, 2018
Location: doc_raama
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: raama
Text title: rAmabhadramangalAshAsanam
engtitle: rAmabhadramangalAshAsanam
itxtitle: rAmabhadramaNgalAshAsanam
title: रामभद्रमण्गलाशासनम्

---
  
 श्रीरामभद्रमङ्गलाशासनम्   
  
शरणागतसन्त्राणनिपुणाय महात्मने ।  
अयोध्याजनभाग्याय रामभद्रायमङ्गलम् ॥ १॥  
  
कौसल्यानन्दकन्दाय कल्याणगुणसिन्धवे ।  
शरण्याय वरेण्याय रामभद्राय मङ्गलम् ॥ २॥  
  
कौशिकाख्यमहायोगिसन्देशसफलीकृतौ ।  
कृतिने नतितुष्टाय रामभद्राय मङ्गलम् ॥ ३॥  
  
वैदेहीवदनाम्भोजलोलम्बायितचेतसे ।  
भद्राणामपि भद्राय रामभद्राय मङ्गलम् ॥ ४॥  
  
गौतमाश्रमसाफल्यनिदानपदपांसवे ।  
दाशकीशादिमित्राय रामभद्राय मङ्गलम् ॥ ५॥  
  
महापातकनिर्मुक्तिहेतुसेतुविधायिने ।  
शिक्षितासुरजालाय रामभद्राय मङ्गलम् ॥ ६॥  
  
विभीषणपरित्राणसंहृष्टमनसेऽनिशम् ।  
प्राप्तसीताय रामाय रामभद्राय मङ्गलम् ॥ ७॥  
  
प्राप्तराज्याय रामाय भरताभीष्टदायिने ।  
सर्वबन्धुसमेताय रामभद्राय मङ्गलम् ॥ ८॥  
  
श्रीनिवासयतीन्द्रोक्तं सीतावल्लभमङ्गलम् ।  
ये पठन्ति महात्मानस्तेषां भूयात्तु मङ्गलम् ॥ ९॥  
  
इति श्रीरामभद्रमङ्गलाशासनं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
