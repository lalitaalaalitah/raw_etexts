---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: raama, devii, sItA, rAmAnujasampradAya, devI
File name: rAmajAnakIstutiH.itx
Indexextra: (stotramAlA)
Language: Sanskrit
Latest update: March 24, 2018
Location: doc_raama
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmajAnakIstutiH
engtitle: rAmajAnakIstutiH
itxtitle: rAmajAnakIstutiH
title: रामजानकीस्तुतिः

---
  
 श्रीरामजानकीस्तुतिः   
  
ध्येयं सदा परिभवघ्नमभीष्टदोहं,  
तीर्थास्पदं शिवविरिञ्चिनुतं शरण्यम् ।  
भृत्यार्तिहं प्रणतपालभवाब्धिपोतं,  
वन्दे महापुरुष ते चरणारविन्दम् ॥ १॥  
  
त्यक्त्वा सुदुस्त्यजसुरेप्सितराज्यलक्ष्मीं  
धर्मिष्ठ आर्यवचसा यदगादरण्यं ।  
मायामृगं दयितयेप्सितमन्वधावत्  
वन्दे महापुरुष ते चरणारविन्दम् ॥ २॥  
  
वेदान्तवेद्यमतिगुह्यमनन्तमाद्यं,  
तापत्रयानलनिवारणमादिमूलम् ।  
वृन्दावनस्थलविहारविनोदलीलं,  
वन्दे महापुरुष ते चरणारविन्दम् ॥ ३॥  
  
त्वमेव माता च पिता त्वमेव,  
त्वमेव बन्धुश्च सखा त्वमेव ।  
त्वमेव विद्या द्रविणं त्वमेव,  
त्वमेव सर्वं मम देवदेव ॥ ४॥  
  
श्रीराघवं दशरथात्मजमप्रमेयं,  
सीतापतिं रघुकुलान्वयरत्नदीपम् ।  
आजानुबाहुमरविन्ददलायताक्षं,  
रामं निशाचरविनाशकरं नमामि ॥ ५॥  
  
वन्दे विदेहतनयापदपुण्डरीकं,  
यः सौरवृषमाहितयोगचित्तम् ।  
हन्तुं त्रितापमनिशं मुनिहंससेव्यं,  
सन्मानशीलपरिपीतपरागपुञ्जम् ॥ ६॥  
  
उल्लङ्घ्य सिन्धोस्सलिलं सलीलं  
यः शोक वह्निं जनकात्मजायाः ।  
आदाय तेनैव ददाह लङ्कां  
नमामि तं प्राञ्जलिराञ्जनेयम् ॥ ७॥  
  
मनोजवं मारुततुल्यवेगं  
जितेन्द्रियं बुद्धिमतां वरिष्ठं ।  
वातात्मजं वानरयूथमुख्यं  
श्रीरामदूतं शरणं प्रपद्ये ॥ ८॥  
  
यत्र यत्र रघुनाथकीर्तनं  
तत्र तत्र कृतमस्तकाञ्जलिम् ।  
वाष्पवारिपरिपूर्णलोचनं  
मारुतिं नमत राक्षसान्तकम् ॥ ९॥  
  
 प्रथमो अनन्तरूपश्च द्वितीयो लक्ष्मणस्तथा ।  
तृतीयो बलरामश्च कलौ रामानुजो मुनिः ॥ १०॥  
  
संसारतापसन्दग्धशीलहेतुविवर्णितः ।  
रामदेशिकपदाम्भोजछायाविश्राममाश्रयेत् ॥ ११॥  
  
जय जय यतिराज फणिराज अवतारमणे ।  
प्रबलपाखण्डमानो विजयी भव विजयी भव ॥ १२॥  
  
इति श्रीरामजानकीस्तुतिः समाप्ता ॥  
  
  
Proofread by PSA Easwaran psaeaswaran at gmail.com  
  
