---
Author: madmaradAsa
Category: aShTaka, raama
File name: raamachandra8.itx
Language: Sanskrit
Latest update: January 13, 2002
Location: doc_raama
Proofread by: Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmachandrAShTakam
Transliterated by: http://www.webdunia.com
engtitle: rAmachandrAShTakam
itxtitle: rAmachandrAShTakam
title: रामचन्द्राष्टकम्

---
  
 श्रीरामचन्द्राष्टकम्   
  
ॐ चिदाकारो धाता परमसुखदः पावनतनुर्-  
मुनीन्द्रैर्योगीन्द्रैर्यतिपतिसुरेन्द्रैर्हनुमता ।  
सदा सेव्यः पूर्णो जनकतनयाङ्गः सुरगुरू  
रमानाथो रामो रमतु मम चित्ते तु सततम् ॥ १॥  
  
मुकुन्दो गोविन्दो जनकतनयालालितपदः  
पदं प्राप्ता यस्याधमकुलभवा चापि शबरी ।  
गिरातीतोऽगम्यो विमलधिषणैर्वेदवचसा  
रमानाथो रामो रमतु मम चित्ते तु सततम् ॥ २॥  
  
धराधीशोऽधीशः सुरनरवराणां रघुपतिः  
किरीटी केयूरी कनककपिशः शोभितवपुः ।  
समासीनः पीठे रविशतनिभे शान्तमनसो  
रमानाथो रामो रमतु मम चित्ते तु सततम् ॥ ३॥  
  
वरेण्यः शारण्यः कपिपतिसखश्चान्तविधुरो  
ललाटे काश्मीरो रुचिरगतिभङ्गः शशिमुखः ।  
नराकारो रामो यतिपतिनुतः संसृतिहरो  
रमानाथो रामो रमतु मम चित्ते तु सततम् ॥ ४॥  
  
विरूपाक्षः काश्यामुपदिशति यन्नाम शिवदं  
सहस्रं यन्नाम्नां पठति गिरिजा प्रत्युषसि वै ।  
स्वलोके गायन्तीश्वरविधिमुखा यस्य चरितं  
रमानाथो रामो रमतु मम चित्ते तु सततम् ॥ ५॥  
  
परो धीरोऽधीरोऽसुरकुलभवश्चासुरहरः  
परात्मा सर्वज्ञो नरसुरगणैर्गीतसुयशाः ।  
अहल्याशापघ्नः शरकरऋजुःकौशिकसखो  
रमानाथो रामो रमतु मम चित्ते तु सततम् ॥ ६॥  
  
हृषीकेशः शौरिर्धरणिधरशायी मधुरिपुर्-  
उपेन्द्रो वैकुण्ठो गजरिपुहरस्तुष्टमनसा ।  
बलिध्वंसी वीरो दशरथसुतो नीतिनिपुणो  
रमानाथो रामो रमतु मम चित्ते तु सततम् ॥ ७॥  
  
कविः सौमित्रीड्यः कपटमृगघाती वनचरो  
रणश्लाघी दान्तो धरणिभरहर्ता सुरनुतः ।  
अमानी मानज्ञो निखिलजनपूज्यो हृदिशयो  
रमानाथो रामो रमतु मम चित्ते तु सततम् ॥ ८॥  
  
इदं रामस्तोत्रं वरममरदासेन रचितम्  
उषःकाले भक्त्या यदि पठति यो भावसहितम् ।  
मनुष्यः स क्षिप्रं जनिमृतिभयं तापजनकं  
परित्यज्य श्रीष्ठं रघुपतिपदं याति शिवदम् ॥ ९॥  
  
॥ इति श्रीमद्रामदासपूज्यपादशिष्यश्रीमद्धं  
      सदासशिष्येणामरदासाख्यकविना विरचितं  
      श्रीरामचन्द्राष्टकं समाप्तम् ॥  
  
  
Visit http://www.webdunia.com for additional texts with Hindi meanings.  
  
