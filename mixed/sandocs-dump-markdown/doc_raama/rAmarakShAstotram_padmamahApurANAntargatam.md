---
Category: raksha, raama, stotra, kavacha
Description-comments: padmapurANa adhyAya 73
File name: rAmarakShApadmapurANa.itx
Language: Sanskrit
Latest update: February 2, 2012
Location: doc_raama
Proofread by: Madhavi U mupadrasta at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmarakShA padmapurANAntargatam
Texttype: stotra
Transliterated by: Madhavi U mupadrasta at gmail.com
engtitle: Shri RamarakSha Stotram from Padmapurana
itxtitle: rAmarakShAstotram (padmamahApurANAntargatam)
title: रामरक्षास्तोत्रम् (पद्ममहापुराणान्तर्गतम्)

---
  
 श्रीरामरक्षास्तोत्रम् पद्ममहापुराणान्तर्गतम्   
  
इदं पवित्रं परमं भक्तानां वल्लभं सदा ।  
ध्येयं हि दासभावेन भक्तिभावेन चेतसा ॥  
  
परं सहस्रनामाख्यम् ये पठन्ति मनीषिणः ।  
सर्वपापविनिर्मुक्ताः ते यान्ति हरिसन्निधौ ॥  
  
महादेव उवाच ।  
शृणु देवि प्रवक्ष्यामि माहात्म्यं केशवस्य तु ।  
ये शृण्वन्ति नरश्रेष्ठाः ते पुण्याः पुण्यरूपिणः ॥  
  
ॐ रामरक्षास्तोत्रस्य श्रीमहर्षिर्विश्वामित्रऋषिः ।  
श्रीरामोदेवता । अनुष्टुप् छन्दः  ।  
विष्णुप्रीत्यर्थे जपे विनियोगः ॥ १॥  
  
अतसी पुष्पसङ्काशं पीतवास समच्युतम्  ।   
ध्यात्वा वै पुण्डरीकाक्षं श्रीरामं विष्णुमव्ययम् ॥ २॥  
  
पातुवो हृदयं रामः श्रीकण्ठः कण्ठमेव च ।  
नाभिं पातु मखत्राता कटिं मे विश्वरक्षकः ॥ ३॥  
  
करौ पातु दाशरथिः पादौ मे विश्वरूपधृक् ।  
चक्षुषी पातु वै देव सीतापतिरनुत्तमः ॥ ४॥  
  
शिखां मे पातु विश्वात्मा कर्णौ मे पातु कामदः ।  
पार्श्वयोस्तु सुरत्राता कालकोटि दुरासदः ॥ ५॥  
  
अनन्तः सर्वदा पातु शरीरं विश्वनायकः ।  
जिह्वां मे पातु पापघ्नो लोकशिक्षाप्रवर्त्तकः ॥ ६॥  
  
राघवः पातु मे दन्तान् केशान् रक्षतु केशवः ।  
सक्थिनी पातु मे दत्तविजयोनाम विश्वसृक् ॥ ७॥  
  
एतां रामबलोपेतां रक्षां यो वै पुमान् पठेत् ।  
सचिरायुः सुखी विद्वान् लभते दिव्यसम्पदाम् ॥ ८॥  
  
रक्षां करोति भूतेभ्यः सदा रक्षतु वैष्णवी ।  
रामेति रामभद्रेति रामचन्द्रेति यः स्मरेत् ॥ ९॥  
  
विमुक्तः स नरः पापान् मुक्तिं प्राप्नोति शाश्वतीम् ।  
वसिष्ठेन इदं प्रोक्तं गुरवे विष्णुरूपिणे ॥ १०॥  
  
ततो मे ब्रह्मणः प्राप्तं मयोक्तं नारदं प्रति ।  
नारदेन तु भूर्लोके प्रापितं सुजनेष्विह ॥ ११॥  
  
सुप्त्वा वाऽथ गृहेवापि मार्गे गच्छेत एव वा ।  
ये पठन्ति नरश्रेष्ठः ते नराः पुण्यभागिनः ॥ १२॥  
  
इति श्रीपाद्मेमहापुराणे पञ्चपञ्चाशत्साहस्त्र्यां  
संहितायामुत्तरखण्डे उमापतिनारदसंवादे   
रामरक्षास्तोत्रं नामत्रिसप्ततितमोऽध्यायः ॥  
  
  
  
  
  
Encoded and proofread by Madhavi U mupadrasta at gmail.com  
  
