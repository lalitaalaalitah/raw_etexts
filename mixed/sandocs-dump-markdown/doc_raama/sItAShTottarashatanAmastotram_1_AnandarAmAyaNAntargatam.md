---
Author: Valmiki
Category: aShTottarashatanAma, raama, stotra, vAlmIki
Description-comments: from Anandaramayana
File name: siitaa108stAnanda.itx
Indexextra: (Ananda Ramayana)
Language: Sanskrit
Latest update: July 4, 2006
Location: doc_raama
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: raama
Text title: siitaaShTottarashatanaama stotraM 1
Texttype: stotra
Transliterated by: Antaratma antaratma at Safe-mail.net
engtitle: sItAShTottarashatanAma stotram 1
itxtitle: sItAShTottarashatanAmastotram 1 (AnandarAmAyaNAntargatam)
title: सीताष्टोत्तरशतनामस्तोत्रम् १ (आनन्दरामायणान्तर्गतम्)

---
  
 सीताष्टोत्तरशतनामस्तोत्रम्   
अथ श्रीमदानन्दरामायणान्तर्गत श्री  
सीताष्टोत्तरशतनाम स्तोत्रम् ॥  
  
अगस्तिरुवाच-  
एवं सुतीष्ण सीतायाः कवचं ते मयेरितं ।  
अतः परं श्रुणुष्वान्यत् सीतायाः स्तोत्र मुत्तमं  ॥ १  
यस्मिनष्टोत्तरशतं सीतानामानि सन्ति हि ।  
अष्टोत्तरशतं सीता नाम्नां स्तोत्र मनुत्तमम् ॥ २  
ये पठन्ति नरास्त्वत्र तेषां च सफलो भवः ।  
ते धन्या मानवा लोके ते वैकुण्ठं व्रजन्ति हि ॥ ३  
  
न्यासः।  
अस्य श्री सीतानामाष्टोत्तरशतमन्त्रस्य-  
अगस्त्य ऋषिः ।  
अनुष्टुप् छन्दः ।  
रमेति बीजं ।  
मातुलिङ्गीति शक्तिः ।  
पद्माक्षजेति कीलकं ।  
अवनिजेत्यस्त्रं  ।  
जनकजेति कवचं ।  
मूलकासुर मर्दिनीति परमो मन्त्रः ।  
श्री सीतारामचन्द्र प्रीत्यर्थं सकल कामना सिद्ध्यर्थं  
जपे विनियोगः ॥  
  
करन्यासः ॥  
  
ॐ सीतायै अङ्गुष्ठाभ्यां नमः ।  
ॐ रमायै तर्जनीभ्यां नमः ।  
ॐ मातुलिङ्ग्यै मध्यमाभ्यां नमः ।  
ॐ पद्माक्षजायै अनामिकाभ्यां नमः ।  
ॐ अवनिजायै कनिष्ठिकाभ्यां नमः ।  
ॐ जनकजायै करतल करपृष्ठाभ्यां नमः ॥  
  
अङ्गन्यासः ॥  
  
ॐ सीतायै हृदयाय नमः ।  
ॐ रमायै शिरसे स्वाहा ।  
ॐ मातुलिङ्ग्यै शिखायै वषट् ।  
ॐ पद्माक्षजायै नेत्रत्रयाय वौषट् ।  
ॐ जनकात्मजायै अस्त्राय फट् ।  
ॐ मूलकासुरमर्दिन्यै इति दिग्बन्धः ॥  
  
अथ ध्यानम् ॥  
  
वामाङ्गे रघुनायकस्य रुचिरे या संस्थिता शोभना  
या विप्राधिप यान रम्य नयना या विप्रपालानना ।  
विद्युत्पुञ्ज विराजमान वसना भक्तार्ति सङ्खण्डना  
श्रीमद् राघव पादपद्मयुगळ न्यस्तेक्षणा सावतु ॥  
  
श्री सीता जानकी देवी वैदेही राघवप्रिया ।  
रमावनिसुता रामा राक्षसान्त प्रकारिणी ॥ १  
रत्नगुप्ता मातुलिङ्गी मैथिली भक्ततोषदा ।  
पद्माक्षजा कञ्जनेत्रा स्मितास्या नूपुरस्वना ॥ २  
वैकुण्ठनिलया मा श्रीः मुक्तिदा कामपूरणी ।  
नृपात्मजा हेमवर्णा मृदुलाङ्गी सुभाषिणी ॥ ३  
कुशाम्बिका दिव्यदाच लवमाता मनोहरा ।  
हनूमद् वन्दितपदा मुग्धा केयूर धारिणी ॥ ४  
अशोकवन मध्यस्था रावणादिग मोहिनी ।  
विमानसंस्थिता सुभ्रू सुकेशी रशनान्विता ॥ ५  
रजोरूपा सत्वरूपा तामसी वह्निवसिनी ।  
हेममृगासक्त चित्ता वाल्मीकाश्रम वासिनी ॥ ६  
पतिव्रता महामाया पीतकौशेय वासिनी ।  
मृगनेत्रा च बिम्बोष्ठी धनुर्विद्या विशारदा ॥ ७  
सौम्यरूपा दशरथस्नुषा चामर वीजिता ।  
सुमेधा दुहिता दिव्यरूपा त्रैलोक्यपालिनि ॥ ८  
अन्नपूर्णा महालक्ष्मीः धीर्लज्जा च सरस्वती ।  
शान्तिः पुष्टिः शमा गौरी प्रभायोध्या निवासिनी ॥ ९  
वसन्तशीलता गौरी स्नान सन्तुष्ट मानसा ।  
रमानाम भद्रसंस्था हेमकुम्भ पयोधरा ॥ १०  
सुरार्चिता धृतिः कान्तिः स्मृतिर्मेधा विभावरी ।  
लघूदरा वरारोहा हेमकङ्कण मण्डिता ॥ ११  
द्विज पत्न्यर्पित निजभूषा राघव तोषिणी ।  
श्रीराम सेवन रता रत्न ताटङ्क धारिणी ॥ १२  
रामावामाङ्ग संस्था च रामचन्द्रैक रञ्जिनी ।  
सरयूजल सङ्क्रीडा कारिणी राममोहिनी ॥ १३  
सुवर्ण तुलिता पुण्या पुण्यकीर्तिः कलावती ।  
कलकण्ठा कम्बुकण्ठा रम्भोरूर्गजगामिनी ॥ १४  
रामार्पितमना रामवन्दिता रामवल्लभा ।  
श्रीरामपद चिह्नाङ्गा राम रामेति भाषिणी ॥ १५  
रामपर्यङ्क शयना रामाङ्घ्रि क्षालिणी वरा ।  
कामधेन्वन्न सन्तुष्टा मातुलिङ्ग कराधृता ॥ १६  
दिव्यचन्दन संस्था श्री मूलकासुर मर्दिनी ।  
एवं अष्टोत्तरशतं सीतानाम्नां सुपुण्यदम् ॥ १७  
ये पठन्ति नरा भूम्यां ते धन्याः स्वर्गगामिनः ।  
अष्टोत्तरशतं नाम्नां सीतायाः स्तोत्रमुत्तमम् ॥ १८  
जपनीयं प्रयत्नेन सर्वदा भक्ति पूर्वकं ।  
सन्ति स्तोत्राण्यनेका नि पुण्यदानि महान्ति च ॥ १९  
नानेन सदृशानीह तानि सर्वाणि भूसुर ।  
स्तोत्राणामुत्तमं चेदं भुक्ति मुक्ति प्रदं नृणाम् ॥ २०  
एवं सुतीष्ण ते प्रोक्तं अष्टोत्तरशतं शुभं ।  
सीतानाम्नां पुण्यदञ्च श्रवणान् मङ्गळ प्रदम् ॥ २१  
नरैः प्रातः समुत्थाय पठितव्यं प्रयत्नतः ।  
सीता पूजन कालेपि सर्व वाञ्छितदायकम् ॥ २२  
  
इति श्रीशतकोटि रामचरितान्तर्गत  
श्रीमदानन्दरामायणे वाल्मिकीये मनोहरकाण्डे  
सीताष्टोत्तरशतनाम स्तोत्रं सम्पूर्णम् ॥  
  
  
  
Encoded and proofread by Antaratma antaratma at Safe-mail.net  
  
