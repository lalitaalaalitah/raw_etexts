---
Category: raama, stotra
File name: rAmastutijaTAyuproktamAdhyatmaRamayana.itx
Language: Sanskrit
Latest update: July 10, 2013
Location: doc_raama
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmastutijaTAyuproktam adhyAtmarAmayaNe
Texttype: stotra
Transliterated by: PSA Easwaran psaeaswaran at gmail.com
engtitle: Praise of Rama by Jatayu from Adhyatma Ramayana
itxtitle: rAmastutiH (jaTAyuproktA adhyAtmarAmAyaNAntargatA)
title: रामस्तुतिः (जटायुप्रोक्ता अध्यात्मरामायणान्तर्गता)

---
  
 श्रीरामस्तुती जटायुप्रोक्तं अध्यात्मरामायणे   
  
अगण्यगुणमाद्यमव्ययमप्रमेय-  
मखिलजगत्सृष्टिस्थितिसंहारमूलम् ।  
परमं परापरमानन्दं परात्मानं  
वरदमहं प्रणतोऽस्मि सन्ततं रामम् ॥ १॥   
  
महितकटाक्षविक्षेपितामरशुचं  
रहितावधिसुखमिन्दिरामनोहरम् ।  
श्यामलं जटामकुटोज्ज्वलं चापशर-  
कोमलकराम्बुजं प्रणतोऽस्म्यहं रामम् ॥ २॥  
  
भुवनकमनीयरूपमीडितं शत-  
रविभासुरमभीष्टप्रदं शरणदम् ।  
सुरपादमूलरचितनिलयं  
सुरसञ्चयसेव्यं प्रणतोऽस्म्यहं रामम् ॥ ३॥  
  
भवकाननदवदहननामधेयं  
भवपङ्कजभवमुखदैवतं देवम् ।  
दनुजपतिकोटिसहस्रविनाशं  
मनुजाकारं हरिं प्रणतोऽस्म्यहं रामम् ॥ ४॥  
  
भवभावनाहरं भगवत्स्वरूपिणं  
भवभीविरहितं मुनिसेवितं परम् ।  
भवसागरतरणाङ्घ्रिपोतकं नित्यं  
भवनाशायानिशं प्रणतोऽस्म्यहं रामम् ॥ ५॥  
  
गिरिशगिरिसुताहृदयाम्बुजावासं   
गिरिनायकधरं गिरिपक्षारिसेव्यम् ।  
सुरसञ्चयदनुजेन्द्रसेवितपादं  
सुरपमणिनिभं प्रणतोऽस्म्यहं रामम् ॥ ६॥  
  
परदारार्थपरिवर्जितमनीषिणां  
परपूरुषगुणभूतिसन्तुष्टात्मनाम् ।  
परलोकैकहितनिरतात्मनां सेव्यं  
परमानन्दमयं प्रणतोऽस्म्यहं रामम् ॥ ७॥  
  
स्मितसुन्दरविकसितवक्त्राम्भोरुहं  
स्मृतिगोचरमसिताम्बुदकलेबरम् ।  
सितपङ्कजचारुनयनं रघुवरं  
क्षितिनन्दिनीवरं प्रणतोऽस्म्यहं रामम् ॥ ८॥  
  
जलपात्रौघस्थितरविमण्डलसमं  
सकलचराचरजीवान्तःस्थितम् ।  
परिपूर्णात्मानमद्वयमव्ययमेकं  
परमं परापरं प्रणतोऽस्म्यहं रामम् ॥ ९॥  
  
विधिमाधवशम्भुरूपभेदेन गुण-  
त्रितयविराजितं केवलं विराजन्तम् ।  
त्रिदशमुनिजनस्तुतमव्यक्तमजं  
क्षितिजामनोहरं प्रणतोऽस्म्यहं रामम् ॥ १०॥  
  
मन्मथशतकोटिसुन्दरकलेवरं   
जन्मनाशादिहीनं चिन्मयं जगन्मयम् ।  
निर्मलं जन्मकर्माधारमप्यनाधारं  
निर्मममात्मारामं प्रणतोऽस्म्यहं रामम् ॥ ११॥  
  
  
Encoded and proofread by PSA Easwaran psaeaswaran at gmail.com  
  
  
