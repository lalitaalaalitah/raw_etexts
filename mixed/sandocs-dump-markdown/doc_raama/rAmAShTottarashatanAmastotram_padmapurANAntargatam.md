---
Category: aShTottarashatanAma, raama, stotra
File name: raama108st.itx
Language: Sanskrit
Latest update: July 4, 2006
Location: doc_raama
Proofread by: Sowmya Ramkumar
Send corrections to: Sanskrit@cheerful.com
Site access: https://sanskritdocuments.org
Source: padmapurANa
Subject: Religious
Sublocation: raama
Text title: shriiraamaashhTottarashatanaamastotram.h
Texttype: stotra
Transliterated by: Sowmya Ramkumar - ramkumar at batelco.com.bh
engtitle: rAmAShTottarashatanAmastotra
itxtitle: rAmAShTottarashatanAmastotram (padmapurANAntargatam)
title: रामाष्टोत्तरशतनामस्तोत्रम् (पद्मपुराणान्तर्गतम्)

---
  
 रामाष्टोत्तरशतनामस्तोत्र   
  
श्रीरामाष्टोत्तरशतनामस्तोत्रं  
श्रीराघवं दशरथात्मजमप्रमेयं  
सीतापतिं रघुकुलान्वयरत्नदीपम् ।  
आजानुबाहुमरविन्ददलायताक्षं  
रामं निशाचरविनाशकरं नमामि ॥  
  
वैदेहीसहितं सुरद्रुमतले हैमे महामण्डपे  
मध्ये पुष्पकमासने मणिमये वीरासने सुस्थितम् ।  
अग्रे वाचयति प्रभञ्जनसुते तत्त्वं मुनिभ्यः परं  
व्याख्यान्तं भरतादिभिः परिवृतं रामं भजे श्यामलम् ॥  
  
श्रीरामो रामभद्रश्च रामचन्द्रश्च शाश्वतः ।  
राजीवलोचनः श्रीमान् राजेन्द्रो रघुपुङ्गवः ॥ १॥  
  
जानकीवल्लभो जैत्रो जितामित्रो जनार्दनः ।  
विश्वामित्रप्रियो दान्तः शत्रुजिच्छत्रुतापनः ॥ २॥  
  
वालिप्रमथनो वाग्मी सत्यवाक् सत्यविक्रमः ।  
सत्यव्रतो व्रतधरः सदा हनुमदाश्रितः ॥ ३॥  
  
कौसलेयः खरध्वंसी विराधवधपण्डितः ।  
विभीषणपरित्राता हरकोदण्डखण्डनः ॥ ४॥  
  
सप्ततालप्रभेत्ता च दशग्रीवशिरोहरः ।  
जामदग्न्यमहादर्पदलनस्ताटकान्तकः ॥ ५॥  
  
वेदान्तसारो वेदात्मा भवरोगस्य भेषजम् ।  
दूषणत्रिशिरो हन्ता त्रिमूर्तिस्त्रिगुणात्मकः ॥ ६॥  
  
त्रिविक्रमस्त्रिलोकात्मा पुण्यचारित्रकीर्तनः ।  
त्रिलोकरक्षको धन्वी दण्डकारण्यपावनः ॥ ७॥  
  
अहल्याशापशमनः पितृभक्तो वरप्रदः ।  
जितेन्द्रियो जितक्रोधो जितामित्रो जगद्गुरुः ॥ ८॥  
  
ऋक्षवानरसङ्घाती चित्रकूटसमाश्रयः ।  
जयन्तत्राणवरदः सुमित्रापुत्रसेवितः ॥ ९॥  
  
सर्वदेवादिदेवश्च मृतवानरजीवनः ।  
मायामारीचहन्ता च महादेवो महाभुजः ॥ १०॥  
  
सर्वदेवस्तुतः सौम्यो ब्रह्मण्यो मुनिसंस्तुतः ।  
महायोगी महोदारः सुग्रीवेप्सितराज्यदः ॥ ११॥  
  
सर्वपुण्याधिकफलः स्मृतसर्वाघनाशनः ।  
आदिदेवो महादेवो महापूरुष एव च ॥ १२॥  
  
पुण्योदयो दयासारः पुराणपुरुषोत्तमः ।  
स्मितवक्त्रो मिताभाषी पूर्वभाषी च राघवः ॥ १३॥  
  
अनन्तगुणगम्भीरो धीरोदात्तगुणोत्तमः ।  
मायामानुषचारित्रो महादेवादिपूजितः ॥ १४॥  
  
सेतुकृज्जितवारीशः सर्वतीर्थमयो हरिः ।  
श्यामाङ्गः सुन्दरः शूरः पीतवासा धनुर्धरः ॥ १५॥  
  
सर्वयज्ञाधिपो यज्वा जरामरणवर्जितः ।  
शिवलिङ्गप्रतिष्ठाता सर्वावगुणवर्जितः ॥ १६॥  
  
परमात्मा परं ब्रह्म सच्चिदानन्दविग्रहः ।  
परं ज्योतिः परन्धाम पराकाशः परात्परः ॥ १७॥  
  
परेशः पारगः पारः सर्वदेवात्मकः परः ॥  
  
॥ इति श्रीरामाष्टोत्तरशतनामस्तोत्रं सम्पूर्णम् ॥  
  
  
  
Transliterated by Sowmya Ramkumar  
  
