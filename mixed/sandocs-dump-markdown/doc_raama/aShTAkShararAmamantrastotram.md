---
Category: raama
File name: aShTAkShararAmamantrastotram.itx
Indexextra: (booklet)
Language: Sanskrit
Latest update: September 22, 2017
Location: doc_raama
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: aShTAkShararAmamantrastotram
engtitle: aShTAkShararAmamantrastotram
itxtitle: aShTAkShararAmamantrastotram
title: अष्टाक्षरराममन्त्रस्तोत्रम्

---
  
 अष्टाक्षरश्रीराममन्त्रस्तोत्रम्   
  
श्रीरामः शरणं मम ।  
लक्ष्मीनाथसमारम्भां नाथयामुनमध्यमाम् ।  
अस्मदाचार्यपर्यन्तां वन्दे गुरुपरम्पराम् ॥ १॥  
  
ॐ  
विश्वस्य चात्मनोनित्यं पारतन्त्र्यं विचिन्त्य च ।  
चिन्तयेच्चेतसा नित्यं श्रीरामःशरणं मम ॥ २॥  
  
अचिन्त्योऽपि शरीरादेः स्वातन्त्र्येनैव विद्यते ।  
चिन्तयेच्चेतसा नित्यं श्रीरामःशरणं मम ॥ ३॥  
  
आत्माधारं स्वतन्त्रं च सर्वशक्तिं विचिन्त्य च ।  
चिन्तयेच्चेतसा नित्यं श्रीरामःशरणं मम ॥ ४॥  
  
नित्यात्म गुण संयुक्तो नित्यात्मतनुमण्डितः ।  
नित्यात्मकेलिनिरतः श्रीरामःशरणं मम ॥ ५॥  
  
गुणलीलास्वरूपैश्च मितिर्यस्य न विद्यते ।  
अतोवाङ्मनसा वेद्यः श्रीरामःशरणं मम ॥ ६॥  
  
कर्ता सर्वस्य जगतो भर्ता सर्वस्य सर्वगः ।  
आहर्ता कार्य जातस्य श्रीरामःशरणं मम ॥ ७॥  
  
वासुदेवादिमूर्तीनां चतुर्णां कारणं परम् ।  
चतुर्विंशति मूर्तीनां श्रीरामःशरणं मम ॥ ८॥  
  
नित्यमुक्तजनैर्जुष्टो निविष्टः परमे पदे ।  
पदं परमभक्तानां श्रीरामः शरणं मम ॥ ९॥  
  
महदादिस्वरूपेण संस्थितः प्राकृते पदे ।  
ब्रह्मादिदेवरूपैश्च श्रीरामः शरणं मम ॥ १०॥  
  
मन्वादिनृपरूपेण श्रुतिमार्गं बिभर्तियः ।  
याःप्राकृत स्वरूपेण श्रीरामःशरणं मम ॥ ११॥  
  
ऋषिरूपेण यो देवो वन्यवृत्तिमपालयत् ।  
योऽन्तरात्मा च सर्वेषां श्रीरामःशरणं मम ॥ १२॥  
  
योऽसौ सर्वतनुः सर्वः सर्वनामा सनातनः ।  
आस्थितः सर्वभावेषु श्रीरामःशरणं मम ॥ १३॥  
  
बहिर्मत्स्यादिरूपेण सद्धर्ममनुपालयन् ।  
परिपाति जनान्दीनान् श्रीरामःशरणं मम ॥ १४॥  
  
यश्चात्मानं पृथक्कृत्य भावेन पुरुषोत्तमः ।  
आर्चायामास्थितो देवः श्रीरामःशरणं मम ॥ १५॥  
  
अर्चावतार रूपेण दर्शनस्पर्शनादिभिः ।  
दीनानुद्धरते योऽसौ श्रीरामःशरणं मम ॥ १६॥  
  
कौशल्या शुक्तिसञ्जातो जानकी कण्ठभूषणः ।  
मुक्ताफलसमो योऽसौ श्रीरामःशरणं मम ॥ १७॥  
  
विश्वामित्रमखत्राता ताडकागतिदायकः ।  
अहल्याशाप शमनः श्रीरामःशरणं मम ॥ १८॥  
  
पिनाकभञ्जनः श्रीमान् जानकीप्रेमपालकः ।  
जामदग्न्यप्रतापघ्नः श्रीरामःशरणं मम ॥ १९॥  
  
राज्याभिषेकसंहृष्टः कैकेयी वचनात्पुनः ।  
पित्रदत्तवनक्रीडः श्रीरामःशरणं मम ॥ २०॥  
  
जटाचीरधरोधन्वी जानकीलक्ष्मणान्वितः ।  
चित्रकूटकृतावासः श्रीरामःशरणं मम ॥ २१॥  
  
महापञ्चवटीलीला सञ्जातपरमोत्सवः ।  
दण्डकारण्य सञ्चारी श्रीरामःशरणं मम ॥ २२॥  
  
खरदूषणविच्छेदी दुष्टराक्षस भञ्जनः ।  
हृतशूर्पनखाशोभः श्रीरामःशरणं मम ॥ २३॥  
  
मायामृग विभेत्ता च हृतसीतानुतापकृत् ।  
जानकीविरहाक्रोशी श्रीरामःशरणं मम ॥ २४॥  
  
लक्ष्मणानुचरोधन्वी लोकयात्रविडम्बकृत् ।  
पम्पातीर कृतान्वेषः श्रीरामःशरणं मम ॥ २५॥  
  
जटायुगति दाता च कबन्धगतिदायकः ।  
हनुमत्कृतसाहित्य श्रीरामःशरणं मम ॥ २६॥  
  
सुग्रीवराज्यदः श्रीशो बालिनिग्रह कारकः ।  
अङ्गदाश्वासनकरः श्रीरामःशरणं मम ॥ २७॥  
  
सीतान्वेषणनिर्मुक्त हनुमत्प्रमुखब्रजः ।  
मुद्रानिवेशितबलः श्रीरामःशरणं मम ॥ २८॥  
  
हेलोत्तरितपाथोधिर्बलनिर्धूतराक्षसः ।  
लङ्कादाहकरो धीरः श्रीरामःशरणं मम ॥ २९॥  
  
रोषसम्बद्धपाथोधिर्लङ्काप्रासादरोधकः ।  
रावणादिप्रभेत्ता च श्रीरामःशरणं मम ॥ ३०॥  
  
जानकी जीवनत्राता विभीषणसमृद्धिदः ।  
पुष्पकारोहणासक्तः श्रीरामःशरणं मम ॥ ३१॥  
  
राज्यसिंहासनारूढः कौशल्यानन्दवर्द्धनः ।  
नामनिर्धूतनिरयः श्रीरामःशरणं मम ॥ ३२॥  
  
यज्ञकर्त्ता यज्ञभोक्ता यज्ञभर्तामहेश्वरः ।  
अयोध्यामुक्तिदः शास्ता श्रीरामःशरणं मम ॥ ३३॥  
  
प्रपठेद्यः शुभं स्तोत्रं मुच्येत् भवबन्धनात् ।  
मन्त्रश्चाष्टाक्षरो देवः श्रीरामःशरणं मम ॥ ४॥  
  
॥ इति अष्टाक्षर श्रीराममन्त्रस्तोत्रम् ॥  
  
  
  
