---
Category: aShTaka, raama
Description-comments: from Ananda Ramayana, sArakANDe yuddhacharite
File name: rama8.itx
Language: Sanskrit
Latest update: August 24, 2014
Location: doc_raama
Proofread by: Girish Beeharry, PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion  dvAdashasargAntargatam
Sublocation: raama
Text title: rAmAShTakaM
Transliterated by: Girish Beeharry, PSA Easwaran psaeaswaran at gmail
engtitle: Ramashtakam from Ananda Ramayana
itxtitle: rAmAShTakam 1 (AnandarAmAyaNAntargatam sugrIvamitram)
title: रामाष्टकम् १ (आनन्दरामायणान्तर्गतम् सुग्रीवमित्रम्)

---
  
 रामाष्टकं १ श्रीमदानन्दरामायणे   
  
                     ॥ अथ रामाष्टकम् ॥  
  
श्रीशिव उवाच ।  
सुग्रीवमित्रं परमं पवित्रं सीताकलत्रं नवमेघगात्रम् ।  
कारुण्यपात्रं शतपत्रनेत्रं श्रीरामचन्द्रं सततं नमामि ॥११६॥१॥  
  
संसारसारं निगमप्रचारं धर्मावतारं हृतभूमिभारम् ।  
सदाविकारं सुखसिन्धुसारं श्रीरामचद्रं सततं नमामि ॥११७॥२॥  
  
लक्ष्मीविलासं जगतां निवासं लङ्काविनाशं भुवनप्रकाशम् ।  
भूदेववासं शरदिन्दुहासं श्रीरामचन्द्रं सततं नमामि ॥११८॥३॥  
  
मन्दारमालं वचने रसालं गुणैर्विशालं हतसप्ततालम् ।  
क्रव्यादकालं सुरलोकपालं श्रीरामचन्द्रं सततं नमामि ॥११९॥४॥  
  
वेदान्तगानं सकलैः समानं हृतारिमानं त्रिदशप्रधानम् ।  
गजेन्द्रयानं विगतावसानं श्रीरामचन्द्रं सततं नमामि ॥१२०॥५॥  
  
श्यामाभिरामं नयनाभिरामं गुणाभिरामं वचनाभिरामम् ।  
विश्वप्रणामं कृतभक्तकामं श्रीरामचन्द्रं सततं नमामि ॥१२१॥६॥  
  
लीलाशरीरं रणरङ्गधीरं विश्वैकसारं रघुवंशहारम् ।  
गम्भीरनादं जितसर्ववादं श्रीरामचन्द्रं सततं नमामि ॥१२२॥७॥  
  
खले कृतान्तं स्वजने विनीतं सामोपगीतं मनसा प्रतीतम् ।  
रागेण गीतं वचनादतीतं श्रीरामचन्द्रं सततं नमामि ॥१२३॥८॥  
  
श्रीरामचन्द्रस्य वराष्टकं त्वां मयेरितं देवि मनोहरं ये ।  
पठन्ति शृण्वन्ति गृणन्ति भक्त्या ते स्वीयकामान् प्रलभन्ति नित्यम् ॥१२४॥९॥  
  
इति शतकोटिरामचरितान्तर्गते श्रीमदानन्दरामायणे  
वाल्मीकीये सारकाण्डे युद्धचरिते द्वादशसर्गान्तर्गतं  
             श्रीरामाष्टकं समाप्तम् ॥  
  
  
Encoded and Proofread by  
Girish Beeharry, PSA Easwaran from Ananda Ramayana  
  
  
