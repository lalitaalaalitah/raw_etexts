---
Category: raama, dhyAnam, mangala
File name: rAmAyaNapaThanopakramopasaMhArakramaH.itx
Language: Sanskrit
Latest update: November 20, 2018
Location: doc_raama
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shlokas to be Recited during Study of Shrimad Ramayanam
Transliterated by: Aruna Narayanan narayanan.aruna at gmail.com
engtitle: rAmAyaNapaThanopakramopasaMhArakramaH
itxtitle: rAmAyaNapaThanopakramopasaMhArakramaH
title: रामायणपठनोपक्रमोपसंहारक्रमः

---
  
 श्रीमद्रामायणपठनोपक्रमोपसंहारक्रमः   
                ॥ श्रीः॥  
  
ध्यानमङ्गलश्लोकाः ।  
(Dhyana Shloka to be recited before the commencement of Parayanam)  
  
॥ स्मार्तसम्प्रदायः ॥  
  
श्रीविघ्नेश्वरध्यानम् -  
  
शुक्लाम्बरधरं विष्णुं शशिवर्णं चतुर्भुजम् ।  
प्रसन्नवदनं ध्यायेत् सर्वविघ्नोपशान्तये ॥ १॥  
  
वागीशाद्याः सुमनसः सर्वार्थानामुपक्रमे ।  
यं नत्वा कृतकृत्याः स्युस्तं नमामि गजाननम् ॥ २॥  
  
(अनन्तरम् श्रीमच्छङ्करभगवत्पादगुरुपरम्परा अनुसन्धेया)  
  
ॐ नारायणं पद्मभुवं वसिष्ठं शक्तिं च तत्पुत्रं पराशरं च  
     व्यासं शुकं गौडपादं महान्तं गोविन्दयोगीन्द्रमथास्य शिष्यम् ।  
श्री शङ्कराचार्यमथास्य पद्मपादं च हस्तामलकं च शिष्यं  
     तं तोटकं वार्त्तिककारमन्यानस्मद् गुरून् सन्ततमानतोऽस्मि ॥   
  
सदाशिवसमारम्भां शङ्कराचार्यमध्यमाम् ।  
अस्मदाचार्यपर्यन्तां वन्दे गुरुपरम्पराम् ॥   
                    -- अद्वैत गुरुपरम्परा स्तोत्रम् ।  
  
श्रीसरस्वतीप्रार्थना -  
  
दोर्भियुक्ता चतुर्भिः स्फटिकमणिमयीमक्षमालां दधाना   
     हस्तेनैकेन पद्मम् सितमपि च शुकं पुस्तकं चापरेण ।  
भासा कुन्देन्दुशङ्खस्फटिकमणिनिभा भासमानासमाना  
     सा मे वाग्देवतेयं निवसतु वदने सर्वदा सुप्रसन्ना ॥ ३॥  
  
श्रीवाल्मीकिनमस्क्रिया -  
  
कूजन्तं राम रामेति मधुरं मधुराक्षरम् ।  
आरुह्य कविताशाखां वन्दे वाल्मीकिकोकिलम् ॥ ४॥  
  
वाल्मीकेर्मुनिसिंहस्य कवितावनचारिणः ।  
शृण्वन् रामकथानादं को न याति परां गतिम् ॥ ५॥  
  
यः पिबन् सततं रामचरितामृतसागरम् ।  
अतृप्तस्तं मुनिं वन्दे प्राचेतसमकल्मषम् ॥ ६॥  
  
श्रीहनुमन्नमस्क्रिया -  
  
गोष्पदीकृतवाराशिं मशकीकृतराक्षसम् ।  
रामायणमहामालारत्नं वन्देऽनिलात्मजम् ॥ ७॥  
  
अञ्जनानन्दनं वीरं जानकीशोकनाशनम् ।  
कपीशमक्षहन्तारं वन्दे लङ्काभयङ्करम् ॥ ८॥  
  
उल्लङ्घ्य सिन्धोः सलिलं सलीलं यः शोकवह्निम् जनकात्मजायाः ।  
आदाय तेनैव ददाह लङ्कां नमामि तं प्राञ्जलिराञ्जनेयम् ॥ ९॥  
  
आञ्जनेयमतिपाटलाननं काञ्चनाद्रिकमनीयविग्रहम् ।  
     पारिजाततरुमूलवासिनं भावयामि पवमाननन्दनम् ॥ १०॥  
  
यत्र यत्र रघुनाथ कीर्तनम् तत्र तत्र कृतमस्तकाञ्जलिम् ।  
     बाष्पवारिपरिपूर्णलोचनं मारुतिं नमत राक्षसान्तकम् ॥ ११॥  
  
मनोजवं मारुततुल्यवेगं जितेन्द्रियं बुद्धिमतां वरिष्ठम् ।  
वातात्मजम् वानरयूथमुख्यं श्रीरामदूतं शिरसा नमामि ॥ १२॥  
  
श्रीरामायणप्रार्थना -  
  
यः कर्णाञ्जलिसम्पुटैरहरहः सम्यक् पिबत्यादराद् -  
     वाल्मीकेर्वदनारविन्दगलितं रामायणाख्यं मधु ।  
जन्मव्याधिजराविपत्तिमरणैरत्यन्तसोपद्रवं  
     संसारं स विहाय गच्छति पुमान् विष्णोः पदं शाश्वतम् ॥ १३॥  
  
तदुपगतसमाससन्धियोगं सममधुरोपनतार्थवाक्यबद्घम् ।  
रघुवरचरितं मुनिप्रणीतं दशशिरसश्च वधं निशामयध्वम् ॥ १४॥  
  
वाल्मीकिगिरिसम्भूता रामसागरगामिनी ।  
पुनातु भुवनं पुण्या रामायणमहानदी ॥ १५॥  
  
श्लोकसारसमाकीर्णं सर्गकल्लोलसङ्कुलम् ।  
काण्डग्राहमहामीनं वन्दे रामायणार्णवम् ॥ १६॥  
  
वेदवेद्ये परे पुंसि जाते दशरथात्मजे ।  
वेद प्राचेतसादासीत् साक्षाद्रामायणात्मना ॥ १७॥  
  
श्रीरामध्यानम् -  
  
वैदेही सहितं सुरद्रुमतले हैमे महामण्डपे  
     मध्येपुष्पकमासने मणिमये वीरासने सुस्थितम् ।  
अग्रे वाचयति प्रभञ्जनसुते तत्त्वं मुनिभ्यः परं  
     व्याख्यान्तं भरतादिभिः परिवृतं रामं भजे श्यामलम् ॥ १८॥  
  
वामे भूमिसुता पुरश्च हनुमान् पश्चात् सुमित्रासुतः  
     शत्रुघ्नो भरतश्च पार्श्वदलयोर्वाय्वादिकोणेषु च ।  
सुग्रीवश्च विभीषणश्च युवराट् तारासुतो जाम्ववान्  
     मध्ये नीलसरोजकोमलरुचिं रामं भजे श्यामलम् ॥ १९॥  
  
नमोऽस्तु रामाय सलक्ष्मणाय देव्यै च तस्यै जनकात्मजायै ।  
नमोऽस्तु रुद्रेन्द्रयमानिलेभ्यो नमोऽस्तु चन्द्रार्कमरुद्गणेभ्यः ॥ २०॥  
  
श्रीमद्रामायणपारायणसमापनक्रमः ।  
(Mangala shloka to be recited at the end)  
  
स्वस्ति प्रजाभ्यः परिपालयन्तां न्याय्येन मार्गेण महीं महीशाः ।  
गोब्राह्मणेभ्यः शुभमस्तु नित्यं लोकाः समस्ताः सुखिनो भवन्तु ॥ १॥  
  
काले वर्षतु पर्जन्यः पृथ्वी सस्यशालिनी ।  
देशोऽयं क्षोभरहितो ब्राह्मणाः सन्तु निर्भयाः ॥ २॥  
  
अपुत्राः पुत्रिणः सन्तु पुत्रिणः सन्तु पौत्रिणः ।  
अधनाः सधनाः सन्तु जीवन्तु शरदां शतम् ॥ ३॥  
  
चरितं रघुनाथस्य शतकोटिप्रविस्तरम् ।  
एकैकमक्षरं प्रोक्तं महापातकनाशनम् ॥ ४॥  
  
शृण्वन् रामायणं भक्त्या यः पादं पदमेव वा ।  
स याति ब्रह्मणः स्थानं ब्रह्मणा पूज्यते सदा ॥ ५॥  
  
रामाय रामभद्राय रामचन्द्राय वेधसे ।  
रघुनाथाय नाथाय सीतायाः पतये नमः ॥ ६॥  
  
यन्मङ्गलं सहस्राक्षे सर्वदेवनमस्कृते ।  
वृत्रनाशे समभवत्तत्ते भवतु मङ्गलम् ॥ ७॥  
  
यन्मङ्गलं सुपर्णस्य विनताकल्पयत् पुरा ।  
अमृतं प्रार्थयानस्य तत्ते भवतु मङ्गलम् ॥ ८॥  
  
अमृतोत्पादने दैत्यान् घ्नतो वज्रधरस्य यत् ।  
अदितिर्मङ्गलं प्रादात्तत्ते भवतु मङ्गलम् ॥ ९॥  
  
त्रीन् विक्रमान् प्रक्रमतो विष्णोरमिततेजसः ।  
यदासीन्मङ्गलं राम तत्ते भवतु मङ्गलम् ॥ १०॥  
  
ऋतवः सागरा द्वीपा वेदा लोका दिशश्च ते ।  
मङ्गलानि महाबाहो दिशन्तु तव सर्वदा ॥ ११॥  
  
कायेन वाचा मनसेन्द्रियैर्वा बुद्ध्यात्मना वा प्रकृतेः स्वभावात् ।  
करोमि यद्यत् सकलं परस्मै नारायणायेति समर्पयामि ॥ १२॥  
  
इति श्रीमद्रामायणपठनोपक्रमोपसंहारक्रमः समाप्तः ।  
  
Encoded and proofread by Aruna Narayanan narayanan.aruna at gmail.com  
  
