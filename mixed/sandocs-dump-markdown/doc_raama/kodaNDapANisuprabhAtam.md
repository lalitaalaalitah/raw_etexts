---
Category: raama, suprabhAta
File name: kodaNDapANisuprabhAtam.itx
Language: Sanskrit
Latest update: December 22, 2019
Location: doc_raama
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: kodaNDapANisuprabhAtam
Transliterated by: PSA Easwaran psaeaswaran at gmail.com
engtitle: kodaNDapANisuprabhAtam
itxtitle: kodaNDapANisuprabhAtam
title: कोदण्डपाणिसुप्रभातम्

---
  
 श्रीकोदण्डपाणिसुप्रभातम्   
वन्दे वेङ्कटशेषार्यवत्सवंशशिरोमणिम् ।  
वात्स्यश्रीवरदाचार्यतनयं करुणानिधिम् ॥  
  
श्रीरामचन्द्र करुणावरुणालय श्री-  
     सीतामुखाम्बुजविकासक बालसूर्य!।  
सौमित्रिमित्र ! भरताभिरताप्तमित्र !  
     शत्रुघ्न हे ! रघुपते ! तव सुप्रभातम् ॥ १॥  
  
भास्वानुदेति विकचानि सरोरुहाणि  
     पश्य स्मरन् मधुरकृजितषड्पदानि ।  
त्वद्वीक्षणोन्मिषितनाभिसरोजवेधो  
     वेदध्वनेः रघुपते ! तव सुप्रभातम् ॥ २॥  
  
त्वां बोधयन्ति परितः श्रुतयः श्रुतीनां  
     सारेण सानुज! भवत्प्रतिबोधकेन ।  
श्लोकेन कौशिक मुखोद्गलितेन कर्ण-  
     पीयूषवद्रघुपते ! तव सुप्रभातम् ॥ ३॥  
  
त्वां बोधयन्ति विबुधाः श्रुतिभोग्यवेणु-  
     वीणामृदङ्गपणवादिततानुवादैः ।  
स्तोत्रैर्धरासुरवरस्तुतिघोषमित्रैः  
     आकर्ण्यतां रघुपते ! तव सुप्रभातम् ॥ ४॥  
  
उद्यानवासरसिकाः शुकशारिकाद्याः  
     हृद्या हरेहरिरिति द्विजघोषहृद्यैः ।  
हृद्यां मुदं विदधतीह तवापदान-  
     पद्यैर्द्विजाः रघुपते ! तव सुप्रभातम् ॥ ५॥  
  
ब्रह्मा शिवश्शतमखश्च मखाशनौघैः  
     त्वद्धाम गोपुरभुवि प्रतिपालयन्ति ।  
त्वत्पादपङ्कजसिषेविषवोऽविशेष-  
     भक्तैर्द्विजै रघुपते ! तव सुप्रभातम् ॥ ६॥  
  
सूर्येन्दुसन्निधिवशादिव देवसङ्घः  
     सोत्फुल्लवक्त्रकमलाञ्जलिकुड्मलोकैः ।  
मन्दारसुन्दरकरैः प्रतिपाल्यतेऽर्चा-  
     बद्धादरैः रघुपते ! तव सुप्रभातम् ॥ ७॥  
  
तीर्थाभिषेकपरिशुद्धधियोऽर्चकास्ते  
     पूर्णाभिषेककलशाः परिचारकाश्च ।  
स्तुत्वा भवन्तमभिषेकमुखोपचार-  
     चर्योत्सुका रघुपते ! तव सुप्रभातम् ॥ ८॥  
  
सीतामुखेन्दुसविधेऽपि सदा प्रसन्नं  
     मन्दस्मितेन मधुरं सुधयेव लोकैः ।  
लम्बाळकाळिललितं तव वक्त्रपद्मं  
     संशोभतां रघुपते ! तव सुप्रभातम् ॥ ९॥  
  
श्रीकोसलेश्वरपुराकृतभाग्यराशे !  
     श्रीकोसलेन्द्रतनयानयनाभिराम!।  
साकेतसाधुकुलकाङ्क्षितकल्पकश्रीः !  
     सीतामनोहरमणे ! तव सुप्रभातम् ॥ १०॥  
  
उद्दण्डशौण्डभुजखण्डितखण्डपर्शु-  
     कोदण्डचण्डरवपिण्डितसाण्डजाण्ड!।  
कोदण्डदण्डवरमण्डितबाहुदण्ड !  
     श्रीखण्डचर्चिततनो ! तव सुप्रभातम् ॥ ११॥  
  
इत्थं वेङ्कटशेषेण सुप्रभातस्तुतिः कृता ।  
     श्रीरामचरणाम्भोजयुगभूषा समर्पिता ॥ १२॥  
  
नीलोत्पलानि सरसीष्विह सङ्कुचन्ति  
     सापत्रपाणि तव दृग्तुलयोर्विलासे ।  
धामानि ते च विकचानि सरोरुहाणि  
     श्रीरामचन्द्रदयिते ! तव सुप्रभातम् ॥ १३॥  
  
प्रातस्सुवर्णमणिदर्पणनायिकास्य  
     वीक्षां वदन्ति सुधियः शुभमेव पत्युः ।  
सर्वं त्वदाननविलोकनतोऽस्य सिध्येत्  
     उत्तिष्ठ मैथिलसुते ! तव सुप्रभातम् ॥ १४॥  
  
॥ इति श्रीकोदण्डपाणिसुप्रभातं समाप्तम् ।  
  
Encoded and proodread by PSA Easwaran psaeaswaran at gmail.com  
  
  
