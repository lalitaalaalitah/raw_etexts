---
Author: Valmiki
Category: kavacha, raama, vAlmIki
Description-comments: from Anandaramayana
File name: raamakavachaAnanda.itx
Language: Sanskrit
Latest update: July 4, 2006
Location: doc_raama
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: raama
Text title: raamakavacham.h
Transliterated by: Antaratma antaratma at Safe-mail.net
engtitle: rAmakavacham
itxtitle: rAmakavacham (AnandarAmAyaNAntargatam)
title: रामकवचम् (आनन्दरामायणान्तर्गतम्)

---
  
 श्रीरामकवचम्   
  
॥ श्रीमदानन्दरामायणान्तर्गत श्री राम कवचम् ॥  
  
॥ ॐ श्री रामाय तुभ्यं नमः ॥  
  
अगस्तिरुवाच-  
आजानुबाहुमरविन्ददळायताक्षाजन्म  
शुद्धरस हास मुखप्रसादम् ।  
श्यामं गृहीत शरचाप मुदाररूपम् ।  
रामं सराम मभिराम मनुस्मरामि ॥ १॥  
  
श्रुणु वक्ष्याम्यहं सर्वं सुत्तिक्ष्ण मुनिसत्तम ।  
श्रीरामकवचं पुण्यं सर्वकाम प्रदायकम् ॥ २॥  
  
अद्वैतानन्द चैतन्य शुद्ध सत्वैक लक्षणः ।  
बहिरन्तः सुतीक्ष्णात्र रामचन्द्रः प्रकाशते ॥ ३॥  
  
तत्व विद्यार्थिनो नित्यं रमन्ते चित्सुखात्मनि ।  
इति रामपदे नासौ परब्रह्माभिधीयते ॥ ४॥  
  
जयरामेति यन्नाम कीर्तयन् नाभिवर्णयेत् ।  
सर्वपापैर्विनिर्मुक्तो याति विष्णोः परं पदम् ॥ ५॥  
  
श्रीरामेति परं मन्त्रं तदेव परमं पदम् ।  
तदेव तारकं विद्धि जन्म मृत्यु भयापहम् ॥ ६॥  
  
श्री रामेति वदन् ब्रह्मभावमाप्नो त्यसंशयम् ॥ ७॥  
  
ॐ अस्य श्री रामकवचस्य, अगस्त्य ऋषिः ।  
अनुष्टुप् छन्दः ।  
सीतालक्ष्मणोपेतः श्रीरामचन्द्रो देवता ।  
श्री रामचन्द्र प्रसाद सिद्ध्यर्थं  जपे विनियोगः ॥  
  
अथध्यानं प्रवक्ष्यामि सर्वाभीष्ट फलप्रदम् ।  
नीलजीमूत सङ्काशं विद्युद् वर्णाम्बरावृतम् ॥ १॥  
  
कोमलाङ्गं विशालाक्षं युवानमतिसुन्दरम् ।  
सीतासौमित्रि सहितं जटामकुट धारिणम् ॥ २॥  
  
सासितूरण धनुर्बाण पाणिं दानव मर्दनम् ।  
यदाचोरभये राजभये शत्रुभये तथा ॥ ३॥  
  
ध्यात्वा रघुपतिं कृद्धं कालानल समप्रभम् ।  
चीरकृष्णाजिनधरं भस्मोद्धूळित विग्रहम् ॥ ४॥  
  
आकर्णाकृष्ट सशर कोदण्ड भुजमण्डितम् ।  
रणे रिपून् रावणादीन् तीक्ष्णमार्गण वृष्टिभिः ॥ ५॥  
  
संहरन्तं महावीरं उग्रं ऐन्द्र रथस्थितम् ।  
लक्ष्मणाद्यैर्महावीरैर्वृतं हनुमदादिभिः ॥ ६॥  
  
सुग्रीवद्यैर् माहावीरैः शैल वृक्ष करोद्यतैः ।  
वेगात् करालहुङ्कारैः भुभुक्कार महारवैः ॥ ७॥  
  
नदद्भिः परिवादद्भिः समरे रावणं प्रति ।  
श्रीराम शत्रुसङ्घान् मे हन मर्दय घातय ॥ ८॥  
  
भूतप्रेत पिशाचादीन् श्रीरामशु विनाशय ।  
एवं ध्यात्वा जपेत् राम कवचं सिद्धि दायकम् ॥ ९॥  
  
सुतीक्ष्ण वज्रकवचं श्रुणुवक्ष्याम्यहं शुभम् ।  
श्रीरामः पातु मे मूर्ध्नि पूर्वे च रघुवंशजः ॥ १०॥  
  
दक्षिणे मे रघुवरः पश्चिमे पातु पावनः ।  
उत्तरे मे रघुपतिः भालं दशरथात्मजः ॥ ११॥  
  
भृवोर् दूर्वादळश्यामः तयोर्मध्ये जनार्दनः ।  
श्रोत्रं मे पातु राजेन्द्रो दृशौ राजीवलोचनः ॥ १२॥  
  
घ्राणं मे पातु राजर्षिः कण्ठं मे जानकीपतिः ।  
कर्णमूले ख्रध्वंसी भालं मे रघुवल्लभः ॥ १३॥  
  
जिह्वां मे वाक्पतिः पातु दन्तवल्यौ रघूत्तमः ।  
ओष्ठौ श्रीरामचन्द्रो मे मुखं पातु परात्परः ॥ १४॥  
  
कण्ठं पातु जगत् वन्द्यः स्कन्धौ मे रावणान्तकः ।  
धनुर्बाणधरः पातु भुजौ मे वालिमर्दनः ॥ १५॥  
  
सर्वाण्यङ्गुळि पर्वाणि हस्तौ मे राक्षसान्तकः ।  
वक्षो मे पातु काकुत्स्थः पातु मे हृदयं हरिः ॥ १६॥  
  
स्तनौ सीतापतिः पातु पार्श्वे मे जगदीश्वरः ।  
मध्यं मे पातु लक्ष्मीशो नभिं मे रघुनायकः ॥ १७॥  
  
कौसल्येयः कटिं पातु पृष्टं दुर्गति नाशनः ।  
गुह्यं पातु हृषीकेशः सक्थिनी सत्यविक्रमः ॥ १८॥  
  
ऊरू शार्ङ्गधरः पातु जानुनी हनुमत्प्रियः ।  
जङ्घे पातु जगद्व्यापी पादौ मे ताटिकान्तकः ॥ १९॥  
  
सर्वाङ्गं पातु मे विष्णुः सर्वसन्धीननामयः ।  
ज्ञानेन्द्रियाणि प्राणादीन् पातु मे मधुसूदनः ॥ २०॥  
  
पातु श्रीरामभद्रो मे शब्दादीन् विषयानपि ।  
द्विपदादीनि भूतानि मत्सम्बन्धीनि यानि च ॥ २१॥  
  
जामतग्न्य महादर्पदळनः पातु तानि मे ।  
सौमित्रि पूर्वजः पातु वागादीनीन्द्रियाणि च ॥ २२॥  
  
रोमाङ्कुराण्यशेषाणि पातु सुग्रीव राज्यदः ।  
वाङ्मनो बुद्ध्यहङ्कारैः ज्ञानाज्ञान कृतानि च ॥ २३॥  
  
जन्मान्तर कृतानीह पापानि विविधानि च ।  
तानि सर्वाणि दग्ध्वाशु हरकोदण्डखण्डनः ॥ २४॥  
  
पातु मां सर्वतो रामः शार्ङ्ग बाणधर: सदा ।  
इति श्रीरामचन्द्रस्य कवचं वज्रसम्मितम् ॥ २५॥  
  
गुह्यात् गुह्यतमं दिव्यं सुतीक्ष्ण मुनिसत्तमः ।  
यः पठेत् श्रुणुयाद्वापि श्रावयेद् वा समाहितः ॥ २६॥  
  
स याति परमं स्थानं रामचन्द्र प्रसादतः ।  
महापातकयुक्तो वा गोघ्नो वा भॄणहातथा ॥ २७॥  
  
श्रीरमचन्द्र कवच पठनात् सुद्धि माप्नुयात् ।  
ब्रह्महत्यादिभिः पापैः मुच्यते नात्र संशयः ॥ २८॥  
  
इति श्री शतकोटिरामचरितान्तर्गत श्रीमदानन्दरामायणे  
वाल्मिकीये मनोहरकाण्डे श्री रामकवचं सम्पूर्णम् ॥  
  
  
  
  
  
Encoded and proofread by Antaratma antaratma at Safe-mail.net  
  
