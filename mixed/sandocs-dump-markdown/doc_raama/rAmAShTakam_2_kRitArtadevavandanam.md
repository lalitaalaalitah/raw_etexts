---
Author: brahmAnanda
Category: aShTaka, raama, brahmAnanda
File name: raamaashhTaka2.itx
Language: Sanskrit
Latest update: January 13, 2002
Location: doc_raama
Proofread by: Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmAShTakam 2
Transliterated by: http://www.webdunia.com
engtitle: rAmAShTakam 2
itxtitle: rAmAShTakam 2 (kRitArtadevavandanam)
title: रामाष्टकम् २ (कृइतार्तदेववन्दनम्)

---
  
 श्रीरामाष्टकम् २   
  
कृतार्तदेववन्दनं दिनेशवंशनन्दनम् ।  
सुशोभिभालचन्दनं नमामि राममीश्वरम् ॥ १॥  
  
मुनीन्द्रयज्ञकारकं शिलाविपत्तिहारकम् ।  
महाधनुर्विदारकं नमामि राममीश्वरम् ॥ २॥  
  
स्वतातवाक्यकारिणं तपोवने विहारिणम् ।  
करे सुचापधारिणं नमामि राममीश्वरम् ॥ ३॥  
  
कुरङ्गमुक्तसायकं जटायुमोक्षदायकम् ।  
प्रविद्धकीशनायकं नमामि राममीश्वरम् ॥ ४॥  
  
प्लवङ्गसङ्गसम्मतिं निबद्धनिम्नगापतिम् ।  
दशास्यवंशसङ्क्षतिं नमामि राममीश्वरम् ॥ ५॥  
  
विदीनदेवहर्षणं कपीप्सितार्थवर्षणम् ।  
स्वबन्धुशोककर्षणं नमामि राममीश्वरम् ॥ ६॥  
  
गतारिराज्यरक्षणं प्रजाजनार्तिभक्षणम् ।  
कृतास्तमोहलक्षणं नमामि राममीश्वरम् ॥ ७॥  
  
हृताखिलाचलाभरं स्वधामनीतनागरम् ।  
जगत्तमोदिवाकरं नमामि राममीश्वरम् ॥ ८॥  
  
इदं समाहितात्मना नरो रघूत्तमाष्टकम् ।  
पठन्निरन्तरं भयं भवोद्भवं न विन्दते ॥ ९॥  
  
॥ इति श्रीपरमहंसस्वामिब्रह्मानन्दविरचितं श्रीरामाष्टकं सम्पूर्णम् ॥  
  
  
Visit http://www.webdunia.com for additional texts with Hindi meanings.  
  
