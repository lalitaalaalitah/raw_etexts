---
Category: raama
File name: bhadrAdrIrAmasharaNAgatiH.itx
Indexextra: (Telugu)
Language: Sanskrit
Latest update: April 28, 2019
Location: doc_raama
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: raama
Text title: Shri Bhadradri Rama Sharanagati
engtitle: bhadrAdrIrAmasharaNAgatiH
itxtitle: bhadrAdrIrAmasharaNAgatiH
title: भद्राद्रीरामशरणागतिः

---
  
 श्री भद्राद्रीराम शरणागतिः   
श्रीमत्पयोरुहसुधाकलशातपत्र  
     मत्स्यध्वजाङ्कुशधरादिमहार्षचिह्नौ ।  
पद्मप्रवालमणिविद्रुममञ्जुशोभौ  
     भद्राद्रिरामचरणौ शरणं प्रपद्ये ॥ १॥  
  
वामाङ्कहस्तधृतभूमिसुतारथाङ्ग  
     सङ्खाशुगप्रणयिसव्यकराऽब्जनेत्र ।  
पार्श्वस्थचापधरलक्ष्मण तावकीनौ  
     भद्राद्रिरामचरणौ शरणं प्रपद्ये ॥ २॥  
  
फुल्लारविन्दरुचिरा वनिशं लसन्तौ  
     संवर्तिकालिसमताललिताङ्गुलीकौ ।  
तत्सूतमौक्तिकफलायितसन्निभौ ते  
     भद्राद्रिरामचरणौ शरणं प्रपद्ये ॥ ३॥  
  
भक्त्यर्पितस्फुरदुदारसरोरुहाली  
     सम्यग्विलग्नमकरन्दलवाभिशङ्काम् ।  
पादाङ्गुलीनखमिषात् परिकल्पयन्तौ  
     भद्राद्रिरामचरणौ शरणं प्रपद्ये ॥ ४॥  
  
मुक्तावली लसति विष्णुपदे तवेति  
     वेदः प्रबोधयति तां नखरालिरक्ष्यात् ।  
प्रत्यक्षतः प्रकटनेन ततोऽदिकौ ते  
     भद्राद्रिरामचरणौ शरणं प्रपद्ये ॥ ५॥  
  
नीहारबिन्दुदलशोभितनालपद्मे  
     भास्वन्नखाङ्गुलिसुजङ्घतया विजित्य ।  
विध्यर्चितै रिव सुमैर्विहिताट्टहासौ  
     भद्राद्रिरामचरणौ शरणं प्रपद्ये ॥ ६॥  
  
पूर्णः कलङ्करहितो विधु राननात्म  
     सूर्यप्रभाऽभिभवमुक्तमति प्रसन्नाम् ।  
तारावली मिव नखावलि मावहस्तौ  
     भद्राद्रिरामचरणौ शरणं प्रपद्ये ॥ ७॥  
  
श्रुत्यङ्गनाकचभरान्तरराजमान  
     सिन्दूररेणुमिलना दिव भक्ताहृत्सु ।  
वासातिरेकवशतः किल जातरागौ  
     भद्राद्रिरामचरणौ शरणं प्रपद्ये ॥ ८॥  
  
कोटीरकोटिघटना दिव देवतानां  
     कोपादिवाम्बुरुहविद्रुमपल्लवेषु ।  
भक्तालिवैरिकलना दतिमात्ररक्तौ  
     भद्राद्रिरामचरणौ शरणं प्रपद्ये ॥ ९॥  
  
भेदोऽस्ति नैव खलु दारुशिलादिकानां  
     आलोच्य चैव मखिलाकरचूर्णभाजौ ।  
सङ्क्षालितौ सुमनसा तरिजीविना ते  
     भद्राद्रिरामचरणौ शरणं प्रपद्ये ॥ १०॥  
  
ध्यानैकनिघ्नमुनिमानसवासकाले  
     सक्तानुरागयुतसत्यगुणैकशङ्काम् ।  
भक्तावलेर्नखरुचा परिकल्पयन्तौ  
     भद्राद्रिरामचरणौ शरणं प्रपद्ये ॥ ११॥  
  
उन्मार्गकर्षिमुनिमानसवारणानां  
     शब्दादिभोगमदवारिमलीमसानाम् ।  
आलानपाददृढताकरकीलगुल्फौ  
     भद्राद्रिरामचरणौ शरणं प्रपद्ये ॥ १२॥  
  
मायामृगार्थ मवनीतनयानियोगात्  
     आयासपूर्व मटवीतटदूरचारात् ।  
आरक्तकोकनदकोमलकान्तिभाजौ  
     भद्राद्रिरामचरणौ शरणं प्रपद्ये ॥ १३॥  
  
भूमीसुताकरतलोदरराजमान  
     काश्मीरकान्तिमिलना दिव रागवन्तौ ।  
भक्तौघरक्षणकलातिविचक्षणौ ते  
     भद्राद्रिरामचरणौ शरणं प्रपद्ये ॥ १४॥  
  
पाथोधिजन्मपरिकल्पितपाद्यधारौ  
     फालाक्षमूर्धधऽतपावनतीर्थहेतू ।  
पाषाण मेणनयनाविभवं नयन्तौ  
     भद्राद्रिरामचरणौ शरणं प्रपद्ये ॥ १५॥  
  
श्री वेङ्कटार्यपदपङ्कजसेवकेन  
     श्री श्रीनिवास चरमावधिकिङ्क रेण ।  
प्रोक्ता प्रपत्तिविनुतिं पठतां जनानां  
     भद्राद्रिराड्दिशतु भद्र मनिद्रमेव ॥ १६॥  
  
इति श्री भद्राद्रीराम शरणागतिः समाप्ता ।  
  
  
