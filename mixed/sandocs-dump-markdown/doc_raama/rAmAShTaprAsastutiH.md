---
Acknowledge-Permission: Mahaperiaval Trust
Category: raama, aShTaka
Description/comments: Edited by S. V. Radhakrishna Shastriji
File name: rAmAShTaprAsastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_raama
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmAShTaprAsastutiH
engtitle: rAmAShTaprAsastutiH
itxtitle: rAmAShTaprAsastutiH
title: रामाष्टप्रासस्तुतिः

---
  
 श्रीरामाष्टप्रासस्तुतिः   
  
कर्ता कञ्जभवात्मना त्रिजगतां भर्ता मुकुन्दात्मना  
हर्ता यश्च हरात्मनाघमखिलं स्मर्ता च यस्योज्झति ।  
धर्तारं धनुषः शरैस्सह तमादर्तारमार्तान्वयं  
सर्तारोऽप्यपथे श्रिता रघुपतिं वर्तामहे निर्भयाः ॥ १॥  
  
कारागारसमानसंसृतिनिराकाराय सच्चिन्मयं  
धीरा यं शरणं व्रजन्ति भुवने नीरागमोहस्मयाः ।  
तारादेवरमुख्यवानरपरीवाराय नीराकर-  
स्फाराटोपहराय रावणजिते वीराय तस्मै नमः ॥ २॥  
  
किं देवैरितरैः प्रपन्नभरणे सन्देहकृद्भिर्नृणां  
विन्देयं यदि तान् विमूढ इति मां निन्देयुरार्या न किम् ।  
किं देयं किमदेयमित्यविदुरं तं देहिनामिष्टदं  
वन्दे कञ्चन वञ्चनामृगरिपुं मन्देतरश्रेयसे ॥ ३॥  
  
गात्रेषु श्रममग्निमान्द्यमुदरे नेत्रे जडत्वं सह  
श्रोत्रेणादिशती जरा विशति चेत् कोऽत्रेरयेन्मास्त्विति ।  
दात्रे यत्तु नमोऽधुनाऽपि कलये स्तोत्रेण वित्ताशया  
मैत्रे जन्मजुषे कुले कृतनतिर्नेत्रे तदुज्झाम्यहम् ॥ ४॥  
  
जातो यो मिहिरान्वये नियमिना नीतो मखं रक्षितुं  
शातोदर्यपि येन गौतममुनेः पूतोपलत्वं जहौ ।  
छातोमापतिकार्मुकं सदसि यं सीतोपलेभे पतिं  
नातो राघवतोऽपरं शरणमित्यातोद्यमाघोषये ॥ ५॥  
  
नाहं पुत्रकलत्रमित्रविषये स्नेहं विहातुं क्षमः  
साहङ्कारमिदं मनश्च न कृतोत्साहं गुरूपासने ।  
देहं नश्वरमन्तकस्य न दया हा हन्त तेनोज्झितुं  
मोहं नौमि रुचा विडम्बितपयोवाहं रघूणां पतिम् ॥ ६॥  
  
श्रीहीनं व्यथयन्ति ये धनमदादेहीति याहीति तान्  
वाहीकानिव न स्मराम्यपि पतीन् दोहीयसीनां गवाम् ।  
देहीतीरितमन्तरेण ददते यो हीहितं देहिनां  
पाहीति ब्रुवतो रघूद्वह दयावाही स सेव्योऽसि मे ॥ ७॥  
  
श्रुत्वा वेदशिरांसि तन्निगदितं मत्वा यथावन्नरः  
स्मृत्वाऽभीक्ष्णमिदं लभेत विशयं हित्वाऽऽत्मसाक्षात्कृतिम् ।  
यत्त्वाह क्रममित्थमागमशिरस्तत्त्वावबोधोदये  
सत्त्वाकार तदेव राम सुलभं न त्वामनत्वा नृणाम् ॥ ८॥  
  
हन्तुं प्राक्तनदुष्कृतानि जगतां मन्तुं भृशानित्यतां  
कन्तुं जेतुममुत्र चेह समुपारन्तुं फलेष्वादरात् ।  
यन्तुं सेन्द्रियजातमागमशिरो गन्तुं च वक्त्राद्गुरोः  
तन्तुं चण्डकरान्वयस्य कलये तं तुङ्गचापं प्रभुम् ॥ ९॥  
  
इति श्रीरामाष्टप्रासस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
