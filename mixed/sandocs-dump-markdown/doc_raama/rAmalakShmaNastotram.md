---
Category: raama
File name: rAmalakShmaNastotram.itx
Indexextra: (Scan)
Language: Sanskrit
Latest update: January 18, 2020
Location: doc_raama
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shri Ramalakshmana Stotram
Transliterated by: PSA Easwaran
engtitle: rAmalakShmaNastotram
itxtitle: rAmalakShmaNastotram
title: रामलक्ष्मणस्तोत्रम्

---
  
 श्रीरामलक्ष्मणस्तोत्रम्   
कमललोचनौ काञ्चनाम्बरौ कवचभूषणौ कार्मुकान्वितौ ।  
कलुषसंहरौ कामितप्रदौ रहसि नौमि तौ रामलक्ष्मणौ ॥ १॥  
  
मकरकुण्डलौ मौनिसेवितौ मणिकिरीटिनौ मञ्जुभाषिणौ ।  
मनुकुलोद्भवौ मानुषोत्तमौ रहसि नौमि तौ रामलक्ष्मणौ ॥ २॥  
  
सत्यसङ्गरौ समरभीकरौ सर्वरक्षकौ साहसान्वितौ ।  
सदयमानसौ सर्वपूजितौ रहसि नौमि तौ रामलक्ष्मणौ ॥ ३॥  
  
धृतशिखण्डिनौ दीनरक्षणौ धृतहिमाचलौ दिव्यविग्रहौ ।  
दिविजपूजितौ दीर्घदोर्युगौ रहसि नौमि तौ रामलक्ष्मणौ  ॥ ४॥  
  
पवनजानुगौ पादचारिणौ पटुशिलीमुखौ पावनाङ्घ्रिकौ ।  
परमसात्त्विकौ भक्तवत्सलौ रहसि नौमि तौ रामलक्ष्मणौ  ॥ ५॥  
  
वनविहारिणौ वल्कलाम्बरौ वनफलाशिनौ वासवार्चितौ ।  
वरगुणाकरौ बालिमर्द्दनौ रहसि नौमि तौ रामलक्ष्मणौ ॥ ६॥  
  
दशरथात्मजौ पशुपतिप्रियौ शशिनिभाननौ विशदमानसौ ।  
दशमुखान्तकौ निशितसायकौ रहसि नौमि तौ रामलक्ष्मणौ ॥ ७॥  
  
कमललोचनौ समरपण्डितौ भीमविक्रमौ कामसुन्दरौ ।  
दामभूषणौ हेमनूपुरौ रहसि नौमि तौ रामलक्ष्मणौ  ॥ ८॥  
  
भरतसेवितौ दुरितमोचकौ करधृताशुगौ सुरवरस्तुतौ ।  
शरधिधारणौ धीरकवचिनौ रहसि नौमि तौ रामलक्ष्मणौ ॥ ९॥  
  
धर्मचारिणौ कर्मसाक्षिणौ धर्मकारकौ शर्मदायकौ ।  
नर्मशोभितौ मर्मभेदिनौ रहसि नौमि तौ रामलक्ष्मणौ ॥ १०॥  
  
नीलदेहिनौ लोलकुन्तलौ कालिभीकरौ तालमर्द्दनौ ।  
कलुषहारिणौ ललितभाषिणौ रहसि नौमि तौ रामलक्ष्मणौ  ॥ ११॥  
  
मातृनन्दनौ पात्रपालकौ भ्रातृसम्मतौ शत्रुसूदनौ ।  
धातृशेखरौ जेतृनायकौ रहसि नौमि तौ रामलक्ष्मणौ  ॥ १२॥  
  
जलधिबन्धनौ दलितदानवौ कुलविवर्धनौ बलविराजितौ ।  
शैलजार्चितौ फलविधायकौ रहसि नौमि तौ रामलक्ष्मणौ  ॥ १३॥  
  
राजलक्षणौ विजयकाङ्क्षिणौ गजवरारुहौ पूजितामरौ ।  
विजितमत्सरौ भजितशूरिणौ रहसि नौमि तौ रामलक्ष्मणौ ॥ १४॥  
  
शर्वमानितौ सर्वकारिणौ गर्वभञ्जनौ निर्विकारिणौ ।  
दुर्विभावितौ सर्वभासकौ रहसि नौमि तौ रामलक्ष्मणौ ॥ १५॥  
  
रविकुलोद्भवौ भवविनाशकौ पवनजाश्रितौ पावकोपमौ ।  
रविसुतप्रियौ कविभिरीडितौ रहसि नौमि तौ रामलक्ष्मणौ ॥ १६॥  
  
मणिकिरीटिनौ मानुषोत्तमौ कनककुण्डलौ दिनमणिप्रभौ ।  
वानरार्चितौ वनविहारिणौ रहसि नौमि तौ रामलक्ष्मणौ  ॥ १७॥  
  
जननवर्जितौ जनकजान्वितौ वनजनानतौ दीनवत्सलौ ।  
सनकसन्नुतौ शौनकार्चितौ रहसि नौमि तौ रामलक्ष्मणौ  ॥ १८॥  
  
यागरक्षकौ योगचिन्तितौ त्यागमानसौ भोगिशायिनौ ।  
नागगामिनै निगमगोचरौ रहसि नौमि तौ रामलक्ष्मणौ  ॥ १९॥  
  
सत्यवादिनौ भृत्यपालकौ मृत्युनाशकौ सत्यरूपिणौ ।  
प्रत्यगात्मकौ मुक्तिदायकौ रहसि नौमि तौ रामलक्ष्मणौ  ॥ २०॥  
  
मणिमयाङ्गदौ गुणविभूषणौ फणिभुगासनौ पुण्यशालिनौ ।  
पूर्णविग्रहौ पूर्णबोधकौ रहसि नौमि तौ रामलक्ष्मणौ ॥ २१॥  
  
रामलक्ष्मणाङ्कितमिदं वरं गीतमव्ययं पठति यः पुमान् ।  
तेन तोषितौ तस्य सपदं कीर्त्तिमायुषं यच्छतस्सुखम् ॥ २२॥  
  
इति श्रीरामलक्ष्मणस्तोत्रं सम्पूर्णम् ।   
  
Encoded and proofread by PSA Easwaran  
  
