---
Category: aShTaka, raama
File name: rAghavAShTaka.itx
Language: Sanskrit
Latest update: NOvember 28, 2008
Location: doc_raama
Proofread by: N.Balasubramanian bbalu at sify.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAghavAShTakam
Transliterated by: N.Balasubramanian bbalu at sify.com
engtitle: rAghavAShTakam
itxtitle: rAghavAShTakam
title: राघवाष्टकम्

---
  
 राघवाष्टकम्   
  
राघवं करुणाकरं मुनि-सेवितं सुर-वन्दितं  
      जानकीवदनारविन्द-दिवाकरं गुणभाजनम् ।  
वालिसूनु-हितैषिणं हनुमत्प्रियं कमलेक्षणं  
      यातुधान-भयङ्करं प्रणमामि राघवकुञ्जरम् ॥ १॥  
  
मैथिलीकुच-भूषणामल-नीलमौक्तिकमीश्वरं  
      रावणानुजपालनं रघुपुङ्गवं मम दैवतम् ।  
नागरी-वनिताननाम्बुज-बोधनीय-कलेवरं  
      सूर्यवंशविवर्धनं प्रणमामि राघवकुञ्जरम् ॥ २॥  
  
हेमकुण्डल-मण्डितामल-कण्ठदेशमरिन्दमं  
      शातकुम्भ-मयूरनेत्र-विभूषणेन-विभूषितम् ।  
चारुनूपुर-हार-कौस्तुभ-कर्णभूषण-भूषितं  
      भानुवंश-विवर्धनं प्रणमामि राघवकुञ्जरम् ॥ ३॥  
  
दण्डकाख्यवने रतामर-सिद्धयोगि-गणाश्रयं  
      शिष्टपालन-तत्परं धृतिशालिपार्थ-कृतस्तुतिम् ।  
कुम्भकर्ण-भुजाभुजङ्गविकर्तने सुविशारदं  
      लक्ष्मणानुजवत्सलं प्रणमामि राघवकुञ्जरम् ॥ ४॥  
  
केतकी-करवीर-जाति-सुगन्धिमाल्य-सुशोभितं  
      श्रीधरं मिथिलात्मजाकुच-कुङ्कुमारुण-वक्षसम् ।  
देवदेवमशेषभूत-मनोहरं जगतां पतिं  
      दासभूतभयापहं प्रणमामि राघवकुञ्जरम् ॥ ५॥  
  
यागदान-समाधि-होम-जपादिकर्मकरैर्द्विजैः  
       वेदपारगतैरहर्निशमादरेण सुपूजितम् ।  
ताटकावधहेतुमङ्गदतात-वालि-निषूदनं  
      पैतृकोदितपालकं प्रणमामि राघवकुञ्जरम् ॥ ६॥  
  
लीलया खरदूषणादि-निशाचराशु-विनाशनं  
      रावणान्तकमच्युतं हरियूथकोटि-गणाश्रयम् ।  
नीरजाननमम्बुजाङ्घ्रियुगं हरिं भुवनाश्रयं  
      देवकार्य-विचक्षणं प्रणमामि राघवकुञ्जरम् ॥ ७॥  
  
कौशिकेन सुशिक्षितास्त्र-कलापमायत-लोचनं  
      चारुहासमनाथ-बन्धुमशेषलोक-निवासिनम् ।  
वासवादि-सुरारि-रावणशासनं च पराङ्गतिं  
      नीलमेघ-निभाकृतिं प्रणमामि राघवकुञ्जरम् ॥ ८॥  
  
राघवाष्टकमिष्टसिद्धिदमच्युताश्रय-साधकं  
      मुक्ति-भुक्तिफलप्रदं धन-धान्य-सिद्धि-विवर्धनम् ।  
रामचन्द्र-कृपाकटाक्षदमादरेण सदा जपेत्  
      रामचन्द्र-पदाम्बुजद्वय-सन्ततार्पित-मानसः ॥ ९॥  
  
राम राम नमोऽस्तु ते जय रामभद्र नमोऽस्तु ते  
      रामचन्द्र नमोऽस्तु ते जय राघवाय नमोऽस्तु ते ।  
देवदेव नमोऽस्तु ते जय देवराज नमोऽस्तु ते  
      वासुदेव नमोऽस्तु ते जय वीरराज नमोऽस्तु ते ॥ १०॥  
  
      ॥ इति श्रीराघवाष्टकं सम्पूर्णम् ॥  
  
  
Encoded and proofread by  
N. Balasubramanian bbalu at sify.com  
PSA Easwaran  
  
