---
Author: Traditional
Category: kavacha, raama
File name: shrIrAmasarvasvastotram.itx
Language: Sanskrit
Latest update: March 20, 2016
Location: doc_raama
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: shrIrAmasarvasvastotram
Transliterated by: Nat Natarajan nat.natarajan at gmail.com
engtitle: shrIrAmasarvasvastotram
itxtitle: shrIrAmasarvasvastotram
title: श्रीरामसर्वस्वस्तोत्रम्

---
  
 श्रीरामसर्वस्वस्तोत्रम्   
  
॥ अथ श्रीरामसर्वस्वस्तोत्रम् ॥  
  
रामो माता मत्पितारामचन्द्रो भ्रातारामो मत्सखा रामचन्द्रः ।  
रामः स्वामी राम एवार्थदाता रामादन्यं नैव जाने न जाने ॥ १॥  
  
रामः सेव्यो वन्दनीयोऽपि रामो रामोनित्यं मादृशैश्चितनीयः ।  
रामो ज्ञानं ध्यानगम्योऽपि रामो रामादन्यं नैव जाने न जाने ॥ २॥  
  
रामो भुक्तिर्मुक्तिदाता च रामो रामोऽस्माकं राजते राजराजः ।  
लोकेऽस्माभिर्लोक्यते रामचन्द्रो रामादन्यं नैव जाने न जाने ॥ ३॥  
  
रामोधर्मः कर्मरामो मदीयं रामोमह्यं कर्मसिद्धिप्रदाता ।  
रामोऽजस्रः कर्मसिद्धिस्वरूपी रामादन्यं नैव जाने न जाने ॥ ४॥  
  
रामोऽस्माभिः पूजनीयोनितान्तं रामोऽस्माभिः प्रत्यहं कीर्तनीयः ।  
रामोऽस्माभिर्गोपनीयो गुहान्ते रामदन्यं नैव जाने न जाने ॥ ५॥  
  
रामोऽस्माकं दुःखहर्ता त्रिलोक्यां रामोऽस्माकं कर्मकर्ता सदैव ।  
रामोऽस्माकं कर्मभूतो विभाति रामादन्यं नैव जाने न जाने ॥ ६॥  
  
रामोज्ञातिः ख्यातिरप्येव रामो रामः कीर्तिः पूर्तिरप्येव रामः ।  
सर्वस्वं मे रामचन्द्रोऽवनीन्द्रो रामादन्यं नैव जाने न जाने ॥ ७॥  
  
ग्रामेरण्ये जागरे स्वप्नकाले मार्गे दुर्गे गच्छतोऽगच्छतो मे ।  
शश्वल्लोके रक्षकस्त्वेव रामो रामादन्यं नैव जाने न जाने ॥ ८॥  
  
ये वै त्रिसन्ध्यं प्रपठन्ति नित्यं श्रीरामसर्वस्वमनन्य भक्त्या ।  
श्रीरामरामेण कृतं कृतार्थास्तेऽप्यच्युतं रामपदं प्रयान्ति ॥ ९॥  
  
इति श्रीरामसर्वस्वस्तोत्रम् सम्पूर्णम् ॥  
  
  
Proofread by Nat Natarajan, NA  
  
  
