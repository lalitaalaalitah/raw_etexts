---
Author: Shri Vyasa
Category: aShTaka, raama, vyAsa
File name: raamaashhTaka3.itx
Language: Sanskrit
Latest update: December 28, 2012
Location: doc_raama
Proofread by: Madhavi U mupadrasta at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: raamaashhTaka 3 bhaje visheShasundaraM
engtitle: rAmAShTakam 3
itxtitle: rAmAShTakam 3 (bhaje visheShasundaram)
title: रामाष्टकम् ३ (भजे विशेषसुन्दरम्)

---
  
 रामाष्टकम् ३   
  
भजे विशेषसुन्दरं समस्तपापखण्डनम् ।  
स्वभक्तचित्तरञ्जनं सदैव राममद्वयम् ॥ १॥  
  
जटाकलापशोभितं समस्तपापनाशकम् ।  
स्वभक्तभीतिभङ्जनं भजे ह राममद्वयम् ॥ २॥  
  
निजस्वरूपबोधकं कृपाकरं भवापहम् ।  
समं शिवं निरञ्जनं भजे ह राममद्वयम् ॥ ३॥  
  
सहप्रपञ्चकल्पितं ह्यनामरूपवास्तवम् ।  
निराकृतिं निरामयं भजे ह राममद्वयम् ॥ ४॥  
  
निष्प्रपञ्चनिर्विकल्पनिर्मलं निरामयम्॥  
  
चिदेकरूपसन्ततं भजे ह राममद्वयम् ॥ ५॥  
  
भवाब्धिपोतरूपकं ह्यशेषदेहकल्पितम् ।  
गुणाकरं कृपाकरं भजे ह राममद्वयम् ॥ ६॥  
  
महावाक्यबोधकैर्विराजमनवाक्पदैः ।  
परब्रह्म व्यापकं भजे ह राममद्वयम् ॥ ७॥  
  
शिवप्रदं सुखप्रदं भवच्छिदं भ्रमापहम् ।  
विराजमानदैशिकं भजे ह राममद्वयम् ॥ ८॥  
  
रामाष्टकं पठति यः सुकरं सुपुण्यं  
    व्यासेन भाषितमिदं शृणुते मनुष्यः ।  
विद्यां श्रियं विपुलसौख्यमनन्तकीर्तिं  
    सम्प्राप्य देहविलये लभते च मोक्षम् ॥ ९॥  
  
॥ इति श्रीव्यासविरचितं रामाष्टकं सम्पूर्णम् ॥  
  
  
  
  
  
Proofread by Madhavi U mupadrasta at gmail.com  
  
