---
Author: Murari Gupta
Category: raama, aShTaka
Description/comments: From the book Krishna Chaitanya Charita
File name: rAmAShTakam5.itx
Indexextra: (Meaning)
Language: Sanskrit
Latest update: February 22, 2019
Location: doc_raama
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Ramashtakam 5
engtitle: Ramashtakam 5
itxtitle: rAmAShTakam 5 (rajatkirITamaNi)
title: रामाष्टकम् ५ (रजत्किरीटमणि)

---
  
 रामाष्टकम् ५   
राजत्किरीटमणिदीधितिदीपितांशं  
     उद्यद्बृहस्पतिकविप्रतिमे वहन्तम् ।  
द्वे कुण्डलेऽङ्करहितेन्दुसमानवक्त्रं  
     रामं जगत्त्रयगुरुं सततं भजामि ॥ १॥  
  
उद्यद्विभाकरमरीचिविबोधिताब्ज-  
     नेत्रं सुबिम्बदशनच्छदचारुनासम् ।  
शुभ्रांशुरश्मिपरिनिर्जितचारुहासं  
     रामं जगत्त्रयगुरुं सततं भजामि ॥ २॥  
  
तं कम्बुकण्ठमजमम्बुजतुल्यरूपं  
     मुक्तावलीकनकहारधृतं विभान्तम् ।  
विद्युद्वलाकगणसंयुतमम्बुदं वा  
     रामं जगत्त्रयगुरुं सततं भजामि ॥ ३॥  
  
उत्तानहस्ततलसंस्थसहस्रपत्रं  
     पञ्चच्छदाधिकशतं प्रवराङ्गुलीभिः ।  
कुर्वत्यशीतकनकद्युति यस्य सीता  
     पार्श्वेऽस्ति तं रघुवरं सततं भजामि ॥ ४॥  
  
अग्रे धनुर्धरवरः कनकोज्ज्वलाङ्गो  
     ज्येष्ठानुसेवनरतो वरभूषणाढ्यः ।  
शेषाख्यधामवरलक्ष्मणनाम यस्य  
     रामं जगत्त्रयगुरुं सततं भजामि ॥ ५॥  
  
यो राघवेन्द्रकुलसिन्धुसुधांशुरूपो  
     मारीचराक्षससुबाहुमुखान् निहत्य ।  
यज्ञं ररक्ष कुशिकान्वयपुण्यराशिं  
     रामं जगत्त्रयगुरुं सततं भजामि ॥ ६॥  
  
हत्वा खरत्रिशिरसौ सगणौ कबन्धं  
     श्रीदण्डकाननमदूषणमेव कृत्वा ।  
सुग्रीवमैत्रमकरोद्विनिहत्य शत्रुं  
     तं राघवं दशमुखान्तकरं भजामि ॥ ७॥  
  
भङ्क्त्वा पिनाकमकरोज्जनकात्मजाया  
     वैवाहिकोत्सवविधिं पथि भार्गवेन्द्रम् ।  
जित्वा पितुर्मुदमुवाह ककुत्स्थवर्यं  
     रामं जगत्त्रयगुरुं सततं भजामि ॥ ८॥  
  
इति मुरारी गुप्ताविरचितं रामाष्टकं सम्पूर्णम् ।  
  
  
