---
Acknowledge-Permission: Mahaperiaval Trust
Category: raama
Description/comments: Edited by S. V. Radhakrishna Shastriji
File name: rAmachandrastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_raama
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmachandrastutiH
engtitle: rAmachandrastutiH
itxtitle: rAmachandrastutiH
title: रामचन्द्रस्तुतिः

---
  
 रामचन्द्रस्तुतिः   
  
वन्दामहे महेशानचण्डकोदण्डखण्डनम् ।  
जानकीहृदयानन्दचन्दनं रघुनन्दनम् ॥ १॥  
  
नमो रामपदाम्भोजं रेणवो यत्र सन्ततम् ।  
कुर्वन्ति कुमुदप्रीतिमरण्यगृहमेधिनः ॥ २॥  
  
स्वर्णैणाजिनशयनो योजितनयनो दशास्यदिग्भागे ।  
मुहुरवलोकितचापः कोऽपि दुरापः स नीलिमा शरणम् ॥ ३॥  
  
अधिपञ्चवटीकुटीरवर्तिस्फुटितेन्दीवरसुन्दरोरुमूर्तिः ।  
अपि लक्ष्मणलोचनैकसख्यं भजत ब्रह्म सरोरुहायताक्षम् ॥ ४॥  
  
कनकनिकषभासा सीतयाऽऽलिङ्गिताङ्गो  
नवकुवलयदामश्यामवर्णाभिरामः ।  
अभिनव इव विद्युन्मण्डितो मेघखण्डः  
शमयतु मम तापं सर्वतो रामचन्द्रः ॥ ५॥  
  
परिणयविधौ भङ्क्त्वानङ्गद्विषो धनुरग्रतो  
जनकसुतया दत्तां कण्ठे स्रजं हृदि धारयन् ।  
कुसुमधनुषा पाशेनेव प्रसह्य वशीकृतो  
ऽवनतवदनो रामः पायात्त्रपाविनयान्वितः ॥ ६॥  
  
रामो राजमणिः सदा विजयते, रामं रमेशं भजे  
रामेणाभिहता निशाचरचमूः, रामाय तस्मै नमः ।  
रामान्नास्ति परायणं परतरं रामस्य दासोऽस्म्यहं  
रामे चित्तलयः सदा भवतु मे भो राम मामुद्धर ॥ ७॥  
  
यो रामो न जघान वक्षसि रणे तं रावणं सायकैः  
हृद्यस्य प्रतिवासरं वसति सा तस्या ह्यहं राघवः ।  
मय्यास्ते भुवनावली परिवृता द्वीपैः समं सप्तभिः  
स श्रेयो विदधातु नस्त्रिभुवनत्राणैकचिन्तापरः ॥ ८॥  
  
राज्यं येन पटान्तलग्नतृणवत्त्यक्तं गुरोराज्ञया  
पाथेयं परिगृह्य कार्मुकवरं घोरं वनं प्रस्थितः ।  
स्वाधीनः शशिमौलिचापविषये प्राप्तो न वै विक्रियां  
पायाद्वः स विभीषणाग्रजनिहा रामाभिधानो हरिः ॥ ९॥  
  
कारुण्यामृतनीरमाश्रितजनश्रीचातकानन्ददं  
शार्ङ्गाखण्डलचापमम्बुजभवाग्नीन्द्रादिबर्हीष्टदम् ।  
चारुस्मेरमुखोल्लसज्जनकजासौदामिनीशोभितं  
श्रीरामाम्बुदमाश्रयेऽखिलजगत्संसारतापापहम् ॥ १०॥  
  
कूर्मो मूलवदालवालवदपांराशिर्लतावद्दिशो  
मेघाः पल्लववत्प्रसूनफलवन्नक्षत्रसूर्येन्दवः ।  
स्वामिन्व्योमतरुः क्रमे मम कियाञ्छ्रुत्वेति गां मारुतेः  
सीतान्वेषणमादिशन्दिशतु वो रामः सलज्जः श्रियम् ॥ ११॥  
  
एतौ द्वौ दशकण्ठकण्ठकदलीकान्तारकान्तिच्छिदौ  
वैदेहीकुचकुम्भकुङ्कुमरजः सान्द्रारुणाङ्काङ्कितौ ।  
लोकत्राणविधानसाधुसवनप्रारम्भयूपौ भुजौ  
देयास्तामुरुविक्रमौ रघुपतेः श्रेयांसि भूयांसि वः ॥ १२॥  
  
बालक्रीडनमिन्दुशेखरधनुर्भङ्गावधि प्रह्वता  
ताते काननसेवनावधि कृपा सुग्रीवसख्यावधि ।  
आज्ञा वारिधिबन्धनावधि यशो लङ्केशनाशावधि  
श्रीरामस्य पुनातु लोकवशता जानक्युपेक्षावधि ॥ १३॥  
  
कल्याणानां निधानं कलिमलमथनं पावनं पावनानां  
पाथेयं यन्मुमुक्षोः सपदि परपदप्राप्तये प्रस्थितस्य ।  
विश्रामस्थानमेकं कविवरवचसां जीवनं सज्जनानां  
बीजं धर्मद्रुमस्य प्रभवतु भवतां भूतये रामनाम ॥ १४॥  
  
कल्याणोल्लाससीमा कलयतु कुशलं कालमेघाभिरामा  
काचित्साकेतधामा भवगहनगतिक्लान्तहारिप्रणामा ।  
सौन्दर्यह्रीणकामा धृतजनकसुतासादरापाङ्गधामा  
दिक्षु प्रख्यातभूमा दिविषदभिनुता देवता रामनामा ॥ १५॥  
  
योऽद्धा योद्धावधीत्तान्सपदि पलभुजः सम्पराये परा ये  
येनायेनाश्रितानां स्तुतिरवनमितेशानचापेन चापे ।  
लङ्कालङ्कारहर्ता ककुभि ककुभि यः कान्तया सीतयाऽऽसीत्  
ऊनो दूनोऽथ हृष्टः स विभुरवतु वः स्वःसभार्यः सभार्यः ॥ १६॥  
  
ऋक्षाणां भूरिधाम्नां श्रितमधिपतिना प्रस्फुरद्भीमतारं  
स्फारं नेत्रानलेन प्रसभनियमितोच्चापमीनध्वजेन ।  
रामायत्तं पुरारेः कुमुदशुचि लसन्नीलसुग्रीवमङ्गं  
प्लावङ्गं वापि सैन्यं दशवदनशिरश्छेदहेतु श्रियेऽस्तु ॥ १७॥  
  
यस्तीर्थानामुपास्त्या गलितमलभरं मन्यते स्म स्वमेवं  
नाज्ञासीज्जज्ञिरे यन्ममचरणरजःपादपूतान्यमूनि ।  
पादस्पर्शेन कुर्वञ्झटिति विघटितग्रावभावामहल्यां  
कौसल्यासूनुरूनं व्यपनयतु स वः श्रेयसा च श्रिया च ॥ १८॥  
  
ध्यायेदाजानुबाहुं धृतशरधनुषं बद्धपद्मासनस्थं  
पीतं वासो वसानं नवकमलरुचा स्पर्धिनेत्रं प्रसन्नम् ।  
वामाङ्कारूढसीतामुखकमलमिलल्लोचनं नीरदाभं  
नानालङ्कारदीप्तं दधतमुरुजटामण्डलं रामचन्द्रम् ॥ १९॥  
  
इति रामचन्द्रस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
