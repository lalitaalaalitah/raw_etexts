---
Category: raama, daNDaka
File name: rAmadaNDakam.itx
Indexextra: (Scan)
Language: Sanskrit
Latest update: January 18, 2020
Location: doc_raama
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shri Ramadandakam
Transliterated by: PSA Easwaran
engtitle: rAmadaNDakaM
itxtitle: rAmadaNDakaM
title: रामदण्डकं

---
  
 श्रीरामदण्डकम्   
श्रीरामध्यानम् ।  
हत्वा युद्धे दशास्यं त्रिभुवनविषमं वामहस्तेन चापं  
भूमौ विष्टभ्य तिष्ठन्नितरकरधृतं भ्रामयन्बाणमेकम् ।  
आरक्तोपान्तनेत्रः शरदलितवपुः कोटिसूर्यप्रकाशो  
वीरश्रीबन्धुराङ्गस्त्रिदशपतिनुतः पातु मां वीररामः ॥  
  
अथ श्रीरामदण्डकं स्तोत्रम् ।  
ॐ श्रीरामपरब्रह्माणे नमः ।  
श्रीमदखिलाण्डकोटिब्रह्माण्डभाण्डदण्डोपदण्डकरण्डमलाशान्तोद्दीपित-  
सगुणनिर्गुणातीतसच्चिदानन्दपरात्परतारकब्रह्माह्वयदशदिक् प्रकाशं,  
सकलचराचराधीशम् ॥ १॥  
  
कमलसम्भवशचीधवप्रमुखनिखिलवृन्दारकवृन्दवन्द्यमानसन्दीप्त-  
दिव्यचारणारविन्दं, श्रीमुकुन्दम् ॥ २॥  
  
दुष्टनिग्रहशिष्टपरिपालनोत्कट  
कपटनाटकसूत्रचरित्रारञ्जितबहुविधावतारं, श्रीरघुवीरम् ॥ ३॥  
  
कौसल्यादाशरथमनोरथामन्दानन्दकन्दलिताधिरूढक्रीडा-  
विलोलनशैशवं श्रीकेशवं ॥ ४॥  
  
विश्वामित्रयज्ञविघ्नकारणोत्कटताटकासुवाहुबाहुबलविदलन-  
बाणप्रवीणकोपपरायणं, श्रीमन्नारायणम् ॥ ५॥  
  
निजपादजलजरजः कणस्पर्शनीयशिलारूपशापविमुक्त-  
गौतमसतीविनुतमहीधवं, श्रीमाधवम्! ॥ ६॥  
  
खण्डेन्दुधरप्रचण्डकोदण्डखण्डनोद्दण्डदर्द्दण्डकौशिक-  
लोचनोत्सवजनकचक्रेश्वरसमर्पितसीताविवाहोत्सवानन्दं,  
श्रिगोविन्दम् ॥ ७॥  
  
परशुरामभूजाखर्वगर्वनिर्वापणपदानुगतरणविजयवर्तिष्णुं  
श्रीविष्णुम् ॥ ८॥  
  
पितृवाक्यपरिपालनोत्कटजटावल्कलोद्यतसीतालक्ष्मणसहित-  
महितराज्याभिमतदृढव्रतसङ्कलितप्रयाणरङ्गगाङ्गावतरणसाधनं,  
श्रीमधुसूदनम् ॥ ९॥  
  
भरद्वाजोपचारनिवारितश्रमक्रमनिराघाटचित्रकूटप्रवेशकक्रमं,  
श्रीत्रिविक्रमम् ॥ १०॥  
  
जनकवियोगशोकाकुलितभरतशत्रुघ्नलालनानुकूल-  
भरतपादुकाप्रदानसुधानिर्मितान्तःकरणदुष्टचेष्टायमान-  
क्रूरकाकासुरगर्वोपशमनं, श्रीवामनम् ॥ ११॥  
  
दण्डकागमनविरोधक्रोधविराधानलज्वालाजलधरं श्रीधरम् ॥ १२॥  
  
शरभङ्गसुतीक्ष्णात्रिदर्शनाशीर्वादनिर्व्याजकुम्भसम्भव-  
कृपालब्धमहादिव्यास्त्रसमुदायार्जितप्रकाशं, श्रीहृषीकेशम् ॥ १३॥  
  
पञ्चवटीतटीसङ्घटितविशालपर्णशालागतशूर्पणखानासिकाच्छेदन-  
मानावबोधनमहाहवारम्भणविजृम्भणरावणनियोगमायामृगसंहार-  
कार्यार्थलाभं, श्रीपद्मनाभम् ॥ १४॥  
  
रात्रिञ्चरवरवञ्चनापहृतसीतान्वेषणरतपङ्क्तिकन्थरक्षोभ-  
शिथिलीकृतपक्षजटायुर्मोक्षबन्धुक्रियावसाननिर्बन्धनकबन्ध-  
वक्त्रोदरशरीरनिरादरं, श्रीमद्दामोदरम् ॥ १५॥  
  
शबर्योपदेशपम्पातटहनुमत्सुग्रीवसम्भाषित बन्धुराद्वन्ददुन्दुभि-  
कलेबरोत्पतनसप्तसालच्छेदनबालिविदारणप्रसन्नयुग्रीव-  
साम्राज्यसुखमर्षणं, श्रीसङ्कर्षणम् ॥ १६॥  
  
सुग्रीवाङ्गदनीलजाम्बवत्पनसकेसरिप्रमुखनिखिलकपिनायकसेना-  
समुदायार्चितसेवं, श्रीवासुदेवं ॥ १७॥  
  
निजदत्तमुद्रिकाजाग्रत्समुग्राञ्जनेयविनयवचनरचनाम्बुधि-  
लङ्घितलङ्किणीप्राणोल्लङ्घनजनकजादर्शनाक्षकुमारमारण  
लङ्कापुरीदहनतत्प्रतिष्ठित-  
सुखप्रसङ्गधृष्टद्युम्नं, श्रीप्रद्युम्नम् ॥ १८॥  
  
अग्रजोदग्रमहोग्रनिग्रहपलायमानापमाननीयनिजशरण्यागण्यपुण्योदय-  
विभीषणाभयप्रदानानिरुद्धं, श्रीमदनिरुद्धम् ॥ १९॥  
  
अपारलवणपारावारसमुज्जृम्भितोत्करणगर्वनिर्वापणदीक्षासमर्थ-  
सेतुनिर्माणप्रवीणाखिलनरसुरोत्तमं, श्रीपुरुषोत्तमम् ॥ २०॥  
  
निस्तुलप्रहस्तकुम्भकर्णेन्द्रजित्कुम्भनिकुम्भाग्निवर्णातिकायमहोदर-  
महापार्श्वादिदनुजतनुखण्डनायमानकोदण्डगुणश्रवणशोषणहतशेष-  
राक्षसव्रजं, श्री अधोक्षजम् ॥ २१॥  
  
अकुण्ठितरणोपकण्ठदशकण्ठदनुजकण्ठीरवकण्ठलुण्ठनायमानजयार्हं,  
श्रिनारसिंहम् ॥ २२॥  
  
दशग्रीवानुजपट्टभद्रत्वशक्यविभवलङ्कापुरीस्फुरणसकलसाम्राज्य-  
सुखोर्जितं, श्रीमदच्युतम् ॥ २३॥  
  
सकलसुरासुराद्भुतप्रज्वलितपावकमुखपूतायमानसीतालक्ष्मणानुगत-  
महनीयपुष्पकाधिरोहण नन्दिग्रामस्थितभ्रातृभिर्युतजटावत्कल-  
विसर्जनाम्बरभूषणालङ्कृतश्रेयोविवर्धनं, श्रीजनार्द्दनम् ॥ २४॥  
  
अयोध्यानगरपट्टाभिषेकविशेषमहोत्सवनिरन्तरदिगन्तविश्रान्तहारहीर-  
कर्पूरपयःपारावारापाराभवाणी कुन्देन्दुमन्दाकिनीचन्दनसुरधेनु-  
शरदम्बुदालीशरदम्भोली शतधाराधावल्यशुभकीर्त्तिच्छटान्तर-  
पाण्डुरीभूतसभाविभ्राजमाननिखिलभुवनैकसान्द्रयशस्सान्द्रं,  
श्री उपेन्द्रम् ॥ २५॥  
  
भक्तजनसंरक्षणदीक्षाकटाक्षसुखोदयसमुत्सारिं, श्रीहरिम् ॥ २६॥  
  
केशवादि चतुर्विंशतिनामगर्भसन्दर्भोचितनिज-  
कथाङ्गीकृतमेधावतिष्णं, श्रीकृष्णम् ॥ २७॥  
  
सर्वसुपर्वपार्वतीहृदयकमलतारकब्रह्मनामं, श्रीसम्पूर्णकामम् ॥ २८॥  
  
भवतरणानुयशस्सान्द्रं भवजनितभयोच्छेदविच्छात्रमच्छिद्रं  
भक्तजनमनोरथोन्निद्रं, श्रीभद्राचलरामभद्रम् ॥ २९॥  
  
ॐ श्रीरामभद्रायनमः ।  
  
इति श्रीरामदण्डकं समाप्तम् ।   
  
Encoded and proofread by PSA Easwaran  
  
