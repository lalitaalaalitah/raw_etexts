---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: raama, ApaTIkara
Description/comments: stotrapanchadashI by Shri M. S. Apatikar, Satara
File name: rAmachandrastavaH.itx
Indexextra: (Scan)
Language: Sanskrit
Latest update: September 14, 2019
Location: doc_raama
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
Subject: philosophy/hinduism/religion
Sublocation: raama
Text title: Ramachandra Stava
Transliterated by: Mandar Mali aryavrutta gmail.com
engtitle: rAmachandrastavaH
itxtitle: rAmachandrastavaH (ApaTIkaravirachitaH)
title: रामचन्द्रस्तवः (आपटीकरविरचितः)

---
  
 श्रीरामचन्द्रस्तवः   
     (चामरम्)  
सूर्यवंशसम्भवोऽपि चन्द्र कान्तिशीतलो  
     भूपतिस्तथापि निर्जितेन्द्रियो रघूत्तमः ।  
नीलनीरदाभकान्तिमीश्वरं धनुर्धरं  
     राघवं नमाम्यहं सदैव साधुसेवितम् ॥ १॥  
  
यज्ञरक्षणाय शैशवेऽपि राक्षसा हता  
     शम्भुचापभञ्जनेन जानकी त्वया वृता ।  
विष्णुकार्मुके शरं नियुज्य भार्गवो जितस्  
     त्वां नमन्ति भक्तितः सुराः सदैव हे विभो ॥ २॥  
  
ताटका त्वया हता मदोद्धता महावने  
     दूषणादिदानवास्त्वया वने विनाशिताः ।  
तप्त-काञ्चनाभ-कान्ति-भासुरो मृगो वने  
     प्रापितोऽन्तकान्तिकं शरेण राघव द्रुतम् ॥ ३॥  
  
मेघनाद-कुम्भकर्ण-रावणादि-राक्षसा  
     विक्रमेण लीलया त्वया हता रणाङ्गणे ।  
लोकरञ्जनाय जानकी विसर्जिता प्रिया  
     त्वां नमाम्यहं सदैव रामचन्द्र भूपते ॥ ४॥  
  
एकबाणमेकवाक्यमेकभार्यकं विभो  
     त्वां स्तुवन्ति साधवो सदेव भक्तिचेतसा ।  
धर्मरक्षणाय काननं त्वयाऽऽश्रितं प्रभो  
     त्वामनन्यभक्तितश्च पूजयन्ति मानवाः ॥ ५॥  
  
वानरेन्द्र-वालि-नाशकाय राम ते नमः  
     सिन्धुगर्वनाशकाय रामचन्द्र ते नमः ।  
वायुनन्दनादि-वानरः सदैव सेवितं  
     लक्ष्मणाग्रजं च जानकी-पति नमाम्यहम् ॥ ६॥  
  
त्यक्तयौवराज्यमार्जवेन युक्तमीश्वरं  
     व्याघ्रसर्पयुक्तकाननं गतं नृपेश्वरम् ।  
राजरत्नमालिकासु सुप्रतिष्ठितं नपं  
     सादरं सदैव नौमि भक्ति-यक्त-चेतसा ॥ ७॥  
  
त्वत्समो न भूपतिर्भुवि प्रभो विराजते  
     त्वत्समो सुतोऽपि देव नान्यतो हि दृश्यते ।  
प्रीतियुक्तमानसः पतिश्च नापरो जने  
     त्वामनन्यमानसो नमस्करोमि सन्ततम् ॥ ८॥  
  
पापनाशिनी तथैव सर्वकामदायिनी  
     शक्ति-कीति-मुक्तिदां स्मरेद् रघोः कथां सदा ।  
रामचन्द्र-भूपतेः स्तवं सदैव यः पठेत  
     तस्य तुष्टमानसो प्रभुर्दयामयो भवेत् ॥ ९॥  
  
इति श्री आपटीकरविरचितः श्रीरामचन्द्रस्तवः सम्पूर्णः ।  
  
Encoded and proofread by Mandar Mali aryavrutta gmail.com  
  
