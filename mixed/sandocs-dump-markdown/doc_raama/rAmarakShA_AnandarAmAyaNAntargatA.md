---
Author: budhakauShika
Category: raksha, raama, stotra, budhakauShika
File name: completerraksha.itx
Language: Sanskrit
Latest update: April 18, 2020
Location: doc_raama
Send corrections to: Sanskrit@cheerful.com
Site access: https://sanskritdocuments.org
Source: AnandarAmAyaNe pa.nchamaH sargaH
Subject: philosophy/hinduism/religion
Sublocation: raama
Text title: raamarakShA combined in the aana.nda raamaayaNa
Texttype: stotra
Transliterated by: Rajagopal Iyer rajsand at yahoo.com available at Institude For
  Oriental Study, Thane http://www.orientalthane.com/
engtitle: Ramaraksha from Ananda Ramayana
itxtitle: rAmarakShA AnandarAmAyaNAntargatA
title: रामरक्षा आनन्दरामायणान्तर्गता

---
  
 आनन्द रामायण पञ्चमः सर्गः अथवा रामरक्षा   
श्री शतकोटि रामचरितान्तर्गत श्रीमदानन्दरामायणे  
पञ्चमः सर्गः प्रारम्भः ।  
विष्णुदास उवाच -  
श्री रामरक्षया प्रोक्तं कुशायह्यभिमन्त्रणम् ।  
कृतं तेनैव मुनिना गुरो तां मे प्रकाशय ॥ १॥  
  
रामरक्षां वरां पुण्यां बालानां शान्तिकारिणीम् ।  
इति शिष्यवचः श्रुत्वा रामदासोऽप्रवीद्वचः ॥ २॥  
  
श्रीरामदास उवाच -  
सम्यक् पृष्टं त्वया शिष्य रामरक्षाऽधुनोच्यते ।  
या प्रोक्ता शम्भुना पूर्वं स्कन्दार्थं गिरिजां प्रति ॥ ३॥  
  
श्री शिव उवाच -  
देव्यद्य स्कन्दपुत्राय रामरक्षाभिमन्त्रिणम् ।  
कुरु तारकधाताय समर्थोऽयं भविष्यति ॥ ४॥  
  
इत्युक्त्वा कथयामास रामरक्षां शिवः स्त्रियै ।  
नमस्कृताय रामचन्द्रं शुचिर्भूत्वा जितेन्द्रियैः ॥ ५॥  
  
अथ ध्यानम् ।  
वामे कोदण्डदण्डं निजकरकमले दक्षिणे बाणमेकं ।  
पश्चाद्भागे च नित्यं दधतमभिमतं सासितूणीरभारम् ।  
वामेऽवामे वसद्भ्यां सह मिलिततनुं जानकीलक्ष्मणाभ्याम् ।  
श्यामं रामं भजेऽहं प्रणत जनमनः खेदविच्छेददक्षम् ॥ ६॥  
  
ॐ अस्य श्री रामरक्षास्तोत्रमन्त्रस्य बुधकौशिक ऋषिः ।  
श्री रामचन्द्रो देवता राम इति बीजम् ।  
अनुष्टुप् छन्दः । श्री राम प्रीत्यर्थे जपे विनियोगः॥  
  
           ॥ ॐ॥  
  
चरितं रघुनाथस्य शतकोटि प्रविस्तरम् ।  
एकैकमक्षरं पुंसां महापातकनाशनम् ॥ ७॥  
  
ध्यात्वा नीलोत्पलश्यामं रामं राजीवलोचनम् ।  
जानकी - लक्ष्मणोपेतं जटामुकुटमण्डितम् ॥ ८॥  
  
सासितूण धनुर्बाण पाणिं नक्तञ्चरान्तकम् ।  
स्वलीलया जगत्त्रातुमाविर्भूतमजं विभुम् ॥ ९॥  
  
रामरक्षां पठेत्प्राज्ञः पापघ्नीं सर्वकामदाम् ।  
शिरो मे राघवः पातु भालं दशरथात्मजः ॥१०॥  
  
कौसल्येयो दृशौ पातु-विश्वामित्रप्रियः श्रुती ।  
घ्राणं पातु मखत्राता मुखं सौमित्रिवत्सलः ॥११॥  
  
जिह्वां विधानिधिः पातु कण्ठं भरतवन्दितः ।  
स्कन्धौ दिव्यायुधः पातु भुजौ भग्नेशकार्मुकः ॥ १२॥  
  
करौ सीतापतिः पातु हृदयं जामदग्न्यजित् ।  
पार्श्वे रघुवरः पातु कुक्षी इक्ष्वाकुनन्दनः ॥ १३ ॥ (जादा चरण)  
मध्यं पातु खरध्वंसी नाभिं जाम्बवदाश्रयः ।  
सुग्रीवेशः कटिं पातु सक्थिनी हनुमत्प्रभुः ॥ १४॥  
  
उरू रघूत्तमः पातु गुह्यं रक्षः कुलान्तकृत् ।  
जानुनी सेतुकृत् पातु जङ्घे दशमुखान्तकः ॥ १५॥  
  
पादौ बिभीषणश्रीदः पातु रामोऽखिलं वपुः ।  
एतां रामबलोपेतां रक्षां यः सुकृती पठेत्॥  
  
स चिरायुः सुखी पुत्री विजयी विनयी भवेत् ॥ १६॥  
  
पातालभूतलव्योम चारिणश्छद्मचारिणः ।  
न द्रष्टुमपि शक्तास्ते रक्षितं रामनामभिः ॥ १७॥  
  
रामेति रामभद्रेति रामचन्द्रेति वा स्मरन् ।  
नरो न लिप्यते पापैउर्भुक्तिं मुक्तिं च विन्दति ॥ १८॥  
  
जगच्चैकमन्त्रेण रामनाम्नाऽभिरक्षितम् ।  
यः कण्ठे धरयेत्तस्य करस्थाः सर्वसिद्धयः ॥ १९॥  
  
वज्रपञ्जरनामेदं यो रामकवचं पठेत् ।  
अव्याहताज्ञः सर्वत्र लभते जयमङ्गलम् ॥ २०॥  
  
आदिष्टवान् यथा स्वप्ने रामरक्षामिमां हरः ।  
तथा लिखितवान् प्रातः प्रबुद्धो बुधकौशिकः ॥ २१॥  
  
रामो दशरथिः शूरो लक्ष्मणाऽनुचरो बली॥  
  
काकुत्त्स्थः पुरुषः पूर्णः कौसल्यानन्दवर्धनः ॥ २२॥  
  
वेदान्तवेधो यज्ञेशः पुराणपुरुषोत्तमः ।  
जानकीवल्लभः श्रीमानप्रमेय पराक्रमः ॥ २३॥  
  
इत्येतानि जपेन्नित्यं यद्भक्तः श्रद्धयान्वितः ।  
अश्वमेधधिकं पुण्यं लभते नात्रसंशयः ॥ २४॥  
  
सन्नध्हः कवची खड्गी चायबाणधरो युवा ।  
गच्छन् मनोरथोऽस्माकं रामः पातु सलक्ष्मणः ॥ २५॥  
  
तरुणौ रूपसम्पन्नौ सुकुमारौ महाबलौ ।  
पुण्डरीकविशालाक्षौ चीरकृष्णाजिनाम्बरौ ॥ २६॥  
  
फलमूलाशनौ दान्तौ तापसौ ब्रह्मचारिणौ ।  
पुत्रौ दशरथस्यैतौ भ्रतरौ रामलक्ष्मणौ ॥ २७॥  
  
धन्विनौ बद्धनिस्त्रिंशौ काकपक्षधरौ श्रुतौ ।  
वरौ मां पथि रक्षेतां तावुबौ रामलक्ष्मणौ ॥ २८॥  
  
शरण्यौ सर्वसत्त्वानां श्रेष्ठौ सर्व धनुष्मताम् ।  
रक्षः कुलनिहन्तारौ त्रायेतां नो रघूत्तमौ ॥ २९॥  
  
आत्तसज्जधनुषा विषुस्पृशा वक्षयाशुगनिषङ्ग सङ्गिनौ ।  
रक्षणाय मम रामलक्ष्मणा वग्रतः पथि सदैव गच्छताम् ॥ ३०॥  
  
आरामः कल्पवृक्षाणां विरामः सकलपदाम् ।  
अभिरामस्त्रिलोकानं रामः श्रीमान्स नः प्रभुः ॥ ३१॥  
  
रामाय रामभद्राय रामचन्द्राय वेधसे ।  
रघुनाथय नाथाय सीतयाः पतये नमः ॥ ३२॥  
  
श्री राम रघुनन्दन राम राम  
श्री राम भरताग्रज राम राम  
श्री राम रणकर्कश राम राम  
श्री राम शरणं भव राम राम ॥ ३३॥  
  
लोकाभिरामं रणरङ्गधीरं राजीवनेत्रं रघुवंशनाथं  
कारुण्यरूपं करुणाकरं तं श्रीरामचन्द्रं शरणं प्रपद्ये ॥ ३४॥  
  
दक्षिणे लक्ष्मणो यस्य वामे तु जनकात्मजा ।  
पुरतो मारुतिर्यस्य तं वन्दे रघुनन्दनम् ॥ ३५  
गोष्पदीकृतवारीशं मशकीकृरराक्षसम् ।  
रामायणमहामाला रत्नं वन्देऽनिलात्मजम् ॥ ३६॥  
  
अघौध तिष्ठ दूरे त्वं रोगास्तिष्ठन्तु दूरतः ।  
वरीवर्ती सदाऽस्माकं हृदि रमो धनुर्धरः ॥ ३७॥  
  
मनोजवं मारुततुल्यवेगं जितेन्द्रियं बुद्धिमतां वरिष्ठम् ।  
वातात्मजं वानरयूतमुख्यं श्रीरामदूतं शरणं प्रपद्ये ॥ ३८॥  
  
राम राम तव पाद पङ्कजं चिन्तयामि भवबन्धमुक्तये ।  
वन्दितं सुरनरेन्द्रमौलिभिर्ध्यायितं मनसि योगिभिः सदा ॥ ३७॥  
  
रामं लक्षमणपूर्वजं रघुवरं सीतापतिं सुन्दरम् ।  
काकुत्स्यं करुणार्णवं गुणनिधिं विप्रप्रियं धर्र्मिकम् ।  
राजेन्द्रं सत्यसन्धं दशरथनयं शामलं शान्तिमूर्तिम् ।  
वन्दे लोकाभिरामं रघुकुलतिलकं राघवं रावणारिम् ॥ ४०॥  
  
एतानि रामनामानी प्रातरुत्थाय यः पठेत् ।  
अपुत्रो लभते पुत्रं धनार्थी लभते धनम् ॥ ४१॥  
  
माता रामो मत्पिता रामचन्द्रः स्वामी रामो मत्सखा रामचन्द्रः ।  
सर्वस्वं मे रामचन्द्रो दयालुर्नान्यं जाने नैव जाने न जाने ॥ ४२॥  
  
श्रीरामनामामृत मन्त्रबीज सञ्जीवनी चेन्मनसि प्रविष्टा ।  
हालाहलं वा प्रलयानलं वा मृत्योर्मुखं वा विशतां कुतो भीः ॥ ४३॥  
  
श्रीशब्दपूर्वं जयशब्दमध्यं जयद्वयेनापि पुनः प्रयुक्तम् ।  
त्रिःसप्तकृत्वो रघुनाथ नाम जपान्निहन्याद्द्विजकोटिहत्याः ॥ ४४॥  
  
एवं गिरीन्द्रजे प्रोक्ता रामरक्षा मया तव ।  
मयोपदिष्टा या स्वप्ने विश्वामित्राय वै पुरा ॥ ४५॥  
  
रामदास उवाच -  
एवं शिवेनोपदिष्टं श्रुत्वा देवी गिरीन्द्रजा ।  
रामरक्षां पठित्वा सा स्कन्दं समभिमन्त्रयत् ॥ ४६॥  
  
तस्यास्तेजोबलेनैव जघान तारकासुरम् ।  
षडाननः क्षणदेव कृतकृत्योऽभवत् पुरा ॥ ४७॥  
  
सैवेयं रामरक्षास्ते मयाख्याताऽतिपुण्यदा ।  
यस्याः श्रवणमत्रेण कस्यापि न भयं भवेत् ॥ ४८॥  
  
वाल्मिकीनाऽनयापूर्वं कुशायह्यभिशेचनम् ।  
कृतं बालग्रहाणां च शान्त्यर्थं सा मयोदिता ॥ ४९॥  
  
बालानां ग्रहशान्त्यर्थं जपनीया निरन्तरम् ।  
रामरक्षा महाश्रेष्ठा महाघौघ निवारिणी ॥ ५०॥  
  
नास्याः परतरं स्तोत्रं नास्याः परतरो जपः ।  
नास्याः परतरं किञ्चित्सत्यं सत्यं वदाम्यहम् ॥ ५१॥  
  
॥ इति श्री शतकोटि रामचरितान्तर्गत श्रीमदानन्दरामायणे  
वाल्मीकीये जन्मकाण्डे रामरक्षाकथनं नाम पञ्चमः सर्गः ॥  
  
( सन्दर्भ : आनन्द रामायण - ( जन्मकाण्ड - ५ वा सर्ग )  
भटिया शालीय ठक्कर गोवर्धनदास लक्ष्मीदास  
यान्नी मुम्बई येथे जगदीश्वर छापखान्यात  
लोकहितार्थ छापवून प्रसिद्ध केला  
शके १८०८ सन् १८८७  
छापील पोथी : ग्रन्थालय ग्रन्थ क्र १०३ / १४५ )  
इ. स. १५ वे शतक  
  
  
Encoded by Rajagopal Iyer rajsand@yahoo.com  
Available from Institude For Oriental Study, Thane  
http://www.orientalthane.com/  
  
