---
Author: achyutayati
Category: aShTaka, raama
File name: siitaaraama8.itx
Language: Sanskrit
Latest update: January 13, 2002
Location: doc_raama
Proofread by: Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: sItArAmAShTakam
Transliterated by: http://www.webdunia.com
engtitle: sItArAmAShTakam
itxtitle: sItArAmAShTakam
title: सीतारामाष्टकम्

---
  
 श्रीसीतारामाष्टकम्   
  
ब्रह्ममहेन्द्रसुरेन्द्रमरुद्गणरुद्रमुनीन्द्रगणैरतिरम्यं  
क्षीरसरित्पतितीरमुपेत्य नुतं हि सतामवितारमुदारम् ।  
भूमिभरप्रशमार्थमथ प्रथितप्रकटीकृतचिद्घनमूर्तिम् ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ १॥  
  
पद्मदलायतलोचन हे रघुवंशविभूषण देव दयालो  
निर्मलनीरदनीलतनोऽखिललोकहृदम्बुजभासक भानो ।  
कोमलगात्र पवित्रपदाब्जरजःकणपावित गौतमकान्त ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ २॥  
  
पूर्ण परात्पर पालय मामतिदीनमनाथमनन्तसुखाब्धे  
प्रावृडदभ्रतडित्सुमनोहरपीतवराम्बर राम नमस्ते ।  
कामविभञ्जन कान्ततरानन काञ्चनभूषण रत्नकिरीट ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ ३॥  
  
दिव्यशरच्छशिकान्तिहरोज्ज्वलमौक्तिकमालविशालसुमौले  
कोटिरविप्रभ चारुचरित्रपवित्र विचित्रधनुःशरपाणे ।  
चण्डमहाभुजदण्डविखण्डितराक्षसराजमहागजदण्डम् ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ ४॥  
  
दोषविहिंस्रभुजङ्गसहस्रसुरोषमहानलकीलकलापे  
जन्मजरामरणोर्मिमये मदमन्मथनक्रविचक्रभवाब्धौ ।  
दुःखनिधौ च चिरं पतितं कृपयाद्य समुद्धर राम ततो माम् ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ ५॥  
  
संसृतिघोरमदोत्कटकुञ्जरतृट्क्षुदनीरदपिण्डिततुण्डं  
दण्डकरोन्मथितं च रजस्तम उन्मदमोहपदोज्झितमार्तम् ।  
दीनमनन्यगतिं कृपणं शरणागतमाशु विमोचय मूढम् ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ ६॥  
  
जन्मशतार्जितपापसमन्वितहृत्कमले पतिते पशुकल्पे  
हे रघुवीर महारणधीर दयां कुरु मय्यतिमन्दमनीषे ।  
त्वं जननी भगिनी च पिता मम तावदसि त्ववितापि कृपालो ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ ७॥  
  
त्वां तु दयालुमकिञ्चनवत्सलमुत्पलहारमपारमुदारं राम  
विहाय कमन्यमनामयमीश जनं शरणं ननु यायाम् ।  
त्वत्पदपद्ममतः श्रितमेव मुदा खलु देव सदाव ससीत ।  
त्वां भजतो रघुनन्दन देहि दयाघन मे स्वपदाम्बुजदास्यम् ॥ ८॥  
  
यः करुणामृतसिन्धुरनाथजनोत्तमबन्धुरजोत्तमकारी  
भक्तभयोर्मिभवाब्धितरिः सरयूतटिनीतटचारुविहारी ।  
तस्य रघुप्रवरस्य निरन्तरमष्टकमेतदनिष्टहरं वै यस्तु  
पठेदमरः स नरो लभतेऽच्युतरामपदाम्बुजदास्यम् ॥ ९॥  
  
॥ इति श्रीमन्मधुसूदनाश्रमशिष्याच्युतयतिविरचितं  
                                  श्रीसीतारामाष्टकं सम्पूर्णम् ॥  
  
  
Visit http://www.webdunia.com for additional texts with Hindi meanings.  
  
