---
Category: stotra, raama
File name: ApaduddhArakashrIrAma.itx
Language: Sanskrit
Latest update: August 20, 2018
Location: doc_raama
Proofread by: KSR Ramachandran, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shri Rama ApaduddhAraka stotram
engtitle: rAma ApaduddhArakastotram
itxtitle: rAma ApaduddhArakastotram
title: राम आपदुद्धारकस्तोत्रम्

---
  
 श्रीराम आपदुद्धारकस्तोत्रम्   
  
आपदामपहर्तारं दातारं सर्वसम्पदां  
लोकाभिरामं श्रीरामं भूयो भूयो नमाम्यहम् ।  
  
नमः कोदण्डहस्ताय सन्धीकृतशराय च  
दण्डिताखिलदैत्याय रामायापन्निवारिणे ॥ १॥  
  
आपन्नजनरक्षैकदीक्षायामिततेजसे ।  
नमोऽस्तु विष्णवे तुभ्यं रामायापन्निवारिणे ॥ २॥  
  
पदाम्भोजरजस्पर्शपवित्रमुनियोषिते ।  
नमोऽस्तु सीतापतये रामायापन्निवारिणे ॥ ३॥  
  
दानवेन्द्रमहामत्तगजपञ्चास्यरूपिणे ।  
नमोऽस्तु रघुनाथाय रामायापन्निवारिणे ॥ ४॥  
  
महिजाकुचसंलग्नकुङ्कुमारुणवक्षसे ।  
नमः कल्याणरूपाय रामायापन्निवारिणे ॥ ५॥  
  
पद्मसम्भवभूतेशमुनिसंस्तुतकीर्तये ।  
नमो मार्ताण्डवंश्याय रामायापन्निवारिणे ॥ ६॥  
  
हरत्यार्तिं च लोकानां यो वा मधुनिषूदनः ।  
नमोऽस्तु हरये तुभ्यं रामायापन्निवारिणे ॥ ७॥  
  
तापकारणसंसारगजसिंहस्वरूपिणे ।  
नमो वेदान्तवेद्याय रामायापन्निवारिणे ॥ ८॥  
  
रङ्गत्तरङ्गजलधिगर्वहृच्छरधारिणे ।  
नमः प्रतापरूपाय रामायापन्निवारिणे ॥ ९॥  
  
दारोपहितचन्द्रावतंसध्यातस्वमूर्तये ।  
नमः सत्यस्वरूपाय रामायापन्निवारिणे ॥ १०॥  
  
तारानायकसङ्काशवदनाय महौजसे ।  
नमोऽस्तु ताटकाहन्त्रे रामायापन्निवारिणे ॥ ११॥  
  
रम्यसानुलसच्चित्रकूटाश्रमविहारिणे ।  
नमस्सौमित्रिसेव्याय रामायापन्निवारिणे ॥ १२॥  
  
सर्वदेवाहितासक्त दशाननविनाशिने ।  
नमोऽस्तु दुःखध्वंसाय रामायापन्निवारिणे ॥ १३॥  
  
रत्नसानुनिवासैक वन्द्यपादाम्बुजाय च ।  
नमस्त्रैलोक्यनाथाय रामायापन्निवारिणे ॥ १४॥  
  
संसारबन्ध मोक्षैकहेतुदामप्रकाशिने ।  
नमः कलुषसंहर्त्रे रामायापन्निवारिणे ॥ १५॥  
  
पवनाशुगसङ्क्षिप्तमारीचादिसुरारये ।  
नमो मखपरित्रात्रे रामायापन्निवारिणे ॥ १६॥  
  
दाम्भिकेतरभक्तौघमहानन्दप्रदायिने ।  
नमः कमलनेत्राय रामायापन्निवारिणे ॥ १७॥  
  
लोकत्रयोद्वेगकरकुम्भकर्णशिरश्छिदे ।  
नमो नीरददेहाय रामायापन्निवारिणे ॥ १८॥  
  
काकासुरैकनयनहरल्लीलास्त्रधारिणे ।  
नमो भक्तैकवेद्याय रामायापन्निवारिणे ॥ १९॥  
  
भिक्षुरूप समाक्रान्तबलिसर्वैकसम्पदे ।  
नमो वामनरूपाय रामायापन्निवारिणे ॥ २०॥  
  
राजीवनेत्रसुस्पन्दरुचिराङ्गसुरोचिषे ।  
नमः कैवल्यनिधये रामायापन्निवारिणे ॥ २१॥  
  
मन्दमारुतसंवीतमन्दारद्रुमवासिने ।  
नमः पल्लवपादाय रामायापन्निवारिणे ॥ २२॥  
  
श्रीकण्ठचापदलनधुरीणबलबाहवे ।  
नमः सीतानुषक्ताय रामायापन्निवारिणे ॥ २३॥  
  
राजराजसुहृद्योषार्चितमङ्गलमूर्तये ।  
नम इक्ष्वाकुवंश्याय रामायापन्निवारिणे ॥ २४॥  
  
मञ्जुलादर्शविप्रेक्षणोत्सुकैकविलासिने ।  
नमः पालितभक्त्ताय रामायापन्निवारिणे ॥ २५॥  
  
भूरिभूधरकोदण्डमूर्तिध्येयस्वरूपिणे ।  
नमोऽस्तु तेजोनिधये रामायापन्निवारिणे ॥ २६॥  
  
योगीन्द्रहृत्सरोजातमधुपाय महात्मने ।  
नमो राजाधिराजाय रामायापन्निवारिणे ॥ २७॥  
  
भूवराहस्वरूपाय नमो भूरिप्रदायिने ।  
नमो हिरण्यगर्भाय रामायापन्निवारिणे ॥ २८॥  
  
योषाञ्जलिविनिर्मुक्त लाजाञ्चितवपुष्मते ।  
नमस्सौन्दर्यनिधये रामायापन्निवारिणे ॥ २९॥  
  
नखकोटिविनिर्भिन्नदैत्याधिपतिवक्षसे ।  
नमो नृसिंहरूपाय रामायापन्निवारिणे ॥ ३०॥  
  
मायामानुषदेहाय वेदोद्धरणहेतवे ।  
नमोऽस्तु मत्स्यरूपाय रामायापन्निवारिणे ॥ ३१॥  
  
मितिशून्य महादिव्यमहिम्ने मानितात्मने ।  
नमो ब्रह्मस्वरूपाय रामायापन्निवारिणे ॥ ३२॥  
  
अहङ्कारेतरजनस्वान्तसौधविहारिणे ।  
नमोऽस्तु चित्स्वरूपाय रामायापन्निवारिणे ॥ ३३॥  
  
सीतालक्ष्मणसंशोभिपार्श्वाय परमात्मने ।  
नमः पट्टाभिषिक्ताय रामायापन्निवारिणे ॥ ३४॥  
  
आपदामपहर्तारं दातारं सर्वसम्पदाम् ।  
लोकाभिरामं श्रीरामं भूयो भूयो नमाम्यहम् ॥ ३५॥  
  
       फलश्रुति  
इमं स्तवं भगवतः पठेद्यः प्रीतमानसः ।  
प्रभाते वा प्रदोषे वा रामस्य परमात्मनः ॥ १॥  
  
स तु तीर्त्वा भवाम्भोधिमापदस्सकला अपि ।  
रामसायुज्यमाप्नोति देवदेवप्रसादतः ॥ २॥  
  
कारागृहादिबाधासु सम्प्राप्ते बहुसङ्कटे ।  
अपन्निवारकस्तोत्रं पठेद्यस्तु यथाविधि ॥ ३॥  
  
संयोज्यानुष्टुभं मन्त्रमनुश्लोकं स्मरन् विभुम् ।  
सप्ताहात्सर्वबाधाभ्यो मुच्यते नात्र संशयः ॥ ४॥  
  
द्वात्रिंशद्वारजपतः प्रत्यहं तु दृढव्रतः ।  
वैशाखे भानुमालोक्य प्रत्यहं शतसङ्ख्यया ॥ ५॥  
  
धनवान् धनदप्रख्यस्स भवेन्नात्र संशयः ।  
बहुनात्र किमुक्तेन यं यं कामयते नरः ॥ ६॥  
  
तं तं काममवाप्नोति स्तोत्रेणानेन मानवः ।  
यन्त्रपूजाविधानेन जपहोमादितर्पणैः ॥ ७॥  
  
यस्तु कुर्वीत सहसा सर्वान् कामानवाप्नुयात् ।  
इह लोके सुखी भूत्वा परे मुक्तो भविष्यति ॥ ८॥  
  
  
Proofread by KSR Ramachandran and  
PSA Easwaran psaeaswaran at gmail.com  
  
