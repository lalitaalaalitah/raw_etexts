---
Category: raama
File name: chp75_76.itx
Indexextra: (ch 75,76)
Language: Sanskrit
Latest update: November 1, 2010
Location: doc_raama
Proofread by: Shrisha Rao shrao at dvaita.org May 16, 1996
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: vAlmIki rAmAyaNa bAlakANDa
Texttype: pramukha
Transliterated by: Shrisha Rao shrao at dvaita.org May 16, 1996
engtitle: vAlmIki rAmAyaNa bAlakANDa (ch 75,76)
itxtitle: vAlmIki rAmAyaNa bAlakANDa
title: वाल्मीकि रामायण बालकाण्ड

---
  
 वाल्मीकि रामायण बालकाण्ड   
  
           ॥ ध्यान श्लोकाः ॥  
  
शुक्लाम्बरधरं विष्णुं शशिवर्णं चतुर्भुजम्  ।  
प्रसन्नवदनं ध्यायेत्सर्वविघ्नोपशान्तये  ॥  ॥  
  
सर्वविघ्नप्रशमनं सर्वसिद्धिकरं परम्  ।  
सर्वजीवप्रणेतारं वन्दे विजयदं हरिम्  ॥  ॥  
  
यत्र यत्र रघुनाथकीर्तनं तत्र तत्र कृतमस्तकाञ्जलिम्  ।  
बाष्पवारिपरिपूर्णलोचनं मारुतिं नमत राक्षसान्तकम्  ॥  ॥  
  
वेदवेद्ये परे पुंसि जाते दशरथात्मजे  ।  
वेदः प्राचेदसादासीत् साक्षाद्रामायणात्मना  ॥  ॥  
  
आपदामपहर्तारं दातारं सर्वसम्पदाम्  ।  
लोकाभिरामं श्रीरामं भूयो भूयो नमाम्यहम्  ॥  ॥  
  
तदुपगत समाससन्धि योगम्  ।  
      सममधुरोपनतार्थवाक्यबद्धम्  ।  
रघुवरचरितं मुनिप्रणीतम्  ।  
      दशशिरश्च वधं निशामयद्ध्वम्  ॥  ॥  
  
वैदेहीसहितं सुरद्रुमतले हैमे महामण्डपे  ।  
      मध्ये पुष्पकमासने मणिमये वीरासने सुस्थितम्  ।  
अग्रे वाचयति प्रभञ्जनसुतेतत्त्वम्मुनिभ्यः  परम् ।  
      व्याख्यान्तं भरतादिभिः परिवृतं रामं भजे श्यामलम्  ॥  ॥  
  
वाल्मीकेर्मुनिसिंहस्य कविता वनचारिणः  ।  
श्रुण्वन्रामकथानादं को न याति परां गतिम्  ॥  ॥  
  
हनूमानञ्जनीसूनुः वायुपुत्रो महाबलः  ।  
रामेष्टः फल्गुणसखः पिङ्गाक्षोऽमितविक्रमः  ॥  ॥  
  
उदधिक्रमणश्चैव सीतासन्देश हारकः  ।  
लक्ष्मणप्राणदाता च दशग्रीवस्य दर्पहा  ॥  ॥  
  
महाव्याकरणाम्भोधि मन्थमानसमन्दरम्  ।  
कवयन्तं रामकीर्त्या हनूमन्तमुपास्महे  ॥  ॥  
  
वायुर्भीमो भीमनादो महूजाः सर्वेशां च प्राणिनां प्राणभूतः    ।  
अनावृत्तिर्देहिनां देहपाते तस्माद्वायुर्देवदेवो विशिष्टः      ॥  ॥  
  
ज्ञाने विरागे हरिभक्तिभावे धृतिस्थितिप्राणबलेषि योगे  ।  
बुद्धौ च नान्यो हनुमत्समानः पुमान् कदाचित् क्वचकश्च नैव ॥  ॥  
  
वातेन कुन्त्यां बलवान् स जातः शूरस्तपस्वी द्विषतां निहन्ता  ।  
सत्ये च धर्मे च रतः सदैव पराक्रमे शत्रुभिरप्रधृष्यः  ॥  ॥  
  
मनोजवं मारुततुल्यवेगं जितेन्द्रियं बुद्धिमतांवरिष्ठम्  ।  
वातात्मजं वानरयूथमुख्यं श्रीरामदूतं शिरसा नमामि  ॥  ॥  
  
उल्लङ्घ्य सिन्धोः सलिलं सलीलं यः शोकवह्निं जनकात्मजायाः  ।  
आदाय तेनैव ददाह लङ्कां नमामि तं प्राञ्जलिराञ्जनेयम्  ॥  ॥  
  
आञ्जनेयमतिपाटलाननं काञ्चनाद्रिकमनीयविग्रहम्  ।  
पारिजाततरुमूलवासिनं भावयामि पवमाननन्दनम्  ॥  ॥  
  
यः सर्वगुणसम्पूर्णः सर्वदोष विवर्जितः  ।  
प्रीयतां प्रीतयेवालं विष्णुर्मे परमः सुहृत्  ॥  ॥  
  
सूक्तिरत्नाकरे रम्ये मूलरामायणार्णवे  ।  
विहरन्तो महीयांसः प्रियन्तां गुरवो मम  ॥  ॥  
  
बुद्धिर्बलं यशो धैर्यं निर्भयत्वं अरोगता  ।  
अजाड्यं वाक्पटुत्वं च हनूमत्स्मरणाद्भवेत्  ॥  ॥  
  
           ॥ सङ्कल्प ॥  
  
श्री सीतालक्ष्मणभरतशत्रुघ्नहनुमत्समेत श्री रामचन्द्र प्रभोः  
प्रसादेन अस्मच्चिन्तित सकलाभीष्टसिद्ध्यर्थं भार्गवविजयात्मक  
श्रीमद्रामायणघट्टपारायणमहं करिष्ये  ।  
           ॥ अथ पञ्चसप्ततितमः सर्गः ॥  
  
राम दाशरथे रामो विर्यं ते श्रूयतेऽद्भुतम्  ।  
धनुषो भेदनं चैव निखिलेन मया श्रुतम्  ॥ १॥  
  
तदद्भुतमचिन्त्यं च भेदनं धनुषस्त्वया  ।  
तच्छ्रुत्वाहमनुप्राप्तो धनुर्गृह्यापरं शुभम्  ॥ २॥  
  
तदिदं घोरसङ्काशं जामदग्न्यं महद्धनुः  ।  
पूजयस्व शरेणैव स्वबलं दर्शयस्व च  ॥ ३॥  
  
तदहं ते बलं दृष्ट्वा धनुषोऽस्य प्रपूरणे  ।  
द्वन्द्वयुद्धं प्रदास्यामि वीर्यश्ळाघ्यस्य राघव  ॥ ४॥  
  
तस्य तद् वचनं श्रुत्वा राजा दशरथस्तदा  ।  
विषण्णवदनो दीनः प्राञ्जलिर्वाक्यमब्रवीत्  ॥ ५॥  
  
क्षत्ररोषात् प्रशान्तस्त्वं ब्राह्मणश्च महायशाः ।  
बालानां मम पुत्राणामभयं दातुमर्हसि  ॥ ६॥  
  
भार्गवाणां कुले जातः स्वाध्यायव्रतशालिनाम्  ।  
सहस्राक्षे प्रतिज्ञाय शस्त्रं निक्षिप्तवानसि  ॥ ७॥  
  
स त्वं धर्मपरो भूत्वा कश्यपाय वसुन्धराम्  ।  
दत्वा वनमुपागम्य महेन्द्रकृतकेतनः  ॥ ८॥  
  
मम सर्वविनाशाय सम्प्राप्तस्त्वं महामुने  ।  
न चैकस्मिन् हते रामे सर्वे जीवामहे वयम्  ॥ ९॥  
  
ब्रुवत्येवं दशरथे जामदग्न्यः प्रतापवान्  ।  
अनादृत्यैव तद्वाक्यं राममेवाभ्यभाषत  ॥ १०॥  
  
इमे द्वे धनुषी श्रेष्ठे दिव्ये लोकाभिविश्रुते  ।  
दृढे बलवती मुख्ये सुकृते विश्वकर्मणा  ॥ ११॥  
  
अतिसृष्टं सुरैरेकं त्रयम्बकाय युयुत्सवे  ।  
त्रिपुरघ्नं नरश्रेष्ठ भग्नं काकुत्स्थ यत्त्वया  ॥ १२॥  
  
इदं द्वितीयं दुर्धर्षं विष्णोर्दत्ते सुरोत्तमैः  ॥ १३॥  
  
तदिदं वैष्णवं राम धनुः परपुरञ्जयम्  ।  
समानसारं काकुत्स्थ रौद्रेण धनुषा त्विदं  ॥ १४॥  
  
तदा तु देवताः सर्वाः पृच्छन्ति स्म पितामहम्  ।  
शितिकण्ठस्य विष्णोश्च बलाबलनिरीक्षया  ॥ १५॥  
  
अभिप्रायं तु विज्ञाय देवतानां पितामहः  ।  
विरोधं जनयामास तयोः सत्यवतां वरः  ॥ १६॥  
  
विरोधे च महद्युद्धमभवद् रोमहर्षणम्  ।  
शितिकण्ठस्य विष्णोश्च परस्परजिगीषिणोः  ॥ १७॥  
  
तदा तु जृम्भितं शैवं धनुर्भीमपराक्रमम्  ।  
हुङ्कारेण महादेवः स्तम्भितोऽथ त्रिलोचनः  ॥ १८॥  
  
देवैस्तदा समागम्य सर्षिसङ्घैः सचारणैः  ।  
याचितौ प्रशमं तत्र जग्मतुस्तौ सुरोत्तमौ  ॥ १९॥  
  
जृम्भितं तद् धनुर्दृष्ट्वा शैवं विष्णुपराक्रमैः  ।  
अधिकं मेनिरे विष्णुं देवाः सर्षिगणास्तदा  ॥ २०॥  
  
धनू रुद्रस्तु सङ्क्रुद्धो विदेहेषु महायशाः  ।  
देवरातस्य राजर्षेः ददौ हस्ते ससायकं  ॥ २१॥  
  
इदं च वैष्णवं राम धनुः परपुरञ्जयम्  ।  
ऋचीके भार्गवे प्रादाद् विष्णुः सन्न्यासमुत्तमम्  ॥ २२॥  
  
ऋचीकस्तु महातेजाः पुत्रस्याप्रतिकर्मणः  ।  
पितुर्मम ददौ दिव्यं जमदग्नेर्महात्मनः  ॥ २३॥  
  
न्यस्तशस्त्रे पितरि मे तपोबलसमन्विते  ।  
अर्जुनो विदधे मृत्युं प्राकृताः बुद्धिमास्थितः  ॥ २४॥  
  
वधमप्रतिरूपं तु पितुः श्रुत्वा सुदारुणम्  ।  
क्षत्रमुत्सादयन् रोषात् जातं जातमनेकशः  ॥ २५॥  
  
पृथिवीं चाखिलां प्राप्य कश्यपाय महात्मने  ।  
यज्ञस्यान्ते तदा राम दक्षिणां पुण्यकर्मणे  ॥ २६॥  
  
दत्त्वा महेन्द्रनिलयस्तपोबलसमन्वितः  ।  
श्रुतवान् धनुषो भेदं ततोऽहं द्रुतमागतः  ॥ २७॥  
  
तदिदं वैष्णवं राम पितृपैतामहं महत्  ।  
क्षत्रधर्मं पुरस्कृत्य गृह्णीष्व धनुरुत्तमम्  ॥ २८॥  
  
योजयस्व धनुःश्रेष्ठे शरं परपुरञ्जयम्  ।  
यदि शक्नोषि काकुत्स्थ द्वन्द्वं दास्यामि ते ततः  ॥ २९॥  
  
          ॥ इत्यार्षे श्रीमद्रामायणे वाल्मीकीये आदिकाव्ये  ॥  
  
          ॥  बालकाण्डे पञ्चसप्ततितमः सर्गः  ॥  
  
           ॥ अथ षट्सप्ततितमः सर्गः ॥  
  
श्रुत्त्वा तद् जामदग्न्यस्य वाक्यं दाशरथिस्तदा  ।  
गौरवाद्यन्त्रितकथः पितू राममथाब्रवीत्  ॥ १॥  
  
कृतवानसि यत् कर्म श्रुतवानस्मि भार्गव  ।  
अनुरुध्यामहे ब्रह्मन् पितुरानृण्यमास्थितः  ॥ २॥  
  
वीर्यहीनमिवाशक्तं क्षत्रधर्मेण भार्गव  ।  
अवजानासि मे तेजः पश्य मेऽद्य पराक्रमम्  ॥ ३॥  
  
इत्युक्त्वा राघवः क्रुद्धो भार्गवस्य शरासनम्  ।  
शरं च प्रतिजग्राह हस्ताल्लघुपराक्रमः  ॥ ४॥  
  
आरोप्य तद्धनू रामः शरं सज्यं चकार ह  ।  
जामदग्न्यं ततो रामं रामः क्रुद्धोऽब्रवीद्वचः  ॥ ५॥  
  
ब्राह्मणोऽसीति पूज्यो मे विश्वामित्रकृतेन च  ।  
तस्माच्छक्तो न ते राम मोक्तुं प्राणहरं शरम्  ॥ ६॥  
  
इमां पादगतिं राम तपोबलसमार्जितान्  ।  
लोकानप्रतिमान् वाते हनिष्यामि यदिच्छसि  ॥ ७॥  
  
न ह्ययं वैष्णवो दिव्यः शरः परपुरञ्जयः  ।  
मोघः पतति वीर्येण बलदर्पविनाशनः  ॥ ८॥  
  
वरायुधधरं रामं द्रष्टुं सर्षिगणाः सुराः  ।  
पितामहं पुरस्कृत्य समेतास्तत्र सङ्घशः  ॥ ९॥  
  
गन्धर्वाप्सरसश्चैव सिद्धचारणकिन्नराः  ।  
यक्षराक्षसनागाश्च तद् द्रष्टुं महदद्भुतम्  ॥ १०॥  
  
जडीकृते तदा लोके रामे वरधनुर्धरे  ।  
निर्वीर्यो जामदग्न्योऽसौ रामो राममुदैक्षत  ॥ ११॥  
  
तेजोऽभिहतवीर्यत्वात् जामदग्न्यो जडीकृतः  ।  
रामं कमलपत्राक्षं मन्दं मन्दमुवाच ह  ॥ १२॥  
  
कश्यपाय मया दत्ता यदा पूर्वं वसुन्धरा  ।  
विषये मे न वस्तव्यमिति मां कश्यपोऽब्रवीत्  ॥ १३॥  
  
सोऽहं गुरुवचः कुर्वन् पृथिव्यां न वसेऽनिशम्  ।  
कृता प्रतिज्ञा काकुत्स्थ कृता भूः काश्यपस्य ह  ॥ १४॥  
  
तादिमां त्वङ्गतिं वीर हन्तुं नार्हसि राघव  ।  
मनोजवं गमिष्यामि महेन्द्रं पर्वतोत्तमम्  ॥ १५॥  
  
लोकास्त्वप्रतिमा राम निर्जितास्तपसा मया  ।  
जहि ताञ्छरमुख्येन मा भूत् कालस्य पर्ययः  ॥ १६॥  
  
अक्षयं मधुहन्तारं जानामि त्वां सुरोत्तमम्  ।  
धनुषोऽस्य परामर्शात् स्वस्ति तेऽस्तु परन्तप  ॥ १७॥  
  
एते सुरगणाः सर्वे निरीक्षन्ते समागताः  ।  
त्वामप्रतिमकर्माणमप्रतिद्वन्द्वमाहवे  ॥ १८॥  
  
न चेयं मम काकुत्स्थ व्रीडा भवितुमर्हति  ।  
त्वया त्रैलोक्यनाथेन यदहं विमुखीकृतः  ॥ १९॥  
  
शरमप्रतिमं राम मोक्तुमर्हसि सुव्रत  ।  
शरमोक्षे गमिष्यामि महेन्द्रं पर्वतोत्तमम्  ॥ २०॥  
  
तथा ब्रुवति रामे तु जामदग्न्ये प्रतापवान्  ।  
रामो दाशरथिः श्रीमांश्चिक्षेप शरमुत्तमम्  ॥ २१॥  
  
स हतान् दृश्य रामेण स्वाँल्लोकांस्तपसार्जितान्  ।  
जामदग्न्यो जगामाशु महेन्द्रं पर्वतोत्तमम्  ॥ २२॥  
  
ततो वितिमिराः सर्वा दिशश्चोपदिशस्तथा  ।  
सुराः सर्षिगणा रामं प्रशशंसुरुदायुधम्  ॥ २३॥  
  
रामं दाशरथिं रामो जामदग्न्यः प्रशस्य च  ।  
ततः प्रदक्षिणं कृत्वा जगामात्मगतिं प्रभुः  ॥ २४॥  
  
          ॥ इत्यार्षे श्रीमद्रामायणे वाल्मीकीये आदिकाव्ये  ॥  
  
          ॥  बालकाण्डे षट्सप्ततितमः सर्गः  ॥  
  
          ॥ भारतीरमणमुख्यप्राणान्तर्गत श्रीकृष्णार्पणमस्तु ॥  
  
  
Encoded and proofread by Shrisha Rao shrao at dvaita.org  
  
