---
Author: Traditional
Category: aShTaka, raama
File name: raghunaatha8.itx
Language: Sanskrit
Latest update: January 07, 2005
Location: doc_raama
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: raghunAthAShTakam
Transliterated by: WebD
engtitle: raghunAthAShTakam
itxtitle: raghunAthAShTakam
title: रघुनाथाष्टकम्

---
  
 श्रीरघुनाथाष्टकम्   
  
श्री गणेशाय नमः ।  
शुनासीराधीशैरवनितलज्ञप्तीडितगुणं  
प्रकृत्याऽजं जातं तपनकुलचण्डांशुमपरम् ।  
सिते वृद्धिं ताराधिपतिमिव यन्तं निजगृहे  
ससीतं सानन्दं प्रणत रघुनाथं सुरनुतम् ॥ १॥  
  
निहन्तारं शैवं धनुरिव इवेक्षुं नृपगणे  
पथि ज्याकृष्टेन प्रबलभृगुवर्यस्य शमनम् ।  
विहारं गार्हस्थ्यं तदनु भजमानं सुविमलं  
ससीतं सानन्दं  प्रणत रघुनाथं सुरनुतम् ॥ २॥  
  
गुरोराज्ञां नीत्वा वनमनुगतं दारसहितं  
ससौमित्रिं त्यक्त्वेप्सितमपि सुराणां नृपसुखम् ।  
विरुपाद्राक्षस्याः प्रियविरहसन्तापमनसं  
ससीतं सानन्दं  प्रणत रघुनाथं सुरनुतम् ॥ ३॥  
  
विराधं स्वर्नीत्वा तदनु च कबन्धं सुररिपुं  
गतं पम्पातीरे पवनसुतसम्मेलनसुखम् ।  
गतं किष्किन्धायां विदितगुणसुग्रीवसचिवं  
ससीतं सानन्दं  प्रणत रघुनाथं सुरनुतम् ॥ ४॥  
  
प्रियाप्रेक्षोत्कण्ठं जलनिधिगतं वानरयुतं  
जले सेतुं बद्ध्वाऽसुरकुल निहन्तारमनघम् ।  
विशुद्धामर्धाङ्गीं हुतभुजि समीक्षन्तमचलं  
ससीतं सानन्दं  प्रणत रघुनाथं सुरनुतम् ॥ ५॥  
  
विमानं चारुह्याऽनुजजनकजासेवितपद  
मयोध्यायां गत्वा नृपपदमवाप्तारमजरम् ।  
सुयज्ञैस्तृप्तारं निजमुखसुरान् शान्तमनसं  
ससीतं सानन्दं  प्रणत रघुनाथं सुरनुतम् ॥ ६॥  
  
प्रजां संस्थातारं विहितनिजधर्मे श्रुतिपथं  
सदाचारं वेदोदितमपि च कर्तारमखिलम् ।  
नृषु प्रेमोद्रेकं निखिलमनुजानां हितकरं  
सतीतं सानन्दं  प्रणत रघुनाथं सुरनुतम् ॥ ७॥  
  
तमः कीर्त्याशेषाः श्रवणगदनाभ्यां द्विजमुखास्तरिष्यन्ति  
ज्ञात्वा जगति खलु गन्तारमजनम् ॥  
  
अतस्तां संस्थाप्य स्वपुरमनुनेतारमखिलं  
ससीतं सानन्दं  प्रणत रघुनाथं सुरनुतम् ॥ ८॥  
  
रघुनाथाष्टकं हृद्यं रघुनाथेन निर्मितम् ।  
पठतां पापराशिघ्नं भुक्तिमुक्तिप्रदायकम् ॥ ९॥  
  
॥ इति पण्डित श्रीशिवदत्तमिश्रशास्त्रि विरचितं श्रीरघुनाथाष्टकं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
