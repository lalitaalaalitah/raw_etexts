---
Author: Valmiki
Category: aShTottarashatanAma, raama, stotra, vAlmIki
Description-comments: from Anandaramayana
File name: raama108stAnanda.itx
Language: Sanskrit
Latest update: July 4, 2006, August 24, 2014
Location: doc_raama
Proofread by: Antaratma antaratma at Safe-mail.net , psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: raama
Text title: raamaaShTottarashatanaama stotraM
Texttype: stotra
Transliterated by: Antaratma antaratma at Safe-mail.net , psaeaswaran at gmail
engtitle: rAmAShTottarashatanAma stotram
itxtitle: rAmAShTottarashatanAmastotram (AnandarAmAyaNAntargatam)
title: रामाष्टोत्तरशतनामस्तोत्रम् (आनन्दरामायणान्तर्गतम्)

---
  
 रामाष्टोत्तरशतनामस्तोत्रम्   
  
॥ अथ श्रीमदानन्दरामायणान्तर्गत श्री  
रामाष्टोत्तरशतनाम स्तोत्रम् ॥  
  
विष्णुदास उवाच-  
ॐ अस्य श्रीरामचन्द्रनामाष्टोत्तरशतमन्त्रस्य ब्रह्मा ऋषिः ।  
अनुष्टुप् छन्दः । जानकीवल्लभः श्रीरामचन्द्रो देवता ॥   
ॐ बीजम् । नमः शक्तिः । श्रीरामचन्द्रः कीलकम् ।  
श्रीरामचन्द्रप्रीत्यर्थे जपे विनियोगः ॥   
  
अङ्गुलीन्यासः ।  
ॐ नमो भगवते राजाधिराजाय परमात्मने अङ्गुष्ठाभ्यां नमः ।  
ॐ नमो भगवते विद्याधिराजाय हयग्रीवाय तर्जनीभ्यां नमः ।  
ॐ नमो भगवते जानकीवल्लभाय मध्यमाभ्यां नमः ।  
ॐ नमो भगवते रघुनन्दनायामिततेजसे अनामिकाभ्यां नमः ।  
ॐ नमो भगवते क्षीराब्धिमध्यस्थाय नारायणाय कनिष्ठिकाभ्यां नमः ।  
ॐ नमो भगवते सत्प्रकाशाय रामाय करतलकरपृष्ठाभ्यां नमः ।  
  
षडङ्गन्यासः ।  
ॐ नमो भगवते राजाधिराजाय परमात्मने हृदयाय नमः ।  
ॐ नमो भगवते विद्याधिराजाय हयग्रीवाय शिरसे स्वाहा ।  
ॐ नमो भगवते जानकीवल्लभाय शिखायै वषट् ।  
ॐ नमो भगवते रघुनन्दनायामिततेजसे कवचाय हुम् ।  
ॐ नमो भगवते क्षीराब्धिमध्यस्थाय नारायणाय नेत्रत्रयाय वौषट् ।  
ॐ नमो भगवते सत्प्रकाशाय रामाय अस्त्राय फट् ।  इति दिग्बन्धः ॥   
  
अथ ध्यानम् ।  
मन्दाराकृतिपुण्यधामविलसद्वक्षस्थलं कोमलं  
शान्तं कान्तमहेन्द्रनीलरुचिराभासं सहस्राननम् ।  
वन्देऽहं रघुनन्दनं सुरपतिं कोदण्डदीक्षागुरुं  
रामं सर्वजगत्सुसेवितपदं सीतामनोवल्लभम् ॥ १६॥  
  
अथ स्तोत्रम् ।  
सहस्रशीर्ष्णे वै तुभ्यं सहस्राक्षाय ते नमः ।  
नमः सहस्रहस्ताय सहस्रचरणाय च ॥ १७॥  
  
नमो जीमूतवर्णाय नमस्ते विश्वतोमुख ।  
अच्युताय नमस्तुभ्यं नमस्ते शेषशायिने ॥ १८॥  
  
नमो हिरण्यगर्भाय पञ्चभूतात्मने नमः ।  
नमो मूलप्रकृतये देवानां हितकारिणे ॥ १९॥  
  
नमस्ते सर्वलोकेश सर्वदुःखनिषूदन ।  
शङ्खचक्रगदापद्मजटामुकुटधारिणे ॥ २०॥  
  
नमो गर्भाय तत्त्वाय ज्योतिषां ज्योतिषे नमः ।  
ॐ नमो वासुदेवाय नमो दशरथात्मज ॥ २१॥  
  
नमो नमस्ते राजेन्द्र सर्वसम्पत्प्रदाय च ।  
नमः कारुण्यरूपाय कैकेयीप्रियकारिणे ॥ २२॥  
  
नमो दन्ताय शान्ताय विश्वामित्रप्रियाय ते ।  
यज्ञेशाय नमस्तुभ्यं नमस्ते क्रतुपालक ॥ २३॥  
  
नमो नमः केशवाय नमो नाथाय शर्ङ्गिणे ।  
नमस्ते रामचन्द्राय नमो नारायणाय च ॥ २४॥  
  
नमस्ते रामचन्द्राय माधवाय नमो नमः ।  
गोविन्द्राय नमस्तुभ्यं नमस्ते परमात्मने ॥ २५॥  
  
नमस्ते विष्णुरूपाय रघुनाथाय ते नमः ।  
नमस्तेऽनाथनाथाय नमस्ते मधुसूदन ॥ २६॥  
  
त्रिविक्रम नमस्तेऽस्तु सीतायाः पतये नमः ।  
वामनाय नमस्तुभ्यं नमस्ते राघवाय च ॥ २७॥  
  
नमो नमः श्रीधराय जानकीवल्लभाय च ।  
नमस्तेऽस्तु हृषीकेश कन्दर्पाय नमो नमः ॥ २८॥  
  
नमस्ते पद्मनाभाय कौसल्याहर्षकारिणे ।  
नमो राजीवनेत्राय नमस्ते लक्ष्मणाग्रज ॥ २९॥  
  
नमो नमस्ते काकुत्स्थ नमो दामोदराय च ।  
विभीषणपरित्रातर्नमः सङ्कर्षणाय च ॥ ३०॥  
  
वासुदेव नमस्तेऽस्तु नमस्ते शङ्करप्रिय ।  
प्रद्युम्नाय नमस्तुभ्यमनिरुद्धाय ते नमः ॥ ३१॥  
  
सदसद्भक्तिरूपाय नमस्ते पुरुषोत्तम ।  
अधोक्षज नमस्तेऽस्तु सप्ततालहराय च ॥ ३२॥  
  
खरदूषणसंहर्त्रे श्रीनृसिम्हाय ते नमः ।  
अच्युताय नमस्तुभ्यं नमस्ते सेतुबन्धक ॥ ३३॥  
  
जनार्दन नमस्तेऽस्तु नमो हनुमदाश्रय ।  
उपेन्द्रचन्द्रवन्द्याय मारीचमथनाय च ॥ ३४॥  
  
नमो बालिप्रहरण नमः सुग्रीवराज्यद ।  
जामदग्न्यमहादर्पहराय हरये नमः ॥ ३५॥  
  
नमो नमस्ते कृष्णाय नमस्ते भरताग्रज ।  
नमस्ते पितृभक्ताय नमः शत्रुघ्नपूर्वज ॥ ३६॥  
  
अयोध्याधिपते तुभ्यं नमः शत्रुघ्नसेवित ।  
नमो नित्याय सत्याय बुद्ध्यादिज्ञानरूपिणे ॥ ३७॥  
  
अद्वैतब्रह्मरूपाय ज्ञानगम्याय ते नमः ।  
नमः पूर्णाय रम्याय माधवाय चिदात्मने ॥ ३८॥  
  
अयोध्येशाय श्रेष्ठाय चिन्मात्राय परात्मने ।  
नमोऽहल्योद्धारणाय नमस्ते चापभञ्जिने ॥ ३९॥  
  
सीतारामाय सेव्याय स्तुत्याय परमेष्ठिने ।  
नमस्ते बाणहस्ताय नमः कोदण्डधारिणे ॥ ४०॥  
  
नमः कबन्धहन्त्रे च वालिहन्त्रे नमोऽस्तु ते ।  
नमस्तेऽस्तु दशग्रीवप्राणसंहारकारिणे ॥ ४१॥     १०८  
  
अष्टोत्तरशतं नाम्नां रमचन्द्रस्य पावनम्  
एतत्प्रोक्तं मया श्रेष्ठ सर्वपातकनाशनम् ॥ ४२॥  
  
प्रचरिष्यति तल्लोके प्राण्यदृष्टवशाद्द्विज ।  
तस्य कीर्तनमात्रेण जना यास्यन्ति सद्गतिम् ॥ ४३॥  
  
तावद्विजृम्भते पापं ब्रह्महत्यापुरःसरम्।  
यावन्नामाष्टकशतं पुरुषो न हि कीर्तयेत् ॥ ४४॥  
  
तावत्कलेर्महोत्साहो निःशङ्कं सम्प्रवर्तते ।  
यावच्छ्रीरामचन्द्रस्य शतनाम्नां न कीर्तनम् ॥ ४६॥  
  
तावत्स्वरूपं रामस्य दुर्बोधं प्राणिनां स्फुटम् ।  
यावन्न निष्ठया रामनाममाहात्म्यमुत्तमम् ॥ ४७॥  
  
कीर्तितं पठितं चित्ते धृतं संस्मारितं मुदा ।  
अन्यतः शृणुयान्मर्त्यः सोऽपि मुच्येत पातकात् ॥ ४८॥  
  
ब्रह्महत्यादिपापानां निष्कृतिं यदि वाञ्छति ।  
रामस्तोत्रं मासमेकं पठित्वा मुच्यते नरः ॥ ४९॥  
  
दुष्प्रतिग्रहदुर्भोज्यदुरालापादिसम्भवम् ।  
पापं सकृत्कीर्तनेन रामस्तोत्रं विनाशयेत् ॥ ५०॥  
  
श्रुतिस्मृतिपुराणेतिहासागमशतानि च ।  
अर्हन्ति नाल्पां श्रीरामनामकीर्तिकलामपि ॥ ५१॥  
  
अष्टोत्तरशतं नाम्नां सीतारामस्य पावनम् ।  
अस्य सङ्कीर्तनादेव सर्वान् कामान् लभेन्नरः ॥ ५२॥  
  
पुत्रार्थी लभते पुत्रान् धनार्थी धनमाप्नुयात् ।  
स्त्रियं प्राप्नोति पत्न्यर्थी स्तोत्रपाठश्रवादिना ॥ ५३॥  
  
कुम्भोदरेण मुनिना येन स्तोत्रेण राघवः ।  
स्तुतः पूर्वं यज्ञवाटे तदेतत्त्वां मयोदितम् ॥ ५४॥  
  
इति श्रीशतकोटिरामचरितान्तर्गते श्रीमदानन्दरामायणे वाल्मीकीये  
यात्राकाण्डे श्रीरामनामाष्टोत्तरशतनामस्तोत्रं नाम पञ्चमः सर्गः ॥   
  
  
  
  
Encoded and proofread by  
Antaratma antaratma at Safe-mail.net  
PSA Easwaran psaeaswaran at gmail  
  
