---
Category: raama
Description/comments: Bhagavata, Skandha 5, Adhya 19
File name: rAmastotramhanumat.itx
Indexextra: (Scan)
Language: Sanskrit
Latest update: April 19, 2019
Location: doc_raama
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmastotram by Hanuman
engtitle: shrIrAmastotram by Hanuman
itxtitle: rAmastotram (hanumatkRitam shrImadbhAgavatAntargatam)
title: रामस्तोत्रम् (हनुमत्कृइतम् श्रीमद्भागवतान्तर्गतम्)

---
  
 हनुमत्कृतश्रीरामस्तोत्रम्   
श्रीशुक उवाच  
किम्पुरुषे वर्षे भगवन्तमादिपुरुषं  
लक्ष्मणाग्रजं सीताभिरामं रामं  
तच्चरणसन्निकर्षाभिरतः परमभागवतो  
हनुमान् सह किम्पुरुषैरविरतभक्तिरुपास्ते ॥ १॥  
  
आर्ष्टिषेणेन सह गन्धर्वैरनुगीयमानां  
परमकल्याणीं भर्तृभगवत्कथां  
समुपशृणोति स्वयं चेदं गायति ॥ २॥  
  
ॐ नमो भगवते उत्तमश्लोकाय,  
नम आर्यलक्षणशीलव्रताय,  
नम उपशिक्षितात्मन उपासितलोकाय,  
नमः साधुवादनिकषणाय,  
नमो ब्रह्मण्यदेवाय महापुरुषाय महाराजाय  
नमः इति ॥ ३॥  
  
यत्तद्विशुद्धानुभवमात्रमेकं  
     स्वतेजसा ध्वस्तगुणव्यवस्थम् ।  
प्रत्यक्प्रशान्तं सुधियोपलम्भनं  
     ह्यनामरूपं निरहं प्रपद्ये ॥ ४॥  
  
मर्त्यावतारस्त्विह मर्त्यशिक्षणं  
     रक्षोवधायैव न केवलं विभोः ।  
कुतोऽन्यथा स्याद्रमतः स्व आत्मनः  
     सीताकृतानि व्यसनानीश्वरस्य ॥ ५॥  
  
न वै स आत्माऽऽत्मवतां सुहृत्तमः  
     सक्तस्त्रिलोक्यां भगवान्वासुदेवः ।  
न स्त्रीकृतं कश्मलमश्नुवीत  
     न लक्ष्मणं चापि विहातुमर्हति ॥ ६॥  
  
न जन्म नूनं महतो न सौभगं  
     न वाङ् न बुद्धिर्नाकृतिस्तोषहेतुः ।  
तैर्यद्विसृष्टानपि नो वनौकसश्चकार  
     सख्ये बत लक्ष्मणाग्रजः ॥ ७॥  
  
सुरोऽसुरो वाप्यथ वानरो नरः  
     सर्वात्मना यः सुकृतज्ञमुत्तमम् ।  
भजेत रामं मनुजाकृतिं हरिं  
     य उत्तराननयत्कोसलान् दिवमिति ॥ ८॥  
  
इति श्रीमद्भागवते महापुराणे पारमहंस्यां संहितायां  
पञ्चमस्कन्धे जम्बूद्वीपवर्णनं नामैकोनविंशोऽध्यायान्तर्गतम्  
हनुमत्कृतश्रीरामस्तोत्रं सम्पूर्णम् ।  
  
  
  
