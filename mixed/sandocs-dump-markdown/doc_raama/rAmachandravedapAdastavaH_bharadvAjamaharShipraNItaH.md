---
Acknowledge-Permission: Mahaperiaval Trust
Category: raama
Description/comments: Edited by S. V. Radhakrishna Shastriji
File name: rAmachandravedapAdastavaH.itx
Indexextra: (VSM 3)
Language: Sanskrit
Latest update: May 13, 2018
Location: doc_raama
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmachandravedapAdastavaH
engtitle: rAmachandravedapAdastavaH
itxtitle: rAmachandravedapAdastavaH (bharadvAjamaharShipraNItaH)
title: रामचन्द्रवेदपादस्तवः (भरद्वाजमहर्षिप्रणीतः)

---
  
 श्रीरामचन्द्रवेदपादस्तवः   
  
(श्रीभरद्वाजमहर्षिप्रणीतः)  
श्रीमद्रामं रघूत्तंसं सच्चिदानन्दलक्षणम् ।  
भवन्तं करुणावन्तं गाये त्वां मनसा गिरा ॥ १॥  
  
रामे दूर्वादलश्यामे जानकी कनकोज्ज्वला ।  
भाति मद्दैवते मेघे विद्युल्लेखेव भास्वरा ॥ २॥  
  
त्वदन्यं न भजे राम निष्कामोऽन्ये भजन्तु तान् ।  
भक्तेभ्यो ये पुरा देवा आयुः कीर्तिं प्रजां ददुः ॥ ३॥  
  
भजनं पूजनं राम करिष्यामि तवानिशम् ।  
श्रियं नेच्छामि संसाराद्भयं विन्दति मामिह ॥ ४॥  
  
श्रीराम जानकीजाने भुवने भवने वने ।  
स्वभक्तकुलजातानामस्माकं भविता भव ॥ ५॥  
  
राम रामेति रामेति वदन्तं विकलं भवान् ।  
यमदूतैरनुक्रान्तं वत्सं गौरिव धावति ॥ ६॥  
  
स्वच्छन्दचारिणं दीनं राम रामेति वादिनम् ।  
भवान्मामनुनिम्नेन यथा वारीव धावति ॥ ७॥  
  
राम त्वं हृदये येषां सुखं लभ्यं वनेऽपि तैः ।  
मण्डं च नवनीतं च क्षीरं सर्पिर्मधूदकम् ॥ ८॥  
  
प्रार्थये त्वां रघूत्तंस मा भून्मम कदाचन ।  
सर्वतीर्थेषु सर्वत्र पापेभ्यश्च प्रतिग्रहः ॥ ९॥  
  
सर्वे मदर्थं कुरुतोपकारं श्रीराममाकर्णय कर्ण नित्यम् ।  
मूर्धन्नमालोकय नेत्र जिह्वे स्तुहि श्रुतं गर्तसदं युवानम् ॥ १०॥  
  
भवान् रघूत्तंस तु दैवतं मे यं सच्चिदानन्दघनस्वरूपम् ।  
एकं परं ब्रह्म वदन्ति नित्यं वेदान्तविज्ञानसुनिश्चितार्थाः ॥ ११॥  
  
भवत्कृपापाङ्गविलोकितेन वैकुण्ठवासः क्रियते जनेन ।  
ज्ञात्वा भवन्तं शरणागतोऽस्मि यस्मात्परं नापरमस्ति किञ्चित् ॥ १२॥  
  
दीनान्भवद्भक्तकुलप्रसूतान्भवत्पदाराधनहीनचित्तान् ।  
अनाथबन्धो करुणैकसिन्धो पितेव पुत्रान् प्रति नो जुषस्व ॥ १३॥  
  
भवान् भवव्याघ्रभयाभिभूतं जराभिभूतं सह लक्ष्मणेन ।  
सदैव मां रक्षतु राघवेशः पश्चात्पुरस्तादधरादुदस्तात् ॥ १४॥  
  
var  रक्ष राघवेश - रक्षतु राघवेशः  
कामाद्यपथ्येन विवर्धमानं रोगं मदीयं भवनामधेयम् ।  
दूरीकुरु त्वं यदहं त्रिलोक्यां भिषक्तमं त्वां भिषजां शृणोमि ॥ १५॥  
  
श्रीरामचन्द्रः स जयत्यजस्रं लङ्कापुरीद्रोणगिरौ पयोधौ ।  
यस्य प्रसादादभवद्धनूमानणोरणीयान्महतो महीयान् ॥ १६॥  
  
श्रीराम रामेति रघूत्तमेति नामानि जल्पेद्यदि तस्य तत्क्षणात् ।  
दिशो द्रवन्त्येव युयुत्सवः सदा भियं दधाना हृदयेषु शत्रवः ॥ १७॥  
  
अनादिमव्यक्तमनन्तमाद्यं स्वयं परं ज्योतिषमप्रमेयम् ।  
विलोकये दाशरथे कदा त्वामादित्यवर्णं तमसः परस्तात् ॥ १८॥  
  
श्रीराघव स्वीयपदारविन्दे सेवां भवान्नः सततं ददातु  
वयं स्वजन्मान्तरसञ्चितानि ययाति विश्वा दुरिता तरेम ॥ १९॥  
  
भो चित्त चेत्कामयसे विभूतिं तमेव सम्प्रार्थय वीरमेकम् ।  
रघूत्तमं श्रीरमणं सदा यः श्रीणामुदारो धरुणो रयीणाम् ॥ २०॥  
  
वन्देऽरविन्देक्षणमम्बुदाभमाकर्णनेत्रं सुकुमारगात्रम् ।  
यं जानकी हर्षयती वनेऽपि प्रियं सखायं परिषस्वजाना ॥ २१॥  
  
सीताजाने नैव जाने त्वदन्यं त्यक्तश्रीस्त्रीपुत्रकामः सदाऽहम् ।  
त्वां स्मृत्वाऽन्ते देवयानाधिरूढस्तत्त्वायामि ब्रह्मणा वन्दमानः ॥ २२॥  
  
अहं भरद्वाजमुनिर्निरन्तरं श्रीराममेकं जगदेकनायकम् ।  
संवर्णये काव्यरसादिवित्तमं कविं कवीनामुपमश्रवस्तमम् ॥ २३॥  
  
पठन्ति स्तुतिं ये नरा ऋद्धिकामाः  
      समृद्धिं चिरायुष्यमायुष्यकामाः ।  
लभन्ते ह निस्संशयं पुत्रकामाः  
      लभन्ते ह पुत्रान् लभन्ते ह पुत्रान् ॥ २४॥  
  
वेदपादाभिधस्तोत्रं स्नात्वा भक्त्या सकृन्नरः ।  
यः पठेद्राघवस्याग्रे जीवाति शरदः शतम् ॥ २५॥  
  
इति श्रीभरद्वाजमहर्षिप्रणीतः श्रीरामचन्द्रवेदपादस्तवः समाप्तः ।  
  
  
Proofread by PSA Easwaran psaeaswaran at gmail.com  
  
