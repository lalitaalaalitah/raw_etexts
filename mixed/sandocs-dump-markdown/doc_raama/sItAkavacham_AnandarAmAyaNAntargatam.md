---
Author: Valmiki
Category: kavacha, raama, vAlmIki
Description-comments: from Anandaramayana
File name: siitaakavachaAnanda.itx
Language: Sanskrit
Latest update: July 4, 2006
Location: doc_raama
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: raama
Text title: siitaakavacham
Transliterated by: Antaratma antaratma at Safe-mail.net
engtitle: sItAkavacham
itxtitle: sItAkavacham (AnandarAmAyaNAntargatam)
title: सीताकवचम् (आनन्दरामायणान्तर्गतम्)

---
  
 सीताकवचम्   
  
             ॥ श्रीरस्तु ॥  
  
॥ श्रीमदानन्दरामायणान्तर्गत श्री सीता कवचम् ॥  
  
अगस्तिरुवाच-  
सम्यक् पृष्टं त्वया वत्स सावधानमनाः श्रुणु ।  
आदौ वक्ष्याम्यहं रम्यं सीतायाः कवचं शुभम् ॥ १॥  
  
या सीतावनि सम्भवाथमिथिलापालेन संवर्धिता  
पद्माक्षनृपतेः सुता नलगता या मातुलिङ्गोत्भवा।  
या रत्ने लयमागता जलनिधौ या वेद  वारं गता  
लङ्कां सा मृगलोचना शशिमुखी माम्पातु रामप्रिया ॥ २॥  
  
अथ न्यासः ॥  
  
अस्य श्री सीताकवच मन्त्रस्य अगस्ति ऋषिः ।  
श्री सीता देवता ।  
अनुष्टुप् छन्दः ।  
रमेति बीजम् ।  
जनकजेति शक्तिः ऽवनिजेति कीलकम् ।  
पद्माक्ष सुतेत्यस्त्रम् ।  
मातुलिङ्गीति कवचम् ।  
मूलकासुर घातिनीति मन्त्रः ।  
श्रीसीतारामचन्द्र प्रीत्यर्थं  सकल  
कामना सिद्ध्यर्थं जपे विनियोगः ॥  
  
अथ अङ्गुळी न्यासः ॥  
  
ॐ ह्रां सीतायै अङ्गुष्ठाभ्यां नमः ।  
ॐ ह्रीं रमायै तर्जनीभ्यां नमः ।  
ॐ ह्रूं जनकजायै मध्यमाभ्यां नमः ।  
ॐ ह्रैं अवनिजायै अनामिकाभ्यां नमः ।  
ॐ ह्रौं पद्माक्षसुतायै कनिष्ठिकाभ्यां नमः ।  
ॐ ह्रः मातुलिङ्ग्यै करतल करपृष्ठाभ्यां नमः ॥  
  
हृदयादिन्यासः ॥  
  
ॐ ह्रां सीतायै हृदयाय नमः ।  
ॐ ह्रीं रमायै शिरसे स्वाहा ।  
ॐ ह्रूं जनकजायै शिखायै वषट् ।  
ॐ ह्रैं अवनिजायै कवचाय हुम् ।  
ॐ ह्रौं पद्माक्षसुतायै नेत्रत्रयाय वौषट् ।  
ॐ ह्रः मातुलिङ्ग्यै अस्त्राय फट् ।  
भूर्भुवःसुवरोमिति दिग्बन्धः ॥  
  
अथ ध्यानम् ॥  
  
सीतां कमलपत्राक्षीं विद्युत्पुञ्च समप्रभाम् ।  
द्विभुजां सुकुमाराङ्गीं पीतकौसेय वासिनीम् ॥ १॥  
  
सिंहासने रामचन्द्र वामभाग स्थितां वराम् ।  
नानालङ्कार सम्युक्तां कुण्डलद्वय धारिणीम् ॥ २॥  
  
चूडाकङ्कण केयूर रशना नूपुरान्विताम् ।  
सीमन्ते रविचन्द्राभ्यां निटिले तिलकेन च ॥ ३॥  
  
मयूरा भरणेनापि घ्राणेति शोभितांशुभाम् ।  
हरिद्रां कज्जलं दिव्यं कुङ्कुमं कुसुमानि च ॥ ४॥  
  
बिभ्रन्तीं सुरभिद्रव्यं सगन्ध स्नेह मुत्तमम् ।  
स्मिताननां गौरवर्णां मन्दार कुसुमं करे ॥ ५॥  
  
बिभ्रन्ती मपरे हस्ते मातुलिङ्ग मनुत्तमम् ।  
रम्यवासां च बिम्बोष्ठीं चन्द्र वाहन लोचनाम् ॥ ६॥  
  
कलानाथ समानास्यां कलकण्ठ मनोरमाम् ।  
मातुलिङ्गोत्भवां देवीं पद्माक्षदुहितां शुभाम् ॥ ७॥  
  
मैथिलीं रामदयितां दासीभिः परिवीजिताम् ।  
एवं ध्यात्वा जनकजां हेमकुम्भ पयोधरां  ॥ ८॥  
  
सीतायाः कवचं दिव्यं पठनीयं सुभावहं  ॥ ९॥  
  
ॐ । श्री सीता पूर्वतः पातु दक्षिणेवतु जानकी ।  
प्रतीच्यां पातु वैदेही पातूदीच्यां च मैथिली ॥ १॥  
  
अधः पातु मातुलिङ्गी ऊर्ध्वं पद्माक्षजावतु ।  
मध्येवनिसुता पातु सर्वतः पातु मां रमा ॥ २॥  
  
स्मितानना शिरः पातु पातु भालं नृपात्मजा ।  
पद्मावतु भृवोर्मध्ये मृगाक्षी नयनेवतु ॥ ३॥  
  
कपोले कर्णमूले च पातु श्रीराम वल्लभा ।  
नासाग्रं सात्विकी पातु पातु वक्त्रं तु राजसी ॥ ४॥  
  
तामसी पातु मद्वाणीं पातु जिह्वां पतिव्रता ।  
दन्तान् पातु महामाया चिबुकं कनकप्रभा ॥ ५॥  
  
पातु कण्ठं सौम्यरूपा स्कन्धौ पातु सुरार्चिता ।  
भुजौ पातु वरारोहा करौ कङ्कण मण्डिता  ॥ ६॥  
  
नखान् रक्तनखा पातु कुक्षौ पातु लघूदरा ।  
वक्षः पातु रामपत्नी पार्श्वे रावणमोहिनी ॥ ७॥  
  
पृष्ठदेशे  वह्निगुप्ता वतु मां सर्वदैव हि ।  
दिव्यप्रदा पातु नाभिं कटिं राक्षस मोहिनी ॥ ८॥  
  
गुह्यं पातु रत्नगुप्ता लिङ्गं पातु हरिप्रिया ।  
ऊरू रक्षतु रम्भोरूः जानुनी प्रिय भाषिणी ॥ ९॥  
  
जङ्घे पातु सदा सुभ्रूः गुल्फौ चामरवीजिता ।  
पादौ लवसुता पातु पात्वङ्गानि कुशाम्बिका ॥ १०॥  
  
पादाङ्गुळीः सदा पातु मम नूपुर निस्वना ।  
रोमाण्यवतु मे नित्यं पीतकौशेयवासिनी ॥ ११॥  
  
रात्रौ पातु कालरूपा दिने दानैक तत्परा ।  
सर्वकालेषु मां पातु मूलकासुरघातिनी ॥ १२॥  
  
एवं सुतीक्ष्ण सीतायाः कवचं ते मयेरितम् ।  
इदं प्रातः समुत्थाय स्नात्वा नित्यं पठेत्तुयः ॥ १३॥  
  
जानकीं पूजयित्वा स सर्वान् कामानवाप्नुयात् ।  
धनार्थी प्राप्नुयाद्द्रव्यं पुत्रार्थी पुत्रमाप्नुयात् ॥ १४॥  
  
स्त्रीकामार्थी शुभां नारीं सुखार्थि सौख्य माप्नुयात् ।  
अष्टवारं जपनीयं सीतायाः कवचं सदा ॥ १५॥  
  
अष्टभूसुर सीतायै नरै प्रीत्यार्पयेत् सदा ।  
फलपुष्पादि कादीनि यानि यानि पृथक् पृथक् ॥ १६॥  
  
सीतायाः कवचं चेदं पुण्यं पातक नाशनम् ।  
ये पठन्ति नरा भक्त्या ते धन्या मानवा भुवि ॥ १७॥  
  
पठन्ति रामकवचं सीतायाः कवचं विना ।  
तथा विना लक्ष्मणस्य कवचेन वृथा स्मृतम् ॥ १८॥  
  
तस्मात् सदा नरैर् जाप्यं कवचानां चतुष्टयम् ।  
आदौ तु वायुपुत्रस्य लक्ष्मणस्य ततः परम् ॥ १९॥  
  
ततः पटेच्च सीतायाः श्रीरामस्य ततः परम् ।  
एवं सदा जपनीयं कवचानां चतुष्टयम् ॥ २०॥  
  
इति श्री शतकोटिरामायणान्तर्गत श्रीमदानन्दरामायणे  
वाल्मिकीये मनोहरकाण्डे श्री सीताकवचं सम्पूर्णम् ॥  
  
  
  
  
  
Encoded and proofread by Antaratma antaratma at Safe-mail.net  
  
