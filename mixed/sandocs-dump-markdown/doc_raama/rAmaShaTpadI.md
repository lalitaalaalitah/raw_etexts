---
Author: mAlavIyashukla
Category: ShaTpadI, raama, stotra
File name: raama6padi.itx
Language: Sanskrit
Latest update: January 07, 2005
Location: doc_raama
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmaShaTpadI
Texttype: stotra
Transliterated by: WebD
engtitle: rAmaShaTpadI
itxtitle: rAmaShaTpadI
title: रामषट्पदी

---
  
 श्रीरामषट्पदी   
  
श्री गणेशाय नमः ।  
तरणिकुलजलतरणे तरुणतरणितेजसा विभातरणे ।  
कृतविदशदशमुखमुखतिमिरगणेऽन्तस्तमो नुद मे ॥ १॥  
  
शयविधृतशरशरासन निखिलखलोज्जासनप्रथितसुयशाः ।  
मथितहृदयान्तरालं दुष्कृतिजालं ममापनय ॥ २॥  
  
सुरुचिरमरीचिनिचयांश्चरणनखेन्दूनुदाय मम हृदये ।  
हृदयेश विकलतापं स्वसकलतापं किलापहर ॥ ३॥  
  
इन्दीवरदलसुन्दर वरदलसद्वामजानकीजाने ।  
जाने त्वामखिलेशं लेशलसल्लोकलोकेशम् ॥ ४॥  
  
शं कुरु शङ्करवल्लभ यल्लभतामाश्वयं त्वदङ्घ्रियुगे ।  
अनुरक्तिदृढां भक्तिं चिरस्य चिन्ताब्धिभवभक्तिम् ॥ ५॥  
  
वैराजराजराजोऽप्यभूत्सुसाकेतराजनरराजः ।  
वानरराजसहायो लीलाकैवल्यमेतद्धि ॥ ६॥  
  
जगदसुसुतासुपरवसुमुदे यदेषा स्तुतिः कृता स्फीता ।  
सा रामषट्पदीयं विलसतु तत्पादजलजाते ॥ ७॥  
  
॥ इति श्रीमन्मालवीयशुक्ल श्रीमन्मथुरानाथप्रणीता रामषट्पदी समाप्ता ॥  
  
  
Proofread by Ravin Bhalekar ravibhalekar@hotmail.com  
