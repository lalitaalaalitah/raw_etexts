---
Author: tArakabrahmAnandsarasvatI
Category: raama
File name: rAmadhAmastavaH.itx
Language: Sanskrit
Latest update: February 9, 2018
Location: doc_raama
Proofread by: N.S.Venkata Subramanian, Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Sri Rama Dhama Stava, ed. by P.V.Sivarama Dikshitar, Vighneshvara Venkateshvara
  trust, Madras 1985
Subject: philosophy/hinduism/religion
Sublocation: raama
Text title: rAmadhAmastavaH
Texttype: stotra
Transliterated by: N.S.Venkata Subramanian venkatasubr at gmail.com
engtitle: rAmadhAmastavaH
itxtitle: rAmadhAmastavaH (tArakabrahmAnandsarasvatIvirachitaH)
title: रामधामस्तवः (तारकब्रह्मानन्द्सरस्वतीविरचितः)

---
  
 श्रीरामधामस्तवः   
  
श्रीरामचन्द्रपरब्रह्मणे नमः ।  
ॐ शिवाय गुरवे नमः ।  
  
श्रीमत्परमहंसपरिव्राजक श्रीतारकब्रह्मानन्दसरस्वतीविरचितः  
श्रीरामधामस्तवः ।  
  
यस्यैकदन्तस्य परात्ममूर्तेः  
     सङ्कल्पमात्रेण भवन्त्यभीष्टाः ।  
तस्मै नमः सोमशिवैकभक्ति-  
     ध्यानैकनिष्ठाय जगद्धिताय ॥  
  
आलिङ्ग्य सीतामखिलात्मकां स्वां  
     संविन्मयीं भास्वरवर्णगात्राम् ।  
आनन्दयन् लोकगुरुः प्रशान्तः  
     श्रीरामचन्द्रो जयति प्रभुर्नः ॥ १॥  
  
इन्दुकोटिसदृशाननद्युतिं  
     बिम्बकान्ति रुचिराधरं गुरुम् ।  
अङ्कगामिमिथिलाधिपात्मजं  
     रामचन्द्रमहमाश्रये परम् ॥ २॥  
  
चन्द्ररश्मिसदृशाननप्रभं  
     सुन्दरं मदनमोहनं प्रभुम् ।  
कण्ठलम्बिवरहार भूषणं  
     चिन्तयामि रघुनाथविग्रहम् ॥ ३॥  
  
इन्द्रवन्द्यवरपादपङ्कजं  
     भक्तहृद्गत तमोरविं प्रभुम् ।  
सन्ततं शरणमात्मदं परं   
     चिन्तयामि रघुनन्दनं गुरुम् ॥ ४॥  
  
माहात्म्यं तस्य रामस्य यस्यैवेदं जगद्वशे ।  var  जगद्गुरो  
स गुरुः स परं ब्रह्म सोऽहमस्मि सदाशिवः ॥ ५॥  
  
यस्याः प्रसादेन परोऽवबुद्धः  
     स्वात्माऽपि देवात्मतयाऽनुभूतः ।  
तस्यै नमो वेदशिरोऽवगम्य -  
     ब्रह्मात्मिकायै श्रुतिशास्त्रदेव्यै ॥ ६॥  
  
अङ्के यस्याः शयानस्य मृत्युर्नास्तीति निश्चयः ।  
श्रुतिं तां सन्ततं देवीं ध्यायामि परमात्मना ॥ ७॥  
  
यस्य प्रसादेन भवन्ति लोकाः  
     ऐश्वर्यशास्त्रार्थपरात्मसिद्धाः ।  
तस्मै नमो विश्वहिते रताय  
     विघ्नेश्वरायाखिललोककर्त्रे ॥ ८॥  
  
सिद्धासनं प्राप्य जितेन्द्रिया ये  
     सत्यात्मबुद्ध्या सकलंं विलाप्य ।  
तिष्ठन्ति तत्त्वे सहजप्रबोधे  
     तान् राघवानन्दगुरून्नमामि ॥ ९॥  
  
जन्मकोटिभिरनुष्ठिताखिल-  
     ध्यानकर्मपरमेश्वरेक्षणैः ।  
कृत्स्नदृश्यगतदोषचिन्तनं  
     बुद्धिमानथ करोति तत्त्वतः ॥ १०॥  
  
यद्यदल्पमिह किञ्चिदीक्षते  
     तत्तदेव परिणामि नश्वरम् ।  
निश्चिनोति परिमार्गयत्यतो  
     नित्यवस्तु किमिहेति तत्त्वतः ॥ ११॥  
  
आत्मज्ञानं कारणं वेदवाक्यात्  
     श्रुत्वा बन्धध्वंससाध्यस्य सिद्ध्यै ।  
तच्च ज्ञानं वेदवाक्यैकलभ्यं  
     मत्वा धीरो देशिकेन्द्रं वरिष्ठम् ॥ १२॥  
  
गत्वा शान्तस्तस्य सेवां प्रयुञ्जं  
     तिष्ठेत्तस्मै देशिको वाक्यजातम् ।  
आदिश्यादौ बोधयेत्तत्त्वमर्थं  
     श्रुत्या युक्त्या स्वानुभूत्या तथैव ॥ १३॥  
  
(इति शिक्षावल्लीसङ्ग्रहः ॥)  
  
(अथानन्दवल्लीसङ्ग्रहः २ ।)  
  
श्रुतं ब्रह्म सत्यं यदादौ प्रधानं  
     तदन्ते पुनर्ब्रह्मवाक्ये महेशम् ।  
परं श्रूयते सेन्द्रदेवाद्यवेद्यं  
     समस्तं यतो यच्च सर्वं यदन्तम् ॥ १४॥ (१)   
  
यद् ब्रह्मादौ सूचितं ब्रह्मवाक्ये  
     यद् व्याख्यातं सत्यभूतं च ऋग्भिः ।  
प्रत्यग्भूतं यच्च सर्वस्य जन्तोः  
     तद् भूमाख्यं रामधाम प्रपद्ये ॥ १५॥ (२)  
  
यद् विज्ञानात्सर्वकामाप्तिरुक्ता  
     यस्माज्जातं सूक्ष्मभूतं समस्तम् ।  
यद् बोधार्थं कल्पिताः पञ्च कोशाः  
     कोशातीतं रामधाम प्रपद्ये ॥ १६॥ (३)  
  
सत्तास्फूर्ती यत्र विश्रान्तिमेतः  
     यस्मिन्नेतद् बम्भ्रमीतीह विश्वम् ।  
यच्चादृश्यं नीडशून्यं न सङ्गि  
     दृष्टे यस्मिन् बाध्यते भीतिहेतुः ।  
यस्याज्ञानाद्भीतियुक्ताश्च देवाः  
     तद् भूमाख्यं रामधाम प्रपद्ये ॥ १७॥ (४)  
  
यस्यानन्दस्यांशमग्नाश्च देवाः  
     यस्यानन्दो भुज्यते वीत तृष्णैः ।  
यच्चैतन्यं सर्वभूतान्तरस्थं  
     यश्चादित्ये गीयते वेदवाक्यैः ।  
यत् चैकत्वं ब्रह्मणः साक्षिणोक्तं  
     तद् भूमाख्यं रामधाम प्रपद्ये ॥ १८॥ (५)  
  
यस्माच्छब्दाः शक्तिशून्या निवृत्ताः  
     तद् भूमाख्यं रामधाम प्रपद्ये ॥ १९॥ (६)  
  
यत्राम्नायो वर्ततेऽमुख्यवृत्त्या  
यच्चाग्राह्यं बुद्धिवृत्त्यात्मभूतम् ।  
यं चानन्दं प्राप्य विद्वानभीतः  
     तद् भूमाख्यं रामधाम प्रपद्ये ॥ २०॥ (७)  
  
यस्मिन् ज्ञाते पुण्यपापे च नस्तो  
     यस्मिन् दृष्टे विश्वमेतद्धि दृष्टम् ।  
ध्येयं यच्च ब्रह्मविद्भिः प्रशान्तैः  
     तद् भूमाख्यं रामधाम प्रपद्ये ॥ २१॥ (८)  
  
त्योगो यस्मै वर्तते वेदवाक्ये  
     यद् विज्ञाने साधनं योगमाहुः ।  
केचित्साङ्ख्याः साङ्ख्यमेवाद्रियन्ते  
     तद् भूमाख्यं रामधाम प्रपद्ये ॥ २२॥ (९)  
  
अन्यो माता मेयमन्यद्धि यत्र  
     पश्यन्नेवेत्येवमुक्तं हि लक्ष्म ।  
विश्रम्यास्ते यत्र सत्ये परस्मिन्-  
     तद् भूमाख्यं रामधाम प्रपद्ये ॥ २३॥ (१०)  
  
यद्विज्ञानात् सत्यवादित्वमेति  
     यस्मात्सत्याज्जायते चातिवादी ।  
यस्मिंल्लब्धे नास्ति कर्तव्य बुद्धिः  
     तद् भूमाख्यं रामधाम प्रपद्ये ॥ २४॥ (११)  
  
कोशजातमपनीय बुद्धिमान्  
     ब्रह्मरूपमनवद्यमीक्षते ।  
सादरं सकलमानशेषिणा  
     ब्रह्मपुच्छमिति वाक्यमानतः ॥ २५॥ (१२)  
  
अन्नं बाह्यं नाहमस्मीति सिद्धं  
     तद्वद्देहो नाहमस्म्यन्नकार्यम् ।  
नाहं देही तत्र यच्च प्रसिद्धं  
     तेषां साक्षी सद्घनोऽहं परात्मा ॥ २६॥ (१३)  
  
नाहं श्रोत्रं त्वक् च चक्षुर्न चाहं  
     जिह्वा घ्राणं पाणिपादं तथैव ।  
पायूपस्थं वाङ्मनः प्राणवर्गो  
     नाहं तेषां दृश्यतुच्छत्वहेतोः ॥ २७॥ (१४)  
  
नाहङ्कारो नापि वृत्तिस्तदीया  
     विद्याविद्ये नापि सत्वं रजस्य ।  
मूलाऽविद्या नापि माया तथैव  
     तेषामेषामागमापाय हेतोः ॥ २८॥ (१५)  
  
दृष्टे हेयात्मन्यात्मनैवात्मभूते  
     सर्वं दृश्यं बाध्यते ब्रह्मरूपे ।  
यत्र त्वस्येत्यस्ति चात्र प्रमाणं  
     सिद्धान्तः; स्यादागमापायितैषाम् ॥ २९॥ (१६)  
  
मायौ यद्वन्मायया विश्वमेतत्  
     सृष्ट्वा स्वात्मन्यात्मनैवात्ति काले ।   
अण्डे पिण्डे तद्वदेवाभिमानी  
     खेलत्यात्मा संविदेकस्वभावः ॥ ३०॥ (१७)  
  
स्वप्नद्रष्टा यद्वदेवात्मदोषात्  
     स्वप्ने सर्वं मानमेयादिभिन्नम् ।  
पश्यन्नास्ते तद्वदेवात्र साक्षी  
     तिष्ठत्यात्मा सच्चिदेकस्वभावः ॥ ३१॥ (१८)  
  
दृश्यदूरगतमात्मनाऽच्युतं  
     भावयन्नखिलमात्मनि स्वके ।  
दृश्यवर्गरहितः पुनर्भवे  
     भूतभाविकृतवर्जितः स्वयम् ॥ ३२॥ (१९)  
  
परमपुरुषरूपे भूम्नि भूते परेशे  
     परिमितिमिह किञ्चित् भाति यन्नास्ति तत्र ।  
इतिमतिरहमस्मि ब्रह्म साक्षाच्चिदात्मा  
     विगलितमदमानौ राजते सार्वभौमः ॥ ३३॥ (२०)  
  
समरसपरिपूर्णः स्वच्छचैतन्यसिन्धुः  
     शमदमशरदिन्दुज्योतिरानन्दपूरः ।  
जलनिधिशयनश्रीस्तुष्टिगाम्भीर्यशीलः  
     स्वयमहमिति बुद्धिर्जायते नैव देही ॥ ३४॥ (२१)  
  
यत्र भाति सकलं जगच्चलं  
     भित्तिचित्रमिव बुद् बुदोपमम् ।  
सद्घनं सुखचिदात्मकं परं  
     भूमरूपमहमस्मि तत्सदा ॥ ३५॥ (२२)  
  
प्रत्यक्तत्त्वतमोमोह तापसन्तापकृद्रविः ।  
उदेति स्वे स्वके नित्यं सदानन्दप्रकाशकः ॥ ३६॥ (२३)  
  
स्वात्मगामि तमोजालमापीयायं विधुः सदा ।  
कं वर्धयन् विवेकः स्वे काशते कोशदूरतः ॥ ३७॥ (२४)  
  
सम्पूज्य सीतापतिमाविरासीत्  
     स्वानन्दसाम्राज्यमनामयं तत् ।  
सर्वज्ञता शान्तिरसात्मनिष्ठे  
     त्यागो विरागः परमः पराचि ॥ ३८॥ (२५)  
  
इति श्रीमत्परमहंसपरिव्राजकाचार्य श्रीरामचन्द्राश्रमपूज्यपादशिष्य  
श्रीतारकब्रह्मानन्दसरस्वतीविरचिता तैत्तिरीयोपनिषत्सङ्ग्रहरूपा  
     श्रीरामधामस्तुतिः सम्पूर्णा ।  
  
Encoded by N.S.Venkata Subramanian venkatasubr at gmail.com  
Proofread by N.S.Venkata Subramanian, Sunder Hattangadi sunderh at hotmail.com  
  
