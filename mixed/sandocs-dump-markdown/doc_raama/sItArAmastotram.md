---
Category: raama, stotra, devii, sItA, devI
File name: sItArAmastotra.itx
Language: Sanskrit
Latest update: November 14, 2008, August 30, 2014
Location: doc_raama
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
SubDeity: sItA
Subject: philosophy/hinduism/religion
Sublocation: raama
Text title: hanUmatkRita sItArAmastotra
Texttype: stotra
Transliterated by: N.Balasubramanian bbalu at satyam.net.in
engtitle: sItArAmastotra
itxtitle: sItArAmastotram
title: सीतारामस्तोत्रम्

---
  
 सीतारामस्तोत्र   
  
अयोध्यापुर-नेतारं मिथिलापुर-नायिकाम् ।  
राघवाणामलङ्कारं वैदेहानामलङ्क्रियाम् ॥ १॥  
  
रघूणां कुलदीपं च निमीनां कुलदीपिकाम् ।  
सूर्यवंश-समुद्भूतं सोमवंश-समुद्भवाम् ॥ २॥  
  
पुत्रं दशरथस्याद्यं पुत्रीं जनकभूपतेः ।  
वशिष्ठानुमताचारं शतानन्दमतानुगाम् ॥ ३॥  
  
कौसल्यागर्भ-सम्भूतं वेदिगर्भोदितां स्वयम् ।  
पुण्डरीक-विशालाक्षं स्फुरदिन्दीवरेक्षणाम् ॥ ४॥  
  
चन्द्रकान्ताननाम्भोजं चन्द्रबिम्बोपमाननाम् ।  
मत्त-मातङ्ग-गमनं मत्त-हंस-वधू-गताम् ॥ ५॥  
  
चन्दनार्द्र-भुजामध्यं कुङ्कुमार्द्र-कुचस्थलीम् ।  
चापालङ्कृत-हस्ताब्जं पद्मालङ्कृत-पाणिकाम् ॥ ६॥  
  
शरणागत-गोप्तारं प्रणिपाद-प्रसादिकाम् ।  
कालमेघनिभं रामं कार्तस्वर-सम-प्रभाम् ॥ ७॥  
  
दिव्य-सिंहासनासीनं दिव्य-स्रग्वस्त्र-भूषणाम् ।  
अनुक्षणं कटाक्षाभ्यां अन्योन्येक्षण-काङ्क्षिणौ ॥ ८॥  
  
अन्योन्य-सदृशाकारौ त्रैलोक्यगृहदम्पती।  
इमौ युवां प्रणम्याहं भजाम्यद्य कृतार्थताम् ॥ ९॥  
  
अनेन स्तौति यः स्तुत्यं रामं सीतां च भक्तितः ।  
तस्य तौ तनुतां पुण्यास्सम्पदः सकलार्थदाः ॥ १०॥  
  
एवं श्रीरामचन्द्रस्य जानक्याश्च विशेषतः ।  
कृतं हनूमता पुण्यं स्तोत्रं सद्यो विमुक्तिदम् ।  
यः पठेत्प्रातरुत्थाय सर्वान् कामानवाप्नुयात् ॥ ११॥  
  
॥ इति हनूमत्कृत-सीताराम स्तोत्रं सम्पूर्णम् ॥  
  
  
Encoded and proofread by  
N. Balasubramanian bbalu at satyam.net.in  
  
