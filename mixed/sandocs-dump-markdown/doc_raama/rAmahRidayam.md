---
Author: Traditional
Category: hRidaya, raama
Description-comments: adhyAtmarAmAyaN
File name: raamahriday.itx
Language: Sanskrit
Latest update: January 03, 2005
Location: doc_raama
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmahRidayam
Transliterated by: WebD
engtitle: rAmahRidayam
itxtitle: rAmahRidayam
title: रामहृइदयम्

---
  
 श्रीरामहृदयम्   
  
श्री गणेशाय नमः ।  
श्री महादेव उवाच ।  
ततो रामः स्वयं प्राह हनुमन्तमुपस्थितम् ।  
शृणु यत्वं प्रवक्ष्यामि ह्यात्मानात्मपरात्मनाम् ॥ १॥  
  
आकाशस्य यथा भेदस्त्रिविधो दृश्यते महान् ।  
जलाशये महाकाशस्तदवच्छिन्न एव हि ।  
प्रतिबिम्बाख्यमपरं दृश्यते त्रिविधं नभः ॥ २॥  
  
बुद्ध्यवच्छिन्नचैतन्यमेकं पूर्णमथापरम् ।  
आभासस्त्वपरं बिम्बभूतमेवं त्रिधा चितिः ॥ ३॥  
  
साभासबुद्धेः कर्तृत्वमविच्छिन्नेऽविकारिणि ।  
साक्षिण्यारोप्यते भ्रान्त्या जीवत्वं च तथाऽबुधैः ॥ ४॥  
  
आभासस्तु मृषाबुद्धिरविद्याकार्यमुच्यते ।  
अविच्छिन्नं तु तद्ब्रह्म विच्छेदस्तु विकल्पितः ॥ ५॥  
  
अविच्छिन्नस्य पूर्णेन एकत्वं प्रतिपद्यते ।  
तत्वमस्यादिवाक्यैश्च साभासस्याहमस्तथा ॥ ६॥  
  
ऐक्यज्ञानं यदोत्पन्नं महावाक्येन चात्मनोः ।  
तदाऽविद्या स्वकार्यैश्च नश्यत्येव न संशयः ॥ ७॥  
  
एतद्विज्ञाय मद्भक्तो मद्भावायोपपद्यते  
मद्भक्तिविमुखानां हि शास्त्रगर्तेषु मुह्यताम् ।  
न ज्ञानं न च मोक्षः स्यात्तेषां जन्मशतैरपि ॥ ८॥  
  
इदं रहस्यं हृदयं ममात्मनो मयैव साक्षात्कथितं तवानघ ।  
मद्भक्तिहीनाय शठाय न त्वया दातव्यमैन्द्रादपि राज्यतोऽधिकम् ॥ ९॥  
  
॥ श्रीमदध्यात्मरामायणे बालकाण्डे श्रीरामहृदयं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
