---
Author: Tulasidas
Category: tulasIdAsa, raama
Description-comments: vairAgyasandIpanI
File name: vairAgyasandIpanIHindiTulasidas.itx
Language: Hindi
Latest update: January 28, 2017
Location: doc_z_otherlang_hindi
Proofread by: Ankur Nagpal ankurnagpal108 at gmail dot com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: raama
Text title: vairAgyasandIpanI
Transliterated by: Ankur Nagpal ankurnagpal108 at gmail dot com
engtitle: vairAgyasandIpanI
itxtitle: vairaagyasandiipanii
title: वैराग्यसन्दीपनी

---
  
 वैराग्य सन्दीपनी गोस्वामितुलसीदासकृत हिन्दी   
॥  अथ श्रीगोस्वामितुलसीदासकृत वैराग्यसन्दीपनी ॥  
  
दोहा -  
राम बाम दिसि जानकी लखन दाहिनी ओर ।  
ध्यान सकल कल्यानमय सुरतरु तुलसि तोर ॥ १॥  
  
तुलसी मिटै न मोह तम किएँ कोटि गुन ग्राम ।  
हृदय कमल फूलै नहीं बिनु रबि-कुल-रबि राम ॥ २॥  
  
सुनत लखत श्रुति नयन बिनु रसना बिनु रस लेत ।  
बास नासिका बिनु लहै परसै बिना निकेत ॥ ३॥  
  
सोरठा -  
अज अद्वैत अनाम अलख रूप-गुन-रहित जो ।  
माया पति सोई राम दास हेतु नर-तनु-धरेउ ॥ ४॥  
  
दोहा -  
तुलसी यह तनु खेत है मन बच कर्म किसान ।  
पाप-पुन्य द्वै बीज हैं बवै सो लवै निदान ॥ ५॥  
  
तुलसी यह तनु तवा है तपत सदा त्रैताप ।  
सान्ति होई जब सान्तिपद पावै राम प्रताप ॥ ६॥  
  
तुलसी बेद-पुरान-मत पूरन सास्त्र बिचार ।  
यह बिराग-सन्दीपनी अखिल ग्यान को सार ॥ ७॥  
  
दोहा -  
सरल बरन भाषा सरल सरल अर्थमय मानि ।  
तुलसी सरलै सन्तजन ताहि परी पहिचानि ॥ ८॥  
  
चौपाई -  
अति सीतल अति ही सुखदाई ।  
सम दम राम भजन अधिकाई ॥  
  
जड जीवन कौं करै सचेता ।  
जग महँ बिचरत है एहि हेता ॥ ९॥  
  
दोहा -  
तुलसी ऐसे कहुँ कहूँ धन्य धरनि वह सन्त ।  
परकाजे परमारथी प्रीति लिये निबहन्त ॥ १०॥  
  
की मुख पट दीन्हे रहैं जथा अर्थ भाषन्त ।  
तुलसी या संसारमें सो बिचारजुत सन्त ॥ ११॥  
  
बोलै बचन बिचारि कै लीन्हें सन्त सुभाव ।  
तुलसी दुख दुर्बचन के पन्थ देत नहिं पाँव ॥ १२॥  
  
सत्रु न काहू करि गनै मित्र गनै नहिं काहि ।  
तुलसी यह मत सन्त को बोलै समता माहि ॥ १३॥  
  
चौपाई -  
अति अनन्यगति इन्द्री जीता ।  
जाको हरि बिनु कतहुँ न चीता ॥  
  
मृग तृष्णा सम जग जिय जानी ।  
तुलसी ताहि सन्त पहिचानी ॥ १४॥  
  
दोहा -  
एक भरोसो एक बल एक आस बिस्वास ।  
रामरूप स्वाती जलद चातक तुलसीदास ॥ १५॥  
  
सो जन जगत जहाज है जाके राग न दोष ।  
तुलसी तृष्णा त्यागि कै गहै सील सन्तोष ॥ १६॥  
  
सील गहनि सब की सहनि कहनि हीय मुख राम ।  
तुलसी रहिए एहि रहनि सन्त जनन को काम ॥ १७॥  
  
निज सङ्गी निज सम करत दुरजन मन दुख दून ।  
मलयाचल है सन्तजन तुलसी दोष बिहून ॥ १८॥  
  
कोमल बानी सन्त की स्त्रवत अमृतमय आइ ।  
तुलसी ताहि कठोर मन सुनत मैन होइ जाइ ॥ १९॥  
  
अनुभव सुख उतपति करत भय-भ्रम धरै उठाइ ।  
ऐसी बानी सन्त की जो उर भेदै आइ ॥ २०॥  
  
सीतल बानी सन्त की ससिहू ते अनुमान ।  
तुलसी कोटि तपन हरै जो कोउ धारै कान ॥ २१॥  
  
चौपाई -  
पाप ताप सब सूल नसावै ।  
मोह अन्ध रबि बचन बहावै ॥  
  
तुलसी ऐसे सदगुन साधू ।  
बेद मध्य गुन बिदित अगाधू ॥ २२॥  
  
दोहा -  
तन करि मन करि बचन करि काहू दूखत नाहिं ।  
तुलसी ऐसे सन्तजन रामरूप जग माहिं ॥ २३॥  
  
मुख दीखत पातक हरै परसत कर्म बिलाहिं ।  
बचन सुनत मन मोहगत पूरुब भाग मिलाहिं ॥ २४॥  
  
अति कोमल अरु बिमल रुचि मानस में मल नाहिं ।  
तुलसी रत मन होइ रहै अपने साहिब माहिं ॥ २५॥  
  
जाके मन ते उठि गई तिल-तिल तृष्णा चाहि ।  
मनसा बाचा कर्मना तुलसी बन्दत ताहि ॥ २६॥  
  
कञ्चन काँचहि सम गनै कामिनि काष्ठ पषान ।  
तुलसी ऐसे सन्तजन पृथ्वी ब्रह्म समान ॥ २७॥  
  
चौपाई -  
कञ्चन को मृतिका करि मानत ।  
कामिनि काष्ठ सिला पहिचानत ॥  
  
तुलसी भूलि गयो रस एह ।  
ते जन प्रगट राम की देहा ॥ २८॥  
  
दोहा -  
आकिञ्चन इन्द्रीदमन रमन राम इक तार ।  
तुलसी ऐसे सन्त जन बिरले या संसार ।२९ ॥  
  
अहम्बाद मैं तैं नहीं दुष्ट सङ्ग नहिं कोइ ।  
दुख ते दुख नहिं ऊपजै सुख तैं सुख नहिं होइ ॥ ३०॥  
  
सम कञ्चन काँचै गिनत सत्रु मित्र सम दोइ ।  
तुलसी या संसारमें कात सन्त जन सोई ॥ ३१॥  
  
बिरले बिरले पाइए माया त्यागी सन्त ।  
तुलसी कामी कुटिल कलि केकी केक अनन्त ॥ ३२॥  
  
मैं तं मेट्यो मोह तम उग्यो आतमा भानु ।  
सन्त राज सो जानिये तुलसी या सहिदानु ॥ ३३॥  
  
सोरठा -  
को बरनै मुख एक तुलसी महिमा सन्त की ।  
जिन्ह के बिमल बिबेक सेस महेस न कहि सकत ॥ ३४॥  
  
दोहा -  
महि पत्री करि सिन्धु मसि तरु लेखनी बनाइ ।  
तुलसी गनपत सों तदपि महिमा लिखी न जाइ ॥ ३५॥  
  
धन्य धन्य माता पिता धन्य पुत्र बर सोइ ।  
तुलसी जो रामहि भजे जैसेहुँ कैसेहुँ होइ ॥ ३६॥  
  
तुलसी जाके बदन ते धोखेहुँ निकसत राम ।  
ताके पग की पगतरी मेरे तन को चाम ॥ ३७॥  
  
तुलसी भगत सुपच भलौ भजै रैन दिन राम ।  
ऊँचो कुल केहि कामको जहाँ न हरिको नाम ॥ ३८॥  
  
अति ऊँचे भूधरनि पर भुजगन के अस्थान ।  
तुलसी अति नीचे सुखद ऊख अन्न अरु पान ॥ ३९॥  
  
चौपाई -  
अति अनन्य जो हरि को दासा ।  
रटै नाम निसिदिन प्रति स्वासा ॥  
  
तुलसी तेहि समान नहिं कोई ।  
हम नीकें देखा सब कोई ॥ ४०॥  
  
चौपाई -  
जदपि साधु सबही बिधि हीना ।  
तद्यपि समता के न कुलीना ॥  
  
यह दिन रैन नाम उच्चरै ।  
वह नित मान अगिनि महँ जरै ॥ ४१॥  
  
दोहा -  
दास रता एक नाम सों उभय लोक सुख त्यागि ।  
तुलसी न्यारो ह्वै रहै दहै न दुख की आगि ॥ ४२॥  
  
रैनि को भूषन इन्दु है दिवस को भूषन भानु ।  
दास को भूषन भक्ति है भक्ति को भूषन ग्यानु ॥ ४३॥  
  
ग्यान को भूषन ध्यान है ध्यान को भूषन त्याग ।  
त्याग को भूषन शान्तिपद तुलसी अमल अदाग ॥ ४४॥  
  
चौपाई -  
अमल अदाग शान्तिपद सारा ।  
सकल कलेस न करत प्रहारा ॥  
  
तुलसी उर धारै जो कोई ।  
रहै अनन्द सिन्धु महँ सोई ॥ ४५॥  
  
बिबिध पाप सम्भव जो तापा ।  
मिटहिं दोष दुख दुसह कलापा ॥  
  
परम सान्ति सुख रहै समाई ।  
तहँ उतपात न बेधै आई ॥ ४६॥  
  
तुलसी ऐसे सीतल सन्ता ।  
सदा रहै एहि भाँति एकन्ता ॥  
  
कहा करै खल लोग भुजङ्गा ।  
कीन्ह्यौ गरल-सील जो अङ्गा ॥ ४७॥  
  
दोहा -  
अति सीतल अतिही अमल सकल कामना हीन ।  
तुलसी ताहि अतीत गनि बृत्ति सान्ति लयलीन ॥ ४८॥  
  
चौपाई -  
जो कोइ कोप भरे मुख बैना ।  
सन्मुख हतै गिरा-सर पैना ॥  
  
तुलसी तऊ लेस रिस नाहिं ।  
सो सीतल कहिए जग माहीं ॥ ४९॥  
  
दोहा -  
सात दीप नव खण्ड लौ तीनि लोक जग माहिं ।  
तुलसी सान्ति समान सुख अपर दूसरो नाहीं ॥ ५०॥  
  
चौपाई -  
जहाँ सान्ति सतगुरु की दई ।  
तहाँ क्रोध की जर जरि गई ॥  
  
सकल काम बासना बिलानी ।  
तुलसी बहै सान्ति सहिदानी ॥ ५१॥  
  
तुलसी सुखद सान्ति को सागर ।  
सन्तन गायो करन उजागर ॥  
  
तामें तन मन रहै समोई ।  
अहं अगिनि नहिं दाहैं कोई ॥ ५२॥  
  
दोहा -  
अहङ्कार की अगिनि में दहत सकल संसार ।  
तुलसी बाँचै सन्तजन केवल सान्ति अधार ॥ ५३॥  
  
महा सान्ति जल परसि कै सान्त भए जन जोइ ।  
अहं अगिनि ते नहिं दहैं कोटि करै जो कोइ ॥ ५४॥  
  
तेज होत तन तरनि को अचरज मानत लोइ ।  
तुलसी जो पानी भया बहुरि न पावक होइ ॥ ५५॥  
  
जद्यपी सीतल सम सुखद जगमें जीवन प्रान ।  
तदपि सान्ति जल जनि गनौ पावक तेल प्रमान ॥ ५६॥  
  
चौपाई -  
जरै बरै अरु खीझि खिझावै ।  
राग द्वेष महँ जनम गँवावै ॥  
  
सपनेहुँ सान्ति नहि उन देही ।  
तुलसी जहाँ-जहाँ ब्रत एही ॥ ५७॥  
  
दोहा -  
सोइ पण्डित सोइ पारखी सोई सन्त सुजान ।  
सोई सूर सचेत सो सोई सुभट प्रमान ॥ ५८॥  
  
सोइ ग्यानी सोइ गुनी जन सोई दाता ध्यानि ।  
तुलसी जाके चित भई राग द्वेष की हानि ॥ ५९॥  
  
चौपाई -  
राग द्वेष की अगिनि बुझानी ।  
काम क्रोध बासना नसानी ॥  
  
तुलसी जबहि सान्ति गृह आई ।  
तब उरहीं उर फिरी दोहाई ॥ ६०॥  
  
दोहा -  
फिरी दोहाई राम की गे कामादिक भाजि ।  
तुलसी ज्यों रबि कें उदय तुरत जात तम लाजि ॥ ६१॥  
  
यह बिराग सन्दीपनी सुजन सुचित सुनि लेहु ।  
अनुचित बचन बिचारि के जस सुधारि तस देहु ॥ ६२॥  
  
॥  इति श्रीमद्गोस्वामीतुलसीदासकृत वैराग्यसन्दीपनी सम्पूर्णम् ॥  
  
  
Encoded and proofread by Ankur Nagpal ankurnagpal108 at gmail dotcom  
  
