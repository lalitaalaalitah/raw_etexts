---
Acknowledge-Permission: Dr. Vineet Chaitanya, vc@iiit.net
Author: Goswami Tulasidas
Category: raama, tulasIdAsa
Description-comments: Awadhi, Converted from ISCII to ITRANS
File name: manas7_i.itx
Language: Hindi
Latest update: March 12, 2015
Location: doc_z_otherlang_hindi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shri Ram Charit Manas - uttarakand
Transliterated by: Mr. Balram J. Rathore, Ratlam, M.P., a retired railway driver
engtitle: shrIrAmacharitamAnasa uttarakANDa
itxtitle: shrIrAmacharitamAnasa 7 uttarakANDa
title: श्रीरामचरितमानस ७ उत्तरकाण्ड

---
  
 श्री राम चरित मानस   
         श्री गणेशाय नमः  
       श्रीजानकीवल्लभो विजयते  
        श्रीरामचरितमानस  
         सप्तम सोपान  
         (उत्तरकाण्ड)  
          श्लोक  
केकीकण्ठाभनीलं सुरवरविलसद्विप्रपादाब्जचिह्नं  
शोभाढ्यं पीतवस्त्रं सरसिजनयनं सर्वदा सुप्रसन्नम्।  
पाणौ नाराचचापं कपिनिकरयुतं बन्धुना सेव्यमानं  
नौमीड्यं जानकीशं रघुवरमनिशं पुष्पकारूढरामम् ॥ १ ॥   
  
कोसलेन्द्रपदकञ्जमञ्जुलौ कोमलावजमहेशवन्दितौ।  
जानकीकरसरोजलालितौ चिन्तकस्य मनभृङ्गसड्गिनौ ॥ २ ॥   
  
कुन्दइन्दुदरगौरसुन्दरं अम्बिकापतिमभीष्टसिद्धिदम्।  
कारुणीककलकञ्जलोचनं नौमि शङ्करमनङ्गमोचनम् ॥ ३ ॥   
  
 दो.  रहा एक दिन अवधि कर अति आरत पुर लोग।   
      जहँ तहँ सोचहिं नारि नर कृस तन राम बियोग ॥   
      सगुन होहिं सुन्दर सकल मन प्रसन्न सब केर।   
      प्रभु आगवन जनाव जनु नगर रम्य चहुँ फेर ॥   
      कौसल्यादि मातु सब मन अनन्द अस होइ।   
      आयउ प्रभु श्री अनुज जुत कहन चहत अब कोइ ॥   
      भरत नयन भुज दच्छिन फरकत बारहिं बार।   
      जानि सगुन मन हरष अति लागे करन बिचार ॥   
रहेउ एक दिन अवधि अधारा। समुझत मन दुख भयउ अपारा ॥   
कारन कवन नाथ नहिं आयउ। जानि कुटिल किधौं मोहि बिसरायउ ॥   
अहह धन्य लछिमन बड़भागी। राम पदारबिन्दु अनुरागी ॥   
कपटी कुटिल मोहि प्रभु चीन्हा। ताते नाथ सङ्ग नहिं लीन्हा ॥   
जौं करनी समुझै प्रभु मोरी। नहिं निस्तार कलप सत कोरी ॥   
जन अवगुन प्रभु मान न काऊ। दीन बन्धु अति मृदुल सुभाऊ ॥   
मोरि जियँ भरोस दृढ़ सोई। मिलिहहिं राम सगुन सुभ होई ॥   
बीतें अवधि रहहि जौं प्राना। अधम कवन जग मोहि समाना ॥   
  
 दो.  राम बिरह सागर महँ भरत मगन मन होत।   
      बिप्र रूप धरि पवन सुत आइ गयउ जनु पोत ॥ १(क) ॥   
  
      बैठि देखि कुसासन जटा मुकुट कृस गात।  
      राम राम रघुपति जपत स्त्रवत नयन जलजात ॥ १(ख) ॥   
  
देखत हनूमान अति हरषेउ। पुलक गात लोचन जल बरषेउ ॥   
मन महँ बहुत भाँति सुख मानी। बोलेउ श्रवन सुधा सम बानी ॥   
जासु बिरहँ सोचहु दिन राती। रटहु निरन्तर गुन गन पाँती ॥   
रघुकुल तिलक सुजन सुखदाता। आयउ कुसल देव मुनि त्राता ॥   
रिपु रन जीति सुजस सुर गावत। सीता सहित अनुज प्रभु आवत ॥   
सुनत बचन बिसरे सब दूखा। तृषावन्त जिमि पाइ पियूषा ॥   
को तुम्ह तात कहाँ ते आए। मोहि परम प्रिय बचन सुनाए ॥   
मारुत सुत मैं कपि हनुमाना। नामु मोर सुनु कृपानिधाना ॥   
दीनबन्धु रघुपति कर किङ्कर। सुनत भरत भेण्टेउ उठि सादर ॥   
मिलत प्रेम नहिं हृदयँ समाता। नयन स्त्रवत जल पुलकित गाता ॥   
कपि तव दरस सकल दुख बीते। मिले आजु मोहि राम पिरीते ॥   
बार बार बूझी कुसलाता। तो कहुँ देउँ काह सुनु भ्राता ॥   
एहि सन्देस सरिस जग माहीं। करि बिचार देखेउँ कछु नाहीं ॥   
नाहिन तात उरिन मैं तोही। अब प्रभु चरित सुनावहु मोही ॥   
तब हनुमन्त नाइ पद माथा। कहे सकल रघुपति गुन गाथा ॥   
कहु कपि कबहुँ कृपाल गोसाईं। सुमिरहिं मोहि दास की नाईं ॥   
  
 छं.  निज दास ज्यों रघुबंसभूषन कबहुँ मम सुमिरन कर् यो।   
      सुनि भरत बचन बिनीत अति कपि पुलकित तन चरनन्हि पर् यो ॥   
      रघुबीर निज मुख जासु गुन गन कहत अग जग नाथ जो।   
      काहे न होइ बिनीत परम पुनीत सदगुन सिन्धु सो ॥   
  
 दो.  राम प्रान प्रिय नाथ तुम्ह सत्य बचन मम तात।   
      पुनि पुनि मिलत भरत सुनि हरष न हृदयँ समात ॥ २(क) ॥   
  
 सो.  भरत चरन सिरु नाइ तुरित गयउ कपि राम पहिं।  
      कही कुसल सब जाइ हरषि चलेउ प्रभु जान चढ़ि ॥ २(ख) ॥   
  
हरषि भरत कोसलपुर आए। समाचार सब गुरहि सुनाए ॥   
पुनि मन्दिर महँ बात जनाई। आवत नगर कुसल रघुराई ॥   
सुनत सकल जननीं उठि धाईं। कहि प्रभु कुसल भरत समुझाई ॥   
समाचार पुरबासिंह पाए। नर अरु नारि हरषि सब धाए ॥   
दधि दुर्बा रोचन फल फूला। नव तुलसी दल मङ्गल मूला ॥   
भरि भरि हेम थार भामिनी। गावत चलिं सिन्धु सिन्धुरगामिनी ॥   
जे जैसेहिं तैसेहिं उटि धावहिं। बाल बृद्ध कहँ सङ्ग न लावहिं ॥   
एक एकन्ह कहँ बूझहिं भाई। तुम्ह देखे दयाल रघुराई ॥   
अवधपुरी प्रभु आवत जानी। भई सकल सोभा कै खानी ॥   
बहइ सुहावन त्रिबिध समीरा। भइ सरजू अति निर्मल नीरा ॥   
  
 दो.  हरषित गुर परिजन अनुज भूसुर बृन्द समेत।   
      चले भरत मन प्रेम अति सन्मुख कृपानिकेत ॥ ३(क) ॥   
  
      बहुतक चढ़ी अटारिन्ह निरखहिं गगन बिमान।  
      देखि मधुर सुर हरषित करहिं सुमङ्गल गान ॥ ३(ख) ॥   
  
      राका ससि रघुपति पुर सिन्धु देखि हरषान।  
      बढ़यो कोलाहल करत जनु नारि तरङ्ग समान ॥ ३(ग) ॥   
  
इहाँ भानुकुल कमल दिवाकर। कपिन्ह देखावत नगर मनोहर ॥   
सुनु कपीस अङ्गद लङ्केसा। पावन पुरी रुचिर यह देसा ॥   
जद्यपि सब बैकुण्ठ बखाना। बेद पुरान बिदित जगु जाना ॥   
अवधपुरी सम प्रिय नहिं सोऊ। यह प्रसङ्ग जानइ कोउ कोऊ ॥   
जन्मभूमि मम पुरी सुहावनि। उत्तर दिसि बह सरजू पावनि ॥   
जा मज्जन ते बिनहिं प्रयासा। मम समीप नर पावहिं बासा ॥   
अति प्रिय मोहि इहाँ के बासी। मम धामदा पुरी सुख रासी ॥   
हरषे सब कपि सुनि प्रभु बानी। धन्य अवध जो राम बखानी ॥   
  
 दो.  आवत देखि लोग सब कृपासिन्धु भगवान।   
      नगर निकट प्रभु प्रेरेउ उतरेउ भूमि बिमान ॥ ४(क) ॥   
  
      उतरि कहेउ प्रभु पुष्पकहि तुम्ह कुबेर पहिं जाहु।  
      प्रेरित राम चलेउ सो हरषु बिरहु अति ताहु ॥ ४(ख) ॥   
  
आए भरत सङ्ग सब लोगा। कृस तन श्रीरघुबीर बियोगा ॥   
बामदेव बसिष्ठ मुनिनायक। देखे प्रभु महि धरि धनु सायक ॥   
धाइ धरे गुर चरन सरोरुह। अनुज सहित अति पुलक तनोरुह ॥   
भेण्टि कुसल बूझी मुनिराया। हमरें कुसल तुम्हारिहिं दाया ॥   
सकल द्विजन्ह मिलि नायउ माथा। धर्म धुरन्धर रघुकुलनाथा ॥   
गहे भरत पुनि प्रभु पद पङ्कज। नमत जिन्हहि सुर मुनि सङ्कर अज ॥   
परे भूमि नहिं उठत उठाए। बर करि कृपासिन्धु उर लाए ॥   
स्यामल गात रोम भए ठाढ़े। नव राजीव नयन जल बाढ़े ॥   
  
 छं.  राजीव लोचन स्त्रवत जल तन ललित पुलकावलि बनी।   
      अति प्रेम हृदयँ लगाइ अनुजहि मिले प्रभु त्रिभुअन धनी ॥   
      प्रभु मिलत अनुजहि सोह मो पहिं जाति नहिं उपमा कही।   
      जनु प्रेम अरु सिङ्गार तनु धरि मिले बर सुषमा लही ॥ १ ॥   
  
      बूझत कृपानिधि कुसल भरतहि बचन बेगि न आवई।   
      सुनु सिवा सो सुख बचन मन ते भिन्न जान जो पावई ॥   
      अब कुसल कौसलनाथ आरत जानि जन दरसन दियो।   
      बूड़त बिरह बारीस कृपानिधान मोहि कर गहि लियो ॥ २ ॥   
  
 दो.  पुनि प्रभु हरषि सत्रुहन भेण्टे हृदयँ लगाइ।   
      लछिमन भरत मिले तब परम प्रेम दोउ भाइ ॥ ५ ॥   
  
भरतानुज लछिमन पुनि भेण्टे। दुसह बिरह सम्भव दुख मेटे ॥   
सीता चरन भरत सिरु नावा। अनुज समेत परम सुख पावा ॥   
प्रभु बिलोकि हरषे पुरबासी। जनित बियोग बिपति सब नासी ॥   
प्रेमातुर सब लोग निहारी। कौतुक कीन्ह कृपाल खरारी ॥   
अमित रूप प्रगटे तेहि काला। जथाजोग मिले सबहि कृपाला ॥   
कृपादृष्टि रघुबीर बिलोकी। किए सकल नर नारि बिसोकी ॥   
छन महिं सबहि मिले भगवाना। उमा मरम यह काहुँ न जाना ॥   
एहि बिधि सबहि सुखी करि रामा। आगें चले सील गुन धामा ॥   
कौसल्यादि मातु सब धाई। निरखि बच्छ जनु धेनु लवाई ॥   
  
 छं.  जनु धेनु बालक बच्छ तजि गृहँ चरन बन परबस गईं।   
      दिन अन्त पुर रुख स्त्रवत थन हुङ्कार करि धावत भई ॥   
      अति प्रेम सब मातु भेटीं बचन मृदु बहुबिधि कहे।   
      गइ बिषम बियोग भव तिन्ह हरष सुख अगनित लहे ॥   
  
 दो.  भेटेउ तनय सुमित्राँ राम चरन रति जानि।   
      रामहि मिलत कैकेई हृदयँ बहुत सकुचानि ॥ ६(क) ॥   
  
      लछिमन सब मातन्ह मिलि हरषे आसिष पाइ।  
      कैकेइ कहँ पुनि पुनि मिले मन कर छोभु न जाइ ॥ ६ ॥   
  
सासुन्ह सबनि मिली बैदेही। चरनन्हि लागि हरषु अति तेही ॥   
देहिं असीस बूझि कुसलाता। होइ अचल तुम्हार अहिवाता ॥   
सब रघुपति मुख कमल बिलोकहिं। मङ्गल जानि नयन जल रोकहिं ॥   
कनक थार आरति उतारहिं। बार बार प्रभु गात निहारहिं ॥   
नाना भाँति निछावरि करहीं। परमानन्द हरष उर भरहीं ॥   
कौसल्या पुनि पुनि रघुबीरहि। चितवति कृपासिन्धु रनधीरहि ॥   
हृदयँ बिचारति बारहिं बारा। कवन भाँति लङ्कापति मारा ॥   
अति सुकुमार जुगल मेरे बारे। निसिचर सुभट महाबल भारे ॥   
  
 दो.  लछिमन अरु सीता सहित प्रभुहि बिलोकति मातु।   
      परमानन्द मगन मन पुनि पुनि पुलकित गातु ॥ ७ ॥   
  
लङ्कापति कपीस नल नीला। जामवन्त अङ्गद सुभसीला ॥   
हनुमदादि सब बानर बीरा। धरे मनोहर मनुज सरीरा ॥   
भरत सनेह सील ब्रत नेमा। सादर सब बरनहिं अति प्रेमा ॥   
देखि नगरबासिंह कै रीती। सकल सराहहि प्रभु पद प्रीती ॥   
पुनि रघुपति सब सखा बोलाए। मुनि पद लागहु सकल सिखाए ॥   
गुर बसिष्ट कुलपूज्य हमारे। इन्ह की कृपाँ दनुज रन मारे ॥   
ए सब सखा सुनहु मुनि मेरे। भए समर सागर कहँ बेरे ॥   
मम हित लागि जन्म इन्ह हारे। भरतहु ते मोहि अधिक पिआरे ॥   
सुनि प्रभु बचन मगन सब भए। निमिष निमिष उपजत सुख नए ॥   
  
 दो.  कौसल्या के चरनन्हि पुनि तिन्ह नायउ माथ ॥   
      आसिष दीन्हे हरषि तुम्ह प्रिय मम जिमि रघुनाथ ॥ ८(क) ॥   
  
      सुमन बृष्टि नभ सङ्कुल भवन चले सुखकन्द।  
      चढ़ी अटारिन्ह देखहिं नगर नारि नर बृन्द ॥ ८(ख) ॥   
  
कञ्चन कलस बिचित्र सँवारे। सबहिं धरे सजि निज निज द्वारे ॥   
बन्दनवार पताका केतू। सबन्हि बनाए मङ्गल हेतू ॥   
बीथीं सकल सुगन्ध सिञ्चाई। गजमनि रचि बहु चौक पुराई ॥   
नाना भाँति सुमङ्गल साजे। हरषि नगर निसान बहु बाजे ॥   
जहँ तहँ नारि निछावर करहीं। देहिं असीस हरष उर भरहीं ॥   
कञ्चन थार आरती नाना। जुबती सजें करहिं सुभ गाना ॥   
करहिं आरती आरतिहर कें। रघुकुल कमल बिपिन दिनकर कें ॥   
पुर सोभा सम्पति कल्याना। निगम सेष सारदा बखाना ॥   
तेउ यह चरित देखि ठगि रहहीं। उमा तासु गुन नर किमि कहहीं ॥   
  
 दो.  नारि कुमुदिनीं अवध सर रघुपति बिरह दिनेस।   
      अस्त भएँ बिगसत भईं निरखि राम राकेस ॥ ९(क) ॥   
  
      होहिं सगुन सुभ बिबिध बिधि बाजहिं गगन निसान।  
      पुर नर नारि सनाथ करि भवन चले भगवान ॥ ९(ख) ॥   
  
प्रभु जानी कैकेई लजानी। प्रथम तासु गृह गए भवानी ॥   
ताहि प्रबोधि बहुत सुख दीन्हा। पुनि निज भवन गवन हरि कीन्हा ॥   
कृपासिन्धु जब मन्दिर गए। पुर नर नारि सुखी सब भए ॥   
गुर बसिष्ट द्विज लिए बुलाई। आजु सुघरी सुदिन समुदाई ॥   
सब द्विज देहु हरषि अनुसासन। रामचन्द्र बैठहिं सिङ्घासन ॥   
मुनि बसिष्ट के बचन सुहाए। सुनत सकल बिप्रन्ह अति भाए ॥   
कहहिं बचन मृदु बिप्र अनेका। जग अभिराम राम अभिषेका ॥   
अब मुनिबर बिलम्ब नहिं कीजे। महाराज कहँ तिलक करीजै ॥   
  
 दो.  तब मुनि कहेउ सुमन्त्र सन सुनत चलेउ हरषाइ।   
      रथ अनेक बहु बाजि गज तुरत सँवारे जाइ ॥ १०(क) ॥   
  
      जहँ तहँ धावन पठइ पुनि मङ्गल द्रब्य मगाइ।  
      हरष समेत बसिष्ट पद पुनि सिरु नायउ आइ ॥ १०(ख) ॥   
  
         नवान्हपारायण, आठवाँ विश्राम  
अवधपुरी अति रुचिर बनाई। देवन्ह सुमन बृष्टि झरि लाई ॥   
राम कहा सेवकन्ह बुलाई। प्रथम सखन्ह अन्हवावहु जाई ॥   
सुनत बचन जहँ तहँ जन धाए। सुग्रीवादि तुरत अन्हवाए ॥   
पुनि करुनानिधि भरतु हँकारे। निज कर राम जटा निरुआरे ॥   
अन्हवाए प्रभु तीनिउ भाई। भगत बछल कृपाल रघुराई ॥   
भरत भाग्य प्रभु कोमलताई। सेष कोटि सत सकहिं न गाई ॥   
पुनि निज जटा राम बिबराए। गुर अनुसासन मागि नहाए ॥   
करि मज्जन प्रभु भूषन साजे। अङ्ग अनङ्ग देखि सत लाजे ॥   
  
 दो.  सासुन्ह सादर जानकिहि मज्जन तुरत कराइ।   
      दिब्य बसन बर भूषन अँग अँग सजे बनाइ ॥ ११(क) ॥   
  
      राम बाम दिसि सोभति रमा रूप गुन खानि।  
      देखि मातु सब हरषीं जन्म सुफल निज जानि ॥ ११(ख) ॥   
  
      सुनु खगेस तेहि अवसर ब्रह्मा सिव मुनि बृन्द।  
      चढ़ि बिमान आए सब सुर देखन सुखकन्द ॥ ११(ग) ॥   
  
प्रभु बिलोकि मुनि मन अनुरागा। तुरत दिब्य सिङ्घासन मागा ॥   
रबि सम तेज सो बरनि न जाई। बैठे राम द्विजन्ह सिरु नाई ॥   
जनकसुता समेत रघुराई। पेखि प्रहरषे मुनि समुदाई ॥   
बेद मन्त्र तब द्विजन्ह उचारे। नभ सुर मुनि जय जयति पुकारे ॥   
प्रथम तिलक बसिष्ट मुनि कीन्हा। पुनि सब बिप्रन्ह आयसु दीन्हा ॥   
सुत बिलोकि हरषीं महतारी। बार बार आरती उतारी ॥   
बिप्रन्ह दान बिबिध बिधि दीन्हे। जाचक सकल अजाचक कीन्हे ॥   
सिङ्घासन पर त्रिभुअन साई। देखि सुरन्ह दुन्दुभीं बजाईं ॥   
  
 छं.  नभ दुन्दुभीं बाजहिं बिपुल गन्धर्ब किन्नर गावहीं।   
      नाचहिं अपछरा बृन्द परमानन्द सुर मुनि पावहीं ॥   
      भरतादि अनुज बिभीषनाङ्गद हनुमदादि समेत ते।   
      गहें छत्र चामर ब्यजन धनु असि चर्म सक्ति बिराजते ॥ १ ॥   
  
      श्री सहित दिनकर बंस बूषन काम बहु छबि सोहई।   
      नव अम्बुधर बर गात अम्बर पीत सुर मन मोहई ॥   
      मुकुटाङ्गदादि बिचित्र भूषन अङ्ग अङ्गन्हि प्रति सजे।   
      अम्भोज नयन बिसाल उर भुज धन्य नर निरखन्ति जे ॥ २ ॥   
  
 दो.  वह सोभा समाज सुख कहत न बनइ खगेस।   
      बरनहिं सारद सेष श्रुति सो रस जान महेस ॥ १२(क) ॥   
  
      भिन्न भिन्न अस्तुति करि गए सुर निज निज धाम।  
      बन्दी बेष बेद तब आए जहँ श्रीराम ॥ १२(ख) ॥   
  
      प्रभु सर्बग्य कीन्ह अति आदर कृपानिधान।  
      लखेउ न काहूँ मरम कछु लगे करन गुन गान ॥ १२(ग) ॥   
  
 छं.  जय सगुन निर्गुन रूप अनूप भूप सिरोमने।   
      दसकन्धरादि प्रचण्ड निसिचर प्रबल खल भुज बल हने ॥   
      अवतार नर संसार भार बिभञ्जि दारुन दुख दहे।   
      जय प्रनतपाल दयाल प्रभु सञ्जुक्त सक्ति नमामहे ॥ १ ॥   
  
      तव बिषम माया बस सुरासुर नाग नर अग जग हरे।   
      भव पन्थ भ्रमत अमित दिवस निसि काल कर्म गुननि भरे ॥   
      जे नाथ करि करुना बिलोके त्रिबिधि दुख ते निर्बहे।   
      भव खेद छेदन दच्छ हम कहुँ रच्छ राम नमामहे ॥ २ ॥   
  
      जे ग्यान मान बिमत्त तव भव हरनि भक्ति न आदरी।   
      ते पाइ सुर दुर्लभ पदादपि परत हम देखत हरी ॥   
      बिस्वास करि सब आस परिहरि दास तव जे होइ रहे।   
      जपि नाम तव बिनु श्रम तरहिं भव नाथ सो समरामहे ॥ ३ ॥   
  
      जे चरन सिव अज पूज्य रज सुभ परसि मुनिपतिनी तरी।   
      नख निर्गता मुनि बन्दिता त्रेलोक पावनि सुरसरी ॥   
      ध्वज कुलिस अङ्कुस कञ्ज जुत बन फिरत कण्टक किन लहे।   
      पद कञ्ज द्वन्द मुकुन्द राम रमेस नित्य भजामहे ॥ ४ ॥   
  
      अब्यक्तमूलमनादि तरु त्वच चारि निगमागम भने।   
      षट कन्ध साखा पञ्च बीस अनेक पर्न सुमन घने ॥   
      फल जुगल बिधि कटु मधुर बेलि अकेलि जेहि आश्रित रहे।   
      पल्लवत फूलत नवल नित संसार बिटप नमामहे ॥ ५ ॥   
  
      जे ब्रह्म अजमद्वैतमनुभवगम्य मनपर ध्यावहीं।   
      ते कहहुँ जानहुँ नाथ हम तव सगुन जस नित गावहीं ॥   
      करुनायतन प्रभु सदगुनाकर देव यह बर मागहीं।   
      मन बचन कर्म बिकार तजि तव चरन हम अनुरागहीं ॥ ६ ॥   
  
 दो.  सब के देखत बेदन्ह बिनती कीन्हि उदार।   
      अन्तर्धान भए पुनि गए ब्रह्म आगार ॥ १३(क) ॥   
  
      बैनतेय सुनु सम्भु तब आए जहँ रघुबीर।  
      बिनय करत गदगद गिरा पूरित पुलक सरीर ॥ १३(ख) ॥   
  
 छं.   जय राम रमारमनं समनं। भव ताप भयाकुल पाहि जनं ॥   
      अवधेस सुरेस रमेस बिभो। सरनागत मागत पाहि प्रभो ॥ १ ॥   
  
      दससीस बिनासन बीस भुजा। कृत दूरि महा महि भूरि रुजा ॥   
      रजनीचर बृन्द पतङ्ग रहे। सर पावक तेज प्रचण्ड दहे ॥ २ ॥   
  
      महि मण्डल मण्डन चारुतरं। धृत सायक चाप निषङ्ग बरं ॥   
      मद मोह महा ममता रजनी। तम पुञ्ज दिवाकर तेज अनी ॥ ३ ॥   
  
      मनजात किरात निपात किए। मृग लोग कुभोग सरेन हिए ॥   
      हति नाथ अनाथनि पाहि हरे। बिषया बन पावँर भूलि परे ॥ ४ ॥   
  
      बहु रोग बियोगन्हि लोग हए। भवदङ्घ्रि निरादर के फल ए ॥   
      भव सिन्धु अगाध परे नर ते। पद पङ्कज प्रेम न जे करते ॥ ५ ॥   
  
      अति दीन मलीन दुखी नितहीं। जिन्ह के पद पङ्कज प्रीति नहीं ॥   
      अवलम्ब भवन्त कथा जिन्ह के ॥ प्रिय सन्त अनन्त सदा तिन्ह कें ॥ ६ ॥   
  
      नहिं राग न लोभ न मान मदा ॥ तिन्ह कें सम बैभव वा बिपदा ॥   
      एहि ते तव सेवक होत मुदा। मुनि त्यागत जोग भरोस सदा ॥ ७ ॥   
  
      करि प्रेम निरन्तर नेम लिएँ। पद पङ्कज सेवत सुद्ध हिएँ ॥   
      सम मानि निरादर आदरही। सब सन्त सुखी बिचरन्ति मही ॥ ८ ॥   
  
      मुनि मानस पङ्कज भृङ्ग भजे। रघुबीर महा रनधीर अजे ॥   
      तव नाम जपामि नमामि हरी। भव रोग महागद मान अरी ॥ ९ ॥   
  
      गुन सील कृपा परमायतनं। प्रनमामि निरन्तर श्रीरमनं ॥   
      रघुनन्द निकन्दय द्वन्द्वघनं। महिपाल बिलोकय दीन जनं ॥ १० ॥   
  
 दो.  बार बार बर मागउँ हरषि देहु श्रीरङ्ग।   
      पद सरोज अनपायनी भगति सदा सतसङ्ग ॥ १४(क) ॥   
  
      बरनि उमापति राम गुन हरषि गए कैलास।  
      तब प्रभु कपिन्ह दिवाए सब बिधि सुखप्रद बास ॥ १४(ख) ॥   
  
सुनु खगपति यह कथा पावनी। त्रिबिध ताप भव भय दावनी ॥   
महाराज कर सुभ अभिषेका। सुनत लहहिं नर बिरति बिबेका ॥   
जे सकाम नर सुनहिं जे गावहिं। सुख सम्पति नाना बिधि पावहिं ॥   
सुर दुर्लभ सुख करि जग माहीं। अन्तकाल रघुपति पुर जाहीं ॥   
सुनहिं बिमुक्त बिरत अरु बिषई। लहहिं भगति गति सम्पति नई ॥   
खगपति राम कथा मैं बरनी। स्वमति बिलास त्रास दुख हरनी ॥   
बिरति बिबेक भगति दृढ़ करनी। मोह नदी कहँ सुन्दर तरनी ॥   
नित नव मङ्गल कौसलपुरी। हरषित रहहिं लोग सब कुरी ॥   
नित नइ प्रीति राम पद पङ्कज। सबकें जिन्हहि नमत सिव मुनि अज ॥   
मङ्गन बहु प्रकार पहिराए। द्विजन्ह दान नाना बिधि पाए ॥   
  
 दो.  ब्रह्मानन्द मगन कपि सब कें प्रभु पद प्रीति।   
      जात न जाने दिवस तिन्ह गए मास षट बीति ॥ १५ ॥   
  
बिसरे गृह सपनेहुँ सुधि नाहीं। जिमि परद्रोह सन्त मन माही ॥   
तब रघुपति सब सखा बोलाए। आइ सबन्हि सादर सिरु नाए ॥   
परम प्रीति समीप बैठारे। भगत सुखद मृदु बचन उचारे ॥   
तुम्ह अति कीन्ह मोरि सेवकाई। मुख पर केहि बिधि करौं बड़ाई ॥   
ताते मोहि तुम्ह अति प्रिय लागे। मम हित लागि भवन सुख त्यागे ॥   
अनुज राज सम्पति बैदेही। देह गेह परिवार सनेही ॥   
सब मम प्रिय नहिं तुम्हहि समाना। मृषा न कहउँ मोर यह बाना ॥   
सब के प्रिय सेवक यह नीती। मोरें अधिक दास पर प्रीती ॥   
  
 दो.  अब गृह जाहु सखा सब भजेहु मोहि दृढ़ नेम।   
      सदा सर्बगत सर्बहित जानि करेहु अति प्रेम ॥ १६ ॥   
  
सुनि प्रभु बचन मगन सब भए। को हम कहाँ बिसरि तन गए ॥   
एकटक रहे जोरि कर आगे। सकहिं न कछु कहि अति अनुरागे ॥   
परम प्रेम तिन्ह कर प्रभु देखा। कहा बिबिध बिधि ग्यान बिसेषा ॥   
प्रभु सन्मुख कछु कहन न पारहिं। पुनि पुनि चरन सरोज निहारहिं ॥   
तब प्रभु भूषन बसन मगाए। नाना रङ्ग अनूप सुहाए ॥   
सुग्रीवहि प्रथमहिं पहिराए। बसन भरत निज हाथ बनाए ॥   
प्रभु प्रेरित लछिमन पहिराए। लङ्कापति रघुपति मन भाए ॥   
अङ्गद बैठ रहा नहिं डोला। प्रीति देखि प्रभु ताहि न बोला ॥   
  
 दो.  जामवन्त नीलादि सब पहिराए रघुनाथ।   
      हियँ धरि राम रूप सब चले नाइ पद माथ ॥ १७(क) ॥   
  
      तब अङ्गद उठि नाइ सिरु सजल नयन कर जोरि।  
      अति बिनीत बोलेउ बचन मनहुँ प्रेम रस बोरि ॥ १७(ख) ॥   
  
सुनु सर्बग्य कृपा सुख सिन्धो। दीन दयाकर आरत बन्धो ॥   
मरती बेर नाथ मोहि बाली। गयउ तुम्हारेहि कोञ्छें घाली ॥   
असरन सरन बिरदु सम्भारी। मोहि जनि तजहु भगत हितकारी ॥   
मोरें तुम्ह प्रभु गुर पितु माता। जाउँ कहाँ तजि पद जलजाता ॥   
तुम्हहि बिचारि कहहु नरनाहा। प्रभु तजि भवन काज मम काहा ॥   
बालक ग्यान बुद्धि बल हीना। राखहु सरन नाथ जन दीना ॥   
नीचि टहल गृह कै सब करिहउँ। पद पङ्कज बिलोकि भव तरिहउँ ॥   
अस कहि चरन परेउ प्रभु पाही। अब जनि नाथ कहहु गृह जाही ॥   
  
 दो.  अङ्गद बचन बिनीत सुनि रघुपति करुना सींव।   
      प्रभु उठाइ उर लायउ सजल नयन राजीव ॥ १८(क) ॥   
  
      निज उर माल बसन मनि बालितनय पहिराइ।  
      बिदा कीन्हि भगवान तब बहु प्रकार समुझाइ ॥ १८(ख) ॥   
  
भरत अनुज सौमित्र समेता। पठवन चले भगत कृत चेता ॥   
अङ्गद हृदयँ प्रेम नहिं थोरा। फिरि फिरि चितव राम कीं ओरा ॥   
बार बार कर दण्ड प्रनामा। मन अस रहन कहहिं मोहि रामा ॥   
राम बिलोकनि बोलनि चलनी। सुमिरि सुमिरि सोचत हँसि मिलनी ॥   
प्रभु रुख देखि बिनय बहु भाषी। चलेउ हृदयँ पद पङ्कज राखी ॥   
अति आदर सब कपि पहुँचाए। भाइन्ह सहित भरत पुनि आए ॥   
तब सुग्रीव चरन गहि नाना। भाँति बिनय कीन्हे हनुमाना ॥   
दिन दस करि रघुपति पद सेवा। पुनि तव चरन देखिहउँ देवा ॥   
पुन्य पुञ्ज तुम्ह पवनकुमारा। सेवहु जाइ कृपा आगारा ॥   
अस कहि कपि सब चले तुरन्ता। अङ्गद कहइ सुनहु हनुमन्ता ॥   
  
 दो.  कहेहु दण्डवत प्रभु सैं तुम्हहि कहउँ कर जोरि।   
      बार बार रघुनायकहि सुरति कराएहु मोरि ॥ १९(क) ॥   
  
      अस कहि चलेउ बालिसुत फिरि आयउ हनुमन्त।  
      तासु प्रीति प्रभु सन कहि मगन भए भगवन्त ॥ !९(ख) ॥   
  
      कुलिसहु चाहि कठोर अति कोमल कुसुमहु चाहि।  
      चित्त खगेस राम कर समुझि परइ कहु काहि ॥ १९(ग) ॥   
  
पुनि कृपाल लियो बोलि निषादा। दीन्हे भूषन बसन प्रसादा ॥   
जाहु भवन मम सुमिरन करेहू। मन क्रम बचन धर्म अनुसरेहू ॥   
तुम्ह मम सखा भरत सम भ्राता। सदा रहेहु पुर आवत जाता ॥   
बचन सुनत उपजा सुख भारी। परेउ चरन भरि लोचन बारी ॥   
चरन नलिन उर धरि गृह आवा। प्रभु सुभाउ परिजनन्हि सुनावा ॥   
रघुपति चरित देखि पुरबासी। पुनि पुनि कहहिं धन्य सुखरासी ॥   
राम राज बैण्ठें त्रेलोका। हरषित भए गए सब सोका ॥   
बयरु न कर काहू सन कोई। राम प्रताप बिषमता खोई ॥   
  
 दो.  बरनाश्रम निज निज धरम बनिरत बेद पथ लोग।   
      चलहिं सदा पावहिं सुखहि नहिं भय सोक न रोग ॥ २० ॥   
  
दैहिक दैविक भौतिक तापा। राम राज नहिं काहुहि ब्यापा ॥   
सब नर करहिं परस्पर प्रीती। चलहिं स्वधर्म निरत श्रुति नीती ॥   
चारिउ चरन धर्म जग माहीं। पूरि रहा सपनेहुँ अघ नाहीं ॥   
राम भगति रत नर अरु नारी। सकल परम गति के अधिकारी ॥   
अल्पमृत्यु नहिं कवनिउ पीरा। सब सुन्दर सब बिरुज सरीरा ॥   
नहिं दरिद्र कोउ दुखी न दीना। नहिं कोउ अबुध न लच्छन हीना ॥   
सब निर्दम्भ धर्मरत पुनी। नर अरु नारि चतुर सब गुनी ॥   
सब गुनग्य पण्डित सब ग्यानी। सब कृतग्य नहिं कपट सयानी ॥   
  
 दो.  राम राज नभगेस सुनु सचराचर जग माहिं ॥   
      काल कर्म सुभाव गुन कृत दुख काहुहि नाहिं ॥ २१ ॥   
  
भूमि सप्त सागर मेखला। एक भूप रघुपति कोसला ॥   
भुअन अनेक रोम प्रति जासू। यह प्रभुता कछु बहुत न तासू ॥   
सो महिमा समुझत प्रभु केरी। यह बरनत हीनता घनेरी ॥   
सोउ महिमा खगेस जिन्ह जानी। फिरी एहिं चरित तिन्हहुँ रति मानी ॥   
सोउ जाने कर फल यह लीला। कहहिं महा मुनिबर दमसीला ॥   
राम राज कर सुख सम्पदा। बरनि न सकइ फनीस सारदा ॥   
सब उदार सब पर उपकारी। बिप्र चरन सेवक नर नारी ॥   
एकनारि ब्रत रत सब झारी। ते मन बच क्रम पति हितकारी ॥   
  
 दो.  दण्ड जतिन्ह कर भेद जहँ नर्तक नृत्य समाज।   
      जीतहु मनहि सुनिअ अस रामचन्द्र कें राज ॥ २२ ॥   
  
फूलहिं फरहिं सदा तरु कानन। रहहि एक सँग गज पञ्चानन ॥   
खग मृग सहज बयरु बिसराई। सबन्हि परस्पर प्रीति बढ़ाई ॥   
कूजहिं खग मृग नाना बृन्दा। अभय चरहिं बन करहिं अनन्दा ॥   
सीतल सुरभि पवन बह मन्दा। गूञ्जत अलि लै चलि मकरन्दा ॥   
लता बिटप मागें मधु चवहीं। मनभावतो धेनु पय स्त्रवहीं ॥   
ससि सम्पन्न सदा रह धरनी। त्रेताँ भइ कृतजुग कै करनी ॥   
प्रगटीं गिरिन्ह बिबिध मनि खानी। जगदातमा भूप जग जानी ॥   
सरिता सकल बहहिं बर बारी। सीतल अमल स्वाद सुखकारी ॥   
सागर निज मरजादाँ रहहीं। डारहिं रत्न तटन्हि नर लहहीं ॥   
सरसिज सङ्कुल सकल तड़ागा। अति प्रसन्न दस दिसा बिभागा ॥   
  
 दो.  बिधु महि पूर मयूखन्हि रबि तप जेतनेहि काज।   
      मागें बारिद देहिं जल रामचन्द्र के राज ॥ २३ ॥   
  
कोटिन्ह बाजिमेध प्रभु कीन्हे। दान अनेक द्विजन्ह कहँ दीन्हे ॥   
श्रुति पथ पालक धर्म धुरन्धर। गुनातीत अरु भोग पुरन्दर ॥   
पति अनुकूल सदा रह सीता। सोभा खानि सुसील बिनीता ॥   
जानति कृपासिन्धु प्रभुताई। सेवति चरन कमल मन लाई ॥   
जद्यपि गृहँ सेवक सेवकिनी। बिपुल सदा सेवा बिधि गुनी ॥   
निज कर गृह परिचरजा करई। रामचन्द्र आयसु अनुसरई ॥   
जेहि बिधि कृपासिन्धु सुख मानइ। सोइ कर श्री सेवा बिधि जानइ ॥   
कौसल्यादि सासु गृह माहीं। सेवइ सबन्हि मान मद नाहीं ॥   
उमा रमा ब्रह्मादि बन्दिता। जगदम्बा सन्ततमनिन्दिता ॥   
  
 दो.  जासु कृपा कटाच्छु सुर चाहत चितव न सोइ।   
      राम पदारबिन्द रति करति सुभावहि खोइ ॥ २४ ॥   
  
सेवहिं सानकूल सब भाई। राम चरन रति अति अधिकाई ॥   
प्रभु मुख कमल बिलोकत रहहीं। कबहुँ कृपाल हमहि कछु कहहीं ॥   
राम करहिं भ्रातन्ह पर प्रीती। नाना भाँति सिखावहिं नीती ॥   
हरषित रहहिं नगर के लोगा। करहिं सकल सुर दुर्लभ भोगा ॥   
अहनिसि बिधिहि मनावत रहहीं। श्रीरघुबीर चरन रति चहहीं ॥   
दुइ सुत सुन्दर सीताँ जाए। लव कुस बेद पुरानन्ह गाए ॥   
दोउ बिजई बिनई गुन मन्दिर। हरि प्रतिबिम्ब मनहुँ अति सुन्दर ॥   
दुइ दुइ सुत सब भ्रातन्ह केरे। भए रूप गुन सील घनेरे ॥   
  
 दो.  ग्यान गिरा गोतीत अज माया मन गुन पार।   
      सोइ सच्चिदानन्द घन कर नर चरित उदार ॥ २५ ॥   
  
प्रातकाल सरऊ करि मज्जन। बैठहिं सभाँ सङ्ग द्विज सज्जन ॥   
बेद पुरान बसिष्ट बखानहिं। सुनहिं राम जद्यपि सब जानहिं ॥   
अनुजन्ह सञ्जुत भोजन करहीं। देखि सकल जननीं सुख भरहीं ॥   
भरत सत्रुहन दोनउ भाई। सहित पवनसुत उपबन जाई ॥   
बूझहिं बैठि राम गुन गाहा। कह हनुमान सुमति अवगाहा ॥   
सुनत बिमल गुन अति सुख पावहिं। बहुरि बहुरि करि बिनय कहावहिं ॥   
सब कें गृह गृह होहिं पुराना। रामचरित पावन बिधि नाना ॥   
नर अरु नारि राम गुन गानहिं। करहिं दिवस निसि जात न जानहिं ॥   
  
 दो.  अवधपुरी बासिंह कर सुख सम्पदा समाज।   
      सहस सेष नहिं कहि सकहिं जहँ नृप राम बिराज ॥ २६ ॥   
  
नारदादि सनकादि मुनीसा। दरसन लागि कोसलाधीसा ॥   
दिन प्रति सकल अजोध्या आवहिं। देखि नगरु बिरागु बिसरावहिं ॥   
जातरूप मनि रचित अटारीं। नाना रङ्ग रुचिर गच ढारीं ॥   
पुर चहुँ पास कोट अति सुन्दर। रचे कँगूरा रङ्ग रङ्ग बर ॥   
नव ग्रह निकर अनीक बनाई। जनु घेरी अमरावति आई ॥   
महि बहु रङ्ग रचित गच काँचा। जो बिलोकि मुनिबर मन नाचा ॥   
धवल धाम ऊपर नभ चुम्बत। कलस मनहुँ रबि ससि दुति निन्दत ॥   
बहु मनि रचित झरोखा भ्राजहिं। गृह गृह प्रति मनि दीप बिराजहिं ॥   
  
 छं.  मनि दीप राजहिं भवन भ्राजहिं देहरीं बिद्रुम रची।   
      मनि खम्भ भीति बिरञ्चि बिरची कनक मनि मरकत खची ॥   
      सुन्दर मनोहर मन्दिरायत अजिर रुचिर फटिक रचे।   
      प्रति द्वार द्वार कपाट पुरट बनाइ बहु बज्रन्हि खचे ॥   
  
 दो.  चारु चित्रसाला गृह गृह प्रति लिखे बनाइ।   
      राम चरित जे निरख मुनि ते मन लेहिं चोराइ ॥ २७ ॥   
  
सुमन बाटिका सबहिं लगाई। बिबिध भाँति करि जतन बनाई ॥   
लता ललित बहु जाति सुहाई। फूलहिं सदा बंसत कि नाई ॥   
गुञ्जत मधुकर मुखर मनोहर। मारुत त्रिबिध सदा बह सुन्दर ॥   
नाना खग बालकन्हि जिआए। बोलत मधुर उड़ात सुहाए ॥   
मोर हंस सारस पारावत। भवननि पर सोभा अति पावत ॥   
जहँ तहँ देखहिं निज परिछाहीं। बहु बिधि कूजहिं नृत्य कराहीं ॥   
सुक सारिका पढ़ावहिं बालक। कहहु राम रघुपति जनपालक ॥   
राज दुआर सकल बिधि चारू। बीथीं चौहट रूचिर बजारू ॥   
  
 छं.  बाजार रुचिर न बनइ बरनत बस्तु बिनु गथ पाइए।   
      जहँ भूप रमानिवास तहँ की सम्पदा किमि गाइए ॥   
      बैठे बजाज सराफ बनिक अनेक मनहुँ कुबेर ते।   
      सब सुखी सब सच्चरित सुन्दर नारि नर सिसु जरठ जे ॥   
  
 दो.  उत्तर दिसि सरजू बह निर्मल जल गम्भीर।   
      बाँधे घाट मनोहर स्वल्प पङ्क नहिं तीर ॥ २८ ॥   
  
दूरि फराक रुचिर सो घाटा। जहँ जल पिअहिं बाजि गज ठाटा ॥   
पनिघट परम मनोहर नाना। तहाँ न पुरुष करहिं अस्नाना ॥   
राजघाट सब बिधि सुन्दर बर। मज्जहिं तहाँ बरन चारिउ नर ॥   
तीर तीर देवन्ह के मन्दिर। चहुँ दिसि तिन्ह के उपबन सुन्दर ॥   
कहुँ कहुँ सरिता तीर उदासी। बसहिं ग्यान रत मुनि सन्न्यासी ॥   
तीर तीर तुलसिका सुहाई। बृन्द बृन्द बहु मुनिन्ह लगाई ॥   
पुर सोभा कछु बरनि न जाई। बाहेर नगर परम रुचिराई ॥   
देखत पुरी अखिल अघ भागा। बन उपबन बापिका तड़ागा ॥   
  
 छं.  बापीं तड़ाग अनूप कूप मनोहरायत सोहहीं।   
      सोपान सुन्दर नीर निर्मल देखि सुर मुनि मोहहीं ॥   
      बहु रङ्ग कञ्ज अनेक खग कूजहिं मधुप गुञ्जारहीं।   
      आराम रम्य पिकादि खग रव जनु पथिक हङ्कारहीं ॥   
  
 दो.  रमानाथ जहँ राजा सो पुर बरनि कि जाइ।   
      अनिमादिक सुख सम्पदा रहीं अवध सब छाइ ॥ २९ ॥   
  
जहँ तहँ नर रघुपति गुन गावहिं। बैठि परसपर इहइ सिखावहिं ॥   
भजहु प्रनत प्रतिपालक रामहि। सोभा सील रूप गुन धामहि ॥   
जलज बिलोचन स्यामल गातहि। पलक नयन इव सेवक त्रातहि ॥   
धृत सर रुचिर चाप तूनीरहि। सन्त कञ्ज बन रबि रनधीरहि ॥   
काल कराल ब्याल खगराजहि। नमत राम अकाम ममता जहि ॥   
लोभ मोह मृगजूथ किरातहि। मनसिज करि हरि जन सुखदातहि ॥   
संसय सोक निबिड़ तम भानुहि। दनुज गहन घन दहन कृसानुहि ॥   
जनकसुता समेत रघुबीरहि। कस न भजहु भञ्जन भव भीरहि ॥   
बहु बासना मसक हिम रासिहि। सदा एकरस अज अबिनासिहि ॥   
मुनि रञ्जन भञ्जन महि भारहि। तुलसिदास के प्रभुहि उदारहि ॥   
  
 दो.  एहि बिधि नगर नारि नर करहिं राम गुन गान।   
      सानुकूल सब पर रहहिं सन्तत कृपानिधान ॥ ३० ॥   
  
जब ते राम प्रताप खगेसा। उदित भयउ अति प्रबल दिनेसा ॥   
पूरि प्रकास रहेउ तिहुँ लोका। बहुतेन्ह सुख बहुतन मन सोका ॥   
जिन्हहि सोक ते कहउँ बखानी। प्रथम अबिद्या निसा नसानी ॥   
अघ उलूक जहँ तहाँ लुकाने। काम क्रोध कैरव सकुचाने ॥   
बिबिध कर्म गुन काल सुभाऊ। ए चकोर सुख लहहिं न काऊ ॥   
मत्सर मान मोह मद चोरा। इन्ह कर हुनर न कवनिहुँ ओरा ॥   
धरम तड़ाग ग्यान बिग्याना। ए पङ्कज बिकसे बिधि नाना ॥   
सुख सन्तोष बिराग बिबेका। बिगत सोक ए कोक अनेका ॥   
  
 दो.  यह प्रताप रबि जाकें उर जब करइ प्रकास।   
      पछिले बाढ़हिं प्रथम जे कहे ते पावहिं नास ॥ ३१ ॥   
  
भ्रातन्ह सहित रामु एक बारा। सङ्ग परम प्रिय पवनकुमारा ॥   
सुन्दर उपबन देखन गए। सब तरु कुसुमित पल्लव नए ॥   
जानि समय सनकादिक आए। तेज पुञ्ज गुन सील सुहाए ॥   
ब्रह्मानन्द सदा लयलीना। देखत बालक बहुकालीना ॥   
रूप धरें जनु चारिउ बेदा। समदरसी मुनि बिगत बिभेदा ॥   
आसा बसन ब्यसन यह तिन्हहीं। रघुपति चरित होइ तहँ सुनहीं ॥   
तहाँ रहे सनकादि भवानी। जहँ घटसम्भव मुनिबर ग्यानी ॥   
राम कथा मुनिबर बहु बरनी। ग्यान जोनि पावक जिमि अरनी ॥   
  
 दो.  देखि राम मुनि आवत हरषि दण्डवत कीन्ह।   
      स्वागत पूँछि पीत पट प्रभु बैठन कहँ दीन्ह ॥ ३२ ॥   
  
कीन्ह दण्डवत तीनिउँ भाई। सहित पवनसुत सुख अधिकाई ॥   
मुनि रघुपति छबि अतुल बिलोकी। भए मगन मन सके न रोकी ॥   
स्यामल गात सरोरुह लोचन। सुन्दरता मन्दिर भव मोचन ॥   
एकटक रहे निमेष न लावहिं। प्रभु कर जोरें सीस नवावहिं ॥   
तिन्ह कै दसा देखि रघुबीरा। स्त्रवत नयन जल पुलक सरीरा ॥   
कर गहि प्रभु मुनिबर बैठारे। परम मनोहर बचन उचारे ॥   
आजु धन्य मैं सुनहु मुनीसा। तुम्हरें दरस जाहिं अघ खीसा ॥   
बड़े भाग पाइब सतसङ्गा। बिनहिं प्रयास होहिं भव भङ्गा ॥   
  
 दो.  सन्त सङ्ग अपबर्ग कर कामी भव कर पन्थ।   
      कहहि सन्त कबि कोबिद श्रुति पुरान सदग्रन्थ ॥ ३३ ॥   
  
सुनि प्रभु बचन हरषि मुनि चारी। पुलकित तन अस्तुति अनुसारी ॥   
जय भगवन्त अनन्त अनामय। अनघ अनेक एक करुनामय ॥   
जय निर्गुन जय जय गुन सागर। सुख मन्दिर सुन्दर अति नागर ॥   
जय इन्दिरा रमन जय भूधर। अनुपम अज अनादि सोभाकर ॥   
ग्यान निधान अमान मानप्रद। पावन सुजस पुरान बेद बद ॥   
तग्य कृतग्य अग्यता भञ्जन। नाम अनेक अनाम निरञ्जन ॥   
सर्ब सर्बगत सर्ब उरालय। बससि सदा हम कहुँ परिपालय ॥   
द्वन्द बिपति भव फन्द बिभञ्जय। ह्रदि बसि राम काम मद गञ्जय ॥   
  
 दो.  परमानन्द कृपायतन मन परिपूरन काम।   
      प्रेम भगति अनपायनी देहु हमहि श्रीराम ॥ ३४ ॥   
  
देहु भगति रघुपति अति पावनि। त्रिबिध ताप भव दाप नसावनि ॥   
प्रनत काम सुरधेनु कलपतरु। होइ प्रसन्न दीजै प्रभु यह बरु ॥   
भव बारिधि कुम्भज रघुनायक। सेवत सुलभ सकल सुख दायक ॥   
मन सम्भव दारुन दुख दारय। दीनबन्धु समता बिस्तारय ॥   
आस त्रास इरिषादि निवारक। बिनय बिबेक बिरति बिस्तारक ॥   
भूप मौलि मन मण्डन धरनी। देहि भगति संसृति सरि तरनी ॥   
मुनि मन मानस हंस निरन्तर। चरन कमल बन्दित अज सङ्कर ॥   
रघुकुल केतु सेतु श्रुति रच्छक। काल करम सुभाउ गुन भच्छक ॥   
तारन तरन हरन सब दूषन। तुलसिदास प्रभु त्रिभुवन भूषन ॥   
  
 दो.  बार बार अस्तुति करि प्रेम सहित सिरु नाइ।   
      ब्रह्म भवन सनकादि गे अति अभीष्ट बर पाइ ॥ ३५ ॥   
  
सनकादिक बिधि लोक सिधाए। भ्रातन्ह राम चरन सिरु नाए ॥   
पूछत प्रभुहि सकल सकुचाहीं। चितवहिं सब मारुतसुत पाहीं ॥   
सुनि चहहिं प्रभु मुख कै बानी। जो सुनि होइ सकल भ्रम हानी ॥   
अन्तरजामी प्रभु सभ जाना। बूझत कहहु काह हनुमाना ॥   
जोरि पानि कह तब हनुमन्ता। सुनहु दीनदयाल भगवन्ता ॥   
नाथ भरत कछु पूँछन चहहीं। प्रस्न करत मन सकुचत अहहीं ॥   
तुम्ह जानहु कपि मोर सुभाऊ। भरतहि मोहि कछु अन्तर काऊ ॥   
सुनि प्रभु बचन भरत गहे चरना। सुनहु नाथ प्रनतारति हरना ॥   
  
 दो.  नाथ न मोहि सन्देह कछु सपनेहुँ सोक न मोह।   
      केवल कृपा तुम्हारिहि कृपानन्द सन्दोह ॥ ३६ ॥   
  
करउँ कृपानिधि एक ढिठाई। मैं सेवक तुम्ह जन सुखदाई ॥   
सन्तन्ह कै महिमा रघुराई। बहु बिधि बेद पुरानन्ह गाई ॥   
श्रीमुख तुम्ह पुनि कीन्हि बड़ाई। तिन्ह पर प्रभुहि प्रीति अधिकाई ॥   
सुना चहउँ प्रभु तिन्ह कर लच्छन। कृपासिन्धु गुन ग्यान बिचच्छन ॥   
सन्त असन्त भेद बिलगाई। प्रनतपाल मोहि कहहु बुझाई ॥   
सन्तन्ह के लच्छन सुनु भ्राता। अगनित श्रुति पुरान बिख्याता ॥   
सन्त असन्तन्हि कै असि करनी। जिमि कुठार चन्दन आचरनी ॥   
काटइ परसु मलय सुनु भाई। निज गुन देइ सुगन्ध बसाई ॥   
  
 दो.  ताते सुर सीसन्ह चढ़त जग बल्लभ श्रीखण्ड।   
      अनल दाहि पीटत घनहिं परसु बदन यह दण्ड ॥ ३७ ॥   
  
बिषय अलम्पट सील गुनाकर। पर दुख दुख सुख सुख देखे पर ॥   
सम अभूतरिपु बिमद बिरागी। लोभामरष हरष भय त्यागी ॥   
कोमलचित दीनन्ह पर दाया। मन बच क्रम मम भगति अमाया ॥   
सबहि मानप्रद आपु अमानी। भरत प्रान सम मम ते प्रानी ॥   
बिगत काम मम नाम परायन। सान्ति बिरति बिनती मुदितायन ॥   
सीतलता सरलता मयत्री। द्विज पद प्रीति धर्म जनयत्री ॥   
ए सब लच्छन बसहिं जासु उर। जानेहु तात सन्त सन्तत फुर ॥   
सम दम नियम नीति नहिं डोलहिं। परुष बचन कबहूँ नहिं बोलहिं ॥   
  
 दो.  निन्दा अस्तुति उभय सम ममता मम पद कञ्ज।   
      ते सज्जन मम प्रानप्रिय गुन मन्दिर सुख पुञ्ज ॥ ३८ ॥   
  
सनहु असन्तन्ह केर सुभाऊ। भूलेहुँ सङ्गति करिअ न काऊ ॥   
तिन्ह कर सङ्ग सदा दुखदाई। जिमि कलपहि घालइ हरहाई ॥   
खलन्ह हृदयँ अति ताप बिसेषी। जरहिं सदा पर सम्पति देखी ॥   
जहँ कहुँ निन्दा सुनहिं पराई। हरषहिं मनहुँ परी निधि पाई ॥   
काम क्रोध मद लोभ परायन। निर्दय कपटी कुटिल मलायन ॥   
बयरु अकारन सब काहू सों। जो कर हित अनहित ताहू सों ॥   
झूठइ लेना झूठइ देना। झूठइ भोजन झूठ चबेना ॥   
बोलहिं मधुर बचन जिमि मोरा। खाइ महा अति हृदय कठोरा ॥   
  
 दो.  पर द्रोही पर दार रत पर धन पर अपबाद।   
      ते नर पाँवर पापमय देह धरें मनुजाद ॥ ३९ ॥   
  
लोभइ ओढ़न लोभइ डासन। सिस्त्रोदर पर जमपुर त्रास न ॥   
काहू की जौं सुनहिं बड़ाई। स्वास लेहिं जनु जूड़ी आई ॥   
जब काहू कै देखहिं बिपती। सुखी भए मानहुँ जग नृपती ॥   
स्वारथ रत परिवार बिरोधी। लम्पट काम लोभ अति क्रोधी ॥   
मातु पिता गुर बिप्र न मानहिं। आपु गए अरु घालहिं आनहिं ॥   
करहिं मोह बस द्रोह परावा। सन्त सङ्ग हरि कथा न भावा ॥   
अवगुन सिन्धु मन्दमति कामी। बेद बिदूषक परधन स्वामी ॥   
बिप्र द्रोह पर द्रोह बिसेषा। दम्भ कपट जियँ धरें सुबेषा ॥   
  
 दो.  ऐसे अधम मनुज खल कृतजुग त्रेता नाहिं।   
      द्वापर कछुक बृन्द बहु होइहहिं कलिजुग माहिं ॥ ४० ॥   
  
पर हित सरिस धर्म नहिं भाई। पर पीड़ा सम नहिं अधमाई ॥   
निर्नय सकल पुरान बेद कर। कहेउँ तात जानहिं कोबिद नर ॥   
नर सरीर धरि जे पर पीरा। करहिं ते सहहिं महा भव भीरा ॥   
करहिं मोह बस नर अघ नाना। स्वारथ रत परलोक नसाना ॥   
कालरूप तिन्ह कहँ मैं भ्राता। सुभ अरु असुभ कर्म फल दाता ॥   
अस बिचारि जे परम सयाने। भजहिं मोहि संसृत दुख जाने ॥   
त्यागहिं कर्म सुभासुभ दायक। भजहिं मोहि सुर नर मुनि नायक ॥   
सन्त असन्तन्ह के गुन भाषे। ते न परहिं भव जिन्ह लखि राखे ॥   
  
 दो.  सुनहु तात माया कृत गुन अरु दोष अनेक।   
      गुन यह उभय न देखिअहिं देखिअ सो अबिबेक ॥ ४१ ॥   
  
श्रीमुख बचन सुनत सब भाई। हरषे प्रेम न हृदयँ समाई ॥   
करहिं बिनय अति बारहिं बारा। हनूमान हियँ हरष अपारा ॥   
पुनि रघुपति निज मन्दिर गए। एहि बिधि चरित करत नित नए ॥   
बार बार नारद मुनि आवहिं। चरित पुनीत राम के गावहिं ॥   
नित नव चरन देखि मुनि जाहीं। ब्रह्मलोक सब कथा कहाहीं ॥   
सुनि बिरञ्चि अतिसय सुख मानहिं। पुनि पुनि तात करहु गुन गानहिं ॥   
सनकादिक नारदहि सराहहिं। जद्यपि ब्रह्म निरत मुनि आहहिं ॥   
सुनि गुन गान समाधि बिसारी ॥ सादर सुनहिं परम अधिकारी ॥   
  
 दो.  जीवनमुक्त ब्रह्मपर चरित सुनहिं तजि ध्यान।   
      जे हरि कथाँ न करहिं रति तिन्ह के हिय पाषान ॥ ४२ ॥   
  
एक बार रघुनाथ बोलाए। गुर द्विज पुरबासी सब आए ॥   
बैठे गुर मुनि अरु द्विज सज्जन। बोले बचन भगत भव भञ्जन ॥   
सनहु सकल पुरजन मम बानी। कहउँ न कछु ममता उर आनी ॥   
नहिं अनीति नहिं कछु प्रभुताई। सुनहु करहु जो तुम्हहि सोहाई ॥   
सोइ सेवक प्रियतम मम सोई। मम अनुसासन मानै जोई ॥   
जौं अनीति कछु भाषौं भाई। तौं मोहि बरजहु भय बिसराई ॥   
बड़ें भाग मानुष तनु पावा। सुर दुर्लभ सब ग्रन्थिन्ह गावा ॥   
साधन धाम मोच्छ कर द्वारा। पाइ न जेहिं परलोक सँवारा ॥   
  
 दो.  सो परत्र दुख पावइ सिर धुनि धुनि पछिताइ।   
      कालहि कर्महि ईस्वरहि मिथ्या दोष लगाइ ॥ ४३ ॥   
  
एहि तन कर फल बिषय न भाई। स्वर्गउ स्वल्प अन्त दुखदाई ॥   
नर तनु पाइ बिषयँ मन देहीं। पलटि सुधा ते सठ बिष लेहीं ॥   
ताहि कबहुँ भल कहइ न कोई। गुञ्जा ग्रहइ परस मनि खोई ॥   
आकर चारि लच्छ चौरासी। जोनि भ्रमत यह जिव अबिनासी ॥   
फिरत सदा माया कर प्रेरा। काल कर्म सुभाव गुन घेरा ॥   
कबहुँक करि करुना नर देही। देत ईस बिनु हेतु सनेही ॥   
नर तनु भव बारिधि कहुँ बेरो। सन्मुख मरुत अनुग्रह मेरो ॥   
करनधार सदगुर दृढ़ नावा। दुर्लभ साज सुलभ करि पावा ॥   
  
 दो.  जो न तरै भव सागर नर समाज अस पाइ।   
      सो कृत निन्दक मन्दमति आत्माहन गति जाइ ॥ ४४ ॥   
  
जौं परलोक इहाँ सुख चहहू। सुनि मम बचन ह्रृदयँ दृढ़ गहहू ॥   
सुलभ सुखद मारग यह भाई। भगति मोरि पुरान श्रुति गाई ॥   
ग्यान अगम प्रत्यूह अनेका। साधन कठिन न मन कहुँ टेका ॥   
करत कष्ट बहु पावइ कोऊ। भक्ति हीन मोहि प्रिय नहिं सोऊ ॥   
भक्ति सुतन्त्र सकल सुख खानी। बिनु सतसङ्ग न पावहिं प्रानी ॥   
पुन्य पुञ्ज बिनु मिलहिं न सन्ता। सतसङ्गति संसृति कर अन्ता ॥   
पुन्य एक जग महुँ नहिं दूजा। मन क्रम बचन बिप्र पद पूजा ॥   
   
सानुकूल तेहि पर मुनि देवा। जो तजि कपटु करइ द्विज सेवा ॥   
  
 दो.  औरउ एक गुपुत मत सबहि कहउँ कर जोरि।   
      सङ्कर भजन बिना नर भगति न पावइ मोरि ॥ ४५ ॥   
  
कहहु भगति पथ कवन प्रयासा। जोग न मख जप तप उपवासा ॥   
सरल सुभाव न मन कुटिलाई। जथा लाभ सन्तोष सदाई ॥   
मोर दास कहाइ नर आसा। करइ तौ कहहु कहा बिस्वासा ॥   
बहुत कहउँ का कथा बढ़ाई। एहि आचरन बस्य मैं भाई ॥   
बैर न बिग्रह आस न त्रासा। सुखमय ताहि सदा सब आसा ॥   
अनारम्भ अनिकेत अमानी। अनघ अरोष दच्छ बिग्यानी ॥   
प्रीति सदा सज्जन संसर्गा। तृन सम बिषय स्वर्ग अपबर्गा ॥   
भगति पच्छ हठ नहिं सठताई। दुष्ट तर्क सब दूरि बहाई ॥   
  
 दो.  मम गुन ग्राम नाम रत गत ममता मद मोह।   
      ता कर सुख सोइ जानइ परानन्द सन्दोह ॥ ४६ ॥   
  
सुनत सुधासम बचन राम के। गहे सबनि पद कृपाधाम के ॥   
जननि जनक गुर बन्धु हमारे। कृपा निधान प्रान ते प्यारे ॥   
तनु धनु धाम राम हितकारी। सब बिधि तुम्ह प्रनतारति हारी ॥   
असि सिख तुम्ह बिनु देइ न कोऊ। मातु पिता स्वारथ रत ओऊ ॥   
हेतु रहित जग जुग उपकारी। तुम्ह तुम्हार सेवक असुरारी ॥   
स्वारथ मीत सकल जग माहीं। सपनेहुँ प्रभु परमारथ नाहीं ॥   
सबके बचन प्रेम रस साने। सुनि रघुनाथ हृदयँ हरषाने ॥   
निज निज गृह गए आयसु पाई। बरनत प्रभु बतकही सुहाई ॥   
  
  दो.  -उमा अवधबासी नर नारि कृतारथ रूप।   
       ब्रह्म सच्चिदानन्द घन रघुनायक जहँ भूप ॥ ४७ ॥   
  
एक बार बसिष्ट मुनि आए। जहाँ राम सुखधाम सुहाए ॥   
अति आदर रघुनायक कीन्हा। पद पखारि पादोदक लीन्हा ॥   
राम सुनहु मुनि कह कर जोरी। कृपासिन्धु बिनती कछु मोरी ॥   
देखि देखि आचरन तुम्हारा। होत मोह मम हृदयँ अपारा ॥   
महिमा अमित बेद नहिं जाना। मैं केहि भाँति कहउँ भगवाना ॥   
उपरोहित्य कर्म अति मन्दा। बेद पुरान सुमृति कर निन्दा ॥   
जब न लेउँ मैं तब बिधि मोही। कहा लाभ आगें सुत तोही ॥   
परमातमा ब्रह्म नर रूपा। होइहि रघुकुल भूषन भूपा ॥   
  
  दो.  -तब मैं हृदयँ बिचारा जोग जग्य ब्रत दान।   
       जा कहुँ करिअ सो पैहउँ धर्म न एहि सम आन ॥ ४८ ॥   
  
जप तप नियम जोग निज धर्मा। श्रुति सम्भव नाना सुभ कर्मा ॥   
ग्यान दया दम तीरथ मज्जन। जहँ लगि धर्म कहत श्रुति सज्जन ॥   
आगम निगम पुरान अनेका। पढ़े सुने कर फल प्रभु एका ॥   
तब पद पङ्कज प्रीति निरन्तर। सब साधन कर यह फल सुन्दर ॥   
छूटइ मल कि मलहि के धोएँ। घृत कि पाव कोइ बारि बिलोएँ ॥   
प्रेम भगति जल बिनु रघुराई। अभिअन्तर मल कबहुँ न जाई ॥   
सोइ सर्बग्य तग्य सोइ पण्डित। सोइ गुन गृह बिग्यान अखण्डित ॥   
दच्छ सकल लच्छन जुत सोई। जाकें पद सरोज रति होई ॥   
  
 दो.  नाथ एक बर मागउँ राम कृपा करि देहु।   
      जन्म जन्म प्रभु पद कमल कबहुँ घटै जनि नेहु ॥ ४९ ॥   
  
अस कहि मुनि बसिष्ट गृह आए। कृपासिन्धु के मन अति भाए ॥   
हनूमान भरतादिक भ्राता। सङ्ग लिए सेवक सुखदाता ॥   
पुनि कृपाल पुर बाहेर गए। गज रथ तुरग मगावत भए ॥   
देखि कृपा करि सकल सराहे। दिए उचित जिन्ह जिन्ह तेइ चाहे ॥   
हरन सकल श्रम प्रभु श्रम पाई। गए जहाँ सीतल अवँराई ॥   
भरत दीन्ह निज बसन डसाई। बैठे प्रभु सेवहिं सब भाई ॥   
मारुतसुत तब मारूत करई। पुलक बपुष लोचन जल भरई ॥   
हनूमान सम नहिं बड़भागी। नहिं कोउ राम चरन अनुरागी ॥   
गिरिजा जासु प्रीति सेवकाई। बार बार प्रभु निज मुख गाई ॥   
  
 दो.  तेहिं अवसर मुनि नारद आए करतल बीन।   
      गावन लगे राम कल कीरति सदा नबीन ॥ ५० ॥   
  
मामवलोकय पङ्कज लोचन। कृपा बिलोकनि सोच बिमोचन ॥   
नील तामरस स्याम काम अरि। हृदय कञ्ज मकरन्द मधुप हरि ॥   
जातुधान बरूथ बल भञ्जन। मुनि सज्जन रञ्जन अघ गञ्जन ॥   
भूसुर ससि नव बृन्द बलाहक। असरन सरन दीन जन गाहक ॥   
भुज बल बिपुल भार महि खण्डित। खर दूषन बिराध बध पण्डित ॥   
रावनारि सुखरूप भूपबर। जय दसरथ कुल कुमुद सुधाकर ॥   
सुजस पुरान बिदित निगमागम। गावत सुर मुनि सन्त समागम ॥   
कारुनीक ब्यलीक मद खण्डन। सब बिधि कुसल कोसला मण्डन ॥   
कलि मल मथन नाम ममताहन। तुलसीदास प्रभु पाहि प्रनत जन ॥   
  
 दो.  प्रेम सहित मुनि नारद बरनि राम गुन ग्राम।   
      सोभासिन्धु हृदयँ धरि गए जहाँ बिधि धाम ॥ ५१ ॥   
  
गिरिजा सुनहु बिसद यह कथा। मैं सब कही मोरि मति जथा ॥   
राम चरित सत कोटि अपारा। श्रुति सारदा न बरनै पारा ॥   
राम अनन्त अनन्त गुनानी। जन्म कर्म अनन्त नामानी ॥   
जल सीकर महि रज गनि जाहीं। रघुपति चरित न बरनि सिराहीं ॥   
बिमल कथा हरि पद दायनी। भगति होइ सुनि अनपायनी ॥   
उमा कहिउँ सब कथा सुहाई। जो भुसुण्डि खगपतिहि सुनाई ॥   
कछुक राम गुन कहेउँ बखानी। अब का कहौं सो कहहु भवानी ॥   
सुनि सुभ कथा उमा हरषानी। बोली अति बिनीत मृदु बानी ॥   
धन्य धन्य मैं धन्य पुरारी। सुनेउँ राम गुन भव भय हारी ॥   
  
 दो.  तुम्हरी कृपाँ कृपायतन अब कृतकृत्य न मोह।   
      जानेउँ राम प्रताप प्रभु चिदानन्द सन्दोह ॥ ५२(क) ॥   
  
      नाथ तवानन ससि स्रवत कथा सुधा रघुबीर।   
      श्रवन पुटन्हि मन पान करि नहिं अघात मतिधीर ॥ ५२(ख) ॥   
  
राम चरित जे सुनत अघाहीं। रस बिसेष जाना तिन्ह नाहीं ॥   
जीवनमुक्त महामुनि जेऊ। हरि गुन सुनहीं निरन्तर तेऊ ॥   
भव सागर चह पार जो पावा। राम कथा ता कहँ दृढ़ नावा ॥   
बिषइन्ह कहँ पुनि हरि गुन ग्रामा। श्रवन सुखद अरु मन अभिरामा ॥   
श्रवनवन्त अस को जग माहीं। जाहि न रघुपति चरित सोहाहीं ॥   
ते जड़ जीव निजात्मक घाती। जिन्हहि न रघुपति कथा सोहाती ॥   
हरिचरित्र मानस तुम्ह गावा। सुनि मैं नाथ अमिति सुख पावा ॥   
तुम्ह जो कही यह कथा सुहाई। कागभसुण्डि गरुड़ प्रति गाई ॥   
  
 दो.  बिरति ग्यान बिग्यान दृढ़ राम चरन अति नेह।   
      बायस तन रघुपति भगति मोहि परम सन्देह ॥ ५३ ॥   
  
नर सहस्र महँ सुनहु पुरारी। कोउ एक होइ धर्म ब्रतधारी ॥   
धर्मसील कोटिक महँ कोई। बिषय बिमुख बिराग रत होई ॥   
कोटि बिरक्त मध्य श्रुति कहई। सम्यक ग्यान सकृत कोउ लहई ॥   
ग्यानवन्त कोटिक महँ कोऊ। जीवनमुक्त सकृत जग सोऊ ॥   
तिन्ह सहस्र महुँ सब सुख खानी। दुर्लभ ब्रह्मलीन बिग्यानी ॥   
धर्मसील बिरक्त अरु ग्यानी। जीवनमुक्त ब्रह्मपर प्रानी ॥   
सब ते सो दुर्लभ सुरराया। राम भगति रत गत मद माया ॥   
सो हरिभगति काग किमि पाई। बिस्वनाथ मोहि कहहु बुझाई ॥   
  
 दो.  राम परायन ग्यान रत गुनागार मति धीर।   
      नाथ कहहु केहि कारन पायउ काक सरीर ॥ ५४ ॥   
  
यह प्रभु चरित पवित्र सुहावा। कहहु कृपाल काग कहँ पावा ॥   
तुम्ह केहि भाँति सुना मदनारी। कहहु मोहि अति कौतुक भारी ॥   
गरुड़ महाग्यानी गुन रासी। हरि सेवक अति निकट निवासी ॥   
तेहिं केहि हेतु काग सन जाई। सुनी कथा मुनि निकर बिहाई ॥   
कहहु कवन बिधि भा सम्बादा। दोउ हरिभगत काग उरगादा ॥   
गौरि गिरा सुनि सरल सुहाई। बोले सिव सादर सुख पाई ॥   
धन्य सती पावन मति तोरी। रघुपति चरन प्रीति नहिं थोरी ॥   
सुनहु परम पुनीत इतिहासा। जो सुनि सकल लोक भ्रम नासा ॥   
उपजइ राम चरन बिस्वासा। भव निधि तर नर बिनहिं प्रयासा ॥   
  
 दो.  ऐसिअ प्रस्न बिहङ्गपति कीन्ह काग सन जाइ।   
      सो सब सादर कहिहउँ सुनहु उमा मन लाइ ॥ ५५ ॥   
  
मैं जिमि कथा सुनी भव मोचनि। सो प्रसङ्ग सुनु सुमुखि सुलोचनि ॥   
प्रथम दच्छ गृह तव अवतारा। सती नाम तब रहा तुम्हारा ॥   
दच्छ जग्य तब भा अपमाना। तुम्ह अति क्रोध तजे तब प्राना ॥   
मम अनुचरन्ह कीन्ह मख भङ्गा। जानहु तुम्ह सो सकल प्रसङ्गा ॥   
तब अति सोच भयउ मन मोरें। दुखी भयउँ बियोग प्रिय तोरें ॥   
सुन्दर बन गिरि सरित तड़ागा। कौतुक देखत फिरउँ बेरागा ॥   
गिरि सुमेर उत्तर दिसि दूरी। नील सैल एक सुन्दर भूरी ॥   
तासु कनकमय सिखर सुहाए। चारि चारु मोरे मन भाए ॥   
तिन्ह पर एक एक बिटप बिसाला। बट पीपर पाकरी रसाला ॥   
सैलोपरि सर सुन्दर सोहा। मनि सोपान देखि मन मोहा ॥   
  
 दो.  -सीतल अमल मधुर जल जलज बिपुल बहुरङ्ग।   
      कूजत कल रव हंस गन गुञ्जत मजुंल भृङ्ग ॥ ५६ ॥   
  
तेहिं गिरि रुचिर बसइ खग सोई। तासु नास कल्पान्त न होई ॥   
माया कृत गुन दोष अनेका। मोह मनोज आदि अबिबेका ॥   
रहे ब्यापि समस्त जग माहीं। तेहि गिरि निकट कबहुँ नहिं जाहीं ॥   
तहँ बसि हरिहि भजइ जिमि कागा। सो सुनु उमा सहित अनुरागा ॥   
पीपर तरु तर ध्यान सो धरई। जाप जग्य पाकरि तर करई ॥   
आँब छाहँ कर मानस पूजा। तजि हरि भजनु काजु नहिं दूजा ॥   
बर तर कह हरि कथा प्रसङ्गा। आवहिं सुनहिं अनेक बिहङ्गा ॥   
राम चरित बिचीत्र बिधि नाना। प्रेम सहित कर सादर गाना ॥   
सुनहिं सकल मति बिमल मराला। बसहिं निरन्तर जे तेहिं ताला ॥   
जब मैं जाइ सो कौतुक देखा। उर उपजा आनन्द बिसेषा ॥   
  
 दो.  तब कछु काल मराल तनु धरि तहँ कीन्ह निवास।   
      सादर सुनि रघुपति गुन पुनि आयउँ कैलास ॥ ५७ ॥   
  
गिरिजा कहेउँ सो सब इतिहासा। मैं जेहि समय गयउँ खग पासा ॥   
अब सो कथा सुनहु जेही हेतू। गयउ काग पहिं खग कुल केतू ॥   
जब रघुनाथ कीन्हि रन क्रीड़ा। समुझत चरित होति मोहि ब्रीड़ा ॥   
इन्द्रजीत कर आपु बँधायो। तब नारद मुनि गरुड़ पठायो ॥   
बन्धन काटि गयो उरगादा। उपजा हृदयँ प्रचण्ड बिषादा ॥   
प्रभु बन्धन समुझत बहु भाँती। करत बिचार उरग आराती ॥   
ब्यापक ब्रह्म बिरज बागीसा। माया मोह पार परमीसा ॥   
सो अवतार सुनेउँ जग माहीं। देखेउँ सो प्रभाव कछु नाहीं ॥   
  
 दो.  -भव बन्धन ते छूटहिं नर जपि जा कर नाम।   
      खर्च निसाचर बाँधेउ नागपास सोइ राम ॥ ५८ ॥   
  
नाना भाँति मनहि समुझावा। प्रगट न ग्यान हृदयँ भ्रम छावा ॥   
खेद खिन्न मन तर्क बढ़ाई। भयउ मोहबस तुम्हरिहिं नाई ॥   
ब्याकुल गयउ देवरिषि पाहीं। कहेसि जो संसय निज मन माहीं ॥   
सुनि नारदहि लागि अति दाया। सुनु खग प्रबल राम कै माया ॥   
जो ग्यानिन्ह कर चित अपहरई। बरिआई बिमोह मन करई ॥   
जेहिं बहु बार नचावा मोही। सोइ ब्यापी बिहङ्गपति तोही ॥   
महामोह उपजा उर तोरें। मिटिहि न बेगि कहें खग मोरें ॥   
चतुरानन पहिं जाहु खगेसा। सोइ करेहु जेहि होइ निदेसा ॥   
  
 दो.  अस कहि चले देवरिषि करत राम गुन गान।   
      हरि माया बल बरनत पुनि पुनि परम सुजान ॥ ५९ ॥   
  
तब खगपति बिरञ्चि पहिं गयऊ। निज सन्देह सुनावत भयऊ ॥   
सुनि बिरञ्चि रामहि सिरु नावा। समुझि प्रताप प्रेम अति छावा ॥   
मन महुँ करइ बिचार बिधाता। माया बस कबि कोबिद ग्याता ॥   
हरि माया कर अमिति प्रभावा। बिपुल बार जेहिं मोहि नचावा ॥   
अग जगमय जग मम उपराजा। नहिं आचरज मोह खगराजा ॥   
तब बोले बिधि गिरा सुहाई। जान महेस राम प्रभुताई ॥   
बैनतेय सङ्कर पहिं जाहू। तात अनत पूछहु जनि काहू ॥   
तहँ होइहि तव संसय हानी। चलेउ बिहङ्ग सुनत बिधि बानी ॥   
  
 दो.  परमातुर बिहङ्गपति आयउ तब मो पास।   
      जात रहेउँ कुबेर गृह रहिहु उमा कैलास ॥ ६० ॥   
  
तेहिं मम पद सादर सिरु नावा। पुनि आपन सन्देह सुनावा ॥   
सुनि ता करि बिनती मृदु बानी। परेम सहित मैं कहेउँ भवानी ॥   
मिलेहु गरुड़ मारग महँ मोही। कवन भाँति समुझावौं तोही ॥   
तबहि होइ सब संसय भङ्गा। जब बहु काल करिअ सतसङ्गा ॥   
सुनिअ तहाँ हरि कथा सुहाई। नाना भाँति मुनिन्ह जो गाई ॥   
जेहि महुँ आदि मध्य अवसाना। प्रभु प्रतिपाद्य राम भगवाना ॥   
नित हरि कथा होत जहँ भाई। पठवउँ तहाँ सुनहि तुम्ह जाई ॥   
जाइहि सुनत सकल सन्देहा। राम चरन होइहि अति नेहा ॥   
  
 दो.  बिनु सतसङ्ग न हरि कथा तेहि बिनु मोह न भाग।   
      मोह गएँ बिनु राम पद होइ न दृढ़ अनुराग ॥ ६१ ॥   
  
मिलहिं न रघुपति बिनु अनुरागा। किएँ जोग तप ग्यान बिरागा ॥   
उत्तर दिसि सुन्दर गिरि नीला। तहँ रह काकभुसुण्डि सुसीला ॥   
राम भगति पथ परम प्रबीना। ग्यानी गुन गृह बहु कालीना ॥   
राम कथा सो कहइ निरन्तर। सादर सुनहिं बिबिध बिहङ्गबर ॥   
जाइ सुनहु तहँ हरि गुन भूरी। होइहि मोह जनित दुख दूरी ॥   
मैं जब तेहि सब कहा बुझाई। चलेउ हरषि मम पद सिरु नाई ॥   
ताते उमा न मैं समुझावा। रघुपति कृपाँ मरमु मैं पावा ॥   
होइहि कीन्ह कबहुँ अभिमाना। सो खौवै चह कृपानिधाना ॥   
कछु तेहि ते पुनि मैं नहिं राखा। समुझइ खग खगही कै भाषा ॥   
प्रभु माया बलवन्त भवानी। जाहि न मोह कवन अस ग्यानी ॥   
  
 दो.  ग्यानि भगत सिरोमनि त्रिभुवनपति कर जान।   
      ताहि मोह माया नर पावँर करहिं गुमान ॥ ६२(क) ॥   
  
        मासपारायण, अट्ठाईसवाँ विश्राम  
      सिव बिरञ्चि कहुँ मोहइ को है बपुरा आन।  
      अस जियँ जानि भजहिं मुनि माया पति भगवान ॥ ६२(ख) ॥   
  
गयउ गरुड़ जहँ बसइ भुसुण्डा। मति अकुण्ठ हरि भगति अखण्डा ॥   
देखि सैल प्रसन्न मन भयऊ। माया मोह सोच सब गयऊ ॥   
करि तड़ाग मज्जन जलपाना। बट तर गयउ हृदयँ हरषाना ॥   
बृद्ध बृद्ध बिहङ्ग तहँ आए। सुनै राम के चरित सुहाए ॥   
कथा अरम्भ करै सोइ चाहा। तेही समय गयउ खगनाहा ॥   
आवत देखि सकल खगराजा। हरषेउ बायस सहित समाजा ॥   
अति आदर खगपति कर कीन्हा। स्वागत पूछि सुआसन दीन्हा ॥   
करि पूजा समेत अनुरागा। मधुर बचन तब बोलेउ कागा ॥   
  
 दो.  नाथ कृतारथ भयउँ मैं तव दरसन खगराज।   
      आयसु देहु सो करौं अब प्रभु आयहु केहि काज ॥ ६३(क) ॥   
  
      सदा कृतारथ रूप तुम्ह कह मृदु बचन खगेस।  
      जेहि कै अस्तुति सादर निज मुख कीन्हि महेस ॥ ६३(ख) ॥   
  
सुनहु तात जेहि कारन आयउँ। सो सब भयउ दरस तव पायउँ ॥   
देखि परम पावन तव आश्रम। गयउ मोह संसय नाना भ्रम ॥   
अब श्रीराम कथा अति पावनि। सदा सुखद दुख पुञ्ज नसावनि ॥   
सादर तात सुनावहु मोही। बार बार बिनवउँ प्रभु तोही ॥   
सुनत गरुड़ कै गिरा बिनीता। सरल सुप्रेम सुखद सुपुनीता ॥   
भयउ तासु मन परम उछाहा। लाग कहै रघुपति गुन गाहा ॥   
प्रथमहिं अति अनुराग भवानी। रामचरित सर कहेसि बखानी ॥   
पुनि नारद कर मोह अपारा। कहेसि बहुरि रावन अवतारा ॥   
प्रभु अवतार कथा पुनि गाई। तब सिसु चरित कहेसि मन लाई ॥   
  
 दो.  बालचरित कहिं बिबिध बिधि मन महँ परम उछाह।   
      रिषि आगवन कहेसि पुनि श्री रघुबीर बिबाह ॥ ६४ ॥   
  
बहुरि राम अभिषेक प्रसङ्गा। पुनि नृप बचन राज रस भङ्गा ॥   
पुरबासिंह कर बिरह बिषादा। कहेसि राम लछिमन सम्बादा ॥   
बिपिन गवन केवट अनुरागा। सुरसरि उतरि निवास प्रयागा ॥   
बालमीक प्रभु मिलन बखाना। चित्रकूट जिमि बसे भगवाना ॥   
सचिवागवन नगर नृप मरना। भरतागवन प्रेम बहु बरना ॥   
करि नृप क्रिया सङ्ग पुरबासी। भरत गए जहँ प्रभु सुख रासी ॥   
पुनि रघुपति बहु बिधि समुझाए। लै पादुका अवधपुर आए ॥   
भरत रहनि सुरपति सुत करनी। प्रभु अरु अत्रि भेण्ट पुनि बरनी ॥   
  
 दो.  कहि बिराध बध जेहि बिधि देह तजी सरभङ्ग ॥   
      बरनि सुतीछन प्रीति पुनि प्रभु अगस्ति सतसङ्ग ॥ ६५ ॥   
  
कहि दण्डक बन पावनताई। गीध मइत्री पुनि तेहिं गाई ॥   
पुनि प्रभु पञ्चवटीं कृत बासा। भञ्जी सकल मुनिन्ह की त्रासा ॥   
पुनि लछिमन उपदेस अनूपा। सूपनखा जिमि कीन्हि कुरूपा ॥   
खर दूषन बध बहुरि बखाना। जिमि सब मरमु दसानन जाना ॥   
दसकन्धर मारीच बतकहीं। जेहि बिधि भई सो सब तेहिं कही ॥   
पुनि माया सीता कर हरना। श्रीरघुबीर बिरह कछु बरना ॥   
पुनि प्रभु गीध क्रिया जिमि कीन्ही। बधि कबन्ध सबरिहि गति दीन्ही ॥   
बहुरि बिरह बरनत रघुबीरा। जेहि बिधि गए सरोबर तीरा ॥   
  
 दो.  प्रभु नारद सम्बाद कहि मारुति मिलन प्रसङ्ग।   
      पुनि सुग्रीव मिताई बालि प्रान कर भङ्ग ॥ ६६((क) ॥   
  
      कपिहि तिलक करि प्रभु कृत सैल प्रबरषन बास।  
      बरनन बर्षा सरद अरु राम रोष कपि त्रास ॥ ६६(ख) ॥   
  
जेहि बिधि कपिपति कीस पठाए। सीता खोज सकल दिसि धाए ॥   
बिबर प्रबेस कीन्ह जेहि भाँती। कपिन्ह बहोरि मिला सम्पाती ॥   
सुनि सब कथा समीरकुमारा। नाघत भयउ पयोधि अपारा ॥   
लङ्काँ कपि प्रबेस जिमि कीन्हा। पुनि सीतहि धीरजु जिमि दीन्हा ॥   
बन उजारि रावनहि प्रबोधी। पुर दहि नाघेउ बहुरि पयोधी ॥   
आए कपि सब जहँ रघुराई। बैदेही कि कुसल सुनाई ॥   
सेन समेति जथा रघुबीरा। उतरे जाइ बारिनिधि तीरा ॥   
मिला बिभीषन जेहि बिधि आई। सागर निग्रह कथा सुनाई ॥   
  
 दो.  सेतु बाँधि कपि सेन जिमि उतरी सागर पार।   
      गयउ बसीठी बीरबर जेहि बिधि बालिकुमार ॥ ६७(क) ॥   
  
      निसिचर कीस लराई बरनिसि बिबिध प्रकार।  
      कुम्भकरन घननाद कर बल पौरुष सङ्घार ॥ ६७(ख) ॥   
  
निसिचर निकर मरन बिधि नाना। रघुपति रावन समर बखाना ॥   
रावन बध मन्दोदरि सोका। राज बिभीषण देव असोका ॥   
सीता रघुपति मिलन बहोरी। सुरन्ह कीन्ह अस्तुति कर जोरी ॥   
पुनि पुष्पक चढ़ि कपिन्ह समेता। अवध चले प्रभु कृपा निकेता ॥   
जेहि बिधि राम नगर निज आए। बायस बिसद चरित सब गाए ॥   
कहेसि बहोरि राम अभिषैका। पुर बरनत नृपनीति अनेका ॥   
कथा समस्त भुसुण्ड बखानी। जो मैं तुम्ह सन कही भवानी ॥   
सुनि सब राम कथा खगनाहा। कहत बचन मन परम उछाहा ॥   
  
 सो.  गयउ मोर सन्देह सुनेउँ सकल रघुपति चरित।   
      भयउ राम पद नेह तव प्रसाद बायस तिलक ॥ ६८(क) ॥   
  
      मोहि भयउ अति मोह प्रभु बन्धन रन महुँ निरखि।   
      चिदानन्द सन्दोह राम बिकल कारन कवन। ६८(ख) ॥   
  
देखि चरित अति नर अनुसारी। भयउ हृदयँ मम संसय भारी ॥   
सोइ भ्रम अब हित करि मैं माना। कीन्ह अनुग्रह कृपानिधाना ॥   
जो अति आतप ब्याकुल होई। तरु छाया सुख जानइ सोई ॥   
जौं नहिं होत मोह अति मोही। मिलतेउँ तात कवन बिधि तोही ॥   
सुनतेउँ किमि हरि कथा सुहाई। अति बिचित्र बहु बिधि तुम्ह गाई ॥   
निगमागम पुरान मत एहा। कहहिं सिद्ध मुनि नहिं सन्देहा ॥   
सन्त बिसुद्ध मिलहिं परि तेही। चितवहिं राम कृपा करि जेही ॥   
राम कृपाँ तव दरसन भयऊ। तव प्रसाद सब संसय गयऊ ॥   
  
 दो.  सुनि बिहङ्गपति बानी सहित बिनय अनुराग।   
      पुलक गात लोचन सजल मन हरषेउ अति काग ॥ ६९(क) ॥   
  
      श्रोता सुमति सुसील सुचि कथा रसिक हरि दास।  
      पाइ उमा अति गोप्यमपि सज्जन करहिं प्रकास ॥ ६९(ख) ॥   
  
बोलेउ काकभसुण्ड बहोरी। नभग नाथ पर प्रीति न थोरी ॥   
सब बिधि नाथ पूज्य तुम्ह मेरे। कृपापात्र रघुनायक केरे ॥   
तुम्हहि न संसय मोह न माया। मो पर नाथ कीन्ह तुम्ह दाया ॥   
पठइ मोह मिस खगपति तोही। रघुपति दीन्हि बड़ाई मोही ॥   
तुम्ह निज मोह कही खग साईं। सो नहिं कछु आचरज गोसाईं ॥   
नारद भव बिरञ्चि सनकादी। जे मुनिनायक आतमबादी ॥   
मोह न अन्ध कीन्ह केहि केही। को जग काम नचाव न जेही ॥   
तृस्नाँ केहि न कीन्ह बौराहा। केहि कर हृदय क्रोध नहिं दाहा ॥   
  
 दो.  ग्यानी तापस सूर कबि कोबिद गुन आगार।    
      केहि कै लौभ बिडम्बना कीन्हि न एहिं संसार ॥ ७०(क) ॥   
  
      श्री मद बक्र न कीन्ह केहि प्रभुता बधिर न काहि।  
      मृगलोचनि के नैन सर को अस लाग न जाहि ॥ ७०(ख) ॥   
  
गुन कृत सन्यपात नहिं केही। कोउ न मान मद तजेउ निबेही ॥   
जोबन ज्वर केहि नहिं बलकावा। ममता केहि कर जस न नसावा ॥   
मच्छर काहि कलङ्क न लावा। काहि न सोक समीर डोलावा ॥   
चिन्ता साँपिनि को नहिं खाया। को जग जाहि न ब्यापी माया ॥   
कीट मनोरथ दारु सरीरा। जेहि न लाग घुन को अस धीरा ॥   
सुत बित लोक ईषना तीनी। केहि के मति इन्ह कृत न मलीनी ॥   
यह सब माया कर परिवारा। प्रबल अमिति को बरनै पारा ॥   
सिव चतुरानन जाहि डेराहीं। अपर जीव केहि लेखे माहीं ॥   
  
 दो.  ब्यापि रहेउ संसार महुँ माया कटक प्रचण्ड ॥   
      सेनापति कामादि भट दम्भ कपट पाषण्ड ॥ ७१(क) ॥   
  
      सो दासी रघुबीर कै समुझें मिथ्या सोपि।  
      छूट न राम कृपा बिनु नाथ कहउँ पद रोपि ॥ ७१(ख) ॥   
  
जो माया सब जगहि नचावा। जासु चरित लखि काहुँ न पावा ॥   
सोइ प्रभु भ्रू बिलास खगराजा। नाच नटी इव सहित समाजा ॥   
सोइ सच्चिदानन्द घन रामा। अज बिग्यान रूपो बल धामा ॥   
ब्यापक ब्याप्य अखण्ड अनन्ता। अखिल अमोघसक्ति भगवन्ता ॥   
अगुन अदभ्र गिरा गोतीता। सबदरसी अनवद्य अजीता ॥   
निर्मम निराकार निरमोहा। नित्य निरञ्जन सुख सन्दोहा ॥   
प्रकृति पार प्रभु सब उर बासी। ब्रह्म निरीह बिरज अबिनासी ॥   
इहाँ मोह कर कारन नाहीं। रबि सन्मुख तम कबहुँ कि जाहीं ॥   
  
 दो.  भगत हेतु भगवान प्रभु राम धरेउ तनु भूप।   
      किए चरित पावन परम प्राकृत नर अनुरूप ॥ ७२(क) ॥   
  
      जथा अनेक बेष धरि नृत्य करइ नट कोइ।  
      सोइ सोइ भाव देखावइ आपुन होइ न सोइ ॥ ७२(ख) ॥   
  
असि रघुपति लीला उरगारी। दनुज बिमोहनि जन सुखकारी ॥   
जे मति मलिन बिषयबस कामी। प्रभु मोह धरहिं इमि स्वामी ॥   
नयन दोष जा कहँ जब होई। पीत बरन ससि कहुँ कह सोई ॥   
जब जेहि दिसि भ्रम होइ खगेसा। सो कह पच्छिम उयउ दिनेसा ॥   
नौकारूढ़ चलत जग देखा। अचल मोह बस आपुहि लेखा ॥   
बालक भ्रमहिं न भ्रमहिं गृहादीं। कहहिं परस्पर मिथ्याबादी ॥   
हरि बिषइक अस मोह बिहङ्गा। सपनेहुँ नहिं अग्यान प्रसङ्गा ॥   
मायाबस मतिमन्द अभागी। हृदयँ जमनिका बहुबिधि लागी ॥   
ते सठ हठ बस संसय करहीं। निज अग्यान राम पर धरहीं ॥   
  
 दो.  काम क्रोध मद लोभ रत गृहासक्त दुखरूप।   
      ते किमि जानहिं रघुपतिहि मूढ़ परे तम कूप ॥ ७३(क) ॥   
  
      निर्गुन रूप सुलभ अति सगुन जान नहिं कोइ।  
      सुगम अगम नाना चरित सुनि मुनि मन भ्रम होइ ॥ ७३(ख) ॥   
  
सुनु खगेस रघुपति प्रभुताई। कहउँ जथामति कथा सुहाई ॥   
जेहि बिधि मोह भयउ प्रभु मोही। सोउ सब कथा सुनावउँ तोही ॥   
राम कृपा भाजन तुम्ह ताता। हरि गुन प्रीति मोहि सुखदाता ॥   
ताते नहिं कछु तुम्हहिं दुरावउँ। परम रहस्य मनोहर गावउँ ॥   
सुनहु राम कर सहज सुभाऊ। जन अभिमान न राखहिं काऊ ॥   
संसृत मूल सूलप्रद नाना। सकल सोक दायक अभिमाना ॥   
ताते करहिं कृपानिधि दूरी। सेवक पर ममता अति भूरी ॥   
जिमि सिसु तन ब्रन होइ गोसाई। मातु चिराव कठिन की नाईं ॥   
  
 दो.  जदपि प्रथम दुख पावइ रोवइ बाल अधीर।   
      ब्याधि नास हित जननी गनति न सो सिसु पीर ॥ ७४(क) ॥   
  
      तिमि रघुपति निज दासकर हरहिं मान हित लागि।  
      तुलसिदास ऐसे प्रभुहि कस न भजहु भ्रम त्यागि ॥ ७४(ख) ॥   
  
राम कृपा आपनि जड़ताई। कहउँ खगेस सुनहु मन लाई ॥   
जब जब राम मनुज तनु धरहीं। भक्त हेतु लील बहु करहीं ॥   
तब तब अवधपुरी मैं ज़ाऊँ। बालचरित बिलोकि हरषाऊँ ॥   
जन्म महोत्सव देखउँ जाई। बरष पाँच तहँ रहउँ लोभाई ॥   
इष्टदेव मम बालक रामा। सोभा बपुष कोटि सत कामा ॥   
निज प्रभु बदन निहारि निहारी। लोचन सुफल करउँ उरगारी ॥   
लघु बायस बपु धरि हरि सङ्गा। देखउँ बालचरित बहुरङ्गा ॥   
  
 दो.  लरिकाईं जहँ जहँ फिरहिं तहँ तहँ सङ्ग उड़ाउँ।   
      जूठनि परइ अजिर महँ सो उठाइ करि खाउँ ॥ ७५(क) ॥   
  
      एक बार अतिसय सब चरित किए रघुबीर।  
      सुमिरत प्रभु लीला सोइ पुलकित भयउ सरीर ॥ ७५(ख) ॥   
  
कहइ भसुण्ड सुनहु खगनायक। रामचरित सेवक सुखदायक ॥   
नृपमन्दिर सुन्दर सब भाँती। खचित कनक मनि नाना जाती ॥   
बरनि न जाइ रुचिर अँगनाई। जहँ खेलहिं नित चारिउ भाई ॥   
बालबिनोद करत रघुराई। बिचरत अजिर जननि सुखदाई ॥   
मरकत मृदुल कलेवर स्यामा। अङ्ग अङ्ग प्रति छबि बहु कामा ॥   
नव राजीव अरुन मृदु चरना। पदज रुचिर नख ससि दुति हरना ॥   
ललित अङ्क कुलिसादिक चारी। नूपुर चारू मधुर रवकारी ॥   
चारु पुरट मनि रचित बनाई। कटि किङ्किन कल मुखर सुहाई ॥   
  
 दो.  रेखा त्रय सुन्दर उदर नाभी रुचिर गँभीर।   
      उर आयत भ्राजत बिबिध बाल बिभूषन चीर ॥ ७६ ॥   
  
अरुन पानि नख करज मनोहर। बाहु बिसाल बिभूषन सुन्दर ॥   
कन्ध बाल केहरि दर ग्रीवा। चारु चिबुक आनन छबि सींवा ॥   
कलबल बचन अधर अरुनारे। दुइ दुइ दसन बिसद बर बारे ॥   
ललित कपोल मनोहर नासा। सकल सुखद ससि कर सम हासा ॥   
नील कञ्ज लोचन भव मोचन। भ्राजत भाल तिलक गोरोचन ॥   
बिकट भृकुटि सम श्रवन सुहाए। कुञ्चित कच मेचक छबि छाए ॥   
पीत झीनि झगुली तन सोही। किलकनि चितवनि भावति मोही ॥   
रूप रासि नृप अजिर बिहारी। नाचहिं निज प्रतिबिम्ब निहारी ॥   
मोहि सन करहीं बिबिध बिधि क्रीड़ा। बरनत मोहि होति अति ब्रीड़ा ॥   
किलकत मोहि धरन जब धावहिं। चलउँ भागि तब पूप देखावहिं ॥   
  
 दो.  आवत निकट हँसहिं प्रभु भाजत रुदन कराहिं।   
      जाउँ समीप गहन पद फिरि फिरि चितइ पराहिं ॥ ७७(क) ॥   
  
      प्राकृत सिसु इव लीला देखि भयउ मोहि मोह।  
      कवन चरित्र करत प्रभु चिदानन्द सन्दोह ॥ ७७(ख) ॥   
  
एतना मन आनत खगराया। रघुपति प्रेरित ब्यापी माया ॥   
सो माया न दुखद मोहि काहीं। आन जीव इव संसृत नाहीं ॥   
नाथ इहाँ कछु कारन आना। सुनहु सो सावधान हरिजाना ॥   
ग्यान अखण्ड एक सीताबर। माया बस्य जीव सचराचर ॥   
जौं सब कें रह ग्यान एकरस। ईस्वर जीवहि भेद कहहु कस ॥   
माया बस्य जीव अभिमानी। ईस बस्य माया गुनखानी ॥   
परबस जीव स्वबस भगवन्ता। जीव अनेक एक श्रीकन्ता ॥   
मुधा भेद जद्यपि कृत माया। बिनु हरि जाइ न कोटि उपाया ॥   
  
 दो.  रामचन्द्र के भजन बिनु जो चह पद निर्बान।   
      ग्यानवन्त अपि सो नर पसु बिनु पूँछ बिषान ॥ ७८(क) ॥   
  
      राकापति षोड़स उअहिं तारागन समुदाइ ॥   
      सकल गिरिन्ह दव लाइअ बिनु रबि राति न जाइ ॥ ७८(ख) ॥   
  
ऐसेहिं हरि बिनु भजन खगेसा। मिटइ न जीवन्ह केर कलेसा ॥   
हरि सेवकहि न ब्याप अबिद्या। प्रभु प्रेरित ब्यापइ तेहि बिद्या ॥   
ताते नास न होइ दास कर। भेद भगति भाढ़इ बिहङ्गबर ॥   
भ्रम ते चकित राम मोहि देखा। बिहँसे सो सुनु चरित बिसेषा ॥   
तेहि कौतुक कर मरमु न काहूँ। जाना अनुज न मातु पिताहूँ ॥   
जानु पानि धाए मोहि धरना। स्यामल गात अरुन कर चरना ॥   
तब मैं भागि चलेउँ उरगामी। राम गहन कहँ भुजा पसारी ॥   
जिमि जिमि दूरि उड़ाउँ अकासा। तहँ भुज हरि देखउँ निज पासा ॥   
  
 दो.  ब्रह्मलोक लगि गयउँ मैं चितयउँ पाछ उड़ात।   
      जुग अङ्गुल कर बीच सब राम भुजहि मोहि तात ॥ ७९(क) ॥   
  
      सप्ताबरन भेद करि जहाँ लगें गति मोरि।  
      गयउँ तहाँ प्रभु भुज निरखि ब्याकुल भयउँ बहोरि ॥ ७९(ख) ॥   
  
मूदेउँ नयन त्रसित जब भयउँ। पुनि चितवत कोसलपुर गयऊँ ॥   
मोहि बिलोकि राम मुसुकाहीं। बिहँसत तुरत गयउँ मुख माहीं ॥   
उदर माझ सुनु अण्डज राया। देखेउँ बहु ब्रह्माण्ड निकाया ॥   
अति बिचित्र तहँ लोक अनेका। रचना अधिक एक ते एका ॥   
कोटिन्ह चतुरानन गौरीसा। अगनित उडगन रबि रजनीसा ॥   
अगनित लोकपाल जम काला। अगनित भूधर भूमि बिसाला ॥   
सागर सरि सर बिपिन अपारा। नाना भाँति सृष्टि बिस्तारा ॥   
सुर मुनि सिद्ध नाग नर किन्नर। चारि प्रकार जीव सचराचर ॥   
  
 दो.  जो नहिं देखा नहिं सुना जो मनहूँ न समाइ।   
      सो सब अद्भुत देखेउँ बरनि कवनि बिधि जाइ ॥ ८०(क) ॥   
  
      एक एक ब्रह्माण्ड महुँ रहउँ बरष सत एक।  
      एहि बिधि देखत फिरउँ मैं अण्ड कटाह अनेक ॥ ८०(ख) ॥   
  
      एहि बिधि देखत फिरउँ मैं अण्ड कटाह अनेक ॥ ८०(ख) ॥   
  
लोक लोक प्रति भिन्न बिधाता। भिन्न बिष्नु सिव मनु दिसित्राता ॥   
नर गन्धर्ब भूत बेताला। किन्नर निसिचर पसु खग ब्याला ॥   
देव दनुज गन नाना जाती। सकल जीव तहँ आनहि भाँती ॥   
महि सरि सागर सर गिरि नाना। सब प्रपञ्च तहँ आनइ आना ॥   
अण्डकोस प्रति प्रति निज रुपा। देखेउँ जिनस अनेक अनूपा ॥   
अवधपुरी प्रति भुवन निनारी। सरजू भिन्न भिन्न नर नारी ॥   
दसरथ कौसल्या सुनु ताता। बिबिध रूप भरतादिक भ्राता ॥   
प्रति ब्रह्माण्ड राम अवतारा। देखउँ बालबिनोद अपारा ॥   
  
 दो.  भिन्न भिन्न मै दीख सबु अति बिचित्र हरिजान।   
      अगनित भुवन फिरेउँ प्रभु राम न देखेउँ आन ॥ ८१(क) ॥   
  
      सोइ सिसुपन सोइ सोभा सोइ कृपाल रघुबीर।  
      भुवन भुवन देखत फिरउँ प्रेरित मोह समीर ॥ ८१(ख)  
  
भ्रमत मोहि ब्रह्माण्ड अनेका। बीते मनहुँ कल्प सत एका ॥   
फिरत फिरत निज आश्रम आयउँ। तहँ पुनि रहि कछु काल गवाँयउँ ॥   
निज प्रभु जन्म अवध सुनि पायउँ। निर्भर प्रेम हरषि उठि धायउँ ॥   
देखउँ जन्म महोत्सव जाई। जेहि बिधि प्रथम कहा मैं गाई ॥   
राम उदर देखेउँ जग नाना। देखत बनइ न जाइ बखाना ॥   
तहँ पुनि देखेउँ राम सुजाना। माया पति कृपाल भगवाना ॥   
करउँ बिचार बहोरि बहोरी। मोह कलिल ब्यापित मति मोरी ॥   
उभय घरी महँ मैं सब देखा। भयउँ भ्रमित मन मोह बिसेषा ॥   
  
 दो.  देखि कृपाल बिकल मोहि बिहँसे तब रघुबीर।   
      बिहँसतहीं मुख बाहेर आयउँ सुनु मतिधीर ॥ ८२(क) ॥   
  
      सोइ लरिकाई मो सन करन लगे पुनि राम।  
      कोटि भाँति समुझावउँ मनु न लहइ बिश्राम ॥ ८२(ख) ॥   
  
देखि चरित यह सो प्रभुताई। समुझत देह दसा बिसराई ॥   
धरनि परेउँ मुख आव न बाता। त्राहि त्राहि आरत जन त्राता ॥   
प्रेमाकुल प्रभु मोहि बिलोकी। निज माया प्रभुता तब रोकी ॥   
कर सरोज प्रभु मम सिर धरेऊ। दीनदयाल सकल दुख हरेऊ ॥   
कीन्ह राम मोहि बिगत बिमोहा। सेवक सुखद कृपा सन्दोहा ॥   
प्रभुता प्रथम बिचारि बिचारी। मन महँ होइ हरष अति भारी ॥   
भगत बछलता प्रभु कै देखी। उपजी मम उर प्रीति बिसेषी ॥   
सजल नयन पुलकित कर जोरी। कीन्हिउँ बहु बिधि बिनय बहोरी ॥   
  
 दो.  सुनि सप्रेम मम बानी देखि दीन निज दास।   
      बचन सुखद गम्भीर मृदु बोले रमानिवास ॥ ८३(क) ॥   
  
      काकभसुण्डि मागु बर अति प्रसन्न मोहि जानि।  
      अनिमादिक सिधि अपर रिधि मोच्छ सकल सुख खानि ॥ ८३(ख) ॥   
  
ग्यान बिबेक बिरति बिग्याना। मुनि दुर्लभ गुन जे जग नाना ॥   
आजु देउँ सब संसय नाहीं। मागु जो तोहि भाव मन माहीं ॥   
सुनि प्रभु बचन अधिक अनुरागेउँ। मन अनुमान करन तब लागेऊँ ॥   
प्रभु कह देन सकल सुख सही। भगति आपनी देन न कही ॥   
भगति हीन गुन सब सुख ऐसे। लवन बिना बहु बिञ्जन जैसे ॥   
भजन हीन सुख कवने काजा। अस बिचारि बोलेउँ खगराजा ॥   
जौं प्रभु होइ प्रसन्न बर देहू। मो पर करहु कृपा अरु नेहू ॥   
मन भावत बर मागउँ स्वामी। तुम्ह उदार उर अन्तरजामी ॥   
  
 दो.  अबिरल भगति बिसुध्द तव श्रुति पुरान जो गाव।   
      जेहि खोजत जोगीस मुनि प्रभु प्रसाद कोउ पाव ॥ ८४(क) ॥   
  
      भगत कल्पतरु प्रनत हित कृपा सिन्धु सुख धाम।  
      सोइ निज भगति मोहि प्रभु देहु दया करि राम ॥ ८४(ख) ॥   
  
एवमस्तु कहि रघुकुलनायक। बोले बचन परम सुखदायक ॥   
सुनु बायस तैं सहज सयाना। काहे न मागसि अस बरदाना ॥   
          
सब सुख खानि भगति तैं मागी। नहिं जग कोउ तोहि सम बड़भागी ॥   
जो मुनि कोटि जतन नहिं लहहीं। जे जप जोग अनल तन दहहीं ॥   
रीझेउँ देखि तोरि चतुराई। मागेहु भगति मोहि अति भाई ॥   
सुनु बिहङ्ग प्रसाद अब मोरें। सब सुभ गुन बसिहहिं उर तोरें ॥   
भगति ग्यान बिग्यान बिरागा। जोग चरित्र रहस्य बिभागा ॥   
जानब तैं सबही कर भेदा। मम प्रसाद नहिं साधन खेदा ॥   
  
दों.माया सम्भव भ्रम सब अब न ब्यापिहहिं तोहि।   
      जानेसु ब्रह्म अनादि अज अगुन गुनाकर मोहि ॥ ८५(क) ॥   
  
      मोहि भगत प्रिय सन्तत अस बिचारि सुनु काग।   
      कायँ बचन मन मम पद करेसु अचल अनुराग ॥ ८५(ख) ॥   
  
अब सुनु परम बिमल मम बानी। सत्य सुगम निगमादि बखानी ॥   
निज सिद्धान्त सुनावउँ तोही। सुनु मन धरु सब तजि भजु मोही ॥   
मम माया सम्भव संसारा। जीव चराचर बिबिधि प्रकारा ॥   
सब मम प्रिय सब मम उपजाए। सब ते अधिक मनुज मोहि भाए ॥   
तिन्ह महँ द्विज द्विज महँ श्रुतिधारी। तिन्ह महुँ निगम धरम अनुसारी ॥   
तिन्ह महँ प्रिय बिरक्त पुनि ग्यानी। ग्यानिहु ते अति प्रिय बिग्यानी ॥   
तिन्ह ते पुनि मोहि प्रिय निज दासा। जेहि गति मोरि न दूसरि आसा ॥   
पुनि पुनि सत्य कहउँ तोहि पाहीं। मोहि सेवक सम प्रिय कोउ नाहीं ॥   
भगति हीन बिरञ्चि किन होई। सब जीवहु सम प्रिय मोहि सोई ॥   
भगतिवन्त अति नीचउ प्रानी। मोहि प्रानप्रिय असि मम बानी ॥   
  
 दो.  सुचि सुसील सेवक सुमति प्रिय कहु काहि न लाग।   
      श्रुति पुरान कह नीति असि सावधान सुनु काग ॥ ८६ ॥   
  
एक पिता के बिपुल कुमारा। होहिं पृथक गुन सील अचारा ॥   
कोउ पण्डिन्त कोउ तापस ग्याता। कोउ धनवन्त सूर कोउ दाता ॥   
कोउ सर्बग्य धर्मरत कोई। सब पर पितहि प्रीति सम होई ॥   
कोउ पितु भगत बचन मन कर्मा। सपनेहुँ जान न दूसर धर्मा ॥   
सो सुत प्रिय पितु प्रान समाना। जद्यपि सो सब भाँति अयाना ॥   
एहि बिधि जीव चराचर जेते। त्रिजग देव नर असुर समेते ॥   
अखिल बिस्व यह मोर उपाया। सब पर मोहि बराबरि दाया ॥   
तिन्ह महँ जो परिहरि मद माया। भजै मोहि मन बच अरू काया ॥   
  
 दो.  पुरूष नपुंसक नारि वा जीव चराचर कोइ।   
      सर्ब भाव भज कपट तजि मोहि परम प्रिय सोइ ॥ ८७(क) ॥   
  
 सो.  सत्य कहउँ खग तोहि सुचि सेवक मम प्रानप्रिय।  
      अस बिचारि भजु मोहि परिहरि आस भरोस सब ॥ ८७(ख) ॥   
  
कबहूँ काल न ब्यापिहि तोही। सुमिरेसु भजेसु निरन्तर मोही ॥   
प्रभु बचनामृत सुनि न अघाऊँ। तनु पुलकित मन अति हरषाऊँ ॥   
सो सुख जानइ मन अरु काना। नहिं रसना पहिं जाइ बखाना ॥   
प्रभु सोभा सुख जानहिं नयना। कहि किमि सकहिं तिन्हहि नहिं बयना ॥     
बहु बिधि मोहि प्रबोधि सुख देई। लगे करन सिसु कौतुक तेई ॥   
सजल नयन कछु मुख करि रूखा। चितइ मातु लागी अति भूखा ॥   
देखि मातु आतुर उठि धाई। कहि मृदु बचन लिए उर लाई ॥   
गोद राखि कराव पय पाना। रघुपति चरित ललित कर गाना ॥   
  
 सो.  जेहि सुख लागि पुरारि असुभ बेष कृत सिव सुखद।   
      अवधपुरी नर नारि तेहि सुख महुँ सन्तत मगन ॥ ८८(क) ॥   
  
      सोइ सुख लवलेस जिन्ह बारक सपनेहुँ लहेउ।   
      ते नहिं गनहिं खगेस ब्रह्मसुखहि सज्जन सुमति ॥ ८८(ख) ॥   
  
मैं पुनि अवध रहेउँ कछु काला। देखेउँ बालबिनोद रसाला ॥   
राम प्रसाद भगति बर पायउँ। प्रभु पद बन्दि निजाश्रम आयउँ ॥   
तब ते मोहि न ब्यापी माया। जब ते रघुनायक अपनाया ॥   
यह सब गुप्त चरित मैं गावा। हरि मायाँ जिमि मोहि नचावा ॥   
निज अनुभव अब कहउँ खगेसा। बिनु हरि भजन न जाहि कलेसा ॥   
राम कृपा बिनु सुनु खगराई। जानि न जाइ राम प्रभुताई ॥   
जानें बिनु न होइ परतीती। बिनु परतीति होइ नहिं प्रीती ॥   
प्रीति बिना नहिं भगति दिढ़ाई। जिमि खगपति जल कै चिकनाई ॥   
  
 सो.  बिनु गुर होइ कि ग्यान ग्यान कि होइ बिराग बिनु।   
      गावहिं बेद पुरान सुख कि लहिअ हरि भगति बिनु ॥ ८९(क) ॥   
  
      कोउ बिश्राम कि पाव तात सहज सन्तोष बिनु।   
      चलै कि जल बिनु नाव कोटि जतन पचि पचि मरिअ ॥ ८९(ख) ॥   
  
बिनु सन्तोष न काम नसाहीं। काम अछत सुख सपनेहुँ नाहीं ॥   
राम भजन बिनु मिटहिं कि कामा। थल बिहीन तरु कबहुँ कि जामा ॥   
बिनु बिग्यान कि समता आवइ। कोउ अवकास कि नभ बिनु पावइ ॥   
श्रद्धा बिना धर्म नहिं होई। बिनु महि गन्ध कि पावइ कोई ॥   
बिनु तप तेज कि कर बिस्तारा। जल बिनु रस कि होइ संसारा ॥   
सील कि मिल बिनु बुध सेवकाई। जिमि बिनु तेज न रूप गोसाई ॥   
निज सुख बिनु मन होइ कि थीरा। परस कि होइ बिहीन समीरा ॥   
कवनिउ सिद्धि कि बिनु बिस्वासा। बिनु हरि भजन न भव भय नासा ॥   
  
 दो.  बिनु बिस्वास भगति नहिं तेहि बिनु द्रवहिं न रामु।   
      राम कृपा बिनु सपनेहुँ जीव न लह बिश्रामु ॥ ९०(क) ॥   
  
 सो.  अस बिचारि मतिधीर तजि कुतर्क संसय सकल।  
      भजहु राम रघुबीर करुनाकर सुन्दर सुखद ॥ ९०(ख) ॥   
  
निज मति सरिस नाथ मैं गाई। प्रभु प्रताप महिमा खगराई ॥   
कहेउँ न कछु करि जुगुति बिसेषी। यह सब मैं निज नयनन्हि देखी ॥   
महिमा नाम रूप गुन गाथा। सकल अमित अनन्त रघुनाथा ॥   
निज निज मति मुनि हरि गुन गावहिं। निगम सेष सिव पार न पावहिं ॥   
तुम्हहि आदि खग मसक प्रजन्ता। नभ उड़ाहिं नहिं पावहिं अन्ता ॥   
तिमि रघुपति महिमा अवगाहा। तात कबहुँ कोउ पाव कि थाहा ॥   
रामु काम सत कोटि सुभग तन। दुर्गा कोटि अमित अरि मर्दन ॥   
सक्र कोटि सत सरिस बिलासा। नभ सत कोटि अमित अवकासा ॥   
  
 दो.  मरुत कोटि सत बिपुल बल रबि सत कोटि प्रकास।   
      ससि सत कोटि सुसीतल समन सकल भव त्रास ॥ ९१(क) ॥   
  
      काल कोटि सत सरिस अति दुस्तर दुर्ग दुरन्त।  
      धूमकेतु सत कोटि सम दुराधरष भगवन्त ॥ ९१(ख) ॥   
  
  
प्रभु अगाध सत कोटि पताला। समन कोटि सत सरिस कराला ॥   
तीरथ अमित कोटि सम पावन। नाम अखिल अघ पूग नसावन ॥   
हिमगिरि कोटि अचल रघुबीरा। सिन्धु कोटि सत सम गम्भीरा ॥   
कामधेनु सत कोटि समाना। सकल काम दायक भगवाना ॥   
सारद कोटि अमित चतुराई। बिधि सत कोटि सृष्टि निपुनाई ॥   
बिष्नु कोटि सम पालन कर्ता। रुद्र कोटि सत सम संहर्ता ॥   
धनद कोटि सत सम धनवाना। माया कोटि प्रपञ्च निधाना ॥   
भार धरन सत कोटि अहीसा। निरवधि निरुपम प्रभु जगदीसा ॥   
  
 छं.  निरुपम न उपमा आन राम समान रामु निगम कहै।   
      जिमि कोटि सत खद्योत सम रबि कहत अति लघुता लहै ॥   
      एहि भाँति निज निज मति बिलास मुनिस हरिहि बखानहीं।   
      प्रभु भाव गाहक अति कृपाल सप्रेम सुनि सुख मानहीं ॥   
  
 दो.  रामु अमित गुन सागर थाह कि पावइ कोइ।   
      सन्तन्ह सन जस किछु सुनेउँ तुम्हहि सुनायउँ सोइ ॥ ९२(क) ॥   
  
 सो.  भाव बस्य भगवान सुख निधान करुना भवन।  
      तजि ममता मद मान भजिअ सदा सीता रवन ॥ ९२(ख) ॥   
  
सुनि भुसुण्डि के बचन सुहाए। हरषित खगपति पङ्ख फुलाए ॥   
नयन नीर मन अति हरषाना। श्रीरघुपति प्रताप उर आना ॥   
पाछिल मोह समुझि पछिताना। ब्रह्म अनादि मनुज करि माना ॥   
पुनि पुनि काग चरन सिरु नावा। जानि राम सम प्रेम बढ़ावा ॥   
गुर बिनु भव निधि तरइ न कोई। जौं बिरञ्चि सङ्कर सम होई ॥   
संसय सर्प ग्रसेउ मोहि ताता। दुखद लहरि कुतर्क बहु ब्राता ॥   
तव सरूप गारुड़ि रघुनायक। मोहि जिआयउ जन सुखदायक ॥   
तव प्रसाद मम मोह नसाना। राम रहस्य अनूपम जाना ॥   
  
 दो.  ताहि प्रसंसि बिबिध बिधि सीस नाइ कर जोरि।   
      बचन बिनीत सप्रेम मृदु बोलेउ गरुड़ बहोरि ॥ ९३(क) ॥   
  
      प्रभु अपने अबिबेक ते बूझउँ स्वामी तोहि।  
      कृपासिन्धु सादर कहहु जानि दास निज मोहि ॥ ९३(ख) ॥   
  
तुम्ह सर्बग्य तन्य तम पारा। सुमति सुसील सरल आचारा ॥   
ग्यान बिरति बिग्यान निवासा। रघुनायक के तुम्ह प्रिय दासा ॥   
कारन कवन देह यह पाई। तात सकल मोहि कहहु बुझाई ॥   
राम चरित सर सुन्दर स्वामी। पायहु कहाँ कहहु नभगामी ॥   
नाथ सुना मैं अस सिव पाहीं। महा प्रलयहुँ नास तव नाहीं ॥   
मुधा बचन नहिं ईस्वर कहई। सोउ मोरें मन संसय अहई ॥   
अग जग जीव नाग नर देवा। नाथ सकल जगु काल कलेवा ॥   
अण्ड कटाह अमित लय कारी। कालु सदा दुरतिक्रम भारी ॥   
  
 सो.  तुम्हहि न ब्यापत काल अति कराल कारन कवन।   
      मोहि सो कहहु कृपाल ग्यान प्रभाव कि जोग बल ॥ ९४(क) ॥   
  
 दो.  प्रभु तव आश्रम आएँ मोर मोह भ्रम भाग।   
      कारन कवन सो नाथ सब कहहु सहित अनुराग ॥ ९४(ख) ॥   
  
गरुड़ गिरा सुनि हरषेउ कागा। बोलेउ उमा परम अनुरागा ॥   
धन्य धन्य तव मति उरगारी। प्रस्न तुम्हारि मोहि अति प्यारी ॥   
सुनि तव प्रस्न सप्रेम सुहाई। बहुत जनम कै सुधि मोहि आई ॥   
सब निज कथा कहउँ मैं गाई। तात सुनहु सादर मन लाई ॥   
जप तप मख सम दम ब्रत दाना। बिरति बिबेक जोग बिग्याना ॥   
सब कर फल रघुपति पद प्रेमा। तेहि बिनु कोउ न पावइ छेमा ॥   
एहि तन राम भगति मैं पाई। ताते मोहि ममता अधिकाई ॥   
जेहि तें कछु निज स्वारथ होई। तेहि पर ममता कर सब कोई ॥   
  
 सो.  पन्नगारि असि नीति श्रुति सम्मत सज्जन कहहिं।   
      अति नीचहु सन प्रीति करिअ जानि निज परम हित ॥ ९५(क) ॥   
  
      पाट कीट तें होइ तेहि तें पाटम्बर रुचिर।   
      कृमि पालइ सबु कोइ परम अपावन प्रान सम ॥ ९५(ख) ॥   
  
स्वारथ साँच जीव कहुँ एहा। मन क्रम बचन राम पद नेहा ॥   
सोइ पावन सोइ सुभग सरीरा। जो तनु पाइ भजिअ रघुबीरा ॥   
राम बिमुख लहि बिधि सम देही। कबि कोबिद न प्रसंसहिं तेही ॥   
राम भगति एहिं तन उर जामी। ताते मोहि परम प्रिय स्वामी ॥   
तजउँ न तन निज इच्छा मरना। तन बिनु बेद भजन नहिं बरना ॥   
प्रथम मोहँ मोहि बहुत बिगोवा। राम बिमुख सुख कबहुँ न सोवा ॥   
नाना जनम कर्म पुनि नाना। किए जोग जप तप मख दाना ॥   
कवन जोनि जनमेउँ जहँ नाहीं। मैं खगेस भ्रमि भ्रमि जग माहीं ॥   
देखेउँ करि सब करम गोसाई। सुखी न भयउँ अबहिं की नाई ॥   
सुधि मोहि नाथ जन्म बहु केरी। सिव प्रसाद मति मोहँ न घेरी ॥   
  
 दो.  प्रथम जन्म के चरित अब कहउँ सुनहु बिहगेस।   
      सुनि प्रभु पद रति उपजइ जातें मिटहिं कलेस ॥ ९६(क) ॥   
  
      पूरुब कल्प एक प्रभु जुग कलिजुग मल मूल ॥   
      नर अरु नारि अधर्म रत सकल निगम प्रतिकूल ॥ ९६(ख) ॥   
  
तेहि कलिजुग कोसलपुर जाई। जन्मत भयउँ सूद्र तनु पाई ॥   
सिव सेवक मन क्रम अरु बानी। आन देव निन्दक अभिमानी ॥   
धन मद मत्त परम बाचाला। उग्रबुद्धि उर दम्भ बिसाला ॥   
जदपि रहेउँ रघुपति रजधानी। तदपि न कछु महिमा तब जानी ॥   
अब जाना मैं अवध प्रभावा। निगमागम पुरान अस गावा ॥   
कवनेहुँ जन्म अवध बस जोई। राम परायन सो परि होई ॥   
अवध प्रभाव जान तब प्रानी। जब उर बसहिं रामु धनुपानी ॥   
सो कलिकाल कठिन उरगारी। पाप परायन सब नर नारी ॥   
  
 दो.  कलिमल ग्रसे धर्म सब लुप्त भए सदग्रन्थ।   
      दम्भिन्ह निज मति कल्पि करि प्रगट किए बहु पन्थ ॥ ९७(क) ॥   
  
      भए लोग सब मोहबस लोभ ग्रसे सुभ कर्म।  
      सुनु हरिजान ग्यान निधि कहउँ कछुक कलिधर्म ॥ ९७(ख) ॥   
  
बरन धर्म नहिं आश्रम चारी। श्रुति बिरोध रत सब नर नारी ॥   
द्विज श्रुति बेचक भूप प्रजासन। कोउ नहिं मान निगम अनुसासन ॥   
मारग सोइ जा कहुँ जोइ भावा। पण्डित सोइ जो गाल बजावा ॥   
मिथ्यारम्भ दम्भ रत जोई। ता कहुँ सन्त कहइ सब कोई ॥   
सोइ सयान जो परधन हारी। जो कर दम्भ सो बड़ आचारी ॥   
जौ कह झूँठ मसखरी जाना। कलिजुग सोइ गुनवन्त बखाना ॥   
निराचार जो श्रुति पथ त्यागी। कलिजुग सोइ ग्यानी सो बिरागी ॥   
जाकें नख अरु जटा बिसाला। सोइ तापस प्रसिद्ध कलिकाला ॥   
  
 दो.  असुभ बेष भूषन धरें भच्छाभच्छ जे खाहिं।   
      तेइ जोगी तेइ सिद्ध नर पूज्य ते कलिजुग माहिं ॥ ९८(क) ॥   
  
 सो.  जे अपकारी चार तिन्ह कर गौरव मान्य तेइ।  
      मन क्रम बचन लबार तेइ बकता कलिकाल महुँ ॥ ९८(ख) ॥   
  
नारि बिबस नर सकल गोसाई। नाचहिं नट मर्कट की नाई ॥   
सूद्र द्विजन्ह उपदेसहिं ग्याना। मेलि जनेऊ लेहिं कुदाना ॥   
सब नर काम लोभ रत क्रोधी। देव बिप्र श्रुति सन्त बिरोधी ॥   
गुन मन्दिर सुन्दर पति त्यागी। भजहिं नारि पर पुरुष अभागी ॥   
सौभागिनीं बिभूषन हीना। बिधवन्ह के सिङ्गार नबीना ॥   
गुर सिष बधिर अन्ध का लेखा। एक न सुनइ एक नहिं देखा ॥   
हरइ सिष्य धन सोक न हरई। सो गुर घोर नरक महुँ परई ॥   
मातु पिता बालकन्हि बोलाबहिं। उदर भरै सोइ धर्म सिखावहिं ॥   
  
 दो.  ब्रह्म ग्यान बिनु नारि नर कहहिं न दूसरि बात।   
      कौड़ी लागि लोभ बस करहिं बिप्र गुर घात ॥ ९९(क) ॥   
  
      बादहिं सूद्र द्विजन्ह सन हम तुम्ह ते कछु घाटि।  
      जानइ ब्रह्म सो बिप्रबर आँखि देखावहिं डाटि ॥ ९९(ख) ॥   
  
पर त्रिय लम्पट कपट सयाने। मोह द्रोह ममता लपटाने ॥   
तेइ अभेदबादी ग्यानी नर। देखा में चरित्र कलिजुग कर ॥   
आपु गए अरु तिन्हहू घालहिं। जे कहुँ सत मारग प्रतिपालहिं ॥   
कल्प कल्प भरि एक एक नरका। परहिं जे दूषहिं श्रुति करि तरका ॥   
जे बरनाधम तेलि कुम्हारा। स्वपच किरात कोल कलवारा ॥   
नारि मुई गृह सम्पति नासी। मूड़ मुड़ाइ होहिं सन्यासी ॥   
ते बिप्रन्ह सन आपु पुजावहिं। उभय लोक निज हाथ नसावहिं ॥   
बिप्र निरच्छर लोलुप कामी। निराचार सठ बृषली स्वामी ॥   
सूद्र करहिं जप तप ब्रत नाना। बैठि बरासन कहहिं पुराना ॥   
सब नर कल्पित करहिं अचारा। जाइ न बरनि अनीति अपारा ॥   
  
 दो.  भए बरन सङ्कर कलि भिन्नसेतु सब लोग।   
      करहिं पाप पावहिं दुख भय रुज सोक बियोग ॥ १००(क) ॥   
  
      श्रुति सम्मत हरि भक्ति पथ सञ्जुत बिरति बिबेक।  
      तेहि न चलहिं नर मोह बस कल्पहिं पन्थ अनेक ॥ १००(ख) ॥   
  
 छं.  बहु दाम सँवारहिं धाम जती। बिषया हरि लीन्हि न रहि बिरती ॥   
      तपसी धनवन्त दरिद्र गृही। कलि कौतुक तात न जात कही ॥   
      कुलवन्ति निकारहिं नारि सती। गृह आनिहिं चेरी निबेरि गती ॥   
      सुत मानहिं मातु पिता तब लौं। अबलानन दीख नहीं जब लौं ॥   
      ससुरारि पिआरि लगी जब तें। रिपरूप कुटुम्ब भए तब तें ॥   
      नृप पाप परायन धर्म नहीं। करि दण्ड बिडम्ब प्रजा नितहीं ॥   
      धनवन्त कुलीन मलीन अपी। द्विज चिन्ह जनेउ उघार तपी ॥   
      नहिं मान पुरान न बेदहि जो। हरि सेवक सन्त सही कलि सो।  
      कबि बृन्द उदार दुनी न सुनी। गुन दूषक ब्रात न कोपि गुनी ॥   
      कलि बारहिं बार दुकाल परै। बिनु अन्न दुखी सब लोग मरै ॥   
  
 दो.  सुनु खगेस कलि कपट हठ दम्भ द्वेष पाषण्ड।   
      मान मोह मारादि मद ब्यापि रहे ब्रह्मण्ड ॥ १०१(क) ॥   
  
      तामस धर्म करहिं नर जप तप ब्रत मख दान।  
      देव न बरषहिं धरनीं बए न जामहिं धान ॥ १०१(ख) ॥   
  
 छं.  अबला कच भूषन भूरि छुधा। धनहीन दुखी ममता बहुधा ॥   
      सुख चाहहिं मूढ़ न धर्म रता। मति थोरि कठोरि न कोमलता ॥ १ ॥   
  
      नर पीड़ित रोग न भोग कहीं। अभिमान बिरोध अकारनहीं ॥   
      लघु जीवन सम्बतु पञ्च दसा। कलपान्त न नास गुमानु असा ॥ २ ॥   
  
      कलिकाल बिहाल किए मनुजा। नहिं मानत क्वौ अनुजा तनुजा।  
      नहिं तोष बिचार न सीतलता। सब जाति कुजाति भए मगता ॥ ३ ॥   
  
      इरिषा परुषाच्छर लोलुपता। भरि पूरि रही समता बिगता ॥   
      सब लोग बियोग बिसोक हुए। बरनाश्रम धर्म अचार गए ॥ ४ ॥   
  
      दम दान दया नहिं जानपनी। जड़ता परबञ्चनताति घनी ॥   
      तनु पोषक नारि नरा सगरे। परनिन्दक जे जग मो बगरे ॥ ५ ॥   
  
 दो.  सुनु ब्यालारि काल कलि मल अवगुन आगार।   
      गुनउँ बहुत कलिजुग कर बिनु प्रयास निस्तार ॥ १०२(क) ॥   
  
      कृतजुग त्रेता द्वापर पूजा मख अरु जोग।  
      जो गति होइ सो कलि हरि नाम ते पावहिं लोग ॥ १०२(ख) ॥   
  
कृतजुग सब जोगी बिग्यानी। करि हरि ध्यान तरहिं भव प्रानी ॥   
त्रेताँ बिबिध जग्य नर करहीं। प्रभुहि समर्पि कर्म भव तरहीं ॥   
द्वापर करि रघुपति पद पूजा। नर भव तरहिं उपाय न दूजा ॥   
कलिजुग केवल हरि गुन गाहा। गावत नर पावहिं भव थाहा ॥   
कलिजुग जोग न जग्य न ग्याना। एक अधार राम गुन गाना ॥   
सब भरोस तजि जो भज रामहि। प्रेम समेत गाव गुन ग्रामहि ॥   
सोइ भव तर कछु संसय नाहीं। नाम प्रताप प्रगट कलि माहीं ॥   
कलि कर एक पुनीत प्रतापा। मानस पुन्य होहिं नहिं पापा ॥   
  
 दो.  कलिजुग सम जुग आन नहिं जौं नर कर बिस्वास।   
      गाइ राम गुन गन बिमलँ भव तर बिनहिं प्रयास ॥ १०३(क) ॥   
  
      प्रगट चारि पद धर्म के कलिल महुँ एक प्रधान।  
      जेन केन बिधि दीन्हें दान करइ कल्यान ॥ १०३(ख) ॥   
  
नित जुग धर्म होहिं सब केरे। हृदयँ राम माया के प्रेरे ॥   
सुद्ध सत्व समता बिग्याना। कृत प्रभाव प्रसन्न मन जाना ॥   
सत्व बहुत रज कछु रति कर्मा। सब बिधि सुख त्रेता कर धर्मा ॥   
बहु रज स्वल्प सत्व कछु तामस। द्वापर धर्म हरष भय मानस ॥   
तामस बहुत रजोगुन थोरा। कलि प्रभाव बिरोध चहुँ ओरा ॥   
बुध जुग धर्म जानि मन माहीं। तजि अधर्म रति धर्म कराहीं ॥   
काल धर्म नहिं ब्यापहिं ताही। रघुपति चरन प्रीति अति जाही ॥   
नट कृत बिकट कपट खगराया। नट सेवकहि न ब्यापइ माया ॥   
  
 दो.  हरि माया कृत दोष गुन बिनु हरि भजन न जाहिं।  
      भजिअ राम तजि काम सब अस बिचारि मन माहिं ॥ १०४(क) ॥   
  
      तेहि कलिकाल बरष बहु बसेउँ अवध बिहगेस।  
      परेउ दुकाल बिपति बस तब मैं गयउँ बिदेस ॥ १०४(ख) ॥   
  
गयउँ उजेनी सुनु उरगारी। दीन मलीन दरिद्र दुखारी ॥   
गएँ काल कछु सम्पति पाई। तहँ पुनि करउँ सम्भु सेवकाई ॥   
बिप्र एक बैदिक सिव पूजा। करइ सदा तेहि काजु न दूजा ॥   
परम साधु परमारथ बिन्दक। सम्भु उपासक नहिं हरि निन्दक ॥   
तेहि सेवउँ मैं कपट समेता। द्विज दयाल अति नीति निकेता ॥   
बाहिज नम्र देखि मोहि साईं। बिप्र पढ़ाव पुत्र की नाईं ॥   
सम्भु मन्त्र मोहि द्विजबर दीन्हा। सुभ उपदेस बिबिध बिधि कीन्हा ॥   
जपउँ मन्त्र सिव मन्दिर जाई। हृदयँ दम्भ अहमिति अधिकाई ॥   
  
 दो.  मैं खल मल सङ्कुल मति नीच जाति बस मोह।   
      हरि जन द्विज देखें जरउँ करउँ बिष्नु कर द्रोह ॥ १०५(क) ॥   
  
 सो.  गुर नित मोहि प्रबोध दुखित देखि आचरन मम।  
      मोहि उपजइ अति क्रोध दम्भिहि नीति कि भावई ॥ १०५(ख) ॥   
  
एक बार गुर लीन्ह बोलाई। मोहि नीति बहु भाँति सिखाई ॥   
सिव सेवा कर फल सुत सोई। अबिरल भगति राम पद होई ॥   
रामहि भजहिं तात सिव धाता। नर पावँर कै केतिक बाता ॥   
जासु चरन अज सिव अनुरागी। तातु द्रोहँ सुख चहसि अभागी ॥   
हर कहुँ हरि सेवक गुर कहेऊ। सुनि खगनाथ हृदय मम दहेऊ ॥   
अधम जाति मैं बिद्या पाएँ। भयउँ जथा अहि दूध पिआएँ ॥   
मानी कुटिल कुभाग्य कुजाती। गुर कर द्रोह करउँ दिनु राती ॥   
अति दयाल गुर स्वल्प न क्रोधा। पुनि पुनि मोहि सिखाव सुबोधा ॥   
जेहि ते नीच बड़ाई पावा। सो प्रथमहिं हति ताहि नसावा ॥   
धूम अनल सम्भव सुनु भाई। तेहि बुझाव घन पदवी पाई ॥   
रज मग परी निरादर रहई। सब कर पद प्रहार नित सहई ॥   
मरुत उड़ाव प्रथम तेहि भरई। पुनि नृप नयन किरीटन्हि परई ॥   
सुनु खगपति अस समुझि प्रसङ्गा। बुध नहिं करहिं अधम कर सङ्गा ॥   
कबि कोबिद गावहिं असि नीती। खल सन कलह न भल नहिं प्रीती ॥   
उदासीन नित रहिअ गोसाईं। खल परिहरिअ स्वान की नाईं ॥   
मैं खल हृदयँ कपट कुटिलाई। गुर हित कहइ न मोहि सोहाई ॥   
  
 दो.  एक बार हर मन्दिर जपत रहेउँ सिव नाम।   
      गुर आयउ अभिमान तें उठि नहिं कीन्ह प्रनाम ॥ १०६(क) ॥   
  
      सो दयाल नहिं कहेउ कछु उर न रोष लवलेस।  
      अति अघ गुर अपमानता सहि नहिं सके महेस ॥ १०६(ख) ॥   
  
मन्दिर माझ भई नभ बानी। रे हतभाग्य अग्य अभिमानी ॥   
जद्यपि तव गुर कें नहिं क्रोधा। अति कृपाल चित सम्यक बोधा ॥   
तदपि साप सठ दैहउँ तोही। नीति बिरोध सोहाइ न मोही ॥   
जौं नहिं दण्ड करौं खल तोरा। भ्रष्ट होइ श्रुतिमारग मोरा ॥   
जे सठ गुर सन इरिषा करहीं। रौरव नरक कोटि जुग परहीं ॥   
त्रिजग जोनि पुनि धरहिं सरीरा। अयुत जन्म भरि पावहिं पीरा ॥   
बैठ रहेसि अजगर इव पापी। सर्प होहि खल मल मति ब्यापी ॥   
महा बिटप कोटर महुँ जाई ॥ रहु अधमाधम अधगति पाई ॥   
  
 दो.  हाहाकार कीन्ह गुर दारुन सुनि सिव साप ॥   
      कम्पित मोहि बिलोकि अति उर उपजा परिताप ॥ १०७(क) ॥   
  
      करि दण्डवत सप्रेम द्विज सिव सन्मुख कर जोरि।  
      बिनय करत गदगद स्वर समुझि घोर गति मोरि ॥ १०७(ख) ॥   
  
नमामीशमीशान निर्वाणरूपं। विम्भुं ब्यापकं ब्रह्म वेदस्वरूपं।  
निजं निर्गुणं निर्विकल्पं निरींह। चिदाकाशमाकाशवासं भजेऽहं ॥   
निराकारमोङ्कारमूलं तुरीयं। गिरा ग्यान गोतीतमीशं गिरीशं ॥   
करालं महाकाल कालं कृपालं। गुणागार संसारपारं नतोऽहं ॥   
तुषाराद्रि सङ्काश गौरं गभीरं। मनोभूत कोटि प्रभा श्री शरीरं ॥   
स्फुरन्मौलि कल्लोलिनी चारु गङ्गा। लसद्भालबालेन्दु कण्ठे भुजङ्गा ॥   
चलत्कुण्डलं भ्रू सुनेत्रं विशालं। प्रसन्नाननं नीलकण्ठं दयालं ॥   
मृगाधीशचर्माम्बरं मुण्डमालं। प्रियं शङ्करं सर्वनाथं भजामि ॥   
प्रचण्डं प्रकृष्टं प्रगल्भं परेशं। अखण्डं अजं भानुकोटिप्रकाशं ॥   
त्रयःशूल निर्मूलनं शूलपाणिं। भजेऽहं भवानीपतिं भावगम्यं ॥   
कलातीत कल्याण कल्पान्तकारी। सदा सज्जनान्ददाता पुरारी ॥   
चिदानन्दसन्दोह मोहापहारी। प्रसीद प्रसीद प्रभो मन्मथारी ॥   
न यावद् उमानाथ पादारविन्दं। भजन्तीह लोके परे वा नराणां ॥   
न तावत्सुखं शान्ति सन्तापनाशं। प्रसीद प्रभो सर्वभूताधिवासं ॥   
न जानामि योगं जपं नैव पूजां। नतोऽहं सदा सर्वदा शम्भु तुभ्यं ॥   
जरा जन्म दुःखौघ तातप्यमानं। प्रभो पाहि आपन्नमामीश शम्भो ॥   
श्लोक-रुद्राष्टकमिदं प्रोक्तं विप्रेण हरतोषये।   
       ये पठन्ति नरा भक्त्या तेषां शम्भुः प्रसीदति ॥ ९ ॥   
  
 दो.  -सुनि बिनती सर्बग्य सिव देखि ब्रिप्र अनुरागु।   
      पुनि मन्दिर नभबानी भइ द्विजबर बर मागु ॥ १०८(क) ॥   
  
      जौं प्रसन्न प्रभु मो पर नाथ दीन पर नेहु।  
      निज पद भगति देइ प्रभु पुनि दूसर बर देहु ॥ १०८(ख) ॥   
  
      तव माया बस जीव जड़ सन्तत फिरइ भुलान।  
      तेहि पर क्रोध न करिअ प्रभु कृपा सिन्धु भगवान ॥ १०८(ग) ॥   
  
      सङ्कर दीनदयाल अब एहि पर होहु कृपाल।  
      साप अनुग्रह होइ जेहिं नाथ थोरेहीं काल ॥ १०८(घ) ॥   
  
एहि कर होइ परम कल्याना। सोइ करहु अब कृपानिधाना ॥   
बिप्रगिरा सुनि परहित सानी। एवमस्तु इति भइ नभबानी ॥   
जदपि कीन्ह एहिं दारुन पापा। मैं पुनि दीन्ह कोप करि सापा ॥   
तदपि तुम्हार साधुता देखी। करिहउँ एहि पर कृपा बिसेषी ॥   
छमासील जे पर उपकारी। ते द्विज मोहि प्रिय जथा खरारी ॥   
मोर श्राप द्विज ब्यर्थ न जाइहि। जन्म सहस अवस्य यह पाइहि ॥   
जनमत मरत दुसह दुख होई। अहि स्वल्पउ नहिं ब्यापिहि सोई ॥   
कवनेउँ जन्म मिटिहि नहिं ग्याना। सुनहि सूद्र मम बचन प्रवाना ॥   
रघुपति पुरीं जन्म तब भयऊ। पुनि तैं मम सेवाँ मन दयऊ ॥   
पुरी प्रभाव अनुग्रह मोरें। राम भगति उपजिहि उर तोरें ॥   
सुनु मम बचन सत्य अब भाई। हरितोषन ब्रत द्विज सेवकाई ॥   
अब जनि करहि बिप्र अपमाना। जानेहु सन्त अनन्त समाना ॥   
इन्द्र कुलिस मम सूल बिसाला। कालदण्ड हरि चक्र कराला ॥   
जो इन्ह कर मारा नहिं मरई। बिप्रद्रोह पावक सो जरई ॥   
अस बिबेक राखेहु मन माहीं। तुम्ह कहँ जग दुर्लभ कछु नाहीं ॥   
औरउ एक आसिषा मोरी। अप्रतिहत गति होइहि तोरी ॥   
  
 दो.  सुनि सिव बचन हरषि गुर एवमस्तु इति भाषि।  
      मोहि प्रबोधि गयउ गृह सम्भु चरन उर राखि ॥ १०९(क) ॥   
  
      प्रेरित काल बिधि गिरि जाइ भयउँ मैं ब्याल।  
      पुनि प्रयास बिनु सो तनु जजेउँ गएँ कछु काल ॥ १०९(ख) ॥   
  
      जोइ तनु धरउँ तजउँ पुनि अनायास हरिजान।  
      जिमि नूतन पट पहिरइ नर परिहरइ पुरान ॥ १०९(ग) ॥   
  
      सिवँ राखी श्रुति नीति अरु मैं नहिं पावा क्लेस।  
      एहि बिधि धरेउँ बिबिध तनु ग्यान न गयउ खगेस ॥ १०९(घ) ॥   
  
त्रिजग देव नर जोइ तनु धरउँ। तहँ तहँ राम भजन अनुसरऊँ ॥   
एक सूल मोहि बिसर न काऊ। गुर कर कोमल सील सुभाऊ ॥   
चरम देह द्विज कै मैं पाई। सुर दुर्लभ पुरान श्रुति गाई ॥   
खेलउँ तहूँ बालकन्ह मीला। करउँ सकल रघुनायक लीला ॥   
प्रौढ़ भएँ मोहि पिता पढ़ावा। समझउँ सुनउँ गुनउँ नहिं भावा ॥   
मन ते सकल बासना भागी। केवल राम चरन लय लागी ॥   
कहु खगेस अस कवन अभागी। खरी सेव सुरधेनुहि त्यागी ॥   
प्रेम मगन मोहि कछु न सोहाई। हारेउ पिता पढ़ाइ पढ़ाई ॥   
भए कालबस जब पितु माता। मैं बन गयउँ भजन जनत्राता ॥   
जहँ जहँ बिपिन मुनीस्वर पावउँ। आश्रम जाइ जाइ सिरु नावउँ ॥   
बूझत तिन्हहि राम गुन गाहा। कहहिं सुनउँ हरषित खगनाहा ॥   
सुनत फिरउँ हरि गुन अनुबादा। अब्याहत गति सम्भु प्रसादा ॥   
छूटी त्रिबिध ईषना गाढ़ी। एक लालसा उर अति बाढ़ी ॥   
राम चरन बारिज जब देखौं। तब निज जन्म सफल करि लेखौं ॥   
जेहि पूँछउँ सोइ मुनि अस कहई। ईस्वर सर्ब भूतमय अहई ॥   
निर्गुन मत नहिं मोहि सोहाई। सगुन ब्रह्म रति उर अधिकाई ॥   
  
 दो.  गुर के बचन सुरति करि राम चरन मनु लाग।   
      रघुपति जस गावत फिरउँ छन छन नव अनुराग ॥ ११०(क) ॥   
  
      मेरु सिखर बट छायाँ मुनि लोमस आसीन।  
      देखि चरन सिरु नायउँ बचन कहेउँ अति दीन ॥ ११०(ख) ॥   
  
      सुनि मम बचन बिनीत मृदु मुनि कृपाल खगराज।  
      मोहि सादर पूँछत भए द्विज आयहु केहि काज ॥ ११०(ग) ॥   
  
      तब मैं कहा कृपानिधि तुम्ह सर्बग्य सुजान।  
      सगुन ब्रह्म अवराधन मोहि कहहु भगवान ॥ ११०(घ) ॥   
  
तब मुनिष रघुपति गुन गाथा। कहे कछुक सादर खगनाथा ॥   
ब्रह्मग्यान रत मुनि बिग्यानि। मोहि परम अधिकारी जानी ॥   
लागे करन ब्रह्म उपदेसा। अज अद्वेत अगुन हृदयेसा ॥   
अकल अनीह अनाम अरुपा। अनुभव गम्य अखण्ड अनूपा ॥   
मन गोतीत अमल अबिनासी। निर्बिकार निरवधि सुख रासी ॥   
सो तैं ताहि तोहि नहिं भेदा। बारि बीचि इव गावहि बेदा ॥   
बिबिध भाँति मोहि मुनि समुझावा। निर्गुन मत मम हृदयँ न आवा ॥   
पुनि मैं कहेउँ नाइ पद सीसा। सगुन उपासन कहहु मुनीसा ॥   
राम भगति जल मम मन मीना। किमि बिलगाइ मुनीस प्रबीना ॥   
सोइ उपदेस कहहु करि दाया। निज नयनन्हि देखौं रघुराया ॥   
भरि लोचन बिलोकि अवधेसा। तब सुनिहउँ निर्गुन उपदेसा ॥   
मुनि पुनि कहि हरिकथा अनूपा। खण्डि सगुन मत अगुन निरूपा ॥   
तब मैं निर्गुन मत कर दूरी। सगुन निरूपउँ करि हठ भूरी ॥   
उत्तर प्रतिउत्तर मैं कीन्हा। मुनि तन भए क्रोध के चीन्हा ॥   
सुनु प्रभु बहुत अवग्या किएँ। उपज क्रोध ग्यानिन्ह के हिएँ ॥   
अति सङ्घरषन जौं कर कोई। अनल प्रगट चन्दन ते होई ॥   
  
 दो.  -बारम्बार सकोप मुनि करइ निरुपन ग्यान।   
      मैं अपनें मन बैठ तब करउँ बिबिध अनुमान ॥ १११(क) ॥   
  
      क्रोध कि द्वेतबुद्धि बिनु द्वैत कि बिनु अग्यान।  
      मायाबस परिछिन्न जड़ जीव कि ईस समान ॥ १११(ख) ॥   
  
कबहुँ कि दुख सब कर हित ताकें। तेहि कि दरिद्र परस मनि जाकें ॥   
परद्रोही की होहिं निसङ्का। कामी पुनि कि रहहिं अकलङ्का ॥   
बंस कि रह द्विज अनहित कीन्हें। कर्म कि होहिं स्वरूपहि चीन्हें ॥   
काहू सुमति कि खल सँग जामी। सुभ गति पाव कि परत्रिय गामी ॥   
भव कि परहिं परमात्मा बिन्दक। सुखी कि होहिं कबहुँ हरिनिन्दक ॥   
राजु कि रहइ नीति बिनु जानें। अघ कि रहहिं हरिचरित बखानें ॥   
पावन जस कि पुन्य बिनु होई। बिनु अघ अजस कि पावइ कोई ॥   
लाभु कि किछु हरि भगति समाना। जेहि गावहिं श्रुति सन्त पुराना ॥   
हानि कि जग एहि सम किछु भाई। भजिअ न रामहि नर तनु पाई ॥   
अघ कि पिसुनता सम कछु आना। धर्म कि दया सरिस हरिजाना ॥   
एहि बिधि अमिति जुगुति मन गुनऊँ। मुनि उपदेस न सादर सुनऊँ ॥   
पुनि पुनि सगुन पच्छ मैं रोपा। तब मुनि बोलेउ बचन सकोपा ॥   
मूढ़ परम सिख देउँ न मानसि। उत्तर प्रतिउत्तर बहु आनसि ॥   
सत्य बचन बिस्वास न करही। बायस इव सबही ते डरही ॥   
सठ स्वपच्छ तब हृदयँ बिसाला। सपदि होहि पच्छी चण्डाला ॥   
लीन्ह श्राप मैं सीस चढ़ाई। नहिं कछु भय न दीनता आई ॥   
  
 दो.  तुरत भयउँ मैं काग तब पुनि मुनि पद सिरु नाइ।   
      सुमिरि राम रघुबंस मनि हरषित चलेउँ उड़ाइ ॥ ११२(क) ॥   
  
      उमा जे राम चरन रत बिगत काम मद क्रोध ॥   
      निज प्रभुमय देखहिं जगत केहि सन करहिं बिरोध ॥ ११२(ख) ॥   
  
सुनु खगेस नहिं कछु रिषि दूषन। उर प्रेरक रघुबंस बिभूषन ॥   
कृपासिन्धु मुनि मति करि भोरी। लीन्हि प्रेम परिच्छा मोरी ॥   
मन बच क्रम मोहि निज जन जाना। मुनि मति पुनि फेरी भगवाना ॥   
रिषि मम महत सीलता देखी। राम चरन बिस्वास बिसेषी ॥   
अति बिसमय पुनि पुनि पछिताई। सादर मुनि मोहि लीन्ह बोलाई ॥   
मम परितोष बिबिध बिधि कीन्हा। हरषित राममन्त्र तब दीन्हा ॥   
बालकरूप राम कर ध्याना। कहेउ मोहि मुनि कृपानिधाना ॥   
सुन्दर सुखद मिहि अति भावा। सो प्रथमहिं मैं तुम्हहि सुनावा ॥   
मुनि मोहि कछुक काल तहँ राखा। रामचरितमानस तब भाषा ॥   
सादर मोहि यह कथा सुनाई। पुनि बोले मुनि गिरा सुहाई ॥   
रामचरित सर गुप्त सुहावा। सम्भु प्रसाद तात मैं पावा ॥   
तोहि निज भगत राम कर जानी। ताते मैं सब कहेउँ बखानी ॥   
राम भगति जिन्ह कें उर नाहीं। कबहुँ न तात कहिअ तिन्ह पाहीं ॥   
मुनि मोहि बिबिध भाँति समुझावा। मैं सप्रेम मुनि पद सिरु नावा ॥   
निज कर कमल परसि मम सीसा। हरषित आसिष दीन्ह मुनीसा ॥   
राम भगति अबिरल उर तोरें। बसिहि सदा प्रसाद अब मोरें ॥   
  
 दो.  -सदा राम प्रिय होहु तुम्ह सुभ गुन भवन अमान।   
      कामरूप इच्धामरन ग्यान बिराग निधान ॥ ११३(क) ॥   
  
      जेंहिं आश्रम तुम्ह बसब पुनि सुमिरत श्रीभगवन्त।  
      ब्यापिहि तहँ न अबिद्या जोजन एक प्रजन्त ॥ ११३(ख) ॥   
  
काल कर्म गुन दोष सुभाऊ। कछु दुख तुम्हहि न ब्यापिहि काऊ ॥   
राम रहस्य ललित बिधि नाना। गुप्त प्रगट इतिहास पुराना ॥   
बिनु श्रम तुम्ह जानब सब सोऊ। नित नव नेह राम पद होऊ ॥   
जो इच्छा करिहहु मन माहीं। हरि प्रसाद कछु दुर्लभ नाहीं ॥   
सुनि मुनि आसिष सुनु मतिधीरा। ब्रह्मगिरा भइ गगन गँभीरा ॥   
एवमस्तु तव बच मुनि ग्यानी। यह मम भगत कर्म मन बानी ॥   
सुनि नभगिरा हरष मोहि भयऊ। प्रेम मगन सब संसय गयऊ ॥   
करि बिनती मुनि आयसु पाई। पद सरोज पुनि पुनि सिरु नाई ॥   
हरष सहित एहिं आश्रम आयउँ। प्रभु प्रसाद दुर्लभ बर पायउँ ॥   
इहाँ बसत मोहि सुनु खग ईसा। बीते कलप सात अरु बीसा ॥   
करउँ सदा रघुपति गुन गाना। सादर सुनहिं बिहङ्ग सुजाना ॥   
जब जब अवधपुरीं रघुबीरा। धरहिं भगत हित मनुज सरीरा ॥   
तब तब जाइ राम पुर रहऊँ। सिसुलीला बिलोकि सुख लहऊँ ॥   
पुनि उर राखि राम सिसुरूपा। निज आश्रम आवउँ खगभूपा ॥   
कथा सकल मैं तुम्हहि सुनाई। काग देह जेहिं कारन पाई ॥   
कहिउँ तात सब प्रस्न तुम्हारी। राम भगति महिमा अति भारी ॥   
  
 दो.  ताते यह तन मोहि प्रिय भयउ राम पद नेह।   
      निज प्रभु दरसन पायउँ गए सकल सन्देह ॥ ११४(क) ॥   
  
        मासपारायण, उन्तीसवाँ विश्राम  
      भगति पच्छ हठ करि रहेउँ दीन्हि महारिषि साप।  
      मुनि दुर्लभ बर पायउँ देखहु भजन प्रताप ॥ ११४(ख) ॥   
  
जे असि भगति जानि परिहरहीं। केवल ग्यान हेतु श्रम करहीं ॥   
ते जड़ कामधेनु गृहँ त्यागी। खोजत आकु फिरहिं पय लागी ॥   
सुनु खगेस हरि भगति बिहाई। जे सुख चाहहिं आन उपाई ॥   
ते सठ महासिन्धु बिनु तरनी। पैरि पार चाहहिं जड़ करनी ॥   
सुनि भसुण्डि के बचन भवानी। बोलेउ गरुड़ हरषि मृदु बानी ॥   
तव प्रसाद प्रभु मम उर माहीं। संसय सोक मोह भ्रम नाहीं ॥   
सुनेउँ पुनीत राम गुन ग्रामा। तुम्हरी कृपाँ लहेउँ बिश्रामा ॥   
एक बात प्रभु पूँछउँ तोही। कहहु बुझाइ कृपानिधि मोही ॥   
कहहिं सन्त मुनि बेद पुराना। नहिं कछु दुर्लभ ग्यान समाना ॥   
सोइ मुनि तुम्ह सन कहेउ गोसाईं। नहिं आदरेहु भगति की नाईं ॥   
ग्यानहि भगतिहि अन्तर केता। सकल कहहु प्रभु कृपा निकेता ॥   
सुनि उरगारि बचन सुख माना। सादर बोलेउ काग सुजाना ॥   
भगतिहि ग्यानहि नहिं कछु भेदा। उभय हरहिं भव सम्भव खेदा ॥   
नाथ मुनीस कहहिं कछु अन्तर। सावधान सोउ सुनु बिहङ्गबर ॥   
ग्यान बिराग जोग बिग्याना। ए सब पुरुष सुनहु हरिजाना ॥   
पुरुष प्रताप प्रबल सब भाँती। अबला अबल सहज जड़ जाती ॥   
  
 दो.  -पुरुष त्यागि सक नारिहि जो बिरक्त मति धीर ॥   
      न तु कामी बिषयाबस बिमुख जो पद रघुबीर ॥ ११५(क) ॥   
  
 सो.  सोउ मुनि ग्याननिधान मृगनयनी बिधु मुख निरखि।  
      बिबस होइ हरिजान नारि बिष्नु माया प्रगट ॥ ११५(ख) ॥   
  
इहाँ न पच्छपात कछु राखउँ। बेद पुरान सन्त मत भाषउँ ॥   
मोह न नारि नारि कें रूपा। पन्नगारि यह रीति अनूपा ॥   
माया भगति सुनहु तुम्ह दोऊ। नारि बर्ग जानइ सब कोऊ ॥   
पुनि रघुबीरहि भगति पिआरी। माया खलु नर्तकी बिचारी ॥   
भगतिहि सानुकूल रघुराया। ताते तेहि डरपति अति माया ॥   
राम भगति निरुपम निरुपाधी। बसइ जासु उर सदा अबाधी ॥   
तेहि बिलोकि माया सकुचाई। करि न सकइ कछु निज प्रभुताई ॥   
अस बिचारि जे मुनि बिग्यानी। जाचहीं भगति सकल सुख खानी ॥   
  
 दो.  यह रहस्य रघुनाथ कर बेगि न जानइ कोइ।   
      जो जानइ रघुपति कृपाँ सपनेहुँ मोह न होइ ॥ ११६(क) ॥   
  
      औरउ ग्यान भगति कर भेद सुनहु सुप्रबीन।  
      जो सुनि होइ राम पद प्रीति सदा अबिछीन ॥ ११६(ख) ॥   
  
सुनहु तात यह अकथ कहानी। समुझत बनइ न जाइ बखानी ॥   
ईस्वर अंस जीव अबिनासी। चेतन अमल सहज सुख रासी ॥   
सो मायाबस भयउ गोसाईं। बँध्यो कीर मरकट की नाई ॥   
जड़ चेतनहि ग्रन्थि परि गई। जदपि मृषा छूटत कठिनई ॥   
तब ते जीव भयउ संसारी। छूट न ग्रन्थि न होइ सुखारी ॥   
श्रुति पुरान बहु कहेउ उपाई। छूट न अधिक अधिक अरुझाई ॥   
जीव हृदयँ तम मोह बिसेषी। ग्रन्थि छूट किमि परइ न देखी ॥   
अस सञ्जोग ईस जब करई। तबहुँ कदाचित सो निरुअरई ॥   
सात्त्विक श्रद्धा धेनु सुहाई। जौं हरि कृपाँ हृदयँ बस आई ॥   
जप तप ब्रत जम नियम अपारा। जे श्रुति कह सुभ धर्म अचारा ॥   
तेइ तृन हरित चरै जब गाई। भाव बच्छ सिसु पाइ पेन्हाई ॥   
नोइ निबृत्ति पात्र बिस्वासा। निर्मल मन अहीर निज दासा ॥   
परम धर्ममय पय दुहि भाई। अवटै अनल अकाम बिहाई ॥   
तोष मरुत तब छमाँ जुड़ावै। धृति सम जावनु देइ जमावै ॥   
मुदिताँ मथैं बिचार मथानी। दम अधार रजु सत्य सुबानी ॥   
तब मथि काढ़ि लेइ नवनीता। बिमल बिराग सुभग सुपुनीता ॥   
  
 दो.  जोग अगिनि करि प्रगट तब कर्म सुभासुभ लाइ।   
      बुद्धि सिरावैं ग्यान घृत ममता मल जरि जाइ ॥ ११७(क) ॥   
  
      तब बिग्यानरूपिनि बुद्धि बिसद घृत पाइ।  
      चित्त दिआ भरि धरै दृढ़ समता दिअटि बनाइ ॥ ११७(ख) ॥   
  
      तीनि अवस्था तीनि गुन तेहि कपास तें काढ़ि।  
      तूल तुरीय सँवारि पुनि बाती करै सुगाढ़ि ॥ ११७(ग) ॥   
  
 सो.  एहि बिधि लेसै दीप तेज रासि बिग्यानमय ॥   
      जातहिं जासु समीप जरहिं मदादिक सलभ सब ॥ ११७(घ) ॥   
  
सोहमस्मि इति बृत्ति अखण्डा। दीप सिखा सोइ परम प्रचण्डा ॥   
आतम अनुभव सुख सुप्रकासा। तब भव मूल भेद भ्रम नासा ॥   
प्रबल अबिद्या कर परिवारा। मोह आदि तम मिटइ अपारा ॥   
तब सोइ बुद्धि पाइ उँजिआरा। उर गृहँ बैठि ग्रन्थि निरुआरा ॥   
छोरन ग्रन्थि पाव जौं सोई। तब यह जीव कृतारथ होई ॥   
छोरत ग्रन्थि जानि खगराया। बिघ्न अनेक करइ तब माया ॥   
रिद्धि सिद्धि प्रेरइ बहु भाई। बुद्धहि लोभ दिखावहिं आई ॥   
कल बल छल करि जाहिं समीपा। अञ्चल बात बुझावहिं दीपा ॥   
होइ बुद्धि जौं परम सयानी। तिन्ह तन चितव न अनहित जानी ॥   
जौं तेहि बिघ्न बुद्धि नहिं बाधी। तौ बहोरि सुर करहिं उपाधी ॥   
इन्द्रीं द्वार झरोखा नाना। तहँ तहँ सुर बैठे करि थाना ॥   
आवत देखहिं बिषय बयारी। ते हठि देही कपाट उघारी ॥   
जब सो प्रभञ्जन उर गृहँ जाई। तबहिं दीप बिग्यान बुझाई ॥   
ग्रन्थि न छूटि मिटा सो प्रकासा। बुद्धि बिकल भइ बिषय बतासा ॥   
इन्द्रिन्ह सुरन्ह न ग्यान सोहाई। बिषय भोग पर प्रीति सदाई ॥   
बिषय समीर बुद्धि कृत भोरी। तेहि बिधि दीप को बार बहोरी ॥   
  
 दो.  तब फिरि जीव बिबिध बिधि पावइ संसृति क्लेस।   
      हरि माया अति दुस्तर तरि न जाइ बिहगेस ॥ ११८(क) ॥   
  
      कहत कठिन समुझत कठिन साधन कठिन बिबेक।  
      होइ घुनाच्छर न्याय जौं पुनि प्रत्यूह अनेक ॥ ११८(ख) ॥   
  
ग्यान पन्थ कृपान कै धारा। परत खगेस होइ नहिं बारा ॥   
जो निर्बिघ्न पन्थ निर्बहई। सो कैवल्य परम पद लहई ॥   
अति दुर्लभ कैवल्य परम पद। सन्त पुरान निगम आगम बद ॥   
राम भजत सोइ मुकुति गोसाई। अनइच्छित आवइ बरिआई ॥   
जिमि थल बिनु जल रहि न सकाई। कोटि भाँति कोउ करै उपाई ॥   
तथा मोच्छ सुख सुनु खगराई। रहि न सकइ हरि भगति बिहाई ॥   
अस बिचारि हरि भगत सयाने। मुक्ति निरादर भगति लुभाने ॥   
भगति करत बिनु जतन प्रयासा। संसृति मूल अबिद्या नासा ॥   
भोजन करिअ तृपिति हित लागी। जिमि सो असन पचवै जठरागी ॥   
असि हरिभगति सुगम सुखदाई। को अस मूढ़ न जाहि सोहाई ॥   
  
 दो.  सेवक सेब्य भाव बिनु भव न तरिअ उरगारि ॥   
      भजहु राम पद पङ्कज अस सिद्धान्त बिचारि ॥ ११९(क) ॥   
  
      जो चेतन कहँ ज़ड़ करइ ज़ड़हि करइ चैतन्य।  
      अस समर्थ रघुनायकहिं भजहिं जीव ते धन्य ॥ ११९(ख) ॥   
  
कहेउँ ग्यान सिद्धान्त बुझाई। सुनहु भगति मनि कै प्रभुताई ॥   
राम भगति चिन्तामनि सुन्दर। बसइ गरुड़ जाके उर अन्तर ॥   
परम प्रकास रूप दिन राती। नहिं कछु चहिअ दिआ घृत बाती ॥   
मोह दरिद्र निकट नहिं आवा। लोभ बात नहिं ताहि बुझावा ॥   
प्रबल अबिद्या तम मिटि जाई। हारहिं सकल सलभ समुदाई ॥   
खल कामादि निकट नहिं जाहीं। बसइ भगति जाके उर माहीं ॥   
गरल सुधासम अरि हित होई। तेहि मनि बिनु सुख पाव न कोई ॥   
ब्यापहिं मानस रोग न भारी। जिन्ह के बस सब जीव दुखारी ॥   
राम भगति मनि उर बस जाकें। दुख लवलेस न सपनेहुँ ताकें ॥   
चतुर सिरोमनि तेइ जग माहीं। जे मनि लागि सुजतन कराहीं ॥   
सो मनि जदपि प्रगट जग अहई। राम कृपा बिनु नहिं कोउ लहई ॥   
सुगम उपाय पाइबे केरे। नर हतभाग्य देहिं भटमेरे ॥   
पावन पर्बत बेद पुराना। राम कथा रुचिराकर नाना ॥   
मर्मी सज्जन सुमति कुदारी। ग्यान बिराग नयन उरगारी ॥   
भाव सहित खोजइ जो प्रानी। पाव भगति मनि सब सुख खानी ॥   
मोरें मन प्रभु अस बिस्वासा। राम ते अधिक राम कर दासा ॥   
राम सिन्धु घन सज्जन धीरा। चन्दन तरु हरि सन्त समीरा ॥   
सब कर फल हरि भगति सुहाई। सो बिनु सन्त न काहूँ पाई ॥   
अस बिचारि जोइ कर सतसङ्गा। राम भगति तेहि सुलभ बिहङ्गा ॥   
  
 दो.  ब्रह्म पयोनिधि मन्दर ग्यान सन्त सुर आहिं।   
      कथा सुधा मथि काढ़हिं भगति मधुरता जाहिं ॥ १२०(क) ॥   
  
      बिरति चर्म असि ग्यान मद लोभ मोह रिपु मारि।  
      जय पाइअ सो हरि भगति देखु खगेस बिचारि ॥ १२०(ख) ॥   
  
पुनि सप्रेम बोलेउ खगराऊ। जौं कृपाल मोहि ऊपर भाऊ ॥   
नाथ मोहि निज सेवक जानी। सप्त प्रस्न कहहु बखानी ॥   
प्रथमहिं कहहु नाथ मतिधीरा। सब ते दुर्लभ कवन सरीरा ॥   
बड़ दुख कवन कवन सुख भारी। सोउ सञ्छेपहिं कहहु बिचारी ॥   
सन्त असन्त मरम तुम्ह जानहु। तिन्ह कर सहज सुभाव बखानहु ॥   
कवन पुन्य श्रुति बिदित बिसाला। कहहु कवन अघ परम कराला ॥   
मानस रोग कहहु समुझाई। तुम्ह सर्बग्य कृपा अधिकाई ॥   
तात सुनहु सादर अति प्रीती। मैं सञ्छेप कहउँ यह नीती ॥   
नर तन सम नहिं कवनिउ देही। जीव चराचर जाचत तेही ॥   
नरक स्वर्ग अपबर्ग निसेनी। ग्यान बिराग भगति सुभ देनी ॥   
सो तनु धरि हरि भजहिं न जे नर। होहिं बिषय रत मन्द मन्द तर ॥   
काँच किरिच बदलें ते लेही। कर ते डारि परस मनि देहीं ॥   
नहिं दरिद्र सम दुख जग माहीं। सन्त मिलन सम सुख जग नाहीं ॥   
पर उपकार बचन मन काया। सन्त सहज सुभाउ खगराया ॥   
सन्त सहहिं दुख परहित लागी। परदुख हेतु असन्त अभागी ॥   
भूर्ज तरू सम सन्त कृपाला। परहित निति सह बिपति बिसाला ॥   
सन इव खल पर बन्धन करई। खाल कढ़ाइ बिपति सहि मरई ॥   
खल बिनु स्वारथ पर अपकारी। अहि मूषक इव सुनु उरगारी ॥   
पर सम्पदा बिनासि नसाहीं। जिमि ससि हति हिम उपल बिलाहीं ॥   
दुष्ट उदय जग आरति हेतू। जथा प्रसिद्ध अधम ग्रह केतू ॥   
सन्त उदय सन्तत सुखकारी। बिस्व सुखद जिमि इन्दु तमारी ॥   
परम धर्म श्रुति बिदित अहिंसा। पर निन्दा सम अघ न गरीसा ॥   
हर गुर निन्दक दादुर होई। जन्म सहस्र पाव तन सोई ॥   
द्विज निन्दक बहु नरक भोगकरि। जग जनमइ बायस सरीर धरि ॥   
सुर श्रुति निन्दक जे अभिमानी। रौरव नरक परहिं ते प्रानी ॥   
होहिं उलूक सन्त निन्दा रत। मोह निसा प्रिय ग्यान भानु गत ॥   
सब के निन्दा जे जड़ करहीं। ते चमगादुर होइ अवतरहीं ॥   
सुनहु तात अब मानस रोगा। जिन्ह ते दुख पावहिं सब लोगा ॥   
मोह सकल ब्याधिन्ह कर मूला। तिन्ह ते पुनि उपजहिं बहु सूला ॥   
काम बात कफ लोभ अपारा। क्रोध पित्त नित छाती जारा ॥   
प्रीति करहिं जौं तीनिउ भाई। उपजइ सन्यपात दुखदाई ॥   
बिषय मनोरथ दुर्गम नाना। ते सब सूल नाम को जाना ॥   
ममता दादु कण्डु इरषाई। हरष बिषाद गरह बहुताई ॥   
पर सुख देखि जरनि सोइ छई। कुष्ट दुष्टता मन कुटिलई ॥   
अहङ्कार अति दुखद डमरुआ। दम्भ कपट मद मान नेहरुआ ॥   
तृस्ना उदरबृद्धि अति भारी। त्रिबिध ईषना तरुन तिजारी ॥   
जुग बिधि ज्वर मत्सर अबिबेका। कहँ लागि कहौं कुरोग अनेका ॥   
  
 दो.  एक ब्याधि बस नर मरहिं ए असाधि बहु ब्याधि।   
      पीड़हिं सन्तत जीव कहुँ सो किमि लहै समाधि ॥ १२१(क) ॥   
  
      नेम धर्म आचार तप ग्यान जग्य जप दान।  
      भेषज पुनि कोटिन्ह नहिं रोग जाहिं हरिजान ॥ १२१(ख) ॥   
  
एहि बिधि सकल जीव जग रोगी। सोक हरष भय प्रीति बियोगी ॥   
मानक रोग कछुक मैं गाए। हहिं सब कें लखि बिरलेन्ह पाए ॥   
जाने ते छीजहिं कछु पापी। नास न पावहिं जन परितापी ॥   
बिषय कुपथ्य पाइ अङ्कुरे। मुनिहु हृदयँ का नर बापुरे ॥   
राम कृपाँ नासहि सब रोगा। जौं एहि भाँति बनै संयोगा ॥   
सदगुर बैद बचन बिस्वासा। सञ्जम यह न बिषय कै आसा ॥   
रघुपति भगति सजीवन मूरी। अनूपान श्रद्धा मति पूरी ॥   
एहि बिधि भलेहिं सो रोग नसाहीं। नाहिं त जतन कोटि नहिं जाहीं ॥   
जानिअ तब मन बिरुज गोसाँई। जब उर बल बिराग अधिकाई ॥   
सुमति छुधा बाढ़इ नित नई। बिषय आस दुर्बलता गई ॥   
बिमल ग्यान जल जब सो नहाई। तब रह राम भगति उर छाई ॥   
सिव अज सुक सनकादिक नारद। जे मुनि ब्रह्म बिचार बिसारद ॥   
सब कर मत खगनायक एहा। करिअ राम पद पङ्कज नेहा ॥   
श्रुति पुरान सब ग्रन्थ कहाहीं। रघुपति भगति बिना सुख नाहीं ॥   
कमठ पीठ जामहिं बरु बारा। बन्ध्या सुत बरु काहुहि मारा ॥   
फूलहिं नभ बरु बहुबिधि फूला। जीव न लह सुख हरि प्रतिकूला ॥   
तृषा जाइ बरु मृगजल पाना। बरु जामहिं सस सीस बिषाना ॥   
अन्धकारु बरु रबिहि नसावै। राम बिमुख न जीव सुख पावै ॥   
हिम ते अनल प्रगट बरु होई। बिमुख राम सुख पाव न कोई ॥   
दो०=बारि मथें घृत होइ बरु सिकता ते बरु तेल।   
  
      बिनु हरि भजन न भव तरिअ यह सिद्धान्त अपेल ॥ १२२(क) ॥   
  
      मसकहि करइ बिंरञ्चि प्रभु अजहि मसक ते हीन।  
      अस बिचारि तजि संसय रामहि भजहिं प्रबीन ॥ १२२(ख) ॥   
  
श्लोक- विनिच्श्रितं वदामि ते न अन्यथा वचांसि मे।  
       हरिं नरा भजन्ति येऽतिदुस्तरं तरन्ति ते ॥ १२२(ग) ॥   
  
कहेउँ नाथ हरि चरित अनूपा। ब्यास समास स्वमति अनुरुपा ॥   
श्रुति सिद्धान्त इहइ उरगारी। राम भजिअ सब काज बिसारी ॥   
प्रभु रघुपति तजि सेइअ काही। मोहि से सठ पर ममता जाही ॥   
तुम्ह बिग्यानरूप नहिं मोहा। नाथ कीन्हि मो पर अति छोहा ॥   
पूछिहुँ राम कथा अति पावनि। सुक सनकादि सम्भु मन भावनि ॥   
सत सङ्गति दुर्लभ संसारा। निमिष दण्ड भरि एकउ बारा ॥   
देखु गरुड़ निज हृदयँ बिचारी। मैं रघुबीर भजन अधिकारी ॥   
सकुनाधम सब भाँति अपावन। प्रभु मोहि कीन्ह बिदित जग पावन ॥   
  
 दो.  आजु धन्य मैं धन्य अति जद्यपि सब बिधि हीन।   
      निज जन जानि राम मोहि सन्त समागम दीन ॥ १२३(क) ॥   
  
      नाथ जथामति भाषेउँ राखेउँ नहिं कछु गोइ।  
      चरित सिन्धु रघुनायक थाह कि पावइ कोइ ॥ १२३ ॥   
  
सुमिरि राम के गुन गन नाना। पुनि पुनि हरष भुसुण्डि सुजाना ॥   
महिमा निगम नेति करि गाई। अतुलित बल प्रताप प्रभुताई ॥   
सिव अज पूज्य चरन रघुराई। मो पर कृपा परम मृदुलाई ॥   
अस सुभाउ कहुँ सुनउँ न देखउँ। केहि खगेस रघुपति सम लेखउँ ॥   
साधक सिद्ध बिमुक्त उदासी। कबि कोबिद कृतग्य सन्न्यासी ॥   
जोगी सूर सुतापस ग्यानी। धर्म निरत पण्डित बिग्यानी ॥   
तरहिं न बिनु सीँ मम स्वामी। राम नमामि नमामि नमामी ॥   
सरन गएँ मो से अघ रासी। होहिं सुद्ध नमामि अबिनासी ॥   
  
 दो.  जासु नाम भव भेषज हरन घोर त्रय सूल।   
      सो कृपालु मोहि तो पर सदा रहउ अनुकूल ॥ १२४(क) ॥   
  
      सुनि भुसुण्डि के बचन सुभ देखि राम पद नेह।  
      बोलेउ प्रेम सहित गिरा गरुड़ बिगत सन्देह ॥ १२४(ख) ॥   
  
मै कृत्कृत्य भयउँ तव बानी। सुनि रघुबीर भगति रस सानी ॥   
राम चरन नूतन रति भई। माया जनित बिपति सब गई ॥   
मोह जलधि बोहित तुम्ह भए। मो कहँ नाथ बिबिध सुख दए ॥   
मो पहिं होइ न प्रति उपकारा। बन्दउँ तव पद बारहिं बारा ॥   
पूरन काम राम अनुरागी। तुम्ह सम तात न कोउ बड़भागी ॥   
सन्त बिटप सरिता गिरि धरनी। पर हित हेतु सबन्ह कै करनी ॥   
सन्त हृदय नवनीत समाना। कहा कबिन्ह परि कहै न जाना ॥   
निज परिताप द्रवइ नवनीता। पर दुख द्रवहिं सन्त सुपुनीता ॥   
जीवन जन्म सुफल मम भयऊ। तव प्रसाद संसय सब गयऊ ॥   
जानेहु सदा मोहि निज किङ्कर। पुनि पुनि उमा कहइ बिहङ्गबर ॥   
  
 दो.  तासु चरन सिरु नाइ करि प्रेम सहित मतिधीर।   
      गयउ गरुड़ बैकुण्ठ तब हृदयँ राखि रघुबीर ॥ १२५(क) ॥   
  
      गिरिजा सन्त समागम सम न लाभ कछु आन।  
      बिनु हरि कृपा न होइ सो गावहिं बेद पुरान ॥ १२५(ख) ॥   
  
कहेउँ परम पुनीत इतिहासा। सुनत श्रवन छूटहिं भव पासा ॥   
प्रनत कल्पतरु करुना पुञ्जा। उपजइ प्रीति राम पद कञ्जा ॥   
मन क्रम बचन जनित अघ जाई। सुनहिं जे कथा श्रवन मन लाई ॥   
तीर्थाटन साधन समुदाई। जोग बिराग ग्यान निपुनाई ॥   
नाना कर्म धर्म ब्रत दाना। सञ्जम दम जप तप मख नाना ॥   
भूत दया द्विज गुर सेवकाई। बिद्या बिनय बिबेक बड़ाई ॥   
जहँ लगि साधन बेद बखानी। सब कर फल हरि भगति भवानी ॥   
सो रघुनाथ भगति श्रुति गाई। राम कृपाँ काहूँ एक पाई ॥   
  
 दो.  मुनि दुर्लभ हरि भगति नर पावहिं बिनहिं प्रयास।   
      जे यह कथा निरन्तर सुनहिं मानि बिस्वास ॥ १२६ ॥   
  
सोइ सर्बग्य गुनी सोइ ग्याता। सोइ महि मण्डित पण्डित दाता ॥   
धर्म परायन सोइ कुल त्राता। राम चरन जा कर मन राता ॥   
नीति निपुन सोइ परम सयाना। श्रुति सिद्धान्त नीक तेहिं जाना ॥   
सोइ कबि कोबिद सोइ रनधीरा। जो छल छाड़ि भजइ रघुबीरा ॥   
धन्य देस सो जहँ सुरसरी। धन्य नारि पतिब्रत अनुसरी ॥   
धन्य सो भूपु नीति जो करई। धन्य सो द्विज निज धर्म न टरई ॥   
सो धन धन्य प्रथम गति जाकी। धन्य पुन्य रत मति सोइ पाकी ॥   
धन्य घरी सोइ जब सतसङ्गा। धन्य जन्म द्विज भगति अभङ्गा ॥   
  
 दो.  सो कुल धन्य उमा सुनु जगत पूज्य सुपुनीत।   
      श्रीरघुबीर परायन जेहिं नर उपज बिनीत ॥ १२७ ॥   
  
मति अनुरूप कथा मैं भाषी। जद्यपि प्रथम गुप्त करि राखी ॥   
तव मन प्रीति देखि अधिकाई। तब मैं रघुपति कथा सुनाई ॥   
यह न कहिअ सठही हठसीलहि। जो मन लाइ न सुन हरि लीलहि ॥   
कहिअ न लोभिहि क्रोधहि कामिहि। जो न भजइ सचराचर स्वामिहि ॥   
द्विज द्रोहिहि न सुनाइअ कबहूँ। सुरपति सरिस होइ नृप जबहूँ ॥   
राम कथा के तेइ अधिकारी। जिन्ह कें सतसङ्गति अति प्यारी ॥   
गुर पद प्रीति नीति रत जेई। द्विज सेवक अधिकारी तेई ॥   
ता कहँ यह बिसेष सुखदाई। जाहि प्रानप्रिय श्रीरघुराई ॥   
  
 दो.  राम चरन रति जो चह अथवा पद निर्बान।   
      भाव सहित सो यह कथा करउ श्रवन पुट पान ॥ १२८ ॥   
  
राम कथा गिरिजा मैं बरनी। कलि मल समनि मनोमल हरनी ॥   
संसृति रोग सजीवन मूरी। राम कथा गावहिं श्रुति सूरी ॥   
एहि महँ रुचिर सप्त सोपाना। रघुपति भगति केर पन्थाना ॥   
अति हरि कृपा जाहि पर होई। पाउँ देइ एहिं मारग सोई ॥   
मन कामना सिद्धि नर पावा। जे यह कथा कपट तजि गावा ॥   
कहहिं सुनहिं अनुमोदन करहीं। ते गोपद इव भवनिधि तरहीं ॥   
सुनि सब कथा हृदयँ अति भाई। गिरिजा बोली गिरा सुहाई ॥   
नाथ कृपाँ मम गत सन्देहा। राम चरन उपजेउ नव नेहा ॥   
  
 दो.  मैं कृतकृत्य भइउँ अब तव प्रसाद बिस्वेस।   
      उपजी राम भगति दृढ़ बीते सकल कलेस ॥ १२९ ॥   
  
यह सुभ सम्भु उमा सम्बादा। सुख सम्पादन समन बिषादा ॥   
भव भञ्जन गञ्जन सन्देहा। जन रञ्जन सज्जन प्रिय एहा ॥   
राम उपासक जे जग माहीं। एहि सम प्रिय तिन्ह के कछु नाहीं ॥   
रघुपति कृपाँ जथामति गावा। मैं यह पावन चरित सुहावा ॥   
एहिं कलिकाल न साधन दूजा। जोग जग्य जप तप ब्रत पूजा ॥   
रामहि सुमिरिअ गाइअ रामहि। सन्तत सुनिअ राम गुन ग्रामहि ॥   
जासु पतित पावन बड़ बाना। गावहिं कबि श्रुति सन्त पुराना ॥   
ताहि भजहि मन तजि कुटिलाई। राम भजें गति केहिं नहिं पाई ॥   
  
 छं.  पाई न केहिं गति पतित पावन राम भजि सुनु सठ मना।   
      गनिका अजामिल ब्याध गीध गजादि खल तारे घना ॥   
      आभीर जमन किरात खस स्वपचादि अति अघरूप जे।   
      कहि नाम बारक तेपि पावन होहिं राम नमामि ते ॥ १ ॥   
  
      रघुबंस भूषन चरित यह नर कहहिं सुनहिं जे गावहीं।   
      कलि मल मनोमल धोइ बिनु श्रम राम धाम सिधावहीं ॥   
      सत पञ्च चौपाईं मनोहर जानि जो नर उर धरै।   
      दारुन अबिद्या पञ्च जनित बिकार श्रीरघुबर हरै ॥ २ ॥   
  
      सुन्दर सुजान कृपा निधान अनाथ पर कर प्रीति जो।   
      सो एक राम अकाम हित निर्बानप्रद सम आन को ॥   
      जाकी कृपा लवलेस ते मतिमन्द तुलसीदासहूँ।   
      पायो परम बिश्रामु राम समान प्रभु नाहीं कहूँ ॥ ३ ॥   
  
 दो.  मो सम दीन न दीन हित तुम्ह समान रघुबीर।   
      अस बिचारि रघुबंस मनि हरहु बिषम भव भीर ॥ १३०(क) ॥   
  
      कामिहि नारि पिआरि जिमि लोभहि प्रिय जिमि दाम।   
      तिमि रघुनाथ निरन्तर प्रिय लागहु मोहि राम ॥ १३०(ख) ॥   
  
श्लोक-यत्पूर्व प्रभुणा कृतं सुकविना श्रीशम्भुना दुर्गमं  
       श्रीमद्रामपदाब्जभक्तिमनिशं प्राप्त्यै तु रामायणम्।   
       मत्वा तद्रघुनाथमनिरतं स्वान्तस्तमःशान्तये  
       भाषाबद्धमिदं चकार तुलसीदासस्तथा मानसम् ॥ १ ॥   
  
       पुण्यं पापहरं सदा शिवकरं विज्ञानभक्तिप्रदं  
       मायामोहमलापहं सुविमलं प्रेमाम्बुपूरं शुभम्।   
       श्रीमद्रामचरित्रमानसमिदं भक्त्यावगाहन्ति ये  
       ते संसारपतङ्गघोरकिरणैर्दह्यन्ति नो मानवाः ॥ २ ॥   
  
          मासपारायण, तीसवाँ विश्राम  
          नवान्हपारायण, नवाँ विश्राम   
             ---------  
       इति श्रीमद्रामचरितमानसे सकलकलिकलुषविध्वंसने  
          सप्तमः सोपानः समाप्तः।   
           (उत्तरकाण्ड समाप्त)  
             --------  
आरति श्रीरामायनजी की। कीरति कलित ललित सिय पी की ॥   
गावत ब्रह्मादिक मुनि नारद। बालमीक बिग्यान बिसारद।  
सुक सनकादि सेष अरु सारद। बरनि पवनसुत कीरति नीकी ॥ १ ॥   
  
गावत बेद पुरान अष्टदस। छओ सास्त्र सब ग्रन्थन को रस।  
मुनि जन धन सन्तन को सरबस। सार अंस सम्मत सबही की ॥ २ ॥   
  
गावत सन्तत सम्भु भवानी। अरु घटसम्भव मुनि बिग्यानी।  
ब्यास आदि कबिबर्ज बखानी। कागभुसुण्डि गरुड के ही की ॥ ३ ॥   
  
कलिमल हरनि बिषय रस फीकी। सुभग सिङ्गार मुक्ति जुबती की।  
दलन रोग भव मूरि अमी की। तात मात सब बिधि तुलसी की ॥ ४ ॥   
  
  
  
