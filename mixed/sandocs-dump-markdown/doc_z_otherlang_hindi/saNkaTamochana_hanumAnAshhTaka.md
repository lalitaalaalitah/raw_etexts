---
Category: chAlisA, hanumaana, hanuman
Description-comments: Devotional hymn to Hanuman, prayer to remove problems
File name: sankatamochana.itx
Language: Hindi
Latest update: March 13, 2015
Location: doc_z_otherlang_hindi
Proofread by: Anil Gur (anilgur at rediffmail.com) and Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: hanumaana
Text title: sa.nkaTamochana hanumAnAshhTaka
Transliterated by: Girish Beeharry
engtitle: sa.nkaTamochana hanumAnAshhTaka
itxtitle: saNkaTamochana hanumAnAshhTaka
title: सण्कटमोचन हनुमानाश्ह्टक

---
  
 सङ्कटमोचन हनुमानाष्टक   
                 मत्तगयन्द छन्द  
बाल समय रबि भक्षि लियो तब तीनहुँ लोक भयो अँधियारो ।  
ताहि सों त्रास भयो जग को यह सङ्कट काहु सों जात न टारो ।  
देवन आनि करी बिनती तब छाँड़ि दियो रबि कष्ट निवारो ।  
को नहिं जानत है जगमें कपि सङ्कटमोचन नाम तिहारो ॥ १ ॥  
  
बालि की त्रास कपीस बसै गिरि जात महाप्रभु पन्थ निहारो ।  
चौङ्कि महा मुनि साप दियो तब चाहिय कौन बिचार बिचारो ।  
कै द्विज रूप लिवाय महाप्रभु सो तुम दास के सोक निवारो  ।  
को नहिं जानत है जगमें कपि सङ्कटमोचन नाम तिहारो ॥ २ ॥  
  
अङ्गद के सँग लेन गये सिय खोज कपीस यह बैन उचारो ।  
जीवत ना बचिहौ हम सो जु बिना सुधि लाए इहाँ पगु धारो ।  
हेरि थके तट सिन्धु सबै तब लाय सिया सुधि प्रान उबारो ।  
को नहिं जानत है जगमें कपि सङ्कटमोचन नाम तिहारो ॥ ३ ॥  
  
रावन त्रास दई सिय को सब राक्षसि सों कहि सोक निवारो ।  
ताहि समय हनुमान महाप्रभु जाय महा रजनीचर मारो ।  
चाहत सीय असोक सों आगि सु दै प्रभु मुद्रिका सोक निवारो ।  
को नहिं जानत है जगमें कपि सङ्कटमोचन नाम तिहारो ॥ ४ ॥  
  
बान लग्यो उर लछिमन के तब प्रान तजे सुत रावन मारो ।  
लै गृह बैद्य सुषेन समेत तबै गिरि द्रोन सु बीर उपारो ।  
आनि सजीवन हाथ दई तब लछिमन के तुम प्रान उबारो ।  
को नहिं जानत है जगमें कपि सङ्कटमोचन नाम तिहारो ॥ ५ ॥  
  
रावन जुद्ध अजान कियो तब नाग कि फाँस सबै सिर डारो ।  
श्रीरघुनाथ समेत सबै दल मोह भयो यह सङ्कट भारो ।  
आनि खगेस तबै हनुमान जु बन्धन काटि सुत्रास निवारो ।  
को नहिं जानत है जगमें कपि सङ्कटमोचन नाम तिहारो ॥ ६ ॥  
  
बन्धु समेत जबै अहिरावन लै रघुनाथ पताल सिधारो ।  
देबिहिं पूजि भली बिधि सों बलि देउ सबै मिलि मन्त्र बिचारो ।  
जाय सहाय भयो तब ही अहिरावन सैन्य समेत सँहारो ।  
को नहिं जानत है जगमें कपि सङ्कटमोचन नाम तिहारो ॥ ७ ॥  
  
काज किये बड़ देवन के तुम बीर महाप्रभु देखि बिचारो ।  
कौन सो सङ्कट मोर गरीब को जो तुमसों नहिं जात है टारो ।  
बेगि हरो हनुमान महाप्रभु जो कछु सङ्कट होय हमारो ।  
को नहिं जानत है जगमें कपि सङ्कटमोचन नाम तिहारो ॥ ८ ॥  
  
            दोहा  
लाल देह लाली लसे अरू धरि लाल लँगूर ।  
बज्र देह दानव दलन जय जय जय कपि सूर ॥  
  
सियावर रामचन्द्र पद गहि रहुँ ।  
उमावर शम्भुनाथ पद गहि रहुँ ।  
महावीर बजरँगी पद गहि रहुँ ।  
शरणा गतो हरि ॥  
  
॥ इति गोस्वामि तुलसीदास कृत सङ्कटमोचन हनुमानाष्टक सम्पूर्ण ॥  
  
  
Encoded and proofread by Girish Beeharry,  
Additional proofreading by Anil Gur (anilgur at rediffmail.com)  
and Sunder Hattangadi  
  
