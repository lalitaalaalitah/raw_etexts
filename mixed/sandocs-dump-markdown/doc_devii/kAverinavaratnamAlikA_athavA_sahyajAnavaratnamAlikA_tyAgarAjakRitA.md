---
Author: Tyagaraja
Category: nava, devii, nadI, stotra, tyAgarAja, devI
File name: kAverInavaratnamAlikA.itx
Language: Sanskrit
Latest update: October 31, 2016
Location: doc_devii
Proofread by: Suresh Pitre suresh.pitre at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Kaverinavaratnamalika or Sahyajanavaratnamalika
Texttype: stotra
Transliterated by: Suresh Pitre suresh.pitre at gmail.com
engtitle: Kaverinavaratnamalika or Sahyajanavaratnamalika
itxtitle: kAverinavaratnamAlikA athavA sahyajAnavaratnamAlikA (tyAgarAjakRitA)
title: कावेरिनवरत्नमालिका अथवा सह्यजानवरत्नमालिका (त्यागराजकृइता)

---
  
 कावेरी अथवा सह्यजानवरत्नमालिका   
  
श्रीगणेशाय नमः ।  
श्रीगुरुभ्यो नमः ।  
  
                  ॥ श्रीः ॥  
  
अथ सह्यजानवरत्नमालिका ।  
यत्पाथःकणवाहि मारुतलव स्पृष्टेषु दुष्टेष्वपि  
प्रध्वंसम्प्रबलैनसां विदुरिह प्राज्ञाभवाज्ञाजुषः ।  
सिष्णासां त्वयिबिभ्रतो ममचिरात् कृष्णाधिके सह्यजे  
निष्णातासि न किं विगाहनकृतः पङ्कौघसङ्क्षालने ॥ १॥  
  
कावेरित्वत्कवारि प्रवहति सरितां सार्वभौमीहभूमौ  
यत्रायम्पुण्यदेशः सतुकिमुत वृषाकप्यभीष्टस्थलञ्चेत ।  
काश्या तुल्यानि यानित्वगणिषत षडप्यार्षगीषुस्थलानि  
श्वेतारण्यं च तेष्वादिममिहवसतां कोयमस्तस्यकेऽमी ॥ २॥  
  
कावेरि त्वद्वारि पुरोदरेऽस्मिन्  
स्नायं स्नायं धूतपापोऽस्ततापः ।  
आसञ्जीर्णः पूर्णकामस्तदित्थं  
विज्ञाप्यस्ते वल्लभ सिन्धुराजः ॥ ३॥  
  
राज्ञःसेवादुष्करासर्वनॄणां  
कान्तोभीमैर्भीमरूपस्स यस्मात् ।  
प्राप्तायेतद्वल्लभायाः प्रसादं  
सिद्धंसर्वाभीष्टमेषां ह्ययत्नात् ॥ ४॥  
  
महारावारवारौघैः भीषणैः श्रोत्रभीर्तिदैः ।  
कथन्नुमादृशां शक्यो राजापामुपसेवितुम् ॥ ५॥  
  
अम्भोनिधेरनुगुणं भवतीकलत्रं  
लोकान् विलोकनत एव युवां पुनीथः ।  
पानावगाहन मुखोपकृति प्रकर्षात्  
देवित्वमेनमतिशय्य विभासिमातः ॥ ६॥  
  
कालं पतीक्ष्यैव सजातु सेव्यः  
त्वत्तोऽधिकङ्किन्नु फलन्ददाति ।  
तस्मान्नदीराजमहिष्यलम्मे  
त्वत्संश्रयो यत्फलमम्बसूते ॥ ७॥  
  
असह्यपापवारिणि त्वदीयपुण्यवारिणि  
क्वसह्यजे निमज्जतामघौघ साध्वसन्नृणाम् ।  
विधूतपातका हि ते विनैवकृच्छ्रजश्रमं  
प्रयान्ति शम्भुमन्दिरं प्रकृष्टपुण्यभासुराः ॥ ८॥  
  
सह्याद्रेःपितुरन्तिकात् पतिगृहं गन्तुम्प्रवृत्तासती  
कावेरी कृतचोलमण्डल परिष्काराभ्युदञ्चद्रसा ।  
स्वर्णस्तोमयुता सती प्रियतमं सन्तोष्यरत्नाकरं  
श्वेतारण्यपतेः प्रसादमयते द्वेधास्थिता पार्श्वयोः ॥ ९॥  
  
कावेरि त्वत्स्तोत्रमेतत् पठन्ति   
श्रद्धाशुद्धा भक्तियुक्ता भवत्याम् ।  
स्नातापुंसां वारिपूरेत्वदीये  
यावत्पुण्यं तावदेते लभन्ताम् ॥ १०॥  
  
सह्यजास्तवन रत्नमालिका   
त्यागराजमखिनो मुखोद्गता ।  
गृह्यतां परगुणैकशंसिभिः   
शङ्कराङ्घ्रि कमले समर्पिता ॥ ११॥  
  
कदावा कावेरि त्वयि वृषभतीर्थेऽच्छसलिले   
तुलामासे दर्शेसति गगनमध्येसवितरि ।  
समस्ताभिर्गङ्गा प्रभृतितटिनीभिस्समुदिते    
विगाहिष्ये विप्रैर्निगमनिरतैः पूरिततटे ॥ १२॥  
  
इति त्यागराजमखिवर्यकृतिषु   
कावेरीनवरत्नमालिकास्तोत्रं सम्पूर्णम् ॥  
  
  
Encoded and proofread by Suresh Pitre suresh.pitre at gmail.com  
  
