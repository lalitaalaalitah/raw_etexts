---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI, shiva
Description/comments: rudrayAmale uttaratantre 2 bhairava bhairavI sa.nvAde
File name: hAkinIparanAthastotram.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Hakini Paranatha Stotram
Texttype: stotra
Transliterated by: staff of Muktabodha.org Mark S.G. Dyczkowski
engtitle: hAkinIparanAthastotram
itxtitle: hAkinIparanAthastotram (rudrayAmalAntargatam)
title: हाकिनीपरनाथस्तोत्रम् (रुद्रयामलान्तर्गतम्)

---
  
 हाकिनी परनाथ स्तोत्रम्   
अथ त्र्यशीतितमः पटलः  
श्रीआनन्दभैरव उवाच  
कथयस्व वरारोहे हाकिनीस्तोत्रमुत्तमम् ।  
यस्य प्रपाठनाद् वाग्मी कृपायासे दयामयि ॥ ८३-१॥  
  
श्रीआनन्दभैरवी उवाच  
अत्यद्भुतं स्तोत्रवरं शृणु प्रभो सर्वेश्वरैर्भावितमादिगुह्यम् ।  
यैः पठ्यते साधकचक्रनाथैस्तैरेव सिद्धैरतिधर्मविद्भिः ॥ ८३-२॥  
  
ब्रह्माख्यां कामविद्यां नरहरिजननीं कामकूटस्वरूपाम् ।  
हाकिन्याख्यां शम्भुजायां त्रिवधुमदनशां तारिणीं स्तौमि सिद्धाम् ।  
हेरम्बानन्दविद्यां त्रिसमनदमनीं दीर्घकेशीं त्रिनेत्राम् ।  
मन्दारारण्यमध्ये विकसितवदनाम्भोजहासप्रकाशाम् ॥ ८३-३॥  
  
हिरण्यालङ्कारां त्रितयनयनां पट्टवसनां  
     महास्निग्धां शुद्धां कुलजनवरामिन्दुवदनाम् ।  
सदा स्तौति श्रीदां भुवनकरुणां भावतरुणां  
     त्रिवेणीश्वेताभां वसमयतनुं भ्रूयुगदले ॥ ८३-४॥  
  
महापद्मवनोद्रेकरम्यस्थाननिवासिनि ।  
हाकिनि त्वां मुदा स्तौमि तद्धर्मकुरुपागताम् ॥ ८३-५॥  
  
संसारार्णवतारिणीं नरहरिप्रेमाभिलाषोन्मनीं  
भावारम्भविसर्जनैकनिलया मायां महासुन्दरीम् ।  
भास्वत्कोटिसुरत्नसिंहवसतिं श्रीहाकिनीं द्राविणीं  
स्तौमि क्षेत्रनिरीक्षणाय नियतां श्रीभारतीभाविताम् ॥ ८३-६॥  
  
संस्कारश्रियमातनोति सहसा श्रीपार्वतीवल्लभे ।  
नानारत्नकलापदर्शनमहाज्ञानं निदानं धनम् ।  
सा साक्षादखिलेश्वरी परशिवानन्दैकबिन्दूज्ज्वला ।  
मामादौ परिरक्षतु प्रियकरी संस्तौमि पीठान्तरे ॥ ८३-७॥  
  
आकाशवेदलिङ्गे स्थितिपथिमिलिते भाति सा रक्तबर्हा  
सा मां पात्वम्ब काली कुलपथभविका क्रोधनिःक्रोधकर्त्री ।  
तस्याः श्रीपादपद्मत्रिभुवनभक्तकेशालिमाला  
युक्तं सर्वेन्द्रपूज्यं निरवधिकमले द्वे दले स्तौमि विद्याम् ॥ ८३-८॥  
  
साङ्गं द्वयं त्वत्प्रियं पदयुगं पत्रद्वयश्रेयसं  
मञ्जीराद्भुतहारपादकमलं सम्भाव्य संस्तौम्यहम् ।  
यद् ध्यात्वा हरिरीश्वरो गुणधरो जेता महारेःक्षणा-  
दाशापाशविसर्जनैकनिलयं त्रैलोक्यसंरक्षकः ॥ ८३-९॥  
  
या यात्रा व्रतवासिनी शशिमुखी छागादिमांसप्रिया ।  
मामेकं परिपालय त्वमखिले त्वामेकरूपां शिवाम् ।  
स्तौमीन्द्रावनतिप्रियां वाङ्मोक्षसहितानन्दैकहेतुप्रदाम् ॥ ८३-१०॥  
  
                  शिवस्तुतिः  
वरं परं नमाम्यहं गिरीन्द्ररूपगर्वहं  
     महेश्वरं परेश्वरं श्मशानबीजगह्वरम् ।  
हिरण्यरत्नभूषणं शतेन्दुतेजसं तथा  
     शिवं तनुं पुनः परप्रभाप्रभाकरम् ॥ ८३-११॥  
  
शरेण्यं वरेण्यं महाकामधन्यं  
     महादेवदेवं त्रिकालादिजन्यम् ।  
श्मशानोग्रधूलिप्रियाङ्गानुलेपं  
     सदा स्तौमि संसारसारं निषेकम् ॥ ८३-१२॥  
  
परशिवं मनसा सहसा निशि  
     प्रतिदिनं प्रणमाम्यहमादिमम् ।  
शशिमुखीशतचन्द्रिकयान्वितं  
     भजनसाधक सत्फलदायकम् ॥ ८३-१३॥  
  
परशिवचरणाब्जं हाकिनीशक्तिसेव्यं  
     त्रिभुवनसुखदानं ध्यानमात्रप्रकाशम् ।  
अतिसुललितहस्ताम्भोजशोभां वहन्तं  
     भुवि निजकुलसारं स्तौमि योगीन्द्रगम्यम् ॥ ८३-१४॥  
  
शोक्कशोकावलीलामति हि कलयति प्राणदेहाभिलाषं  
हाकिन्याः प्राणनाथो भवशमनकरो हीरकास्रग्धरो वा ।  
सोऽसौ भ्रूपद्मसारे रचयित कलिकां चित्तदीपस्य नित्यां  
तस्य श्रीपादपद्मं गुणगणयजितं पूजितं स्तौमि भाले ॥ ८३-१५॥  
  
मेरुशृङ्गनिकेतनैकवसनं गोलोकसंसेवितं  
यज्ञानन्दनिषेवितं परिशवं योगीन्द्रचित्तस्थलम् ।  
हालापाननिराकुलं पशुसमां सामोदनाचर्वणां  
वन्दे नन्दिमहादिभैरववरैर्वन्द्यं जगत्कारणम् ॥ ८३-१६॥  
  
मायापथच्छलकलाकपिलापतिस्त्वं  
     त्वं भूरविपतिरूपापतिरेकचक्रः ।  
आपोऽनलत्वमखिले गगनप्रकाशा-  
     वायुस्थमावसिमुखं शरणं प्रपद्ये ॥ ८३-१७॥  
  
वाञ्छाकल्पद्रुमतलगतं हेमसिंहासनस्थं  
     श्रीहाकिन्या रमणनिरतं कामकेलिप्रकाशम् ।  
मायामोहं क्षयमतिसुखं विन्ध्यशैलाग्रसंस्थं  
     वन्दे नाथं हरपरशिवं रूपजालप्रकाशम् ॥ ८३-१८॥  
  
फलश्रुतिकथनं  
पठेद् यः स्तोत्रार्थं भवति स सुखी योगनिपुणः  
क्षुधातृष्णानाशः श्रवणधृतयशोवासिसरसः ।  
स योगीन्द्रो मासादतिशयपरानन्दघटकः  
परीतः प्राणाख्ये रचयति सुधासिन्धुसुरसम् ॥ ८३-१९॥  
  
एतत् स्तोत्रं पठेद्विद्वान् ध्यान न्यास समन्वितम् ।  
शुक्लं रक्तं तथा पीतं नीलं कृष्णं विभाव्य च ॥ ८३-२०॥  
  
कालचतुष्टये नित्यं पठित्वा सिद्धिमाप्नुयात् ।  
आकाशे भूतले नाथ पाताले विघ्नकोटयः ॥ ८३-२१॥  
  
योगिनां पठनादेव नश्यन्ति तत्क्षणादिह ।  
सर्वत्र गामी स भवेदतिभाग्यफलोदयम् ॥ ८३-२२॥  
  
महापापहरं स्तोत्रं हाकिनीहृदयोद्भवम् ।  
सदाशिवप्रियं योगसिद्धिदं देवसेवितम् ॥ ८३-२३॥  
  
सहस्रवारपाठेन पुरश्चर्याफलं लभेत् ।  
पठित्वा स्तोत्रराजं तु श्मशाने निर्जने वने ॥ ८३-२४॥  
  
अन्तरिक्षेऽथवा नाथ योगी स्यादमरो महान् ।  
अस्य प्रपठनाद्वाग्मी ज्ञानवान् विजितेन्द्रियः ॥ ८३-२५॥  
  
ध्यानात्मा सम्भवेत् क्षिप्रं परिवारगणैः सह ।  
प्रातःकाले निशायां तु मध्याह्ने शेषकालके ॥ ८३-२६॥  
  
प्रपठेत् स्तोत्रसारं तु भावात्मा साधकोत्तमः ।  
अनायासेन भ्रूपद्मे स्थिरो भवति निश्चितम् ॥ ८३-२७॥  
  
श्रीगुरोश्चरणाम्भोजं हृदये ध्याननिर्णयम् ।  
यो ध्यात्वा पठ्यते स्तोत्रं स भवेत् कल्पपादपः ॥ ८३-२८॥  
  
इदानीं कथये नाथ कवचं पटलान्तरे ॥ ८३-२९॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
भैरवीभैरवसंवादे हाकिनीपरनाथस्तोत्रविन्यासो नाम  
त्र्यशीतितमः पटलः ॥ ८३॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
