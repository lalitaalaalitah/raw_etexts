---
Acknowledge-Permission: Mahaperiaval Trust
Author: vedAntadeshika
Category: devii, otherforms, devI, vedAnta-deshika
Description/comments: Edited by S. V. Radhakrishna Shastriji
File name: bhUstutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: bhUstutiH
engtitle: bhUstutiH
itxtitle: bhUstutiH (vedAntadeshikavirachitA)
title: भूस्तुतिः (वेदान्तदेशिकविरचिता)

---
  
 भूस्तुतिः   
  
वेदान्तदेशिककृता ।  
सङ्कल्पकल्पलतिकामवधिं क्षमायाः  
स्वेच्छावराहमहिषीं सुलभानुकम्पाम् ।  
विश्वस्य मातरमकिञ्चनकामधेनुं  
विश्वम्भरामशरणः शरणं प्रपद्ये ॥ १॥  
  
त्वं व्याहृतिः प्रथमतः प्रणवः प्रियस्ते  
संवेदयत्यखिलमन्त्रगणस्तमेव ।  
इत्थं प्रतीतविभवामितरेष्विदानीं  
स्तोतुं यथावदवने क इवार्हति त्वाम् ॥ २॥  
  
नित्यं हिताहितविपर्ययबद्धभावे  
त्वद्वीक्षणैकविनिवर्त्य बहु व्यपाये ।  
मुग्धाक्षरैरखिलधारिणि मोदमाना  
मातः स्तनन्धयधियं मयि वर्तयेथाः ॥ ३॥  
  
सङ्कल्पकिङ्करचराचरचक्रवालं  
सर्वातिशायिनमनन्तशयस्य पुंसः ।  
भूमानमात्मविभवैः पुनरुक्तयन्ती  
वाचामभूमिरपि भूमिरसि त्वमेका ॥ ४॥  
  
वेधस्तृणावधि विहारपरिच्छदं ते  
विश्वं चराचरतया व्यतिभिद्यमानम् ।  
अम्ब त्वदाश्रिततया परिपोषयन्ती  
विश्वम्भरस्य दयिताऽसि तदेकनामा ॥ ५॥  
  
सर्वंसहेत्यवनिरित्यचलेति मातः  
विश्वम्भरेति विपुलेति वसुन्धरेति ।  
अन्यानि चान्यविमुखान्यभिधानवृत्त्या  
नामान्यमूनि कथयन्ति तवानुभावम् ॥ ६॥  
  
तापान् क्षिपन् प्रसविता सुमनोगणानां  
प्रच्छाय शीतलतलः प्रदिशन् फलानि ।  
त्वत्सङ्गमाद्भवति माधवि लब्धपोषः  
शाखाशतैरधिगतो हरिचन्दनोऽसौ ॥ ७॥  
  
स्मेरेण वर्धितरसस्य मुखेन्दुना ते  
निस्पन्दतां विजहतो निजया प्रकृत्या ।  
विश्रान्तभूमिरसि तत्त्वतरङ्गपङ्क्तेः  
वेलेव विष्णुजलधेरपृथग्भवन्ती ॥ ८॥  
  
स्वाभाविके वसुमति श्रुतिभिर्विभाव्ये  
पत्युर्महिम्नि भवतीं प्रतिपन्नवासाम् ।  
शङ्के विमानवहनप्रतिमासमानाः  
स्तम्बेरमप्रभृतयोऽपि वहन्ति सत्त्वाः ॥ ९॥  
  
सम्भावयन् मधुरिपुः प्रणयानुरोधात्  
वक्षःस्थलेन वरुणालयराजकन्याम् ।  
विश्वम्भरे बहुमुखप्रतिपन्नभोगः  
शेषात्मना तु भवतीं शिरसा दधाति ॥ १०॥  
  
क्रीडावराहदयिते कृतिनः क्षितीन्द्राः  
सङ्क्रन्दनस्तदितरेऽपि दिशामधीशाः ।  
आमोदयन्ति भुवनान्यलिकाश्रितानां  
अम्ब त्वदङ्घ्रिरजसां परिणामभेदैः ॥ ११॥  
  
भूतेषु यत्त्वदभिमानविशेषपात्रं  
पोषं तदेव भजतीति विभावयन्तः ।  
भूतं प्रभूतगुणपञ्चकमाद्यमेव  
प्रायो निदर्शनतया प्रतिपादयन्ति ॥ १२॥  
  
कान्तस्तवैष करुणाजलधिः प्रजानां  
आज्ञातिलङ्घनवशादुपजातरोषः ।  
अह्नाय विश्वजननि क्षमया भवत्या  
सर्वावगाहनसहामुपयात्यवस्थाम् ॥ १३॥  
  
आश्वासनाय जगतां पुरुषे परस्मिन्  
आपन्नरक्षणदशामभिनेतुकामे ।  
अन्तर्हितेतरगुणादबलास्वभावात्  
औदन्वते पयसि मज्जनमभ्यनैषीः ॥ १४॥  
  
पूर्वं वराहवपुषा पुरुषोत्तमेन  
प्रीतेन भोगिसदने समुदीक्षितायाः ।  
पादाहताः प्रलयवारिधयस्तवासन्  
उद्वाहमङ्गलविधेरुचिता मृदङ्गाः ॥ १५॥  
  
व्योमातिलङ्घिनि विभोः प्रलयाम्बुराशौ  
वेशन्तलेश इव मातुमशक्यमूर्तेः ।  
सद्यः समुद्रवसने सरसैरकार्षीः  
आनन्दसागरमपारमपाङ्गपातैः ॥ १६॥  
  
दंष्ट्रा विदारित महासुरशोणिताङ्कैः  
अङ्गैः प्रियस्तव दधे परिरम्भलीलाम् ।  
सा ते पयोधिजलकेलिसमुत्थितायाः  
सैरन्ध्रिकेव विदधे नवमङ्गरागम् ॥ १७॥  
  
अन्योन्यसंवलनजृम्भिततूर्यघौषैः  
संवर्तसिन्धुसलिलैर्विहिताभिषेका ।  
एकातपत्रयसि विश्वमिदं गुणैः स्वैः  
अध्यास्य भर्तुरधिकोन्नतमंसपीठम् ॥ १८॥  
  
भर्तुस्तमालरुचिरे भुजमध्यभागे  
पर्यायमौक्तिकवती पृषतैः पयोधेः ।  
तापानुबन्धशमनी जगतां त्रयाणां  
तारापथे स्फुरसि तारकिता निशेव ॥ १९॥  
  
आसक्तवासवशरासनपल्लवैस्त्वां  
संवृद्धये शुभतटिद्गुणजालरम्यैः ।  
देवेशदिव्यमहिषीं धृतसिन्धुतोयैः  
जीमूतरत्नकलशैरभिषिञ्चति द्यौः ॥ २०॥  
  
आविर्मदैरमरदन्तिभिरुह्यमानां  
रत्नाकरेण रुचिरां रशनागुणेन ।  
मातस्त्रिलोकजननीं वनमालिनीं त्वां  
मायावराहमहिषीमवयन्ति सन्तः ॥ २१॥  
  
निष्कण्टकप्रशमयोगनिषेवणीयां  
छायाविशेषपरिभूतसमस्ततापाम् ।  
स्वर्गापवर्गसरणिं भवतीमुशन्ति  
स्वच्छन्दसूकरवधूमवधूतपङ्काम् ॥ २२॥  
  
गण्डोज्ज्वलां गहनकुन्तलदर्शनीयां  
शैलस्तनीं तरलनिर्झरलम्बहाराम् ।  
श्यामां स्वतस्त्रियुगसूकरगेहिनि त्वं  
व्यक्तिं समुद्रवसनामुभयीं बिभर्षि ॥ २३॥  
  
निःसंशयैर्निगमसीमनिविष्णुपत्नि  
प्रख्यापितं भृगुमुखैर्मुनिभिः प्रतीतैः ।  
पश्यन्त्यनन्यपरधीरससंस्तुतेन  
सन्तः समाधिनयनेन तवानुभावम् ॥ २४॥  
  
सञ्चोदिता करुणया चतुरः पुमर्थान्  
व्यातन्वती विविधमन्त्रगणोपगीता ।  
सञ्चिन्त्यसे वसुमति स्थिरभक्तिबन्धैः  
अन्तर्बहिश्च बहुधा प्रणिधानदक्षैः ॥ २५॥  
  
क्रीडागृहीतकमलादि विशेषचिह्नां  
विश्राणिताभयवरां वसुधे सभूतिम् ।  
दौर्गत्यदुर्विषविनाशसुधानदीं त्वां  
सञ्चिन्तयन् हि लभते धनदाधिकारान् ॥ २६॥  
  
उद्वेलकल्मषपरम्परितादमर्षात्  
उत्तंसितेन हरिमञ्जलिनाऽप्यधृष्यम् ।  
आकस्मिकोऽयमधिगम्ययति प्रजानां  
अम्ब त्वदीयकरुणा परिणाम एव ॥ २७॥  
  
प्रत्येकमब्दनियुतैरपि दुर्व्यपोहात्  
प्राप्ते विपाकसमये जनितानुतापात् ।  
नित्यापराधनिवहाच्चकितस्य जन्तोः  
गन्तुं मुकुन्दचरणौ शरणं क्षमे त्वम् ॥ २८॥  
  
त्राणाभिसन्धि सुभगेऽपि सदा मुकुन्दे  
संसारतन्त्रवहनेन विलम्बमाने ।  
रक्षाविधौ तनुभृतामनघानुकम्पा  
मातः स्वयं वितनुषे महतीमपेक्षाम् ॥ २९॥  
  
धर्मद्रुहं सकलदुष्कृतिसार्वभौमं  
आत्मानभिज्ञमनुतापलवोज्झितं माम् ।  
वैतानसूकरपतेश्चरणारविन्दे  
सर्वंसहे ननु समर्पयितुं क्षमा त्वम् ॥ ३०॥  
  
तापत्रयीं निरवधिं भवतीदयार्द्राः  
संसारघर्मजनितां सपदि क्षिपन्तः ।  
मातर्भजन्तु मधुरामृतवर्षमैत्रीं  
मायावराहदयिते मयि ते कटाक्षाः ॥ ३१॥  
  
पत्युर्दक्षिणपाणिपङ्कजपुटे विन्यस्तपादाम्बुजा  
वामं पन्नगसार्वभौमसदृशं पर्यङ्कयन्ती भुजम् ।  
पौत्रस्पर्शलसत्कपोलफलका फुल्लारविन्देक्षणा  
सा मे पुष्यतु मङ्गलान्यनुदिनं सर्वाणि सर्वंसहा ॥ ३२॥  
  
अस्येशाना जगत इति या श्रूयते विष्णुपत्नी  
तस्याः स्तोत्रं विरचितमिदं वेङ्कटेशेन भक्त्या ।  
श्रद्धाभक्तिप्रचयगुरुणा चेतसा संस्तुवानो  
यद्यत्कामः सपदि लभते तत्र तत्र प्रतिष्ठाम् ॥ ३३॥  
  
इति वेदान्तदेशिककृता भूस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
