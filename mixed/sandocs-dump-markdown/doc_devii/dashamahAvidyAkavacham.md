---
Category: kavacha, devii, dashamahAvidyA, devI
Description/comments: http://mysiddhashram.blogspot.com/2011/10/ten-mahavidya-kavach.html
File name: dashamahAvidyAkavacham.itx
Language: Sanskrit
Latest update: May 2, 2015
Location: doc_devii
Proofread by: KS Ramachandran ramachandran_ksr@yahoo.ca, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: dashamahAvidyAkavacham
engtitle: dashamahAvidyAkavacham
itxtitle: dashamahAvidyAkavacham
title: दशमहाविद्याकवचम्

---
  
 श्रीदशमहाविद्याकवचम्   
विनियोगः   
  
ॐ अस्य श्रीमहाविद्याकवचस्य श्रीसदाशिव ऋषिः उष्णिक् छन्दः  
श्रीमहाविद्या देवता सर्वसिद्धीप्राप्त्यर्थे पाठे विनियोगः ।  
  
ऋष्यादि न्यासः    
  
श्रीसदाशिवऋषये नमः शिरसी उष्णिक् छन्दसे नमः मुखे  
श्रीमहाविद्यादेवतायै नमः हृदि सर्वसिद्धिप्राप्त्यर्थे  
पाठे विनियोगाय नमः सर्वाङ्गे ।  
  
मानसपुजनम्    
  
ॐ पृथ्वीतत्त्वात्मकं गन्धं श्रीमहाविद्याप्रीत्यर्थे समर्पयामि नमः ।  
ॐ हं आकाशतत्त्वात्मकं पुष्पं श्रीमहाविद्याप्रीत्यर्थे समर्पयामि नमः ।  
ॐ यं वायुतत्त्वात्मकं धूपं श्रीमहाविद्याप्रीत्यर्थे आघ्रापयामि नमः ।  
ॐ रं अग्नितत्त्वात्मकं दीपं श्रीमहाविद्याप्रीत्यर्थे दर्शयामि नमः ।  
ॐ वं जलतत्त्वात्मकं नैवेद्यं श्रीमहाविद्याप्रीत्यर्थे निवेदयामि नमः ।  
ॐ सं सर्वतत्त्वात्मकं ताम्बूलं श्रीमहाविद्याप्रीत्यर्थे निवेदयामि नमः।  
  
अथ श्रीमहाविद्याकवचम्  
  
ॐ प्राच्यां रक्षतु मे तारा कामरूपनिवासिनी ।   
आग्नेय्यां षोडशी पातु याम्यां धूमावती स्वयम् ॥ १॥  
  
नैरृत्यां भैरवी पातु वारुण्यां भुवनेश्वरी ।   
वायव्यां सततं पातु छिन्नमस्ता महेश्वरी ॥ २॥  
  
कौबेर्यां पातु मे देवी श्रीविद्या बगलामुखी ।  
ऐशान्यां पातु मे नित्यं महात्रिपुरसुन्दरी ॥ ३॥  
  
ऊर्ध्वं रक्षतु मे विद्या मातङ्गीपीठवासिनी ।  
सर्वतः पातु मे नित्यं कामाख्या कालिका स्वयम् ॥ ४॥  
  
ब्रह्मरूपा महाविद्या सर्वविद्यामयी स्वयम् ।  
शीर्षे रक्षतु मे दुर्गा भालं श्रीभवगेहिनी ॥ ५॥  
  
त्रिपुरा भ्रुयुगे पातु शर्वाणी पातु नासिकाम् ।  
चक्षुषी चण्डिका पातु श्रोत्रे निलसरस्वती ॥ ६॥  
  
मुखं सौम्यमुखी पातु ग्रीवां रक्षतु पार्वती ।  
जिह्वां रक्षतु मे देवी जिह्वाललनभीषणा ॥ ७॥  
  
वाग्देवी वदनं पातु वक्षः पातु महेश्वरी ।  
बाहू महाभुजा पातु कराङ्गुलीः सुरेश्वरी ॥ ८॥  
  
पृष्ठतः पातु भीमास्या कट्यां देवी दिगम्बरी ।  
उदरं पातु मे नित्यं महाविद्या महोदरी ॥ ९॥  
  
उग्रतारा महादेवी जङ्घोरू परिरक्षतु ।  ??  उग्रातारा  
गुदं मुष्कं च मेढ्रं च नाभिं च सुरसुन्दरी ॥ १०॥  
  
पादाङ्गुलीः सदा पातु भवानी त्रिदशेश्वरी ।  
रक्तमांसास्थिमज्जादीन् पातु देवी शवासना ॥ ११॥  
  
महाभयेषु घोरेषु महाभयनिवारिणी ।  
पातु देवी महामाया कामाख्यापीठवासिनी ॥ १२॥  
  
भस्माचलगता दिव्यसिंहासनकृताश्रया ।  
पातु श्रीकालिकादेवी सर्वोत्पातेषु सर्वदा ॥ १३॥  
  
रक्षाहीनं तु यत्स्थानं कवचेनापि वर्जितम् ।  
तत्सर्वं सर्वदा पातु सर्वरक्षणकारिणी ॥ १४॥  
  
  
  
http://mysiddhashram.blogspot.com/2011/10/ten-mahavidya-kavachtml  
Proofread by KS Ramachandran ramachandran underscore ksr at yahoo.ca  
and Psa Easwaran psaeaswaran at gmail.com  
  
