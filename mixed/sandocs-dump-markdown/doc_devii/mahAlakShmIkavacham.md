---
Author: Indra
Category: kavacha, devii, lakShmI, vyAsa, devI
File name: indramahaalaxmiikavach.itx
Language: Sanskrit
Latest update: June 13, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: indra rachita mahAlakShmI kavacha
Transliterated by: WebD
engtitle: mahAlakShmI kavacham
itxtitle: mahAlakShmIkavacham
title: महालक्ष्मीकवचम्

---
  
 श्रीमहालक्ष्मीकवचम्   
  
श्री गणेशाय नमः ।  
अस्य श्रीमहालक्ष्मीकवचमन्त्रस्य ब्रह्मा ऋषिः गायत्री छन्दः  
महालक्ष्मीर्देवता महालक्ष्मीप्रीत्यर्थं जपे विनियोगः ।  
इन्द्र उवाच । समस्तकवचानां तु तेजस्वि कवचोत्तमम् ।  
आत्मरक्षणमारोग्यं सत्यं त्वं ब्रूहि गीष्पते ॥ १॥  
  
श्रीगुरुरुवाच । महालक्ष्म्यास्तु कवचं प्रवक्ष्यामि समासतः ।  
चतुर्दशसु लोकेषु रहस्यं ब्रह्मणोदितम् ॥ २॥  
  
ब्रह्मोवाच । शिरो मे विष्णुपत्नी च ललाटममृतोद्भवा ।  
चक्षुषी सुविशालाक्षी श्रवणे सागराम्बुजा ॥ ३॥  
  
घ्राणं पातु वरारोहा जिह्वामाम्नायरूपिणी ।  
मुखं पातु महालक्ष्मीः कण्ठं वैकुण्ठवासिनी ॥ ४॥  
  
स्कन्धौ मे जानकी पातु भुजौ भार्गवनन्दिनी ।  
बाहू द्वौ द्रविणी पातु करौ हरिवराङ्गना ॥ ५॥  
  
वक्षः पातु च श्रीर्देवी हृदयं हरिसुन्दरी ।  
कुक्षिं च वैष्णवी पातु नाभिं भुवनमातृका ॥ ६॥  
  
कटिं च पातु वाराही सक्थिनी देवदेवता ।  
ऊरू नारायणी पातु जानुनी चन्द्रसोदरी ॥ ७॥  
  
इन्दिरा पातु जङ्घे मे पादौ भक्तनमस्कृता ।  
नखान् तेजस्विनी पातु सर्वाङ्गं करूणामयी ॥ ८॥  
  
ब्रह्मणा लोकरक्षार्थं निर्मितं कवचं श्रियः ।  
ये पठन्ति महात्मानस्ते च धन्या जगत्त्रये ॥ ९॥  
  
कवचेनावृताङ्गनां जनानां जयदा सदा ।  
मातेव सर्वसुखदा भव त्वममरेश्वरी ॥ १०॥  
  
भूयः सिद्धिमवाप्नोति पूर्वोक्तं ब्रह्मणा स्वयम् ।  
लक्ष्मीर्हरिप्रिया पद्मा एतन्नामत्रयं स्मरन् ॥ ११॥  
  
नामत्रयमिदं जप्त्वा स याति परमां श्रियम् ।  
यः पठेत्स च धर्मात्मा सर्वान्कामानवाप्नुयात् ॥ १२॥  
  
॥ इति श्रीब्रह्मपुराणे इन्द्रोपदिष्टं महालक्ष्मीकवचं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
