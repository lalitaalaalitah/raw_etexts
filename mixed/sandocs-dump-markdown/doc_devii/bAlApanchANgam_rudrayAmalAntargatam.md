---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH, Rudrayamala
File name: bAlApanchAngam.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Panchangam
engtitle: bAlApanchAngam
itxtitle: bAlApanchANgam (rudrayAmalAntargatam)
title: बालापञ्चाण्गम् (रुद्रयामलान्तर्गतम्)

---
  
 श्रीबालापञ्चाङ्गम्   
श्रीभैरव उवाच-  
अधुना देवि वक्ष्यामि रहस्यं स्तोत्ररूपकम् ।  
येन साधक ईशानि साक्षात् श्रीभैरवायते ॥ १॥  
  
अङ्गं त्रिपुरसुन्दर्याः पञ्चमाख्यां महेश्वरि ।  
पञ्चमीरूपमानन्दरूपमानन्दवर्धनम् ॥ २॥  
  
तत्त्वं श्रीत्रिपुरादेव्याः श्यामायाश्च रहस्यकम् ।  
स्तोत्रराजः परादेव्याः परमानन्दकारणम् ॥ ३॥  
  
स्तोत्रस्यास्य महादेवि ऋषिः प्रोक्तः सदाशिवः ।  
पङ्क्तिश्छन्दः समाख्यातं देवता त्रिपुरा स्मृता ॥ ४॥  
  
धर्मार्थकाममोक्षार्थे विनियोगः प्रकीर्तितः ।  
  
ध्यानम्-  
सूर्यकोटिसमानाभां चतुर्बाहुं त्रिलोचनाम् ।  
रक्तपद्मसमासीनां रक्तवस्त्राद्यलङ्कृताम् ॥  
  
पुस्तकं चाक्षमालां च वरं चाभयमेवच ।  
दधतीं च हृदम्भोजे श्रीबालात्रिपुरां भजे ॥  
  
वाग्भवं भवमहार्णवप्रोक्तं यो जपेन्मनसि मानवतीनाम् ।  
कामेकेलिषु भवेत्स साधकः कामदेव इव वैरिबाधकः ॥ १॥  
  
मदनं मदनाक्षरं जपेद्यो वदनाच्छादनबद्धमौनमुद्रः ।  
स भावेद्भवसागरैकपोतो भवरूपो भुवनत्रयेश्वरः स्यात् ॥ २॥  
  
शक्तिबीजमनघं सुधाकरं साधको यदि जपेत् हृदि भक्त्या ।  
तस्य देववनिता चरणाब्जौ रञ्जयन्ति मुकुटैर्मणियुक्तैः ॥ ३॥  
  
बिन्दुत्रिकोणवसुनागदलाढ्य वेद  
     गेहान्विते परमयन्त्रवरे निषण्णाम् ।  
ध्यायन्ति ये परिकरेण समन्वितां त्वां  
     सम्प्राप्नुवन्ति तव देवि परं पदं तत् ॥ ४॥  
  
इतीदं परमं गुह्यमङ्गभूतं हि पञ्चमम् ।  
देवि त्रिपुरसुन्दर्याः श्रीबालायाः स्तवोत्तमम् ॥ ५॥  
  
रहस्यमेतदखिलं न कस्य कथितं मया ।  
तव भक्त्या मया ख्यातं न प्रकाश्यं महेश्वरि ॥ ६॥  
  
इदं पञ्चाङ्गमनिशं बालायाः सारमुत्तमम् ।  
गोप्यं गुह्यतरं गुह्यं गोपनीयं प्रयत्नतः ॥ ७॥  
  
इति श्रीरुद्रयामले श्रीबालापञ्चाङ्गं सम्पूर्णम् ।  
  
  
Proofread by PSA Easwaran   
  
