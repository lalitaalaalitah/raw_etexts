---
Author: paiNganADu gaNapatishAstri
Category: aShTaka, devii, otherforms, devI
Description-comments: Hymn of 8 verses in praise of Devi as Mahamaya
File name: mahAmAyA8.itx
Language: Sanskrit
Latest update: February 2, 2002
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: mahAmAyAShTakam
Transliterated by: Sridhar  Seshagiri sridhar.seshagiri at gmail.com
engtitle: mahAmAyAShTakam
itxtitle: mahAmAyAShTakam
title: महामायाष्टकम्

---
  
 महामायाष्टकम्   
  
   ॥ (पैङ्गनाडु) गणपतिशास्त्रिकृतम् ॥  
  
सत्स्वन्येष्वपि दैवतेषु बहुषु प्रायो जना भूतले  
यामेकां जननीति सन्ततममी जल्पन्ति तादृग्विधा ।  
भक्तस्तोमभयप्रणाशनचणा भव्याय दीव्यत्वसौ  
देवी स्फोटविपाटनैकचतुरा माता महामायिका ॥ १॥  
  
मातेत्याह्वय एव जल्पति महद् वात्सल्यमस्मासु ते  
कारुण्ये तव शीतलेति यदिदं नामैव साक्षीयते ।  
इत्थं वत्सलतादयानिधिरिति ख्याता त्वमस्मानिमान्  
मातः कातरतां निर्वाय नितरामानन्दितानातनु ॥ २॥  
  
प्रत्यक्षेतरवैभवैः किमितरैर्देवव्रजैस्तादृशैः  
निन्दायामपि च स्तुतावपि फलं किञ्चिन्न ये तन्वते ।  
या निन्दास्तवयोः फलं भगवती दत्सेऽनुरूपं क्षणान्  
नूनं तादृशवैभवा विजयसे देवि त्वमेका भुवि ॥ ३॥  
  
वृत्तान्तं विविधप्रकारमयि ते जल्पन्ति लोके जनाः  
तत्त्वं नोपलभे तथैव न विधिं जाने त्वदाराधने ।  
तस्मादम्ब कथं पुनः कलयितुं शक्तास्मि ते पूजनं  
नूनं वच्मि दयानिधेऽवतु जडानस्मान् भवत्यादरात् ॥ ४॥  
  
रोदंरोदमुदीर्णबाष्पलहरीक्लिन्नानने ते शिशा-  
वस्मिन् तप्यति किञ्चिदत्र करुणादृष्टिं विधत्से न चेत् ।  
पातुं स्फोटगदात् पटुत्वमिव ते कस्यास्ति मातर्वद  
क्कायं गच्छतु कस्य पश्यतु मुखं का वा गतिर्लभ्यताम् ॥ ५॥  
  
धर्म्यानुच्चरतां पथः कलयतां दोषांस्तथा चात्मनः  
स्वैरं निन्दनमातनोतु सततं द्वेष्येऽपथे तिष्ठतु ।  
एतावत्यपि वत्सके किल शुचं याते मनाक् तत्क्षणं  
तत्त्राणे जननी प्रयास्यति हि तन्मातस्त्वमस्मानव ॥ ६॥  
  
आबालस्थविरं प्रसिद्धमयि ते मातेति यन्नाम तद्  
गोप्तुं नैव हि शक्यमम्ब तदसौ तादृग्विधा त्वं यदि ।  
अस्मिन् खिद्यति वत्सके न तनुषे मातुर्गुणं चेत्तदा  
नूनं स्यादपवादपात्रमयि तन्मातस्त्वमस्मानव ॥ ७॥  
  
मुक्ताहारमनोहरद्युतियुतां मूर्तिं नरास्तावकीं  
ये ध्यायन्ति मृणालतन्तुसदृशीं नाभीहृदोरन्तरे ।  
ते घोरज्वरभारजातविषमस्फोटस्फुटद्दुःसह-  
क्लेदोद्यत्कटुपूतिगन्धमयि नो जानन्त्यमी जात्वपि ॥ ८॥  
  
कारुण्याम्बुधिशीतलापदपयोजातद्वयीभावना-  
जातस्फीतहृदम्बुजामितसुधानिर्यासरूपामिमाम् ।  
ये मर्त्या स्तुतिमादराद् गणपतेर्वक्त्राम्बुजान्निःसृतां  
विश्वासेन पठन्ति ते न दधते स्फोटव्यथां जातुचित् ॥ ९॥  
  
इति श्रीमहामायाष्टकं सम्पूर्णम्  
  
  
  
From: Sridhar Seshagiri seshagir at engineering.sdsu.edu  
  
