---
Category: devii, pArvatI, stotra, devI
Description-comments: Hymn to Parvati Devi
File name: pArvatI.itx
Language: Sanskrit
Latest update: October 14, 2001
Location: doc_devii
Proofread by: Sridhar  Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: hinduism/religion
Sublocation: devii
Text title: pArvatIstotram
Texttype: stotra
Transliterated by: Sridhar  Seshagiri seshagir at engineering.sdsu.edu
engtitle: pArvatIstotram
itxtitle: pArvatIstotram
title: पार्वतीस्तोत्रम्

---
  
 पार्वतीस्तोत्रम्   
  
विबुधाधिपतेजिनीशकान्ते वदनाभाजितयामिनीशकान्ते ।  
नवकुन्दविराजमानदन्ते नलिनाभं प्रणमाम्यहं पदं ते ॥ १ ॥  
  
विकचाम्बुरुहां विलासचोरैरतिशीतैः प्रवहद्दयाम्बुपूरैः ।  
शशिशेखरचित्तनृत्तरङ्गैस्तरसालोकय देवि मामपाङ्गैः ॥ २ ॥  
  
अवनीधरनायकस्य कन्ये कृपणं मां परिपालयातिधन्ये ।  
विधिमाधववासवादिमान्ये द्रुतमुन्मूलितभक्तलोकदैन्ये ॥ ३ ॥  
  
कुचनिन्दितशातकुम्भशैले मणिकाञ्चीवलयोल्लसद्दुकूले ।  
परिपालय मां भवानि बाले त्रिजगद्रक्षणजागरूकलीले ॥ ४ ॥  
  
स्वरुचा जिततप्तशातकुम्भे कचशोभाजितकालमेघडम्भे ।  
परिपालय मां त्रसन्निशुम्भे मकुटोल्लासिसुधामयूखडिम्भे ॥ ५ ॥  
  
कुसुमायुधजीवनाक्षिकोणे परितो मामव पद्मरागशोणे ।  
स्मरवैरिवशीकृतप्रवीणे चरणाब्जानतसत्क्रियाधुरीणे ॥ ६ ॥  
  
गिरिजे गगनोपमावलग्ने गिरितुङ्गस्तनगौरवेण भुग्ने ।  
वस मे हृदये तवाङ्गलग्ने तव सन्दर्शनमोदसिन्धुमग्ने ॥ ७ ॥  
  
सकलोपनिषत्सरोजवाटीकलहंस्यास्तव मे कवित्वधाटी ।  
कृपयाविरभूदियं तु पेटी वहतु त्वद्गुणरम्यरत्नकोटीः ॥ ८ ॥  
  
॥ इति श्रीपार्वतीस्तोत्रं सम्पूर्णम् ॥  
  
  
The hymn pArvatIstotram is specifically a hymn in praise  
of the goddess sundarakuchAmbikA at tejinivanam near Kumbakonam  
Encoded and proofread by Sridhar  Seshagiri seshagir at engineering.sdsu.edu  
  
