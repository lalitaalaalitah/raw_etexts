---
Acknowledge-Permission: Mahaperiaval Trust
Category: dhyAnam, devii, devI
File name: kamalAkamalAtmikAdhyAnam.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: kamalAkamalAtmikAdhyAnam
Transliterated by: Shree Devi Kumar
engtitle: kamalAkamalAtmikAdhyAnam
itxtitle: kamalAkamalAtmikAdhyAnam
title: कमलाकमलात्मिकाध्यानम्

---
  
 श्रीकमला कमलात्मिका ध्यानम्   
  
कान्त्या काञ्चनसन्निभां हिमगिरिप्रख्यैश्चतुर्भिर्गजैः  
हस्तोत्क्षिप्तहिरण्मयामृतघटैरासिच्यमानां श्रियम् ।  
बिभ्राणां वरमब्जयुग्ममभयं हस्तैः किरीटोज्ज्वलां  
क्षौमाबद्ध नितम्बबिम्बललितां वन्देऽरविन्दस्थिताम् ॥ १॥  
  
माणिक्यप्रतिमप्रभां हिमनिभैस्तुङ्गैश्चतुर्भिर्गजैः  
हस्ताग्राहितरत्नकुम्भसलिलैरासिच्यमानां मुदा ।  
हस्ताब्जैर्वरदानमम्बुजयुगाभीतीर्दधानां हरेः  
कान्तां काङ्क्षितपारिजातलतिकां वन्दे सरोजासनाम् ॥ २॥  
  
आसीना सरसीरुहेस्मितमुखी हस्ताम्बुजैर्बिभ्रती  
दानं पद्मयुगाभये च वपुषा सौदामिनीसन्निभा ।  
मुक्ताहारविराजमानपृथुलोत्तुङ्गस्तनोद्भासिनी  
पायाद्वः कमला कटाक्षविभवैरानन्दयन्ती हरिम् ॥ ३॥  
  
सिन्दूरारुणकान्तिमब्जवसतिं सौन्दर्यवारान्निधिं  
कोटीराङ्गदहारकुण्डलकटीसूत्रादिभिर्भूषिताम् ।  
हस्ताब्जैर्वसुपत्रमब्जयुगलादर्शौ वहन्तीं परां  
आवीतां परिचारिकाभिरनिशं सेवे प्रियां शार्ङ्गिणः ॥ ४॥  
  
बालार्कद्युतिमिन्दुखण्डविलसत्कोटीरहारोज्ज्वलां  
रत्नाकल्पविभूषितां कुचनतां शालेः करैर्मञ्जरीम् ।  
पद्मं कौस्तुभरत्नमप्यविरतं सम्बिभ्रतीं सस्मितां  
फुल्लाम्भोजविलोचनत्रययुतां वन्दे परां देवताम् ॥ ५॥  
  
इति श्रीकमला कमलात्मिका ध्यानम् ॥  
  
  
Proofread by PSA Easwaran psaeaswaran at gmail.com  
  
