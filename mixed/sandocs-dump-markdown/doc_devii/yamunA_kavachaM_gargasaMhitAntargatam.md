---
Acknowledge-Permission: Vishwas Bhide http://satsangdhara.net/
Category: kavacha, devii, nadI, devI
Description-comments: gargasamhitA
File name: yamunAkavachaMgargasamhitA.itx
Indexextra: (satsangdhArA)
Language: Sanskrit
Latest update: February 3, 2016
Location: doc_devii
Proofread by: Vishwas Bhide, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: shrIyamunA kavachaM from Gargasamhita
Transliterated by: Vishwas Bhide vrbhide at rediffmail.com
engtitle: shrIyamunA kavachaM from Gargasamhita
itxtitle: yamunA kavachaM (gargasaMhitAntargatam)
title: यमुना कवचं (गर्गसंहितान्तर्गतम्)

---
  
 श्रीयमुना कवचम्   
गर्गसंहितान्तर्गतं  
  
मान्धातोवाच -  
यमुनायाः कृष्णराज्ञ्याः कवचं सर्वतोऽमलम् ।  
देहि मह्यं महाभाग धारयिष्याम्यहं सदा ॥ १॥  
  
सौभरिरुवाच -  
यमुनायाश्च कवचं सर्वरक्षाकरं नृणाम् ।  
चतुष्पदार्थदं साक्षाच्छृणु राजन्महामते ॥ २॥  
  
कृष्णां चतुर्भुजां श्यामां पुण्डरीकदलेक्षणाम् ।  
रथस्थां सुन्दरीं ध्यात्वा धारयेत्कवचं ततः ॥ ३॥  
  
स्नातः पूर्वमुखो मौनी कृतसन्ध्यः कुशासने ।  
कुशैर्बद्धशिखो विप्रः पठेद्वै स्वस्तिकासनः ॥ ४॥  
  
यमुना मे शिरः पातु कृष्णा नेत्रद्वयं सदा ।  
श्यामा भ्रूभङ्गदेशं च नासिकां नाकवासिनी ॥ ५॥  
  
कपोलौ पातु मे साक्षात्परमानन्दरूपिणी ।  
कृष्णवामांससम्भूता पातु कर्णद्वयं मम ॥ ६॥  
  
अधरौ पातु कालिन्दी चिबुकं सूर्यकन्यका ।  
यमस्वसा कन्धरां च हृदयं मे महानदी ॥ ७॥  
  
कृष्णप्रिया पातु पृष्ठं तटिनि मे भुजद्वयम् ।  
श्रोणीतटं च सुश्रोणी कटिं मे चारुदर्शना ॥ ८॥  
  
ऊरुद्वयं तु रम्भोरुर्जानुनी त्वङ्घ्रिभेदिनी ।  
गुल्फौ रासेश्वरी पातु पादौ पापप्रहारिणी ॥ ९॥  
  
अन्तर्बहिरधश्चोर्ध्वं दिशासु विदिशासु च ।  
समन्तात्पातु जगतः परिपूर्णतमप्रिया ॥ १०॥  
  
इदं श्रीयमुनायाश्च कवचं परमाद्भुतम् ।  
दशवारं पठेद्भक्त्या निर्धनो धनवान्भवेत् ॥ ११॥  
  
त्रिभिर्मासैः पठेद्धीमान् ब्रह्मचारी मिताशनः ।  
सर्वराज्याधिपत्यञ्च प्राप्यते नात्र संशयः ॥ १२॥  
  
दशोत्तरशतं नित्यं त्रिमासावधि भक्तितः ।  
यः पठेत्प्रयतो भूत्वा तस्य किं किं न जायते ॥ १३॥  
  
यः पठेत्प्रातरुत्थाय सर्वतीर्थफलं लभेत् ।  
अन्ते व्रजेत्परं धाम गोलोकं योगिदुर्लभम् ॥ १४॥  
  
इति गर्गसंहितायां माधुर्यखण्डे षोडशाध्यायान्तर्गतं  
यमुना कवचं सम्पूर्णम् ।  
  
  
Garga Samhita, Madhuryakhanda, Adhaya 16  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
