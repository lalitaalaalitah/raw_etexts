---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 1 bhairava bhairavI sa.nvAde
File name: rAkiNIrAdhikAstavam.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 1 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Rakini Radhika Stavam
Texttype: stotra
Transliterated by: staff of Muktabodha.org Mark S.G. Dyczkowski
engtitle: rAkiNIrAdhikAstavam
itxtitle: rAkiNIrAdhikAstavam (rudrayAmalAntargatam)
title: राकिणीराधिकास्तवम् (रुद्रयामलान्तर्गतम्)

---
  
 राकिणीराधिकास्तवम्   
आन्दोलिता रसनिधौ कुलचञ्चला या  
मायामयो सकलदुःखविनाशवीरा ।  
वीरासना स्थितिगता सुलभा मुनीनां  
भव्या प्रपातु भविका कुलराकिणी माम् ॥ ४१-१८॥  
  
आनन्दसिन्धु जडिताखिलसारपाना  
बाला कुलीननमिता दलषट्कुलस्था ।  
कालीकलामलगुणा धनिनां धनस्था ।  
कृष्णेश्वरी समुदयं कुरु राकिणी मे ॥ ४१-१९॥  
  
या राकिणी त्रिजगतामुदयाय चेष्टा  
सञ्ज्ञामयी कुलवती कुलवल्लभस्था ।  
विश्वेश्वरी स्मरहरप्रियकर्मनिष्ठा  
कृष्णप्रिया मम सुखं परिपातु देवी ॥ ४१-२०॥  
  
षड्वर्गनाथकरपद्मनिषेविता या  
राधेश्वरी प्रियकरी सुरसुन्दरी सा ।  
माता कुलेशजननी जगतां मनुस्था ।  
विद्या परा रिपुहरावत मे शरीरम् ॥ ४१-२१॥  
  
गोविन्दरामरमणी नवमालिनी या  
राज्येश्वरी स्मरहरा नवकामिनी वा ।  
मे षड्दलाश्रितसुरं परिपातु नित्यं  
श्रीकुण्डली सुविमला कुलराकिणी सा ॥ ४१-२२॥  
  
श्रीसुन्दरी कुलपरा कुलवृन्दवन्द्या  
सन्ध्याविधि प्रभवतामतिकामतीर्था ।  
श्रीदायिनी कुलगणामलभावदात्री  
नित्यं प्रपातु विषयं कुलषड्दलानाम् ॥ ४१-२३॥  
  
चैतन्यदाननिरतां त्रिगुणाभिरामां  
श्यामां नितम्बधृतसुन्दररत्नघण्टाम् ।  
नीलाचलस्थितकरां वरदानहस्तां  
श्रीकृष्णवाम कमलोपरि पूजयामि ॥ ४१-२४॥  
  
तां राकिणीं त्रिरमणीं समलापहन्त्रीं  
सर्वस्थितां गगनमातरमम्बुजस्थाम् ।  
पद्मासनां श्रुतिभुजां गुरुजामनन्तां  
शान्तां षडम्बुजदलोपरि पूजयामि ॥ ४१-२५॥  
  
शान्तिं कृपाकपटकोपरि नाशमुक्तिं  
शिवां परमवैष्णवपूजिताङ्घ्रिम् ।  
राधां सुधां वरमयीं जगतां गुणस्थां  
धर्मार्णवां रसदले परिपूजयामि ॥ ४१-२६॥  
  
कर्त्तीकरां सकरुणां रमणीं त्रिसर्गाम् ।  
तां राकिणीमतिदयाममलार्थचिन्ताम् ।  
भ्रान्तिं भ्रमागमवरां स्मृतिमादिपूज्याम् ।  
भार्यां हरेरतिसुखां परिपूजयामि ॥ ४१-२७॥  
  
या कातरं निरवधिप्रणयस्ववस्था  
वागीश्वरी भगवती यतिकोटिनम्रा ।  
ताम्राकृतिप्रकृतिचेतसि रक्तवर्णा  
मायामयी सुरकलावति पातु मेऽङ्गम् ॥ ४१-२८॥  
  
कल्पद्रुमाशयलता फलरूपिणी या  
भर्गस्थिता पुरुषकोटिमुनिस्तुवन्ती ।  
सा मे कुलेश्वररसं हरिहस्तपूज्या  
क्षान्तिः सदा मम धनं परिपातु राधा ॥ ४१-२९॥  
  
क्षेमङ्करी वरकरी सुकरी हरिस्था  
 या सौकरी भवकरी त्रिपुरा महेशी ।  
वायुस्थिता लयमयी स्थितिमार्गसङ्गा  
 भङ्गपिरया सकलका परिपातु राधा ॥ ४१-३०॥  
  
गङ्गा निर्मलभावदा ममशिरोदेशं सदा रक्षतु  
श्रीराधा कुलराकिणी मम कपालोर्ध्वं महावाक्प्रिया ।  
मन्त्रस्था जयदा मुदा कुमुदिनी भालं भ्रुवोरन्तरं  
विद्या वाग्भवकुण्डलीफलवलाबाला च नेत्रत्रयम् ॥ ४१-३१॥  
  
गण्डं चण्डसरस्वती श्रुतिकुलं कैलासशैलस्थिता  
मेधा टं घटवासिनी शशीमुखी सूक्ष्मातिसूक्ष्माशया ।  
जिह्वाग्रं चिबुकं रदावधिवहा कण्ठं गलं स्कन्धगं  
स्कन्देशी दशनप्रभामलमति -- वैकुण्ठधामेश्वरी ॥ ४१-३२॥  
  
नानावर्णविलासिनी मृदुरसं शम्भोर्भवानी शिवा  
पृष्ठं कर्मसु पृष्ठगा गतिकरी नित्योल्बणी भास्वती ।  
पार्श्वं मे कुलमालिनी मम कटिं लिङ्गं नितम्बाम्बरं  
कामाख्या धनदायिनी सकरुणा पादद्वयं पातु सा ॥ ४१-३३॥  
  
मातृक्रोधनिवारिणी मम शिवं षट् पत्रशोभाकरं  
पातु श्रीचरुवासिनी कुलतरुं गौरी परानन्ददा ।  
चैतन्यस्थलवासिनी मम गता गोविन्दमातृप्रिया  
चैतन्यं सततं प्रपातु धरणी धात्री वरक्षेत्रगा ॥ ४१-३४॥  
  
धन्या पिङ्गललोचनाम्बुजमुखी चैतन्यकर्मप्रिया  
सर्वत्र प्रियमाकरोतु नियतं शक्तिः क्षमाकर्तृका ।  
कीर्तिस्था मम कीर्तिचक्रनिलयं लाक्षारुणा बल्वरी  
नीचा चक्रनिवासिनी मम जया जीवं मुदा पातु माम् ॥ ४१-३५॥  
  
एतत्स्तोत्रं पठेन्नित्यं प्राणवायुवराशुभे ।  
षट्चक्रभेदसमये सदा पाठ्यं सुयोगिभिः ॥ ४१-३६॥  
  
कुलविन्याससमये कुलचक्रप्रवेशने ।  
अवश्यं प्रपठेद्विद्वान् राकिणीराधिकास्तवम् ॥ ४१-३७॥  
  
त्रिसन्ध्यं चेदमाकुर्यात् पठित्वा च पुनः पुनः ।  
ध्यात्वा भावपरो भूत्वा मुच्यते भवबन्धनात् ॥ ४१-३८॥  
  
अचलां भक्तिमाप्नोति विश्वामित्रो यथा वशी ।  
पठनात् पामरो याति ब्रह्मलोकं कुलाधिप ॥ ४१-३९॥  
  
एतत्पठनमात्रेण शीतलो गुणवान् भवेत् ।  
अप्रकाश्यमिदं स्तोत्रं सर्वान्तकविनाशनम् ॥ ४१-४०॥  
  
समभावं समाकृत्य जीवन्मुक्तो भवेद्वशी ।  
पञ्चाचाररतो भूत्वा साधयेद् यदि साधनम् ॥ ४१-४१॥  
  
कुण्डलीयोगकाले च कुलाचारं न वर्जयेत् ।  
कुलाचारवर्जनेन महाहानिः प्रजायते ॥ ४१-४२॥  
  
ब्राह्मणः क्षत्रियो वापि वैश्यो वा शूद्र एव च ।  
समभावं सदा कृत्वा कुलाचारं समाश्रयेत् ॥ ४१-४३॥  
  
कुण्डली पृथिवी देवी राकिणी स्वारिदेवता ।  
तद्गेहगामिनी देवी राधिका राज्यकामिनी ॥ ४१-४४॥  
  
अस्याः साधनकाले च समयाचारमाश्रयेत् ।  
समभावे महामोक्ष इति तन्त्रार्थनिर्णयः ॥ ४१-४५॥  
  
समभावार्थकथनं त्यक्त्वा योगी भवेत्कृती ॥ ४१-४६॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धिमन्त्रप्रकरणे  
षट्चक्रप्रकाशे भैरवीभैरवसंवादे स्वाधिष्ठानराकिणीस्तोत्रं  
नामैकचत्वारिंशत्तमः पटलः ॥ ४१॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
