---
Category: hRidaya, devii, dashamahAvidyA, devI
File name: ugratArAhRidayastotram.itx
Language: Sanskrit
Latest update: December 31, 2016
Location: doc_devii
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: ugratArAhRidayastotram
Transliterated by: Gopal Upadhyay gopal.j.upadhyay at gmail.com
engtitle: ugratArAhRidayastotram from bhairavItantra
itxtitle: ugratArAhRidayastotram (bhairavItantrAntargatam)
title: उग्रताराहृइदयस्तोत्रम् (भैरवीतन्त्रान्तर्गतम्)

---
  
 श्रीमदुग्रताराहृदयस्तोत्रम्   
  
श्रीशिव उवाच ।  
शृणु पार्वति भद्रं ते लोकानां हितकारकम् ।  
कथ्यते सर्वदा गोप्यं ताराहृदयमुत्तमम् ॥ १॥  
  
श्रीपार्वत्युवाच ।  
स्तोत्रं कथं समुत्पन्नं कृतं केन पुरा प्रभो ।  
कथ्यतां सर्वसद्वृत्तं(सद् वृत्तं) कृपां कृत्वा ममोपरि ॥ २॥  
  
श्रीशिव उवाच ।  
रणे देवासुरे पूर्वं कृतमिन्द्रेण सुप्रिये ।  
दुष्टशत्रुविनाशार्थं बलवृद्धियशस्करम् ॥ ३॥  
  
विनियोगः ।  
ॐ अस्य श्रीमदुग्रताराहृदयस्तोत्रमन्त्रस्य श्रीभैरवऋषिः ।  
अनुष्टुप् छन्दः । श्रीमदुग्रतारादेवता । स्त्रीं बीजम् । हूं शक्तिः ।  
नमः कीलकम् । सकलशत्रुविनाशार्थे पाठे विनियोग ॥  
  
॥ ऋष्यादिन्यासः ॥  
  
श्रीभैरव ऋषये नमः शिरसि ।  
अनुष्टुप्छन्दसे नमः मुखे ।  
श्रीमदुग्रतारा देवतायै नमः हृदि ।  
स्त्रीं बीजाय नमः गुह्ये ।  
हूं शक्तये नमः नाभौ ।  
नमः कीलकाय नमः पादयोः ।  
सकल शत्रुविनाशार्थे पाठे विनियोगाय नमः अञ्जलौ ॥  
  
॥ इति ऋष्यादिन्यासः ॥  
  
॥ अथ करन्यासः ॥  
  
ॐ स्त्रीं अङ्गुष्ठाभ्यां नमः ।  
ॐ ह्रीं तर्जनीभ्यां नमः ।  
ॐ हूं मध्यमाभ्यां नमः ।  
ॐ त्रीं अनामिकाभ्यां नमः ।  
ॐ ऐं कनिष्ठिकाभ्यां नमः ।  
ॐ हंसः करतल करपृष्ठाभ्यां नमः ॥  
  
॥ इति करन्यासः ॥  
  
॥ अथ हृदयादिषडङ्गन्यासः ॥  
  
ॐ स्त्रीं हृदयाय नमः ।  
ॐ ह्रीं शिरसे स्वाहा ।  
ॐ हूं शिखायै वषट् ।  
ॐ त्रीं कवचाय हुम् ।  
ॐ ऐं नेत्रत्रयाय वौषट् ।  
ॐ हंसः अस्त्राय फट् ॥  
  
॥ इति हृदयादिषडङ्गन्यासः ॥  
  
॥ अथ ध्यानम् ॥  
  
ॐ ध्यायेत्कोटिदिवाकरद्युतिनिभां बालेन्दुयुक्शेखरां  
रक्ताङ्गीं रसनां सुरक्तवसनां पूर्णेन्दुबिम्बाननाम् ।  
पाशं कर्त्रीमहाङ्कुशादि दधतीं दोर्भिश्चतुर्भिर्युतां  
नानाभूषणभूषितां भगवतीं तारां जगत्तारिणीम् ॥ ४॥  
  
॥ इति ध्यानम् ॥  
  
एवं ध्यात्वा शुभां तारां ततस्यु हृदयं पठेत् ॥  
  
तारिणी तत्त्वनिष्ठानां सर्वतत्त्वप्रकाशिका ।  
रामाभिन्ना पराशक्तिः शत्रुनाशं करोतु मे ॥ ५॥  
  
सर्वदा शत्रुसंरम्भे तारा मे कुरुतां जयम् ।  
स्त्रीं त्रींस्वरूपिणी देवी त्रिषु लोकेषु विश्रुता ॥ ६॥  
  
तव स्नेहान्मयाख्यातं न पैशुन्यं प्रकाश्यताम् ।  
शृणुदेवि तव स्नेहात् तारानामानि तत्त्वतः ॥ ७॥  
  
वर्णयिष्यामि गुप्तानि दुर्लभानि जगत्त्रये ।  
तारिणी तरला तारा त्रिरूपा तरणिप्रभा ॥ ८॥  
  
सत्त्वरूपा महासाध्वी सर्वसज्जनपालिका ।  
रमणीया रजोरूपा जगत्सृष्टिकरी परा ॥ ९॥  
  
तमोरूपा महामाया घोररावां भयानका ।  
कालरूपा कालिकाख्या जगद्विध्वंसकारिका ॥ १०॥  
  
तत्त्वज्ञानपरानन्दा तत्त्वज्ञानप्रदाऽनघा ।  
रक्ताङ्गी रक्तवस्त्रा च रक्तमालाप्रशोभिता ॥ ११॥  
  
सिद्धिलक्ष्मीश्च ब्रह्माणी महाकाली महालया ।  
नामान्येतानि ये मर्त्त्याः सर्वदैकाग्रमानसाः ॥ १२॥  
  
प्रपठन्ति प्रिये तेषां किङ्करत्वं करोम्यहम् ।  
तारां तारपरां देवीं तारकेश्वरपूजिताम् ॥ १३॥  
  
तारिणीं भवपाथोधेरुग्रतारां भजाम्यहम् ।  
स्त्रीं ह्रीं हूं त्रीं फट् मन्त्रेण जलं जप्त्वाऽभिषेचयेत् ॥ १४॥  
  
सर्वे रोगाः प्रणश्यन्ति सत्यं सत्यं वदाम्यहम् ।  
त्रीं स्वाहान्तैर्महामन्त्रैश्चन्दनं साधयेत्ततः ॥ १५॥  
  
तिलकं कुरुते प्राज्ञो लोको वश्यो भवेत्प्रिये ।  
स्त्रीं ह्रीं त्रीं स्वाहा मन्त्रेण श्मशानं भस्ममन्त्रयेत् ॥ १६॥  
  
शत्रोर्गृहे प्रतिक्षिप्त्वा शत्रोर्मृत्युर्भविष्यति ।  
ह्रीं हूं स्त्रीं फडन्तमन्त्रैः पुष्पं संशोध्य सप्तधा ॥ १७॥  
  
उच्चाटनं नयत्याशु रिपूणां नैव संशयः ।  var  भवत्याशु  
स्त्रीं त्रीं ह्रीं मन्त्रवर्येण अक्षताश्चाभिमन्त्रिताः ॥ १८॥  
  
तत्प्रतिक्षेपमात्रेण शीघ्रमायाति मानिनी।  
(हंसः ॐ ह्रीं स्त्रीं हूं हंसः)  
इति मन्त्रेण जप्तेन शोधितं कज्जलं प्रिये ॥ १९॥  
  
तस्यैव तिलकं कृत्वा जगन्मोहं समाचरेत् ।  
तारायाः हृदयं देवि सर्वपापप्रणाशनम् ॥ २०॥  
  
वाजपेयादियज्ञानां कोटिकोटिगुणोत्तरम् ।  
गङ्गादिसर्वतीर्थानां फलं कोटिगुणात्स्मृतम् ॥ २१॥  
  
महादुःखे महारोगे सङ्कटे प्राणसंशये ।  
महाभये महाघोरे पठेत्स्तोत्रं महोत्तमम् ॥ २२॥  
  
सत्यं सत्यं मयोक्तं ते पार्वति प्राणवल्लभे।  
गोपनीयं प्रयत्नेन न प्रकाश्यमिदं क्वचित् ॥ २३॥  
  
॥ इति श्रीभैरवीतन्त्रे शिवपार्वतीसम्वादे  
                श्रीमदुग्रताराहृदयं सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
