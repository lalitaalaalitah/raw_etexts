---
Author: hitaharivaMshachandragosvAmi
Category: devii, nadI, aShTaka, devI
File name: yamunAShTakam8.itx
Language: Sanskrit
Latest update: January 15, 2019
Location: doc_devii
Proofread by: NA
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunAShTakam 8
engtitle: yamunAShTakam 8
itxtitle: yamunAShTakam 8 (vrajAdhirAja hitaharivaMshachandragosvAmivirachitam)
title: यमुनाष्टकम् ८ (व्रजाधिराज हितहरिवंशचन्द्रगोस्वामिविरचितम्)

---
  
 श्रीयमुनाष्टकम् ८   
व्रजाधिराज-नन्दनाम्बुदाभ-गात्र-वन्दना-  
     नुलेप-गन्ध-वाहिनीं भवाब्धि-बीज-दाहिनीम् ।  
जगत्त्रये यशस्विनीं लसत्सुधी-पयस्विनीं  
     भजे कलिन्दनन्दिनीं दुरन्तमोहमञ्जरीम् ॥१॥  
  
रसैक-सीम-राधिका-पदाब्ज-भक्ति-साधिकां  
     तदङ्ग-राग-पिञ्जर-प्रभात-पुञ्ज-मञ्जुलाम् ।  
स्वरोचिषाति-मञ्जुलां कृताजनाधिगञ्जनां  
     भजे कलिन्दनन्दिनीं दुरन्तमोहमञ्जरीम् ॥२॥  
  
व्रजेन्द्र-सूनु-राधिका-हृदि प्रपूर्ण-मानयो-  
     र्महा-रसाब्धि-पूरयोरिवातितीव्र-वेगतः ।  
बहिः समुच्छलन्-नव-प्रवाह-रूपिणीमहं  
     भजे कलिन्दनन्दिनीं दुरन्तमोहमञ्जरीम् ॥३॥  
  
विचित्र-रत्न-बद्ध-सत्तट-द्वय-श्रियोज्ज्वलां  
     विचित्र-हंस-सारसाद्य्-अनन्त-पक्षि-सङ्कुलाम् ।  
विचित्र-हैम-मेखलां कृतातिदीन-पालनां  
     भजे कलिन्दनन्दिनीं दुरन्तमोहमञ्जरीम् ॥४॥  
  
वहन्तिकां प्रियां हरेर्महा-कृपा-स्वरूपिणीं  
     विशुद्ध-भक्तिमुज्ज्वलां परे रसात्मिकां विदुः ।  
सुधा-स्रुतिं त्वलौकिकीं परेश-वर्ण-रूपिणीं  
     भजे कलिन्दनन्दिनीं दुरन्तमोहमञ्जरीम् ॥५॥  
  
सुरेन्द्र-वृन्द-वन्द्यया रसादधिष्ठते वने  
     सदोपलब्धि-माधवाद्भुतौक-सद्रसोन्मदाम् ।  
अतीव विह्वलामिवोच्चलत्तरङ्ग-दोर्लतां  
     भजे कलिन्दनन्दिनीं दुरन्तमोहमञ्जरीम् ॥६॥  
  
प्रफुल्ल-पङ्कजाननां लसन्-नवोत्पलेक्षणां  
     रथाङ्ग-नाम-युग्मक-स्तनीमुदार-हंसकाम् ।  
नितम्ब-चारु-रोधसं हरेः प्रियां रसोज्ज्वलां  
     भजे कलिन्दनन्दिनीं दुरन्तमोहमञ्जरीम् ॥७॥  
  
समस्त-वेद-मस्तकैरगम्य-वैभवां सदा  
     महा-मुनीन्द्र-नारदादिभिः सदैव भाविताम् ।  
अतुल्य-पामरैरपि श्रितां पुमर्थ-सारदां  
     भजे कलिन्दनन्दिनीं दुरन्तमोहमञ्जरीम् ॥८॥  
  
य एतदष्टकं बुधस्त्रिकालमाद्रितः पठेत्  
     कलिन्द-नन्दिनीं हृदा विचिन्त्य विश्व-वन्दिताम् ।  
इहैव राधिका-पतेः पदाब्ज-भक्तिमुत्तमाम्  
     अवाप्य स ध्रुवं भवेत्परत्र तुष्टयानुगः ॥  
  
इति श्रीमद्धित-हरिवंश-चन्द्र-गोस्वामिना विरचितं  
     यमुनाष्टकं सम्पूर्णम् ।  
  
  
  
