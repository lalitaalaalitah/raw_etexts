---
Category: devii, dashamahAvidyA, devI, kavacha
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAduHsvapnanAshakakavacham4.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Duhsvapnanashaka Kavacham  4
engtitle: bAlAduHsvapnanAshakakavacham 4
itxtitle: bAlAkavacham 4 duHsvapnanAshaka (bAlArkamaNDalAbhAsAM)
title: बालाकवचम् ४ दुःस्वप्ननाशक (बालार्कमण्डलाभासां)

---
  
 श्रीबाला दुःस्वप्ननाशककवचम् ४   
बालार्कमण्डलाभासां चतुर्बाहुं त्रिलोचनाम् ।  
पाशाङ्कुशवराभीतीर्धारयन्तीं शिवां भजे ॥ १॥  
  
पुर्वस्यां भैरवी पातु बाला मां पातु दक्षिणे ।  
मालिनी पश्चिमे पातु वासिनी चोत्तरेऽवतु ॥ २॥  
  
ऊर्ध्वं पातु महादेवी श्रीबाला त्रिपुरेश्वरी ।  
अधस्तात् पातु देवेशी पातालतलवासिनी ॥ ३॥  
  
आधारे वाग्भवः पातु कामराजस्तथा हृदि ।  
महाविद्या भगवती पातु मां परमेश्वरी ॥ ४॥  
  
ऐं लं ललाटे मां पायात् ह्रौं ह्रीं हंसश्च नेत्रयोः ।  
नासिकाकर्णयोः पातु ह्रीं ह्रैं तु चिबुके तथा ॥ ५॥  
  
सौः पातु मे हृदि गले ह्रीं ह्रः नाभिदेशके ।  
सौः क्लीं श्रीं गुह्यदेशे तु ऐं ह्रीं पातु च पादयोः ॥ ६॥  
  
ह्रीं क्लीं मां सर्वतः पातु सौः पायात् पदसन्धिषु ।  
जले स्थले तथा कोशे देवराजगृहे तथा ॥ ७॥  
  
क्षें क्षें मां त्वरिता पातु मां चक्री सौः मनोभवा ।  
हंसौः पायान्महादेवी परं निष्कलदेवता ॥ ८॥  
  
विजया मङ्गला दूती कल्पा मां भगमालिनी ।  
ज्वालामालिनी नित्या सर्वदा पातु मां शिवा ॥ ९॥  
  
इतीदं कवचं देवि देवानामपि दुर्लभम् ।  
तव प्रीत्या समाख्यातं गोपनीयं प्रयत्नतः ॥ १०॥  
  
इदं रहस्यं परमं गुह्याद्गुह्यतरं प्रिये ।  
धन्यं प्रशस्यमायुष्यं भोगमोक्षप्रदं शिवम् ॥ ११॥  
  
इति श्रीबाला दुःस्वप्ननाशककवचं (४) सम्पूर्णम् ।  
  
  
Proofread by PSA Easwaran   
  
