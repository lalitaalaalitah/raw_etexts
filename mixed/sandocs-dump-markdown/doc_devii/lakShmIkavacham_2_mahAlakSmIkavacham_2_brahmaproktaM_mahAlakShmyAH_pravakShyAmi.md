---
Author: shukaM prati brahmovaacha
Category: kavacha, devii, lakShmI, devI
Description-comments: Encoded from DevIstotraratnAkaram in Telugu script
File name: laxmikavacham2.itx
Language: Sanskrit
Latest update: July 10, 2009
Location: doc_devii
Proofread by: K S Ramachndran
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: laxmI kavacham 2 brahmastotram
Transliterated by: K S Ramachndran
engtitle: ShrI Laxmi Kavacham 2
itxtitle: lakShmIkavacham 2 mahAlakSmIkavacham 2 (brahmaproktaM mahAlakShmyAH pravakShyAmi)
title: लक्ष्मीकवचम् २ महालक्ष्मीकवचम् २ (ब्रह्मप्रोक्तं महालक्ष्म्याः प्रवक्ष्यामि)

---
  
 श्रीलक्ष्मीकवचम् २   
शुकं प्रति ब्रह्मोवाच  
Efficacy of the kavacham  
महालक्ष्म्याः प्रवक्ष्यामि कवचं सर्वकामदम् ।  
सर्वपापप्रशमनं दुष्टव्याधिविनाशनम् ॥ १॥  
  
ग्रहपीडाप्रशमनं ग्रहारिष्टप्रभञ्जनम् ।  
दुष्टमृत्युप्रशमनं दुष्टदारिद्र्यनाशनम् ॥ २॥  
  
पुत्रपौत्रप्रजननं विवाहप्रदमिष्टदम् ।  
चोरारिहं च जपतां अखिलेप्सितदायकम् ॥ ३॥  
  
सावधानमना भूत्वा श्रुणु त्वं शुक सत्तम ।  
अनेकजन्मसंसिद्धिलभ्यं मुक्तिफलप्रदम् ॥ ४॥  
  
धनधान्यमहाराज्यसर्वसौभाग्यकल्पकम् ।  
सकृत्स्मरणमात्रेण महालक्ष्मीः प्रसीदति ॥ ५॥  
  
Head-to-Toe description of Shri Laxmi  
क्षीराब्धिमध्ये पद्मानां कानने मणिमण्टपे ।  
तन्मध्ये सुस्थितां देवीं मनीषाजनसेविताम् ॥ ६॥  
  
सुस्नातां पुष्पसुरभिकुटिलालकबन्धनाम् ।  
पूर्णेन्दुबिम्बवदनां अर्धचन्द्रललाटिकाम् ॥ ७॥  
  
इन्दीवरेक्षणां कामकोदण्डभ्रुवमीश्वरीम् ।  
तिलप्रसवसंस्पर्धिनासिकालङ्कृतां श्रियम् ॥ ८॥  
  
कुन्दकुड्मलदन्तालिं बन्धूकाधरपल्लवाम् ।  
दर्पणाकारविमलकपोलद्वितयोज्ज्वलाम् ॥ ९॥  
  
रत्नताटङ्ककलितकर्णद्वितयसुन्दराम् ।  
माङ्गल्याभरणोपेतां कम्बुकण्ठीं जगत्प्रियाम् ॥ १०॥  
  
तारहारिमनोहारिकुचकुम्भविभूषिताम् ।  
रत्नाङ्गदादिललितकरपद्मचतुष्टयाम् ॥ ११॥  
  
कमले च सुपत्राढ्ये ह्यभयं दधतीं वरम् ।  
रोमराजिकलाचारुभुग्ननाभितलोदरीम् ॥ १२॥  
  
पत्तवस्त्रसमुद्भासिसुनितम्बादिलक्षणाम् ।  
काञ्चनस्तम्भविभ्राजद्वरजानूरुशोभिताम् ॥ १३॥  
  
स्मरकाह्लिकागर्वहारिजम्भां हरिप्रियाम् ।  
कमठीपृष्ठसदृशपादाब्जां चन्द्रसन्निभाम् ॥ १४॥  
  
पङ्कजोदरलावण्यसुन्दराङ्घ्रितलां श्रियम् ।  
सर्वाभरणसंयुक्तां सर्वलक्षणलक्षिताम् ॥ १५॥  
  
पितामहमहाप्रीतां नित्यतृप्तां हरिप्रियाम् ।  
नित्यं कारुण्यललितां कस्तूरीलेपिताङ्गिकाम् ॥ १६॥  
  
सर्वमन्त्रमयां लक्ष्मीं श्रुतिशास्त्रस्वरूपिणीम् ।  
परब्रह्ममयां देवीं पद्मनाभकुटुम्बिनीम् ।  
एवं ध्यात्वा महालक्ष्मीं पठेत् तत्कवचं परम् ॥ १७॥  
  
ध्यानम् ।  
एकं न्यञ्च्यनतिक्षमं ममपरं चाकुञ्च्यपदाम्बुजं  
मध्ये विष्टरपुण्डरीकमभयं विन्यस्तहस्ताम्बुजम् ।  
त्वां पश्येम निषेदुषीमनुकलङ्कारुण्यकूलङ्कष-  
स्फारापाङ्गतरङ्गमम्ब मधुरं मुग्धं मुखं बिभ्रतीम् ॥ १८॥  
  
अथ कवचम् ।  
महालक्ष्मीः शिरः पातु ललाटं मम पङ्कजा ।  
कर्णे रक्षेद्रमा पातु नयने नलिनालया ॥ १९॥  
  
नासिकामवतादम्बा वाचं वाग्रूपिणी मम ।  
दन्तानवतु जिह्वां श्रीरधरोष्ठं हरिप्रिया ॥ २०॥  
  
चुबुकं पातु वरदा गलं गन्धर्वसेविता ।  
वक्षः कुक्षिं करौ पायूं पृष्ठमव्याद्रमा स्वयम् ॥ २१॥  
  
कटिमूरुद्वयं जानु जघं पातु रमा मम ।  
सर्वाङ्गमिन्द्रियं प्राणान् पायादायासहारिणी ॥ २२॥  
  
सप्तधातून् स्वयं चापि रक्तं शुक्रं मनो मम ।  
ज्ञानं बुद्धिं महोत्साहं सर्वं  मे पातु पङ्कजा ॥ २३॥  
  
मया कृतं च यत्किञ्चित्तत्सर्वं पातु सेन्दिरा ।  
ममायुरवतात् लक्ष्मीः भार्यां पुत्रांश्च पुत्रिका ॥ २४॥  
  
मित्राणि पातु सततमखिलानि  हरिप्रिया ।  
पातकं नाशयेत् लक्ष्मीः महारिष्टं हरेद्रमा ॥ २५॥  
  
ममारिनाशनार्थाय मायामृत्युं जयेद्बलम् ।  
सर्वाभीष्टं तु मे दद्यात् पातु मां कमलालया॥ २६॥  
  
फलश्रुतिः ।  
य इदं कवचं दिव्यं रमात्मा प्रयतः पठेत् ।  
सर्वसिद्धिमवाप्नोति सर्वरक्षां तु शाश्वतीम्  ॥ २७॥  
  
दीर्घायुष्मान् भवेन्नित्यं सर्वसौभाग्यकल्पकम् ।  
सर्वज्ञः सर्वदर्शी च सुखदश्च शुभोज्ज्वलः ॥ २८॥  
  
सुपुत्रो गोपतिः श्रीमान् भविष्यति न संशयः ।  
तद्गृहे न भवेद्ब्रह्मन् दारिद्र्यदुरितादिकम् ॥ २९॥  
  
नाग्निना दह्यते गेहं न चोराद्यैश्च पीड्यते ।  
भूतप्रेतपिशाचाद्याः सन्त्रस्ता यान्ति दूरतः ॥ ३०॥  
  
लिखित्वा स्थापयेद्यत्र तत्र सिद्धिर्भवेत् ध्रुवम् ।  
नापमृत्युमवाप्नोति देहान्ते मुक्तिभाग्भवेत् ॥ ३१॥  
  
आयुष्यं पौष्टिकं मेध्यं धान्यं दुःस्वप्ननाशनम् ।  
प्रजाकरं पवित्रं च दुर्भिक्षर्तिविनाशनम् ॥ ३२॥  
  
चित्तप्रसादजननं महामृत्युप्रशान्तिदम्  ।  
महारोगज्वरहरं ब्रह्महत्यादिशोधनम् ॥ ३३॥  
  
महाधनप्रदं चैव पठितव्यं सुखार्थिभिः ।  
धनार्थी धनमाप्नोति विवहार्थी लभेद्वधूम् ॥ ३४॥  
  
विद्यार्थी लभते विद्यां पुत्रार्थी गुणवत्सुतम् ।  
राज्यार्थी  राज्यमाप्नोति सत्यमुक्तं  मया शुक ॥ ३५॥  
  
एतद्देव्याःप्रसादेन शुकः कवचमाप्तवान् ।  
कवचानुग्रहेणैव सर्वान् कामानवाप सः ॥ ३६॥  
  
   इति लक्ष्मीकवचं ब्रह्मस्तोत्रं समाप्तम् ।  
  
Encoded and proofread by K S Ramachndran ksrkal at dataone.in  
  
