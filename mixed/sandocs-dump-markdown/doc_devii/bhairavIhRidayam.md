---
Category: hRidaya, devii, dashamahAvidyA, devI
File name: bhairavIhRidaya.itx
Language: Sanskrit
Latest update: October 1, 2016
Location: doc_devii
Proofread by: Gopal Upadhyay
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bhairavI Hridayam
Transliterated by: Gopal Upadhyay gopal.j.upadhyay at gmail.com
engtitle: bhairavIhRidayam
itxtitle: bhairavIhRidayam
title: भैरवीहृइदयम्

---
  
 श्रीभैरवीहृदयम्   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ अथ श्रीभैरवीहृदय प्रारम्भः ॥  
  
मेरौ गिरिवरेशानी शिवन्ध्यानपरायणम् ।  
पार्वती परिपप्रच्छ परानुग्रहवाञ्छया ॥ १॥  
  
श्रीपार्वत्युवाच  
  
भगवंस्त्वन्मुखाम्भोजाच्छ्रुता धर्मा अनेकशः ।  
पुनह्स्श्रोतुं समिच्छामि भैरवीस्तोत्रमुत्तमम् ॥ २॥  
  
श्रीशङ्कर उवाच  
  
शृणु देवि प्रवक्ष्यामि भैरवीहृदयाह्वयम् ।  
स्तोत्रन्तु परमम्पुण्यं सर्वकल्याणकारणम् ॥ ३॥  
  
यस्य श्रवणमात्रेण मङ्गलम्भवति ध्रुवम् ।  
विना ध्यानादिना वापि भैरवी परितुष्यति ॥ ४॥  
  
ॐ अस्य श्रीभैरवीहृदयमन्त्रस्य दक्षिणामूर्त्ति ऋषिः ।   
पङ्क्ति छन्दः । भयविध्वंसिनी भैरवी देवता ।   
हकारो बीजम् । रीं शक्तिः । रैः कीलकम् ।  
सर्वभयविध्वंसनार्थे जपे (पाठे) विनियोगः ॥  
  
॥ अथ करन्यासः ॥  
  
ॐ ह्रीं अङ्गुष्ठाभ्यां नमः ।  
ॐ श्रीं तर्जनीभ्यां नमः ।  
ॐ ऐं मध्यमाभ्यां नमः ।  
ॐ ह्रीं अनामिकाभ्यां नमः ।  
ॐ श्रीं कनिष्ठिकाभ्यां नमः ।  
ॐ ऐं करतलकरपृष्ठाभ्यां नमः ॥  
  
॥ इति करन्यासः ॥  
  
॥ अथ हृदयादिषडङ्गन्यासः ॥   
ॐ ह्रीं हृदयाय नमः ।   
ॐ श्रीं शिरसे स्वाहा ।   
ॐ ऐं शिखायै वषट् ।   
ॐ ह्रीं कवचाय हुम् ।  
ॐ श्रीं नेत्रत्रयाय वौषट् ।   
ॐ ऐं अस्त्राय फट् ॥  
  
॥ इति हृदयादिषडङ्गन्यासः ॥  
  
॥ अथ ध्यानम् ॥  
  
देवैर्ध्द्ये यान्त्रिनेत्रामसुरदलघनारण्यरोराग्निरूपां  
रौद्रीं रक्ताम्बराढ्यां रतिघटिघटितोरोजयुग्मोग्ररूपाम् ।  
चन्द्रार्द्धभ्राजिभव्याभरणकरलसद्भालबिम्बाम्भवानीं  
सिन्दूरापूरिताङ्गीं त्रिभुवनजननीं भैरवीं भावयामि ॥  
  
भवभ्रमत्समस्तभूतवेदमार्गदायिनी-  
    न्दुरन्तदुःखदारिणींविदारिणीं सुरद्रुहाम् ।  
भवप्रदाम्भवान्धकारभेदनप्रभाकरा-  
    मितप्रभाम्भवच्छिदाम्भजामि भैरवीं सदा ॥ १॥  
  
उरः प्रलम्बिताहिमाल्यचन्द्रभालभूषणान्-  
    नवाम्बुदप्रभां सरोजचारुलोचनत्रयाम् ।   
सुपर्ववृन्दवन्दितां सुरापदन्तकारिका-  
    म्भवानुभावभाविनीं भजामि भैरवीं सदा ॥ २॥  
  
अखण्डभूमिमण्डलैकभारधीरधारिणीं  
    सुभक्तिभावितात्मनां विभूतिभव्यदायिनीम् ।  
भवप्रपञ्चकारिणीं विहारिणीं भवाम्बुधौ  
    भवस्यहृदयभाविनीं भजामि भैरवीं सदा ॥ ३॥  
  
शरच्चमत्कृतार्च्यचन्द्रचन्द्रिकाविरोधिक-  
    प्रभावतीमुखाब्जमञ्जुमाधुरीमिलद्गिराम् ।  
भुजङ्गमालया नृमुण्डमालया च मण्डितां  
    सुभक्तिमुक्तिभूतिदां भजामि भैरवीं सदा ॥ ४॥  
  
सुधांशुसूर्यवह्निलोचनत्रयान्विताननान्-  
    नरान्तकान्तकप्रभूतिपर्वदत्त दक्षिणाम् ।  
समुण्डचण्डखण्डनप्रचण्डचन्द्रहासिनी-  
    न्तमोमतिप्रकाशिनीं भजामि भैरवीं सदा ॥ ५॥  
  
त्रिशूलिनीं त्रिपुण्ड्रिनीं त्रिखण्डिनीं त्रिदण्डिनीं  
    गुणत्रयातिरक्तमत्यचिन्त्यचित्स्वरूपिणीम् ।  
सवासवादितेयवैरिवृन्दवंशभेदिनीं  
    भवप्रभावभाविनीं भजामि भैरवीं सदा ॥ ६॥  
  
सुदीप्तकोटिबालभानुमण्डलप्रभाङ्गमा-  
    दिगन्तदारितान्धकारभूरिपुञ्जपद्धतिम् ।  
द्विजन्मनित्यधर्म्मनीतिवृद्धिलग्नमानसां  
    सरोजरोचिराननां भजामि भैरवीं सदा ॥ ७॥  
  
चलत्सुवर्णकुण्डलप्रभोल्लसत्कपोलरुक्-  
    समाकुलाननाम्बुजस्थशुभ्रकीर नासिकाम् ।  
सचन्द्रभालभैरवस्य दर्शनस्पृहच्चकोर-  
    नीलकञ्जदर्शनां भजामि भैरवीं सदा ॥ ८॥  
  
इमं हृदाख्यसङ्गतस्तवम्पठन्ति येऽनिश-  
    म्पतन्ति ते कदापिनान्धकूपरूपवद्भवे ।  
भवन्ति च प्रभूतिभक्तिमुक्तिमन्त उज्ज्वला-  
    स्ततः प्रसीदति प्रमोदमानसा च भैरवी ॥ ९॥  
  
यशोजगत्यजस्रमुज्ज्वलञ्जयत्यलं समे  
    न तस्य जायते पराजयोञ्जसा जगत्त्रये ।  
सदा स्तुतिं शुभामिमाम्पठत्यनन्यमानसो  
    भवन्ति तस्य सम्पदोऽपिसन्ततं सुखप्रदाः ॥ १०॥  
  
जपपूजादिकास्सर्वाः स्तोत्रपाठादिकाश्च याः ।  
भैरवीहृदयस्यास्य कलान्नार्हन्ति षोडशीम् ॥ ११॥  
  
किमत्र बहुनोक्तेन शृणु देवि महेश्वरि ।  
नातः परतरङ्किञ्चित्पुण्यमस्ति जगत्त्रये ॥ १२॥  
  
॥ इति श्रीभैरवीकुलसर्वस्वे श्रीभैरवीहृदयस्तोत्रं समाप्तम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
