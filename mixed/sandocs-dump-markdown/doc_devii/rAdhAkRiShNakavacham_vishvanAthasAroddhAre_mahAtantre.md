---
Category: devii, devI, radha
Description-comments: vishvanAthasAroddhAre mahAtantre
File name: rAdhAkRRiShNakavacham.itx
Indexextra: (Scan)
Language: Sanskrit
Latest update: March 14, 2020
Location: doc_devii
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: Radha Krishna Kavacham
Transliterated by: Sivakumar Thyagarajan shivakumar24 at gmail
engtitle: rAdhAkRiShNakavacham
itxtitle: rAdhAkRiShNakavacham (vishvanAthasAroddhAre mahAtantre)
title: राधाकृइष्णकवचम् (विश्वनाथसारोद्धारे महातन्त्रे)

---
  
 श्रीराधाकृष्णकवचम्   
ॐ श्रीगणेशाय नमः ।  
श्रीभैरव उवाच ।  
अधुना कथयिष्यामि राधकृष्णस्य भैरवि ।  
कवचं मन्त्रगर्भं तु वज्रपञ्जरसञ्ज्ञकम् ॥ १॥  
  
रहस्यं सर्वदेवानां मर्त्यानां च विशेषतः ।  
अस्यैव धारणाच्चाहं सर्वज्ञोऽस्मि महेश्वरि ॥ २॥  
  
यद्धारणात्ससर्जादौ ब्रह्मा सृष्टिं पृथग्विधाम् ।  
यं धृत्वा त्रिदशेन्द्रत्वं प्रालेभे पाकशासनः ॥ ३॥  
  
व्योम्नि प्रकाशते भानुर्नित्यं यद्धारणात्प्रिये ॥  
  
सर्वप्राणिनियन्तापि बभूव धर्मराड्यतः ॥ ४॥  
  
धनाध्यक्षः कुबेरोऽभूदस्य सन्धारणादपि ॥  
  
यस्मिन्धृते पाशहस्तः सलिलेशो बभूव ह ॥ ५॥  
  
ये ये पूर्वं दानवेन्द्राः प्रबलाः कर्मणापि च ॥  
  
अस्यैव धारणात्सर्वे ते ते नीता मृतिं मया ॥ ६॥  
  
शक्नुयात्को गणयितुं माहात्म्यमस्य चेश्वरि ।  
विनानेन न सिद्धिः स्यादिह लोके परत्र च ॥ ७॥  
  
कवचं यं समाबध्य मन्त्रजापं समाचरेत् ।  
तेनैव मन्त्रसिद्धिश्च जायते परमाद्भुता ॥ ८॥  
  
कवचस्यास्य देवेशि ब्रह्मा प्रोक्तो मुनिस्तथा ।  
गायत्रं छन्द इत्युक्तं श्रीराधाप्रियवल्लभः ॥ ९॥  
  
देवतात्र परं बीजं मायायाः परमेश्वरि ।  
रमा शक्तिः कामराजबीजं कीलकमीश्वरि ॥ १०॥  
  
चतुर्वर्गफलावाप्तौ विनियोगः प्रकीर्तितः ॥ ११॥  
  
अथ ध्यानम् ॥  
  
ध्यानं वक्ष्ये महादेवि श्रीराधामाधवस्य च ।  
यज्ज्ञात्वा मन्त्रवित्प्राज्ञः सिद्धिं प्राप्नोति चैश्वरीम् ॥ १२।  
श्रीमदुद्यानकल्पद्रुमविटपलसत्स्वर्णदोलाधिरूढं  
     श्रीराधां रिङ्खमाणं कटितटविलसत्क्षुद्रघणटारवाढयम् ।  
वंशीरन्ध्रान्तरं श्रीमुखकमलगलद्वायुना पूर्यमाणं  
     राधाप्रेक्षणहर्षफुल्लनयनं वन्दे सदा माधवम् ॥ १३॥  
  
श्यामं पूर्णेन्दुवदनं वराभयलसत्करम् ।  
राधाऽऽश्लिष्टतनुं कान्तं मुक्तिदं माधवं भजे ॥ १४॥  
  
ॐ ह्रीं मस्तकं माधवोऽव्याच्छ्रीं श्रीकृष्णो ललाटकम् ।  
पायान्नेत्रे सदा पातु क्लीं गोविन्दः समन्ततः ॥ १५॥  
  
श्रीराधावल्लभः पातु नासां मे भक्तवत्सलः ॥  
  
 दामोदरो मुखं पातु वैकुण्ठः पातु कण्ठकम् ॥ १६॥  
  
वक्षःस्थलं सदा पायान्मम श्रीवत्सलाञ्छनः ॥  
  
चतुर्भुजो भुजौ पातु हस्तौ रक्षतु केशवः ॥ १७॥  
  
पार्श्वौ मम सदा पातु पूर्णचन्द्रनिभाननः ॥  
  
हृदयं मुकुन्दः पायान्मे कुक्षिं विश्वम्भरो मम ॥ १८॥  
  
पृष्ठं पार्थसखः पातु नाभिं पञ्चजनाभियुक् ॥  
  
गुह्यं मे रक्षतु श्रीमान्सर्वतोविष्टरश्रवाः ॥ १९॥  
  
शिश्नं श्रीशः सदा पायात्कटिं कैटभजित्तथा ॥  
  
ऊरू त्रिविक्रमः पातु जानुनी च जनार्दनः ॥ २०॥  
  
जङ्घे गदाधरः पातु गुल्फौ मे गरुडध्वजः ॥  
  
पादौ सहस्रपात्पातु राधेशः सकलं वपुः ॥ २१॥  
  
इन्द्रो मां पूर्वतः पातु वह्निर्वह्नौ सदा मम ॥  
  
यमो दक्षिणतः पातु नैरृते निरृतिस्तथा ॥ २२॥  
  
वरुणः पश्चिमे पायाद्वायव्येऽव्यात्सदागतिः ॥  
  
कुबेर उत्तरे पायादैशान्यामीश्वरोऽवतु ॥ २३॥  
  
दशदिक्षु सदा पातु श्रीराधावल्लभः प्रभुः ॥  
  
प्रभाते पातु श्रीकृष्णो मध्याह्ने गोपवल्लभः ॥ २४॥  
  
सायं राधाप्रियः पातु प्रदोषे गोपतिप्रियः ॥  
  
अर्धरात्रे सदा पातु प्रद्युम्नो भगवान्मम ॥ २५॥  
  
निशान्ते माधवः पातु विष्वक्सेनस्तु सर्वदा ॥  
  
रणे राजभये द्यूते विवादे शत्रुसङ्कटे ॥ २६॥  
  
ॐ ह्रीं श्रीं क्लीं सदा पातु श्रीराधावल्लभः प्रभुः ॥ २७॥  
  
ॐ ह्रीं श्रीं गरुडध्वजः सगतिमान्पायाद्रणे सङ्कटे  
     श्रीकृष्णो भगवान्ममारिनिवहान्विध्वंसयेत्तत्क्षणात् ।  
गोविन्दोऽवतु मां सदा हरिभयाद्राधाप्रियो माधवो  
     मां पायाद्विपदः श्मशानगचरोऽव्याद्भयात्सर्वतः ॥ २८॥  
  
(तोयौघाज्ज्वलनोद्भवादरिभयान्माम्पातु राधेश्वरः)।  
इतीदं कवचं दिव्यं वज्रपञ्जरकाभिधम् ॥  
  
सर्वसौभाग्यजननं सुखदं सन्ततिप्रदम् ॥ २९॥  
  
लक्ष्मीसंवर्धनं देवि परमार्थरसायनम् ॥ ३०॥  
  
मन्त्रगर्भपरं साररहस्यं त्रिदिवौकसाम् ।  
त्रिसन्ध्यं यः पठेन्नित्यं कवचं प्रयतः पुमान् ॥ ३१॥  
  
स याति परमं धाम वैष्णवं साधकोत्तमः ।  
दशवारं पठेद्यस्तु रतादौ वैष्णवोत्तमः ॥ ३२॥  
  
विष्णुभक्तिरतं पुत्रं प्राप्नोति कुलदीपकम् ॥  
  
रविवारे लिखेद्यस्तु तिष्यर्क्षे साधकोत्तमः ॥ ३३॥  
  
गन्धाष्टकेन विमले भूर्जे रन्ध्रविहीनके ॥  
  
लिखित्वा रक्तवस्त्रेण संवेष्ट्य स मनुं जपन् ॥ ३४॥  
  
सुवर्णगुटिकामध्ये स्थापयित्वा विधानतः ॥  
  
मूर्ध्नि तान्धारयेद्धीमान् श्रीराधावल्लभं स्मरन् ॥ ३५॥  
  
रणे रिपूञ्जयत्याशु वादे स्तुत्यो भविष्यति ॥  
  
नारीं रूपवतीं साध्वीं लभते नात्रसंशयः ॥ ३६॥  
  
वन्ध्या वा काकवन्ध्या वा मृतवत्सापि याङ्गना ॥  
  
सा बध्नीयात्कण्ठदेशे लभेत्पुत्रांश्चिरायुषः ॥ ३७॥  
  
गुरूपदेशतो धृत्वा गुरुं ध्यात्वा मनुं जपन् ॥  
  
वर्णलक्षपुरश्चर्याफलं प्राप्नोति साधकः ॥ ३८॥  
  
बहुनात्र किमुक्तेन कवचस्यास्य पार्वति ॥  
  
विनानेन न सिद्धिः स्यान्मन्त्रस्यास्य महेश्वरि ॥ ३९॥  
  
गोप्याद्गोप्यं महादेवि श्रीराधाकृष्णसम्भवम् ।  
वज्रपञ्जरकं वर्म गोपनीयं महेश्वरि ॥ ४०॥  
  
दीक्षिताय कुलीनाय शिष्याय गुणशालिने ।  
दातव्यं श्रद्दधानाय कृष्णभक्तिरतायच ॥ ४१॥  
  
अभक्ताय न दातव्यं कुचैलाय दुरात्मने ॥  
  
क्रूराय परशिष्याय शठाय परमेश्वरि ॥ ४२॥  
  
रहस्यं सर्वसाराढ्यं गोपनीयं स्वयोनिवत् ॥ ४३॥  
  
॥ इति श्रीविश्वनाथसारोद्धारे महातन्त्रे  
श्रीराधाकृष्णकवचं समाप्तम् ॥  
  
  
Entered by Sivakumar Thyagarajan  
Proofread by Sivakumar Thyagarajan, PSA Easwaran  
  
