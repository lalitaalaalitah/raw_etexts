---
Category: pancharatna, devii, pArvatI, devI
Description-comments: Devi book stall, Kodumgallur, Kerala
File name: ambApancharatnastotram.itx
Language: Sanskrit
Latest update: August 6, 2016
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
SubDeity: pArvatI
Subject: philosophy/hinduism/religion
Sublocation: devii
Text title: Amba Pancharatna Stotra
Transliterated by: PSA Easwaran psaeaswaran at gmail.com
engtitle: Amba Pancharatna Stotram
itxtitle: ambApancharatnastotram
title: अम्बापञ्चरत्नस्तोत्रम्

---
  
 अम्बापञ्चरत्नस्तोत्रम्   
  
अम्बाशम्बरवैरितातभगिनी श्रीचन्द्रबिम्बानना  
बिम्बोष्ठी स्मितभाषिणी शुभकरी कादम्बवाट्याश्रिता ।  
ह्रीङ्काराक्षरमन्त्रमध्यसुभगा श्रोणीनितम्बाङ्किता  
मामम्बापुरवासिनी भगवती हेरम्बमातावतु ॥ १॥  
  
कल्याणी कमनीयसुन्दरवपुः कात्यायनी कालिका  
काला श्यामलमेचकद्युतिमती कादित्रिपञ्चाक्षरी ।  
कामाक्षी करुणानिधिः कलिमलारण्यातिदावानला  
मामम्बापुरवासिनी भगवती हेरम्बमातावतु ॥ २॥  
  
काञ्चीकङ्कणहारकुण्डलवती कोटीकिरीटान्विता  
कन्दर्पद्युतिकोटिकोटिसदना पीयूषकुम्भस्तना ।  
कौसुम्भारुणकाञ्चनाम्बरवृता कैलासवासप्रिया  
मामम्बापुरवासिनी भगवती हेरम्बमातावतु ॥ ३॥  
  
या सा शुम्भनिशुम्भदैत्यशमनी या रक्तबीजाशनी  
या श्री विष्णुसरोजनेत्रभवना या ब्रह्मविद्याऽऽसनी ।  
या देवी मधुकैटभासुररिपुर्या माहिषध्वंसिनी  
मामम्बापुरवासिनी भगवती हेरम्बमातावतु ॥ ४॥  
  
श्रीविद्या परदेवताऽऽदिजननी दुर्गा जया चण्डिका  
बाला श्रीत्रिपुरेश्वरी शिवसती श्रीराजराजेश्वरी ।  
श्रीराज्ञी शिवदूतिका श्रुतिनुता शृङ्गारचूडामणिः  
मामम्बापुरवासिनी भगवती हेरम्बमातावतु ॥ ५॥  
  
अम्बापञ्चकमद्भुतं पठति चेद्यो वा प्रभातेऽनिशं  
दिव्यैश्वर्यशतायुरुत्तममिदं विद्यां श्रियं शाश्वतम् ।  
लब्ध्वा भूमितले स्वधर्मनिरतां श्रीसुन्दरीं भामिनीं  
अन्ते स्वर्गफलं लभेत्स विबुधैः संस्तूयमानो नरः ॥ ६॥  
  
इति अम्बापञ्चरत्नस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
