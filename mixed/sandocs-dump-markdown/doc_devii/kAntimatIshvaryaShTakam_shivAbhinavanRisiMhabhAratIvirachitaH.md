---
Category: devii, sachchidAnanda-shivAbhinava-nRisiMhabhAratI, aShTaka, devI
Description/comments: Sachchidananda Shivabhinava Nrisimha Bharati Swamigal
File name: kAntimatIshvaryaShTakam.itx
Language: Sanskrit
Latest update: November 18, 2018
Location: doc_devii
Proofread by: NA, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Tirunelveli Kanthimathi Ambal kAntimatIshvaryaShTakam
Transliterated by: NA
engtitle: kAntimatIshvaryaShTakam
itxtitle: kAntimatIshvaryaShTakam (shivAbhinavanRisiMhabhAratIvirachitaH)
title: कान्तिमतीश्वर्यष्टकम् (शिवाभिनवनृइसिंहभारतीविरचितः)

---
  
 श्रीकान्तिमतीश्वर्यष्टकम्   
              ॥ श्रीः ॥  
  
श्रीमद्वेणुवनेश्वरस्य रमणीं शीतांशुबिम्बाननां  
     शिञ्जन्नूपुरकोमलाङ्घ्रिकमलां केयूरहारान्विताम् ।  
रत्नस्यूतकिरीटकुण्डलधरां हेलाविनोदप्रियां  
     श्रीमत्कान्तिमतीश्वरीं हृदि भजे श्रीराजराजेश्वरीम् ॥ १॥  
  
तत्त्वज्ञानिहृदब्जमध्यनिलयां ताम्रापगातीरगां  
     कारुण्याम्बुनिधिं तडित्तुलितभां तालीदलश्यामलाम् ।  
लीलासृष्टिविधायिनीं तनुभृतां तात्पर्यबोधाप्तये  
     तन्वीं कान्तिमतीश्वरीं हृदि भजे श्रीराजराजेश्वरीम् ॥ २॥  
  
सङ्गीतामृतसिन्धुमध्यभवनां साहित्यनित्यादरां  
     स्वारस्याद्भुतनाट्यवीक्षणपरां सालोक्यमुक्त्यादिदाम् ।  
साधुभ्यः सकलामरार्थितमहासाम्राज्यलक्ष्मीप्रदां  
     साध्वीं कान्तिमतीश्वरीं हृदि भजे श्रीराजराजेश्वरीम् ॥ ३॥  
  
कल्याणीमखिलाण्डकोटिजननीं कल्हारदामोज्ज्वलां  
     कस्तूरीतिलकाभिरामनिटिलां कञ्जासनाराधिताम् ।  
कामारेःकनकाचलेन्द्रधनुषः कारुण्यवारान्निधेः  
     कान्तां कान्तिमतीश्वरीं हृदि भजे श्रीराजराजेश्वरीम् ॥ ४॥  
  
भक्तानां भयजालभञ्जनकरीं भान्वब्जशुक्रेक्षणां  
     भाग्योदारगुणान्वितां भगवतीं भण्डासुरध्वंसिनीम् ।  
भास्वद्रत्नकिरीटकुण्डलधरां भद्रासनाध्यासिनीं  
     भव्यां कान्तिमतीश्वरीं हृदि भजे श्रीराजराजेश्वरीम् ॥ ५॥  
  
देवानामभयप्रदां विधिनुतां दुष्टापहन्त्रीं सुखां  
     देशानेकदिगन्तमध्यनिलयां देहार्धदास्यप्रियाम् ।  
माधुर्याकरचन्द्रखण्डमकुटां देवाङ्गनासेवितां  
     देवीं कान्तिमतीश्वरीं हृदि भजे श्रीराजराजेश्वरीम् ॥ ६॥  
  
दुष्टाटोपविनाशनैकनिपुणां दौर्भाग्यविच्छेदिनीं  
     दुर्मात्सर्यमदाभिमानमथिनीं दुःखापहां प्राणिनाम् ।  
दुर्वारामितदैत्यभञ्जनकरीं दुःस्वप्नहन्त्रीं शिवां  
     दुर्गां कान्तिमतीश्वरीं हृदि भजे श्रीराजराजेश्वरीम् ॥ ७॥  
  
मन्दस्मेरमुखाम्बुजां मरकतश्यामां महावैभवां  
     मातङ्गीं महिषासुरस्य शमनीं मातङ्गकुम्भस्तनीम् ।  
मन्दारद्रुमसन्निभां सुमधुरां सिंहासनाध्यासितां  
     मान्यां कान्तिमतीश्वरीं हृदि भजे श्रीराजराजेश्वरीम् ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकान्तिमतीश्वर्यष्टकं सम्पूर्णम् ।  
  
  
A Rare Composition on Tirunelveli Kanthimathi Ambal  
  
NA, PSA Easwaran psaeaswaran at gmail.com  
  
