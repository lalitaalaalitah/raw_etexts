---
Category: devii, dashamahAvidyA, devI, raksha
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlArakShAstotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Raksha Stotram
engtitle: bAlArakShAstotram
itxtitle: bAlArakShAstotram
title: बालारक्षास्तोत्रम्

---
  
 श्रीबालारक्षास्तोत्रम्   
सर्वलोकैकजनके सर्वाभीष्टफलप्रदे ।  
रक्ष मां क्षुद्रजालेभ्यः पातकेभ्यश्च सर्वदा ॥ १॥  
  
जगद्धिते जगन्नेत्रि जगन्मातर्जगन्मये ।  
जगद्दुरितजालेभ्यो रक्ष मामहितं हर ॥ २॥  
  
वाङ्मनः कायकरणैर्जन्मान्तरशतार्जितम् ।  
पापं नाशय देवेशि पाहि मां कृपयाऽनिशम् ॥ ३॥  
  
जन्मान्तरसहस्रेषु यत्कृतं दुष्कृतं मया ।  
तन्निवारय मां पाहि शरण्ये भक्तवत्सले ॥ ४॥  
  
मया कृतान्यशेषाणि मदीयैश्च कृतानि च ।  
पापानि नाशयस्वाद्य पाहि मां परदेवते ॥ ५॥  
  
ज्ञानाज्ञानकृतैः पापैः साम्प्राप्तं दुरितं क्षणात् ।  
निवारय जगन्मातरखिलैरनिवारितम् ॥ ६॥  
  
असत्कार्यनिवृत्तिं च सत्कायस्य प्रवर्तनम् ।  
देवतात्मानुसन्धानं देहि मे परमेश्वरि ॥ ७॥  
  
सर्वावरणविद्यानां सन्धानेनानुचिन्तनम् ।  
देशिकाङ्घ्रिस्मृतिं चैव देहि मे जगदीश्वरि ॥ ८॥  
  
अनुस्यूतरपरब्रह्मानन्दामृतनिषेवणम् ।  
अत्यन्तनिश्चलं चित्तं देहि मे जगदीश्वरि ॥ ९॥  
  
अनुस्यूतरपरब्रह्मानन्दामृतनिषेवणम् ।  
अत्यन्तनिश्चलं चित्तं देहि मे परमेश्वरि ॥ १०॥  
  
सदाशिवाद्यैर्धात्र्यन्तैः देवताभिर्मुनीश्वरैः ।  
उपासितं पदं यत्तद्देहि मे परमेश्वरि ॥ ११॥  
  
इन्द्रादिभिरशेषैश्च देवैरसुरराक्षसैः ।  
कृतं विघ्नं निवार्याशु कृपया रक्ष रक्ष माम् ॥ १२॥  
  
आत्मानमात्मनः स्निग्धमाश्रितं परिचारकम् ।  
द्रव्यदं बन्धुवर्गं च देवेशि परिरक्ष नः ॥ १३॥  
  
उपासकस्य यो यो मे यथाशक्त्यनुकूलकृत् ।  
सुहृदं रक्ष तं नित्यं द्विषन्तमनुकूलय ॥ १४॥  
  
दैहिकादैहिकान्नानाहेतुकात्केवलद्भयात् ।  
पाहि मां प्रणतापत्तिभञ्जने विश्वलोचने ॥ १५॥  
  
नित्यानन्दमयं सौख्यं निर्मलं निरूपाधिकम् ।  
देहि मे निश्चलां भक्तिं निखिलाभिष्टसिद्धिदे ॥ १६॥  
  
यन्मया सकलोपायैः करणीयमितः परम् ।  
तत्सर्वं बोधयस्वाम्ब सर्वलोकहिते रते ॥ १७॥  
  
प्रदेहि बुद्धियोगं तं येन त्वामुपयाम्यहम् ।  
कामानां हृद्यसंरोहं देहि मे कृपयेश्वरि ॥ १८॥  
  
भवाब्धौ पतितं भीतमनाथं दीनमानसम् ।  
उद्धृत्य कृपया देवि निधेहि चरणाम्बुजे ॥ १९॥  
  
इति श्रीबालारक्षास्तोत्रं सम्पूर्णम् ।  
  
  
Proofread by PSA Easwaran   
  
