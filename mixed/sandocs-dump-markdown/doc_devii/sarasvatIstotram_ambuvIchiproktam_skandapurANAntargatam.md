---
Category: devii, sarasvatI, devI
Description/comments: (skandapurANa, nAgarakhaNDa, gra0 46, shlo0 22\-33)
File name: sarasvatIstotramambuvIchi.itx
Indexextra: (Scan)
Language: Sanskrit
Latest update: December 31, 2018
Location: doc_devii
Proofread by: Jonathan Wiener wiener78 at sbcglobal.net
Send corrections to: sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIstotram by ambuvIchi
Transliterated by: Jonathan Wiener wiener78 at sbcglobal.net
engtitle: sarasvatIstotramambuvIchi
itxtitle: sarasvatIstotram (ambuvIchiproktam skandapurANAntargatam)
title: सरस्वतीस्तोत्रम् (अम्बुवीचिप्रोक्तम् स्कन्दपुराणान्तर्गतम्)

---
  
 अम्बुवीचिकृतं सरस्वतीस्तोत्रम्   
सदसद् देवि यत्किञ्चिद् बन्धमोक्षात्मकं पदम् ।   
तत्सर्वं गुप्तया व्याप्तं त्वया काष्ठं यथाग्निना ॥ २२॥ १॥  
  
सर्वस्य सिद्धिरूपेण त्वं जनस्य हृदि स्थिता ।   
वाचारूपेण जिह्वायां ज्योतीरूपेण चक्षषि ॥ २३॥   
भक्तिग्राह्यासि देवेशि त्वमेका भुवनत्रये ।   
शरणागतदीनार्त्तपरित्राणपरायणे ॥ २४॥   
त्वं कीर्तिस्त्वं धृतिर्मेधा त्वं भक्तिस्त्वं प्रभा स्मृता ।   
त्वं निद्रा त्वं क्षुधा कीर्तिः सर्वभूतनिवासिनी ॥ २५॥   
तुष्टिः पुष्टिर्वपुःप्रीतिः स्वधा स्वाहा विभावरी ।   
रतिः प्रीतिः क्षितिर्गङ्गा सत्यं धर्मो मनस्विनी ॥ २६॥   
लज्जा शान्तिः स्मृतिर्दक्षा क्षमा गौरी च रोहिणी ।   
सिनीवाली कुहू राका देवमाता दितिस्तथा ॥ २७॥   
ब्रह्माणी विनता लक्ष्मीः कद्रूर्दाक्षायणी शिवा ।   
गायत्री चाथ सावित्री कृषिर्वृष्टिः श्रुतिः कला ॥ २८॥   
बला नाडी तुष्टिकाष्ठा रसना च सरस्वती ।   
यत्किश्चित् त्रिषु लोकेषु बहुत्वाद् यत्र कीर्तितम् ॥ २९॥  
  
इङ्गितं नेङ्गितं तच्च तद्रूपं ते सुरेश्वरि ।  
गन्धर्वाः किन्नरा देवाः सिद्धविद्याधरोरगाः ॥ ३०॥  
  
यक्षगुह्यकभूताश्च दैत्या ये च विनायकाः ।  
त्वत्प्रसादेन ते सर्वे संसिद्धिं परमां गताः ॥ ३१॥  
  
तथान्येऽपि बहुत्वाद् ये न मया परिकीर्तिताः ।  
आराधितास्तु कृच्छ्रेण पूनिताश्च सुविस्तरैः ॥ ३२॥  
  
हरन्तु देवताः पापमन्ये त्वं कीर्तितापि च ॥ ३३॥ १२॥  
  
इति स्कान्दे महापुराणे नागरखण्डे अम्बुवीचिकृतं  
                  सरस्वतीस्तोत्रं सम्पूर्णम् ।  
  
(skandapurANa, nAgarakhaNDa, gra0 46, shlo0 22-33)   
Proofread by Jonathan Wiener wiener78 at sbcglobal.net  
  
