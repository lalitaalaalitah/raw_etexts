---
Acknowledge-Permission: http://ioustotra.blogspot.com
Author: Shankaracharya
Category: devii, dashamahAvidyA, aShTaka, shankarAchArya, devI
File name: shAkambharyaShTakam.itx
Indexextra: (Audio-Video)
Language: Sanskrit
Latest update: August 5, 2018
Location: doc_devii
Proofread by: Prakash Ketkar, Sunder Hattangadi, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shAkambharyaShTakam
Transliterated by: Prakash Ketkar
engtitle: shAkambharyaShTakam
itxtitle: shAkambharyaShTakam (shaNkarAchAryavirachitam)
title: शाकम्भर्यष्टकम् (शण्कराचार्यविरचितम्)

---
  
 श्रीशाकम्भर्यष्टकम्   
शक्तिः शाम्भवविश्वरूपमहिमा माङ्गल्यमुक्तामणि-  
     र्घण्टा शूलमसिं लिपिं च दधतीं दक्षैश्चतुर्भिः करैः ।  
वामैर्बाहुभिरर्घ्यशेषभरितं पात्रं च शीर्षं तथा  
     चक्रं खेटकमन्धकारिदयिता त्रैलोक्यमाता शिवा ॥ १॥  
  
देवी दिव्यसरोजपादयुगले मञ्जुक्वणन्नूपुरा  
     सिंहारूढकलेवरा भगवती व्याघ्राम्बरावेष्टिता ।  
वैडूर्यादिमहार्घरत्नविलसन्नक्षत्रमालोज्ज्वला  
     वाग्देवी विषमेक्षणा शशिमुखी त्रैलोक्यमाता शिवा ॥ २॥  
  
ब्रह्माणी च कपालिनी सुयुवती रौद्री त्रिशूलान्विता  
     नाना दैत्यनिबर्हिणी नृशरणा शङ्खासिखेटायुधा ।  
भेरीशङ्खक्ष् मृदङ्गक्ष् घोषमुदिता शूलिप्रिया चेश्वरी  
     माणिक्याढ्यकिरीटकान्तवदना त्रैलोक्यमाता शिवा ॥ ३॥  
  
वन्दे देवि भवार्तिभञ्जनकरी भक्तप्रिया मोहिनी  
     मायामोहमदान्धकारशमनी मत्प्राणसञ्जीवनी ।  
यन्त्रं मन्त्रजपौ तपो भगवती माता पिता भ्रातृका  
     विद्या बुद्धिधृती गतिश्च सकलत्रैलोक्यमाता शिवा ॥ ४॥  
  
श्रीमातस्त्रिपुरे त्वमब्जनिलया स्वर्गादिलोकान्तरे  
     पाताले जलवाहिनी त्रिपथगा लोकत्रये शङ्करी ।  
त्वं चाराधकभाग्यसम्पदविनी श्रीमूर्ध्नि लिङ्गाङ्किता  
     त्वां वन्दे भवभीतिभञ्जनकरीं त्रैलोक्यमातः शिवे ॥ ५॥  
  
श्रीदुर्गे भगिनीं त्रिलोकजननीं कल्पान्तरे डाकिनीं  
     वीणापुस्तकधारिणीं गुणमणिं कस्तूरिकालेपनीम् ।  
नानारत्नविभूषणां त्रिनयनां दिव्याम्बरावेष्टितां  
     वन्दे त्वां भवभीतिभञ्जनकरीं त्रैलोक्यमातः शिवे ॥ ६॥  
  
नैरृत्यां दिशि पत्रतीर्थममलं मूर्तित्रये वासिनीं  
     साम्मुख्या च हरिद्रतीर्थमनघं वाप्यां च तैलोदकम् ।  
गङ्गादित्रयसङ्गमे सकुतुकं पीतोदके पावने  
     त्वां वन्दे भवभीतिभञ्जनकरीं त्रैलोक्यमातः शिवे ॥ ७॥  
  
द्वारे तिष्ठति वक्रतुण्डगणपः क्षेत्रस्य पालस्ततः  
     शक्रेड्या च सरस्वती वहति सा भक्तिप्रिया वाहिनी ।  
मध्ये श्रीतिलकाभिधं तव वनं शाकम्भरी चिन्मयी  
     त्वां वन्दे भवभीतिभञ्जनकरीं त्रैलोक्यमातः शिवे ॥ ८॥  
  
शाकम्भर्यष्टकमिदं यः पठेत्प्रयतः पुमान् ।  
स सर्वपापविनिर्मुक्तः सायुज्यं पदमाप्नुयात् ॥ ९॥  
  
इति श्रीमच्छङ्कराचार्यविरचितं शाकम्भर्यष्टकं सम्पूर्णम् ॥  
  
  
Proofread by Sunder Hattangadi, NA  
  
