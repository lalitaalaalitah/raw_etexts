---
Category: devii, pArvatI, devI
File name: menakAnandinIstotram.itx
Indexextra: (Scan)
Language: Sanskrit
Latest update: August 19, 2018
Location: doc_devii
Proofread by: Madhura Bal madhurabal11 gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: menakAnandinIstotram
Transliterated by: Madhura Bal madhurabal11 gmail.com
engtitle: menakAnandinIstotram
itxtitle: menakAnandinIstotram (prakAshAnandapurIvirachitam)
title: मेनकानन्दिनीस्तोत्रम् (प्रकाशानन्दपुरीविरचितम्)

---
  
 श्रीमेनकानन्दिनीस्तोत्रम्   
  
गीर्वाणाखिलसम्पदम्बुजवनप्रोन्मूलनाकौतुकि-  
प्रौढोन्मत्तकरीन्द्रसैरिभवधक्रीडाप्रसन्नानना ।  
देवैराप्तमनोरथैरतिगतक्लेशैर्मुहुर्वन्दिता  
विश्वत्राणपरायणा विजयते श्रीमेनकानन्दिनी ॥ १॥  
  
निःशेषामरवाहिनीकरिघटाशार्दूलविक्रीडित-  
प्रौढाहङ्कृतिचण्डमुण्डहननेनाह्लादयन्ती सुरान् ।  
भक्ताभीष्टविधानकल्पलतिका कारुण्यवारान्निधिः  
श्रीश्रीकण्ठगृहप्रभा विजयते श्रीमेनकानन्दिनी ॥ २॥  
  
लीलोन्मूलितदानवारिनिकराखण्डप्रतापोन्मदो-  
द्गर्जच्छुम्भनिशुम्भदैत्यमृगयाहर्षस्मितास्याम्बुजा ।  
इन्द्रोपेन्द्रसमर्चिताङ्घ्रिकमला वन्दारुचिन्तामणिः  
श्रीमच्छम्भुकुटुम्बिनी विजयते श्रीमेनकानन्दिनी ॥ ३॥  
  
या शक्तिर्मधुकैटभादिहनने विष्णुं चकारास्पदं  
गीर्वाणाधिपतिं निलिम्पबलभिद्वृत्रादिकोन्मूलने ।  
देवद्रावणविश्रुतासुरवधे दैत्यारिसेनापतिं  
सा बाधौघविनाशिनी विजयते श्रीमेनकानन्दिनी ॥ ४॥  
  
श्रद्धा तर्कवतां क्षमा बलवतां सम्पद्वतां नम्रता  
शान्तिः सन्त्यजतां धृतिः प्रयततां भक्तिर्भवे जानताम् ।  
याऽऽपन्नार्तिहरा हराभिलषिता तापत्रयोन्मूलिनी  
सा सौभाग्यविधायिनी विजयते श्रीमेनकानन्दिनी ॥ ५॥  
  
यामाहुर्निगमाः सदादिवचनैः सृष्टेः पुरा केवलां  
या चेतोतिगतप्रपञ्चरचनामन्यानपेक्षा व्यधात् ।  
अन्ते स्वात्मनि सन्निवेश्य निखिलं तिष्ठत्यखिन्नप्रभा  
सा प्रत्यक्चितिरच्युता विजयते श्रीमेनकानन्दिनी ॥ ६॥  
  
शैलेन्द्रजास्तवमिमं व्यदधात्प्रबोधा-  
नन्दो गिरीन्द्रतनयाकरुणैकपात्रः ।  
आनन्दसन्ततिमयं तनुतान्नराणां  
गौरीपदाम्बुजमधुव्रतमानसानाम् ॥ ७॥  
  
इति श्रीमत्परमहंसपरिव्राजकाचार्यस्वामिप्रकाशानन्दपुरीविरचितं  
श्रीमेनकानन्दिनीस्तोत्रं समाप्तम् ॥  
  
  
Proofread by Madhura Bal madhurabal11 gmail.com  
  
