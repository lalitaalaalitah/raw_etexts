---
Author: Brihaspati
Category: devii, sarasvatI, stotra, devI
Description-comments: rUdrayAmala
File name: sarasvatistotrabrihaspati.itx
Indexextra: (bRihaspati)
Language: Sanskrit
Latest update: June 30, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIstotram
Texttype: stotra
Transliterated by: WebD
engtitle: sarasvatIstotram bRihaspativirachitam
itxtitle: sarasvatIstotram (bRihaspativirachitam)
title: सरस्वतीस्तोत्रम् (बृइहस्पतिविरचितम्)

---
  
 श्रीसरस्वतीस्तोत्रं बृहस्पतिविरचितम्   
  
श्रीगणेशाय नमः ।  
बृहस्पतिरुवाच  
सरस्वति नमस्यामि चेतनां हृदि संस्थिताम् ।  
कण्ठस्थां पद्मयोनिं त्वां ह्रीङ्कारां सुप्रियां सदा ॥ १॥  
  
मतिदां वरदां चैव सर्वकामफलप्रदाम् ।  
केशवस्य प्रियां देवीं वीणाहस्तां वरप्रदाम् ॥ २॥  
  
मन्त्रप्रियां सदा हृद्यां कुमतिध्वंसकारिणीम् ।  
स्वप्रकाशां निरालम्बामज्ञानतिमिरापहाम् ॥ ३॥  
  
मोक्षप्रियां शुभां नित्यां सुभगां शोभनप्रियाम् ।  
पद्मोपविष्टां कुण्डलिनीं शुक्लवस्त्रां मनोहराम् ॥ ४॥  
  
आदित्यमण्डले लीनां प्रणमामि जनप्रियाम् ।  
ज्ञानाकारां जगद्द्वीपां भक्तविघ्नविनाशिनीम् ॥ ५॥  
  
इति सत्यं स्तुता देवी वागीशेन महात्मना ।  
आत्मानं दर्शयामास शरदिन्दुसमप्रभाम् ॥ ६॥  
  
श्रीसरस्वत्युवाच  
वरं वृणीष्व भद्रं त्वं यत्ते मनसि वर्तते ।  
बृहस्पतिरुवाच  
प्रसन्ना यदि मे देवि परं ज्ञानं प्रयच्छ मे ॥ ७॥  
  
श्रीसरस्वत्युवाच  
दत्तं ती निर्मलं ज्ञानं कुमतिध्वंसकारकम् ।  
स्तोत्रेणानेन मां भक्त्या ये स्तुवन्ति सदा नराः ॥ ८॥  
  
लभन्ते परमं ज्ञानं मम तुल्यपराक्रमाः ।  
कवित्वं मत्प्रसादेन प्राप्नुवन्ति मनोगतम् ॥ ९॥  
  
त्रिसन्ध्यं प्रयतो भूत्वा यस्त्विमं पठते नरः ।  
तस्य कण्ठे सदा वासं करिष्यामि न संशयः ॥ १०॥  
  
॥ इति श्रीरुद्रयामले श्रीबृहस्पतिविरचितं सरस्वतीस्तोत्रम्  
सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
