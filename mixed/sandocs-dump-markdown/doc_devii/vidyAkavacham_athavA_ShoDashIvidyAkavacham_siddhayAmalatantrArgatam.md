---
Author: Traditional
Category: kavacha, devii, dashamahAvidyA, devI
Description-comments: siddhayAmala
File name: shriividyaakavach.itx
Language: Sanskrit
Latest update: March 02, 2005
Location: doc_devii
Proofread by: Ravin Bhalekar, lalitha parameswari parameswari.lalitha at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shrIvidyAkavacham
Transliterated by: Ravin Bhalekar ravibhalekar at hotmail.com
engtitle: shrIvidyAkavacham
itxtitle: vidyAkavacham athavA ShoDashIvidyAkavacham (siddhayAmalatantrArgatam)
title: विद्याकवचम् अथवा षोडशीविद्याकवचम् (सिद्धयामलतन्त्रार्गतम्)

---
  
 श्रीविद्याकवचम् अथवा श्रीषोडशीविद्याकवचम्   
  
श्रीगणेशाय नमः ।  
देव्युवाच ।  
देवदेव महादेव भक्तानां प्रीतिवर्धनम् ।  
सूचितं यन्महादेव्याः कवचं कथयस्व मे ॥ १॥  
  
महादेव उवाच ।  
श्रुणु देवि प्रवक्ष्यामि कवचं देवदुर्लभम् ।  
न प्रकाश्यं परं गुह्यं साधकाभीष्टसिद्धिदम् ॥ २॥  
  
कवचस्य ऋषिर्देवि दक्षिणामूर्तिरव्ययः ।  
छन्दः पङ्क्तिः समुद्दिष्टं देवी त्रिपुरसुन्दरी ॥ ३॥  
  
धर्मार्थकाममोक्षाणां विनियोगस्तु साधने ।  
वाग्भवः कामराजश्च शक्तिर्बीजं सुरेश्वरि ॥ ४॥  
  
ऐं वाग्भवः पातु शीर्षे मां क्लीं कामराजस्तथा हृदि ।  
सौः शक्तिबीजं सदा पातु नाभौ गुह्ये च पादयोः ॥ ५॥  
  
ऐं श्रीं सौः वदने पातु बाला मां सर्वसिद्धये ।  
ह्सौं हसकलह्रीं ह्सौः पातु भैरवी कण्ठदेशतः ॥ ६॥  
  
सुन्दरी नाभिदेशे च शीर्षे कामकला सदा ।  
भ्रूनासयोरन्तराले महात्रिपुरसुन्दरी ॥ ७॥  
  
ललाटे सुभगा पातु भगा मां कण्ठदेशतः ।  
भगोदया च हृदये उदरे भगसर्पिणी ॥ ८॥  
  
भगमाला नाभिदेशे लिङ्गे पातु मनोभवा ।  
गुह्ये पातु महादेवी राजराजेश्वरी शिवा ॥ ९॥  
  
चैतन्यरूपिणी पातु पादयोर्जगदम्बिका ।  
नारायणी सर्वगात्रे सर्वकार्ये शुभङ्करी ॥ १०॥  
  
ब्रह्माणी पातु मां पूर्वे दक्षिणे वैष्णवी तथा ।  
पश्चिमे पातु वाराही उत्तरे तु महेश्वरी ॥ ११॥  
  
आग्नेयां पातु कौमारी महालक्ष्मीस्तु नैरृते ।  
वायव्यां पातु चामुण्डा इन्द्राणी पातु ईशके ॥ १२॥  
  
जले पातु महामाया पृथिव्यां सर्वमङ्गला ।  
आकाशे पातु वरदा सर्वत्र भुवनेश्वरी ॥ १३॥  
  
इदं तु कवचं देव्या देवानामपि दुर्लभम् ।  
पठेत्प्रातः समुत्थाय शुचिः प्रयतमानसः ॥ १४॥  
  
नाधयो व्याधयस्तस्य न भयं च क्वचिद्भवेत् ।  
न च मारी भयं तस्य पातकानां भयं तथा ॥ १५॥  
  
न दारिद्र्यवशं गच्छेत्तिष्ठेन्मृत्युवशे न च ।  
गच्छेच्छिवपुरं देवि सत्यं सत्यं वदाम्यहम् ॥ १६॥  
  
इदं कवचमज्ञात्वा श्रीविद्यां यो जपेत्सदा ।  
स नाप्नोति फलं तस्य प्राप्नुयाच्छस्त्रघातनम् ॥ १७॥  
  
॥ इति श्रीसिद्धयामले श्रीषोडशीविद्याकवचं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
and lalitha parameswari parameswari.lalitha at gmail.com  
  
