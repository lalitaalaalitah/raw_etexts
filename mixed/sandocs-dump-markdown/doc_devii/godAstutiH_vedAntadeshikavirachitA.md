---
Acknowledge-Permission: Mahaperiaval Trust
Author: vedAntadeshika
Category: devii, nadI, vedAnta-deshika, devI
Description/comments: Edited by S. V. Radhakrishna Shastriji
File name: godAstutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: godAstutiH
engtitle: godAstutiH
itxtitle: godAstutiH (vedAntadeshikavirachitA)
title: गोदास्तुतिः (वेदान्तदेशिकविरचिता)

---
  
 गोदास्तुतिः   
  
श्रीवेदान्तदेशिकविरचिता ।  
श्रीविष्णुचित्तकुलनन्दनकल्पवल्लीं  
श्रीरङ्गराजहरिचन्दनयोगदृश्याम् ।  
साक्षात्क्षमां करुणया कमलामिवान्यां  
गोदामनन्यशरणः शरणं प्रपद्ये ॥ १॥  
  
वैदेशिकः श्रुतिगिरामपि भूयसीनां  
वर्णेषु माति महिमा न हि मादृशां ते ।  
इत्थं विदन्तमपि मां सहसैव गोदे  
मौनद्रुहो मुखरयन्ति गुणास्त्वदीयाः ॥ २॥  
  
त्वत्प्रेयसः श्रवणयोरमृतायमानां  
तुल्यां त्वदीयमणिनूपुरशिञ्जितानाम् ।  
गोदे त्वमेव जननि त्वदभिष्टवार्हां  
वाचं प्रसन्नमधुरां मम संविधेहि ॥ ३॥  
  
कृष्णान्वयेन दधतीं यमुनानुभावं  
तीर्थैर्यथावदवगाह्य सरस्वतीं ते ।  
गोदे विकस्वरधियां भवती कटाक्षात्  
वाचः स्फुरन्ति मकरन्दमुचः कवीनाम् ॥ ४॥  
  
अस्मादृशामपकृतौ चिरदीक्षितानाम्  
अह्नाय देवि दयते यदसौ मुकुन्दः ।  
तन्निश्चितं नियमितस्तव मौलिदाम्ना  
तन्त्रीनिनादमधुरैश्च गिरां निगुम्फैः ॥ ५॥  
  
शोणाधरेऽपि कुचयोरपि तुङ्गभद्रा  
वाचां प्रवाहनिवहेऽपि सरस्वती त्वम् ।  
अप्राकृतैरपि रसैर्विरजा स्वभावात्  
गोदाऽपि देवि कमितुर्ननु नर्मदाऽसि ॥ ६॥  
  
वल्मीकतः श्रवणतो वसुधात्मनस्ते  
जातो बभूव स मुनिः कविसार्वभौमः ।  
गोदे किमद्भुतमिदं यदमी स्वदन्ते  
वक्त्रारविन्दमकरन्दनिभाः प्रबन्धाः ॥ ७॥  
  
भोक्तुं तव प्रियतमं भवतीव गोदे  
भक्तिं निजां प्रणयभावनया गृणन्तः ।  
उच्चावचैर्विरहसङ्गमजैरुदन्तैः  
शृङ्गारयन्ति हृदयं गुरवस्त्वदीयाः ॥ ८॥  
  
मातः समुत्थितवतीमधिविष्णुचित्तं  
विश्वोपजीव्यममृतं वचसा दुहानाम् ।  
तापच्छदं हिमरुचेरिव मूर्तिमन्यां  
सन्तः पयोधिदुहितुः सहजां विदुस्त्वाम् ॥ ९॥  
  
तातस्तु ते मधुभिदः स्तुतिलेशवश्यात्  
कर्णामृतैः स्तुतिशतैरनवाप्तपूर्वम् ।  
त्वन्मौलिगन्धसुभगामुपहृत्य मालां  
लेभे महत्तरपदानुगुणं प्रसादम् ॥ १०॥  
  
दिग्दक्षिणाऽपि परिपक्त्रिमपुण्यलभ्यात्  
सर्वोत्तरा भवति देवि तवावतारात् ।  
यत्रैव रङ्गपतिना बहुमानपूर्वं  
निद्रालुनापि नियतं निहिताः कटाक्षाः ॥ ११॥  
  
प्रायेण देवि भवतीव्यपदेशयोगात्  
गोदावरी जगदिदं पयसा पुनीते ।  
यस्यां समेत्य समयेषु चिरं निवासात्  
भागीरथीप्रभृतयोऽपि भवन्ति पुण्याः ॥ १२॥  
  
नागेशयः सुतनु पक्षिरथः कथं ते  
जातः स्वयंवरपतिः पुरुषः पुराणः ।  
एवं विधाः समुचितं प्रणयं भवत्याः  
सन्दर्शयन्ति परिहासगिरः सखीनाम् ॥ १३॥  
  
त्वद्भुक्तमाल्यसुरभीकृतचारुमौलेः  
हित्वा भुजान्तरगतामपि वैजयन्तीम् ।  
पत्युस्तवेश्वरि मिथः प्रतिघातलोलाः  
बर्हातपत्ररुचिमारचयन्ति भृङ्गाः ॥ १४॥  
  
आमोदवत्यपि सदा हृदयङ्गमाऽपि  
रागान्विताऽपि ललिताऽपि गुणोत्तराऽपि ।  
मौलिस्रजा तव मुकुन्दकिरीटभाजा  
गोदे भवत्यधरिता खलु वैजयन्ती ॥ १५॥  
  
त्वन्मौलिदामनि विभोः शिरसा गृहीते  
स्वच्छन्दकल्पितसपीतिरसप्रमोदाः ।  
मञ्जुस्वना मधुलिहो विदधुः स्वयं ते  
स्वायंवरं कमपि मङ्गलतूर्यघोषम् ॥ १६॥  
  
विश्वासमानरजसा कमलेन नाभौ  
वक्षःस्थले च कमलास्तनचन्दनेन ।  
आमोदितोऽपि निगमैर्विभुरङ्घ्रियुग्मे  
धत्ते नतेन शिरसा तव मौलिमालाम् ॥ १७॥  
  
चूडापदेन परिगृह्य तवोत्तरीयं  
मालामपि त्वदलकैरधिवास्य दत्ताम् ।  
प्रायेण रङ्गपतिरेष बिभर्ति गोदे  
सौभाग्यसम्पदभिषेकमहाधिकारम् ॥ १८॥  
  
तुङ्गैरकृत्रिमगिरः स्वयमुत्तमाङ्गैः  
यं सर्वगन्ध इति सादरमुद्वहन्ति ।  
आमोदमन्यमधिगच्छति मालिकाभिः  
सोऽपि त्वदीयकुटिलालकवासिताभिः ॥ १९॥  
  
धन्ये समस्तजगतां पितुरुत्तमाङ्गे  
त्वन्मौलिमाल्यभरसम्भरणेन भूयः ।  
इन्दीवरस्रजमिवादधति त्वदीया-  
न्याकेकराणि बहुमानविलोकितानि ॥ २०॥  
  
रङ्गेश्वरस्य तव च प्रणयानुबन्धात्  
अन्योन्यमाल्यपरिवृत्तिमभिष्टुवन्तः ।  
वाचालयन्ति वसुधे रसिकास्त्रिलोकीं  
न्यूनाधिकत्वसमताविषयैर्विवादैः ॥ २१॥  
  
दूर्वादलप्रतिमया तव देहकान्त्या  
गोरोचनारुचिरया च रुचेन्दिरायाः ।  
आसीदनुज्झितशिखावलकण्ठशोभं  
माङ्गल्यदं प्रणमतां मधुवैरिगात्रम् ॥ २२॥  
  
अर्च्यं समर्च्य नियमैर्निगमप्रसूनैः  
नाथं त्वया कमलया च समेयिवांसम् ।  
मातश्चिरं निरविशन्निजमाधिराज्यं  
मान्या मनुप्रभृतयोऽपि महीक्षितस्ते ॥ २३॥  
  
आर्द्रापराधिनि जनेऽप्यभिरक्षणार्थं  
रङ्गेश्वरस्य रमया विनिवेद्यमाने ।  
पार्श्वे परत्र भवती यदि तत्र नासीत्  
प्रायेण देवि वदनं परिवर्तितं स्यात् ॥ २४॥  
  
गोदे गुणैरपनयन् प्रणतापराधान्  
भ्रूक्षेप एव तव भोगरसानुकूलः ।  
कर्मानुबन्धि फलदानरतस्य भर्तुः  
स्वातन्त्र्यदुर्व्यसनमर्मभिदा निदानम् ॥ २५॥  
  
रङ्गे तटिद्गुणवतो रमयैव गोदे  
कृष्णाम्बुदस्य घटितां कृपया सुवृष्ट्या ।  
दौर्गत्यदुर्विषविनाशसुधानदीं त्वां  
सन्तः प्रपद्य शमयन्त्यचिरेण तापान् ॥ २६॥  
  
जातापराधमपि मामनुकम्प्य गोदे  
गोप्त्री यदि त्वमसि युक्तमिदं भवत्याः ।  
वात्सल्यनिर्भरतया जननी कुमारं  
स्तन्येन वर्धयति दष्टपयोधराऽपि ॥ २७॥  
  
शतमखमणिनीला चारु कल्हारहस्ता  
स्तनभरनमिताङ्गी सान्द्रवात्सल्यसिन्धुः ।  
अलकविनिहिताभिः स्रग्भराकृष्टनाथा  
विलसतु हृदि गोदा विष्णुचित्तात्मजा नः ॥ २८॥  
  
इति विकसितभक्तेरुत्थतां वेङ्कटेशात्  
बहुगुणरमणीयां वक्ति गोदास्तुतिं यः ।  
स भवति बहुमान्यः श्रीमतो रङ्गभर्तुः  
चरणकमलसेवां शाश्वतीमभ्युपैष्यन् ॥ २९॥  
  
इति श्रीवेदान्तदेशिकविरचिता गोदास्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
