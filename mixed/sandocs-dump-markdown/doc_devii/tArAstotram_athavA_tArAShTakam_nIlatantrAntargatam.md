---
Author: Traditional
Category: aShTaka, devii, dashamahAvidyA, stotra, devI
Description-comments: niilatantre
File name: tArAstotram.itx
Language: Sanskrit
Latest update: February 28, 2005
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: tArAstotram
Texttype: stotra
Transliterated by: Ravin Bhalekar ravibhalekar at hotmail.com)
engtitle: tArAstotram
itxtitle: tArAstotram athavA tArAShTakam (nIlatantrAntargatam)
title: तारास्तोत्रम् अथवा ताराष्टकम् (नीलतन्त्रान्तर्गतम्)

---
  
 तारास्तोत्रम् अथवा ताराष्टकं   
श्रीगणेशाय नमः ।  
मातर्नीलसरस्वति प्रणमतां सौभाग्यसम्पत्प्रदे  
प्रत्यालीढपदस्थिते शवहृदि स्मेराननाम्भोरुहे ।  
फुल्लेन्दीवरलोचने त्रिनयने कर्त्रीकपालोत्पले खङ्गं  
चादधती त्वमेव शरणं त्वामीश्वरीमाश्रये ॥ १॥  
  
वाचामीश्वरि भक्तिकल्पलतिके सर्वार्थसिद्धिश्वरि  
गद्यप्राकृतपद्यजातरचनासर्वार्थसिद्धिप्रदे ।  
नीलेन्दीवरलोचनत्रययुते कारुण्यवारान्निधे  
सौभाग्यामृतवर्धनेन कृपयासिञ्च त्वमस्मादृशम् ॥ २॥  
  
खर्वे गर्वसमूहपूरिततनो सर्पादिवेषोज्वले  
व्याघ्रत्वक्परिवीतसुन्दरकटिव्याधूतघण्टाङ्किते ।  
सद्यःकृत्तगलद्रजःपरिमिलन्मुण्डद्वयीमूर्द्धज-  
ग्रन्थिश्रेणिनृमुण्डदामललिते भीमे भयं नाशय ॥ ३॥  
  
मायानङ्गविकाररूपललनाबिन्द्वर्द्धचन्द्राम्बिके  
हुम्फट्कारमयि त्वमेव शरणं मन्त्रात्मिके मादृशः ।  
मूर्तिस्ते जननि त्रिधामघटिता स्थूलातिसूक्ष्मा  
परा वेदानां नहि गोचरा कथमपि प्राज्ञैर्नुतामाश्रये ॥ ४॥  
  
त्वत्पादाम्बुजसेवया सुकृतिनो गच्छन्ति सायुज्यतां  
तस्याः श्रीपरमेश्वरत्रिनयनब्रह्मादिसाम्यात्मनः ।  
संसाराम्बुधिमज्जने पटुतनुर्देवेन्द्रमुख्यासुरान्  
मातस्ते पदसेवने हि विमुखान् किं मन्दधीः सेवते ॥ ५॥  
  
मातस्त्वत्पदपङ्कजद्वयरजोमुद्राङ्ककोटीरिणस्ते  
देवा जयसङ्गरे विजयिनो निःशङ्कमङ्के गताः ।  
देवोऽहं भुवने न मे सम इति स्पर्द्धां वहन्तः परे  
तत्तुल्यां नियतं यथा शशिरवी नाशं व्रजन्ति स्वयम् ॥ ६॥  
  
त्वन्नामस्मरणात्पलायनपरान्द्रष्टुं च शक्ता न ते  
भूतप्रेतपिशाचराक्षसगणा यक्षश्च नागाधिपाः ।  
दैत्या दानवपुङ्गवाश्च खचरा व्याघ्रादिका जन्तवो  
डाकिन्यः कुपितान्तकश्च मनुजान् मातः क्षणं भूतले ॥ ७॥  
  
लक्ष्मीः सिद्धिगणश्च पादुकमुखाः सिद्धास्तथा वैरिणां  
स्तम्भश्चापि वराङ्गने गजघटास्तम्भस्तथा मोहनम् ।  
मातस्त्वत्पदसेवया खलु नृणां सिद्ध्यन्ति ते ते गुणाः  
क्लान्तः कान्तमनोभवोऽत्र भवति क्षुद्रोऽपि वाचस्पतिः ॥ ८॥  
  
ताराष्टकमिदं पुण्यं भक्तिमान् यः पठेन्नरः ।  
प्रातर्मध्याह्नकाले च सायाह्ने नियतः शुचिः ॥ ९॥  
  
लभते कवितां विद्यां सर्वशास्त्रार्थविद्भवेत्  
लक्ष्मीमनश्वरां प्राप्य भुक्त्वा भोगान्यथेप्सितान् ।  
कीर्तिं कान्तिं च नैरुज्यं प्राप्यान्ते मोक्षमाप्नुयात् ॥ १०॥  
  
॥ इति श्रीनीलतन्त्रे तारास्तोत्रं अथवा ताराष्टकं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
