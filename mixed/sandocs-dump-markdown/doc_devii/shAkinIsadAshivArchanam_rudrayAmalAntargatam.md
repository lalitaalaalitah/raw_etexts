---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, shiva, devI
Description/comments: rudrayAmale uttaratantre 2 bhairava bhairavI sa.nvAde
File name: shAkinIsadAshivArchanam.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Shakinisadashivarchanam
Texttype: stotra
Transliterated by: staff of Muktabodha.org Mark S.G. Dyczkowski
engtitle: shAkinIsadAshivArchanam
itxtitle: shAkinIsadAshivArchanam (rudrayAmalAntargatam)
title: शाकिनीसदाशिवार्चनम् (रुद्रयामलान्तर्गतम्)

---
  
 शाकिनीसदाशिवार्चनम्   
अथ पञ्चषष्टितमः पटलः  
श्रीआनन्दभैरवी उवाच  
अथ कान्त प्रवक्ष्यामि समुदायफलोदयम् ।  
कण्ठाम्भोजस्य वर्णानां ध्यानं मन्त्रं शृणु प्रभो ॥ ६५-१॥  
  
शाकिनीसहितं नित्यं पूजयित्वा सदाशिवम् ।  
मूढोऽपि योगिनां श्रेष्ठः किमन्ये ध्यानयोगिनः ॥ ६५-२॥  
  
ध्यात्वा सम्पूजयेद्यस्तु सोऽभीष्टं फलमाप्नुयात् ।  
ततो ध्यानं प्रवक्ष्यामि वीरनाथ शृणु प्रभो ॥ ६५-३॥  
  
आदौ श्रीशाकिनीध्यानं पश्चाद् ध्यानं सदाशिवे ।  
द्वयोरभेदबुद्ध्या च कामजेता स्वयं भवेत् ॥ ६५-४॥  
  
वन्दे नित्यां सुशीलां त्रिभुवनवरदां शाकिनीं पीतवस्त्रां  
वेदाद्यां वेदमातां सुखमयललितां वेदहस्तोज्ज्वलाङ्गीम् ।  
ध्याये पीयूषधारामलघटसुधया स्निग्धदेहां हसन्तीं  
मायां शम्भोर्ललाटे विधुकिरणकरां श्रीसदानन्दयुक्ताम् ॥ ६५-५॥  
  
अम्भोजास्त्रादिमुद्रासिवरदजटा धारयन्तीं करालं  
श्यामां पीनस्तनाढ्यां त्रिनयनकमलां प्रेतलिङ्गासनस्थाम् ।  
सर्वाङ्गालङ्कृतां श्रीं विधुशतवदनाम्भोजशोभां वहन्तीं  
शम्भोरानन्दकर्त्रीं चरमगुणपदां स्थूलसूक्ष्मस्वरूपाम् ॥ ६५-६॥  
  
एवं ध्यायेन्महायोगी स्थूलसूक्ष्मस्वरूपिणीम् ।  
अभेद्यभेदकरणीं शङ्कर प्रेमवल्लभ ॥ ६५-७॥  
  
या विद्या वाग्भवाढ्या हरिवधुकमला केवले निष्फलन्ते  
मायालक्ष्मीस्त्रिकूटं शशिमुखितदधः शाकिनी क्षेत्रपालम् ।  
वक्षद्वन्द्वं त्रिकूटं वधुमधरमिवासिद्धिमिष्टां विधेहि  
स्वाहान्तोऽयं महेशत्रिभुवनभविकाह्लादहेतोः प्रकाशः ॥ ६५-८॥  
  
प्रणवं पूर्वमुद्धृत्य वाग्भवं तदनन्तरम् ।  
शाकिनी त्वं तदन्ते तु मम दोषान् विनाशय ॥ ६५-९॥  
  
युगलं वह्निकान्तां च मन्त्रार्थाः सारदाः स्मृताः ।  
कामराजं समुद्धृत्य हिरण्याक्षि सनातनि ॥ ६५-१०॥  
  
शाकिन्यन्ते महामाये मायावह्निश्रिया युतम् ।  
एषा मन्त्रात्मिका विद्या कण्ठाम्भोजप्रकाशिनी ॥ ६५-११॥  
  
शाकम्भरी महाविद्या तस्य वामे विभाति च ।  
तस्य मन्त्रं प्रवक्ष्यामि ज्ञात्वैव योगवित् प्रभुः ॥ ६५-१२॥  
  
महामन्त्रस्य माहात्म्यं कथितुं नैव शक्यते ।  
भावमात्रेण सिद्धिः स्यात् किं पुनर्मोक्षसाधनम् ॥ ६५-१३॥  
  
विद्यां कामकलां विचित्रवसनां पद्मासनस्थां शिवां  
कामाख्यां सकलान् स्वरान् त्रिजगतां शाकैर्महायोगिनी ।  
नित्यं या परिपाल्यते भगवतीं शाकम्भरीं तां भजे  
सा योगाधिप-रक्षका निशि दिशि श्रीकण्ठपद्मे प्रभा ॥ ६५-१४॥  
  
अद्यापि प्रियकण्ठपद्मनिकरे सम्भाति शाकम्भरी  
विद्यावाक्कमलायुतं स्मितमुखि प्रान्ते च शाकम्भरि ।  
वह्निर्वारुणवायुबीजमनलद्वन्द्वं हि वक्षद्वयं  
वह्निप्रेमकलान्वितो मनुवरः साक्षाज्जगत्क्षोभकृत् ॥ ६५-१५॥  
  
शाकम्भरीं महामायां पूजयेद् द्वारदेवताम् ।  
तदन्ते सर्वदेवाश्च शक्रादीन् परिपूजयेत् ॥ ६५-१६॥  
  
ध्यात्वा च शाकिनीं देवीं शाकम्भर्याश्च दक्षिणे ।  
पूजयेत् परया भक्त्या पूर्वोक्तविधिना प्रभो ॥ ६५-१७॥  
  
शाकम्भरीं त्रिनयनां सूर्येन्दुवह्नियोजिताम् ।  
रक्तपद्मस्थितां श्यामां वेदबाहुश्रियोज्ज्वलाम् ॥ ६५-१८॥  
  
वराभयकरां खड्गकपालकमलान्विताम् ।  
नानालङ्कारशोभाङ्गी मुक्तकुन्तलभूषिताम् ॥ ६५-१९॥  
  
प्रसन्नवदनाम्भोजस्मितहास्यविराजिताम् ।  
साधकाभीष्टदां नित्यां महाविद्यां भजाम्यहम् ॥ ६५-२०॥  
  
ततो मानसपूजाञ्च ध्यानान्ते तु समाचरेत् ।  
पुनर्ध्यानं ततः कृत्वा चित्तावाहनमाचरेत् ॥ ६५-२१॥  
  
पाद्याद्यैः पूजयेन्नित्यं भक्त्या च योगसिद्धये ।  
ततो जपेच्छतं वापि चाष्टोत्तरसहस्रकम् ॥ ६५-२२॥  
  
एवं लक्षसमाप्ते तु कण्ठे देवीं प्रपश्यति ।  
होमादीन् क्रमशः कुर्याद् ब्राह्मणानां तु भोजनम् ॥ ६५-२३॥  
  
तदन्ते शाकिनीपूजा प्रथमे वापि कारयेत् ।  
तत्प्रकारं शृणु प्राणवल्लभे कामसुन्दरि ॥ ६५-२४॥  
  
आदौ जलं शोधयित्वा हस्तौ पादौ च विग्रहम् ।  
क्षालयित्वा द्विराचम्य मूलमन्त्रेण साधकः ॥ ६५-२५॥  
  
शिखाबन्धनमाकृत्य चासनं परिशोधयेत् ।  
ततोऽर्घ्यस्थापनं कृत्वा पीठं निर्माय यत्नतः ॥ ६५-२६॥  
  
पीठचक्रं शोधयित्वा पीठपूजां समाचरेत् ।  
ततो ध्यानं भूतशुद्धिं न्यासजालं समाचरेत् ॥ ६५-२७॥  
  
पुनः प्राणायामयुग्मं कृत्वा देहं दृढं नयेत् ।  
ततो ध्यानं मानसार्चा मुद्रादर्शनमेव च ॥ ६५-२८॥  
  
ततः पाद्यं तथार्घ्यं तु चारुशङ्खेन कारयेत् ।  
आचमनीयं ततः स्नानं पुनराचमनं तथा ॥ ६५-२९॥  
  
गन्धं पुष्पाणि सर्वाणि बिल्वपत्राणि दापयेत् ।  
निजावरणदेवांश्च पूजयित्वा क्रमेण तु ॥ ६५-३०॥  
  
धूपदीपौ निवेद्याथ नैवेद्यं पानकं ततः ।  
पुनराचमनं दत्वा बलिद्रव्याणि दापयेत् ॥ ६५-३१॥  
  
बलिं दत्वा जपेन्मन्त्रं सहस्रं वा शताष्टकम् ।  
दिवसे यज्जपं कुर्याद्रात्रौ तज्जाप्यमाश्रयेत् ॥ ६५-३२॥  
  
जपं समर्पयेद् विद्वान् गुह्यातिगुह्यमन्त्रकैः ।  
प्राणायामं त्रिषट्कृत्वा वन्दनं च प्रदक्षिणम् ॥ ६५-३३॥  
  
स्तोत्रञ्च कवचं नित्यं सहस्रनाममङ्गलम् ।  
पठेद् भक्त्या कण्ठपद्मे कायकल्पनकृन्नरः ॥ ६५-३४॥  
  
एवं विधिविधानेन पूजयित्वा सदाशिवम् ।  
अस्मिञ्छास्त्रे क्रिया गुप्ता गुप्तनारी प्रपूजनम् ॥ ६५-३५॥  
  
अथवा मनसा सर्वं पूजायागजपं चरेत् ।  
यथा देव्यास्तथा शम्भोर्जपयागः समीरितः ॥ ६५-३६॥  
  
एवं क्रमेण पूज्याश्च बाह्यस्था मुनयः क्रमात् ।  
पूज्या वर्णकला नाथ तद्बाह्यस्थानं प्रपूजयेत् ॥ ६५-३७॥  
  
एवं हि मासकार्येण वरं सिद्धिं समाप्नुयात् ॥ ६५-३८॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
भैरवीभैरवसंवादे शाकिनीसदाशिवार्चनं नाम  
पञ्चषष्टितमः पटलः ॥ ६५॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
