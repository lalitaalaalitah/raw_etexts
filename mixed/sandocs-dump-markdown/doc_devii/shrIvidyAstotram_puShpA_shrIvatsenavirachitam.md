---
Author: Pushpa Srivatsan
Category: devii, puShpAshrIvatsan, dashamahAvidyA, devI
File name: shrIvidyAstotramPS.itx
Indexextra: (Stotra Pushapavali)
Language: Sanskrit
Latest update: December 28, 2017
Location: doc_devii
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
SubDeity: dashamahAvidyA
Subject: philosophy/hinduism/religion
Sublocation: devii
Text title: shrIvidyAstotram
Texttype: svara
Transliterated by: N V Vathsan nvvathsan at gmail.com
engtitle: shrIvidyAstotram
itxtitle: shrIvidyAstotram (puShpA shrIvatsenavirachitam)
title: श्रीविद्यास्तोत्रम् (पुष्पा श्रीवत्सेनविरचितम्)

---
  
 श्रीश्रीविद्यास्तोत्रम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ श्रीविद्यायै च विद्महे । नादबीजाय धीमहि ।  
तन्नः शक्तिः प्रचोदयात् ॥  
  
ह्रीम्बीजपूजिते देवि महामेरुनिवासिनि ।  
श्रीषोडशाक्षरीविद्ये सुवासिनि नमोस्तु ते ॥ १॥  
  
षोडशीपूजिते देवि षोडशीमन्त्ररूपिणि ।  
षोडशीगुप्तसद्रूपे षोडशस्तोत्रमालिके ॥ २॥  
  
नादबिन्दुकलारूपे नवावरणपूजिते ।  
नानारागस्तुते देवि नारायणि नमोस्तु ते ॥ ३॥  
  
वीणागानप्रिये मातर्वीणामृदुलसुस्वरे ।  
वीणासँल्लयसङ्गीते वीणालये नमोस्तु ते ॥ ४॥  
  
गानाञ्जलिससन्नूते गानमञ्जुलवाग्वरे ।  
गानस्फूर्तिकरे मातर्गानलोले नमोस्तु ते ॥ ५॥  
  
कविताप्रेरणे गौरि कविहृत्कमलालये ।  
कवितोत्पलसौरभ्ये काव्यवासे नमोस्तु ते ॥ ६॥  
  
नादोपासितसानन्दे नादाकृतिनमस्कृते ।  
नादोपासिकहृन्नादे नादमूले नमोस्तु ते ॥ ७॥  
  
नामरूपादिसर्वस्वे नामरूपविवर्जिते ।  
नामरूपातिसौन्दर्ये नामरूपे नमोस्तु ते ॥ ८॥  
  
रामनामप्रिये देवि नामगानातितोषिते ।  
नामसङ्गीतमाधुर्ये नादरूपे नमोस्तु ते ॥ ९॥  
  
त्यागराजगुरुस्वामिसत्सङ्गीतप्रमोदिते ।  
शिष्यापुष्पाकृतस्तोत्ररागभावे नमोस्तु ते ॥ १०॥  
  
मूकवाक्संस्तुते देवि मूककोकिलसुस्वने ।  
मूकवाक्स्तुतिसुश्लोके मूकाम्बिके नमोस्तु ते ॥ ११॥  
  
इहतृष्णापहे मातः सुज्ञानक्षीरपायने ।  
परानन्दप्रदे मातर्वरानन्दे नमोस्तु ते ॥ १२॥  
  
शक्तिरूपे शिवे मातः शिवरूपे शिवप्रिये ।  
शिवशक्त्यैक्यचिद्रूपे शिवशक्ते नमोस्तु ते ॥ १३॥  
  
प्राणशक्तिकविप्राणे आत्मशक्तिस्वरूपिणि ।  
नादशक्तिमनःशक्ते  शक्तिमूले नमोस्तु ते ॥ १४॥  
  
आदिशक्तिमदम्ब त्वं अखिलाण्डैकरूपिणि ।  
प्रसीद मे नमो मातः स्तोत्रमेतत्तवार्पणम् ॥ १५॥  
  
मङ्गलं ते सुमाङ्गल्ये मङ्गलं कमलालये ।  
मङ्गलं सर्वसत्सारे श्रीविद्ये शुभमङ्गलम् ॥ १६॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीश्रीविद्यास्तोत्रं गुरौ समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
