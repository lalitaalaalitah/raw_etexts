---
Category: devii, dashamahAvidyA, devI
File name: kAmAkhyAstotra.itx
Indexextra: (Wiki)
Language: Sanskrit
Latest update: May 29, 2015
Location: doc_devii
Proofread by: KS Ramachandran, PSA Easwaran
Send corrections to: Sanskrit@cheerful.com
Site access: https://sanskritdocuments.org
Source: Yoginitantra
SubDeity: dashamahAvidyA
Subject: philosophy/hinduism/religion
Sublocation: devii
Text title: kAmAkhyAstotram
engtitle: kAmAkhyAstotram
itxtitle: kAmAkhyAstotram
title: कामाख्यास्तोत्रम्

---
  
 कामाख्या ध्यानं स्तोत्रं च   
   
           कामाख्या ध्यानम्  
रविशशियुतकर्णा कुङ्कुमापीतवर्णा  
मणिकनकविचित्रा लोलजिह्वा त्रिनेत्रा ।  
अभयवरदहस्ता साक्षसूत्रप्रहस्ता  
प्रणतसुरनरेशा सिद्धकामेश्वरी सा ॥ १॥  
  
अरुणकमलसंस्था रक्तपद्मासनस्था  
नवतरुणशरीरा मुक्तकेशी सुहारा ।  
शवहृदि पृथुतुङ्गा स्वाङ्घ्रियुग्मा मनोज्ञा  
शिशुरविसमवस्त्रा सर्वकामेश्वरी सा ॥ २॥  
  
विपुलविभवदात्री स्मेरवक्त्रा सुकेशी  
दलितकरकदन्ता सामिचन्द्रावतंसा ।  
मनसिज-दृशदिस्था योनिमुद्रालसन्ती  
पवनगगनसक्ता संश्रुतस्थानभागा ।  
चिन्ता चैवं दीप्यदग्निप्रकाशा  
धर्मार्थाद्यैः साधकैर्वाञ्छितार्था ॥ ३॥  
  
           कामाख्या स्तोत्रम्  
जय कामेशि चामुण्डे जय भूतापहारिणि ।  
जय सर्वगते देवि कामेश्वरि नमोऽस्तु ते ॥ १॥  
  
विश्वमूर्ते शुभे शुद्धे विरूपाक्षि त्रिलोचने ।  
भीमरूपे शिवे विद्ये कामेश्वरि नमोऽस्तु ते ॥ २॥  
  
मालाजये जये जम्भे भूताक्षि क्षुभितेऽक्षये ।  
महामाये महेशानि कामेश्वरि नमोऽस्तु ते ॥ ३॥  
  
भीमाक्षि भीषणे देवि सर्वभूतभयङ्करि ।  
करालि विकरालि च कामेश्वरि नमोऽस्तु ते ॥ ४॥  
  
कालि करालविक्रान्ते कामेश्वरि हरप्रिये ।  
सर्वशास्त्रसारभूते कामेश्वरि नमोऽस्तु ते ॥ ५॥  
  
कामरूपप्रदीपे च नीलकूटनिवासिनि ।  
निशुम्भ-शुम्भमथनि कामेश्वरि नमोऽस्तु ते ॥ ६॥  
  
कामाख्ये कामरूपस्थे कामेश्वरि हरिप्रिये ।  
कामनां देहि मे नित्यं कामेश्वरि नमोऽस्तु ते ॥ ७॥  
  
वपानाढ्यमहावकत्रे तथा त्रिभुवनेश्वरि ।  
महिषासुरवधे देवि कामेश्वरि नमोऽस्तु ते ॥ ८॥  
  
छागतुष्टे महाभीमे कामाख्ये सुरवन्दिते ।  
जय कामप्रदे तुष्टे कामेश्वरि नमोऽस्तु ते ॥ ९॥  
  
भ्रष्टराज्यो यदा राजा नवम्यां नियतः शुचिः ।  
अष्टम्याञ्च चतुर्दश्यामुपवासी नरोत्तमः ॥ १०॥  
  
संवत्सरेण लभते राज्यं निष्कण्टकं पुनः ।  
य इदंशृणुयाद् भक्त्या तव देवि समुद्भवम् ॥ ११॥  
  
सर्वपापविनिर्मुक्तः परं निर्वाणमृच्छति ।  
श्रीकामरूपेश्वरि भास्करप्रभे प्रकाशिताम्भोजनिभायतानने ।  
सुरारि-रक्षःस्तुतिपातनोत्सुके त्रयीमये देवनुते नमामि ॥ १२॥  
  
सितासिते रक्तपिशाङ्गविग्रहे रूपाणि यस्याः प्रतिभान्ति तानि ।  
विकाररूपा च विकल्पितानि शुभाशुभानामपि तां नमामि ॥ १३॥  
  
कामरूपसमुद्भूते कामपीठावतंसके ।  
विश्वाधारे महामाये कामेश्वरि नमोऽस्तु ते ॥ १४॥  
  
अव्यक्तविग्रहे शान्ते सन्तते कामरूपिणि ।  
कालगम्ये परे शान्ते कामेश्वरि नमोऽस्तु ते ॥ १५॥  
  
या सुषुम्नान्तरालस्था चिन्त्यते ज्योतिरूपिणि ।  
प्रणतोऽस्मि परां धीरां कामेश्वरि नमोऽस्तु ते ॥ १६॥  
  
दंष्ट्राकरालवदने मुण्डमालोपशोभिते ।  
सर्वतः सर्वगे देवि कामेश्वरि नमोऽस्तु ते ॥ १७॥  
  
चामुण्डे च महाकालि कालि कपोलहारिणि ।  
पाशहस्ते दण्डहस्ते कामेश्वरि नमोऽस्तु ते ॥ १८॥  
  
चामुण्डे कुलमालास्ये तीक्ष्णदंष्ट्रामहावले ।  
शवयानास्थिते देवि कामेश्वरि नमोऽस्तु ते ॥ १९॥  
  
  
Proofread by KS Ramachandran, PSA Easwaran  
  
  
