---
Category: nava, devii, durgA, stotra, devI
File name: navadurga.itx
Indexextra: (images)
Language: Sanskrit
Latest update: March 22, 2005, October 1, 2016
Location: doc_devii
Proofread by: Daniel Mohanpersad (danielmohanpersad98 at msn.com), NA
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: hinduism/religion
Sublocation: devii
Text title: Navadurga Stotra
Texttype: stotra
Transliterated by: Daniel Mohanpersad (danielmohanpersad98 at msn.com)
engtitle: navadurgAstotra
itxtitle: navadurgAstotram
title: नवदुर्गास्तोत्रम्

---
  
 नवदुर्गास्तोत्र   
  
देवी शैलपुत्री ।  
     वन्दे वाञ्छितलाभाय चन्द्रार्धकृतशेखराम् ।  
     वृषारूढां शूलधरां शैलपुत्री यशस्विनीम् ॥  
  
देवी ब्रह्मचारिणी ।  
     दधाना करपद्माभ्यामक्षमालाकमण्डलू ।  
     देवी प्रसीदतु मयि ब्रह्मचारिण्यनुत्तमा ॥  
  
देवी चन्द्रघण्टेति ।  
     पिण्डजप्रवरारूढा चण्डकोपास्त्रकैर्युता ।  
     प्रसादं तनुते मह्यं चन्द्रघण्टेति विश्रुता ॥  
  
देवी कूष्माण्डा ।  
     सुरासम्पूर्णकलशं रुधिराप्लुतमेव च ।  
     दधाना हस्तपद्माभ्यां कूष्माण्डा शुभदास्तु मे ॥  
  
देवीस्कन्दमाता ।  
     सिंहासनगता नित्यं पद्माश्रितकरद्वया ।  
     शुभदास्तु सदा देवी स्कन्दमाता यशस्विनी ॥  
  
देवीकात्यायनी ।  
     चन्द्रहासोज्ज्वलकरा शार्दूलवरवाहना ।  
     कात्यायनी शुभं दद्यादेवी दानवघातिनी ॥  
  
देवीकालरात्रि ।  
     एकवेणी जपाकर्णपूरा नग्ना खरास्थिता ।  
     लम्बोष्ठी कर्णिकाकर्णी तैलाभ्यक्तशरीरिणी ॥  
  
     वामपादोल्लसल्लोहलताकण्टकभूषणा ।  
     वर्धनमूर्ध्वजा कृष्णा कालरात्रिर्भयङ्करी ॥  
  
देवीमहागौरी ।  
     श्वेते वृषे समारूढा श्वेताम्बरधरा शुचिः ।  
     महागौरी शुभं दद्यान्महादेवप्रमोददा ॥  
  
देवीसिद्धिदात्रि ।  
     सिद्धगन्धर्वयक्षाद्यैरसुरैरमरैरपि ।  
     सेव्यमाना सदा भूयात् सिद्धिदा सिद्धिदायिनी ॥  
  
  
Encoded by Daniel Mohanpersad danielmohanpersad98 at msn.com  
Proofread by Daniel Mohanpersad, NA  
  
