---
Category: devii, sarasvatI, bhujanga, devI
Description-comments: Devi book stall, Kodumgallur, Kerala
File name: sarasvatIbhujaNgaprayAtastotram.itx
Language: Sanskrit
Latest update: August 6, 2016
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
SubDeity: sarasvatI
Subcategory: bhujanga
Subject: philosophy/hinduism/religion
Sublocation: devii
Text title: Sarasvati Bhujangaprayata stotra
Transliterated by: PSA Easwaran psaeaswaran at gmail.com
engtitle: Sarasvati Bhujangaprayata stotra
itxtitle: sarasvatIbhujaNgaprayAtastotram
title: सरस्वतीभुजण्गप्रयातस्तोत्रम्

---
  
 सरस्वतीभुजङ्गप्रयातस्तोत्रम्   
  
सदा भावयेऽहं प्रसादेन यस्याः  
पुमांसो जडाः सन्ति लोकैकनाथे ।  
सुधापूरनिष्यन्दिवाग्रीतयस्त्वां  
सरोजासनप्राणनाथे हृदन्ते ॥ १॥  
  
विशुद्धार्कशोभावलर्क्षं विराज-  
ज्जटामण्डलासक्तशीतांशुखण्डा ।  
भजाम्यर्धदोषाकरोद्यल्ललाटं  
वपुस्ते समस्तेश्वरि श्रीकृपाब्धे ॥ २॥  
  
मृदुभ्रूलतानिर्जितानङ्गचापं  
द्युतिध्वस्तनीलारविन्दायताक्षम् ।  
शरत्पद्मकिञ्जल्कसङ्काशनासं  
महामौक्तिकादर्शराजत्कपोलम् ॥ ३॥  
  
प्रवालाभिरामाधरं चारुमन्द-  
स्मिताभावनिर्भर्त्सितेन्दुप्रकाशम् ।  
स्फुरन्मल्लिकाकुड्मलोल्लासिदन्तं  
गलाभाविनिर्धूतशङ्खाभिरम्यम् ॥ ४॥  
  
वरं चाभयं पुस्तकं चाक्षमालां  
दधद्भिश्चतुर्भिः करैरम्बुजाभैः ।  
सहस्राक्षकुम्भीन्द्रकुम्भोपमान-  
स्तनद्वन्द्वमुक्ताघटाभ्यां विनम्रम् ॥ ५॥  
  
स्फुरद्रोमराजिप्रभापूरदूरी-  
कृतश्यामचक्षुःश्रवःकान्तिभारम् ।  
गभीरत्रिरेखाविराजत्पिचण्ड-  
द्युतिध्वस्तबोधिद्रुमस्निग्धशोभम् ॥ ६॥  
  
लसत्सूक्ष्मशुक्लाम्बरोद्यन्नितम्बं  
महाकादलस्तम्बतुल्योरुकाण्डम् ।  
सुवृत्तप्रकामाभिरामोरुपर्व-  
प्रभानिन्दितानङ्गसामुद्गकाभम् ॥ ७॥  
  
उपासङ्गसङ्काशजङ्घं पदाग्र-  
प्रभाभर्त्सितोत्तुङ्गकूर्मप्रभावम् ।  
पदाम्भोजसम्भाविताशोकसालं  
स्फुरच्चन्द्रिकाकुड्मलोद्यन्नखाभम् ॥ ८॥  
  
नमस्ते महादेवि हे वर्णरूपे  
नमस्ते महादेवि गीर्वाणवन्द्ये ।  
नमस्ते महापद्मकान्तारवासे  
समस्तां च विद्यां प्रदेहि प्रदेहि ॥ ९॥  
  
नमः पद्मभूवक्त्रपद्माधिवासे  
नमः पद्मनेत्रादिभिः सेव्यमाने ।  
नमः पद्मकिञ्जल्कसङ्काशवर्णे  
नमः पद्मपत्राभिरामाक्षि तुभ्यम् ॥ १०॥  
  
पलाशप्रसूनोपमं चारुतुण्डं  
बलारातिनीलोत्पलाभं पतत्रम् ।  
त्रिवर्णं गलान्तं वहन्तं शुकं तं  
दधत्यै महत्यै भवत्यै नमोऽस्तु ॥ ११॥  
  
कदम्बाटवीमध्यसंस्थां सखीभिः  
मनोज्ञाभिरानन्दलीलारसाभिः ।  
कलस्वानया वीणया राजमानां  
भजे त्वां सरस्वत्यहं देवि नित्यम् ॥ १२॥  
  
सुधापूर्णहैरण्यकुम्भाभिषेक-  
प्रिये भक्तलोकप्रिये पूजनीये ।  
सनन्दादिभिर्योगिभिर्योगिनीभिः  
जगन्मातरस्मन्मनः शोधय त्वम् ॥ १३॥  
  
अविद्यान्धकारौघमार्ताण्डदीप्त्यै  
सुविद्याप्रदानोत्सुकायै शिवायै ।  
समस्तार्तरक्षाकरायै वरायै  
समस्ताम्बिके देवि दुभ्यं नमोऽस्तु ॥ १४॥  
  
परे निर्मले निष्कले नित्यशुद्धे  
शरण्ये वरेण्ये त्रयीमय्यनन्ते ।  
नमोऽस्त्वम्बिके युष्मदीयाङ्घ्रिपद्मे  
रसज्ञातले सन्ततं नृत्यतां मे ॥ १५॥  
  
प्रसीद प्रसीद प्रसीदाम्बिके मा-  
मसीमानुदीनानुकम्पावलोके ।  
पदाम्भोरुहद्वन्द्वमेकावलम्बं  
न जाने परं किञ्चिदानन्दमूर्ते ॥ १६॥  
  
इतीदं भुजङ्गप्रयातं पठेद्यो  
मुदा प्रातरुत्थाय भक्त्या समेतः ।  
स मासत्रयात्पूर्वमेवास्ति नूनं  
प्रसादस्य सारस्वतस्यैकपात्रम् ॥ १७॥  
  
इति श्रीसरस्वतीभुजङ्गप्रयातस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
