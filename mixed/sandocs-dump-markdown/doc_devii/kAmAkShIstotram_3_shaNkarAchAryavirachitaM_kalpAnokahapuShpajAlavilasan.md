---
Author: Adi Shankaracharya
Category: devii, kAmAkShI, stotra, shankarAchArya, devI
File name: kAmAkShIstotram3.itx
Indexextra: (meaning)
Language: Sanskrit
Latest update: April 24, 2015
Location: doc_devii
Proofread by: nature.and.poetry gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: kAmAkShI
Subject: philosophy/hinduism/religion
Sublocation: devii
Text title: shrIkAmAkShIstotram 3
Texttype: stotra
Transliterated by: nature.and.poetry gmail.com
engtitle: Shri Kamakshi stotram 3
itxtitle: kAmAkShIstotram 3 (shaNkarAchAryavirachitaM kalpAnokahapuShpajAlavilasan)
title: कामाक्षीस्तोत्रम् ३ (शण्कराचार्यविरचितं कल्पानोकहपुष्पजालविलसन्)

---
  
 श्रीकामाक्षीस्तोत्रम् ३   
कल्पानोकहपुष्पजालविलसन्नीलालकां मातृकां  
कान्तां कञ्जदलेक्षणां कलिमलप्रध्वंसिनीं कालिकाम् ।  
काञ्चीनूपुरहारदामसुभगां काञ्चीपुरीनायिकां  
कामाक्षीं करिकुम्भसन्निभकुचां वन्दे महेशप्रियाम् ॥ १॥  
  
काशाभांशुकभासुरां प्रविलसत्कोशातकीसन्निभां  
चन्द्रार्कानललोचनां सुरुचिरालङ्कारभूषोज्ज्वलाम् ।  
ब्रह्मश्रीपतिवासवादिमुनिभिः संसेविताङ्घ्रिद्वयां  
कामाक्षीं गजराजमन्दगमनां वन्दे महेशप्रियाम् ॥ २॥  
  
ऐं क्लीं सौरिति यां वदन्ति मुनयस्तत्त्वार्थरूपां परां  
वाचां आदिमकारणं हृदि सदा ध्यायन्ति यां योगिनः ।  
बालां फालविलोचनां नवजपावर्णां सुषुम्नाश्रितां  
कामाक्षीं कलितावतंससुभगां वन्दे महेशप्रियाम् ॥ ३॥  
  
यत्पादाम्बुजरेणुलेशं अनिशं लब्ध्वा विधत्ते विधिर्-  
विश्वं तत् परिपाति विष्णुरखिलं यस्याः प्रसादाच्चिरम् ।  
रुद्रः संहरति क्षणात् तद् अखिलं यन्मायया मोहितः  
कामाक्षीं अतिचित्रचारुचरितां वन्दे महेशप्रियाम् ॥ ४॥  
  
सूक्ष्मात् सूक्ष्मतरां सुलक्षिततनुं क्षान्ताक्षरैर्लक्षितां  
वीक्षाशिक्षितराक्षसां त्रिभुवनक्षेमङ्करीं अक्षयाम् ।  
साक्षाल्लक्षणलक्षिताक्षरमयीं दाक्षायणीं सक्षिणीं  var  साक्षिणीं  
कामाक्षीं शुभलक्षणैः सुललितां वन्दे महेशप्रियाम् ॥ ५॥  
  
ओङ्काराङ्गणदीपिकां उपनिषत्प्रासादपारावतीम्  
आम्नायाम्बुधिचन्द्रिकां अधतमःप्रध्वंसहंसप्रभाम् ।  
काञ्चीपट्टणपञ्जराऽऽन्तरशुकीं कारुण्यकल्लोलिनीं  
कामाक्षीं शिवकामराजमहिषीं वन्दे महेशप्रियाम् ॥ ६॥  
  
ह्रीङ्कारात्मकवर्णमात्रपठनाद् ऐन्द्रीं श्रियं तन्वतीं  
चिन्मात्रां भुवनेश्वरीं अनुदिनं भिक्षाप्रदानक्षमाम् ।  
विश्वाघौघनिवारिणीं विमलिनीं विश्वम्भरां मातृकां  
कामाक्षीं परिपूर्णचन्द्रवदनां वन्दे महेशप्रियाम् ॥ ७॥  
  
वाग्देवीति च यां वदन्ति मुनयः क्षीराब्धिकन्येति च  
क्षोणीभृत्तनयेति च श्रुतिगिरो यां आमनन्ति स्फुटम् ।  
एकानेकफलप्रदां बहुविधाऽऽकारास्तनूस्तन्वतीं  
कामाक्षीं सकलार्तिभञ्जनपरां वन्दे महेशप्रियाम् ॥ ८॥  
  
मायामादिम्कारणं त्रिजगतां आराधिताङ्घ्रिद्वयाम्  
आनन्दामृतवारिराशिनिलयां विद्यां विपश्चिद्धियाम् ।  
मायामानुषरूपिणीं मणिलसन्मध्यां महामातृकां  
कामाक्षीं करिराजमन्दगमनां वन्दे महेशप्रियाम् ॥ ९॥  
  
कान्ता कामदुघा करीन्द्रगमना कामारिवामाङ्कगा  var  कामदुहा  
कल्याणी कलितावतारसुभगा कस्तूरिकाचर्चिता  
कम्पातीररसालमूलनिलया कारुण्यकल्लोलिनी  
कल्याणानि करोतु मे भगवती काञ्चीपुरीदेवता ॥ १०॥  
  
इति श्रीमद् आदिशङ्कराचर्यविरचितं श्री कामाक्षीस्तोत्रं सम्पूर्णम् ।  
  
  
Encoded and proofread by greenmesg.org nature.and.poetry gmail.com   
  
