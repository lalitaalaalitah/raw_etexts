---
Category: pancharatna, devii, dashamahAvidyA, devI
File name: devi5praat.itx
Indexextra: (devI prAtaHsmaraNa)
Language: Sanskrit
Latest update: November 1, 2010
Location: doc_devii
Proofread by: Varadarajan T.S tsv at cs.umanitoba.ca
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: devIpaJNcharatna (devI prAtaHsmaraNa)
Transliterated by: Varadarajan T.S tsv at cs.umanitoba.ca
engtitle: devIpancharatna (devI prAtaHsmaraNa)
itxtitle: devIpancharatnam (devI prAtaHsmaraNAntargatam)
title: देवीपञ्चरत्नम् (देवी प्रातःस्मरणान्तर्गतम्)

---
  
 देवीपञ्चरत्न ( देवी प्रातःस्मरण )   
  
             ॥ श्रीः ॥  
  
        ॥ देवी पञ्चरत्नम् ॥  
  
प्रातः स्मरामि ललिता वदनारविन्दं  
     बिम्बाधरं पृथल-मौक्तिक शोभिनासम् ।  
आकर्ण-दीर्घ-नयनं मणिकुण्डलाढ्यं  
     मन्दस्मितं मृगमदोज्ज्वल-फाल-देशम् ॥ १॥  
  
प्रातर्भजामि ललिता-भुज-कल्पवल्लीं  
     रत्नाङ्गुळीय-लसदङ्गुळि-पल्लवाढ्याम् ।  
माणिक्य-हेम-वलयाङ्गद-शोभमानां  
     पुण्ड्रेक्षु-चाप-कुसुमेषु-सृणीं दधानाम् ॥ २॥  
  
प्रातर्नमामि ललिता-चरणारविन्दं  
     भक्तेष्ट-दान-निरतं भवसिन्धु-पोतम् ।  
पद्मासनादि-सुरनायक-पूजनीयं  
     पद्माङ्कुश-ध्वज-सुदर्शन-लाञ्चनाढ्यम् ॥ ३॥  
  
प्रातस्तुवे परशिवां ललितां भवानीं  
     त्रय्यन्त-वेद्य-विभवां करुणानवद्याम् ।  
विश्वस्य सृष्टि-विलय-स्थिति-हेतु-भूतां  
     विश्वेश्वरीं निगमवाङ्मनसातिदूराम् ॥ ४॥  
  
प्रातर्वदामि ललिते तव पुण्यनाम  
     कामेश्वरीति कमलेति महेश्वरीति ।  
श्री शाम्भवीति जगताम् जननी परेति  
     वाग्देवतेति वचसा त्रिपुरेश्वरीति ॥ ५॥  
  
यः श्लोकपञ्चकमिदं ललिताम्बिकायाः  
     सौभाग्यदं सुललितं पठति प्रभाते ।  
तस्मै ददाति ललिता झडिति प्रसन्ना  
     विद्यां श्रियं विमलसौख्यमनन्तकीर्तिम् ॥ ६॥  
  
॥ इति श्रीमच्छङ्करभगवतः कृतौ देवीपञ्चरत्नं सम्पूर्णम् ॥  
  
  
  
Encoded and proofread by Varadarajan T.S tsv at cs.umanitoba.ca  
  
