---
Category: devii, devI
File name: jnAnakalikAstotramtripurArahasya.itx
Indexextra: (Scan)
Language: Sanskrit
Latest update: September 8, 2019
Location: doc_devii
Proofread by: Mandar Mali aryavrutta at gmail.com, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: jnAnakalikAstotramtripurArahasya
Transliterated by: Mandar Mali aryavrutta at gmail.com
engtitle: jnAnakalikAstotramtripurArahasya
itxtitle: jnAnakalikAstotram tripurArahasyoktaM
title: ज्ञानकलिकास्तोत्रम् त्रिपुरारहस्योक्तं

---
  
 त्रिपुरारहस्योक्तं ज्ञानकलिकास्तोत्रं   
शिवे देवि सम्वित्सुधासागराऽऽत्म-  
     स्वरूपाऽसि सर्वान्तराऽऽत्मैकरूपा ।  
न किञ्चिद् विना त्वत्कलामस्ति लोके  
     ततः सत्स्वरूपाऽसि सत्येऽप्यसत्ये ॥ १॥  
  
असत्यं पुनः सत्यमन्ये द्विरूपं  
     द्वयातीतमेके जगुः सर्वमेतत् ।  
न ते तां विदुर्मायया मोहितास्ते  
     चिदानन्दरूपा त्वमेवाऽसि सर्वम् ॥ २॥  
  
क्षणानां क्रमैभिन्नरूपां धराद्यौ-  
     र्मितामाहुरेके तमोमात्ररूपाम् ।  
तमोदीप्तिसम्भिन्नरूपाञ्च शान्त-  
     स्वरूपां महेशी विदुस्त्वां न तेऽज्ञाः ॥ ३॥  
  
शिवादिक्षितिप्रान्ततत्त्वावलिर्या  
     विचित्रा यदीये शरीरे विभाति ।  
पटे चित्रकल्पा जले सेन्दुतारा  
     नभोवत्परा सा त्वमेवाऽसि सर्वा ॥ ४॥  
  
अभिन्नं विभिन्नं बहिर्वाऽन्तरे वा  
     विभाति प्रकाशस्तमो वाऽपि सर्वम् ।  
ऋते त्वां चितिं येन नो भाति किञ्चित्  
     ततस्त्वं समस्तं न किञ्चित्वदन्यत् ॥ ५॥  
  
निरुध्याऽन्तरङ्गं विलाप्याऽक्षसङ्घं  
     परित्यज्य सर्वत्र कामादिभावम् ।  
स्थितानां महायोगिनां चित्तभूमौ  
     चिदानन्दरूपा त्वमेका विभासि ॥ ६॥  
  
तथाऽन्ये मनः सेन्द्रियं सञ्चरच्चा-  
     ऽप्यसंयम्यतन्मार्गकेजागरूकाः ।  
स्वसम्वित्सुधाऽऽदर्शदेहे स्फुरन्तं  
     महायोगिनाथाः प्रपश्यन्ति सर्वम् ॥ ७॥  
  
निरुक्ते महासारमार्गेऽतिसूक्ष्मे  
     गतिं ये न विन्दन्ति मूढस्वभावाः ।  
जनान् तान् समुद्धर्तुमक्षावगम्यं  
     बहिः स्थूलरूपं विभिन्नं विभर्षि ॥ ८॥  
  
तदाराधनेऽनेकमार्गान् विचित्रान्  
     विधायाऽथ मार्गेण केनापि यान्तम् ।  
नदीवारि सिन्धुर्यथा स्वीकरोति  
     प्रदाय स्वभावं नु स्वात्मीकरोषि ॥ ९॥  
  
तथातासुमूर्तिष्वनेकासु मुख्या  
     धनुर्बाणपाशाङ्कशाढ्यैवमूर्तिः ।  
शरीरेषु मूर्धेव ये तां भजेयु-  
     र्जनास्त्रैपुरीं मूर्तिमत्युत्तमास्ते ॥ १०॥  
  
जनान् दुःखसिन्धोः समुद्धर्तुकामा  
     पथस्ताननेकान् प्रदिश्य प्रकृष्टान् ।  
दयार्द्रस्वभावेति विख्यातकीर्ति  
     स्त्वमेकैव पूज्या पराशक्तिरूपा ॥ ११॥  
  
सदा ते पदाब्जे मनःषट्पदो मे  
     पिबंस्तद्रसन्निर्वृतःसंस्थितोऽस्तु ।  
इति प्रार्थनां मे निशम्याऽऽशु मात-  
     र्विधेहि स्वदृष्टिं दयार्द्रामपीषत् ॥ १२॥  
  
इति संस्तुत्य सा गौरी त्रिपुरां परमेश्वरीम् ।  
स्तोत्रेण ज्ञानकलिकाख्येन ध्यानं समास्थिता ॥ १३॥  
  
इति ज्ञानकलिकास्तोत्रं सम्पूर्णम् ।  
  
  
Encoded and proofread by Mandar Mali aryavrutta at gmail.com  
  
