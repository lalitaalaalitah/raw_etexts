---
Category: hRidaya, devii, dashamahAvidyA, devI
Description-comments: Mantramaharnava Dvitiya khanda Kalikatantra Taranga 4
File name: kAlikAhRidayam.itx
Language: Sanskrit
Latest update: August 4, 2016
Location: doc_devii
Proofread by: Gopal Upadhyay, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Kalika Hridayam
Transliterated by: Gopal Upadhyay gopal.j.upadhyay at gmail.com
engtitle: Kali Hridayam
itxtitle: kAlikAhRidayam athavA mahAkautUhala dakShiNAkAlI hRidaya stotram (mantramahArNavAntargatam)
title: कालिकाहृइदयम् अथवा महाकौतूहल दक्षिणाकाली हृइदय स्तोत्रम् (मन्त्रमहार्णवान्तर्गतम्)

---
  
 श्रीकालिकाहृदयम्   
कालीरहस्ये महाकौतूहल दक्षिणाकाली हृदय स्तोत्रम्  
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
अथ श्रीकालीहृदयप्रारम्भः ।  
  
श्रीमहाकाल उवाच ।  
महाकौतूहलस्तोत्रं हृदयाख्यं महोत्तमम् ।  
शृणु प्रिये महागोप्यं दक्षिणायाः सुगोपितम् ॥ १॥  
  
अवाच्यमपि वक्ष्यामि तव प्रीत्या प्रकाशितम् ।  
अन्येभ्यः कुरु गोप्यं च सत्यं सत्यं च शैलजे ॥ २॥  
  
श्रीदेव्युवाच ।  
कस्मिन् युगे समुत्पन्नं केन स्तोत्रं कृतं पुरा ।  
तत्सर्वं कथ्यतां शम्भो दयानिधे महेश्वर ॥ ३॥  
  
श्रीमहाकाल उवाच ।  
पुरा प्रजापतेः शीर्षच्छेदनं कृतवानहम् ।  
ब्रह्महत्याकृतैः पापैर्भैरवत्वं ममागतम् ॥ ४॥  
  
ब्रह्महत्याविनाशाय कृतं स्तोत्रं मया प्रिये ।  
कृत्याविनाशकं स्तोत्रं ब्रह्महत्यापहारकम् ॥ ५॥  
  
ॐ अस्य श्रीदक्षिणकाल्या हृदयस्तोत्रमन्त्रस्य श्रीमहाकाल ऋषिः ।  
उष्णिक्छन्दः । श्रीदक्षिणकालिका देवता ।  
क्रीं बीजं । ह्रीं शक्तिः । नमः कीलकं ।  
सर्वत्र सर्वदा जपे विनियोगः ॥  
  
अथ हृदयादिन्यासः ।  
ॐ क्रां हृदयाय नमः ।  
ॐ क्रीं शिरसे स्वाहा ।  
ॐ क्रूं शिखायै वषट्  ।  
ॐ क्रैं कवचाय हुं  ।  
ॐ क्रौं नेत्रत्रयाय वौषट् ।  
ॐ क्रः अस्त्राय फट् ॥  
  
इति हृदयादिन्यासः ॥  
  
अथ ध्यानम् ।  
ॐ ध्यायेत्कालीं महामायां त्रिनेत्रां बहुरूपिणीम् ।  
चतुर्भुजां ललजिह्वां पूर्णचन्द्रनिभाननाम् ॥ १॥  
  
नीलोत्पलदलप्रख्यां शत्रुसङ्घविदारिणीम् ।  
नरमुण्डं तथा खङ्गं कमलं वरदं तथा ॥ २॥  
  
बिभ्राणां रक्तवदनां दंष्ट्रालीं घोररूपिणीम् ।  
अट्टाट्टहासनिरतां सर्वदा च दिगम्बराम् ॥ ३॥  
  
शवासनस्थितां देवीं मुण्डमालाविभूषिताम् ।  
इति ध्यात्वा महादेवीं ततस्तु हृदयं पठेत् ॥ ४॥  
  
ॐ कालिका घोररूपाढया सर्वकामफलप्रदा ।  
सर्वदेवस्तुता देवी शत्रुनाशं करोतु मे ॥ ५॥  
  
ह्रींह्रींस्वरूपिणी श्रेष्ठा त्रिषु लोकेषु दुर्लभा ।  
तव स्नेहान्मया ख्यातं न देयं यस्य कस्यचित् ॥ ६॥  
  
अथ ध्यानं प्रवक्ष्यामि निशामय परात्मिके ।  
यस्य विज्ञानमात्रेण जीवन्मुक्तो भविष्यति ॥ ७॥  
  
नागयज्ञोपवीताञ्च चन्द्रार्द्धकृतशेखराम् ।  
जटाजूटाञ्च सञ्चिन्त्य महाकालसमीपगाम् ॥ ८॥  
  
एवं न्यासादयः सर्वे ये प्रकुर्वन्ति मानवाः ।  
प्राप्नुवन्ति च ते मोक्षं सत्यं सत्यं वरानने ॥ ९॥  
  
यन्त्रं शृणु परं देव्याः सर्वार्थसिद्धिदायकम् ।  
गोप्यं गोप्यतरं गोप्यं गोप्यं गोप्यतरं महत् ॥ १०॥  
  
त्रिकोणं पञ्चकं चाष्टकमलं भूपुरान्वितम् ।  
मुण्डपङ्क्तिं च ज्वालां च कालीयन्त्रं सुसिद्धिदम् ॥ ११॥  
  
मन्त्रं तु पूर्वकथितं धारयस्व सदा प्रिये ।  
देव्या दक्षिणकाल्यास्तु नाममालां निशामय ॥ १२॥  
  
काली दक्षिणकाली च कृष्णरूपा परात्मिका ।  
मुण्डमाला विशालाक्षी सृष्टिसंहारकारिका ॥ १३ ॥  
  
स्थितिरूपा महामाया योगनिद्रा भगात्मिका ।  
भगसर्पिःपानरता भगोद्योता भगाङ्गजा ॥ १४ ॥  
  
आद्या सदा नवा घोरा महातेजाः करालिका ।  
प्रेतवाहा सिद्धिलक्ष्मीरनिरुद्धा सरस्वती ॥ १५॥  
  
एतानि नाममाल्यानि ये पठन्ति दिने दिने ।  
तेषां दासस्य दासोऽहं सत्यं सत्यं महेश्वरि ॥ १६॥  
  
ॐ कालीं कालहरां देवी कङ्कालबीजरूपिणीम् ।  
कालरूपां कलातीतां कालिकां दक्षिणां भजे ॥ १७॥  
  
कुण्डगोलप्रियां देवीं खयम्भूकुसुमे रताम् ।  
रतिप्रियां महारौद्रीं कालिकां प्रणमाम्यहम् ॥ १८॥  
  
दूतीप्रियां महादूतीं दूतीयोगेश्वरीं पराम् ।  
दूतोयोगोद्भवरतां दूतीरूपां नमाम्यहम् ॥ १९॥  
  
क्रीम्मन्त्रेण जलं जप्त्वा सप्तधा सेचनेन तु ।  
सर्वे रोगा विनश्यन्ति नात्र कार्या विचारणा ॥ २०॥  
  
क्रींस्वाहान्तैर्महामन्त्रैश्चन्दनं साधयेत्ततः ।  
तिलकं क्रियते प्राज्ञैर्लोको वश्यो भवेत्सदा ॥ २१॥  
  
क्रीं हूं ह्रीं मन्त्रजप्तैश्च ह्यक्षतैः सप्तभिः प्रिये ।  
महाभयविनाशश्च जायते नात्र संशयः ॥ २२॥  
  
क्रीं ह्रीं ह्रूं स्वाहा मन्त्रेण श्मशानाग्निं च मन्त्रयेत् ।  
शत्रोर्गृहे प्रतिक्षिप्त्वा शत्रोर्मृत्युर्भविष्यति ॥ २३॥  
  
ह्रूं ह्रीं क्रीं चैव उच्चाटे पुष्पं संशोध्य सप्तधा ।  
रिपूणां चैव चोच्चाटं नयत्येव न संशयः ॥ २४॥  
  
आकर्षणे च क्रीं क्रीं क्रीं जप्त्वाऽक्षतान् प्रतिक्षिपेत् ।  
सहस्रयोजनस्था च शीघ्रमागच्छति प्रिये ॥ २५॥  
  
क्रीं क्रीं क्रीं ह्रूं ह्रूं ह्रीं ह्रीं च कज्जलं शोधितं तथा ।  
तिलकेन जगन्मोहः सप्तधा मन्त्रमाचरेत् ॥ २६॥  
  
हृदयं परमेशानि सर्वपापहरं परम् ।  
अश्वमेधादियज्ञानां कोटिकोटिगुणोत्तरम् ॥ २७॥  
  
कन्यादानादिदानानां कोटिकोटिगुणं फलम् ।  
दूतीयागादियागानां कोटिकोटिफलं स्मृतम् ॥ २८॥  
  
गङ्गादिसर्वतीर्थानां फलं कोटिगुणं स्मृतम् ।  
एकधा पाठमात्रेण सत्यं सत्यं मयोदितम् ॥ २९॥  
  
कौमारीस्वेष्टरूपेण पूजां कृत्वा विधानतः ।  
पठेत्स्तोत्रं महेशानि जीवन्मुक्तः स उच्यते ॥ ३०॥  
  
रजस्वलाभगं दृष्ट्वा पठेदेकाग्रमानसः ।  
लभते परमं स्थानं देवीलोके वरानने ॥ ३१॥  
  
महादुःखे महारोगे महासङ्कटके दिने ।  
महाभये महाघोरे पठेतस्तोत्रं महोत्तमम् ।  
सत्यं सत्यं पुनः सत्यं गोपायेन्मातृजारवत् ॥ ३२॥  
  
इति कालीरहस्ये श्रीकालीहृदयं समाप्तम् ॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, NA  
  
