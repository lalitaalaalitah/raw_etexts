---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: devii, pArvatI, ApaTIkara, devI
Description/comments: stotrapanchadashI by Shri M. S. Apatikar, Satara
File name: bhavAnIstavaH.itx
Indexextra: (Scan)
Language: Sanskrit
Latest update: September 14, 2019
Location: doc_devii
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
SubDeity: pArvatI
Subject: philosophy/hinduism/religion
Sublocation: devii
Text title: Bhavani Stava
Transliterated by: Mandar Mali aryavrutta gmail.com
engtitle: bhavAnIstavaH
itxtitle: bhavAnIstavaH (ApaTIkaravirachitaH)
title: भवानीस्तवः (आपटीकरविरचितः)

---
  
 श्रीभवानीस्तवः   
     (पञ्चचामरम्)  
मदान्ध-दैत्य-मर्दिनीं सुतीक्ष्ण-शस्त्र-धारिणीं  
     नमज्जनानुकम्पिनीं समस्त-दुःख-हारिणीम् ।  
सुभक्त-सौख्य-कारिणीं भवाधिताप-नाशिनीं  
     कृपा-कटाक्ष-वर्षिणीं नमामि तां सुहासिनीम् ॥ १॥  
  
सदाशिव-प्रियां शिवां सदाऽशिवाशुनाशिनीं  
     तपोबलेन तापसाधिराज-चित्त-हारिणीम् ।  
कृतान्त-कान्तकप्रियां सतामनन्तशान्तिदां  
     निरन्तरं हृदन्तरे विचिन्तयामि तामुमाम् ॥ २॥  
  
त्वदीयसेवको भवानि याचनां करोम्यहं  
     मदीय-दुःख-नाशने त्वरस्व देवि सत्वरम् ।  
अनाथतां त्वया विना विनाशयेत् परः कथं  
     नमस्करोमि पार्वति त्वदीयपादपङ्कजम् ॥ ३॥  
  
प्रसीद हे शुभङ्करि प्रसीद हे दयाकरि  
     प्रसीद हे सुरेश्वरि त्रिलोकशङ्करीश्वरि ।  
प्रसीद हे नटेश्वरि प्रसीद हे यशस्करि  
     प्रसीद हे महेश्वरि प्रसीद हे भवेश्वरि ॥ ४॥  
  
सुचन्दनाङ्ग-चर्चिते सुचारु-वस्त्र-मण्डिते  
     सुवर्ण-भूषणाङ्किते सुरत्न-हार-भूषिते ।  
     शिवे सुपुष्प-पूजिते सुगन्धि-धूप-नन्दिते ।  
     समस्त-देव-वन्दिते नमाम्यहं सुरार्चिते ॥ ५॥  
  
त्वमम्ब शम्भु-कामिनी त्वमम्ब दम्भ-हारिणी  
     सुधाम्बु-कुम्भ-धारिणी दयाम्बुदाम्बु-वर्षिणी ।  
     अराति-सिन्धु-शोषिणी समस्तक्लेशनाशिनी ।  
     त्वमम्ब शक्तिदायिनी मयि प्रसीद तारिणी ॥ ६॥  
  
उमां हिमालयात्मजां नमामि विश्वमातरं  
     शिवां च शक्तिदेवतां सदैव शत्रुनाशिनीम् ।  
स्वधर्मरक्षणे शिवे प्रयच्छ नो सशक्ततां  
     स्वराष्ट्ररक्षणे भवानि देहि नो समर्थताम् ॥ ७॥  
  
निशुम्भ-शुम्भ-राक्षसास्त्वया हता मदोद्धता  
     असंस्कृता बलोद्धता विनाशमेव यापिताः ।  
त्वया भवानि शङ्करे सहस्रशश्च निर्जिता-  
     स्तवैव सेवया शिवे शिवेन शत्रवो जिताः ॥ ८॥  
  
इमं स्तवं मनोहरं सदैव यः पठेन्नरः  
     प्रतिप्रभातमादरेण भक्तियुक्तचेतसा ।  
शिवा सदा दयामयी भवत्यरातिनाशिनी  
     जयं यशः सुखं तथा तनोति तस्य शङ्करी ॥ ९॥  
  
शक्तिदां भुक्तिदां शर्मदां मुक्तिदां  
     सर्वदामम्बिकां विश्वधात्री भजे ।  
भक्तकामप्रदां विश्वनाथप्रियां  
     सर्वदानन्ददां मङ्गलां प्रार्थये ॥ १०॥  
  
इति श्री आपटीकरविरचितः श्रीभवानीस्तवः सम्पूर्णः ।  
  
Encoded and proofread by Mandar Mali aryavrutta gmail.com  
  
