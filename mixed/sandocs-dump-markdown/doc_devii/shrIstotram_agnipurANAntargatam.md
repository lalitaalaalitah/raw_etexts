---
Author: Traditional
Category: devii, lakShmI, devI
File name: shrIstotram.itx
Language: Sanskrit
Latest update: January 16, 2017
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Agnipurana, adhyAya 236
SubDeity: lakShmI
Subject: philosophy/hinduism/religion
Sublocation: devii
Text title: shrIstotram
engtitle: shrIstotram
itxtitle: shrIstotram (agnipurANAntargatam)
title: श्रीस्तोत्रम् (अग्निपुराणान्तर्गतम्)

---
  
 श्रीस्तोत्रम्   
  
अथाग्नेये षट्त्रिंशदधिकद्विशततमोऽध्यायः ।  
  
पुष्कर उवाच -  
राज्यलक्ष्मीस्थिरत्वाय यथेन्द्रेण पुरा श्रियः ।  
स्तुतिः कृता तथा राजा जयार्थं स्तुतिमाचरेत् ॥ १॥  
  
इन्द्र उवाच -  
नमस्ते सर्वलोकानां जननीमब्धिसम्भवाम् । varसर्वभूतानां जीवनमम्बुसम्भवाम्  
श्रियमुन्निन्द्रपद्माक्षीं विष्णुवक्षःस्थलस्थिताम् ॥ २॥  
  
त्वं सिद्धिस्त्वं स्वधा स्वाहा सुधा त्वं लोकपावनि ।  
सन्ध्या रात्रिः प्रभा भूतिर्मेधा श्रद्धा सरस्वती ॥ ३॥  
  
यज्ञविद्या महाविद्या गुह्यविद्या च शोभने ।  
आत्मविद्या च देवि त्वं विमुक्तिफलदायिनी ॥ ४॥  
  
आन्वीक्षिकी त्रयी वार्ता दण्डनीतिस्त्वमेव च ।  
सौम्या सौम्यैर्जगद्रूपैस्त्वयैतद्देवि पूरितम् ॥ ५॥  
  
का त्वन्या त्वामृते देवि सर्वयज्ञमयं वपुः ।  
अध्यास्ते देव देवस्य योगिचिन्त्यं गदाभृतः ॥ ६॥  
  
त्वया देवि परित्यक्तं सकलं भुवनत्रयम् ।  
विनष्टप्रायमभवत्त्वयेदानीं समेधितम् ॥ ७॥  
  
दाराः पुत्रास्तथागारं सुहृद्धान्यधनादिकम् ।  
भवत्येतन्महाभागे नित्यं त्वद्वीक्षणान्नृणाम् ॥ ८॥  
  
शरीरारोग्यमैश्वर्यमरिपक्षक्षयः सुखम् । varक्षयः स्वयम्  
देवि त्वद्दृष्टिदृष्टानां पुरुषाणां न दुर्लभम् ॥ ९॥  
  
त्वमम्बा सर्वभूतानां देवदेवो हरिः पिता ।  
त्वयैतद्विष्णुना चाम्ब जगद्व्याप्तं चराचरम् ॥ १०॥  
  
मानं कोषं तथा कोष्ठं मा गृहं मा परिच्छदम् ।  
मा शरीरं कलत्रञ्च त्यजेथाः सर्वपावनि ॥ ११॥  
  
मा पुत्रान्मासुहृद्वर्गान्मा पशून्मा विभूषणम् ।  
त्यजेथा मम देवस्य विष्णोर्वक्षःस्थलालये ॥ १२॥   
 var  त्यजेथा देवदेवस्य विष्णोर्वक्षःस्थलाश्रये  
सत्त्वेन सत्यशौचाभ्यां तथा शीलादिभिर्गुणैः ।  
त्यजन्ते ते नरा सद्यः सन्त्यक्ता ये त्वयामले ॥ १३॥  
  
त्वयावलोकिताः सद्यः शीलाद्यैरखिलैर्गुणैः ।  
कुलैश्वर्यैश्च युज्यन्ते पुरुषा निर्गुणा अपि ॥ १४॥  
  
स श्लाघ्यः स गुणी धन्यः स कुलीनः स बुद्धिमान् ।  
स शूरः स च विक्रान्तो यस्त्वया देवि वीक्षितः ॥ १५॥  
  
सद्यो वैगुण्यमायान्ति शीलाद्याः सकला गुणाः ।  
पराङ्मुखी जगद्धात्री यस्य त्वं विष्णुवल्लभे ॥ १६॥  
  
न ते वर्णयितुं शक्ता गुणान् जिह्वापि वेधसः ।  
प्रसीद देवि पद्माक्षि नास्मांस्त्याक्षीः कदाचन ॥ १७॥  
  
पुष्कर उवाच  
एवं स्तुता ददौ श्रीश्च वरमिन्द्राय चेप्सितम् ।  
सुस्थिरत्वं च राज्यस्य सङ्ग्रामविजयादिकम् ॥ १८॥  
  
स्वस्तोत्रपाठश्रवणकर्तॄणां भुक्तिमुक्तिदम् ।  
श्रीस्तोत्रं सततं तस्मात्पठेच्च शृणुयान्नरः ॥ १९॥  
  
इत्याग्नेये महापुराणे श्रीस्तोत्रं नाम  
            षट्त्रिंशदधिकद्विशततमोऽध्यायः ॥ २३६॥  
  
  
Proofread by Sunder Hattangadi sunderh at hotmail.com  
  
