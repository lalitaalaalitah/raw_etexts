---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 2 bhairava bhairavI sa.nvAde
File name: shAkinIstotram.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Shakini Stotram
Texttype: stotra
Transliterated by: staff of Muktabodha.org Mark S.G. Dyczkowski
engtitle: shAkinIstotram
itxtitle: shAkinIstotram (rudrayAmalAntargatam)
title: शाकिनीस्तोत्रम् (रुद्रयामलान्तर्गतम्)

---
  
 शाकिनीस्तोत्रम्   
अथ सप्तषष्टितमः पटलः  
श्रीआनन्दभैरवी उवाच  
कुरु नाथ वन्दनं भो पूजनं कवचं पठ ।  
वर्णाध्यानं कण्ठपद्मे स्थिरो भव जगत्पते ॥ ६७-१॥  
  
परमा शाकिनी विद्या महामोहनिवारिणी ।  
योगिनीकोटिभिः सार्धं राजते सूर्यवत् सदा ॥ ६७-२॥  
  
वाराणसीपुरे स्थित्वा कण्ठपद्मस्थितां भज ।  
स्तोत्रेणानेन विधिना भक्तिं कुरु महाशिवे ॥ ६७-३॥  
  
अखण्डे नीलपङ्केरुहविमलकरे स्थापितां षोडशारे  
हेमाभां विद्युताभां सुकणकवलयां चन्द्रकोटिप्रभावाम् ।  
श्रीकन्यां शाकिनीशां त्रिपुरहरकराम्भोजपूजाविनोदीं  
कामाख्यां रुद्रमायां वधुनयनयुतां शक्रकान्तप्रकाशाम् ॥ ६७-४॥  
  
सिन्धुस्थां भावयामि प्रमथगणवधूप्रोज्ज्वलां वेदयुक्तां  
योगेन्द्रानन्दकर्त्रीं कमलवलयां नीलजीमूतनेत्राम् ।  
ओङ्कारां कारणाख्यां मधुगृहनिकरामष्टगेहप्रकाशा-  
मानन्दज्ञाननित्यां द्विविनदलकलां कण्ठवैकुण्ठशोभाम् ॥ ६७-५॥  
  
धर्मार्थज्ञानदात्रीं त्रिभुवनभुविकाह्लादहेतोः प्रकाश्यां  
विन्ध्यस्थां पीठकन्यां त्रिकमलनयनां वेदहस्तां प्रसन्नाम् ।  
स्मेरास्यां चन्द्रवक्त्रां हरिहरविधिभिर्ध्यानगम्यां कदाचि-  
च्छम्भुस्थां चारुरूपां भवभयहरणीं तारिणीं भावयामि ॥ ६७-६॥  
  
सूक्ष्मां स्थूलप्रभाढ्यां चरणतलविभाकोटिबन्धूककान्तिं  
कान्तानां कामकान्तां जयरतिभवतीं शाकिनीं शोकहन्त्रीम् ।  
शब्दान्तःप्रान्तरस्थां स्थितिलयगगनां पद्मरागस्रजाढ्यां  
कान्त्या विश्वं ज्वलन्तीं मदनवधुरमाबीजमालां स्मरामि ॥ ६७-७॥  
  
व्याघ्रस्थां व्याघ्रवस्त्रां हरिणनयनकैः केवलानन्दरूपां  
वामां शक्तिं प्रवालां त्रिकुलजलकलां कालराजेश्वरीं याम् ।  
आनन्दाब्धौ प्रभान्तीं प्रभुगणभयहां मातृकाबीजभूषां  
घोरामट्टाट्टहास्यां दशनसुहसनां चारुनेत्रां भजामि ॥ ६७-८॥  
  
बालादित्यायुताभां चरमपदमदां मद्यमाधुर्यभक्षां  
क्षोणीसिंहासनस्थां मणिमयजपमालाभिर्वरानन्दहस्ताम् ।  
मातल्लीलाकलापां तरतनुविमलां चामले कण्ठपद्मे  
नित्यज्ञानप्रकाशां भजति मम सदानन्दचित्तावसन्नाम् ॥ ६७-९॥  
  
हालापानोद्यताङ्गीं परमसुखमयीं वेदसन्तानकर्त्रीं  
योगानन्दादिकर्त्रीं तरुणघनघटाघोररूपां करालाम् ।  
आकाशाम्भोजमध्येऽविकलकरयुषा व्यापकाङ्गप्रकाशां  
सा माता श्रीं वहन्तीं परिसमयकलौ मोक्षभक्तिं भजे त्वाम् ॥ ६७-१०॥  
  
सा विद्याधर्मचिन्तामणिगुणजनिता योजिता जातु भीतौ  
शब्दब्रह्मैकहेतुस्थलनिलयमहाज्ञानसाक्षिप्रतीता ।  
त्वं माता वेदमाता हर हर कलुषं बालिशं तारयन्ती  
जीवात्मानं द्विरक्षक्षयमरणभयभ्रान्तिमाभञ्जयन्ती ॥ ६७-११॥  
  
ज्वाला मालाविलोला कलयति कलुषं शाकिनी सैव माता  
यातायातप्रभातोदयदिवसनिशाभ्रान्तिमोहारिनाशा ।  
दासानामामवासा वसति शशिगृहे कातीकेशासुवंशा  
संसारेऽशादिहंसा चल चल चपलं त्वं कलाषोडशारे ॥ ६७-१२॥  
  
बीजात्मा यज्ञकुण्डे रचयति चरणाच्छन्दसां गद्यपद्यैः  
पाताले भूकराले कुलयुगदलके निर्गता वेदशक्तिः ।  
पश्यन्ती मध्यमाद्या नयनवचनगा वैखरी वाक्स्वरूपा  
कण्ठे हृत्पद्ममूले कथयति कविता स्तम्भितास्त्वां प्रयामि ॥ ६७-१३॥  
  
परा सा पर्वा सा रहितमतहासा प्रविश मे  
     घनश्यामे वामे द्विकमलललाटेऽतिशिखया ।  
वहन्ती सिन्दूरं त्रिजपपरयानामपरया  
     मुखाम्भोजे वश्या भवभवयुगं षोडशदले ॥ ६७-१४॥  
  
रमा लज्जा माया वधुमदनकूर्च्चास्त्रसहिते  
हिते मातः शाकम्भरि धरणि बाला कमलया ।  
निशार्धे शत्र्वङ्गं हन हन करे संहर रिपुं  
त्रितारी षट्कूटा मदनवधुजाह्निजाया हर अघम् ॥ ६७-१५॥  
  
योगेन्द्रानन्दमुद्रां तरतनुतपनां तापिनीं तप्तदेहां  
मुग्धानां मोहमुग्धां मुकुटशशिमणिच्छाययाच्छन्नवेशाम् ।  
कामाख्यां ब्रह्मबीजध्वनिमदनकुलाद्यादिबीजप्रतिष्ठां  
स्वाहान्तां भावयामि क्षितिसुरपतिहंसाख्यब्रह्मास्त्रविद्याम् ॥ ६७-१६॥  
  
सायाह्ने कामलक्ष्मीः पवनविधुयुता दीर्घनेत्रा त्रिनेत्रा  
सावित्री मध्यकाले न चलति चलति श्रद्धया मस्तकोर्ध्वे ।  
कोट्यर्काभासमाना न नमति कुटिलं तेजसा व्याकुलालं  
कालोल्काकोटिकूटं रमयति धवलास्यारुणाङ्गी प्रभाते ॥ ६७-१७॥  
  
गायत्री वर्णमात्रामितवनवनिता मानिता भालकूपे  
हालाकालानलाङ्गी तिमिरहरपदालीढपादारविन्दा ।  
त्वं विद्या वाग्भवाद्या प्रणवतनुमयी देवलक्ष्मीः प्रसादा  
नादाद्याचार्धचन्द्रोज्ज्वलयुगलं षोडशारे ममारे ॥ ६७-१८॥  
  
जाया माया विमाया हयमुखि विमले केवले तारहारे  
हारार्कचित्रिताङ्गि स्ववधुयुगयुगे तारयद्वन्द्वचन्द्रे ।  
स्वाहा मेधा स्वधा त्वं श्रुतिनुतिसुनतिग्रन्थिवाग्वादिनी त्वं  
मामेकं रक्षयुग्मं धरणिधरसुखं सञ्चयाग्निप्रियान्ता ॥ ६७-१९॥  
  
एतत् स्तववरं पठेद्यदि सदा ध्यात्वा नरेन्द्रः सुखी  
धन्यः पुण्यमुपैति देवविलयं पीठादिसन्दर्शनम् ।  
योगानामपि सिद्धिभाक्प्रियतरं ज्ञानं धनं लभ्यते  
राजानं वशयन्ति ते च सहसा साक्षात् कटाक्षै रमाम् ॥ ६७-२०॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवीभैरवसंवादे शाकिनीस्तोत्रविन्यासो नाम  
सप्तषष्टितमः पटलः ॥ ६७॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
