---
Category: devii, nadI, kavacha, devI
File name: gangAkavacham.itx
Indexextra: (Scan)
Language: Sanskrit
Latest update: October 26, 2019
Location: doc_devii
Proofread by: Shree Devi Kumar shreeshrii at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gangakavacha
Transliterated by: Shree Devi Kumar shreeshrii at gmail.com
engtitle: gaNgAkavacham
itxtitle: gaNgAkavacham
title: गण्गाकवचम्

---
  
 गङ्गाकवचम्   
नारद उवाच -  
ब्रह्मन् ! केन विधानेन सर्वपापक्षयो भवेत् ।  
कथं रक्षेत्सुरश्रेष्ठ साधकानां सुरापगा ॥ १॥  
  
ब्रह्मोवाच -  
साधु साधु त्वया पुत्र ! साधु कर्म प्रकाशितम् ।  
कवचं जह्नुकन्याया त्रिषु लोकेषु दुर्लभम् ॥ २॥  
  
अप्रकाश्यं च यद्गोप्यमतस्तत्त्ववधार्यताम् ।  
  
अस्य श्री गङ्गाकवचमन्त्रस्य नारायणऋषिरनुष्टुप्छन्दः  
सर्वतीर्थोत्तमा गङ्गादेवता गं बीजं गाः शक्तिः अव्यक्तं कीलकं  
श्रीगङ्गाप्रसादसिद्ध्यर्थे जपे विनियोगः ।  
  
अथ ध्यानं -  
शुभ्राम्भोजशशिप्रभां शशिमुखीं स्वक्षाम्बुजाक्षीं परां  
     मुक्ताहारलसत्कुचां मणिमयैराभूषितां भूषणैः ।  
कञ्जस्वर्णघटीवराभयकरां श्वेताम्बराडम्बरां  
     पद्मोत्पीठगतां सुधासमुदितां श्रीदेवभूषां भजे ॥ १॥  
  
वन्दे देवतरङ्गिणीं प्रतिदिनं ब्रह्माण्डमाखण्डिनीं  
     शम्भोर्मस्तकमण्डिनीं मुररिपोरङ्घ्य्म्बुजासेविनीम् ।  
कल्याणोत्सवकारिणीं कलिमलोन्मूलत्वनिर्मूलिनी  
     मोक्षद्वारकपाटपाटनकरीं नित्यं चिदानन्दिनी ॥ २॥  
  
अथ कवचं -  
शिरो मे पातु सा गङ्गा दिव्याच्युताङ्घ्रिच्युता ।  
भालं भागीरथी पातु नेत्रे च जह्नुनन्दिनी ॥ ३॥  
  
श्रुती मे जाह्नवी पातु घ्राणयुग्मं सुरापगा ।  
रसनां पातु मे नित्यं गङ्गा पापप्रणाशिनी ॥ ४॥  
  
वदनं सकलं पातु सदा मन्दाकिनी मम ।  
स्कन्धौ पातु च मे बाहू गङ्गा सागरगामिनी ॥ ५॥  
  
करौ रक्षतु सा गङ्गा शम्भुमस्तकमण्डिनी ।  
हृदयं नाभिमध्यं च पातु देवनदी मम ॥ ६॥  
  
कटिद्वयं सदा पातु ब्रह्माण्डखण्डिनी मम ।  
जानुनी जह्नुजा पातु पायादूरूं त्रिमार्गगा ॥ ७॥  
  
गुल्फयुग्मं सदा पातु सा मे शर्मप्रदायिनी ।  
प्रपदं पातु मे नित्यं कलिकल्मषनाशिनी ॥ ८॥  
  
काशीतलगता या च कालिन्दीसङ्गमा च या ।  
सा पातु मम सर्वाङ्गं गङ्गा गगनमेखला ॥ ९॥  
  
निर्जरैर्वन्दिता या च चतुर्वर्गफलप्रदा ।  
तस्या इदं च गङ्गायाः कवचं परमाद्भुतम् ॥ १०॥  
  
अथ फलश्रुतिः -  
अनन्तव्याधिविध्वंसि कीर्तिबुद्धिप्रवर्द्धनम् ।  
शोकदुःखप्रशमनं सर्वरक्षाकरं नृणाम् ॥ ११॥  
  
शत्रोर्विनाशनं शश्वत्सुखसम्पत्प्रवर्धनम् ।  
योऽधीयात् कवचं चैतन्मुक्तपापो भवेच्च सः ॥ १२॥  
  
एककालं द्विकालं च त्रिकालं च पठेत्तु यः ।  
पठेद्यो वै शतावृत्त्या मासमेकं निरन्तरम् ॥ १३॥  
  
धृत्वेदं कवचं कण्ठे गच्छेद्यो यत्र कुत्रचित् ।  
स्वप्ने मूर्तिमयीं गङ्गां वरदां सोऽपि पश्यति ॥ १४॥  
  
धनधान्यसमायुक्तः पुत्रपौत्रसमन्वितः ।  
त्रिषु लोकेषु पूज्यः स्यादस्य पाठान्न संशयः ॥ १५॥  
  
शृणुयात्परया भक्त्या वाच्यमानं नरोत्तमः ।  
सोऽप्यघौघविनिर्मुक्तो जीवन्मुक्तो भवेच्च यः ॥ १६॥  
  
दुर्भिक्षे दुर्गबन्धे विषमजलचये कानने दुष्टचौरैः  
दीप्ते वह्निप्रदाहे प्रबलरिपुभये राज्यदुःखे प्रवृत्ते ।  
स्मृत्वा देवीं च गङ्गां त्रिभुवनजननीं वा पठेद् यो हि चैतत्  
तैस्तैर्दुखैर्विमुक्तो सपदि स मनुजो जायते सत्यमेतत् ॥ १७॥  
  
कुलीनाय च दातव्यं गङ्गाभक्तिपराय च ।  
विष्णुभक्ताय शान्ताय श्रद्दधानाय सर्वदा ॥ १८॥  
  
कुशिष्याय न दातव्यं दुष्टाय च विशेषतः ।  
दत्वाऽभक्ताय पुत्राय नेदं फलप्रदं भवेत् ॥ १९॥  
  
साधकाय च शान्ताय गुरोराज्ञानुवर्तिने ।  
दातव्यं च त्वया तात दत्वाऽनन्तफलं भवेत् ॥ २०॥  
  
इति श्रीब्रह्माण्डपुराणे ब्रह्मनारदसम्वादे  
श्रीगङ्गाकवचं सम्पूर्णम् ॥  
  
  
Encoded and proofread by Shree Devi Kumar shreeshrii at gmail.com  
  
