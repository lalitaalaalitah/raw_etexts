---
Author: Traditional
Category: aShTaka, devii, otherforms, devI
Description-comments: Brihatstotra ratnAkara
File name: vaaraahii8.itx
Language: Sanskrit
Latest update: February 22, 2013
Location: doc_devii
Proofread by: NA
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: vArAhyanugrahAShTakam
Transliterated by: Ravin
engtitle: vArAhyanugrahAShTakam
itxtitle: vArAhyanugrahAShTakam
title: वाराह्यनुग्रहाष्टकम्

---
  
 वाराह्यनुग्रहाष्टकम्   
  
ईश्वर उवाच  
मातर्जगद्रचननाटकसूत्रधार-  
स्त्वद्रूपमाकलयितुं परमार्थतोऽयम् ।  
ईशोऽप्यमीश्वरपदं समुपैति तादृक्-  
कोऽन्यः स्तवं किमिव तावकमादधातु ॥ १॥  
  
नामानि किन्तु गृणतस्तव लोकतुण्डे  
नाडम्बरं स्पृशति दण्डधरस्य दण्डः ।  
यल्लेशलम्बितभवाम्बुनिधिर्यतो यत्-  
त्वन्नामसंसृतिरियं ननु नः स्तुतिस्ते ॥ २॥  
  
त्वच्चिन्तनादरसमुल्लसदप्रमेया-  
ऽऽनन्दोदयात्समुदितः स्फुटरोमहर्षः ।  
मातर्नमामि सुदिनानि सदेत्यमुं त्वा-  
मभ्यर्थयेऽर्थमिति पूरयताद्दयालो ॥ ३॥  
  
इन्द्रेन्दुमौलिविधिकेशवमौलिरत्न-  
रोचिश्चयोज्ज्वलितपादसरोजयुग्मे ।  
चेतो मतौ मम सदा प्रतिबिम्बिता त्वं  
भूया भवानि विदधातु सदोरुहारे ॥ ४ ॥  
  
लीलोद्धृतक्षितितलस्य वराहमूर्ते-  
र्वाराहमूर्तिरखिलार्थकरी त्वमेव ।  
प्रालेयरश्मिसुकलोल्लसितावतंसा  
त्वं देवि वामतनुभागहरा रहस्य ॥ ५॥  
  
त्वामम्ब तप्तकनकोज्ज्वलकान्तिमन्त-  
र्ये चिन्तयन्ति युवतीतनुमागलान्ताम् ।  
चक्रायुधत्रिनयनाम्बरपोतृवक्त्रां  
तेषां पदाम्बुजयुगं प्रणमन्ति देवाः ॥ ६॥  
  
त्वत्सेवनस्खलित पापचयस्य मात-  
र्मोक्षोऽपि यत्र न सतां गणनामुपैति ।  
देवासुरोरगनृपालनमस्य पाद-  
स्तत्र श्रियः पटुगिरः कियदेवमस्तु ॥ ७॥  
  
किं दुष्करं त्वयि मनोविषयं गतायां  
किं दुर्लभं त्वयि विधानवदर्चितायाम् ।  
किं दुष्करं त्वयि सकृत्स्मृतिमागतायां  
किं दुर्जयं त्वयि कृतस्तुतिवादपुंसाम् ॥ ८॥  
  
॥ इति श्री वाराह्यनुग्रहाष्टकं सम्पूर्णम् ॥  
  
  
NA  
  
