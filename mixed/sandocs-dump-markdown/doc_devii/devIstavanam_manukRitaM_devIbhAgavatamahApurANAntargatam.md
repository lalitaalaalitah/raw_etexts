---
Acknowledge-Permission: Vishwas Bhide http://satsangdhara.net
Category: devii, otherforms, devI
File name: devIstavanammanu.itx
Indexextra: (Marathi)
Language: Sanskrit
Latest update: June 14, 2017
Location: doc_devii
Proofread by: Vishwas Bhide, PSA Easwaran
Send corrections to: Sanskrit@cheerful.com
Site access: https://sanskritdocuments.org
Source: Devi Bhagavat Mahapurana 10.1
SubDeity: otherforms
Subject: philosophy/hinduism/religion
Sublocation: devii
Text title: devIstavanammanu
Transliterated by: Vishwas Bhide
engtitle: devIstavanam manu
itxtitle: devIstavanam (manukRitaM devIbhAgavatamahApurANAntargatam)
title: देवीस्तवनम् (मनुकृइतं देवीभागवतमहापुराणान्तर्गतम्)

---
  
 देवीस्तवनम् मनुकृतम्   
  
मनुरुवाच -  
जय देवि विशालाक्षि जय सर्वान्तरस्थिते ॥ १॥  
  
मान्ये पूज्ये जगद्धात्रि सर्वमङ्गलमङ्गले ।  
त्वत्कटाक्षावलोकेन पद्मभूः सृजते जगत् ॥ २॥  
  
वैकुण्ठः पालयत्येव हरः संहरते क्षणात् ।  
शचीपतिस्त्रिलोक्याश्च शासको भवदाज्ञया ॥ ३॥  
  
प्राणिनः शिक्षयत्येव दण्डेन च परेतराट् ।  
यादसामधिपः पाशी पालनं मादृशामपि ॥ ४॥  
  
कुरुते स कुबेरोऽपि निधीनां पतिरव्ययः ।  
हुतभुङ्नैरृतो वायुरीशानः शेष एव च ॥ ५॥  
  
त्वदंशसम्भवा एव त्वच्छक्तिपरिबृंहिताः ।  
अथापि यदि मे देवि वरो देयोऽस्ति साम्प्रतम् ॥ ६॥  
  
तदा प्रह्वाः सर्गकार्ये विघ्ना नश्यन्तु मे शिवे ।  
वाग्भवस्यापि मन्त्रस्य ये केचिदुपसेविनः ॥ ७॥  
  
तेषां सिद्धिः सत्वरापि कार्याणां जायतामपि ।  
ये संवादमिमं देवि पठन्ति श्रावयन्ति च ॥ ८॥  
  
तेषां लोके भुक्तिमुक्ती सुलभे भवतां शिवे ।  
जातिस्मरत्वं भवतु वक्तृत्वं सौष्ठवं तथा ॥ ९॥  
  
ज्ञानसिद्धिः कर्ममार्गसंसिद्धिरपि चास्तु हि ।  
पुत्रपौत्रसमृद्धिश्च जायेदित्येव मे वचः ॥ १०॥  
  
इति श्रीमद्देवीभागवतमहापुराणे दशम स्कन्धान्तरगतम्  
प्रथमोऽध्याये मनुकृतं देवीस्तवनं सम्पूर्णम् ।  
  
  
Verses 15 through 24  
Encoded and proofread by Vishwas Bhide, PSA Easwaran  
  
