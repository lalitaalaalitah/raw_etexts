---
Category: devii, dashamahAvidyA, devI, kavacha
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAtrailokyavijayakavacham.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Trailokyavijaya Kavacham
engtitle: bAlAtrailokyavijayakavacham
itxtitle: bAlAtrailokyavijayakavacham
title: बालात्रैलोक्यविजयकवचम्

---
  
 श्रीबालात्रैलोक्यविजयकवचम्   
श्रीभैरव उवाच-  
अधुना ते प्रवक्ष्यामि कवचं मन्त्रविग्रहम् ।  
त्रैलोक्यविजयं नाम रहस्यं देवद्रुलभम् ॥ १॥  
  
श्रीदेव्युवाच-  
या देवी त्र्यक्षरी बाला चित्कला श्रीसरस्वती ।  
महाविद्येश्वरी नित्या महात्रिपुरसुन्दरी ॥ २॥  
  
तस्याः कवचमीशान मन्त्रगर्भं परात्मकम् ।  
त्रैलोक्यविजयं नाम श्रोतुमिच्छामि तत्त्वतः ॥ ३॥  
  
श्रीभैरव उवाच-  
देवदेवि महादेवि बालाकवचमुत्तमम् ।  
मन्त्रगर्भं परं तत्त्वं लक्ष्मीसंवर्धनं महत् (परम्) ॥ ४॥  
  
सर्वस्वं मे रहस्यं तु गुह्यं त्रिदशगोपितम् ।  
प्रवक्ष्यामि तव स्नेहान्नाख्येयं यस्य कस्यचित् ॥ ५॥  
  
(यद्धृत्वा कवचं देव्या मातृकाक्षरमण्डितम् ।  
नारायणोऽपि दैत्येन्द्रान् जघान रणमण्डले ॥ ६॥  
  
त्र्यम्बकः कामदेवं च बलं शक्रो जघान हि ।  
कुमारस्तारकं दैत्यमन्धकं चन्द्रशेखरः ॥ ७॥  
  
अवधीद्रावणं रामो वातापिं कुम्भसम्भवः ।  
कवचस्यास्य देवेशि धारणात्पठनादपि ॥ ८॥  
  
स्रष्टा प्रजापतिर्ब्रह्मा विष्णुस्त्रैलोक्यपालकः ।  
शिवोऽणिमादिसिद्धीशो मघवान् देवनायकः ॥ ९॥  
  
सूर्यस्तेजोनिधिर्देवि चन्द्रस्ताराधिपः स्थितः ।  
वह्निर्महोर्मिनिलयो वरुणोऽपि दिशां पतिः ॥ १०॥  
  
समीरो बलवांल्लोके यमो धर्मनिधिः स्मृतः ।  
कुबेरो निधिनाथोऽस्ति नैरृतिः सर्वराक्षसान् ॥ ११॥  
  
ईश्वरः शङ्करो रुद्रो देवि रत्नाकरोऽम्बुधिः ।  
अस्य स्मरणमात्रेण कुले तस्य कुलेश्वरि ॥ १२॥  
  
आयुः कीर्तिः प्रभा लक्ष्मीर्वृद्धिर्भवति सन्ततम् ।  
कवचं सुभगं देवि बालायाः कौलिकेश्वरि ॥) १३॥  
  
ऋषिः स्याद्दक्षिणामूर्तिः पङ्क्तिश्छन्द उदाहृतः ।  
बाला सरस्वती देवि देवता त्र्यक्षरी स्मृता ॥ १४॥  
  
बीजं तु वाग्भवं प्रोक्तं शक्तिः शक्तिरुदाहृता ।  
कीलकं कामराजं तु फडाशाबन्धनं तथा ।  
भोगापवर्गसिद्ध्यर्थं विनियोगः प्रकीर्तितः  ॥ १५॥  
  
अकुलकुलमयन्ती चक्रमध्ये स्फुरन्ती  
मधुरमधु पिबन्ती कण्टकान् भक्षयन्ती ।  
दुरतिमपहरन्ती साधकान् पोषयन्ती  
जयतु जयतु बाला सुन्दरी क्रीडयन्ती ॥  
  
ऐं बीजं मे शिरः पातु क्लीं बीजं भ्रुकुटीं मम ।  
सौः भालं पातु मे बाला ऐं क्लीं सौः नयने मम ॥ १॥  
  
अं आं इं ईं श्रुती पातु बाला पञ्चाक्षरी मम ।  
उं ऊं ऋं ॠं सदा पातु मम नासापुटद्वयम् ॥ २॥  
  
लृं लॄं एं ऐं पातु गण्डौ ऐं क्लीं सौः त्रिपुराम्बिका ।  
ॐ औं अं अः मुखं पातु सौः क्लीं ऐं त्रिपुरेश्वरी ॥ ३॥  
  
कं खं गं घं डं करौ मे सौः क्लीं ऐं भगमालिनी ।  
चं छं ज झं ञं मे पातु बाहू सौः सर्वसिद्धिदा ॥ ४॥  
  
टं ठं डं ढं णं मे पातु वक्षः क्लीं वीरनायिका ।  
तं थं दं धं नं मे पातु ऐं कुक्षौ कुलनायिका ॥ ५॥  
  
पं फं बं भं मं मे पातु पार्श्वौ परमसुन्दरी ।  
यं रं लं वं पातु पृष्ठं सौः क्लीं ऐं विश्वमातृका ॥ ६॥  
  
शं षं सं हं पातु नाभिं सौः सौः सौः त्रिगुणात्मिका ।  
लं क्षं कटिं सदा पातु क्लीं क्लीं क्लीं मातृकेश्वरी ॥ ७॥  
  
ऐं ऐं ऐं पातु लिङ्गं मे भगलिङ्गामृत्श्वरी ।  
ऐं क्लीं गुह्यं सदा पातु भगलिङ्गस्वरूपिणी ॥ ८॥  
  
सौः ऐं ऊरू सदा पातु वेदमाताऽष्टसिद्धिदा ।  
सौः ऐं जानु सदा पातु महामुद्राभिमुद्रिता ॥ ९॥  
  
सौः ऐं क्लीं पातु मे जङ्घे बाला त्रिभुवनेश्वरी ।  
ऐं ऐं सौः सौः पातु गुल्फौ त्रैलोक्यविजयप्रदा ॥ १०॥  
  
ऐं ऐं क्लीं क्लीं पातु पादौ बाला त्र्यक्षररूपिणी ।  
शिरसः पादपर्यन्तं सर्वावयवसंयुतम् ॥ ११॥  
  
पायात्पादादि शीर्षान्तं ऐं क्लीं सौः सकलं वपुः ।  
ब्राह्मी मां पूर्वतः पातु वह्नौ नारायणी तथा ॥ १२॥  
  
माहेश्वरी दक्षिणेऽव्यान्नैरृत्ये चण्डिकाऽवतु ।  
पश्चिमे पातु कौमारी वायव्ये चापराजिता ॥ १३॥  
  
वाराही तूत्तरे पायादीशान्यां नारसिंहका ।  
प्रभाते भैरवी पातु मध्याह्ने योगिनी क्रमात् ॥ १४॥  
  
सायं मां वटुकः पायादर्धरात्रे शिवोऽवतु ।  
निशान्ते सर्वगा पातु सर्वदा चक्रनायिका ॥ १५॥  
  
रणे राजकुले द्यूते विवादे शत्रुसङ्कटे ।  
सर्वत्र सर्वतः पातु ऐं क्लौ सौः बीजभूषिता ॥ १६॥  
  
इतीदं कवचं दिव्यं बालायाः सारमुत्तमम् ।  
मन्त्रविद्यामयं तत्त्वं मातृकाक्षरभूषितम् ॥ १७॥  
  
ब्रह्मविद्यामयं ब्रह्मसाधनं मन्त्रसाधनम् ।  
यः पठेत्सततं भक्त्या धारयेद्वा महेश्वरि ॥ १८॥  
  
तस्य सर्वार्थसिद्धिः स्यात् साधकस्य न संशयः ।  
रवौ भूर्जे लिखित्वेदं अर्चयेद्धारयेत्ततः ॥ १९॥  
  
वन्ध्यापि काकवन्ध्यापि मृतवत्सापि पार्वति ।  
लभेत्पुत्रान् महावीरान् मार्कण्डेयसमायुषः ॥ २०॥  
  
वित्तं दरिद्रो लभते मतिमानयशःस्त्रियः ।  
य एतद्धारयेद्वर्म सङ्ग्रामे स रिपून् जयेत् ॥ २१॥  
  
जित्वा वैरिकुलं घोरं कल्याणं गृहमाविशेत् ।  
बाहौ कण्ठे तथा देवि धारयेन्मूर्ध्नि सन्ततम् ॥ २२॥  
  
इह लोके धनारोग्यं परमायुर्यशः श्रियम् ।  
प्राप्य भक्त्या नरो भोगानन्ते याति परं पदम् ॥ २३॥  
  
इदं रहस्यं परमं सर्वतत्त्वेषु ह्युत्तमम् ।  
गुह्याद्गुह्यमिमं नित्यं गोपनीयं स्वयोनिवत् ॥ २४॥  
  
(रुद्रयामले)  
  
(१-१६ श्लोकेषु पाठभेदः -  
अं आं इं ईं श्रुती पातु बाला कामेश्वरी मम ।  
उं उं ऋं ॠं सदा पातु मम नासापुटद्वयम् ॥ २॥  
  
लृं लॄं एं ऐं पातु गण्डौ ऐं क्लीं सौः त्रिपुराम्बिका ।  
ॐ औं अं अः मुखं पातु क्लीं ऐं सौः त्रिपुरेश्वरी ॥ ३॥  
  
कं खं गं घं ङं करौ मे सौः ऐं क्लीं शत्रुमर्दिनी ।  
चं छं जं झं ञं पातु मे कुक्षिं ऐं कुलनायिका ॥ ४॥  
  
टं ठं डं ढं णं पातु मे वक्षः क्लीं भगमालिनी ।  
तं थं दं धं नं पातु मे बाहू सौः जयदायिनी ॥ ५॥  
  
पं फं बं भं मं मे पातु पार्श्वे परमसुन्दरी ।  
यं रं लं वं पातु पृष्ठं ऐं क्लीं सौः विश्वमातृका ॥ ६॥  
  
शं षं सं हं पातु नाभिं भगवत्यमृतेश्वरी ।  
लं क्षं कटिं सदा पातु क्लीं क्लीं क्लीं मातृकेश्वरी ॥ ७॥  
  
ऐं ऐं ऐं पातु मे लिङ्गं भगं मे भगगर्भिणी ।  
सौः सौः सौः पातु मे ऊरू वीरमाताऽष्टसिद्धिदा ॥ ८॥  
  
सौः ऐं क्लीं जानू मे पातु महामुद्राभिमुद्रिता ।  
सौः क्लीं ऐं पातु मे जङ्घे बाला त्रिभुवनेश्वरी ॥ ९॥  
  
क्लीं ऐं सौः पातु गुल्फौ मे त्रैलोक्यविजयप्रदा ।  
ऐं क्लीं सौः पातु मे पादौ बाला त्र्यक्षररूपणी ॥ १०॥  
  
शीर्षादिपादपर्यन्तं सर्वावयवसंयुतम् ।  
पायात्पाय्वादि शीर्षाङ्गं ऐं क्लीं सौः सकलं वपुः ॥ ११॥  
  
ब्राह्मी मां पूर्वतः पातु वह्नी वाराहिकाऽवतु ।  
महेश्वरी दक्षिणे च इन्द्राणी पातु नैरृतौ ॥ १२॥  
  
पश्चिमे पातु कौमारी वायव्ये चण्डिकाऽवतु ।  
वैष्णवी पातु कौबेर्यां ईशान्यां नारसिंहिका ॥ १३॥  
  
प्रभाते भैरवी पातु मध्याह्ने योगिनी तथा ।  
सापाह्ने वटुका पातु अर्धरात्रे शिवाऽवतु ॥ १४॥  
  
निशान्ते सर्वगा पातु सर्वदा चक्रनायिका ।  
रणे नागकुले द्यूते विवादे शत्रुसङ्कटे ॥  
  
सर्वत्र सर्वदा पातु ऐं क्लीं सौः बीजभूषिता । १५॥)  
  
इति श्रीबालात्रैलोक्यविजयकवचं सम्पूर्णम् ।  
  
  
Proofread by PSA Easwaran   
  
