---
Author: Traditional
Category: devii, dashamahAvidyA, stotra, devI
Description-comments: rudrayaamale tantre dashavidyaarahasye
File name: jvaalaamukhiistotram.itx
Language: Sanskrit
Latest update: May 1, 2020
Location: doc_devii
Proofread by: Ravin Bhalekar, Prakash Raj Pandey
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Jvalamukhi Stotram 1
Texttype: stotra
Transliterated by: Ravin Bhalekar ravibhalekar at hotmail.com
engtitle: jvAlAmukhIstotram 1
itxtitle: jvAlAmukhIstotram 1 (tAraM yo bhajate)
title: ज्वालामुखीस्तोत्रम् १ (तारं यो भजते)

---
  
 श्रीज्वालामुखीस्तोत्रम्   
श्रीगणेशाय नमः । श्रीभैरव उवाच ।  
तारं यो भजते मातर्बीजं तव सुधाकरम् ।  
पारावारसुता नित्यं निश्चला तद्गृहे वसेत् ॥ १॥  
  
शून्यं यो दहनाधिरूढममलं वामाक्षिसंसेवितं  
     सेन्दुं बिन्दुयुतं भवानि वरदे स्वान्ते स्मरेत् साधकः ।  
मूकस्यापि सुरेन्द्रसिन्धुजलवद्वाग्देवता भारती  
     गद्यः पद्यमयीं निरर्गलतरा मातर्मुखे तिष्ठति ॥ २॥  
  
शुभं वह्न्यारूढं मतियुतमनल्पेष्टफलदं  
     सबिन्द्वीन्दुं मन्दो यदि जपति बीजं तव प्रियम् ।  
तदा मातः स्वःस्त्रीजनविहरणक्लेशसहितः  
     सुखमिन्द्रोद्याने स्वपिति स भवेत्पूजनरतः ॥ ३॥  
  
ज्वालामुखीति जपते तव नामवर्णान्  
     यः साधको गिरिशपत्नि सुभक्तिपूर्वम् ।  
तस्याङ्घ्रिपद्मयुगलं सुरनाथवेश्याः  
     सीमन्तरत्नकिरणैरनुरञ्जयन्ति ॥ ४॥  
  
पाशाम्बुजाभयधरे मम सर्वशत्रून्  
     शब्दं त्विति स्मरति यस्तव मन्त्रमध्ये ।  
तस्याद्रिपुत्रि चरणौ बहुपांसुयुक्तौ  
     प्रक्षालयन्त्यरिवधूनयनाश्रुपातात् ॥ ५॥  
  
भक्षयद्वयमिदं यदि भक्त्या साधको जपति चेतसि मातः ।  
स स्मरारिरिव त्वत्प्रसादतस्त्वत्पदं च लभते दिवानिशम् ॥ ६॥  
  
कूर्चबीजमनघं यदि ध्यायेत् साधकस्तव महेश्वरि योऽन्तः ।  
अष्ट हस्तकमलेषु सुवश्यास्तस्य त्र्यम्बकसमस्तसिद्धयः ॥ ७॥  
  
ठद्वयं तव मनूत्तरस्थितं यो जपेत्तु परमप्रभावदम् ।  
तस्य देवि हरिशङ्करादयः पूजयन्ति चरणौ दिवौकसः ॥ ८॥  
  
ॐ ह्रीं श्रीं त्र्यक्षरे देवि सुरासुरनिसूदिनि ।  
त्रैलोक्याभयदे मातर्ज्वालामुखि नमोऽस्तु ते ॥ ९॥  
  
उदितार्कद्युते लक्ष्मि लक्ष्मीनाथसमर्चिते ।  
वराम्बुजाभयधरे ज्वालामुखि नमोऽस्तु ते ॥ १०॥  
  
सर्वसारमयि सर्वे सर्वामरनमस्कृते ।  
सत्ये सति सदाचारे ज्वालामुखि नमोऽस्तु ते ॥ ११॥  
  
यस्या मूर्ध्नि शशी त्रिलोचनगता यस्या रवीन्द्वग्नयः  
     पाशाम्भोजवराभयाः करतलाम्भोजेषु सद्धेतयः ।  
गात्रे कुङ्कुमसन्निभा द्युतिरहिर्यस्यागले भूषणं   var  सन्ततं  
     देवीं कोटिसहस्ररश्मिसदृशीं ज्वालामुखीं नौम्यहम् ॥ १२॥  
  
निद्रां नो भजते विधिर्भगवति शङ्का शिवं नो त्यजेद्  
     विष्णुर्व्याकुलतामलं कमलिनीकान्तोऽपि धत्ते भयम् ।  
दृष्ट्वा देवि त्वदीयकोपदहनज्वालां ज्वलन्ति तदा  
     देवः कुङ्कुमपीतगण्डयुगलः सङ्क्रन्दनः क्रन्दति ॥ १३॥  
  
यामाराध्य दिवानिशं सुरसरित्तीरे स्तवैरात्मभू-  
     रुद्यद्भास्वरघर्मभानुसदृशीं प्राप्तोऽमरज्येष्ठताम् ।  
दारिद्र्योरगदष्टलोकत्रितयीसञ्जीवनीं मातरं  
     देवीं तां हृदये शशाङ्कशकलाचूडावतंसां भजे ॥ १४॥  
  
आपीनस्तनश्रोणिभारनमितां कन्दर्पदर्पोज्ज्वलां  
     लावण्याङ्कितरम्यगण्डयुगलां यस्त्वां स्मरेत् साधकः ।  
वश्यास्तस्य धराभृदीश्वरसुते गीर्वाणवामभ्रुवः  
     पादाम्भोजतलं भजन्ति त्रिदशा गन्धर्वसिद्धादयः ॥ १५॥  
  
हृत्वा देवि शिरो विधेर्यदकरोत् पात्रं कराम्भोरुहे  
     शूलप्रोतममुं हरिं व्यगमयत् सद्भूषणं स्कन्धयोः ।  
कालान्ते त्रितयं मुखेन्दुकुहरे शम्भोः शिरः पार्वति  
     तन्मातर्भुवने विचित्रमखिलं जाने भवत्या शिवे ॥ १६॥  
  
गायत्री प्रकृतिर्गलेऽपि विधृता सा त्वं शिवे वेधसा  
     श्रीरूपा हरिणापि वक्षसि धृताप्यर्धाङ्गभागे तथा ।  
शर्वेणापि भवानि देवि सकलाः ख्यातुं न शक्ता वयं  
     त्वद्रूपं हृदि मादृशां जडधियां ध्यातुं कथैवास्ति का ॥ १७॥  
  
ज्वालामुखीस्तवमिमं पठते सदा यः   var  यदन्तः  
     श्रीमन्त्रराजसहितं विभवैकहेतुम् ।  
इष्टप्रदानसमये भुवि कल्पवृक्षं  
     स्वर्गं व्रजेत् सुरवधूजनसेवितः सः ॥ १८॥  
  
इति श्रीरुद्रयामले तन्त्रे दशविद्यारहस्ये  
श्रीज्वालामुखीस्तोत्रं सम्पूर्णम् ॥  
  
  
Encoded by Ravin Bhalekar ravibhalekar@hotmail.com  
Proofread by Ravin Bhalekar, Prakash Raj Pandey  
  
