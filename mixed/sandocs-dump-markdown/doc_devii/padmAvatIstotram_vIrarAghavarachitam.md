---
Category: devii, stotra, devI
File name: padmAvatIstotram.itx
Indexextra: (book Venkatesha KavyakalApa)
Language: Sanskrit
Latest update: June 10, 2016
Location: doc_devii
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha KavyakalApa
Subject: philosophy/hinduism/religion
Sublocation: devii
Text title: shrIpadmAvatIstotram
Texttype: stotra
engtitle: shrIpadmAvatIstotram
itxtitle: padmAvatIstotram (vIrarAghavarachitam)
title: पद्मावतीस्तोत्रम् (वीरराघवरचितम्)

---
  
 श्रीपद्मावतीस्तोत्रम्   
% २७  
श्रीः ॥  
  
अस्तु पद्मसरोमध्यादाविर्भूतं परं महः ।  
वशे यस्य परं धाम तद्वृषाचल मास्थितम् ॥ १॥  
  
अनन्याधीनविभवमद्भुतं दैवतं श्रये ।  
मातरं जगतां लक्ष्मीं जगन्मातुः परां प्रियाम् ॥ २॥  
  
सखीभिश्श्रुतिभिर्नित्यं यां यथावत् पनायिताम् ।  
आकर्ण्य हृदये न्यस्यन् लब्धात्मा श्रीनिधिः परः ॥ ३॥  
  
मातुस्ते नामधेयं तत् देबतेति हरिर्ध्रुवम् ।  
पद्मदेव्युच्यते तेन नित्यश्लिष्टतया त्वया ॥ ४॥  
  
प्रजाः पतिप्रियाः कृत्वा भोगसाम्यविधित्सया ।  
स्वच्छायाश्रयणं तासु तनोषि कृपया रमे ॥ ५॥  
  
सरोजसौरभाऽऽधायि दिव्यं लावण्यवर्षि ते ।  
वशीकृतवृषाद्रीशं रूपं पापं व्यपोहतु ॥ ६॥  
  
अभये कृपया देवि प्रतिज्ञाते त्वया हरिः ।  
व्याजभङ्गभिया वक्ति प्रपत्तिं पाणिमुद्रया ॥ ७॥  
  
यया खलु परिष्वक्तो देवो देवत्वमश्नुते ।  
श्रद्धया सर्वलोकैकहितां त्वां मातरं श्रये ॥ ८॥  
  
अम्बुजनिवासरसिकामम्बुजनेत्रस्य वल्लभां देवीम् ।  
अनवद्यगुणगरिम्ना श्रियं परां निस्समां वन्दे ॥ ९॥  
  
आश्रयतु मानसं सुखमासीनामम्बुजे जगज्जननीम् ।  
आश्रितरक्षणहेतोरादृतपद्मावतीरूपाम् ॥ १०॥  
  
प्रणमयति सव्यकरतो दक्षिणतो या ददाति चाप्यभयम् ।  
स्वाधीनलोकवृत्तिं सरोजवासां परां वन्दे ॥ ११॥  
  
परया मया त्वया खलु परमोऽभूत्पुरुष एष देवि तथा ।  
अपरमताऽऽपत्तिभियाऽनपायिनीमुरसि धत्ते त्वाम् ॥ १२॥  
  
निग्रहनितान्तदूरामाग्रहरहितैः प्रबुद्धविभवां त्वाम् ।  
प्राप्यां प्रापकभूतां परमां विष्णोः प्रियां वन्दे ॥ १३॥  
  
निखिलविभूतिनियन्ता यत्पदलाक्षाङ्कलक्षितोरस्कः ।  
अत्यन्तसौम्यमूर्तिं मातरमनघां श्रियं वन्दे ॥ १४॥  
  
दुष्कृतकर्तृबहिष्कृतिबद्धश्रद्धे परे हरौ पुंसि ।  
प्रादुष्कृतवचनसुधां श्रियं प्रपद्ये शुभं ददतीम् ॥ १५॥  
  
अखिलैराश्रितह्रुद्यैर्गुणैः परां त्वां निरीक्ष्य सव्रीडम् ।  
विष्णुं श्रुतीर्ध्रुवं श्रीः सखीस्त्वमादिष्टवत्यसि स्तोतुम् ॥ १६॥  
  
पापानि वर्धयति नः परो रणं तैश्चिकीर्षुरतिवेलम् ।  
रक्षोवधान्त इव ते परिरम्भं मातरद्भुतं लिप्सुः ॥ १७॥  
  
अनघैरम्बुजवासिनि कटाक्षितैस्सहजशीतलैर्दिव्यैः ।  
अच्युतरूपोल्लासिभिरस्माक भवुकमत्र देहि त्वम् ॥ १८॥  
  
शुकपुरमध्यशोभिशुभसद्मसमुज्ज्वलया  
वृषगिरिशृङ्गवासिपुरुषोत्तमसंश्रितया ।  
अखिलजगद्धितैकपरया कृपया परया  
मम शुभमस्तु नित्यमनयाऽनघया रमया ॥ १९॥  
  
कमलकुहर दीव्यद्दिव्यरूपां श्रयन्तः  
पुनरपि पुरुहूतोऽन्ये च यां प्राप्तसत्ताः ।  
वृषगिरिवरवासी यद्वशे विश्रुतोऽसौ  
सविनयमयमस्यै साधु बद्धोऽञ्जलिर्मे ॥ २०॥  
  
त्रायस्व मामखिलरक्षणजागरूके  
नारायणस्य हृदये विहिताधिवासे ।  
पाथोजवासरसिके पदपङ्कजं ते  
कारुण्यदुग्धजलधे शरणं भजामि ॥ २१॥  
  
श्रीस्त्वं श्रिता शरणमीप्सुभिरमार्तरावं  
श्रुत्वा श्रिता वृषगिरीशभुजान्तरालम् ।  
तं श्रावयस्यथ शृणासि समस्तमेनः  
श्रीणासि सर्वमपि शेषजनोचितं नः ॥ २२॥  
  
मध्ये समस्तजगदीशितुरब्जगेहे  
मातश्चितश्च भवती प्रणवे विभान्ती ।  
सत्यं व्यनक्ति घटनां सरसैर्वचोभिः  
शेषाद्रिगस्य चरणे शरणार्थिनां न: ॥ २३॥  
  
शुकपत्तनवासतत्परां जगतां भाग्यमनुग्रहात्मिकाम् ।  
सरसीरुहवासिनीमिमां शरणं याभ्यहमन्वहं श्रियम् ॥ २४॥  
  
अतिशाय्यनुरूपदिव्यरूपा सततं त्वं श्रितरक्षकस्थ शौरेः ।  
दयया वृषशैलमाश्रितेऽस्मिन् कमलेऽधः कमले यदाविरासीः ॥ २५॥  
  
वृषपर्वततुङ्गशृङ्गभाजा  
निहिता मादृशनीचरक्षणार्थे ।  
यग्रीवकटशकाव्यकलापं  
कमले करुणारसैकसान्द्रा  
स्वकसंवीक्षणसंहतिर्ध्रुवं त्वम ॥ २६॥  
  
निकटेऽत्र गिरौ समागतोऽसौ  
तनयाः! मैवभितो विधत्त पापम् ।  
इति दुःखनिराचिकीर्षुरस्म-  
त्प्रतिबोधार्थमिहैत्य भासि मातः ॥ २७॥  
  
पतिरेष परं पदं विहाय  
प्रथितं वेङ्कटशैलमाश्रितस्सन् ।  
उपतिष्ठति मे गुणीभवस्तत्  
न भयं वः श्रयतेति वक्षि मातः ॥ २८॥  
  
नानारूपाण्यधिगतवती नाथमेनं श्रयन्ती  
नाकित्वं त्वं जननि तनुषे नारकिष्वप्यरं यत् ।  
तत्किं चित्रं जगति हतकाः कष्टगत्या तवेदं  
प्राप्ताः पादाम्बुजमिह लसन्त्येव लब्धेष्टवर्गाः ॥ २९॥  
  
(टिप्पणी -अरं - भृशं, रेफशून्यमित्यप्यर्थः ।  
नारकिणां रेफशून्यत्वे नाकित्वम् ।  
हतकाः हतककारा इत्यर्थान्तरम् । इदं इकारदम्  
कष्टगतौ ककारहानौ इकारे सति इष्टगतिर्भवति)  
त्वदाश्लिष्टोरस्के स्वकचरणयुग्मं प्रणयतः  
प्रपत्तव्यं देवे प्रकटयति नारायण इह ।  
त्वमम्ब श्रीः स्वस्मिन् श्रुतिमितमुपायत्वमभय-  
स्फुटीकृत्या पत्या तुलितमनुकम्प्य प्रथयसि ॥ ३०॥  
  
तपसा श्रीनिवासेन प्राप्तां शुकपुरे पुरा ।  
श्रियं पद्मावतीमित्थं प्रणतो वीरराघवः ॥ ३१॥  
  
इति तर्कार्णवश्च पण्डितरत्न वात्स्य  
श्रीवीरराघवविरचितं पद्मावतीस्तोत्रं सम्पूर्णम् ॥  
  
  
From veNkaTeshakAvyakalApaH  
Proofread by Malleswara Rao Yellapragada malleswararaoy at yahoo.com  
  
