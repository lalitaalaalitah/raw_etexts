---
Category: devii, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: mohinyargalAstotram.itx
Language: Sanskrit
Latest update: February 10, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: mohinyargalAstotram
engtitle: mohinyargalAstotram
itxtitle: mohinyargalAstotram
title: मोहिन्यर्गलास्तोत्रम्

---
  
 मोहिन्यर्गलास्तोत्रम्   
  
श्रीगणेशाय नमः ॥  
  
देवा ऊचुः ।  
जय मङ्गलरूपे त्व जय त्वं भक्तवत्सले ।  
जय सौदर्यनिलये जय कारुण्यवारिधे ॥ १॥  
  
महालये भो करुणालये मां त्वं त्राहि दीनार्तिहरे प्रपन्नम् ।  
त्वत्पादपद्मावनतोत्तमाङ्गं प्रसीद नित्यं वरदे शरण्ये ॥ २॥  
  
त्वं विष्णुरूपिणी देवि त्वं च रुद्रस्वरूपिणी ।  
त्वं ब्राह्मी त्वं च शर्वाणी त्वमिन्द्राणीति गीयसे ॥ ३॥  
  
त्वं कल्याणी च श्रीर्वाणी सैंहिकेयविदारिणी ।  
त्वमिन्द्राणी च सौपर्णी काद्रवेयविदारिणी ॥ ४॥  
  
वैकुण्ठपदनिःश्रेणी निर्जराणां तरङ्गिणी ।  
गङ्गाधरस्य रमणी निधिवासप्रवासिनी ॥ ५॥  
  
संहारिणी च विपदां सम्पत्सन्ततिकारिणी ।  
भवपाशमहापाशगेहपाशविदारिणी ॥ ६॥  
  
स्कन्द उवाच ।  
इति ते त्रिदशाः स्तुत्वा जनार्दनमनन्तरम् ।  
स्त्रीरूपेणातिशोभाढ्यं मोहिनीरूपकं जगुः ॥ ७॥  
  
देवा ऊचुः ।  
शृङ्गारलावण्यसमुद्ररूपिणी स्वरूपशोभारतिकोटिजित्वरा ।  
त्वमेव कामीप्सितदातृदानदा देवी मुदा रक्षतु दैत्यमोहिनी ॥ ८॥  
  
प्रतारणाभिज्ञतमा सुरारिणां नमः शिरश्छेदनकारिविक्रमा ।  
स्वरूपसम्मोहितदानवव्रजा देवी मुदा रक्षतु दैत्यमोहिनी ॥ ९॥  
  
ददाति दोर्भ्यामपि या चतुर्भुजा श्रियं हितत्रेतिविभूषणाङ्कनैः ।  
आपत्तिदारिद्र्यविनाशकारिणी देवी मुदा रक्षनु दैत्यमोहिनी ॥ १०॥  
  
पीयूषदात्री सुतनुर्दिवौकसां दितेः सुतानां च सुराप्रदात्री ।  
गृहीतमाया मयकामिनीवपुर्देवी मुदा रक्षतु दैत्यमोहिनी ॥ ११॥  
  
सुवर्णपङ्केरुहकेतकीश्रियं शरीरवर्णेन च जित्वरा प्रसूः ।  
स्वकण्ठधिक्कारितवल्लकीगुणा देवी मुदा रक्षतु दैत्यमोहिनी ॥ १२॥  
  
स्वदीप्तकोटीन्दुकृतप्रभाश्रया प्रभाविनी दैवतकामपूरिणी ।  
अखण्डमाखण्डलनिर्जरस्तुता देवी मुदा रक्षतु दैत्यमोहिनी ॥ १३॥  
  
यस्याः प्रभावं द्विसहस्रजिह्वः सहस्रवक्त्रोऽप्युरगाधिराजः ।  
वक्तुं प्रभुर्न क्व तदेतरे जना देवी मुदा रक्षतु दैत्यमोहिनी ॥ १४॥  
  
स्कन्द उवाच ।  
इति स्तुता तैस्त्रिदशैः स्वभावैः सा मोहिनीरूपमधोक्षजस्य ।  
उवाच वाक्यं विनयप्रसन्ना श्लक्ष्णं तदा तान्प्रणतानुदारान् ॥ १५॥  
  
मोहिन्युवाच ।  
आदौ पुरुषरूपेण संस्तुतोऽहं जनार्दनः ।  
ततः सीमन्तिनीरूपा भवद्भिर्मोहिनी स्तुता ॥ १६॥  
  
अथ चैष महापुण्यपुरुषप्रकृतिस्तवः ।  
य एनं पठते नित्यं प्रातरुत्थाय मानवः ॥ १७॥  
  
मत्समीपे विशेषेण शुचिर्भूत्वा धृतव्रतः ।  
न दारिद्र्यं भवेत्तस्य न सङ्कटमवाप्नुयात् ॥ १८॥  
  
आरोग्यं सततं गच्छेन्न स रोगैः प्रबाधते ।  
भूतप्रेतपिशाचानां न बाधाभिः स भूयते ॥ १९॥  
  
मरणेऽपि शुभाँल्लोकान्प्राप्नोतीति विनिश्चितम् ।  
इदं क्षेत्रं महापुण्यं वृद्धातीरमिति श्रुतम् ॥ २०॥  
  
विशेषेणाधुना जातं युष्मत्पङ्क्तिनिषेवणात् ।  
महालयेति विख्यातिं याताऽहं मोहिनी स्वयम् ॥ २१॥  
  
वसाम्यत्र सुराः सर्वे भवन्तोऽपि वसिष्यथ ।  
त्रिरात्रं मत्समीपे यो मोहिन्या अर्गलास्तवम् ॥ २२॥  
  
सदा पठति सश्रद्धस्तस्याहं वाञ्छितप्रदा ।  
मद्दर्शनकृतां पुंसां मुक्तिरेव न संशयः ॥ २३॥  
  
इति श्रीमोहिन्यर्गलास्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
