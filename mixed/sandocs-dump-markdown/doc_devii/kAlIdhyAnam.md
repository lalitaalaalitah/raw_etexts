---
Acknowledge-Permission: Mahaperiaval Trust
Category: dhyAnam, devii, devI
File name: kAlIdhyAnam.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: kAlIdhyAnam
Transliterated by: Shree Devi Kumar
engtitle: kAlIdhyAnam
itxtitle: kAlIdhyAnam
title: कालीध्यानम्

---
  
 श्रीकालीध्यानम्   
  
सद्यश्छिन्नशिरःकृपाणमभयं हस्तैर्वरं बिभ्रतीं  
घोरास्यां शिरसां स्रजा सुरुचिरामुन्मुक्तकेशावलीम् ।  
सृक्कासृत्प्रवहां श्मशाननिलयां श्रुत्योः शवालङ्कृतिं  
श्यामाङ्गीं कृतमेखलां शवकरैर्देवीं भजे कालिकाम् ॥ १॥  
  
शिवारूढां महाभीमां घोरदंष्ट्रां हसन्मुखीम् ।  
चतुर्भुजां खड्गमुण्डवराभयकरांशिवाम् ॥ २॥  
  
मुण्डमालाधरां देवीं ललज्जिह्वां दिगम्बराम् ।  
सदा सञ्चिन्तये कालीं श्मशानालयवासिनीम् ॥ ३॥  
  
नमामि दक्षिणामूर्तिं कालिकां परभैरवीम् ।  
भिन्नाञ्जनचयप्रख्यां प्रवीरशवसंस्थिताम् ॥ ४॥  
  
गलच्छोणितधाराभिः स्मेराननसरोरुहाम् ।  
पीनोन्नतकुचद्वन्द्वां पीनवक्षोनितम्बिनीम् ॥ ५॥  
  
दक्षिणां मुक्तकेशालीं दिगम्बरविनोदिनीम् ।  
महाकालशवाविष्टां स्मेराम्बरपरिस्थिताम् ॥ ६॥  
  
मुखसान्द्रस्मितामोदमोदिनीं मदविह्वलाम् ।  
आरक्तमुखसान्द्राभिः नेत्रालीभिर्विराजिताम् ॥ ७॥  
  
शवद्वयकृतोत्तंसांसिन्दूरतिलकोज्ज्वलाम् ।  
पञ्चाशन्मुण्डघटितमालाशोणितलोहिताम् ॥ ८॥  
  
नानामणिविशोभाढ्यनानालङ्कारशोभिताम् ।  
शवास्थिकृतकेयूरशङ्खकङ्कणमण्डिताम् ॥ ९॥  
  
शववक्षःसमारूढां लेलिहानां शवं क्वचित् ।  
शवमांसकृतग्रासां साट्टहासं मुहुर्मुहुः ॥ १०॥  
  
खङ्गमुण्डधरां वामे सव्येऽभयवरप्रदाम् ।  
दन्तुरां च महारौद्रीं चण्डनादातिभीषणाम् ॥ ११॥  
  
शिवाभिर्घोररूपाभिर्वेष्टितां भयनाशिनीम् ।  
``माभैर्माभैः'' स्वभक्तेषु जल्पन्तीं घोरनिःस्वनैः ॥ १२॥  
  
यूयं किमिच्छत ब्रूत ददामीति प्रभाषिणीम् ।  
ध्यायामि तां महाकालीं सर्वोपद्रववारिणीम् ॥ १३॥  
  
इति श्रीकालीध्यानं सपूर्णम् ॥  
  
  
Proofread by PSA Easwaran psaeaswaran at gmail.com  
  
