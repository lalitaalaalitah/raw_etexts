---
Category: devii, durgA, devI
Description/comments: Brahmavaivarta Purana, Krishnajanma Khanda (4), Adhyaya 27,
  verses 17-34
File name: jayadurgAstotramBVP.itx
Indexextra: (Scan, Marathi, )
Language: Sanskrit
Latest update: February 18, 2019
Location: doc_devii
Send corrections to: sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: jayadurgAstotram from Brahmavaivarta Purana
engtitle: jayadurgAstotram from Brahmavaivarta Purana
itxtitle: jayadurgAstotram (brahmavaivartapurANAntargatam)
title: जयदुर्गास्तोत्रम् (ब्रह्मवैवर्तपुराणान्तर्गतम्)

---
  
 जयदुर्गास्तोत्रम्   
विनियोगः -  
ॐ अस्य श्रीजयदुर्गा महामन्त्रस्य, मार्कण्डयो मुनिः, बृहती  
छन्दः, श्रीजयदुर्गा देवता, प्रणवो बीजं, स्वाहा शक्तिः ।  
श्रीदुर्गा प्रसादसिद्ध्यर्थे जपे विनियोगः ।  
  
हृदयादिन्यासः -  
ॐ दुर्गे हृदयाय नमः । ॐ दुर्गे शिरसि स्वाहा । ॐ दुर्गायै शिखायै  
वषट् । ॐ भूतरक्षिणी कवचाय हुं । ॐ दुर्गे दुर्गे रक्षिणि नेत्रत्रयाय  
वौषट । ॐ दुर्गे दुर्गे रक्षिणि । अस्त्राय फट् ।  
  
ध्यानम् -  
कालाश्चाभां कटाक्षैररिकुलभयदां मौलिबद्धेन्दुरेखां  
     शङ्खं चक्रं कृपाणं त्रिशिखमपि करैरुद्वहन्तीं त्रिनेत्राम् ।  
सिंहस्कन्धाधिरूढां त्रिभुवनमखिलं तेजसा पूरयन्तीं  
     ध्यायेद् दुर्गा जयाख्यां त्रिदशपरिवृतां सेवितां सिद्धिकामैः ॥  
  
प्रथममन्त्रः -  
ॐ नमो दुर्गे-दुर्गे रक्षिणी स्वाहा ।  
द्वितीयमन्त्रः -  
ॐ क्रों क्लीं श्रीं हीं आं स्त्री हूं जयदुर्गे रक्ष-रक्ष स्वाहा ।  
  
ब्रह्मो उवाच -  
दुर्गे शिवेऽभये माये नारायणि सनातनि ।  
जये मे मङ्गलं देहि नमस्ते सर्वमङ्गले ॥ १॥  
  
दैत्यनाशार्थवचनो दकारः परिकीर्तितः ।  
उकारो विघ्ननाशार्थवाचको वेदसम्मतः ॥ २॥  
  
रेफो रोगघ्नवचनो गश्च पापघ्नवाचकः ।  
भयशत्रुघ्नवचनश्चाकारः परिकीर्तितः ॥ ३॥  
  
स्मृत्युक्तिस्मरणाद्यस्या एते नश्यन्ति निश्चितम् ।  
अतो दुर्गा हरेः शक्तिर्हरिणा परिकीर्तिता ॥ ४॥  
  
विपत्तिवाचको दुर्गश्चाकारो नाशवाचकः ।  
दुर्गं नश्यति या नित्यं सा दुर्गा परिकीर्तिता ॥ ५॥  
  
दुर्गो दैत्येन्द्रवचनोऽप्याकारो नाशवाचकः ।  
तं ननाश पुरा तेन बुधैर्दुर्गा प्रकीर्तिता ॥ ६॥  
  
शश्च कल्याणवचन इकारोत्कृष्टवाचकः ।  
समूहवाचकश्चैव वाकारो दातृवाचकः ॥ ७॥  
  
श्रेयःसङ्घोत्कृष्टदात्री शिवा तेन प्रकीर्तिता ।  
शिवराशिर्मूर्तिमती शिवा तेन प्रकीर्तिता ॥ ८॥  
  
शिवो हि मोक्षवचनश्चाकारो दातृवाचकः ।  
स्वयं निर्वाणदात्री या सा शिवा परिकीर्तिता ॥ ९॥  
  
अभयो भयनाशोक्तश्चाकारो दातृवाचकः ।  
प्रददात्यभयं सद्यः साऽभया परिकीर्तिता ॥ १०॥  
  
राजश्रीवचनो माश्च याश्च प्रापणवाचकः ।  
तां प्रापयति या सद्यः सा माया परिकीर्तिता ॥ ११॥  
  
माश्च मोक्षार्थवचनो याश्च प्रापणवाचकः ।  
तं प्रापयति या नित्यं सा माया परिकीर्तिता ॥ १२॥  
  
नारायाणार्धाङ्गभूता तेन तुल्या च तेजसा ।  
तदा तस्य शरीरस्था तेन नारायणी स्मृता ॥ १३॥  
  
निर्गुणस्य च नित्यस्य वाचकश्च सनातनः ।  
सदा नित्या निर्गुणा य कीर्तिता सा सनातनी ॥ १४॥  
  
जयः कल्याणवचनो ह्याकारो दातृवाचकः ।  
जयं ददाति या नित्यं सा जया परिकीर्तिता ॥ १५॥  
  
सर्वमङ्गलशब्दश्च सम्पूर्णैश्वर्यवाचकः ।  
आकारो दातृवचनस्तद्दात्री सर्वमङ्गला ॥ १६॥  
  
नामाष्टकमिदं सारं नामार्थसहसंयुतम् ।  
नारायणेन यद्दत्तं ब्रह्मणे नाभिपङ्कजे ॥ १७॥  
  
तस्मै दत्वा निद्रितश्च बभूव जगतां पतिः ।  
मधुकैटभौ दुर्गान्तौ ब्रह्माणं हन्तुमुद्यतौ ॥ १८॥  
  
स्तोत्रेणानेन स ब्रह्मा स्तुतिं नत्वा चकार ह ।  
साक्षात्स्तुता तदा दुर्गा ब्रह्मणे कवचं ददौ ॥ १९॥  
  
श्रीकृष्णकवचं दिव्यं सर्वरक्षणनामकम् ।  
दत्त्वा तस्मै महामाया साऽन्तर्धानं चकार ह ॥ २०॥  
  
स्तोत्रं कुर्वन्ति निद्रां च संरक्ष्य कवचेन वै ।  
निद्रानुग्रहतः सद्यः स्तोत्रस्यैव प्रभावतः ॥ २१॥  
  
तत्राजगाम भगवान्वृषरूपी जनार्दनः ।  
शक्त्या च दुर्गया सार्धं शङ्करस्य जयाय च ॥ २२॥  
  
सरथं शङ्करं मूर्ध्नि कृत्वा च निर्भयं ददौ ।  
अत्यूर्ध्वं प्रापयामास जया तस्मै जयं ददौ ॥ २३॥  
  
स्तोत्रस्यैव प्रभावेण सम्प्राप्य कवचं विधिः ।  
वरं च कवचं प्राप्य निर्भयं प्राप निश्चितम् ॥ २४॥  
  
ब्रह्मा ददौ महेशाय स्तोत्रं च कवचं वरम् ।  
त्रिपुरस्य च सङ्ग्रामे सरथे पतिते हरौ ॥ २५॥  
  
ब्रह्मास्त्रं च गृहीत्वा स सनिद्रं श्रीहरिं स्मरन् ।  
स्तोत्रं च कवचं प्राप्य जघान त्रिपुरं हरः ॥ २६॥  
  
स्तोत्रेणानेन तां दुर्गां कृत्वा गोपालिका स्तुतिम् ।  
लेभिरे श्रीहरिं कान्तं स्तोत्रस्यास्य प्रभावतः ॥ २७॥  
  
गोपकन्या कृतं स्तोत्रं सर्वमङ्गलनामकम् ।  
वाञ्छितार्थप्रदं सद्यः सर्वविघ्नविनाशनम् ॥ २८॥  
  
त्रिसन्ध्यं यः पठेन्नित्यं भक्तियुक्तश्च मानवः ।  
शैवो वा वैष्णवो वाऽपि शाक्तो दुर्गात्प्रमुच्यते ॥ २९॥  
  
राजद्वारे श्मशाने च दावाग्नौ प्राणसङ्कटे ।  
हिंस्रजन्तुभयग्रस्तो मग्नः पोते महार्णवे ॥ ३०॥  
  
शत्रुग्रस्ते च सङ्ग्रामे कारागारे विपद्गते ।  
गुरुशापे ब्रह्मशापे बन्धुभेदे च दुस्तरे ॥ ३१॥  
  
स्थानभ्रष्टे धनभ्रष्टे जातिभ्रष्टे शुचाऽन्विते ।  
पतिभेदे पुत्रभेदे खलसर्पविषान्विते ॥ ३२॥  
  
स्तोत्रस्मरणमात्रेण सद्यो मुच्येत निर्भयः ।  
वाञ्छितं लभते सद्यः सर्वैश्वर्यमनुत्तमम् ॥ ३३॥  
  
इह लोके हरेर्भक्तिं दृढां च सततं स्मृतिम् ।  
अन्ते दास्यं च लभते पार्वत्याश्च प्रसादतः ॥ ३४॥  
  
अनेन स्तवराजेन तुष्तुवुर्नित्यमीश्वरम् ।  
प्रणेमुः परया भक्त्या यावन्मासं व्रजाङ्गनाः ॥ ३५॥  
  
इति श्रीब्रह्मवैवर्ते ब्रह्मकृतं जयदुर्गास्तोत्रं सम्पूर्णम् ।  
  
  
  
