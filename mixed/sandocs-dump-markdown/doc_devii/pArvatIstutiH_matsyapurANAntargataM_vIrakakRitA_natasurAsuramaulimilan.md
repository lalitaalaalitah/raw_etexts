---
Category: devii, pArvatI, devI
File name: pArvatIstutivIraka.itx
Language: Sanskrit
Latest update: July 21, 2017
Location: doc_devii
Proofread by: Subrahmanyam Yvs, Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
Source: matsyapurANa adhyAya 158 shlokAH 11-20
SubDeity: pArvatI
Subject: philosophy/hinduism/religion
Sublocation: devii
Text title: pArvatIstutiH vIrakakRitA
Transliterated by: Subrahmanyam Yvs yvspmp at gmail.com
engtitle: pArvatIstutiH
itxtitle: pArvatIstutiH (matsyapurANAntargataM vIrakakRitA natasurAsuramaulimilan)
title: पार्वतीस्तुतिः (मत्स्यपुराणान्तर्गतं वीरककृइता नतसुरासुरमौलिमिलन्)

---
  
 वीरककृता पार्वतीस्तुतिः   
  
वीरक उवाच ।  
नतसुरासुरमौलिमिलन्मणिप्रचयकान्ति कराल नखाङ्किते ।  
नगसुते! शरणागतवत्सले! तव नतोऽस्मि नतार्तिविनाशिनि ॥ १॥  
  
तपनमण्डलमण्डितकन्धरे ! पृथुसुवर्णसुवर्णनगद्युते ।  
विषभुजङ्गनिषङ्गविभूषिते ! गिरिसुते ! भवतीमहमाश्रये ॥ २॥  
  
जगति कः प्रणताभिमतं ददौ झटिति सिद्धनुते भवती यथा ।  
जगति कां च न वाङ्छति शङ्करो भुवनधृत्तनये ! भवतीं यथा ॥ ३॥  
  
विमलयोग विनिर्मित दुर्जय स्वतनु तुल्यमहेश्वर मण्डले ।  
विदलितान्धक बान्धवसंहतिः सुरवरैः प्रथमं त्वमभिष्टुता ॥ ४॥  
  
सितसटापटलोद्धत कन्धरा भरमहा मृगराज रथस्थिता ।  
विमलशक्तिमुखानलपिङ्गला यतभुजौघ विपिष्टमहासुरा ॥ ५॥  
  
निगदिता भुवनैरिति चण्डिका जननि ! शुम्भ निशुम्भ निषूदनी ।  
प्रणत चिन्तित दानव दानव प्रमथनैकरतिस्तरसा भुवि ॥ ६॥  
  
वियति वायुपथे ज्वलनोज्ज्वलेऽवनितले तव देवि! च यद्वपुः ।  
तदजितेऽप्रतिमे प्रणमाम्यहं भुवन भाविनि! ते भववल्लभे ॥ ७॥  
  
जलधयो ललितोद्धत वीचयो हुतवहद्युतयश्च चराचरम् ।  
फणसहस्रभृतश्च भुजङ्गमा स्त्वदभिधास्यति मय्यभयङ्कराः ॥ ८॥  
  
भगवति! स्थिरभक्तजनाश्रये! प्रतिगतो भवती चरणाश्रयम् ।  
करणजातमिहास्तु ममाचलं नुतिलवाप्तिफलाशयहेतुतः ॥ ९॥  
  
प्रशममेहि ममात्मज वत्सले ! तव नमोऽस्तु ! जगत्त्रयसंश्रये ! ।  
त्वयि ममास्तु मतिः सततं शिवे शरणगोऽस्मि नतोऽस्मि नमोऽस्तु ते ॥ १०॥  
  
इति मत्स्यपुराणान्तर्गता वीरककृता पार्वतीस्तुतिः समाप्ता ।  
  
matsyapurANa adhyAya 158 shlokAH 11-20  
  
Transliterated by Subrahmanyam Yvs yvspmp at gmail.com/  
Proofread by Subrahmanyam Yvs, Malleswara Rao Yellapragada malleswararaoy at yahoo.com  
  
