---
Category: devii, sarasvatI, devI
File name: sarasvatIstutiH3.itx
Indexextra: (Scan)
Language: Sanskrit
Latest update: September 29, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: Sarasvati Stuti 3)
engtitle: sarasvatIstutiH 3
itxtitle: sarasvatIstutiH 3 (sitavarNAlaNkAre sarasvati
title: सरस्वतीस्तुतिः ३ (सितवर्णालण्कारे सरस्वति

---
  
 सरस्वतीस्तुतिः ३   
ॐ सितवर्णालङ्कारे सरस्वति समस्तवाङ्मयाधारे ! ।  
कमलजमानसवरटे मृगाङ्कधवले नमस्तुभ्यम् ॥ १॥  
  
धन्यः स एव लोके स एव पूज्यः स एव सर्वगुरुः ।  
यस्य मुखकमलकोशे वाङ्मया कुलदेवते वससि ॥ २॥  
  
कस्त्वां विना विवेकी विवेकविकलस्य निष्फलं जन्म ।  
तस्माद्भारति भविनां त्वमेव हेतुर्विवेकेऽपि ॥ ३॥  
  
लक्ष्मीवानपि पुरुषः शूरः सुभगोऽपि कामसमरूपः ।  
वृष इव विबुधसभायां प्रतिभात्यमले त्वया रहितः ॥ ४॥  
  
मुनिमनुजमाननीयो मातर्मूर्खोऽपि मानवो दक्षः ।  
निःशेषशास्त्रवक्ता त्वन्मन्त्रध्यानतो भवति ॥ ५॥  
  
कुवलयदृशः क्व तावद्वेश्मनि विलसन्ति कुचभरानम्राः ।  
यावदसिताब्जनयने न त्वं तुष्टासि देवि भुवि भविनाम् ॥ ६॥  
  
जित्वा नरोरिराजकमगगुरुगजवाजिपुरुषबलसहितः ।  
यदुपैति तत्समग्रं त्वच्चरणनुतेः फलं तस्य ॥ ७॥  
  
आवर्जितापि कष्टैरिह जन्मनि मुञ्चति नरं श्रीः ।  
न त्वं सप्तभवेष्विति मत्वा को नौति नो भवतीम् ॥ ८॥  
  
कविवरवदनसरोरुहविहरणविस्रम्भविभ्रमद्भ्रमरि ।  
भगवति पञ्चमुखीश्वरि वागीश्वरि नमस्तेस्तु ॥ ९॥  
  
शम्भुप्रणतां वाणीं भक्त्या यः स्तौति सोऽचिरेणैव ।  
अवहितबुद्धिप्रसरः कविराजो जायते मनुजः ॥ १०॥  
  
इति सरस्वतीस्तुतिः समाप्ता ।  
  
  
Proofread by Aruna Narayanan narayanan.aruna at  gmail.com  
  
