---
Author: shiva shivAnandanAtha
Category: devii, nadI, kavacha, devI
File name: gangAsAmrAjyakavacham.itx
Language: Sanskrit
Latest update: June 24, 2020
Location: doc_devii
Proofread by: Shree Devi Kumar shreeshrii at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Ganga Samrajya Kavacham
Transliterated by: Shree Devi Kumar shreeshrii at gmail.com
engtitle: gangA sAmrAjya kavacham
itxtitle: gaNgAsAmrAjyakavacham (shivashivAnandanAthavirachitam)
title: गण्गासाम्राज्यकवचम् (शिवशिवानन्दनाथविरचितम्)

---
  
 गङ्गासाम्राज्यकवचं   
॥ श्रीगणेशाय नमः ॥  
  
श्रीदेव्युवाच --  
देवेश! परमेशान ! भक्तानुग्रहकारक ! ।  
गङ्गायाः कवचं ब्रूहि यद्यहं तव वल्लभा ॥ १॥  
  
श्रीशिव उवाच --  
शृणु देवि ! प्रवक्ष्यामि गङ्गायाः कवचं शुभम् ।  
यस्य स्मरणमात्रेण भवेत्साक्षान्महेश्वरः ॥ २॥  
  
पुत्रप्रदमपुत्राणां दरिद्राणां धनप्रदम् ।  
मोक्षप्रदं मुमुक्षूणां शृणु चैकमना प्रिये ! ॥ ३॥  
  
ॐ ओङ्कारी ब्रह्मरूपा ब्रह्महत्यापहारिणी ।  
तारिणी सर्वलोकानां दायिनी सर्वसम्पदाम् ॥ ४॥  
  
सर्वसौख्यकरी सत्यं कवचं तद्वदामि ते ।  
  
ॐ अस्य श्रीगङ्गासाम्राज्यकवचमन्त्रस्य  
श्रीभगवान् महादेव ऋषिरनुष्टुप्छन्दः,  
श्रीगङ्गापरमेश्वरी देवता,  
ॐ ऐं बीजं हिलि हिलि मिलि मिलि शक्तिः,  
गङ्गे मां पावय पावय स्वाहा इति कीलकम्,  
धर्मार्थकाममोक्षार्थे जपे विनयोगः ।  
  
ॐ शिरो मे प्रणवः पातु सर्वसिद्धिकरीश्वरी ॥ ५॥  
  
ऐँ बीजं में शिखां पातु गङ्गा त्रैलोक्यसुन्दरी ।  
ह्रिङ्कारी मस्तके मेऽव्याल्लिकारं मे ललाटके ॥ ६॥  
  
पुनः पातु महामाया हिकारी परदेवता ॥ ७॥  
  
मिकारी मुखमध्ये तु लिकारी श्रोत्रयोर्मम ।  
कण्ठमध्ये सदा पातु मिकारी वाग्विलासिनी ॥ ८॥  
  
लिकारी हृदयं रक्षेद्गङ्गे पापापहारिणी ॥  
  
स्तनद्वन्द्वे सदा मेऽव्यान्माङ्कारी परमेश्वरी ॥ ९॥  
  
पाकारी पार्श्वयोः पातु वकारं नाभिदेशके ।  
यकारं मे कटिं पातु पाकारी लिङ्गदेशके ॥ १०॥  
  
पुनः पाकारं मे पातु गुह्यदेशे निरन्तरम् ।  
वकारं जङ्घयोः पातु पकारं मम जानुनी ॥ ११॥  
  
स्वाकारं गुल्फयोः पातु हाकारं पादयोः सदा ।  
सर्वाङ्गं मे सदा पातु गङ्गा सवार्थसिद्धिदा ॥ १२॥  
  
इतीदं कवचं दिव्यं ब्रह्मविद्याकलेवरम् ।  
पठनाद्ब्रह्मसायुज्यं प्राप्नुयान्नात्र संशयः ॥ १३॥  
  
सप्तम्यां वा चतुर्दश्यां सङ्क्रान्तौ ग्रहणे तथा ।  
यः पठेन्नित्यकृद् भक्त्या सर्वसिद्धीश्वरो भवेत् ॥ १४॥  
  
इदं कवचमज्ञात्वा गङ्गां यो भजतेऽधमः ।  
जन्मजन्म भवेन्मूर्खो दरिद्रो व्याधिसंयुतः ॥ १५॥  
  
तस्मादवश्यमेतत्तु यः पठेन्नित्यमेव हि ।  
सर्वसम्पद्युतो भूत्वा ब्रह्मसायुज्यमाप्नुयात् ॥ १६॥  
  
इति श्रीशिवशिवानन्दनाथविरचितं श्रीगङ्गासाम्राज्यकवचम् ।  
  
  
Encoded and proofread by Shree Devi Kumar shreeshrii at gmail.com  
  
