---
Category: aparAdhakShamA, devii, dashamahAvidyA, lalita, devI
Description-comments: A Hymn of worship to Goddess Tripurasundari
File name: tripurasundarIaparAdhakShamApana.itx
Indexextra: (Scan)
Language: Sanskrit
Latest update: March 8, 2005, December 2, 2018
Location: doc_devii
Proofread by: V. Gopalakrishnan and his father who is a Sanskrit scholar.
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalita
Subject: hinduism/religion
Sublocation: devii
Text title: tripurasundarI aparAdha kShamApaNa stotram
Transliterated by: V. Gopalakrishnan vgk at igcar.ernet.in
engtitle: lalitA tripurasundarI aparAdhakShamApaNa stotram
itxtitle: lalitA tripurasundarI aparAdhakShamApaNastotram
title: ललिता त्रिपुरसुन्दरी अपराधक्षमापणस्तोत्रम्

---
  
 श्रीललिता त्रिपुरसुन्दरी अपराधक्षमापणस्तोत्रम्   
ॐ कञ्जमनोहर पादचलन्मणि नूपुरहंस विराजिते  
     कञ्जभवादि सुरौघपरिष्टुत लोकविसृत्वर वैभवे ।  
मञ्जुळवाङ्मय निर्जितकीर कुलेचलराज सुकन्यके  
     पालयहे ललितापरमेश्वरि मामपराधिनमम्बिके ॥ १॥  
  
एणधरोज्वल फालतलोल्लस दैणमदाङ्क समन्विते  
     शोणपराग विचित्रित कन्दुक सुन्दरसुस्तन शोभिते ।  
नीलपयोधर कालसुकुन्तल निर्जितभृङ्ग कदम्बके  
     पालयहे ललितापरमेश्वरि मामपराधिनमम्बिके ॥ २॥  
  
ईतिविनाशिनि भीति निवारिणि दानवहन्त्रि दयापरे  
     शीतकराङ्कित रत्नविभूषित हेमकिरीट समन्विते ।  
दीप्ततरायुध भण्डमहासुर गर्व निहन्त्रि पुराम्बिके  
     पालयहे ललितापरमेश्वरि मामपराधिनमम्बिके ॥ ३॥  
  
लब्धवरेण जगत्रयमोहन दक्षलतान्त महेषुणा  
     लब्धमनोहर सालविषण्ण सुदेहभुवापरि पूजिते ।  
लङ्घितशासन दानव नाशन दक्षमहायुध राजिते  
     पालयहे ललितापरमेश्वरि मामपराधिनमम्बिके ॥ ४॥  
  
ह्रीम्पद भूषित पञ्चदशाक्षर षोडशवर्ण सुदेवते  
     ह्रीमतिहादि महामनुमन्दिर रत्नविनिर्मित दीपिके ।  
हस्तिवरानन दर्शितयुद्ध समादर साहसतोषिते  
     पालयहे ललितापरमेश्वरि मामपराधिनमम्बिके ॥ ५॥  
  
हस्तलसन्नव पुष्पसरेक्षु शरासन पाशमहाङ्कुशे  
     हर्यजशम्भु महेश्वर पाद चतुष्टय मञ्च निवासिनि ।  
हंसपदार्थ महेश्वरि योगि समूहसमादृत वैभवे  
     पालयहे ललितापरमेश्वरि मामपराधिनमम्बिके ॥ ६॥  
  
सर्वजगत्करणावन नाशन कर्त्रि कपालि मनोहरे  
     स्वच्छमृणाल मरालतुषार समानसुहार विभूषिते ।  
सज्जनचित्त विहारिणि शङ्करि दुर्जन नाशन तत्परे  
     पालयहे ललितापरमेश्वरि मामपराधिनमम्बिके ॥ ७॥  
  
कञ्जदळाक्षि निरञ्जनि कुञ्जर गामिनि मञ्जुळ भाषिते  
     कुङ्कुमपङ्क विलेपन शोभित देहलते त्रिपुरेश्वरि ।  
दिव्यमतङ्ग सुताधृतराज्य भरे करुणारस वारिधे  
     पालयहे ललितापरमेश्वरि मामपराधिनमम्बिके ॥ ८॥  
  
हल्लकचम्पक पङ्कजकेतक पुष्पसुगन्धित कुन्तले  
     हाटक भूधर शृङ्गविनिर्मित सुन्दर मन्दिरवासिनि ।  
हस्तिमुखाम्ब वराहमुखीधृत सैन्यभरे गिरिकन्यके  
     पालयहे ललितापरमेश्वरि मामपराधिनमम्बिके ॥ ९॥  
  
लक्ष्मणसोदर सादर पूजित पादयुगे वरदेशिवे  
     लोहमयादि बहून्नत साल निषण्ण बुधेश्वर सम्युते ।  
लोलमदालस लोचन निर्जित नीलसरोज सुमालिके  
     पालयहे ललितापरमेश्वरि मामपराधिनमम्बिके ॥ १०॥  
  
ह्रीमितिमन्त्र महाजप सुस्थिर साधकमानस हंसिके  
     ह्रीम्पद शीतकरानन शोभित हेमलते वसुभास्वरे ।  
हार्दतमोगुण नाशिनि पाश विमोचनि मोक्षसुखप्रदे  
     पालयहे ललितापरमेश्वरि मामपराधिनमम्बिके ॥ ११॥  
  
सच्चिदभेद सुखामृतवर्षिणि तत्वमसीति सदादृते  
     सद्गुणशालिनि साधुसमर्चित पादयुगे परशाम्बवि ।  
सर्वजगत् परिपालन दीक्षित बाहुलतायुग शोभिते  
     पालयहे ललितापरमेश्वरि मामपराधिनमम्बिके ॥ १२॥  
  
कम्बुगळे वर कुन्दरदे रस रञ्जितपाद सरोरुहे  
     काममहेश्वर कामिनि कोमल कोकिल भाषिणि भैरवि ।  
चिन्तितसर्व मनोहर पूरण कल्पलते करुणार्णवे  
     पालयहे ललितापरमेश्वरि मामपराधिनमम्बिके ॥ १३॥  
  
लस्तकशोभि करोज्वल कङ्कणकान्ति सुदीपित दिङ्मुखे  
     शस्ततर त्रिदशालय कार्य समादृत दिव्यतनुज्वले ।  
कश्चतुरोभुवि देविपुरेशि भवानि तवस्तवने भवेत्  
     पालयहे ललितापरमेश्वरि मामपराधिनमम्बिके ॥ १४॥  
  
ह्रीम्पदलाञ्चित मन्त्रपयोदधि मन्थनजात परामृते  
     हव्यवहानिल भूयजमानक खेन्दु दिवाकर रूपिणि ।  
हर्यजरुद्र महेश्वर संस्तुत वैभवशालिनि सिद्धिदे  
     पालयहे ललितापरमेश्वरि मामपराधिनमम्बिके ॥ १५॥  
  
श्रीपुरवासिनि हस्तलसद्वर चामरवाक्कमलानुते  
     श्रीगुहपूर्व भवार्जित पुण्यफले भवमत्तविलासिनि ।  
श्रीवशिनी विमलादि सदानत पादचलन्मणि नूपुरे  
     पालयहे ललितापरमेश्वरि मामपराधिनमम्बिके ॥ १६॥  
  
॥ इति श्रीललितात्रिपुरसुन्दरी अपराधक्षमापणस्तोत्रं सम्पूऱ्णम् ॥  
  
  
Encoded by V. Gopalakrishnan vgk at igcar.ernet.in  
  
