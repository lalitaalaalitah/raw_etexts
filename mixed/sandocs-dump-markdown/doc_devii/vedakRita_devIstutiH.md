---
Category: devii
File name: vedastutiH.itx
Language: Sanskrit
Latest update: April 21, 2020
Location: doc_devii
Proofread by: Ram ST tramseshan at gmail.com
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: devii
Text title: Praise of Devi by Vedas
engtitle: vedakRita devI stutiH
itxtitle: vedakRita devIstutiH
title: वेदकृइत देवीस्तुतिः

---
  
 वेदकृत देवीस्तुतिः   
नमो देवि महामाये विश्वोत्पत्तिकरे शिवे ।  
निर्गुणे सर्वभूतेशि मातः शङ्करकामदे ॥ १॥  
  
त्वं भूमिः सर्व भूतानां प्राणः प्राणवतां तथा ।  
धीः श्री कान्तिः क्षमा शान्तिः श्रद्धा मेधा धृतिः स्मृतिः ॥ २॥  
  
त्वमुद्गीथेऽर्धमात्रासि गायत्री व्याहृतिस्तथा ।  
जया च विजया धात्री लज्जा कीर्तिः स्पृहा दया ॥ ३॥  
  
त्वां संस्तुमोऽम्ब भुवनत्रयसंविधान  
     दक्षां दयारसयुतां जननीं जनानाम् ।  
विद्यां शिवां सकललोकहितां वरेण्यां  
     वाग्बीजवासनिपुणां भवनाशकर्तीम् ॥ ४॥  
  
ब्रह्मा हरः शौरिसहस्रनेत्र  
     वाग्वाह्नि सूर्या भुवनाधिनाथाः ।  
ते त्वत्कृताः सन्ति ततो न मुख्या  
     माता यतस्त्वं स्थिरजङ्गमानाम् ॥ ५॥  
  
सकलभुवनमेतत् कर्तुकामा यदा त्वं  
     सृजसि जननि देवान् विष्णुरुद्राजमुख्यान् ।  
स्थितिलयजननं तैः कारयस्येकरूपा  
     न खलु तव कथञ्चिद्देवि संसारलेशः ॥ ६॥  
  
न ते रूपं वेत्तुं सकलभुवने कोऽपि निपुणो  
     न नाम्नां सङ्ख्यां ते कथितुमिह योग्योऽस्ति पुरुषः ।  
यदल्पं कीलालं कलयितुमशक्तः स तु नरः  
     कथं पारावाराकलनचतुरः स्यादृतमतिः ॥ ७॥  
  
इति वेदकृत देवीस्तुतिः समाप्ता ।  
  
  
Proofread by Ram ST  
  
