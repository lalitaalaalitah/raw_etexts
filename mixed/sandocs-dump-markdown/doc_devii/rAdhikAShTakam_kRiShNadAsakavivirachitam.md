---
Acknowledge-Permission: Mahaperiaval Trust
Author: Krishnadas
Category: devii, aShTaka, radha, devI
Description/comments: Edited by S. V. Radhakrishna Shastriji
File name: rAdhikAShTakamshrIkRRiShNadAsakavi.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: rAdhikAShTakam by shrIkRRiShNadAsakavi
engtitle: rAdhikAShTakam by shrIkRRiShNadAsakavi
itxtitle: rAdhikAShTakam (kRiShNadAsakavivirachitam)
title: राधिकाष्टकम् (कृइष्णदासकविविरचितम्)

---
  
 श्रीराधिकाष्टकम्   
  
श्रीकृष्णदासकविराजविरचितं ।  
कुङ्कुमाक्तकाञ्चनाब्ज गर्वहारि गौरभा  
पीतनाञ्चिताब्जगन्धकीर्तिनिन्दसौरभा ।  
वल्लवेशसूनु सर्ववाञ्छितार्थसाधिका  
मह्यमात्मपादपद्मदास्यदाऽस्तु राधिका ॥ १॥  
  
कौरविन्दकान्तनिन्दचित्रपत्रशाटिका  
कृष्णमत्तभृङ्गकेलि फुल्लपुष्पवाटिका ।  
कृष्णनित्यसङ्गमार्थपद्मबन्धुराधिका  
मह्यमात्मपादपद्मदास्यदाऽस्तु राधिका ॥ २॥  
  
सौकुमार्यसृष्टपल्लवालिकीर्तिनिग्रहा  
चन्द्रचन्दनोत्पलेन्दुसेव्यशीतविग्रहा ।  
स्वाभिमर्शवल्लवीशकामतापबाधिका  
मह्यमात्मपादपद्मदास्यदाऽस्तु राधिका ॥ ३॥  
  
विश्ववन्द्ययौवताभिवन्दतापि या रमा  
रूपनव्ययौवनादिसम्पदा न यत्समा ।  
शीलहार्दलीलया च सा यतोऽस्ति नाधिका  
मह्यमात्मपादपद्मदास्यदास्तु राधिका ॥ ४॥  
  
रासलास्यगीतनर्मसत्कलालिपण्डिता  
प्रेमरम्यरूपवेशसद्गुणालिमण्डिता ।  
विश्वनव्यगोपयोषिदालितोपि याऽधिका  
मह्यमात्मपादपद्मदास्यदाऽस्तु राधिका ॥ ५॥  
  
नित्यनव्यरूपकेलिकृष्णभावसम्पदा  
कृष्णरागबन्धगोपयौवतेषु कम्पदा ।  
कृष्णरूपवेशकेलिलग्नसत्समाधिका  
मह्यमात्मपादपद्मदास्यदाऽस्तु राधिका ॥ ६॥  
  
स्वेदकम्पकण्टकाश्रुगद्गदादिसञ्चिता  
मर्षहर्षवामतादि भावभूषणाञ्चिता ।  
कृष्णनेत्रतोषिरत्नमण्डनालिदाधिका  
मह्यमात्मपादपद्मदास्यदाऽस्तु राधिका ॥ ७॥  
  
या क्षणार्धकृष्णविप्रयोगसन्ततोदिता-  
नेकदैन्यचापलादिभाववृन्दमोदिता ।  
यत्नलब्धकृष्णसङ्गनिर्गताखिलाधिका  
मह्यमात्मपादपद्मदास्यदाऽस्तु राधिका ॥ ८॥  
  
अष्टकेन यस्त्वनेन नौति कृष्णवल्लभां  
दर्शनेऽपि शैलजादियोषिदालिदुर्लभाम् ।  
कृष्णसङ्गनन्दतात्मदास्यसीधुभाजनं  
तं करोति नन्दतालिसञ्चयाशु सा जनम् ॥ ९॥  
  
इति श्रीकृष्णदासकविराजविरचितं श्रीराधिकाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
