---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: aShTottarashatanAma, devii, dashamahAvidyA, stotra, devI
Description-comments: Brihannilatantra
File name: kAlIshatanAmastotrambRRihannIla.itx
Language: Sanskrit
Latest update: March 8, 2013
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kAlIshatanAmastotram bRRihannIlatantrAntargatam
Texttype: stotra
Transliterated by: muktabodha.org
engtitle: Kalishatanamastotra from Brihannilatantra
itxtitle: kAlIshatanAmastotram (bRihannIlatantrArgatam)
title: कालीशतनामस्तोत्रम् (बृइहन्नीलतन्त्रार्गतम्)

---
  
 कालीशतनामस्तोत्रम् बृहन्नीलतन्त्रार्गतम्   
  
श्रीदेव्युवाच ।  
  
पुरा प्रतिश्रुतं देव क्रीडासक्तो यदा भवान् ।  
नाम्नां शतं महाकाल्याः कथयस्व मयि प्रभो ॥ २३-१॥  
  
श्रीभैरव उवाच ।  
  
साधु पृष्टं महादेवि अकथ्यं कथयामि ते ।  
न प्रकाश्यं वरारोहे स्वयोनिरिव सुन्दरि ॥ २३-२॥  
  
प्राणाधिकप्रियतरा भवती मम मोहिनी ।  
क्षणमात्रं न जीवामि त्वां बिना परमेश्वरि ॥ २३-३॥  
  
यथादर्शेऽमले बिम्बं घृतं दध्यादिसंयुतम् ।  
तथाहं जगतामाद्ये त्वयि सर्वत्र गोचरः ॥ २३-४॥  
  
शृणु देवि प्रवक्ष्यामि जपात् सार्वज्ञदायकम् ।  
सदाशिव ऋषिः प्रोक्तोऽनुष्टुप् छन्दश्च ईरितः ॥ २३-५॥  
  
देवता भैरवो देवि पुरुषार्थचतुष्टये ।  
विनियोगः प्रयोक्तव्यः सर्वकर्मफलप्रदः ॥ २३-६॥  
  
महाकाली जगद्धात्री जगन्माता जगन्मयी ।  
जगदम्बा गजत्सारा जगदानन्दकारिणी ॥ २३-७॥  
  
जगद्विध्वंसिनी गौरी दुःखदारिद्र्यनाशिनी ।  
भैरवभाविनी भावानन्ता सारस्वतप्रदा ॥ २३-८॥  
  
चतुर्वर्गप्रदा साध्वी सर्वमङ्गलमङ्गला ।  
भद्रकाली विशालाक्षी कामदात्री कलात्मिका ॥ २३-९॥  
  
नीलवाणी महागौरसर्वाङ्गा सुन्दरी परा ।  
सर्वसम्पत्प्रदा भीमनादिनी वरवर्णिनी ॥ २३-१०॥  
  
वरारोहा शिवरुहा महिषासुरघातिनी ।  
शिवपूज्या शिवप्रीता दानवेन्द्रप्रपूजिता ॥ २३-११॥  
  
सर्वविद्यामयी शर्वसर्वाभीष्टफलप्रदा ।  
कोमलाङ्गी विधात्री च विधातृवरदायिनी ॥ २३-१२॥  
  
पूर्णेन्दुवदना नीलमेघवर्णा कपालिनी ।  
कुरुकुल्ला विप्रचित्ता कान्तचित्ता मदोन्मदा ॥ २३-१३॥  
  
मत्ताङ्गी मदनप्रीता मदाघूर्णितलोचना ।  
मदोत्तीर्णा खर्परासिनरमुण्डविलासिनी ॥ २३-१४॥  
  
नरमुण्डस्रजा देवी खड्गहस्ता भयानका ।  
अट्टहासयुता पद्मा पद्मरागोपशोभिता ॥ २३-१५॥  
  
वराभयप्रदा काली कालरात्रिस्वरूपिणी ।  
स्वधा स्वाहा वषट्कारा शरदिन्दुसमप्रभा ॥ २३-१६॥  
  
शरत्ज्योत्स्ना च संह्लादा विपरीतरतातुरा ।  
मुक्तकेशी छिन्नजटा जटाजूटविलासिनी ॥ २३-१७॥  
  
सर्पराजयुताभीमा सर्पराजोपरि स्थिता ।  
श्मशानस्था महानन्दिस्तुता सन्दीप्तलोचना ॥ २३-१८॥  
  
शवासनरता नन्दा सिद्धचारणसेविता ।  
बलिदानप्रिया गर्भा भूर्भुवःस्वःस्वरूपिणी ॥ २३-१९॥  
  
गायत्री चैव सावित्री महानीलसरस्वती ।  
लक्ष्मीर्लक्षणसंयुक्ता सर्वलक्षणलक्षिता ॥ २३-२०॥  
  
व्याघ्रचर्मावृता मेध्या त्रिवलीवलयाञ्चिता ।  
गन्धर्वैः संस्तुता सा हि तथा चेन्दा महापरा ॥ २३-२१॥  
  
पवित्रा परमा माया महामाया महोदया ।  
इति ते कथितं दिव्यं शतं नाम्नां महेश्वरि ॥ २३-२२॥  
  
यः पठेत् प्रातरुत्थाय स तु विद्यानिधिर्भवेत् ।  
इह लोके सुखं भुक्त्वा देवीसायुज्यमाप्नुयात् ॥ २३-२३॥  
  
तस्य वश्या भवन्त्येते सिद्धौघाः सचराचराः ।  
खेचरा भूचराश्चैव तथा स्वर्गचराश्च ये ॥ २३-२४॥  
  
ते सर्वे वशमायान्ति साधकस्य हि नान्यथा ।  
नाम्नां वरं महेशानि परित्यज्य सहस्रकम् ॥ २३-२५॥  
  
पठितव्यं शतं देवि चतुर्वर्गफलप्रदम् ।  
अज्ञात्वा परमेशानि नाम्नां शतं महेश्वरि ॥ २३-२६॥  
  
भजते यो महकालीं सिद्धिर्नास्ति कलौ युगे ।  
प्रपठेत् प्रयतो भक्त्या तस्य पुण्यफलं शृणु ॥ २३-२७॥  
  
लक्षवर्षसहस्रस्य कालीपूजाफलं भवेत् ।  
बहुना किमिहोक्तेन वाञ्छितार्थी भविष्यति ॥ २३-२८॥  
  
इति श्रीबृहन्नीलतन्त्रे भैरवपार्वतीसंवादे कालीशतनामनिरूपणं   
त्रयोविंशः पटलः ॥ २३॥  
  
  
Proofread byDPD  
  
