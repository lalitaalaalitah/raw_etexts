---
Category: aShTaka, devii, dashamahAvidyA, devI
File name: shrIbhuvaneshvaryaShTakam.itx
Indexextra: (Rudrayamala tantra)
Language: Sanskrit
Latest update: March 20, 2013
Location: doc_devii
Proofread by: Ravi Mukku ravi_mukku at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shrIbhuvaneshvaryaShTakam rudrayAmale
Transliterated by: Ravi Mukku ravi_mukku at hotmail.com
engtitle: bhuvaneshvaryaShTakam
itxtitle: bhuvaneshvaryaShTakam
title: भुवनेश्वर्यष्टकम्

---
  
 श्रीभुवनेश्वर्यष्टकम्   
  
अथ श्रीभुवनेश्वर्यष्टकम् ।  
  
श्रीदेव्युवाच -  
  
प्रभो श्रीभैरवश्रेष्ठ दयालो भक्तवत्सल ।  
भुवनेशीस्तवम् ब्रूहि यद्यहन्तव वल्लभा ॥ १॥  
  
ईश्वर उवाच -  
  
शृणु देवि प्रवक्ष्यामि भुवनेश्यष्टकं शुभम् ।  
येन विज्ञातमात्रेण त्रैलोक्यमङ्गलम्भवेत् ॥ २॥  
  
ऊं नमामि जगदाधारां भुवनेशीं भवप्रियाम् ।  
भुक्तिमुक्तिप्रदां रम्यां रमणीयां शुभावहाम् ॥ ३॥  
  
त्वं स्वाहा त्वं स्वधा देवि ! त्वं यज्ञा यज्ञनायिका ।  
त्वं नाथा त्वं तमोहर्त्री व्याप्यव्यापकवर्जिता ॥ ४॥  
  
त्वमाधारस्त्वमिज्या च ज्ञानज्ञेयं परं पदम् ।  
त्वं शिवस्त्वं स्वयं विष्णुस्त्वमात्मा परमोऽव्ययः ॥ ५॥  
  
त्वं कारणञ्च कार्यञ्च लक्ष्मीस्त्वञ्च हुताशनः ।  
त्वं सोमस्त्वं रविः कालस्त्वं धाता त्वञ्च मारुतः ॥ ६॥  
  
गायत्री त्वं च सावित्री त्वं माया त्वं हरिप्रिया ।  
त्वमेवैका पराशक्तिस्त्वमेव गुरुरूपधृक् ॥ ७॥  
  
त्वं काला त्वं कलाऽतीता त्वमेव जगतांश्रियः ।  
त्वं सर्वकार्यं सर्वस्य कारणं करुणामयि ॥ ८॥  
  
इदमष्टकमाद्याया भुवनेश्या वरानने ।  
त्रिसन्ध्यं श्रद्धया मर्त्यो यः पठेत् प्रीतमानसः ॥ ९॥  
  
सिद्धयो वशगास्तस्य सम्पदो वशगा गृहे ।  
राजानो वशमायान्ति स्तोत्रस्याऽस्य प्रभावतः ॥ १०॥  
  
भूतप्रेतपिशाचाद्या नेक्षन्ते तां दिशं ग्रहाः ।  
यं यं कामं प्रवाञ्छेत साधकः प्रीतमानसः ॥ ११॥  
  
तं तमाप्नोति कृपया भुवनेश्या वरानने ।  
अनेन सदृशं स्तोत्रं न समं भुवनत्रये ॥ १२॥  
  
सर्वसम्पत्प्रदमिदं पावनानाञ्च पावनम् ।  
अनेन स्तोत्रवर्येण साधितेन वरानने ।  
समप्दो वशमायान्ति भुवनेश्याः प्रसादतः ॥ १३॥  
  
इति श्रीरुद्रयामले तन्त्रे श्रीभुवनेश्वर्यष्टकं सम्पूर्णम् ।  
  
  
Encoded and proofread by Ravi Mukku  
  
