---
Acknowledge-Permission: http://kshetrayaatra.blogspot.com
Category: devii
Description/comments: shrIbrahmavaivarte mahApurANe dvitIye prakRitikhaNDe manasopAkhyAne
File name: manasAdevIstotramBVP.itx
Language: Sanskrit
Latest update: July 27, 2018
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Manasa Devi Stotram
engtitle: manasAdevIstotram
itxtitle: manasAdevIstotram (brahmavaivartapurANAntargatam)
title: मनसादेवीस्तोत्रम् (ब्रह्मवैवर्तपुराणान्तर्गतम्)

---
  
 मनसादेवी स्तोत्रम्  
महेन्द्र उवाच ।  
देवीं त्वां स्तोतुमिच्छामि साध्विनीं प्रवरां पराम् ।  
परात्परां च परमां न हि स्तोतुं क्षमोऽधुना ॥ १॥  
  
स्तोत्राणां लक्षणं वेदे स्वभावाख्यानतः परम् ।  
न क्षमः प्रकृतिं वक्तुं गुणानां तव सुव्रते ॥ २॥  
  
शुद्धसत्त्वस्वरूपा त्वं कोपहिंसाविवर्जिता ।  
न च शप्तो मुनिस्तेन त्यक्तया च त्वया यतः ॥ ३॥  
  
त्वं मया पूजिता साध्वि जननी च यथाऽदितिः ।  
दयारूपा च भगिनी क्षमारूपा यथा प्रसूः ॥ ४॥  
  
त्वया मे रक्षिताः प्राणाः पुत्रद्वाराः सुरेश्वरि ।  
अहं करोमि त्वां पूज्यां मम प्रीतिश्च वर्धते ॥ ५॥  
  
नित्यं यद्यपि पूज्या त्वं भवेऽत्र जगदम्बिके ।  
तथाऽपि तव पूजां वै वर्धयामि पुनः पुनः ॥ ६॥  
  
ये त्वामाषाढसङ्क्रान्त्यां पूजयिष्यन्ति भक्तितः ।  
पञ्चम्यां मनसाऽऽख्यायां मासान्ते वा दिने दिने ॥ ७॥  
  
पुत्रपौत्रादयस्तेषां वर्धन्ते च धनानि च ।  
यशस्विनः कीर्तिमन्तो विद्यावन्तो गुणान्विताः ॥ ८॥  
  
ये त्वां न पूजयिष्यन्ति निन्दन्त्यज्ञानतो जनाः ।  
लक्ष्मीहीना भविष्यन्ति तेषां नागभयं सदा ॥ ९॥  
  
त्वं स्वर्गलक्ष्मीः स्वर्गे च वैकुण्ठे कमला कला ।  
नारायणांशो भगवान् जरत्कारुर्मुनीश्वरः ॥ १०॥  
  
तपसा तेजसा त्वां च मनसा ससृजे पिता ।  
अस्माकं रक्षणायैव तेन त्वं मनसाभिधा ॥ ११॥  
  
मनसा वेदितुं शक्ता चाऽऽत्मना सिद्धयोगिनी ।  
तेन त्वं मनसादेवी पूजिता वन्दिता भवे ॥ १२॥  
  
यां भक्त्या मनसा देवाः पूजयन्त्यनिशं भृशम् ।  
तेन त्वं मनसादेवी प्रवदन्ति पुराविदः ॥ १३॥  
  
सत्त्वरूपा च देवी त्वं शश्वत्सत्त्वनिषेवया ।  
यो हि यद्भावयेन्नित्यं शतं प्राप्नोति तत्समम् ॥ १४॥  
  
इदं स्तोत्रं पुण्यबीजं तां सम्पूज्य च यः पठेत् ।  
तस्य नागभयं नास्ति तस्य वंशोद्भवस्य च ।  var  तस्यवंशे भवेच्च यः  
विषं भवेत्सुधातुल्यं सिद्धस्तोत्रं यदा पठेत् ॥ १५॥  
  
पञ्चलक्षजपेनैव सिद्धस्तोत्रो भवेन्नरः ।  
सर्पशायी भवेत्सोऽपि निश्चितं सर्ववाहनः ॥ १६॥  
  
इति श्रीब्रह्मवैवर्ते महापुराणे द्वितीये प्रकृतिखण्डे  
मनसोपाख्याने श्रीमनसादेवी स्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
