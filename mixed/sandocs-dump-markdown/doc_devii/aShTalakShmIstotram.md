---
Author: Unknown
Category: aShTaka, devii, lakShmI, devI
Description-comments: Hymn in praise of Laxmi, in her 8 forms
File name: ashtalaxmistotra.itx
Language: Sanskrit
Latest update: Nov. 12, 1999
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: religion/hinduism
Sublocation: devii
Text title: Ashta-Laxmi Stotra
Transliterated by: Suprabha Pavuluri
engtitle: Ashta-Laxmi Stotra
itxtitle: aShTalakShmIstotram
title: अष्टलक्ष्मीस्तोत्रम्

---
  
 अष्टलक्ष्मीस्तोत्रम्   
  
   ॥ आदिलक्ष्मी ॥  
  
सुमनसवन्दित सुन्दरि माधवि  
     चन्द्र सहोदरि हेममये ।  
मुनिगणमण्डित मोक्षप्रदायिनि  
     मञ्जुळभाषिणि वेदनुते ॥  
  
पङ्कजवासिनि देवसुपूजित  
     सद्गुणवर्षिणि शान्तियुते ।  
जयजय हे मधुसूदन कामिनि  
     आदिलक्ष्मि सदा पालय माम् ॥ १॥  
  
   ॥ धान्यलक्ष्मी ॥  
  
अहिकलि कल्मषनाशिनि कामिनि  
     वैदिकरूपिणि वेदमये ।  
क्षीरसमुद्भव मङ्गलरूपिणि  
     मन्त्रनिवासिनि मन्त्रनुते ॥  
  
मङ्गलदायिनि अम्बुजवासिनि  
     देवगणाश्रित पादयुते ।  
जयजय हे मधुसूदन कामिनि  
     धान्यलक्ष्मि सदा पालय माम् ॥ २॥  
  
  ॥ धैर्यलक्ष्मी ॥  
  
जयवरवर्णिनि वैष्णवि भार्गवि  
     मन्त्रस्वरूपिणि मन्त्रमये ।  
सुरगणपूजित शीघ्रफलप्रद  
     ज्ञानविकासिनि शास्त्रनुते ॥  
  
भवभयहारिणि पापविमोचनि  
     साधुजनाश्रित पादयुते ।  
जयजय हे मधुसूदन कामिनि  
     धैर्यलक्ष्मि सदा पालय माम् ॥ ३॥  
  
   ॥ गजलक्ष्मी ॥  
  
जयजय दुर्गतिनाशिनि कामिनि  
     सर्वफलप्रद शास्त्रमये ।  
रथगज तुरगपदादि समावृत  
     परिजनमण्डित लोकनुते ॥  
  
हरिहर ब्रह्म सुपूजित सेवित  
     तापनिवारिणि पादयुते ।  
जयजय हे मधुसूदन कामिनि  
     गजलक्ष्मि रूपेण पालय माम् ॥ ४॥  
  
   ॥ सन्तानलक्ष्मी ॥  
  
अहिखग वाहिनि मोहिनि चक्रिणि  
     रागविवर्धिनि ज्ञानमये ।  
गुणगणवारिधि लोकहितैषिणि  
     स्वरसप्त भूषित गाननुते ॥  
  
सकल सुरासुर देवमुनीश्वर  
     मानववन्दित पादयुते ।  
जयजय हे मधुसूदन कामिनि  
     सन्तानलक्ष्मि त्वं पालय माम् ॥ ५॥  
  
   ॥ विजयलक्ष्मी ॥  
  
जय कमलासनि सद्गतिदायिनि  
     ज्ञानविकासिनि गानमये ।  
अनुदिनमर्चित कुङ्कुमधूसर-  
     भूषित वासित वाद्यनुते ॥  
  
कनकधरास्तुति वैभव वन्दित  
     शङ्कर देशिक मान्य पदे ।  
जयजय हे मधुसूदन कामिनि  
     विजयलक्ष्मि सदा पालय माम् ॥ ६॥  
  
   ॥ विद्यालक्ष्मी ॥  
  
प्रणत सुरेश्वरि भारति भार्गवि  
     शोकविनाशिनि रत्नमये ।  
मणिमयभूषित कर्णविभूषण  
     शान्तिसमावृत हास्यमुखे ॥  
  
नवनिधिदायिनि कलिमलहारिणि  
     कामित फलप्रद हस्तयुते ।  
जयजय हे मधुसूदन कामिनि  
     विद्यालक्ष्मि सदा पालय माम् ॥७॥  
  
   ॥ धनलक्ष्मी ॥  
  
धिमिधिमि धिन्धिमि धिन्धिमि धिन्धिमि  
     दुन्दुभि नाद सुपूर्णमये ।  
घुमघुम घुङ्घुम घुङ्घुम घुङ्घुम  
    शङ्खनिनाद सुवाद्यनुते ॥  
  
वेदपुराणेतिहास सुपूजित  
     वैदिकमार्ग प्रदर्शयुते ।  
जयजय हे मधुसूदन कामिनि  
     धनलक्ष्मि रूपेण पालय माम् ॥ ८॥  
  
  
  
