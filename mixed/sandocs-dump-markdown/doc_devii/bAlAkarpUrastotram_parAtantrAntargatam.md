---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH, Paratantra
File name: bAlAkarpUrastotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Karpura Stotram
engtitle: bAlAkarpUrastotram
itxtitle: bAlAkarpUrastotram (parAtantrAntargatam)
title: बालाकर्पूरस्तोत्रम् (परातन्त्रान्तर्गतम्)

---
  
 श्रीबालाकर्पूरस्तोत्रम्   
कर्पूराभेन्दुगौरां शशिसकलधरां रक्तपद्मासनस्थां  
विद्यापात्राक्षमुद्राधृतकरकमलां त्वां स्मरन्सन् त्रिलक्षम् ।  
जप्त्वा चन्द्रार्धभूषं सुरुचिरमधरं बीजमाद्यं तवेदं  
हुत्वा पञ्चात्पलाशैः स भवति कविराड् देवि बाले महेशि ॥ १॥  
  
हस्ताब्जैः पात्रपाशाङ्कुशकुसुमधनुर्बीजपूरां दधानां  
रक्तां त्वां संस्मरन्सन् प्रजपति मनुजो यस्त्रिलक्षं भवानि ।  
वामाक्षी चन्द्रसंस्थं क्षितिसहितविधिं कामबीजं तवेदं  
चन्द्रैर्हुत्वा दशांशं स नयति सकलान् वश्यतां सर्वदैव ॥ २॥  
  
विद्याक्षज्ञानमुद्राऽमृतकलशधरां त्वां मनोज्ञां किशोरीं  
स्मेरां ध्यायंस्त्रिनेत्रां शशधरधवलां यो जपेद्वै त्रिलक्षम् ।  
जीवं सङ्कर्षणाढ्यं तव सुरनमिते सर्गयुक्तं सुबीजं  
हुत्वाऽन्ते मालतीभिर्भवति स ललिते श्रीयुतो भोगवांश्च ॥ ३॥  
  
ध्यायंस्त्वां पुस्तक्लाक्षाभयवरदकरां लोहिताभां कुमारीं  
कश्चिद्यः साधकेन्द्रो जपति कुलविधौ प्रत्यहं षट्सहस्रम् ।  
मातर्वाङ्मारशक्तिप्रयुतमनुमिमं त्र्यक्षरं त्रैपुरं ते  
भुक्त्वा भोगाननेकान् जननि स लभतेऽवश्यमेवाष्टसिद्धीः ॥ ४॥  
  
आरक्तां कान्तदोर्भ्यां मणिचषकमथो रत्नपद्मं दधानां  
वाङ्मायाश्रीयुतान्यं मनुमयि ललिते तत्त्वलक्षं जपेद्यः ।  
ध्यायन् रूपं त्वदीयं तदनु च हवनं पायसान्नैः प्रकुर्याद्-  
योगीशस्तत्त्ववेत्ता परशिवमहिले भूतले जायते सः ॥ ५॥  
  
वाणी चेटी रमा वाग्भवमथ मदनः शक्तिबीजं च षड्भिः  
एतैश्चन्द्रार्धचूडे भवति तव महामन्त्रराजः षडर्णः ।  
जप्त्वैनं साधको यः स्मरहरदयिते भक्तितस्त्वामुपास्ते  
विद्यैश्वर्याणि भुक्त्वा तदनु स लभते दिव्यसायुज्यमुक्तिम् ॥ ६॥  
  
महाबिन्दुः शुद्धो जननि नवयोन्यन्तरगतो  
भवेदेतद्बाह्ये वसुछदनपद्मं सुरुचिरम् ।  
ततो वेदद्वारं भवति तव यन्त्रं गिरिसुते  
तदस्मिन् त्वां ध्यायेत् कहरिहररुद्रेश्वरपदाम् ॥ ७॥  
  
नवीनादित्याभां त्रिनयनयुतां स्मेरवदनां  
महाक्षस्रग्विद्याऽभयवरकरां रक्तवसनाम् ।  
किशोरीं त्वां ध्यायन्निजहृदयपद्मे परशिवे  
जपेन्मोक्षाप्त्यर्थं तदनु जुहुयात् किंशुकसुमैः ॥ ८॥  
  
हृदम्भोजे ध्यायन् कनकसदृशामिन्दुमुकुटां  
त्रिनेत्रां स्मेरास्यां कमलमधुलुङ्गाङ्कितकराम् ।  
जपेद्दिग्लक्षं यस्तव मनुमयो देवि जुहुयात्  
सुपक्वैर्मालूरैरतुलधनवान् स प्रभवति ॥ ९॥  
  
स्मरेद्धस्तैर्वेदाभयवरसुधाकुम्भधरिणीं  
स्रवन्तीं पीयूषं धवलवसनामिन्दुशकलाम् ।  
सुविद्याप्त्यै मन्त्रं तव हरनुते लक्षनवकं  
जपेत्त्वां कर्पूरैरगरु सहितैरेव जुहुयात् ॥ १०॥  
  
सहस्रारे ध्यायन् शशधरनिभां शुभ्रवसनां  
अकारादिक्षान्तावयवयुतरूपां शशिधराम् ।  
जपेद्भक्त्या मन्त्रं तव रससहस्रं प्रतिदिनं  
तथारोग्याप्त्यर्थं भगवति गुडूच्यैः प्रजुहुयात् ॥ ११॥  
  
कुलज्ञः कश्चिद्यो यजति कुलपुष्पैः कुलविधौ  
कुलागारे ध्यायन् कुलजननि ते मन्मथकलाम् ।  
षडर्णं पूर्वोक्तं जपति कुलमन्त्रं तव शिवे  
स जीवन्मुक्तः स्यादकुलकुलपङ्केरुहगते ॥ १२॥  
  
शिवे मद्यैर्मांसेश्चणकवटकैर्मीनसहितैः  
प्रकुर्वंश्चक्रार्चां सुकुलभगलिङ्गामृतरसैः ।  
बलिं शङ्कामोहादिकपशुगणान्यो विदधति  
त्रिकालज्ञो ज्ञानी स भवति महाभैरवसमः ॥ १३॥  
  
मनोवाचागम्यामकुलकुलगम्यां परशिवां  
स्तवीमि त्वां मातः कथमहमहो देवि जडधीः ।  
तथापि त्वद्भक्तिर्मुखरयति मां तद्विरचितं  
स्तवं क्षन्तव्यं मे त्रिपुरललिते दोषमधुना ॥ १४॥  
  
अनुष्ठानध्यानार्चामनु समुद्धारणयुतं  
शिवे ते कर्पूरस्तवमिति पठेदर्चनपरः ।  
स योगी भोगी स्यात् स हि निखिलशास्त्रेषु निपुणः  
यमोऽन्यो वैरीणां विलसति सदा कल्पतरुवत् ॥ १५॥  
  
बालां बालदिवाकरद्युतिनिभां पद्मासने संस्थितां  
पञ्चप्रेतमयाम्बुजासनगतां वाग्वादिनीरूपिणीम् ।  
चन्द्रार्कानलभूषितत्रिनयनां चन्द्रावतंसान्वितां  
विद्याक्षाभयधारिणीं वरकरां वन्दे परामम्बिकाम् ॥ १६॥  
  
इति श्रीपरातन्त्रान्तर्गतं श्रीबालाकर्पूरस्तोत्रं सम्पूर्णम् ।  
  
  
Proofread by PSA Easwaran   
  
