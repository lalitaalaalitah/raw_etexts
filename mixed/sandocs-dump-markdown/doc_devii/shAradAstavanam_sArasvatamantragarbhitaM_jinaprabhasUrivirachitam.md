---
Author: jinaprabhasUrivirachitaM
Category: devii, sarasvatI, devI
Description/comments: Parishishta 14 of Bhairava Padmavati Kalpa, Jain/Gujarati publication,
  1993
File name: shAradAstavanammantragarbhitam.itx
Language: Sanskrit
Latest update: April 14, 2018
Location: doc_devii
Proofread by: DPD
Send corrections to: sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shAradAstavanammantragarbhitam
Transliterated by: DPD
engtitle: shAradAstavanammantragarbhitam
itxtitle: shAradAstavanam sArasvatamantragarbhitaM (jinaprabhasUrivirachitam)
title: शारदास्तवनम् सारस्वतमन्त्रगर्भितं (जिनप्रभसूरिविरचितम्)

---
  
 सारस्वतमन्त्रगर्भितं श्रीशारदास्तवनम्   
  
ॐ नमस्त्रिदशवन्दितक्रमे!  सर्वविद्वज्जनपद्मभृङ्गिके! ।  
बुद्धिमान्द्यकदलीदलीक्रियाशस्त्रि!  तुभ्यमधिदेवते!  गिराम् ॥ १॥  
  
कुर्वते नभसि शोणशोचिषो भारति!  क्रमनखांशवस्तव ।  
नम्रनाकिमुकुटांशुमिश्रिता ऐन्द्रकार्मुकपरम्परामिव ॥ २॥  
  
दन्तह्रीन्दुकमलश्रियो मुखं यैर्व्यलोकि तव देवि!  सादरम् ।  
ते विविक्तकवितानिकेतनं के न भारति!  भवन्ति भूतले ? ॥ ३॥  
  
श्रीन्द्रमुख्यविबुधार्चितक्रमां ये श्रयन्ति भवतीं तरीमिव ।  
ते जगज्जननि!  जाड्यवारिधिं निस्तरन्ति तरसा रसास्पृशः ॥। ४।  
द्रव्यभावतिमिरापनोदिनीं तावकीनवदनेन्दुचन्द्रिकाम् ।  
यस्य लोचनचकोरकद्वयी पीयते भुवि स एव पुण्यभाक् ॥ ५॥  
  
विभ्रदङ्गकमिदं त्वदर्पितस्नेहमन्थरदृशा तरङ्गितम् ।  
वर्णमात्रवदनाक्षमोऽप्यहं स्वं कृतार्थमवयामि निश्चितम् ॥ ६॥  
  
मौक्तिकाक्षवलयाब्जकच्छपीपुस्तकाङ्कितकरोपशोभिते ।  
पद्मवासिनि! हिमोज्ज्वलाङ्गि वाग्वादिनि!  प्रभव नो भवच्छिदे ॥ ७  
विश्वविश्वभुवनैकदीपिके!  नेमुषां मुषितमोहविप्लवे ।  
भक्तिनिर्भरकवीन्द्रनन्दिते तुभ्यमस्तु गिरिदेवते नमः ॥ ८॥  
  
उदारसारस्वतमन्त्रगर्भितं  
     जिनप्रभाचार्यकृतं पठन्ति ये ।  
वाग्देवतायाः स्फुटमेतदष्टकं  
     स्फुरन्ति तेषा मधुरोज्ज्वला गिरः ॥ ९॥  
  
॥ इति श्रीजिनप्रभसूरिविरचितं सारस्वतमन्त्रगर्भितं  
           श्रीशारदास्तवनम् सम्पूर्णम् ॥  
  
  
Encoded and proofread by DPD  
  
