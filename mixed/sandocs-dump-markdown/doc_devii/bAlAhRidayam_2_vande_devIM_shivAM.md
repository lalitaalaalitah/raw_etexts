---
Category: devii, dashamahAvidyA, devI, hRidaya
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAhRRidayam2.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Hridayam  2
engtitle: bAlAhRidayam 2
itxtitle: bAlAhRidayam 2 (vande devIM shivAM)
title: बालाहृइदयम् २ (वन्दे देवीं शिवां)

---
  
 श्रीबालाहृदयम् २   
अस्य श्रीबालादेव्या हृदयमहामन्त्रस्य सदाशिवः ऋषिः ।  
अनुष्टुप्छन्दः । बालात्रिपुरसुन्दरी देवता ।  
न्यासा मूलमन्त्रवत् ।  
ध्यानम्-  
वन्दे देवीं शिवां बालां भास्वन्मण्डलमध्यगाम् ।  
चञ्चच्चन्द्राननां तप्तचामीकरसमप्रभाम् ॥ १॥  
  
नृत्यत्खञ्ननेत्रस्य लोचनात्यन्तवल्लभाम् ।  
मध्यभागे लसत्काञ्ची मणिमुक्ताविनिर्मिताम् ॥ २॥  
  
पदविन्यस्तहंसालीं शुकनासाविराजिताम् ।  
करिशुण्डोरुयुगलां मत्तकोकिलनिः स्वानाम् ॥ ३॥  
  
पुस्तकं जपमालाञ्च वरदाभयपाणिनीम् ।  
कुमारीवेशशोभाढ्यां कुमारीवृन्दमण्डिताम् ॥ ४॥  
  
विद्रुमाधरशोभाढ्यां विद्रुमालिनखालिकाम् ।  
क्कणत्काञ्चीं कलानाथसमानरुचिराननाम् ॥ ५॥  
  
मृणालबाहुलतिकां नानारत्नविराजिताम् ।  
करपद्मसमानाभां पादपद्मविराजिताम् ॥ ६॥  
  
चारुचाम्पेयवसनां देवदेवनमस्कृताम् ।  
चन्दनेन्दुविलप्ताङ्गीं रोमराजीविचित्रिताम् ॥ ७॥  
  
तिलपुष्पसमानाभां नासारत्नसमन्विताम् ।  
गजगण्डनितम्बाभां रम्भाजङ्घाविराजिताम् ॥ ८॥  
  
हरविष्णुमहेन्द्राद्यैः पूज्यश्रीपादपङ्कजाम् ।  
कल्याणीं कमलां कालीं कुञ्चिकां कमलेश्वरीम् ॥ ९॥  
  
पावनीं परमां शक्तिं पवित्रां पावनीं शिवाम् ।  
भवानीं भवपाशघ्नीं भीतिहां भुवनेश्वरीम् ॥ १०॥  
  
भवानीं भवशक्तिञ्च भेरुण्डां मुण्डमालिनीम् ।  
जलन्धरगिर्युत्सङ्गां पूर्णगिर्यनुरागिणीम् ॥ ११॥  
  
कामरूपां च कामाख्यां देवीकोटकृतालयाम् ।  
ओङ्कारपीठनिलयां महामायां महेश्वरीम् ॥ १२॥  
  
विश्वेश्वरीं च मधुरां नानारूपाकृतापुरीम् ।  
ऐं क्लीं सौः त्र्यक्षरां बालां तद्विलोमां कुमारिकाम् ॥ १३॥  
  
ह्यैः ऐं हंसः नमो देवि त्रिपुरां जीवभैरवीम् ।  
नारदो यस्य देवर्षिः महाशान्तिफलप्रदाम् ॥ १४॥  
  
ॐ नमो श्रीमहालक्ष्म्यै लक्ष्मीं त्रिपुरभैरवीम् ।  
ॐ ह्रीं जूं सः प्राणग्रन्थिः द्विधार्गकवचद्वयम् ॥ १५॥  
  
इयं सञ्जीविनी देवी मृतान् जीवत्वदायिनी ।  
फ्रेः फ्रं न फ ल व र यूं श्रों श्रों अमृतमावदेत् ॥ १६॥  
  
स्रावय स्रावय तथा व्रीं व्रीं मृत्युञ्जयाभिधा ।  
ॐ नमो प्रथममाभाष्य कालीबीजं द्विधा पठेत् ॥ १७॥  
  
कूर्चद्वयं तथा माया आगामिपदमावदेत् ।  
मृत्युं छिन्दि तथा भिन्दि महामृत्युञ्जयो भवेत् ॥ १८॥  
  
तव शब्दं ममाभाष्य खड्गेन च विदारय ।  
द्विधा भाष्य महेशानि तदन्ते वह्निसुन्दरी ॥ १९॥  
  
इयं देवी महाविद्या आगामि कालवञ्चिनी ।  
प्रातर्दीपदलाकारं वाग्भवं रसनातले ॥ २०॥  
  
विचिन्त्य प्रजपेतच्च महाकविर्भवेद्ध्रुवम् ।  
मध्याह्ने कामराजाख्यं जपाकुसुमसन्निभम् ॥ २१॥  
  
विचिन्त्य हृदि मध्ये तु तच्च मन्त्रं जपेत्प्रिये ।  
धर्मार्थकाममोक्षाणां भाजनो जायते ध्रुवम् ॥ २२॥  
  
तार्तीयं चन्द्रसङ्काशं सायङ्काले विचिन्त्य च ।  
प्रजपेत्तत्र देवेशि जायते मदनोपमः ॥ २३॥  
  
वाग्भवं कामराजं तु तार्तीयं वह्निवल्लभाम् ।  
अयुतं प्रजपेन्नित्यं आगामी कालो वञ्च्यते ॥ २४॥  
  
त्रिकोणं चक्रमालिख्य मायायुक्तं महेश्वरि ।  
तस्योपरि समास्तीर्य चासनं रक्तवर्णकम् ।  
तस्योपरि विशेद्देवि साधकः प्राङ्मुखो निशि ॥ २६॥  
  
क्रमेण प्रजपेद्वर्णान् वागादि नियतः शुचिः ।  
मण्डलत्रितये देवि प्राप्यते सिद्धिरुत्तमा ॥ २७॥  
  
नवयोन्यात्मकं चक्रं पूजयेच्छास्त्रवर्त्मना ।  
प्रजपेद् द्वयक्षरीं बालां सर्वसिद्धीश्वरो भवेत् ॥ २८॥  
  
यं यं चिन्तयते कामं तं तं प्राप्नोति सर्वशः ।  
इदं तु हृदयं देवि तवाग्रे कथितं मया ॥ २९॥  
  
मम भाग्यं च सर्वस्वं ब्रह्मादीनां च दुर्लभम् ।  
गोपनीयं त्वया भाद्रे स्वयोनिरिव पार्वति ॥ ३०॥  
  
शतवर्तेन देवेशि मानुषी वशमाप्नुयात् ।  
सहस्रावर्तनाद्देवि देवा वै वशमाप्नुयुः ॥ ३१॥  
  
लक्षमावर्तनाद्देवि शुनासीरः स्वकासनात् ।  
क्षणाच्च्यवति तत्र वै किं पुनः क्षुद्रजन्तवः ॥ ३२॥  
  
तस्मात्सर्वप्रयत्नेन ज्ञात्वा देवि जपेन्मनुम् ।  
सर्वसिद्धिमपाप्नोति सर्वदा सुखवान्भवेत् ॥ ३३॥  
  
(जालशम्बरमहातन्त्रे)  
पूजाङ्गत्वेन जपकाले मूलमन्त्रजपानन्तरं विग्रहादौ मूलमन्त्रेण  
देवीमावाह्य यथोचितं आवाहनाद्युपचारान् कृत्वा पूजासमाप्तौ पुनः  
हृदयादिन्यासं भूर्भुवस्सुवरों इति दिग्बन्धं ध्यानं लमित्यादिपूजां  
कृत्वा मूलमन्त्रं यथाशक्ति जप्त्वा पुनः हृदयादिन्यासं भूर्भुवस्सुवरों  
इति दिग्विमोकं लमित्यादि पञ्चपूजां च कृत्वा जपं देव्यग्रे समर्पयेत् ।  
  
इति श्रीबालाहृदयं (२) समाप्तम् ।  
  
  
Proofread by PSA Easwaran   
  
