---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: devii, krishna, rUpagosvAmin, stavamAlA, radha, aShTottarashatanAma, devI
Description/comments: shrIrAdhikAShTottarashatanAmastotraM From stavamAlA (rUpagosvAmivirachitA)
  Garland of Devotional Prayers stavamAlA
File name: premasudhAsatram.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 23, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: premasudhAsatram
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: premasudhAsatram
itxtitle: premasudhAsatram athavA vRindAvaneshvaryA evaM rAdhikAShTottarashatanAmastotraM
  (rUpagosvAmivirachitam)
title: प्रेमसुधासत्रम् अथवा वृइन्दावनेश्वर्या एवं राधिकाष्टोत्तरशतनामस्तोत्रं (रूपगोस्वामिविरचितम्)

---
  
 श्रीप्रेमसुधासत्रम्   
श्रीवृन्दावनेश्वर्या अष्टोत्तरशतनामस्तोत्रं  
श्रीराधिकाष्टोत्तरशतनामस्तोत्रं च ।  
नमो वृन्दावनेश्वर्यै ।  
मानसं मानसं त्यागादुत्कण्ठार्तं निरुन्धतीम् ।  
राधां संविद्य विद्याढ्या तुङ्गविद्येदमब्रवीत् ॥ १॥  
  
विमुञ्च बन्धुरे मानं निर्बन्धं शृणु मे वचः ।  
पुरा कन्दर्पसुन्दर्यै यान्युत्कण्ठितचेतसे ॥ २॥  
  
भगवतोपदिष्टानि तव सख्योपलब्धये ।  
इङ्गिताभिज्ञया तानि सिन्दूरेणाद्य वृन्दया ॥ ३॥  
  
विलिख्य सखि दत्तानि स जीवितसुहृत्तमः ।  
विरहार्तस्तवेमानि जपन्नामानि शाम्यति ॥ ४॥  
  
राधा कृष्णवनाधीशा मुकुन्दमधुमाधवी ।  
गोविन्दप्रेयसीवृन्दमुख्या वृन्दावनेश्वरी ॥ ५॥  
  
ब्रह्माण्डमण्डलोत्तंसकीरित्ः कार्तिकदेवता ।  
दामोदरप्रियसखी राधिका वार्षभानवी ॥ ६॥  
  
भानुभक्तिभराभिज्ञा वृषभानुकुमारिका ।  
मुखराप्राणदौहित्री कीर्तिदाकीर्तिदायिनी ॥ ७॥  
  
कृष्णप्रेमाब्धिकरी वत्सलाच्युतमातृका ।  
सखीमण्डलजीवातुर्ललिताजीविताधिका ॥ ८॥  
  
विशाखाप्राणसर्वस्वं कारुण्यामृतमेदुरा ।  
पौर्णमासीपृथुप्रेमपात्री सुबलनन्दिता ॥ ९॥  
  
कृष्णाधिराजमहिषी वृन्दारण्यविहारिणी ।  
विशाखासख्यविख्याता ललिताप्रेमलालिता ॥ १०॥  
  
सदा किशोरिका गोष्ठयुवराजविलासिनी ।  
गोविन्दप्रेमशिक्षार्थनटीकृतनिजांशका ॥ ११॥  
  
प्रबोधिनीनिशानृत्यमाहात्म्यभरदर्शिनी ।  
चन्द्रकान्तिचरी सर्वगन्धर्वकुलपावनी ॥ १२॥  
  
स्वजन्मभूषितोत्तुङ्गवृषभानुकुलस्थितिः ।  
लास्यविद्याव्रतस्नाता रासक्रीडादिकारणम् ॥ १३॥  
  
रासोत्सवयपुरगण्या कृष्णनीतरहःस्थला ।  
गोविन्दबन्धकवरी कृष्णोत्तंसितकुन्तला ॥ १४॥  
  
व्यक्तगोष्ठारविन्दाक्षि वृन्दोत्कर्षातिहर्षिणी ।  
अन्नतर्पितदुर्वासा गान्धर्वा श्रुतिविश्रुता ॥ १५॥  
  
गान्धर्विका स्वगान्धर्वविस्मापितबलाच्युता ।  
शङ्खचूडारिदयिता गोपीचूडाग्रमालिका ॥ १६॥  
  
चारुगोरोचनागौरी गारुत्मतनिभाम्बरा ।  
विचित्रपट्टचमरीचारुवेणीशिखारुचिः ॥ १७॥  
  
पद्मेन्दुजैत्रवक्त्रश्रीनिरुद्धमुरमर्दना ।  
चकोरिकाचमत्कारीहरिहारिविलोचना ॥ १८॥  
  
कालियदमनोत्कम्पिभङ्गुरभ्रूभुजङ्गमा ।  
नासिकाशिखरालम्बिलवलीस्थलमौक्तिका ॥ १९॥  
  
बन्धुराधरबन्धूकविकृष्टमधुसूदना ।  
दन्तनिर्धूतशिखरा शिखरीन्द्रधरप्रिया ॥ २०॥  
  
कपोलमण्डलान्दोलिमणिकुण्डलमण्डिता ।  
पीतांशुकशुकाकर्षिनिस्तलस्तनदाडिमा ॥ २१॥  
  
मणिकिङ्किण्यलङ्कारझङ्कारिश्रोणिमण्डला ।  
स्थलारविन्दविञ्छोलीनिर्मञ्छितपदद्युतिः ॥ २२॥  
  
अरिष्टवधनर्मार्थनिर्मापितसरोवरा ।  
गन्धोन्मादितगोविन्दो माधवद्वन्द्वताङ्किता ॥ २३॥  
  
कालिन्दीकूलकुञ्जश्रीर्भाण्डीरतटमण्डना ।  
धृतनन्दीश्वरस्थेमा गोवर्धनदरीप्रिया ॥ २४॥  
  
वंशीबडिशिकाबिद्धरसोत्तर्षमनोझषा ।  
वंशिकाध्वनिविश्रंसिनीवीबन्धग्रहातुरा ॥ २५॥  
  
मुकुन्दनेत्रशफरी विहारामृतदीर्घिका ।  
निजकुण्डकुडुङ्गान्तस्तुङ्गानङ्गरसोन्मदा ॥ २६॥  
  
कृष्णभ्रूचण्डकोदण्डोड्डीनधैर्यविहङ्गमा ।  
अनुरागसुधासिन्धुहिन्दोलान्दोलिताच्युता ॥ २७॥  
  
व्रजेन्द्रनन्दनास्येन्दुतुङ्गितानङ्गसागरा ।  
अनङ्गसङ्गरोत्तृष्णकृष्णलुञ्चितकञ्चुका ॥ २८॥  
  
लीलापद्महतोद्दामनर्मलम्पटकेशवा ।  
हरिवक्षोहरिग्रावहरितालीयरेखिका ॥ २९॥  
  
माधवोत्सङ्गपर्यङ्का कृष्णबाहूपधानिका ।  
रतिकेलिविशेषोहसखीस्मितविलज्जिता ॥ ३०॥  
  
आलीपुरोरहःकेलिजल्पोत्कहरिवन्दिनी ।  
वैजयन्ती कलाभिज्ञा वनस्रक्शिल्पकल्पिनी ॥ ३१॥  
  
धातुचित्रातिवैचित्रीविसृष्टिपरमेष्ठिनी ।  
विअदग्धीप्रथमाचार्या चारुचातुर्यचित्रिता ॥ ३२॥  
  
असाधारणसौभाग्यभाग्यामृततरङ्गिनी ।  
मौग्ध्यप्रगल्भतारम्या धीराधीराङ्कभूषिता ॥ ३३॥  
  
श्यामलप्रच्छदपटी मूकनूपुरधारिणी ।  
निकुञ्जधामसंस्कारमाधवाध्वेक्षणक्रिया ॥ ३४॥  
  
प्रादुर्भूतघनोत्कण्ठा विप्रलम्भविषण्णधीः ।  
प्रातरुत्प्रासितोपेन्द्रा चन्द्रावलिकटाक्षिणी ॥ ३५॥  
  
अनाकर्णितकंसारिकाकूवादा मनस्विनी ।  
चाटुकारहरित्यागजातानुशयकातरा ॥ ३६॥  
  
धृतकृष्णेक्षणोत्सुक्या ललिताभीतिमानिनी ।  
विप्रयोगव्यथाहारिहरिसन्देशनन्दिता ॥ ३७॥  
  
मदाल्पजल्पिताधीनपुण्डरीकाक्षमण्डिता ।  
भ्रूलीलामोहितोपेन्द्रहस्ताग्रहृतवंशिका ॥ ३८॥  
  
अतुलाच्युतमाधुर्यस्वादनाद्वैतभाग्यभूः ।  
नियुद्धश्रान्तिनिद्राण हरिहारापहारिणी ॥ ३९॥  
  
द्यूतनिर्जितवंशार्थिकंसारिपरिहासिनी ।  
निजप्राणार्बुदप्रेष्ठकृष्णपादनखाञ्चला ॥ ४०॥  
  
 इति राधा सखीवाचमाचम्य पुलकाञ्चिता ।  
छद्मना पद्मनाभस्य लतासद्मान्तिकं गता ॥ ४१॥  
  
यः सेवते जनो राधानाम्नामष्टोत्तरं शतम् ।  
नाम्ना प्रेमसुधासत्रं लिह्यात् प्रेमसुधामसौ ॥ ४२॥  
  
इति श्रीरूपगोस्वामिविरचितस्तवमालायां प्रेमेन्दुसुधासत्रनामक-  
श्रीराधिकाष्टोत्तरशतनामस्तोत्रं समाप्तम् ।  
  
  
  
