---
Category: devii, dashamahAvidyA, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: kAlikAstotram.itx
Language: Sanskrit
Latest update: February 10, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kAlikAstotram
engtitle: kAlikAstotram
itxtitle: kAlikAstotram
title: कालिकास्तोत्रम्

---
  
 कालिकास्तोत्रम्   
  
श्रीगणेशाय नमः ॥  
  
दधन्नैरन्तर्यादपि मलिनचर्यां सपदि यत्  
सपर्यां पश्यन्सन् विशतु सुरपुर्यां नरपशुः ।  
भटान्वर्यान् वीर्यासमहरदसूर्यान् समिति या  
जगद्धुर्या काली मम मनसि कुर्यान्निवसतिम् ॥ १॥  
  
लसन्नासामुक्ता निजचरणभक्तावनविधौ  
समुद्युक्ता रक्ताम्बुरुहदृगलक्ताधरपुटा ।  
अपि व्यक्ताऽव्यक्तायमनियमसक्ताशयशया  
जगद्धुर्या काली मम मनसि कुर्यान्निवसतिम् ॥ २॥  
  
रणत्सन्मञ्जीरा खलदमनधीराऽतिरुचिर-  
स्फुरद्विद्युच्चीरा सुजनझषनीरायिततनुः ।  
विराजत्कोटीरा विमलतरहीरा भरणभृत्  
जगद्धुर्या काली मम०॥ ३॥  
  
वसाना कौशेयं कमलनयना चन्द्रवदना  
दधाना कारुण्यं विपुलजघना कुन्दरदना ।  
पुनाना पापाद्या सपदि विधुनाना भवभयं  
जगद्धुर्या काली मम०॥ ४॥  
  
रधूत्तंसप्रेक्षारणरणिकया मेरुशिखरात्  
समागाद्या रागाज्झटिति यमुनागाधिपमसौ ।  
नगादीशप्रेष्ठा नगपतिसुता निर्जरनुता  
जगद्धुर्या काली मम मनसि-॥ ५॥  
  
विलसन्नवरत्नमालिका कुटिलश्यामलकुन्तलालिका ।  
नवकुङ्कुमभव्यभालिकाऽवतु सा मां सुखकृद्धि कालिका ॥ ६॥  
  
यमुनाचलद्दमुना दुःखदवस्य देहिनाम् ।  
अमुना यदि वीक्षिता सकृच्छमु नानाविधमातनोत्यहो ॥ ७॥  
  
अनुभूति सतीप्राणपरित्राणपरायणा ।  
देवैः कृतसपर्या सा काली कुर्याच्छुभानि नः ॥ ८॥  
  
य इदं कालिकास्तोत्रं पठेत्तु प्रयतः शुचिः ।  
देवीसायुज्यभुक् चेह सर्वान्कामानवाप्नुयात् ॥ ९॥  
  
इति कालिकास्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
