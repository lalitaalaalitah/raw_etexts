---
Author: Vinayaka Shastri Vetala
Category: devii, reNukA, stotra, devI
File name: reNukAstotramvinAyakashAstri.itx
Indexextra: (Vinayaka Shastri Vetala)
Language: Sanskrit
Latest update: June 18, 2013
Location: doc_devii
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAstotraM vinAyakashAstrirachitam
Texttype: stotra
Transliterated by: Kaushal S. Kaloo kaushalskaloo at gmail.com
engtitle: Renuka Stotram by Vinayaka shastri
itxtitle: reNukAstotram (vinAyakashAstrikRitam)
title: रेणुकास्तोत्रम् (विनायकशास्त्रिकृइतम्)

---
  
 रेणुकास्तोत्रं श्रीविनायकशास्त्रिकृतम्   
  
श्रीगणेशाय नमः ।  
  
त्वदीयपदरेणुके शिरसि मामके रेणुके   
निधाय वरदं करं ननुदरं ममाऽनीनशः ।  
स्ववत्सलतयाऽनुदोर्नयनलालनच्छद्मना   
प्रमोदभर-दृग्झर-स्तुतमदश्रुभिर्धावये ॥  
  
प्रणम्य सुषमामिषद् दृग्निमेषशीर्सोल्लसत्-  
किरीटकुलसङ्कुलं परिमलाऽलमङ्घ्र्युत्पलम् ।  
मनोलिरयमुमदः सपदि तेऽनुजिघ्रन्मनाक्  
तदन्यसुमनस्सु किं व्रजति नाधुना तत्स्मरन् ॥  
  
भजन्तु विषयान् सजूर्विषयिणो विषाणीवते   
रसारसिकमौलिना मम मनोऽलिनान्यक्कृताः ।  
श्रुतं तदवलोकितं भवतु तत्स्पृशन् जिघ्रता  
रसालपदपङ्कजं जननि ते सदा स्वाद्यताम् ॥  
  
विजित्य हृदुपस्थितो मुहुरुपस्थितानन्दकम्   
विशुद्धिमुपसंहरन्  विरमताभवद्भक्तिषु ।  
गिरा भजतु नाम ते करघृतार्चनोपस्करम्  
प्रयातु तव मन्दिरं विसृजतु त्वदन्यादरम् ॥  
  
मुमोच किल मां प्रसूः रथविदग्रणीरग्रजा   
पिताऽपि दयितोऽग्रजः पर इहाश्रयो यस्य मे ।  
श्रयेऽहमधुनेहकं   व्रजिन (ब्रजिन) पुङ्जवाक्याहतः   
प्रयामि दिशमम्बिके निदिश कान्दिशिकोऽद्यकाम् ॥  
  
यथायथमनुष्ठिताः स्तुतिकथाः कथञ्चिन्नमते   
स्मरामि च कृतं न ते तेऽर्चनमकिञ्चनः किञ्चनः ।  
तपोमनुजपोऽप्युपोषणकारि न त्वत्कृते-  
ऽपराद्धममुमम्बिके ! वद किमुद्धरिष्यस्यतः ॥  
  
विधिर्हरिहरादयो यदवधीरिता नान्तिके   
पुरन्दरपुरोगमा न पुर  आसितुं शक्नुयुः ।  
निगृह्य कृपयाऽमिके ! गुणगणैः स्वकीयैर्दृढम्  
बधान न यथा पुनः श्रयति हृत्पशुः शोच्यताम् ॥  
  
अगाध वदपारद्रुम-मदादियदो युता   
विवेकमुखमत्सखाऽप्युदधिवीचिमग्नाः परम् ।  
निधाय चरणौ पुरो नियमयाऽऽशु तृष्णा नदी   
विनश्यति यथाऽम्बिके! न परमार्थ-मार्गो मम ॥  
  
स्तवीमि जमदग्निसद्गृहिणि नाम पृथ्वीगतां   
गृणन् परशुराम-सज्जननि  ! जल्पिताप्तर्थये ।  
तदम्ब  ! कॄपयाऽऽप्स्यतेऽद्य वयसो न पञ्चाशताः   
मयापद्धति कोऽपि चेत्सफलमाप्नुयात्तादृशम् ॥  
  
इति श्रीमत्पूज्यपादविनायकशास्त्रिवेतालविरचितं  
                    श्रीरेणुकास्तोत्रं सम्पूर्णम् ॥  
  
   
Encoded and proofread by Kaushal S. Kaloo  kaushalskaloo  at  gmail.com  
  
