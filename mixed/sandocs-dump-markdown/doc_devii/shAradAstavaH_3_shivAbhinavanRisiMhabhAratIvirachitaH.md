---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, sarasvatI
File name: shAradAstavaH3.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shAradAstavaH 3
engtitle: shAradAstavaH 3
itxtitle: shAradAstavaH 3 (shivAbhinavanRisiMhabhAratIvirachitaH)
title: शारदास्तवः ३ (शिवाभिनवनृइसिंहभारतीविरचितः)

---
  
 श्रीशारदास्तवः ३   
(शिष्याशीर्वचनात्मकस्तवाः)  
श्रीरामलक्ष्मणाविव सौहार्दं प्राप्य सुस्थिरं सुचिरम् ।  
श्रीचामराजपुत्रौ जीयास्तां शारदाम्ब तव कृपया ॥ १॥  
  
भारति सम्पद्भरितौ बुद्ध्या चैवातितीक्ष्णया पूर्णौ ।  
आयुष्मन्तौ सुखिनौ भूयास्तां चामराजसुकुमारौ ॥ २॥  
  
राज्याभिवृद्धिमतुलां प्रापय्याश्वेभपत्तिवृद्धिं च ।  
पालय कमलजजाये चामक्षितिपालवर्यसुकुमारौ ॥ ३॥  
  
गजतुरगवाहनस्थावपि रथमध्येषु सुस्थितौ वाणि ।  
संरक्ष सन्ततं बहुकरुणे श्रीचामराजसुकुमारौ ॥ ४॥  
  
देवद्विजगुरुभक्तिं सुदृढां दत्त्वा च विनयसम्पत्तिम् ।  
पालय पद्मजमानिनि सततं श्रीचामराजसुकुमारौ ॥ ५॥  
  
गिरिसानुषु गहनेष्वपि मार्गेष्वनिशं समस्तदेशेषु ।  
सर्वापद्भ्यः पालय विधिभामिनि चामराजसुकुमारौ ॥ ६॥  
  
वाक्पाटवमतिदृढतां नीरोगत्वं च वपुषि सुयशश्च ।  
दत्त्वाब्जयोनिजाये कारुण्यात्पाहि चामनृपपुत्रौ ॥ ७॥  
  
वश्यान्विधाय नृपतीन्दत्त्वा चैकातपत्रसाम्राज्यम् ।  
श्रीचक्रकृतनिवासे वाण्यव चामावनीपसुकुमारौ ॥ ८॥  
  
श्रीनाथमुखनिषेव्ये श्रीविद्यादानदक्षपदविनुते ।  
श्रीशारदाम्ब पाहि श्रीमन्तौ चामराजसुकुमारौ ॥ ९॥  
  
वाणि तावकविलाससमुत्थौ पाणिनिर्जितपयोरुहगर्वौ ।  
सामवेदनुतदिव्यचरित्रे चामभूपतनयौ परिपाहि ॥ १०॥  
  
यद्यस्ति मयि कृपा तव विनुता स्तुत्यानया गिरां देवि ।  
शिष्याविमौ मदीयौ पाहि श्रीचामराजसुकुमारौ ॥ ११॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः शारदास्तवः (३) सम्पूर्णः ।  
  
  
Proofread by PSA Easwaran psaeaswaran at gmail.com  
  
