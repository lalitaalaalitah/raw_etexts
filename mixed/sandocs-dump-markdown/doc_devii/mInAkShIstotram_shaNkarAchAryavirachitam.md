---
Author: Adi Shankaracharya
Category: devii, mInAkShI, stotra, shankarAchArya, devI
Description-comments: Hymn to Goddess Minakshi
File name: miinaakshistotra.itx
Language: Sanskrit
Latest update: September 29, 2001
Location: doc_devii
Proofread by: Sridhar  Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: mInAkShI
Subject: hinduism/religion
Sublocation: devii
Text title: miinaakshistotram
Texttype: stotra
Transliterated by: Ravi  Mayavaram  msr at comco.com
engtitle: Hymn to Goddess mInAkShI
itxtitle: mInAkShIstotram (shaNkarAchAryavirachitam)
title: मीनाक्षीस्तोत्रम् (शण्कराचार्यविरचितम्)

---
  
 मीनाक्षीस्तोत्रम्   
             ॥ श्रीः ॥  
  
श्रीविद्ये शिववामभागनिलये श्रीराजराजार्चिते  
श्रीनाथादिगुरुस्वरूपविभवे चिन्तामणीपीठिके ।  
श्रीवाणीगिरिजानुताङ्घ्रिकमले श्रीशाम्भवि श्रीशिवे  
मध्याह्ने मलयध्वजाधिपसुते मां पाहि मीनाम्बिके ॥ १ ॥  
  
चक्रस्थेऽचपले चराचरजगन्नाथे जगत्पूजिते  
आर्तालीवरदे नताभयकरे वक्षोजभारान्विते ।  
विद्ये वेदकलापमौलिविदिते विद्युल्लताविग्रहे  
मातः पूर्णसुधारसार्द्रहृदये मां पाहि मीनाम्बिके ॥ २ ॥  
  
कोटीराङ्गदरत्नकुण्डलधरे कोदण्डबाणाञ्चिते  
कोकाकारकुचद्वयोपरिलसत्प्रालम्बहाराञ्चिते ।  
शिञ्जन्नूपुरपादसारसमणीश्रीपादुकालङ्कृते  
मद्दारिद्र्यभुजङ्गगारुडखगे मां पाहि मीनाम्बिके ॥ ३॥  
  
ब्रह्मेशाच्युतगीयमानचरिते प्रेतासनान्तस्थिते  
पाशोदङ्कुशचापबाणकलिते बालेन्दुचूडाञ्चिते ।  
बाले बालकुरङ्गलोलनयने बालार्ककोट्युज्ज्वले  
मुद्राराधितदैवते मुनिसुते मां पाहि मीनाम्बिके ॥ ४ ॥  
  
गन्धर्वामरयक्षपन्नगनुते गङ्गाधरालिङ्गिते  
गायत्रीगरुडासने कमलजे सुश्यामले सुस्थिते ।  
खातीते खलदारुपावकशिखे खद्योतकोट्युज्ज्वले  
मन्त्राराधितदैवते मुनिसुते मां पाही मीनाम्बिके ॥ ५ ॥  
  
नादे नारदतुम्बुराद्यविनुते नादान्तनादात्मिके  
नित्ये नीललतात्मिके निरुपमे नीवारशूकोपमे ।  
कान्ते कामकले कदम्बनिलये कामेश्वराङ्कस्थिते  
मद्विद्ये मदभीष्टकल्पलतिके मां पाहि मीनाम्बिके ॥ ६ ॥  
  
वीणानादनिमीलितार्धनयने विस्रस्तचूलीभरे  
ताम्बूलारुणपल्लवाधरयुते ताटङ्कहारान्विते ।  
श्यामे चन्द्रकलावतंसकलिते कस्तूरिकाफालिके  
पूर्णे पूर्णकलाभिरामवदने मां पाहि मीनाम्बिके ॥ ७॥  
  
शब्दब्रह्ममयी चराचरमयी ज्योतिर्मयी वाङ्मयी  
नित्यानन्दमयी निरञ्जनमयी तत्त्वम्मयी चिन्मयी ।  
तत्त्वातीतमयी परात्परमयी मायामयी श्रीमयी  
सर्वैश्वर्यमयी सदाशिवमयी मां पाहि मीनाम्बिके ॥ ८ ॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
मीनाक्षीस्तोत्रं सम्पूर्णम् ॥  
  
  
  
  
  
Encoded by Ravi Mayavaram msr@comco.com  
Proofread by Sridhar Seshagiri seshagir at engineering.sdsu.edu  
  
