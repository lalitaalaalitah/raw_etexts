---
Category: devii, reNukA, stotra, devI
Description-comments: vAyuprANa location is not known
File name: reNukAstotramvAyupurANa.itx
Indexextra: (vAyuprANa?)
Language: Sanskrit
Latest update: June 22, 2013
Location: doc_devii
Proofread by: Kaushal S. Kaloo kaushalskaloo at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAstotraM vAyuprANAntargatam parashurAmaproktam
Texttype: stotra
Transliterated by: Kaushal S. Kaloo kaushalskaloo at gmail.com
engtitle: Renuka Stotram from Vayupuranam
itxtitle: reNukAstotram (parashurAmakRitam vAyupurANAntargatam)
title: रेणुकास्तोत्रम् (परशुरामकृइतम् वायुपुराणान्तर्गतम्)

---
  
 रेणुकास्तोत्रं श्रीवायुपुराणे श्रीपरशुरामकृतम्   
  
            श्रीगणेशाय नमः ।  
           श्रीसरस्वत्यै नमः ।  
              श्रीगुरुभ्यो नमः ।  
            श्रीरेणुकाम्बायै  नमः ।  
ॐ नमः परमानन्दे सर्वदेवमयी शुभे ।  
अकारादि-क्षकारान्तं मातृका मन्त्रमालिनी ॥ १॥  
  
एकवीरे एकरूपे महारूपे अरूपिणि ।  
अव्यक्ते व्यक्तिमापन्ने गुणातीते गुणात्मिके ॥ २॥  
  
कमले कमलाभासे हृत्सच्चित्तरणिकालये ।  
नाभिचक्रस्थिते देवि कुण्डली तन्तुरूपिणि ॥ ३॥  
  
वीरमाता वीरबन्धा योगिनी समरप्रिये ।  
वेदमाता वेदगर्भे विश्वगर्भे नमोऽस्तु ते ॥ ४ ॥  
  
राममातर्नमस्तुभ्यं नमस्त्रैलोक्यरूपिणि ।  
मह्यादिके पञ्चभूता जमदग्निप्रिये शुभे ॥ ५ ॥  
  
यैस्तु भक्त्या स्तुता ध्याता अर्चयित्वाऽर्पिते शुभे ।  
भोगमोक्षप्रदे देवि कामेश्वरि नमोऽस्तु ते ॥ ६॥  
  
नमोऽस्तु ते निरालम्बे परमानन्दविग्रहे ।  
पञ्चभूतात्मिके देवि भूतभाविवर्जिते ॥ ७॥  
  
महारौद्रे महाकाये सृष्टिसंहारकारिणि ।  
ब्रह्माण्डगोलकाकारे विश्वरूपे नमोऽस्तु ते ॥ ८॥  
  
चतुर्भुजे खड्गहस्ते महाडमरुधारिणि ।  
शिरःपात्रधरे देवि एकवीरे नमोऽस्तु ते ॥ ९॥  
  
नीलाम्बरे नीलवर्णे मयूरपिच्छधारिणि ।  
वनभिल्लधनुर्वामे दक्षिणे बाणधारिणि ॥ १०॥  
  
रौद्रकाये महाकाये सहस्रार्जुनभञ्जनि ।  
एकं शिरः पुरा स्थित्वा रक्तपात्रे च पूरितम् ॥ ११॥  
  
मृतधारा पिबन्देवि रुधिरं दैत्यदेहजम् ।  
रक्तवर्णे रक्तदन्ते खड्गलाङ्गलधारिणि ॥ १२॥  
  
वामहस्ते च खट्वाङ्गं डमरुं चैव दक्षिणे ।  
प्रेतवाहनके देवि-ऋषिपत्नी च देवते ॥ १३॥  
  
एकवीरे महारौद्रे मालिनी विश्वभैरवि ।  
योगिनी योगयुक्ता च महादेवी महेश्वरी ॥ १४॥  
  
कामाक्षी भद्रकाली च हुङ्कारी त्रिपुरेश्वरी ।  
रक्तवस्त्रे रक्तनेत्रे महात्रिपुरसुन्दरि ॥ १५॥  
  
रेणुका सूनुयोगी च भक्तानामभयङ्करी ।  
भोगलक्ष्मीर्योगलक्ष्मीर्दिव्यलक्ष्मीश्च सर्वदा ॥ १६॥  
  
कालरात्रि महारात्रि मद्यमांसशिवप्रिये ।  
भक्तानां श्रीपदे देवि लोकत्रयविमोहिनि ॥ १७॥  
  
क्लीङ्कारी कामपीठे च ह्रीङ्कारी च प्रबोध्यता ।  
श्रीङ्कारी च श्रिया देवि सिद्धलक्ष्मीश्च सुप्रभा ॥ १८॥  
  
महालक्ष्मीश्च कौमारी कौबेरी सिंहवाहिनी ।  
सिंहप्रेतासने देवि रौद्रि क्रूरावतारिणि ॥ १९॥  
  
दैत्या नारी कुमारी च रौद्रदैत्यनिपातिनी ।  
त्रिनेत्रा श्वेतरूपा च सूर्यकोटिसमप्रभा ॥ २०॥  
  
खड्गिनी बाणहस्ता चारूढा महिषवाहिनी ।  
महाकुण्डलिनी साक्षात् कङ्काली भुवनेश्वरी ॥ २१॥  
  
कृत्तिवासा विष्णुरूपा हृदया देवतामया ।  
देवमारुतमाता च भक्तमाता च शङ्करी ॥ २२॥  
  
चतुर्भुजे चतुर्वक्त्रे स्वस्तिपद्मासनस्थिते ।  
पञ्चवक्त्रा महागङ्गा गौरी शङ्करवल्लभा ॥ २३॥  
  
कपालिनी देवमाता कामधेनुस्त्रयोगुणी ।  
विद्या एकमहाविद्या श्मशानप्रेतवासिनी ॥ २४॥  
  
देवत्रिगुणत्रैलोक्या जगत्त्रयविलोकिनी ।  
रौद्रा वैतालि कङ्काली भवानी भववल्लभा ॥ २५॥  
  
काली कपालिनी क्रोधा मातङ्गी वेणुधारिणी ।  
रुद्रस्य न पराभूता रुद्रदेहार्द्धधारिणी ॥ २६॥  
  
जया च विजया चैव अजया चापराजिता ।  
रेणुकायै नमस्तेऽस्तु सिद्धदेव्यै नमो नमः ॥ २७॥  
  
श्रियै देव्यै नमस्तेऽस्तु दीननाथे नमो नमः ।  
जय त्वं देवदेवेशि सर्वदेवि नमोऽस्तु ते ॥ २८॥  
  
देवदेवस्य जननि पञ्चप्राणप्रपूरिते ।  
त्वत्प्रसादाय देवेशि देवाः क्रन्दन्ति विष्णवे ॥ २९॥  
  
महाबले महारौद्रे सर्वदैत्यनिपातिनि ।  
आधारा बुद्धिदा शक्तिः कुण्डली तन्तुरूपिणी ॥ ३०॥  
  
षट्चक्रमणे देवि योगिनि दिव्यरूपिणि ।  
कामिका कामरक्ता च लोकत्रयविलोकिनी ॥ ३१॥  
  
महानिद्रा मद्यनिद्रा मधुकैटभभञ्जिनी ।  
भद्रकाली त्रिसन्ध्या च महाकाली कपालिनी ॥ ३२॥  
  
रक्षिता सर्वभूतानां दैत्यानां च क्षयङ्करी ।  
शरण्यं सर्वसत्त्वानां रक्ष त्वं परमेश्वरि ॥ ३३॥  
  
त्वामाराधयते  लोके तेषां राज्यं च भूतले ।  
आषाढे कार्तिके चैव पूर्णे पूर्णचतुर्दशी  ॥ ३४॥  
  
आश्विने पौषमासे च कृत्वा पूजां प्रयत्नतः ।  
गन्धपुष्पैश्च नैवेद्यैस्तोषितां पञ्चभिः सह ॥ ३५॥  
  
यं यं प्रार्थयते नित्यं तं तं प्राप्नोति निश्चितम् ।  
तत्त्वं मे वरदे देवि रक्ष मां परमेश्वरि ॥ ३६॥  
  
तव वामाङ्कितं देवि रक्ष मे सकलेश्वरि ।  
सर्वभूतोदये देवि प्रसाद वरदे शिवे ॥ ३७॥  
  
           श्रीदेव्युवाच  
वरं ब्रूहि महाभाग राज्यं कुरु महीतले ।  
मामाराध्यते लोके भयं क्वापि न विद्यते ॥ ३८॥  
  
मम मार्गे च आयान्ती भीर्देवी मम सन्निधौ ।  
अभार्यो लभते भार्यां निर्धनो लभते धनम् ॥ ३९॥  
  
विद्यां पुत्रमवाप्नोति शत्रुनाशं च विन्दति ।  
अपुत्रो लभते पुत्रान् बद्धो मुच्येत बन्धनात् ॥ ४०॥  
  
कामार्थी लभते कामं रोगी आरोग्यमाप्नुयात् ।  
मम आराधनं नित्यं राज्यं प्राप्नोति भूतले ॥ ४१॥  
  
सर्वकार्याणि सिध्यन्ति प्रसादान्मे न संशयः ।  
सर्वकार्याण्यवाप्नोति दीर्घायुश्च लभेत्सुखी ॥ ४२॥  
  
       श्रीपरशुराम उवाच  
अत्र स्थानेषु भवतां अभयं कुरु सर्वदा ।  
यं यं प्रार्थयते नित्यं तं तं प्राप्नोति निश्चितम् ॥ ४३॥  
  
प्रयागे पुष्करे चैव गङ्गासागरसङ्गमे ।  
स्नानं च कुरुते नित्यं नित्यं च चरणोदके ॥ ४४॥  
  
इदं स्तोत्रं पठेन्नित्यं त्रिसन्ध्यं श्रद्धयान्वितः ।  
सर्वान् कामानवाप्नोति प्राप्यते परमं पदम् ॥ ४५॥  
  
इति श्रीवायुपुराणे परशुरामकृतं श्रीरेणुकास्तोत्रं सम्पूर्णम् ॥  
  
            ॥ श्रीरेणुकार्पणमस्तु ॥  
  
  
Encoded and proofread by Kaushal S. Kaloo  kaushalskaloo  at gmail.com  
Proofread by PSA Easwaran psaeaswaran at gmail.com  
  
