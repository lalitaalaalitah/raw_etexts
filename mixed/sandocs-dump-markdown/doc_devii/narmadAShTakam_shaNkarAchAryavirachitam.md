---
Author: Shankaracharya
Category: aShTaka, devii, nadI, devI, shankarAchArya
File name: narmadaa8.itx
Language: Sanskrit
Latest update: April 17, 2020
Location: doc_devii
Proofread by: Savithri D. savdev at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism
Sublocation: devii
Text title: narmadaashhTakaM Hymn to River Narmada
Transliterated by: Savithri D. savdev at hotmail.com
engtitle: Hymn to River Narmada
itxtitle: narmadAShTakam (shaNkarAchAryavirachitam)
title: नर्मदाष्टकम् (शण्कराचार्यविरचितम्)

---
  
 नर्मदाष्टकं   
सबिन्दुसिन्धुसुस्खलत्तरङ्गभङ्गरञ्जितं  
द्विषत्सु पापजातजातकादिवारिसंयुतम् ।  
कृतान्तदूतकालभूतभीतिहारिवर्मदे  
त्वदीयपादपङ्कजं नमामि देवि नर्मदे ॥ १॥  
  
त्वदम्बुलीनदीनमीनदिव्यसम्प्रदायकं  
कलौ मलौघभारहारिसर्वतीर्थनायकम् ।  
सुमच्छकच्छनक्रचक्रवाकचक्रशर्मदे  
त्वदीयपादपङ्कजं नमामि देवि नर्मदे ॥ २॥  
  
महागभीरनीरपूरपापधूतभूतलं  
ध्वनत्समस्तपातकारिदारितापदाचलम् ।  
जगल्लये महाभये मृकण्डुसूनुहर्म्यदे  
त्वदीयपादपङ्कजं नमामि देवि नर्मदे ॥ ३ ॥  
  
गतं तदैव मे भयं त्वदम्बु वीक्षितं यदा  
मृकण्डुसूनुशौनकासुरारिसेवितं सदा ।  
पुनर्भवाब्धिजन्मजं भवाब्धिदुःखवर्मदे  
त्वदीयपादपङ्कजं नमामि देवि नर्मदे ॥ ४॥  
  
अलक्ष्यलक्षकिन्नरामरासुरादिपूजितं  
सुलक्षनीरतीरधीरपक्षिलक्षकूजितम् ।  
वसिष्ठशिष्टपिप्पलादिकर्दमादिशर्मदे  
त्वदीयपादपङ्कजं नमामि देवि नर्मदे ॥ ५॥  
  
सनत्कुमारनाचिकेतकश्यपात्रिषत्पदैः  
धृतं स्वकीयमानसेषु नारदादिषतपदैः ।  
रवीन्दुरन्तिदेवदेवराजकर्मशर्मदे  
त्वदीयपादपङ्कजं नमामि देवि नर्मदे ॥ ६॥  
  
अलक्षलक्षलक्षपापलक्षसारसायुधं  
ततस्तु जीवजन्तुतन्तुभुक्तिमुक्तिदायकम् ।  
विरिञ्चिविष्णुशङ्करस्वकीयधामवर्मदे  
त्वदीयपादपङ्कजं नमामि देवि नर्मदे ॥ ७॥  
  
अहो धृतं स्वनं श्रुतं महेशिकेशजातटे  
किरातसूतबाडबेषु पण्डिते शठे नटे ।  
दुरन्तपापतापहारि सर्वजन्तुशर्मदे  
त्वदीयपादपङ्कजं नमामि देवि नर्मदे ॥ ८॥  
  
इदं तु नर्मदाष्टकं त्रिकालमेव ये सदा  
पठन्ति ते निरन्तरं न यान्ति दुर्गतिं कदा ।  
सुलभ्यदेहदुर्लभं महेशधामगौरवं  
पुनर्भवा नरा न वै विलोकयन्ति रौरवम् ॥ ९॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
नर्मदाष्टकं सम्पूर्णम् ॥  
  
  
Encoded by Savithri D savdev at hotmail.com  
% Date: Fri, 09 Jun 2000  
  
