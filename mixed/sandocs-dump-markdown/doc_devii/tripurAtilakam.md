---
Category: devii, dashamahAvidyA, devI
Description-comments: Devi book stall, Kodumgallur, Kerala
File name: tripurAtilakam.itx
Language: Sanskrit
Latest update: August 6, 2016
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
SubDeity: dashamahAvidyA
Subject: philosophy/hinduism/religion
Sublocation: devii
Text title: tripurAtilakam
Transliterated by: PSA Easwaran psaeaswaran at gmail.com
engtitle: tripurAtilakam
itxtitle: tripurAtilakam
title: त्रिपुरातिलकम्

---
  
 त्रिपुरातिलकम्   
  
कल्पशाखिगणसत्प्रसूनमधुपानकेलिकुतुकभ्रमत्  
षट्पदारवमनोहरे कनकभूधरे ललितमण्डपे ।  
अत्युदारमणिपीठमध्यविनिवासिनीमखिलमोहिनीं  
भक्तियोगसुलभां भजे भुवनमातरं त्रिपुरसुन्दरीम् ॥ १॥  
  
एककालसमुदीयमानतरुणार्ककोटिसदृशस्फुर-  
द्देहकान्तिभरधोरणीमिलनलोहितीकृतदिगन्तराम् ।  
वागधीतविभवां विपद्यभयदायिनीमखिलमोहिनीं  
आगमार्थमणिदीपिकामनिशमाश्रये त्रिपुरसुन्दरिम् ॥ २॥  
  
ईषदुन्मिषदमर्त्यशाखिकुसुमावलीविमलतारका-  
वृन्दसुन्दरसुधांशुखण्डसुभगीकृतातिगुरुकैशिकाम् ।  
नीलकुञ्चितघनालकां निटिलभुषणायतविलोचनां  
नीलकण्ठसुकृतोन्नतिं सततमाश्रये त्रिपुरसुन्दरीम् ॥ ३॥  
  
लक्ष्महीनविधुलक्षनिर्जितविचक्षणाननसरोरुहां  
इक्षुकार्मुकशरासनोपमितचिल्लिकायुगमतल्लिकाम् ।  
लक्षये मनसि सन्ततं सकलदुष्कृतक्षयविधायिनीं  
उक्षवाहनतपोविभूतिमहदक्षरां त्रिपुरसुन्दरीम् ॥ ४॥  
  
ह्रीमदप्रमदकामकौतुककृपादिभावपिशुनायत-  
स्निग्धमुग्धविशदत्रिवर्णविमलालसालसविलोचनाम् ।  
सुन्दराधरमणिप्रभामिलितमन्दहासनवचन्द्रिकां  
चन्द्रशेखरकुटुम्बिनीमनिशमाश्रये त्रिपुरसुन्दरीम् ॥ ५॥  
  
हस्तमृष्टमणिदर्पणोज्ज्वलमनोज्ञदण्डफलकद्वये  
बिम्बितानुपमकुण्डलस्तबकमण्डिताननसरोरुहाम् ।  
स्वर्णपङ्कजदलान्तरुल्लसितकर्णिकासदृशनासिकां  
कर्णवैरिसखसोदरीमनिशमाश्रये त्रिपुरसुन्दरीम् ॥ ६॥  
  
सन्मरन्दरसमाधुरीतुलनकर्मठाक्षरसमुल्लस-  
न्नर्मपेशलवचोविलासपरिभूतनिर्मलसुधारसाम् ।  
कम्रवक्त्रपवनाग्रहप्रचलदुन्मिषद्भ्रमरमण्डलां  
तुर्महे मनसि शर्मदामनिशमम्बिकां त्रिपुरसुन्दरीम् ॥ ७॥  
  
कम्रकान्तिजिततारपूरमणिसूत्रमण्डलसमुल्लसत्  
कण्ठकाण्डकमनीयतापहृतकम्बुराजरुचिडम्बराम् ।  
किञ्चिदानतमनोहरां सयुगचुम्बिचारुमणिकर्णिकां  
पञ्चबाणपरिपन्थिपुण्यलहरीं भजे त्रिपुरसुन्दरीम् ॥ ८॥  
  
हस्तपद्मलसदिक्षुचापसृणिपाशपुष्पविशिखोज्ज्वलां  
तप्तहेमरचिताभिरामकटकाङ्गुलीयवलयादिकाम् ।  
वृत्तनिस्तुलनिरन्तरालकठिनोन्नतस्तनतृणीभव-  
न्मत्तहस्तिवरमस्तकां मनसि चिन्तये त्रिपुरसुन्दरीम् ॥ ९॥  
  
लक्षगाढपरिरम्भतुष्टहरहासगौरतरलोल्लसत्  
चारुहारनिकराभिरामकुचभारतान्ततनुमध्यमाम् ।  
रोमराजिललितोदरीमधिकनिम्ननाभिमवलोकये  
कामराजपरदेवतामनिशमाश्रये त्रिपुरसुन्दरीम् ॥ १०॥  
  
हीरमण्डलनिरन्तरोल्लसितजातरूपमयमेखला  
चारुकान्तिपरिरम्भसुन्दरसुसूक्ष्मचीनवसनाञ्चिताम् ।  
मारवीररसचातुरीधृतधुरीणतुङ्गजघनस्थलां  
धारये मनसि सन्ततं त्रिदशवन्दितां त्रिपुरसुन्दरीम् ॥ ११॥  
  
सप्तसप्तकिरणानभिज्ञपरिवर्धमानकदलीतनु-  
स्पर्धिमुग्धमधुरोरुदण्डयुगमन्दितेन्दुधरलोचनाम् ।  
वृत्तजानुयुगवल्गुभावजितचित्तसम्भवसमुद्गकां  
नित्यमेव परिशीलये मनसि मुक्तिदां त्रिपुरसुन्दरीम् ॥ १२॥  
  
कण्ठकाण्डरुचिकुण्डताकरणलीलया सकलकेकिनां  
जङ्घया तुलितकेतकीमुकुलसङ्घया भृतमुदञ्चिताम् ।  
अम्बुजोदरविडम्बिचारुपदपल्लवां हृदयदर्पणे  
बिम्बितामिव विलोकये सततमम्बिकां त्रिपुरसुन्दरीम् ॥ १३॥  
  
लभ्यमानकमलार्चनप्रणतितत्परैरनिशमास्थया  
कल्पकोटिशतसञ्चितेन सुकृतेन कैश्चन नरोत्तमैः ।  
कल्पशाखिगणकल्प्यमानकनकाभिषेकसुभगाकृतिं  
कल्पयामि हृदि चित्पयोजनवषट्पदीं त्रिपुरसुन्दरीम् ॥ १४॥  
  
ह्रीमिति प्रथितमन्त्रमूर्तिरचलात्मजेत्युदधिकन्यके-  
त्यम्बुजासनकुटुम्बिनीति विविधोपगीतमहिमोदयाम् ।  
सेवकाभिमतकामधेनुमखिलागमावगमवैभवां  
भावयामि हृदि भाविताखिलचराचरां त्रिपुरसुन्दरीम् ॥ १५॥  
  
स्तोत्रराजममुमात्तमोदमहरागमे प्रयतमानसो  
कीर्तयन्निह नरोत्तमो विजितवित्तपो विपुलसम्पदाम् ।  
प्रार्थ्यमानपरिरम्भकेलिरबलाजनैरपगतैषणो  
गात्रमात्रपतनावधावमृतमक्षरं पदमवाप्नुयात् ॥  
  
इति त्रिपुरातिलकस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
