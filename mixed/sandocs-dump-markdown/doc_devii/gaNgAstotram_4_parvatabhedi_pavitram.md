---
Category: devii, devI, nadI
Description/comments: Ganga Jnana Mahodadhi compiled by Acharya Ramapada Chakravarty
File name: gangAstotram4.itx
Indexextra: (Scan)
Language: Sanskrit
Latest update: December 7, 2019
Location: doc_devii
Proofread by: Anil Kumar Pandey anil.kumar17pandey at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gangastotram 4
Transliterated by: Anil Kumar Pandey anil.kumar17pandey at gmail.com
engtitle: gangAstotram 4
itxtitle: gaNgAstotram 4 (parvatabhedi pavitram)
title: गण्गास्तोत्रम् ४ (पर्वतभेदि पवित्रम्)

---
  
 गङ्गास्तोत्रम् ४   
श्रीगणेशाय नमः ।  
पर्वतभेदि पवित्रं जैत्रं नरकस्य बहुमतं गहनम् ।  
हरिमिव हरिमिव हरिमिव सुरसरिदम्भः पतन्नमत ॥ १॥  
  
इयं चिद्रूपाऽपि प्रकटजडरूपा भगवती  
     यदीयाम्भोविन्दुर्वितरति च शम्भोरपि पदम् ।  
पुनाना धुन्वाना निखिलमपि नानाविधमघं  
     जगत्कृस्नं पायादनुदिनमपायात्सुरधुनी ॥ २॥  
  
वाते वाऽपि यदङ्गसङ्गमवशाच्छ्रीशम्भुरूपप्रदे  
     गौरी रुष्यति तुष्यति त्वहिपतिर्विन्ध्याटवी शोचति ।  
चन्द्रस्त्रस्यति कुप्यते हरिरपि ब्रह्मा परं शङ्कते  
     सा गङ्गा निखिलं कलङ्कनिचयं भङ्गं तुरङ्गैनर्येत् ॥ ३॥  
  
मुक्ताभा नृकपालशुक्तिषु जटावल्लीषु मल्लीनिभा  
     वह्नौ लाजनिभा दृशौ मणिनिभा भोगोत्करे भोगिनाम् ।  
नृत्यावर्तविवर्तनेरितपयःसम्मूर्च्छनोच्छालिताः  
     खेलन्ती हरमुर्धनि  पान्तु भवतो गङ्गापयोबिन्दवः ॥ ४॥  
  
एषा धर्मपताकिनी तटसुधासेवावसनाकिनी  
     शुष्यत्पातकिनी भगीरथतपःसाफल्यहेवाकिनी ।  
प्रेमारूढपिनाकिनी गिरिसुतासाकेकरालोकिनी  
     पापाडम्बरडाकिनी त्रिभुवनानन्दाय मन्दाकिनी ॥ ५॥  
  
इति गङ्गास्तोत्रं सम्पूर्णम् ।  
  
  
Encoded and proofread by Anil Kumar Pandey anil.kumar17pandey at gmail.com   
  
