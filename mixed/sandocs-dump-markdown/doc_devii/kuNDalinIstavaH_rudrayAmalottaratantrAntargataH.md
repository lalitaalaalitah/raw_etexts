---
Category: devii, ShaTchakrashakti, stotra, devI
Description-comments: RudrayAmala uttaratantra paTalaH 6
File name: kuNDalinIstava.itx
Indexextra: (Marathi)
Language: Sanskrit
Latest update: March 29, 2013
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: ShaTchakrashakti
Subject: philosophy/hinduism/religion
Sublocation: devii
Text title: kuNDalinIstavaH rudrayAmalottaratantrArgatam
Texttype: stotra
Transliterated by: DPD
engtitle: Kundalinistava from Rudrayamala uttaratantra
itxtitle: kuNDalinIstavaH (rudrayAmalottaratantrAntargataH)
title: कुण्डलिनीस्तवः (रुद्रयामलोत्तरतन्त्रान्तर्गतः)

---
  
 कुण्डलिनीस्तवः रुद्रयामलोत्तरतन्त्रान्तर्गतम्   
कुण्डलिनीस्तुतिस्तोत्रः  
  
जन्मोद्धारनिरीक्षणीहतरुणी वेदादिबीजादिमा  
नित्यं चेतसि भाव्यते भुवि कदा सद्वाक्यसञ्चारिणी ।  
मां पातु प्रियदासभावकपदं सन्न्घातये श्रीधरा  
धात्रि त्वं स्वयमादिदेववनिता दीनातिदीनं पशुम् ॥ ६-२९॥  
  
रक्ताभामृतचन्द्रिका लिपिमयी सर्पाकृतिर्निद्रिता  
जाग्रत्कूर्मसमाश्रिता भगवति त्वं मां समालोकय ।  
मांसोद्गन्धकुगन्धदोषजडितं वेदादिकार्यान्वितं  
स्वल्पान्यामलचन्द्रकोटिकिरणैर्नित्यं शरीरं कुरु ॥ ६-३०॥  
  
सिद्धार्थी निजदोषवित् स्थलगतिर्व्याजीयते विद्यया  
कुण्डल्याकुलमार्गमुक्तनगरी मायाकुमार्गः श्रिया ।  
यद्येवं भजति प्रभातसमये मध्याह्नकालेऽथवा  
नित्यं यः कुलकुण्डलीजपपदाम्भोजं स सिद्धो भवेत् ॥ ६-३१॥  
  
वाय्वाकाशचतुर्दलेऽतिविमले वाञ्छाफलान्यालके  
नित्यं सम्प्रति नित्यदेहघटिता शाङ्केतिताभाविता ।  
विद्याकुण्डलमालिनी स्वजननी मायाक्रिया भाव्यते  
यैस्तैः सिद्धकुलोद्भवैः प्रणतिभिः सत्स्तोत्रकैः शम्भुभिः ॥ ६-३२॥  
  
धाताशङ्कर मोहिनीत्रिभुवनच्छायापटोद्गामिनी  
संसारादिमहासुखप्रहरणी तत्रस्थिता योगिनी ।  
सर्वग्रन्थिविभेदिनी स्वभुजगा सूक्ष्मातिसूक्ष्मापरा  
ब्रह्मज्ञानविनोदिनी कुलकुटी व्याघातिनी भाव्यते ॥ ६-३३॥  
  
वन्दे श्रीकुलकुण्डलीत्रिवलिभिः साङ्गैः स्वयम्भूं प्रियम्  
प्रावेष्ट्याम्बरमार्गचित्तचपला बालाबलानिष्कला ।  
या देवी परिभाति वेदवचना सम्भाविनी तापिनी  
इष्टानां शिरसि स्वयम्भुवनितां सम्भावयामि क्रियाम् ॥ ६-३४॥  
  
वाणीकोटिमृदङ्गनादमदनानिश्रेणिकोटिध्वनिः  
प्राणेशीरसराशिमूलकमलोल्लासैकपूर्णानना ।  
आषाढोद्भवमेघवाजनियुतध्वान्ताननास्थायिनी  
माता सा परिपातु सूक्ष्मपथगे मां योगिनां शङ्करः ॥ ६-३५॥  
  
त्वामाश्रित्य नरा व्रजन्ति सहसा वैकुण्ठकैलासयोः  
आनन्दैकविलासिनीं शशिशतानन्दाननां कारणाम् ।  
मातः श्रीकुलकुण्डली प्रियकरे कालीकुलोद्दीपने  
तत्स्थानं प्रणमामि भद्रवनिते मामुद्धर त्वं पशुम् ॥ ६-३६॥  
  
कुण्डलीशक्तिमार्गस्थं स्तोत्राष्टकमहाफलम् ।  
यतः पठेत् प्रातरुत्थाय स योगी भवति ध्रुवम् ॥ ६-३७॥  
  
क्षणादेव हि पाठेन कविनाथो भवेदिह ।  
पठेत् श्रीकुण्डलो योगो ब्रह्मलीनो भवेत् महान् ॥ ६-३८॥  
  
इति ते कथितं नाथ कुण्डलीकोमलं स्तवम् ।  
एतत्स्तोत्रप्रसादेन देवेषु गुरुगीष्पतिः ॥ ६-३९॥  
  
सर्वे देवाः सिद्धियुताः अस्याः स्तोत्रप्रसादतः ।  
द्विपरार्द्धं चिरञ्जीवी ब्रह्मा सर्वसुरेश्वरः ॥ ६-४०॥  
  
॥ इति रुद्रयामलोत्तरतन्त्रान्तर्गते कुण्डलिनीस्तवः सम्पूर्णम् ॥  
  
  
Encoded and proofread by DPD  
  
  
