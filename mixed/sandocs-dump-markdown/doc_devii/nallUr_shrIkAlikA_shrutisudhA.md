---
Category: devii, dashamahAvidyA, stotra, devI
File name: kAlikAshrutisudhA.itx
Language: Sanskrit
Latest update: April 25, 2008
Location: doc_devii
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: nallUr kAlikAshrutisudhA
Texttype: stotra
Transliterated by: N.Balasubramanian bbalu at satyam.net.in
engtitle: nallUr shrIkAlikA shrutisudhA
itxtitle: nallUr shrIkAlikA shrutisudhA
title: नल्लूर् श्रीकालिका श्रुतिसुधा

---
  
 नल्लूर् श्रीकालिका श्रुतिसुधा   
  
श्रीमत्सुन्दरपूर्विहाररसिकां कारुण्य-सिन्धुं शिवां  
     डक्का-शूल-कपाल-वह्नि-छुरिका-घण्टाऽर्धखेटोज्ज्वलाम् ।  
किञ्चित्कुञ्चित-दक्षपाद-कमलां भूस्पृष्ट-वामाङ्घ्रिकां  
     आसीनां कुलदेवतां हृदि भजे श्रीकालिकामातरम् ॥ १॥  
  
कावेरीकृत-सस्यवृद्धिमहिते ग्रामे द्विजैराधिते  
     कुन्ती-पुण्यद-सप्तसागरतटे संशोभमानां शुभाम् ।  
कल्याणप्रद-सुन्दरेश-सदने संस्थापितां सौख्यदां  
     नारीकेल-वनावृतां हृदि भजे श्रीकालिकामम्बिकाम् ॥ २॥  
  
सा त्वं दक्षिण-कर्णभूषणमहो कृत्वाऽसुरं भीषणं  
     शूलेनाऽसुरमन्यमुग्रमवनौ सञ्च्छेद्य क्रुद्धाऽप्यलम् ।  
श्रीमातः कुलदेवते तव शिशोर्मे सुप्रसन्नाऽभयं  
     दत्वा सर्वमभीप्सितं च दयया नित्यन्नु संरक्षसि ॥ ३॥  
  
यद्यप्यत्र विभासि कोपकृतिभिर्नानायुधालङ्कृता  
     सेवन्ते कति गर्भिणीयुवतयः त्वामम्बिके निर्भयम् ।  
डोलाभिश्च विचित्र-कङ्कण-गणैस्ते सन्निधिं भूषितं  
     कृत्वाऽऽराधनपूर्वकं शुभगुणान्नूनं लभन्ते सुतान् ॥ ४॥  
  
एवं स्तोतुमनर्गलां सुकविताशक्तिं प्रदेह्यम्बिके  
     ज्ञानं सर्वसरस्वतीषु विमलं वाक्पाटवं चोत्तमम् ।  
सद्भुद्धिं सुमनोऽपि देहि सुदृढं गात्रं च कीर्तिं श्रियं  
     सोढ्वा त्वत्पदभक्तिमेव नितरां सर्वापराधांश्च मे ॥ ५॥  
  
         ॥ ॐ तत्सत्॥  
  
  
This stotra is on Sri Kalika Devi at Nallur, a  
village on the banks of a branch of the Cauvery river, in Tanjore  
District, Tamil Nadu State.  
  
Encoded and proofread by N. Balasubramanian bbalu at satyam.net.in  
  
