---
Category: suprabhAta, devii, dashamahAvidyA, devI
File name: shAkambharIprAtaHsmaraNastotram.itx
Indexextra: (Audio-Video)
Language: Sanskrit
Latest update: April 2, 2016
Location: doc_devii
Proofread by: Sunder Hattangadi sunderh at hotmail
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shAkambharI or vanashankarI prAtaH smaraNa stotram
Transliterated by: Sunder Hattangadi sunderh at hotmail
engtitle: Shakambhari Pratahsmarana
itxtitle: shAkambharIprAtaHsmaraNastotram athavA vanashaNkarIprAtaHsmaraNastotram
title: शाकम्भरीप्रातःस्मरणस्तोत्रम् अथवा वनशण्करीप्रातःस्मरणस्तोत्रम्

---
  
 श्रीशाकम्भरीप्रातःस्मरणस्तोत्रम्   
   
प्रातः स्मरामि तव शङ्करि वक्त्रपद्मं  
     कान्तालकं मधुरमन्दहसं प्रसन्नम् ।  
काश्मीरदर्पमृगनाभिलसल्ललाटं  
     लोकत्रयाभयदचारुविलोचनाढ्यम् ॥ १॥  
प्रातर्भजामि तव शङ्करि हस्तवृन्दं  
     माणिक्यहेमवलयादिविभूषणाढ्यम् ।  
घण्टात्रिशूलकरवालसुपुस्तखेट-  
     पात्रोत्तमाङ्गडमरूल्लसितं मनोज्ञम् ॥ २॥  
प्रातर्नमामि तव शङ्करि पादपद्मं  
     पद्मोभवादिसुमनोगणसेव्यमानम् ।  
मञ्जुक्वणत्कनकनूपुरराजमानं  
     नन्दारुवृन्दसुरवीरुधमार्यहृद्यम् ॥ ३॥  
प्रातः स्तुवे च तव शङ्करि दिव्यमूर्तिं  
     कादम्बकाननगतां करुणारसाद्रीम् ।  
कल्याणधाम नवनीरदनीलभासां  
     पञ्चास्ययानलसितां परमार्तिहन्त्रीम् ॥ ४॥  
प्रातर्वदामि तव शङ्करि दिव्यनाम  
     शाकम्भरीति ललितेति शतेक्षणेति ।  
दुर्गेति दुर्गममहासुरनाशिनीति  
     श्रीमङ्गलेति कमलेति महेश्वरीति ॥ ५॥  
यः श्लोकपञ्चकमिदं पठति प्रभाते   
     शाकम्भरीप्रियकरं दुरितौघनाशम् ।  
तस्मै ददाति शिवदा वनशङ्करी सा  
     विद्यां प्रजां श्रियमुदारमतिं सुकीर्तिम् ॥ ६॥  
  
  इति श्रीशाकम्भरीप्रातःस्मरणस्तवः सम्पूर्णः ॥   
  
  
Encoded and proofread by Sunder Hattangadi sunderh at hotmail.com  
  
