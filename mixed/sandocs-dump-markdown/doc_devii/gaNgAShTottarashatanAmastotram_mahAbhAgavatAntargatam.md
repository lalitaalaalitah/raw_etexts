---
Category: devii, nadI, aShTottarashatanAma, devI
File name: gangAShTottarashatanAmastotram.itx
Language: Sanskrit
Latest update: November 29, 2018
Location: doc_devii
Proofread by: Karthik Raman karthik.raman at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Ganga Ashtottarashatanamastotram
Transliterated by: Karthik Raman karthik.raman at gmail.com
engtitle: gangAShTottarashatanAmastotram
itxtitle: gaNgAShTottarashatanAmastotram (mahAbhAgavatAntargatam)
title: गण्गाष्टोत्तरशतनामस्तोत्रम् (महाभागवतान्तर्गतम्)

---
  
 श्रीगङ्गाष्टोत्तरशतनामस्तोत्रम्   
ध्यानम्  ।  
सितमकरनिषण्णां शुभ्रवर्णां त्रिनेत्रां  
       करधृतकलशोद्यत्सोत्पलामत्यभीष्टाम् ।  
विधिहरिहररूपां सेन्दुकोटीरचूडां  
       कलितसितदुकूलां जाह्नवीं तां नमामि ॥   
  
अथ स्तोत्रम् ।  
  
श्रीनारद उवाच ।  
गङ्गा नाम परं पुण्यं कथितं परमेश्वर ।  
नामानि कति शस्तानि गङ्गायाः प्रणिशंस मे ॥ १॥  
  
श्रीमहादेव उवाच ।  
नाम्नां सहस्रमध्ये तु नामाष्टशतमुत्तमम् ।  
जाह्नव्या मुनिशार्दूल तानि मे शृणु तत्त्वतः ॥ २॥  
  
गङ्गा त्रिपथगा देवी शम्भुमौलिविहारिणी ।  
जाह्नवी पापहन्त्री च महापातकनाशिनी ॥ ३॥  
  
पतितोद्धारिणी स्रोतस्वती परमवेगिनी ।  
विष्णुपादाब्जसम्भूता विष्णुदेहकृतालया ॥ ४॥  
  
स्वर्गाब्धिनिलया साध्वी स्वर्णदी सुरनिम्नगा ।  
मन्दाकिनी महावेगा स्वर्णशृङ्गप्रभेदिनी ॥ ५॥  
  
देवपूज्यतमा दिव्या दिव्यस्थाननिवासिनी ।  
सुचारुनीररुचिरा महापर्वतभेदिनी ॥ ६॥  
  
भागीरथी भगवती महामोक्षप्रदायिनी ।  
सिन्धुसङ्गगता शुद्धा रसातलनिवासिनी ॥ ७॥  
  
महाभोगा भोगवती सुभगानन्ददायिनी ।  
महापापहरा पुण्या परमाह्लाददायिनी ॥ ८॥  
  
पार्वती शिवपत्नी च शिवशीर्षगतालया ।  
शम्भोर्जटामध्यगता निर्मला निर्मलानना ॥ ९॥  
  
महाकलुषहन्त्री च जह्नुपुत्री जगत्प्रिया ।  
त्रैलोक्यपावनी पूर्णा पूर्णब्रह्मस्वरूपिणी ॥ १०॥  
  
जगत्पूज्यतमा चारुरूपिणी जगदम्बिका ।  
लोकानुग्रहकर्त्री च सर्वलोकदयापरा ॥ ११॥  
  
याम्यभीतिहरा तारा पारा संसारतारिणी ।  
ब्रह्माण्डभेदिनी ब्रह्मकमण्डलुकृतालया ॥ १२॥  
  
सौभाग्यदायिनी पुंसां निर्वाणपददायिनी ।  
अचिन्त्यचरिता चारुरुचिरातिमनोहरा ॥ १३॥  
  
मर्त्यस्था मृत्युभयहा स्वर्गमोक्षप्रदायिनी ।  
पापापहारिणी दूरचारिणी वीचिधारिणी ॥ १४॥  
  
कारुण्यपूर्णा करुणामयी दुरितनाशिनी ।  
गिरिराजसुता गौरीभगिनी गिरिशप्रिया ॥ १५॥  
  
मेनकागर्भसम्भूता मैनाकभगिनीप्रिया ।  
आद्या त्रिलोकजननी त्रैलोक्यपरिपालिनी ॥ १६॥  
  
तीर्थश्रेष्ठतमा श्रेष्ठा सर्वतीर्थमयी शुभा ।  
चतुर्वेदमयी सर्वा पितृसन्तृप्तिदायिनी ॥ १७॥  
  
शिवदा शिवसायुज्यदायिनी शिववल्लभा ।  
तेजस्विनी त्रिनयना त्रिलोचनमनोरमा ॥ १८॥  
  
सप्तधारा शतमुखी सगरान्वयतारिणी ।  
मुनिसेव्या मुनिसुता जह्नुजानुप्रभेदिनी ॥ १९॥  
  
मकरस्था सर्वगता सर्वाशुभनिवारिणी ।  
सुदृश्या चाक्षुषीतृप्तिदायिनी मकरालया ॥ २०॥  
  
सदानन्दमयी नित्यानन्ददा नगपूजिता ।  
सर्वदेवाधिदेवैश्च परिपूज्यपदाम्बुजा ॥ २१॥  
  
एतानि मुनिशार्दूल नामानि कथितानि ते ।  
शस्तानि जाह्नवीदेव्याः सर्वपापहराणि च ॥ २२॥  
  
य इदं पठते भक्त्या प्रातरुत्थाय नारद ।  
गङ्गायाः परमं पुण्यं नामाष्टशतमेव हि ॥ २३॥  
  
तस्य पापानि नश्यन्ति ब्रह्महत्यादिकान्यपि ।  
आरोग्यमतुलं सौख्यं लभते नात्र संशयः ॥ २४॥  
  
यत्र कुत्रापि संस्नायात्पठेत्स्तोत्रमनुत्तमम् ।  
तत्रैव गङ्गास्नानस्य फलं प्राप्नोति निश्चितम् ॥ २५॥  
  
प्रत्यहं प्रपठेदेतद् गङ्गानामशताष्टकम् ।  
सोऽन्ते गङ्गामनुप्राप्य प्रयाति परमं पदम् ॥ २६॥  
  
गङ्गायां स्नानसमये यः पठेद्भक्तिसंयुतः ।  
सोऽश्वमेधसहस्राणां फलमाप्नोति मानवः ॥ २७॥  
  
गवामयुतदानस्य यत्फलं समुदीरितम् ।  
तत्फलं समवाप्नोति पञ्चम्यां प्रपठन्नरः ॥ २८॥  
  
कार्तिक्यां पौर्णमास्यां तु स्नात्वा सगरसङ्गमे ।  
यः पठेत्स महेशत्वं याति सत्यं न संशयः ॥ २९॥  
  
॥  इति श्रीमहाभागवते महापुराणे श्रीगङ्गाष्टोत्तरशतनामस्तोत्रं सम्पूर्णम् ॥  
  
  
Encoded and proofread by Karthik Raman karthik.raman at gmail.com  
  
  
