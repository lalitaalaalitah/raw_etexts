---
Acknowledge-Permission: Mahaperiaval Trust
Category: devii, lakShmI, devI
Description/comments: Edited by S. V. Radhakrishna Shastriji
File name: lakShmIstutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: lakShmIstutiH
engtitle: lakShmIstutiH
itxtitle: lakShmIstutiH
title: लक्ष्मीस्तुतिः

---
  
 श्रीलक्ष्मीस्तुतिः   
  
जयन्ति जगतां मातुः स्तनकुङ्कुमबिन्दवः ।  
मुकुन्दाश्लेषसङ्क्रान्तकौस्तुभश्रीविडम्बनः ॥ १॥  
  
पायात्पयोधिदुहितुः कपोलामलचन्द्रमाः ।  
यत्र सङ्क्रान्तबिम्बेन हरिणा हरिणायितम् ॥ २॥  
  
देवेऽर्पितवरणस्रजि बहुमाये वहति कैटभीरूपम् ।  
जयति सुरासुरहसिता लज्जाजिह्मेक्षणा लक्ष्मीः ॥ ३॥  
  
तल्पीकृताहिरगणितगरुडो हाराभिहतविधिर्जयति ।  
फणशतपीतश्वासो रागान्धायाः श्रियः केलिः ॥ ४॥  
  
स्मेराननेन हरिणा सस्पृहमाकारवेदिनाऽऽकलितम् ।  
जयति पुरुषायितायाः कमलायाः कैटभीध्यानम् ॥ ५॥  
  
कमलासनकमलेक्षणकमलारिकिरीटकमलभृद्वाहैः ।  
नुतपदकमला कमला करधृतकमला करोतु मे कमलम् ॥ ६॥  
  
किञ्जल्कराजिरिव नीलसरोजलग्ना  
लेखेव काञ्चनमयी निकषोपलस्था ।  
सौदामिनी जलदमण्डलगामिनीव  
पायादुरःस्थलगता कमला मुरारेः ॥ ७॥  
  
दन्तैः कोरकिता स्मितैर्विकसिता भ्रूविभ्रमैः पत्रिता  
दोर्भ्यां पल्लविता नखैः कुसुमिता लीलाभिरुद्वेलिता ।  
उत्तुङ्गस्तनमण्डलेन फलिता भक्ताभिलाषे हिता  
काचित्कल्पलता सुरासुरनुता पायात्सुधाब्धेः सुता ॥ ८॥  
  
उत्तुङ्गस्तनमण्डलोपरिलसत्प्रालम्बमुक्तामणेः  
अन्तर्बिम्बितमिन्द्रनीलनिकरच्छायानुकारिद्युति ।  
लज्जाव्याजमुपेत्य नम्रवदना स्पष्टं मुरारेर्वपुः  
पश्यन्ती मुदिता मुदेऽस्तु भवतां लक्ष्मीर्विवाहोत्सवे ॥ ९॥  
  
आख्याते हसितं पितामह इति त्रस्तं कपालीति च  
व्यावृत्तं गुरुरित्ययं दहन इत्याविष्कृता भीरुता ।  
पौलोमीपतिरत्यसूयितमथ व्रीडाविनम्रश्रिया  
पायाद्वः पुरुषोत्तमोऽयमिति यो न्यस्तः स पुष्पाञ्जलिः ॥ १०॥  
  
क्रीडाभिन्नहिरण्यशुक्तिकुहरे रक्तात्मनावस्थितान्  
हारं हारमुदारकुङ्कुमरसानव्याजभव्यान्नखैः ।  
वीरश्रीकुचकुम्भसीम्नि लिखतो वीरस्य पत्रावलीः  
तत्कालोचित भावबन्धमधुरं मन्दस्मितं पातु वः ॥ ११॥  
  
पद्मायाः स्तनहेमसद्मनि मणिश्रेणीसमाकर्षके  
किञ्चित्कञ्चुकसन्धिसन्निधिगते शौरेः करे तस्करे ।  
सद्यो जागृहि जागृहीति वलयध्वानैर्ध्रुवं गर्जता  
कामेन प्रतिबोधिताः प्रहरिका रोमाङ्कुराः पान्तु वः ॥ १२॥  
  
यादृग्जानासि जाम्बूनदगिरिशिखरे कान्तिरिन्दोः कलानां  
इत्यौत्सुक्येन पत्यौ स्मितमधुरमुखाम्भोरुहं भाषमाणे ।  
लीलादोलायमानश्रुतिकमलमिलद्भृङ्गसङ्गीतसाक्षी  
पायादम्भोधिजायाः कुसुमशरकलानाट्यनान्दीनकारः ॥ १३॥  
  
उत्तिष्ठन्त्या  रतान्ते भरमुरगपतौ पाणिनैकेन कृत्वा  
धृत्वा चान्येन वासो विगलितकबरीभारमंसे वहन्त्याः ।  
भूयस्तत्कालकान्तद्विगुणितसुरतप्रीतिना शौरिणा वः  
शय्यामालिङ्ग्य नीतं वपुरलसलसद्बाहु लक्ष्म्याः पुनातु ॥ १४॥  
  
इति श्रीलक्ष्मीस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
