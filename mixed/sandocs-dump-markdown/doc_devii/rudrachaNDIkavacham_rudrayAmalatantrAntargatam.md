---
Category: devii, kavacha, devI
Description/comments: Rudrayamala tantra
File name: rudrachaNDIkavacham.itx
Language: Sanskrit
Latest update: May 11, 2018
Location: doc_devii
Proofread by: lalitha parameswari, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: rudrachaNDIkavacham
Transliterated by: lalitha parameswari parameswari.lalitha at gmail.com
engtitle: rudrachaNDIkavacham
itxtitle: rudrachaNDIkavacham (rudrayAmalatantrAntargatam)
title: रुद्रचण्डीकवचम् (रुद्रयामलतन्त्रान्तर्गतम्)

---
  
 श्रीरुद्रचण्डी कवचम्   
           पूर्वपीठिका -  
श्रीकार्तिकेय उवाच -  
कवचं चण्डिकादेव्याः श्रोतुमिच्छामि ते शिव! ।  
यदि तेऽस्ति कृपा नाथ! कथयस्व जगत्प्रभो ! ॥ १॥  
  
श्रीशिव उवाच -  
शृणु वत्स ! प्रवक्ष्यामि चण्डिकाकवचम् शुभम् ।  
भुक्तिमुक्तिप्रदातारमायुष्यं सर्वकामदम् ॥ २॥  
  
दुर्लभं सर्वदेवानां सर्वपापनिवारणम् ।  
मन्त्रसिद्धिकरं  पुंसां ज्ञानसिद्धिकरं  परम् ॥ ३॥  
  
विनियोगः -  
श्रीरुद्र चण्डिकाकवचस्य श्रीभैरव ऋषिः,  
अनुष्टुप्छन्दः, श्रीचण्डिका देवता,  
चतुर्वर्गफलप्राप्त्यर्थं पाठे विनियोगः ॥  
  
ऋष्यादि न्यासः -  
श्रीभैरव ऋषये नमः शिरसि ।  
अनुष्टुप्छन्दसे नमः मुखे ।  
श्रीचण्डिकादेवतायै नमः हृदि ।  
चतुर्वर्गफलप्राप्त्यर्थं पाठे विनियोगाय नमः सर्वाङ्गे ॥  
  
        अथ  कवचस्तोत्रम् ।  
चण्डिका मेऽग्रतः पातु आग्नेय्यां भवसुन्दरी ।  
याम्यां पातु महादेवी नैऋत्यां पातु पार्वती ॥ १॥  
  
वारुणे चण्डिका पातु चामुण्डा पातु वायवे ।  
उत्तरे भैरवी पातु ईशाने पातु शङ्करी ॥ २॥  
  
पूर्वे पातु शिवा  देवी ऊर्ध्वे पातु महेश्वरी ।  
अधः पातु सदाऽनन्ता मूलाधार निवासिनी ॥ ३॥  
  
मूर्ध्नि पातु महादेवी ललाटे च महेश्वरी ।  
कण्ठे कोटीश्वरी पातु हृदये नलकूबरी ॥ ४॥  
  
नाभौ कटिप्रदेशे च पायाल्लम्बोदरी सदा ।  
ऊर्वोर्जान्वोः सदा पायात् त्वचं मे मदलालसा ॥ ५॥  
  
ऊर्ध्वे पार्श्वे सदा पातु भवानी भक्तवत्सला ।  
पादयोः पातु मामीशा सर्वाङ्गे विजया सदा ॥ ६॥  
  
रक्त मांसे महामाया त्वचि मां पातु लालसा ।  
शुक्रमज्जास्थिसङ्घेषु गुह्यं मे भुवनेश्वरी ॥ ७॥  
  
ऊर्ध्वकेशी सदा पायान् नाडी सर्वाङ्गसन्धिषु ।  
ॐ ऐं ऐं ह्रीं ह्रीं चामुण्डे स्वाहामन्त्रस्वरूपिणी ॥ ८॥  
  
आत्मानं मे सदा पायात् सिद्धविद्या दशाक्षरी ।  
इत्येतत् कवचं देव्याश्चण्डिकायाः शुभावहम् ॥ ९॥  
  
          ॥ फलश्रुति ॥  
  
गोपनीयं प्रयत्नेन कवचं सर्वसिद्धिदम् ।  
सर्वरक्षाकरं धन्यं न देयं यस्य कस्यचित् ॥ १०॥  
  
अज्ञात्वा कवचं देव्या यः पठेत् स्तवमुत्तमम् ।  
न तस्य जायते सिद्धिर्बहुधा पठनेन च ॥ ११॥  
  
धृत्वैतत् कवचं देव्या दिव्यदेहधरो भवेत् ।  
अधिकारी भवेदेतच्चण्डीपाठेन साधकः ॥ १२॥  
  
इति श्रीरुद्रयामलतन्त्रे श्रीशिवकार्तिकेयसंवादे  
रुद्रचण्डीकवचम् सम्पूर्णं शिवं भूयात् ॥  
  
  
Encoded by lalitha parameswari parameswari.lalitha at gmail.com  
Proofread by lalitha parameswari, NA  
  
