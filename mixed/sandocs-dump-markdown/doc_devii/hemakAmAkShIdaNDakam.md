---
Category: daNDaka, devii, kAmAkShI, devI
File name: hemakAmAkShI.itx
Language: Sanskrit
Latest update: April 25, 2008
Location: doc_devii
Proofread by: N.Balasubramanian bbalu at satyam.net.in
Send corrections to: Sanskrit@cheerful.com
Site access: https://sanskritdocuments.org
SubDeity: kAmAkShI
Subject: philosophy/hinduism/religion
Sublocation: devii
Text title: hemakAmAxIdaNDakam
Transliterated by: N.Balasubramanian bbalu at satyam.net.in
engtitle: hemakAmAxIdaNDakam
itxtitle: hemakAmAkShIdaNDakam
title: हेमकामाक्षीदण्डकम्

---
  
 श्रीहेमकामाक्षीदण्डकम्   
  
ओङ्कारात्मक-भासि-रूप्यवलये संशोभि हेमं महः  
          बिभ्रत्केलिशुकं त्रयीकलगिरं दक्षेण हस्तेन च।  
वामे लम्बकरं त्रिभङ्गि-सुभगं दीनार्तनम्रत्पदं  
     स्वान्ते दीव्यतु मे कटाक्ष-शुभदं मन्दस्मितोदारकम् ॥  
  
दक्षिणे कामजिद्यस्याः चूडायां कामवल्लभः।  
वासः कामायुधस्याधः कामाक्षीं तां नमाम्यहम् ॥  
  
कामान्धा तिलकं यस्याः काममाली च पुत्रकः।  
कामान्धोपम-वाणीं तां कामाक्षीं प्रणमाम्यहम् ॥  
  
गाङ्गमाता तु या देवी गाङ्गमाला-विराजिता।  
गां गता रक्षितुं मर्त्यान् गाङ्गदेहां नमामि ताम् ॥  
  
जयैकाम्रेश्वरार्धाङ्गि जय तञ्जा-विलासिनि।  
जय बङ्गारुकामाक्षि जय सर्वार्थ-दायिनि ॥  
  
जय जननि सुरासुरस्तोम-संसेव्यमानातिपुण्यप्रदेश-प्रमुख्यामधिष्ठाय  
काञ्चीं स्वमूलस्वरूपेण भक्तेष्ट-सन्दानचिन्तामणे! मञ्जुसम्भाषणे!  
भामणे!  
  
मूलदेवीतृतीयाक्षिसञ्जात-तेजोनुरूपां सुवर्णां सुमूर्तिं विधायाम्ब!  
वणीपतिस्त्वां ध्रुवे चैकदेशे प्रतिष्ठाप्य काञ्च्यां  
विवाहोत्सवं चारु निर्वृत्य चैकाम्रनाथेन  
कामाक्षि! संयोजयामास चाकाशभूपालमेवात्र कर्तुं महं ते सदा ॥  
  
कामकोटी सुपीटावमर्देन नष्टेक्षणः पद्मभू-श्चक्रपूजां तथाराधनं ते  
स्वनुष्ठय चक्षुः प्रकाशं प्रपेदे भृशं ॥  
  
यवनजनित-घोरकर्नाटकानीक-काले नु  
दुर्वाससश्शिष्यमुख्यैर्-वरस्थानिकै-राशु शेञ्चिं  
प्रपद्याम्ब! सन्तानभूपालसम्पूजिताऽभूः॥  
  
ततश्चोड्यार्पालय-स्वामिना त्वं समाराधिताऽऽसी-श्चिरायाऽथ  
गत्वा बहून् ग्रामदेशान्मुदा हाटकक्षेत्र-संशोभमाना सुदीर्घास्समा-स्तत्र  
नीत्वाऽथ, तञ्जापुराधीश-भाग्यप्रकर्षेण  
सम्प्राप्य तञ्जां च पूतां, सुहृत्तूलजेन्द्राख्यराजेनसंस्थापिताऽस्मिन्  
शुभे मन्दिरे रामकृष्णालयाभ्यन्तराभासि तेन प्रदत्तां भुवं चापि  
लब्ध्वाऽत्र दुर्वाससाऽऽदिष्ट-  
सौभाग्यचिन्तामणिप्रोक्तपूजां नु कुर्वन्ति ते साधवः॥  
  
शरभमहिप-वर्धितानेकभागं च ते मन्दिरं  
काञ्चीपीठाधिनाथप्रकाण्डैरथो धर्मकर्तृ-  
प्रमुख्यैश्च देवालयानल्पवित्तव्ययेनातिनूत्नीकृतं तत् ॥  
  
श्शाङ्कावतंसे, सुगत्या जितोन्मत्तहंसे, रुचातीतहंसे, नतांसे ॥  
  
तुलामीनमासात्तसत्फल्गुनीऋक्ष शोभादिनेष्वत्र जन्मोद्वहाद्युत्सवं,  
शारदे रात्रिकाले प्रमुख्योत्सवं  
चातिसम्भारपूर्वेण दिव्याभिषेकेण सम्भावन्त्यम्ब!  
ते भक्तवृन्दाः॥सदानन्दकन्दे! सुमातङ्गनन्दे!  
अच्छकुन्दाभदन्ते! शुभे! गन्धमार्जाररेतो-ऽभिसंवासिते!  
जानकीजानि-संवन्दिते! जामदग्न्येन सन्नन्दिते!  
  
मधुर-सुकविमूकसंश्लाधिते!  पूज्यदुर्वास-साराधिते!  
धौम्यसद्भक्त-सम्भाविते! शङ्कराचार्य-संसेविते!  
काञ्चिपीठेश्वरैः पूजिते! श्यामशास्त्रीति-विख्यात-सङ्गीतराट्-कीर्तिते!  
तञ्जपूर्वासि-सौभाग्यदात्रीं पवित्रीं सदा भावये त्वां वराकाः ॥  
  
कृपासान्द्र-दृष्टिं कुरुष्वाम्ब! शीघ्रं मनः  
शुद्धिमच्छां च देह्यात्मविद्यां क्षमस्वापराधं  
मया यत्कृतं ते, प्रयच्छात्र-सौख्यं परत्रापि नित्यं,  
विधेह्यङ्घ्रिपद्मे दृढां भक्तिमारात्,  
नमस्ते शिवे देहि मे मङ्गलं, पाहि कामाक्षि मां, पाहि कामाक्षि माम् ॥  
  
          ॥ ॐ तत्सत् ॥  
  
  
Encoded and proofread by  
N. Balasubramanian bbalu at satyam.net.in  
  
