---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlApanchachAmarastavaH.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Panchachamara Stava
engtitle: bAlApanchachAmarastavaH
itxtitle: bAlApanchachAmarastavaH
title: बालापञ्चचामरस्तवः

---
  
 श्रीबालापञ्चचामरस्तवः   
गिरीन्द्रराजबालिकां दिनेशतुल्यरूपिकाम् ।  
प्रवालजाप्यमालिकां भजामि दैत्यमर्दिकाम् ॥ १॥  
  
निशेशमौलिधारिकां नृमुण्डपङ्क्तिशोभिकाम् ।  
नवीनयौवनाख्यकां स्मरामि पापनाशिकाम् ॥ २॥  
  
भवार्णवात्तु तारिकां भवेन सार्धखेलिकाम् ।  
कुतर्ककर्मभञ्जिकां नमामि प्रौढरूपिकाम् ॥ ३॥  
  
स्वरूपरूपकालिकां स्वयं स्वयम्भुस्वात्मिकाम् ।  
खगेशराजदण्डिकां अईकरां सुबीजकाम् ॥ ४॥  
  
श्मशानभूमिशायिकां विशालभीतिवारिणीम् ।  
तुषारतुल्यवाचिकां सनिम्नतुङ्गनाभिकाम् ॥ ५॥  
  
सुपट्टवस्त्रसाजिकां सुकिङ्किणीविराजिताम् ।  
सुबुद्धिबुद्धिदायिकां सुरा सदा सुपीयकाम् ॥ ६॥  
  
सक्लीं ससौः ससर्गकां सनातनेश चाम्बिकाम् ।  
ससृष्टिपालनाशिकां प्रणौमि दीर्घकेशकाम् ॥ ७॥  
  
सहस्रमार्गपालिका परापरात्मभव्यका ।  
सुचारुचारुवक्त्रका शिवं ददातु भद्रिका ॥ ८॥  
  
इत्येतत्परमं गुह्यं पञ्चचामरसञ्ज्ञकम् ।  
बालाग्रे यः पठति च तस्य सिद्धिर्भवेद्ध्रुवम् ॥ ९॥  
  
यं यं चिन्तयते कामं तं तं प्राप्नोति साधकः ।  
सिद्धिः करतले तस्य मृते मोक्षमवाप्नुयात् ॥ १०॥  
  
इति चन्द्रद्वीपावतारे श्रीबालापञ्चचामरस्तवः सम्पूर्णः ।  
  
  
Proofread by PSA Easwaran   
  
