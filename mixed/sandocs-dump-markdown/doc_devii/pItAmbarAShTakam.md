---
Category: devii, aShTaka, devI
File name: pItAmbarAShTakam.itx
Indexextra: (Scan)
Language: Sanskrit
Latest update: August 10, 2018
Location: doc_devii
Proofread by: lalitha parameswari parameswari.lalitha at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: pItAmbarAShTakam
Transliterated by: lalitha parameswari parameswari.lalitha at gmail.com
engtitle: pItAmbarAShTakam
itxtitle: pItAmbarAShTakam
title: पीताम्बराष्टकम्

---
  
 श्रीपीताम्बराष्टकम्   
  
ज्ञेयं नित्यं विशुद्धं यदपि नुतिशतैर्बोधितं वेदवाक्यैः  
सच्चिद्रूपं प्रसन्नं विलसितमखिलं शक्तिरूपेण ज्ञातुम् ।  
शक्यं चैतां प्रजुष्टां भवविलयकरीं शुद्धसंवित्स्वरूपां  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ १॥  
  
गौराभां शुभ्रदेहां दनुजकुलहरां ब्रह्मरूपां तुरीयां  
वज्रं पाशं च जिह्वामसुरभयकरीं लौहबद्धां गदाख्याम् ।  
हस्तैर्नित्यं वहन्तीं द्विजवरमुकुटां स्वर्णसिंहासनस्थां  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ २॥  
  
कौर्मरूपं विधात्रीं कृतयुगसमये स्तब्धरूपां स्थिराख्यां  
हारिद्रे दिव्यदेहां विबुधगणनुतां विष्णुना वन्दितां ताम् ।  
आनर्चुः स्कन्दमुख्याः स्मरहरमहिलां तारके संविवृद्धे  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ ३॥  
  
आधारे तत्वरूपां त्रिबलयसहितां योगिवृन्दैः सुध्येयां  
पीतां रुद्रेण सार्ध रतिरसनिरतां चिन्तयित्वा मनोज्ञाम् ।  
गद्यं पद्यं लभन्ते नवरसभरितं सान्द्रचन्द्रांशुवर्णा  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ ४॥  
  
मायाबीजं महोग्रं पशुजभयहरं भूमियुक्तं जपन्ति  
पुत्रैः पौत्रैः समेताः प्रणिहितमनसः प्राप्य भोगान् समस्तान् ।  
लब्ध्वा चान्ते विमोक्षं विगतभवभया मोदमाना भवन्ति  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ ५॥  
  
ध्यानं मातस्त्वदीयं जपमनुसततं मन्त्रराजस्य नित्यं दुष्टैः  
कृत्या स्वरूपा बलग इति कृता आशु शान्तिं प्रयान्ति ।  
तस्मादाख्यां त्वदीयां द्विभुजपरिणतामुग्रवेषां सुभीमां  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ ६॥  
  
जप्त्वा बीजं त्वदीयं यदि तव सुजनो याति विद्वेषिमध्ये  
रूपं दृष्ट्वा तदीयं रिपुजनसकलः स्तम्भनं याति शीघ्रम् ।  
गर्वी सर्वत्वमेति श्रवणपथगते नामवर्णे त्वदीये  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ ७॥  
  
ब्रह्मा विष्णुर्महेशो जपति तव मनुं भावयुक्तं महेशि!  
लब्ध्वा कामं स्वरूपं समरसनिरता दिव्यभावं भजन्ते ।  
तामेवाहं भवानीं भवसुखविरतो भावयुक्तं स्मरामि  
नाम्ना पीताम्बराढ्यां सततसुखकरीं नौमि नित्यं प्रसन्नाम् ॥ ८॥  
  
धन्यास्ते भक्तियुक्ताः सततजपपरा हीनवर्णेऽपि जाता  
वैमुख्ये लग्नचित्ता यदपि कुलपरा नो प्रशस्याः कदाचित् ।  
इत्थं सञ्चिन्त्य मातः । प्रतिदिनममलं नामरूपं त्वदीयं  
सर्व सन्त्यज्य नित्यं सततभयहरे! कीर्तये सर्वदाऽहम् ॥ ९॥  
  
स्तोत्रेणाऽनेन देवेशि! कृपां कृत्वा ममोपरि ।  
बगलामुखि! मे चित्ते वासं कुरु सदाशिवे! ॥ १०॥  
  
यः कश्चित् प्रपठेन्नित्यं प्रातरुत्थाय भक्तितः ।  
तस्य पीताम्बरा देवी शीघ्रं तुष्टिं समेष्यति ॥ ११॥  
  
प्रयतो ध्यानसंयुक्तो जपान्ते यः पठेत् सुधीः ।  
धनधान्यादिसम्पन्नः सान्निध्यं प्राप्नुयाद् द्रुतम् ॥ १२॥  
  
ॐ इति श्रीपीताम्बराष्टकं समाप्तम ।  
  
इदं श्रीपीताम्बराष्टकं श्रीपरमहंसपरिव्राजकाचार्यवर्यैः  
श्रीस्वामि पादैरकारि तेषां शुभप्रेरणया दतियानगरस्य  
श्रीवनखण्डेश्वरस्य सन्निधौ श्रीपीताम्बरभगवत्याः  
स्थापनं ज्येष्ठकृष्णस्य पञ्चभ्यां तिथौ सम्वत् १९९२  
वैक्रमे गुरुवासरे महता समारोहण जातम् । अस्मिन् वर्षे १९९७  
वैशाखमासस्य शुक्लषष्ठ्यां पञ्चमकवि नामनि पर्वतशिखरे  
श्रीताराभगवत्याः पीठस्थानमपि तेषामेवानुग्रहेण स्थापितमभूत्,  
तदवसरे श्रीताराकर्पूरस्तोत्रस्य व्याख्यां कर्तुं तैरेव परमानुग्रहः  
प्रादर्शि । पीठद्वयस्याऽयमेव पुस्तकरूपः सङ्क्षिप्तपरिचयः ।  
  
  
Encoded and proofread by lalitha parameswari parameswari.lalitha at gmail.com  
  
