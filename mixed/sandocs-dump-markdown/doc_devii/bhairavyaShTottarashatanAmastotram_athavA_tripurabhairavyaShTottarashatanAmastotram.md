---
Category: aShTottarashatanAma, devii, dashamahAvidyA, devI
File name: bhairavyaShTottarashatanAmastotra.itx
Language: Sanskrit
Latest update: October 15, 2016
Location: doc_devii
Proofread by: Gopal Upadhyay
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bhairavI AshTottarasharanamastotra
Transliterated by: Gopal Upadhyay gopal.j.upadhyay at gmail.com
engtitle: bhairavyaShTottarashatanAmastotram
itxtitle: bhairavyaShTottarashatanAmastotram athavA tripurabhairavyaShTottarashatanAmastotram
title: भैरव्यष्टोत्तरशतनामस्तोत्रम् अथवा त्रिपुरभैरव्यष्टोत्तरशतनामस्तोत्रम्

---
  
 श्रीभैरव्यष्टोत्तरशतनामस्तोत्रम्   
  
अथवा श्रीत्रिपुरभैरवी अष्टोत्तरशतनामस्तोत्रम्  
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ अथ भैरव्यष्टोत्तरशतनामस्तोत्रप्रारम्भः ॥  
  
श्रीदेव्युवाच ।   
  
कैलासवासिन्भगवन्प्राणेश्वर कृपानिधे ।   
भक्तवत्सल भैरव्या नाम्नामष्टोत्तरं शतम् ॥ १॥   
  
न श्रुतं देवदेवेश वद मां दीनवत्सल ।   
  
श्रीशिव उवाच ।   
  
शृणु प्रिये महागोप्यं नाम्नामष्टोत्तरं शतम् ॥ २॥   
  
भैरव्याः शुभदं सेव्यं सर्वसम्पत्प्रदायकम् ।   
यस्यानुष्ठानमात्रेण किं न सिद्ध्यति भूतले ॥ ३॥   
  
ॐ भैरवी भैरवाराध्या भूतिदा भूतभावना ।   
कार्य्या ब्राह्मी कामधेनुः सर्वसम्पत्प्रदायिनी ॥ ४॥   
  
त्रैलोक्यवन्दिता देवी महिषासुरमर्द्दिनी ।   
मोहघ्नी मालतीमाला महापातकनाशिनी ॥ ५॥   
  
क्रोधिनी क्रोधनिलया क्रोधरक्तेक्षणा कुहूः ।   
त्रिपुरा त्रिपुराधारा त्रिनेत्रा भीमभैरवी ॥ ६॥   
  
देवकी देवमाता च देवदुष्टविनाशिनी ।   
दामोदरप्रिया दीर्घा दुर्गा दुर्गतिनाशिनी ॥ ७॥   
  
लम्बोदरी लम्बकर्णा प्रलम्बितपयोधरा ।   
प्रत्यङ्गिरा प्रतिपदा प्रणतक्लेशनाशिनी ॥ ८॥   
  
प्रभावती गुणवती गणमाता गुहेश्वरी ।   
क्षीराब्धितनया क्षेम्या जगत्त्राणविधायिनी ॥ ९॥   
  
महामारी महामोहा महाक्रोधा महानदी ।   
महापातकसंहर्त्री महामोहप्रदायिनी ॥ १०॥   
  
विकराला महाकाला कालरूपा कलावती ।   
कपालखट्वाङ्गधरा खड्गखर्प्परधारिणी ॥ ११॥   
  
कुमारी कुङ्कुमप्रीता कुङ्कुमारुणरञ्जिता ।   
कौमोदकी कुमुदिनी कीर्त्त्या कीर्त्तिप्रदायिनी ॥ १२॥   
  
नवीना नीरदा नित्या नन्दिकेश्वरपालिनी ।   
घर्घरा घर्घरारावा घोरा घोरस्वरूपिणी ॥ १३॥   
  
कलिघ्नी कलिधर्मघ्नी कलिकौतुकनाशिनी ।   
किशोरी केशवप्रीता क्लेशसङ्घनिवारिणी ॥ १४॥   
  
महोत्तमा महामत्ता महाविद्या महीमयी ।   
महायज्ञा महावाणी महामन्दरधारिणी ॥ १५॥   
  
मोक्षदा मोहदा मोहा भुक्तिमुक्तिप्रदायिनी ।   
अट्टाट्टहासनिरता कङ्कणन्नूपुरधारिणी ॥ १६॥  
  
दीर्घदंष्ट्रा दीर्घमुखी दीर्घघोणा च दीर्घिका ।   
दनुजान्तकरी दुष्टा दुःखदारिद्र्यभञ्जिनी ॥ १७॥   
  
दुराचारा च दोषघ्नी दमपत्नी दयापरा ।   
मनोभवा मनुमयी मनुवंशप्रवर्द्धिनी ॥ १८॥   
  
श्यामा श्यामतनुः शोभा सौम्या शम्भुविलासिनी ।   
इति ते कथितं दिव्यं नाम्नामष्टोत्तरं शतम् ॥ १९॥   
  
भैरव्या देवदेवेश्यास्तव प्रीत्यै सुरेश्वरि ।   
अप्रकाश्यमिदं गोप्यं पठनीयं प्रयत्नतः ॥ २०॥   
  
देवीं ध्यात्वा सुरां पीत्वा मकारपञ्चकैः प्रिये ।   
पूजयेत्सततं भक्त्या पठेत्स्तोत्रमिदं शुभम् ॥ २१॥   
  
षण्मासाभ्यन्तरे सोऽपि गणनाथसमो भवेत् ।   
किमत्र बहुनोक्तेन त्वदग्रे प्राणवल्लभे ॥ २२ ॥   
  
सर्वं जानासि सर्वज्ञे पुनर्मां परिपृच्छसि ।   
न देयं परशिष्येभ्यो निन्दकेभ्यो विशेषतः ॥ २३॥   
  
॥ इति श्रीभैरव्यष्टोत्तरशतनामस्तोत्रं सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
  
