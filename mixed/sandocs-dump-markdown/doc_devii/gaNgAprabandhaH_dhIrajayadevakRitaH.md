---
Author: Dhira Jayadeva
Category: devii, devI, nadI
Description/comments: Ganga Jnana Mahodadhi compiled by Acharya Ramapada Chakravarty
File name: gangAprabandhaH.itx
Indexextra: (Scan)
Language: Sanskrit
Latest update: December 7, 2019
Location: doc_devii
Proofread by: Anil Kumar Pandey anil.kumar17pandey at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gangaprabandhah
Transliterated by: Anil Kumar Pandey anil.kumar17pandey at gmail.com
engtitle: gangAprabandhaH
itxtitle: gaNgAprabandhaH (dhIrajayadevakRitaH)
title: गण्गाप्रबन्धः (धीरजयदेवकृइतः)

---
  
 गङ्गाप्रबन्धः   
श्रीगणेशाय नमः ।  
मधुमथनमूर्तिवर इन्दुकरकामुखं वहसि बहु वारि सुतरङ्गे ।  
हरिचरणनखभिदुरजगदण्डनिर्गता ब्रह्मजलपात्रकृतसङ्गे ॥ १॥  
  
नमो देवि गङ्गे नमो देवि गङ्गे हरनिखिलमघमलकनन्दे ॥ ध्रुवम् ॥  
  
त्वमसि जनपावनी चतुरुदधिगामिनी सप्तर्षिकुलसुकृतसारे ।  
कनकगिरिलङ्गिते  सकलमुनिवन्दिते हरमुकुटसितकुसुममाले ॥ २॥  
  
सगरसुतसङ्गमे लसदमरसुन्दरीदूतिके दुष्कृतिदुरापे ।  
निरयगतिबाधके निर्वाणसाधके भक्तजनहृतसन्तापे । नमो०॥ ३॥  
  
तीर्थवरकारिणी पूर्वजोद्धारिणी हिमशैलपाषाणभेदे ।  
नागरं प्लावयसि पूरयसि सागरं सङ्गता विन्ध्यगिरिपादे ॥ नमो०॥ ४॥  
  
शुभसलिलनिधौतपुलिनवति कुर्वतस्तव नामनिर्मलालापम् ।  
वन्दिता वीक्षिता चिन्तितावगाहिता मज्जिता मम हरसि पापम् ॥ नमो०॥ ५॥  
  
इह निखिलमुनिगणैरिह निखिलसुरगणैरिह निखिलवेदैरुदारे ।  
पीयसे जीयसे स्तूयसे जन्हुमुनिकन्यके संसारसारे ॥ नमो०॥ ६॥  
  
गण्डूषमिह मेऽघशतमधिजयतु तव करनिकरगम्भीरतोये ।  
परलोकबन्धुरसि सुन्दरसिन्धुरसि तटिनि सुरसदनसाधनोपाये ॥ नमो०॥ ७॥  
  
इति रामलक्ष्मणकौशिकानुज्ञया सुरसरित् कृतनमस्कारं  
भणन्तमिह सादरं धीरजयदेवकविमुत्तारयसि भवजलधिपारम् ॥ नमो०॥ ८॥  
  
इति धीरजयदेवकृतः गङ्गाप्रबन्धः सम्पूर्णः ।  
  
  
Encoded and proofread by Anil Kumar Pandey anil.kumar17pandey at gmail.com   
  
