---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, sarasvatI
File name: shAradAstavakadambam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shAradAstavakadambam
engtitle: shAradAstavakadambam
itxtitle: shAradAstavakadambam (shivAbhinavanRisiMhabhAratIvirachitam)
title: शारदास्तवकदम्बम् (शिवाभिनवनृइसिंहभारतीविरचितम्)

---
  
 श्रीशारदास्तवकदम्बम्   
(श्रीकालटिक्षेत्रे)  
हेलया रचितचित्रविष्टपां चेलधूतशरदभ्रविभ्रमाम् ।  
कालटीपुरनिवासदीक्षितां कालकालसहजां नुमो वयम् ॥ १॥  
  
नास्तिक्यबुद्धिहतमानसवारिजातां-  
     स्त्यक्तात्मकर्मनिचयान्बहुशो द्विजाद्यान् ।  
कृत्तोत्तमाङ्गजततीन्विनिरीक्ष्य दुःख-  
     वार्धौ निमग्नमिममम्ब सुखे नियुङ्क्ष्व ॥ २॥  
  
ईशोऽस्ति जन्म च विचित्रतरं हि जन्तो-  
     र्लोकान्तरं च निजकर्मकृतां सुखापम् ।  
पापानि पापफलदाश्च तथैव लोका  
     इत्यम्ब लोकततये वितराशु बुद्धिम् ॥ ३॥  
  
ब्रह्मास्ति सत्यमथ दृश्यमिदं हि मिथ्या  
     रज्जूरगादिवदतो न हि सौख्यलेशः ।  
तस्मादिति प्रवितराम्ब दृढां मनीषां  
     नम्रालयेऽतिसुखमाप्स्यति येन शीघ्रम् ॥ ४॥  
  
या शृङ्गशैलशिखरे यतिरूपधर्त्रा  
     संस्थापितापि गिरिजापतिना पुरा सा ।  
कालट्यभिख्यविषयेऽपि मयार्थिता त्वं  
     वासं कुरुष्व जगतामवनाय वाणि ॥ ५॥  
  
नाकाधिराजमुखलेखवरार्चितायै  
     रकाशशाङ्कनिभवस्त्रविभूषितायै ।  
मूकालयेऽपि तरसा कविताप्रदायै  
     एकाजपुण्यततये तनुमो नमांसि ॥ ६॥  
  
सरस्वति सरस्वति प्रपतितानबोधाह्वये  
     शरीरजमुखाख्यषण्मकरतोऽतिसम्भीषणे ।  
षडूर्मिसहिते जनान्करुणया तु निर्व्याजया  
     समुद्धर समुद्धर द्रुहिणपुण्यराशे जवात् ॥ ७॥  
  
मुद्रापुस्तकमालिकाऽमृतघटभ्राजत्कराम्भोरुहे  
     विद्राव्याशु चिरात्तमान्ध्यमखिलं दुस्त्याज्यमन्यैर्जनैः ।  
शीघ्रं तत्त्वमसीति बोधमचलं दत्त्वा कृपावारिधे  
     वाणि त्वच्चरणारविन्दशरणं शुद्धान्तरङ्गं कुरु ॥ ८॥  
  
किं ब्रूषे वचसां सवित्रि जनतानास्तिक्यबुद्धिर्ध्रुवा  
     कालात्तिष्ययुगान्न चान्यथयितुं शक्येति किं सुष्ठु तत् ।  
कालाखर्वमनःसमुन्नतिहरश्रीशम्भुसोदर्यपि  
     त्वं भूत्वा कथमद्य कालकलितं दौःस्थ्यं ब्रवीष्यम्बिके ॥ ९॥  
  
यस्माज्जडानुग्रहदीक्षितस्य शम्भोः स्वसारं भवतीं वदन्ति  
तस्मात्स्वसृत्वं गिरिशस्य सार्थं कुरुष्व शीघ्रं मम धीप्रदानात् ॥ १०॥  
  
आजन्मनस्तेऽङ्घ्रियुगं गतानां चित्तं सितं चेत्प्रकरोषि वाणि  
चित्रं न तत्तन्मलिनाग्रगण्यं मत्कं सितं कुर्वरमम्ब चित्तम् ॥ ११॥  
  
सान्निध्यमस्मिन्कुरु मूर्तिवर्ये चिरं कृपातो जगदम्ब वाणि ।  
प्रवर्तयासेतुतुषारशैलं सद्धर्ममेनं जगतां हिताय ॥ १२॥  
  
सन्ध्यादिकर्माण्यपि हा विहाय रात्रिन्दिवं स्वोदरपूरणेच्छून् ।  
नरानिमान्पापभयेन शून्यान्ततो विधायाश्वव वाक्सवित्रि ॥ १३॥  var  शून्यान्सतो  
  
मालासुधाकुम्भविबोधमुद्राविद्याविराजत्करवारिजाताम् ।  
अपारकारुण्यसुधाम्बुराशिं श्रीशारदाम्बां प्रणतोऽस्मि नित्यम् ॥ १४॥  
  
समागतोऽध्येतुमयं ध्वनिं किं कीरार्भकस्त्वत्करपद्मसंस्थः ।  
तवाधरे बिम्बधियात्तुमम्ब समागतो वा वद धातृजाये ॥ १५॥  
  
वाणि पाणिजितरक्तपयोजे शोणिताम्बरधरेऽधरकान्त्या ।  
पाणिना धरसि किं शुकमेनं प्राणिबोधनकृतेऽखिलगुप्तेः ॥ १६॥  
  
शारदाम्बुदसमाननिजाभां नीरजाभकचसंहतिरम्याम् ।  
पारदां लघु भवाख्यपयोधेः शारदाम्ब कलयामि तनुं ते ॥ १७॥  
  
बालचन्द्रपरिचुम्बितशीर्षां लीलयैव परिरक्षितलोकाम् ।  
नीलनागसदृशाकृतिवेणीं शीलयामि हृदये विधिकान्ताम् ॥ १८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीशारदास्तवकदम्बं सम्पूर्णम् ।  
  
  
Proofread by PSA Easwaran psaeaswaran at gmail.com  
  
