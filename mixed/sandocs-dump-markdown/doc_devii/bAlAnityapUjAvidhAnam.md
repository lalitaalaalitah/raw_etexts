---
Category: devii, dashamahAvidyA, devI, pUjA
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAnityapUjAvidhAnam.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Nitya Puja Vidhanam
engtitle: bAlAnityapUjAvidhAnam
itxtitle: bAlAnityapUjAvidhAnam
title: बालानित्यपूजाविधानम्

---
  
 श्रीबाला नित्यपूजाविधानम्   
शुक्लाम्बरधरं ..... इत्यादि ..... शान्तये । (प्राणायम्य)  
ममोपात्तदुरतिक्षयद्वारा श्रीपरमेश्वरप्रीत्यर्थं  
शुभे शोभने श्रीबालात्रिपुरसुन्दरीप्रीत्यर्थं  
यथाशक्तिध्यानावाहनादिषोडशोपचारपूजां करिष्ये ।  
तदङ्गं कलशपूजां करिष्ये ।  
  
कलशस्य मुखे विष्णुः कण्ठे रुद्रस्समाश्रितः ।  
मूले तत्र स्थितो ब्रह्मा मध्ये मातृगणास्स्मृताः ॥  
  
कुक्षौ तु सागरास्सर्वे सप्तद्वीपा वसुन्धरा ।  
ऋग्वेदोऽथ यजुर्वेदस्सामवेदो ह्यथर्वणः ॥  
  
अङ्गैश्च सहिताः सर्वे कलशाम्बु समाश्रिताः ।  
आयान्तु बालापूजार्थं दुरितक्षयकारकाः ॥  
  
गङ्गे च यमुने चैव गोदावरी सरस्वति ।  
नर्मदे सिन्धु कावेरि जलेऽस्मिन् सन्निधिं कुरु ॥  
  
कलशोदकेन देवीं आत्मानं पूजाद्रव्याणि सम्प्रोक्ष्य -  
अथ ध्यानम्-  
ऐङ्कारासनगर्भितानलशिखां सौःक्लीं कला बिभ्रतीं  
सौवर्णाम्बरधारिणीं वरसुधाधौताङ्गरङ्गोज्ज्वलाम् ।  
वन्दे पुस्तकपाशसाङ्कुशजपस्रग्भासुरोद्यत्करां  
तां बालां त्रिपुरां परात्परकलां षट्चक्रसञ्चारिणीम् ॥  
  
श्रीबालात्रिपुरसुन्दर्यै नमः ध्यायामि  
श्रीबालात्रिपुरसुन्दरि अस्मिन् बिम्बे स्थिरा भाव ।  
वरदा भव । सुमुखी भव । सुप्रसन्ना भव ।  
सर्वमङ्गलमाङ्गल्ये ! भक्ताभीष्टप्रदायिनि ! ।  
आवाहयामि देवि ! त्वां सुप्रीता भव सर्वदा ॥  
  
श्रीबालात्रिपुरसुन्दरीं आवाहयामि । स्थापयामि । पूजयामि ।  
बालाम्बिके ! महादेवि ! पूर्णचन्द्रनिभानने! ।  
सिंहासनमिदं देवि ! गृहाण सुरवन्दिते ! ।  
श्रीबालात्रिपुरसुन्दर्यै नमः । रत्नसिंहासनं समर्पयामि ।  
सूर्यायुतनिभस्फूर्ते ! स्फुरद्रत्नविभूषिते ।  
पाद्यं गृहाण देवेशि ! सर्वकल्याणकारिणि  
श्रीबालात्रिपुरसुन्दर्यै नमः । पादयोः पाद्यं समर्पयामि ।  
सुवासितजलं रम्यं कस्तूरीपङ्कमिश्रितम् ।  
गन्धपुष्पाक्षतैर्युक्तं अर्ध्यं दास्यामि सुन्दरि ।  
श्रीबालात्रिपुरसुन्दर्यै नमः । मुखे आचमनीयं समर्पयामि ।  
गङ्गाजलं मयानीतं महादेवशिरस्स्थितम् ।  
शुद्धोदकस्नानमिदं गृहाण परमेश्वरि !  
श्रीबालात्रिपुरसुन्दर्यै नमः शुद्धोदकस्नानं समर्पयामि ।  
मध्वाज्यदधिसंयुक्तं शर्कराक्षीरमिश्रितम् ।  
पञ्चामृतस्नानमिदं गृहाण परमेश्वरि ।  
श्रीबालात्रिपुरसुन्दर्यै नमः पञ्चामृतस्नानं समर्पयामि ।  
सुरार्चिताङ्घ्रियुगले ! दुकूलवसनप्रिये !  
वस्त्रयुग्मं प्रदास्यामि गृहाण त्रिपुरेश्वरि !  
श्रीबालात्रिपुरसुन्दर्यै नमः वस्त्रद्वयं समर्पयामि ।  
स्वर्णतन्तु समुद्भूतं रक्तवर्णेन शोभितम् ।  
भक्त्या दत्तं मया देवि ! कञ्चुकं परिगृह्यताम् ।  
श्रीबालात्रिपुरसुन्दर्यै नमः वस्त्रद्वयं समर्पयामि ।  
कर्पूरागरुकस्तूरीरोचनादिसुसंयुतम् ।  
अष्टगन्धं प्रदस्यामि स्वीकुरुष्व शुभप्रदे !  
श्रीबालात्रिपुरसुन्दर्यै नमः गन्धं समर्पयामि ।  
शुद्धस्वर्णकृतं देवि ! माङ्गल्यं मङ्गलप्रदम् ।  
सर्वमङ्गलमाङ्गल्यं गृहाण त्रिपुरेश्वरि !  
श्रीबालात्रिपुरसुन्दर्यै नमः मङ्गलसूत्रं समर्पयामि ।  
हरिद्रा शुभदा चैव स्त्रीणां सौभाग्यदायिनी ।  
कुङ्कुमं च मया दत्तं गृहाण सुरवन्दिते !  
श्रीबालात्रिपुरसुन्दर्यै नमः हरिद्राकुङ्कुमं समर्पयामि ।  
मल्लिकाजातिकुसुमैश्चम्पकैर्वकुलैरपि ।  
शतपत्रैश्च कल्हारैः पूजयामि वरप्रदे !  
श्रीबालात्रिपुरसुन्दर्यै नमः पुष्पाणि समर्पयामि ।  
दशाङ्गं गुग्गुलोपेतं सुगन्धं च मनोहरम् ।  
धूपं दास्यामि देवेशि ! गृहाण त्रिपुरेश्वरि !  
श्रीबालात्रिपुरसुन्दर्यै नमः धूपं समर्पयामि ।  
आचमनीयं समर्पयामि ।  
घृतवर्तिसमायुक्तं अन्धकारविनाशकम् ।  
दीपं दास्यामि वरदे ! गृहाण मुदिता भव ॥  
  
श्रीबालात्रिपुरसुन्दर्यै नमः दीपं दर्शयामि ।  
आचयनीयं समर्पयामि ।  
नैवेद्यं षड्रसोपेतं दधिमध्वाज्यसंयुतम् ।  
नानाभाक्ष्यफलोपेतं गृहाण त्रिपुरेश्वरि !  
श्रीबालात्रिपुरसुन्दर्यै नमः नैवेद्यं समर्पयामि ।  
पूगीफलसमायुक्तं नानावल्ली दुलैर्युतम् ।  
एलालवङ्ग संयुक्तं ताम्बूलं प्रतिगृह्यताम् ।  
श्रीबालात्रिपुरसुन्दर्यै नमः ताम्बूलं समर्पयामि ॥  
  
नीराजनं मयाऽऽनीतं कर्पूरेण समन्वितम् ।  
तुभ्यं दास्याम्यहं देवि ! गृह्यतां त्रिपुरेश्वरि !  
श्रीबालात्रिपुरसुन्दर्यै नमः कर्पूरनीराजनं समर्पयामि ।  
आचमनीयं समर्पयामि ।  
वाग्देवि ! वरदे ! देवि ! चन्द्ररेखासमन्विते !  
मन्त्रपुष्पमिदं भक्त्या स्वीकुरुष्व मयार्पितम् ॥  
  
श्रीबालात्रिपुरसुन्दर्यै नमः मन्त्रपुष्पं समर्पयामि ।  
यानि कानि च पापानि जन्मान्तरकृतानि च ।  
तानि तानि प्रणश्यन्ति प्रदक्षिण पदे पदे ॥  
  
अन्यथा शरणं नास्ति त्वमेव शरणं मम ।  
तस्मात्कारुण्य भावेन रक्ष रक्ष दयामयि !  
श्रीबालात्रिपुरसुन्दर्यै नमः । प्रदक्षिणनमस्कारान् समर्पयामि ।  
श्रीबालात्रिपुरसुन्दर्यै नमः । छत्रं समर्पयामि ।  
श्रीबालात्रिपुरसुन्दर्यै नमः । चामरं वीजयामि ।  
श्रीबालात्रिपुरसुन्दर्यै नमः । दर्पणं समर्पयामि ।  
श्रीबालात्रिपुरसुन्दर्यै नमः । आन्दोलिकादि  
समस्त राजोपचारान् समर्पयामि ।  
अनया पूजया भगवती सर्वात्मिका  
श्रीबालात्रिपुरसुन्दरी सुप्रीता सुप्रसन्ना वरदा भवतु ।  
  
इति श्रीबाला नित्यपूजाविधानं सम्पूर्णम् ।  
  
  
Proofread by PSA Easwaran   
  
