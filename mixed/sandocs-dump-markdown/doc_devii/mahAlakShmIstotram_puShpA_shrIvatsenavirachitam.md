---
Author: Pushpa Srivatsan
Category: devii, puShpAshrIvatsan, lakShmI, devI
File name: mahalakshmIstotramPS.itx
Indexextra: (Stotra Pushapavali)
Language: Sanskrit
Latest update: December 28, 2017
Location: doc_devii
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
SubDeity: lakShmI
Subject: philosophy/hinduism/religion
Sublocation: devii
Text title: mahalakshmIstotramPS
Texttype: svara
Transliterated by: N V Vathsan nvvathsan at gmail.com
engtitle: mahalakshmIstotramPS
itxtitle: mahAlakShmIstotram (puShpA shrIvatsenavirachitam)
title: महालक्ष्मीस्तोत्रम् (पुष्पा श्रीवत्सेनविरचितम्)

---
  
 श्रीमहालक्ष्मीस्तोत्रम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ श्रीरूपायै च विद्महे । शुभदायै च धीमहि ।  
तन्नो लक्ष्मीः प्रचोदयात् ॥  
  
श्रीम्बीजपूजिते देवि हरिवक्षस्थलालये ।  
सर्वसौमङ्गलाधात्रि महालक्ष्मि नमोस्तु ते ॥ १॥  
  
विद्यालक्ष्मि सुधासारे ज्ञानलक्ष्मि वसुप्रदे ।  
भद्रे लक्ष्मि नमस्तुभ्यं मोक्षलक्ष्मि प्रसीद मे ॥ २॥  
  
सर्वलक्षणलक्षण्ये  सौमङ्गल्यसुविग्रहे ।  
स्वस्तिवाक् श्रीः शुचीरूपे शान्तिरूपे सुखास्पदे ॥ ३॥  
  
अष्टैश्वर्यप्रदे लक्ष्मि अष्टलक्ष्मि सुपूजिते ।  
नित्यैश्वर्यवरे लक्ष्मि नित्यानन्दस्वरूपिणि ॥ ४॥  
  
धनधान्यसुसन्तानधैर्यसौन्दर्यरूपिणि ।  
तनुरारोग्यसौभाग्यसानन्दसिद्धिदायिनि ॥ ५॥  
  
उषोरागजये लक्ष्मि उषोगानप्रसादिनि ।  
सन्ध्यासुरागसङ्गीते सन्ध्यादीपप्रकाशिनि ॥ ६॥  
  
गीतवाद्यप्रिये लक्ष्मि गतकर्मजसत्पदे ।  
ओङ्कारसदने मातः कुरुदृष्टिप्रसादनम् ॥ ७॥  
  
नादोङ्कारस्वरूपे श्रीः सुनादस्वरसालये ।  
नादसुस्वरमाधुर्ये नादान्तःप्रशमालये ॥ ८॥  
  
मनःस्फूर्तिकरे लक्ष्मि मनःसारसवासिनि ।  
मनःपुष्पार्चिते मातर्मनोमयमदम्बिके ॥ ९॥  
  
आदिलक्ष्मि मदम्ब त्वं रक्ष मां कुरु त्वत्कृपाम् ।  
आधिव्याध्यार्तिपङ्काद्विमोचनं कुरु शाश्वतम् ॥ १०॥  
  
पङ्केरुहविशालाक्षि कटाक्षेण विमोचय ।  
सदा मां पातु  मालक्ष्मि सदा तिष्ठ मया सह ॥ ११॥  
  
जन्ममृत्युजरातापजालाद्विमोचनं कुरु ।  
कुरु मे त्वयि लीनं श्रीः कुरु जन्मनिवारणम् ॥ १२॥  
  
इहसौख्ये सुमाङ्गल्ये परमोक्षप्रदायिनि ।  
श्रीमन्नारायणानन्दे लक्ष्मि तुभ्यं नमो नमः ॥ १३॥  
  
मङ्गलं श्रीमहालक्ष्म्यै शुभलक्ष्म्यै सुमङ्गलम् ।  
मङ्गलं मङ्गलाङ्कायै मात्रे नित्यं सुमङ्गलम् ॥ १४॥  
  
त्यागराजगुरुस्वामिशिष्यापुष्पाकृतस्तुतिः ।  
महालक्ष्मीबहुप्रीता सुमाङ्गल्या शुभप्रदा ॥ १५॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीमहालक्ष्मीस्तोत्रं गुरौ समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
