---
Author: Traditional
Category: devii, mInAkShI, stotra, devI
File name: miinaaxii2.itx
Language: Sanskrit
Latest update: August 23, 2000
Location: doc_devii
Proofread by: Ravisankar S. Mayavaram msr at comco.com
Send corrections to: Sanskrit@cheerful.com
Site access: https://sanskritdocuments.org
SubDeity: mInAkShI
Subject: philosophy/hinduism/religion
Sublocation: devii
Text title: shrii miinaaxii stuti 2
Texttype: stotra
Transliterated by: Ravisankar S. Mayavaram msr at comco.com
engtitle: mInAkShI stuti 2
itxtitle: mInAkShIstutiH 2
title: मीनाक्षीस्तुतिः २

---
  
 श्रीमीनाक्षीस्तुती २   
  
अद्राक्षं बहुभाग्यतो गुरुवरैः सम्पूज्यमानां मुदा  
  पुल्लन्मल्लिमुखप्रसूननिवहैर्हालास्यनाथप्रियाम् ।  
वीणावेणुमृदङ्गवाद्यमुदितामेणाङ्क बिम्बाननां  
  काणादादिसमस्तशास्त्रमतिताम् शोणाधरां श्यामलाम् ॥ १॥  
  
मातङ्गकुम्भविजयीस्तनभारभुग्न  
  मध्यां मदारुणविलोचनवश्यकान्ताम् ।  
ताम्राधरस्फुरितहासविधूततार  
  राजप्रवालसुषुमां भज मीननेत्राम् ॥ २॥  
  
आपादमस्तकदयारसपूरपूर्णां  
  शापायुधोत्तमसमर्चितपादपद्माम् ।  
चापयितेक्षुममलीमसचित्ततायै  
  नीपाटविविहर्णां भज मीननेत्रम् ॥ ३॥  
  
कन्दर्प वैर्यपि यया सविलास हास  
  नेत्रावलोकन वशीकृत मानसोऽभूत् ।  
तां सर्वदा सकल मोहन रूप वेषां  
  मोहान्धकार हरणां भज मीननेत्राम् ॥ ४॥  
  
अद्यापि यत्पुरगतः सकलोऽपि जन्तुः  
  क्षुत्तृड् व्यथा विरहितः प्रसुवेव बालः ।  
सम्पोश्यते करुणया भजकार्ति हन्त्रीं  
  भक्त्याऽन्वहं तां हृदय भज मीननेत्राम् ॥ ५॥  
  
हालास्यनाथ दयिते करुणा पयोधे  
  बालं विलोल मनसं करुणैक पात्रम् ।  
वीक्षस्व मां लघु दयार्मिल दृष्टपादैर्-  
  मातर्न मेऽस्ति भुवने गतिरन्द्रा त्वम् ॥ ६॥  
  
श्रुत्युक्त कर्म निवहाकरणाद्विशुद्धिः  
  चित्तस्य नास्ति मम चञ्चलता निवृत्तैः ।  
कुर्यां किमम्ब मनसा सकलाघ शान्त्यैः  
  मातस्तवदङ्घ्रि भजनं सततं दयस्व ॥ ७॥  
  
त्वद्रूपदेशिकवरैः सततं विभाव्यं  
  चिद्रूपमादि निधनन्तर हीनमम्ब ।  
भद्रावहं प्रणमतां सकलाघ हन्तृ  
  त्वद्रूपमेव मम हृत्कमले विभातु ॥ ८॥  
  
॥ इति श्री जगद्गुरु शृङ्गगिरि चन्द्रशेखर  
भारति स्वामिगळ् विरचितं मीनाक्षी स्तोत्रं सम्पूर्णम् ॥  
  
  
  
Encoded by  Ravisankar S. Mayavaram msr@comco.com  
%  
% Source:    
%  
% shrI minAxI stotramAla  
% Edited by R. Krishnaswamy Ayyar.  
% Sri Vanivilas Press, Srirangam, 1964.  
% Date: Wed, 23 Aug 2000 14:15:27 -0500  
% From: ᳚Ravisankar S. Mayavaram᳚   
  
  
