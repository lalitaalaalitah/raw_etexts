---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 1 bhairava bhairavI sa.nvAde
File name: kuNDalinistavaH2.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 1 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Kundalinistavah 2
Texttype: stotra
Transliterated by: staff of Muktabodha.org Mark S.G. Dyczkowski
engtitle: kuNDalinistavaH 2
itxtitle: kuNDalinistavaH 2 (rudrayAmalAntargatam)
title: कुण्डलिनिस्तवः २ (रुद्रयामलान्तर्गतम्)

---
  
 कुण्डलिनिस्तवः २   
आनन्दभैरव उवाच  
षट्चक्रभेदनकथां कथयस्व वरानने ॥ २८-७१॥  
  
हिताय सर्वजन्तूनां हिरण्यवर्णमण्डितम् ।  
प्रकाशयस्व वरदे योगानामुदयं वद ॥ २८-७२॥  
  
येन योगेन धीराणां हितार्थं वाञ्छितं मया ।  
कालक्रमेण सिद्धिः स्यात् कालजालविनाशनात् ॥ २८-७३॥  
  
कालक्षालनहेतोश्च पुनरुद्यापनं कृतम् ।  
आनन्दभैरवी उवाच  
आदौ कुर्यात् परानन्दं रससागरसम्भवम् ॥ २८-७४॥  
  
मान्द्यं मन्दगुणोपेतं शृणु तत्क्रममुत्तमम् ।  
स्तोत्रं कुर्यात् मूलपद्मे कुण्डलिन्याः पुरष्क्रियाम् ॥ २८-७५॥  
  
पुरश्चरणकाले तु जपान्ते नित्यकर्मणि ।  
काम्यकर्मणि धर्मेषु तथैव धर्मकर्मसु ॥ २८-७६॥  
  
गुर्वाद्यगुरुनित्येषु भक्तिमाकृत्य सम्पठेत् ।  
ॐ नमो गुरवे ॐ नमो गुर्वम्बपरदेवतायै ॥ २८-७७॥  
  
सर्वधर्मस्वरूपायै सर्वज्ञानस्वरूपायै ।  
ॐ भवविभवायै ॐ दक्षयज्ञविनाशिन्यै ॥ २८-७८॥  
  
ॐ भद्रकाल्यै ॐ कपालिन्यै ॐ उमायै ॐ माहेश्वर्यै  
ॐ सर्वसङ्कटतारिण्यै ॐ महादेव्यै नमो नमः ॥ २८-७९॥  
  
ॐ या माया मयदानवक्षयकरी शक्तिः क्षमा कर्त्तृका  
शुम्भश्रीमहिषासुरासुरबलप्रात्रोलचण्डामहा ।  
भद्रार्द्रा रुधिरप्रिया प्रियकरी क्रोधाङ्गरक्तोत्पला  
चामुण्डा रणरक्तबीजरजनी ज्योत्स्ना मुखेन्दीवरा ॥ २८-८०॥  
  
या जाया जयदायिनी नृगृहिणी भीत्यापहा भैरवी  
नित्या सा परिरक्षणं कुरु शिवा सारस्वतोत्पत्तये ।  
सा मे पातु कलेवरस्य विषयाह्लादेन्द्रियाणां बलं  
वक्षः स्थायिनमुल्वणोज्ज्वलशिखाकारादिजीवाञ्चिता ॥ २८-८१॥  
  
कृत्वा योगकुलान्वितं स्वभवने नित्यं मनोरञ्जनं  
नित्यं संयमतत्परं परतरे भक्तिक्रियानिर्मलम् ।  
शम्भो रक्षरजोऽपनीशचरणाम्भोजे सदा भावनं  
विद्यार्थप्रियदर्शनं त्रिजगतां संयम्ययोगी भवेत् ॥ २८-८२॥  
  
आकाङ्क्षापरिवर्जितं निजगुरोः सेवापरं पावनं  
प्रेमाह्लादकथाच्युतं कुटिलताहिंसापमानप्रियम् ।  
कालक्षेपण दोषजालरहितं शाक्तं सुभक्तं पतिं  
श्रीशक्तिप्रियवल्लभं सुरुचिरज्ञानान्तरं मानिनम् ॥ २८-८३॥  
  
मालासूक्ष्म सुसूक्ष्मबद्धनिलयं सल्लक्षणं साक्षिणं  
नानाकारणकारणं ससरणं साकारब्रह्मार्पणम् ।  
नित्या सा जडितं महान्तमखिले योगासनज्ञानिनं  
तं वन्दे पुरुषोत्तमं त्रिजगतामंशार्कहंसं परम् ॥ २८-८४॥  
  
मायाङ्के प्रतिभाति चारुनयानाह्लादैकबीजं विधिं  
कल्लोलाविकुलाकुला समतुला कालाग्निवाहानना ।  
हालाहेलन कौलकालकलिका केयूरहारानना ।  
सर्वाङ्गा मम पातु पीतवसना शीघ्रासना वत्सला ॥ २८-८५॥  
  
सा बालाबलवाहना सुगहना सम्मानना धारणा  
खं खं खं खचराचरा कुलचरा वाचाचरा वङ्खरा ।  
चं चं चं चमरीहरीभगवती गाथागताः सङ्गतिः  
बाहौ मे परिपातु पङ्कजमुखी या चण्डमुण्डापहा ॥ २८-८६॥  
  
कं कं कं कमलाकला गतिफला फूत्कारफेरूत्करा  
पं पं पं परमा रमा जयगमा व्यासङ्गमा जङ्गमा ।  
तं तं तं तिमिरारुणा सकरुणा मातावला तारिणी  
भं भं भं भयहारिणी प्रियकरी सा मे भवत्वन्तरा ॥ २८-८७॥  
  
झं झं झं झरझर्मरीगतिपथस्थाता रमानन्दितं  
मं मं मं मलिनं हि मां हयगतां हन्त्रीं रिपूणां हि ताम् ।  
भक्तानां भयहारिणी रणमुखे शत्रोः कुलाग्निस्थिता  
सा सा सा भवतु प्रभावपटला दीप्ताङ्घ्रियुग्मोज्ज्वला ॥ २८-८८॥  
  
गं गं गं गुरुरूपिणी गणपतेरानन्दपुञ्जोदया  
तारासारसरोरुहारुणकला कोटिप्रभालोचना ।  
नेत्रं पातु(सदा) शिवप्रियपथा कौट्यायुतार्कप्रभा  
तुण्डं मुण्डविभूषणा नरशिरोमाला विलोला समा ॥ २८-८९॥  
  
योगेशी शशिशेखरोल्वणकथालापोदया मानवी  
 शीर्षं पातु ललाटकर्ण युगलानन्तस्ततः सर्वदा ।  
मूर्त्तं मेरुशिखा स्थिता व्यवतु मे गण्डस्थलं कैवली  
 तुष्टं चाष्टमषष्टिकाधरतलं धात्री धराधारिणी ॥ २८-९०॥  
  
नासाग्रद्वयगह्वरं भृगुतरा नेत्रत्रयं तारिणी  
केशान् कुन्तलकालिका सुकपिला कैलासशैलासना ।  
कङ्कालामलमालिका सुवसना दन्तावलीं दैत्यहा  
बाह्यं मन्त्रमनन्तशास्त्रतरणी सञ्ज्ञावचःस्तम्भिनी ॥ २८-९१॥  
  
हं हं हं नरहारघोररमणी सञ्चारिणी पातु मे  
शत्रूणां दलनं करोतु नियतं मे चण्डमुण्डापहा ।  
भीमा सन्दहतु प्रतापतपना संवर्द्धनं वर्द्धिनी  
मन्दारप्रियगन्धविभ्रममदा वैदग्धमोहान्तरा ॥ २८-९२॥  
  
श्यामा पातु पतङ्गकोटिनिनदा हङ्कारफट्कारिणी  
आनन्दोत्सवसर्वसारजयदा सर्वत्र सा रक्षिका ।  
क्षौं क्षौं क्षौं कठिनाक्षरा क्षयकरी सर्वाङ्गदोषंहना  
देहारेः कचहा परा कचकुचाकीलालपूराशिता ॥ २८-९३॥  
  
घं घं घं घटघर्घरा विघटिता जायापतेः पातु मे  
कल्पे कल्पा कुलानामतिभयकलितं सर्वत्र मे विग्रहम् ।  
निद्रोद्रावितकालिका मम कुलं लङ्कातटाच्छादिनी  
नं नं नं नयनानना सुकमला सा लाकिनी लक्षणा ॥ २८-९४॥  
  
कुक्षौ पृष्ठतलं सदा मम धनं सा पातु मुद्रामयी  
मोक्षं पातु करालकालरजकी या रञ्जकी कौतुकी ।  
कृत्या नापितकन्यका शशिमुखी सूक्ष्मा मम प्राणगं  
मन्दारप्रियमालया मणिमयग्रन्थ्या महन्मण्डिता ॥ २८-९५॥  
  
पूज्या योगिभिरुत्सुकी भगवती मूलस्थिता सत्क्रिया  
मत्ता पातु पतिव्रता मम गृहं धर्मं यशः श्रेयसम् ।  
धर्माम्भोरुहमध्यदर्शनिकरे काली महायोगिनी  
मत्तानामतिदर्पहा हरशिरोमाला कला केवला ॥ २८-९६॥  
  
मे गुह्यं जयमेव लिङ्गमपि मे मूलाम्बुजं पातु सा  
या कन्या हिमपर्वतस्य भयहा पायान्नितम्बस्थलम् ।  
सर्वेषां हृदयोदयानलशिखाशक्तिर्मनोरूपिणी  
मे भक्तिं परिपातु कामकुशला लक्ष्मीः प्रिया मे प्रभो ॥ २८-९७॥  
  
गौरी गौरवकारिणी भुवि महामाया महामोहहा ।  
वं वं वं वरवारुणी सुमदिरा मे पातु नित्यं कटिम् ।  
कूटा सा रविचन्द्रवह्निरहिता स्वेच्छामयी मे मुखम् ॥ २८-९८॥  
  
एतत्स्तोत्रं पठेद् यस्तु सर्वकाले च सर्वदा ।  
स भवेत् कालयोगेन्द्रो महाविद्यानिधिर्भवेत् ॥ २८-९९॥  
  
मूलपद्मबोधने च मूलप्रकृतिसाधने ।  
निजमन्त्रबोधने च घोरसङ्कटकालके ॥ २८-१००॥  
  
आपदस्तस्य नश्यन्ति अन्धकारं विना रविः ।  
सर्वकाले सर्वदेशे महापातकघातकः ॥ २८-१०१॥  
  
स भवेद् योगिनीपुत्रः कलिकाले न संशयः ॥ २८-१०२॥  
  
इति श्रीरुद्रयामले उत्तरतन्त्रे महातन्त्रोद्दीपने भावासननिर्णये पाशवकल्पे  
षट्चक्र प्रकाशे भैरवभैरवीसंवादे कन्दवासिनिस्तोत्रं नाम  
अष्टाविंशः पटलः ॥ २८॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
