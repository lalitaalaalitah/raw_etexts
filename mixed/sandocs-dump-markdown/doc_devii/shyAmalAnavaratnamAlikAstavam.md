---
Category: devii, nava, devI
File name: shyAmalAnavaratnamAlikAstavam.itx
Indexextra: (Scan)
Language: Sanskrit
Latest update: January 18, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Shyamala Navaratnamalika Stavam
Transliterated by: PSA Easwaran
engtitle: shyAmalAnavaratnamAlikAstavam
itxtitle: shyAmalAnavaratnamAlikAstavam
title: श्यामलानवरत्नमालिकास्तवम्

---
  
 श्यामलानवरत्नमालिकास्तवम्   
ध्यानश्लोकौ -  
कचाञ्चितविपञ्चिकां कुटिलकुन्तलालङ्कृतां  
     कुशेशयनिवेशिनीं कुटिलचित्तविद्वेषिणीम् ।  
मदालसगतिप्रियां मनसिजारिराज्यश्रियं  
     मतङ्गकुलकन्यकां मधुरभाषिणीमाश्रये ॥  
  
कुन्दमुकुलाग्रदन्तां कुङ्कुमपङ्केन लिप्तकुचभाराम् ।  
आनीलनीलदेहामम्बामखिलाण्डनायिकां वन्दे ॥  
  
अथ स्तोत्रम् -  
ओङ्कारपञ्जरशुकीमुपनिषदुद्यानकेलिकलकण्ठीम् ।  
आगमविपिनमयूरीमार्यामन्तर्विभावये गौरीम् ॥ १॥  
  
दयमानदीर्घनयनां देशिकरूपेण दर्शिताभ्युदयाम् ।  
वामकुचनिहितवीणां वरदां सङ्गीतमातृकां वन्दे ॥ २॥  
  
श्यामलिमसौकुमार्यां सौन्दर्यानन्दसम्पदुन्मेषां  
तरुणिमकरुणापूरां मदजलकल्लोललोचनां वन्दे ॥ ३॥  
  
नखमुखमुखरितवीणानादरसास्वादनवनवोल्लासम् ।  
मुखमम्ब मोदयतु मां मुक्ताताटङ्कमुग्द्धहसितं ते ॥ ४॥  
  
सरिगमपधनिरतां तां वीणासङ्क्रान्तकान्तहस्तान्ताम् ।  
शान्तां मृदुलस्वान्तां कुचभरतान्तां नमामि शिवकान्ताम् ॥ ५॥  
  
अवटुतटघटितचूलीताडिततालीपलाशताटङ्काम् ।  
वीणावादनलेशाकम्पितशीर्षां नमामि मातङ्गीम् ॥ ६॥  
  
वीणारवानुषङ्गं विकलकचामोदमाधुरीभृङ्गम् ।  
करुणापूरतरङ्गं कलये मातङ्गकन्यकापाङ्गम् ॥ ७॥  
  
मेचकमासेचनकं मिथ्यादृष्टान्तमद्ध्यभागं ते ।  
मातस्तव स्वरूपं मङ्गलसङ्गीतसौरभं वन्दे ॥ ८॥  
  
मणिभङ्गमेचकाङ्गीं मातङ्गीं नौमि सिद्धमातङ्गीम् ।  
यौवनवनसारङ्गीं सङ्गीताम्भोरुहानुभवभृङ्गीम् ॥ ९॥  
  
नवरत्नमाल्यमेतद्रचितं मातङ्गकन्यकाऽऽभरणम् ।  
यः पठति भक्तियुक्तस्सफलस्स भवति शिवाकृपापात्रम् ॥ १०॥  
  
प्रपञ्चपञ्चीकृतकनिदानपदपांसवे ।  
वीणावेणुशुकालापप्रवीणमहसे नमः ॥ ११॥  
  
इति श्यामलानवरत्नमालिकास्तवः सम्पूर्णः ।   
  
Encoded and proofread by PSA Easwaran  
  
