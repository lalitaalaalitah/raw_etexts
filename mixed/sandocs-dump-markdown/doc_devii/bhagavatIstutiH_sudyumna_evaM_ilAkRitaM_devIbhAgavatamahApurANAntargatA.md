---
Acknowledge-Permission: Vishwas Bhide http://satsangdhara.net
Category: devii, devI
File name: bhagavatIstutisudyumnailA.itx
Indexextra: (Marathi)
Language: Sanskrit
Latest update: June 14, 2017
Location: doc_devii
Proofread by: Vishwas Bhide, PSA Easwaran
Send corrections to: Sanskrit@cheerful.com
Site access: https://sanskritdocuments.org
Source: Devi Bhagavat Mahapurana 1.12 Verses 41-53
Subject: philosophy/hinduism/religion
Sublocation: devii
Text title: bhagavatIstuti sudyumna
Transliterated by: Vishwas Bhide
engtitle: devIbhagavatIstutiH by sdyumna ilA
itxtitle: bhagavatIstutiH (sudyumna evaM ilAkRitaM devIbhAgavatamahApurANAntargatA)
title: भगवतीस्तुतिः (सुद्युम्न एवं इलाकृइतं देवीभागवतमहापुराणान्तर्गता)

---
  
 देवीभगवतीस्तुतिः   
  
इलोवाच -  
दिव्यं च ते भगवति प्रथितं स्वरूपं  
     दृष्टं मया सकललोकहितानुरूपम् ।  
वन्दे त्वदङ्घ्रिकमलं सुरसङ्घसेव्यं  
     कामप्रदं जननि चापि विमुक्तिदं च ॥ १॥  
  
को वेत्ति तेऽम्ब भुवि मर्त्यतनुर्निकामं  
     मुह्यन्ति यत्र मुनयश्च सुराश्च सर्वे ।  
ऐश्वर्यमेतदखिलं कृपणे दयां च  
     दृष्ट्वैव देवि सकलं किल विस्मयो मे ॥ २॥  
  
शम्भुर्हरिः कमलजो मघवा रविश्च  
     वित्तेशवह्निवरुणाः पवनश्च सोमः ।  
जानन्ति नैव वसवोऽपि हि ते प्रभावं  
     बुध्येत्कथं तव गुणानगुणो मनुष्यः ॥ ३॥  
  
जानाति विष्णुरमितद्युतिरम्ब साक्षा-  
     त्त्वां सात्त्विकीमुदधिजां सकलार्थदां च ।  
को राजसीं हर उमां किल तामसीं त्वां  
     वेदाम्बिके न तु पुनः खलु निर्गुणां त्वाम् ॥ ४॥  
  
क्वाहं सुमन्दमतिरप्रतिमप्रभावः  
     क्वायं तवातिनिपुणो मयि सुप्रसादः ।  
जाने भवानि चरितं करुणासमेतं  
     यत्सेवकांश्च दयसे त्वयि भावयुक्तान् ॥ ५॥  
  
वृत्तस्त्वया हरिरसौ वनजेशयापि  
     नैवाचरत्यपि मुदं मधुसूदनश्च ।  
पादौ तवादिपुरुषः किल पावकेन  
     कृत्वा करोति च करेण शुभौ पवित्रौ ॥ ६॥  
  
वाञ्छत्यहो हरिरशोक इवातिकामं  
     पादाहतिं प्रमुदितः पुरुषः पुराणः ।  
तां त्वं करोषि रुषिता प्रणतं च पादे  
     दृष्ट्वा पतिं सकलदेवनुतं स्मरार्तम् ॥ ७॥  
  
वक्षःस्थले वससि देवि सदैव तस्य  
     पर्यङ्कवत्सुचरिते विपुलेऽतिशान्ते ।  
सौदामिनीव सुघने सुविभूषिते च  
     किं ते न वाहनमसौ जगदीश्वरोऽपि ॥ ८॥  
  
त्वं चेज्जहासि मधुसूदनमम्ब कोपा-  
     न्नैवार्चितोऽपि स भवेत्किल शक्तिहीनः ।  
प्रत्यक्षमेव पुरुषं स्वजनास्त्वजन्ति  
     शान्तं श्रियोज्झितमतीव गुणैर्वियुक्तम् ॥ ९॥  
  
ब्रह्मादयः सुरगणा न तु किं युवत्यो  
     ये त्वत्पदाम्बुजमहर्निशमाश्रयन्ति ।  
मन्ये त्वयैव विहिताः खलु ते पुमांसः  
     किं वर्णयामि तव शक्तिमनन्तवीर्ये ॥ १०॥  
  
त्वं नापुमान्न च पुमानिति मे विकल्पो  
     याकासि देवि सगुणा ननु निर्गुणा वा ।  
तां त्वां नमामि सततं किल भावयुक्तो  
     वाञ्छामि भक्तिमचलां त्वयि मातरं तु ॥ ११॥  
  
सूत उवाच -  
इति स्तुत्वा महीपालो जगाम शरणं तदा ।  
परितुष्टा ददौ देवी तत्र सायुज्यमात्मनि ॥ १२॥  
  
सुद्युम्नस्तु ततः प्राप पदं परमकं स्थिरम् ।  
तस्या देव्याः प्रसादेन मुनीनामपि दुर्लभम् ॥ १३ ॥   
  
इति श्रीमद्देवीभागवतमहापुराणे प्रथमस्कन्धान्तरगते  
द्वादशोऽध्याये सुद्युम्न एवं इलाकृतं देवीभगवतीस्तुतिः सम्पूर्णा ।  
  
Encoded and proofread by Vishwas Bhide, PSA Easwaran  
  
