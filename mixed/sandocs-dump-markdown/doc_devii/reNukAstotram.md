---
Author: Vishnudas
Category: devii, reNukA, stotra, devI
Description-comments: reNukAstotram from stotrasamuccaya Aithal 1969
File name: reNukAstotram.itx
Indexextra: (Stotrasamuchchaya)
Language: Sanskrit
Latest update: June 22, 2013
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAstotram from stotrasamuccaya Aithal 1969
Texttype: stotra
Transliterated by: Sridhar  Seshagiri sridhar.seshagiri at gmail.com, Kaushal S. Kaloo
  kaushalskaloo at gmail.com
engtitle: Hymn to Goddess Renuka
itxtitle: reNukAstotram
title: रेणुकास्तोत्रम्

---
  
 रेणुकास्तोत्रम्   
  
     श्रीगणेशाय नमः ।  
पाकामृतांशुमकुटाभरणा भवानी  
     शोकापहा नतजनस्य शुभाखिलाङ्गी ।  
कोकाकृतिस्तनभरा कुशलानि नित्यं  
     मूकाम्बिका मम तनोतु मुनीन्द्रवन्द्या ॥  
  
श्लोकस्याद्यन्तयोर्वाग्भवमुच्चार्य पठेदिति सम्प्रदायः ॥ ॐ॥  
  
कालाग्न्यादि शिवावसानमखिलं ते गुल्फदघ्नं शिवे  
     मूर्तिं कीर्तयितुं न कस्य रसना लज्जाम्बुधौ मज्जति ।  
तस्मात् त्वच्चरणैकदेशनखरज्योतिःस्फुलिङ्गा इव  
     स्फूर्जन्ति प्रभविष्णवश्च सततं ते पद्मनाभादयः ॥ १॥  
  
कल्पः कोऽपि स शाम्भवो विजयते मातस्त्वया कल्पितो  
     यत्रानल्पविकल्पजालविमुखः कश्चिद्विपश्चित् परः ।  
सा त्वं सत्त्ववतामपीह सुलभा नैवासि किं स्तूयसे  
     स्वच्छन्दं शिशवो यथा तव पुनः क्रीडन्ति वेदा इमे ॥ २॥  
  
लीलाचामरधारिणीसहचरीगत्या महासिद्धयो  
     नूनं वञ्चयितुं स्फुरन्ति भवतीकारुण्यशून्यं जनम् ।  
अम्ब त्वन्नयनाञ्चलं करुणया यस्मिन् परिक्रीडते  
     तस्य द्वारि निवारितोऽपि कुरुते सेवां सुराणां गणः ॥ ३॥  
  
आ पातालतलात् फणीश्वरशिरोरत्नांशुनीराजिता-  
     दा सर्वज्ञनिकेतनादपि शिखायौतांशुधौताङ्कणात् ।  
एकच्छत्रमवाप्य वैभवमहो दीव्यन्ति ते सन्ततं  
     ये सन्ध्याचलनिश्चलं तव पदं ध्यायन्ति गायन्ति च ॥ ४॥  
  
ये त्वामम्ब पलाशबिल्वकुसुमैरुल्लासिभिर्मल्लिका-  
     पुष्पैर्वा वनमल्लिकाविरचितैरुद्दामभिर्दामभिः ।  
मुग्धोन्मीलितमालतीभिरभितः सम्पूजयन्त्यादरात्  
     तेषामुद्धृतसौरभा प्रतिदिनं व्याजृम्भते भारती ॥ ५॥  
  
त्वां सह्याचलमौलिसुस्थितपदां श्री-एकवीराम्बिके  
     ये लिम्पन्ति सचन्द्रचन्दनरसैस्तेषां सुधास्राविणी ।  
वाणीविस्मयवर्ण्यमानगिरिशव्यालोलगङ्गाजल-  
     स्वच्छन्दोर्मिपरम्पराविजयिनी वाणी नरीनृत्यति ॥ ६॥  
  
ये त्वां ब्राह्ममुहूर्तनिर्मलधियस्त्वाधारतश्चिन्तय-  
     न्त्यूर्ध्वं मूर्ध्नि सरोरुहेऽतिधवले पीयूषधारावृते ।  
ते मृत्युं सहसा विजित्य रचयन्त्युच्चैर्गतिं नित्यशः  
     प्रत्यादिष्टपुरःसुधाकरसुधाहम्भावसम्भाविताः ॥ ७॥  
  
यस्त्वां पश्यति तस्य नश्यति महापापान्धकारः क्षणात्  
     किं चार्धादपरे पुराणपुरुषप्राणप्रिये पार्वति ।  
मूर्ध्नस्तस्य ततो भवेत् कृतधियः श्री-एकवीराम्बिके  
     दृश्यन्ते न मनागपीह यदियं प्रत्यक्षमुद्योतसे ॥ ८॥  
  
किं योगेन किमर्चनेन किमथ ज्ञानेन किं कर्मणा  
     किं ध्यानेन किमिज्यया किमथवा दानेन किं दीक्षया ।  
दृश्यन्ते यदि सह्यशैलशिखरश्रीगर्विताः सर्वदा  
     मातः पार्वति रेणुके तव पदाम्भोजप्रभाविभ्रमाः ॥ ९॥  
  
हे सह्याचलनित्यकेलिरसिके कर्पूरकस्तूरिका-  
     विन्यस्तागरुकुङ्कुमैर्मलयजैस्त्वं चर्चिताभ्यर्चिता ।  
ते दीव्यन्ति सुरेन्द्रमुख्यविबुधश्रेणीकिरीटस्फुर-  
     न्माणिक्यप्रतिबिम्बितारुणपदस्थाः सम्प्रदाः सम्पदाम् ॥ १०॥  
  
हे सह्याद्रिविनिद्रलिङ्गवपुषि श्री-एकवीराम्बिके  
     त्वां कृष्णागरुगुग्गुलुप्रभृतिभिर्ये धूपयन्त्यादरात् ।  
ते कैलासनिवासिनीभिरभितः सञ्चारितैश्चारुभि-  
     र्लीलाचामरमारुतैश्चिरतरं नन्दन्ति रुद्रा इव ॥ ११॥  
  
मातः शाम्भवि जृम्भितामृतशिलालिङ्गात्मिके रेणुके  
     त्वां सह्याद्रिशिरोविहारसुलभां नीराजयन्त्यादरात् ।  
ते वृन्दारकवृन्दवन्दितपदाश्चन्द्रार्कचूडामणि-  
     ज्योतिर्मेदुरमन्दिराङ्कणभुवो भूतिं लभन्तेऽद्भुताम् ॥ १२॥  
  
दूरादङ्गणरङ्गसङ्गतरजोराजीविराजद्वपु-  
     स्तुभ्यं यः प्रणिपत्तिमम्ब कुरुते कश्चित् कदाचित् क्वचित् ।  
सम्प्राप्य श्रियमिन्दुसुन्दरयशःसन्दोहनिष्यन्दिनी-  
     मन्ते निर्विषयं स्वयं प्रविशति श्रीशाम्भवं वैभवम् ॥ १३॥  
  
त्वामुद्दिश्य कदापि कोऽपि किमपि क्वापि प्रपद्यन् नरो  
     भक्त्यावेशवशीकृतो जपति वा यो यज्जुहोत्यादरात् ।  
तत् तस्याक्षयमेव देवि भवति स्वर्गापवर्गप्रदं  
     त्वन्नामस्मरणं गतो विजयते सर्वोऽपि शर्वो जनः ॥ १४॥  
  
मातस्त्वच्चरणेन यास्यति चिरं रुद्रोऽपि भद्राशय-  
     श्चूडाचन्द्रकलामरीचिनिचयैराचान्तरत्नासनैः ।  
तत्त्वानामुपरि स्थितो विजयते वामादिभिर्नामभिः  
     श्रीकामेश्वरि दक्षपुत्रि गिरिजे त्वं रेणुके रक्ष माम् ॥ १५॥  
  
मातर्भैरवि भर्गपत्नि गिरिजे गायत्रि गोत्रात्मिके  
     दुर्गे गौरि सरस्वति त्रिणयने श्रीसिद्धलक्ष्मी धृते ।  
नित्ये मृत्युविकारहारिणि शिवे श्री-एकवीराम्बिके  
     सोऽहं ते शरणागतः करुणया त्वं रेणुके रक्ष माम् ॥ १६॥  
  
     इति श्रीरेणुकास्तोत्रं समाप्तः ॥  
  
पाकामृतांशुमकुटाभरणा भवानी  
     शोकापहा नतजनस्य शुभाखिलाङ्गी ।  
कोकाकृतिस्तनभरा कुशलानि नित्यं  
     मूकाम्बिका मम तनोतु मुनीन्द्रवन्द्या ॥  
  
श्लोकस्याद्यन्तयोर्वाग्भवमुच्चार्य पठेदिति सम्प्रदायः ॥ ॐ॥  
  
  
  
  
Encoded and proofread by Sridhar  Seshagiri sridhar.seshagiri at gmail.com  
Reencoded independently by Kaushal S. Kaloo  kaushalskaloo at  gmail.com  
From Stotrasamuccaya, A Collection of Rare and Unpublished Stotras, Vol 1, Ed.  
Pandit K. Parameshwara Aithal, Introduction by Dr. V. Raghavan, Adyar Library  
Center, 1969  
  
