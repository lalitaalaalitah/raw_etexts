---
Category: devii, nadI, kavacha, devI
File name: gangAkavachamdivyamangalAkhyam.itx
Language: Sanskrit
Latest update: October 20, 2019
Location: doc_devii
Proofread by: Shree Devi Kumar shreeshrii at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Ganga Kavacham Divyamangala
Transliterated by: Shree Devi Kumar shreeshrii at gmail.com
engtitle: gangA kavacham divyamangalAkhyam
itxtitle: gaNgAkavacham divyamaNgalAkhyam (brahmANDApurANAntargatam)
title: गण्गाकवचम् दिव्यमण्गलाख्यम् (ब्रह्माण्डापुराणान्तर्गतम्)

---
  
 गङ्गाकवचम् दिव्यमङ्गलाख्यम्   
॥ श्रीगणेशाय नमः ॥  
  
ऋषय ऊचुः --  
भगवन्! सर्वधर्मज्ञ! सर्वशास्त्रविशारद! ।  
श्रीगङ्गायास्तु कवचं ब्रूहि नो वदतां वर! ॥ १॥  
  
गुप्तं सहस्रनामाख्यं स्तोत्रं परमपावनम् ।  
इदानीं श्रोतुमिच्छामि गङ्गायाः कवचं शुभम् ॥ २॥  
  
यस्य श्रवणमात्रेण गङ्गादेवी प्रसीदति ।  
पापानि च विलीयन्ते वर्धन्ते धनसम्पदः ॥ ३॥  
  
सनत्कुमार उवाच --  
शृणुध्वं मुनयः सर्वे गुह्याद्गुह्यतरं परम् ।  
जाह्नव्या दिव्यकवचं भुक्तिमुक्तिफलप्रदम् ॥ ४॥  
  
ॐ अस्य श्रीगङ्गाकवचमन्त्रस्य श्रीसदाशिव ऋषिरनुष्टुप् छन्दः  
संसारतारिणी श्रीगङ्गा देवता श्री बीजं गं शक्तिः गामिति कीलकं  
मम सकलपापक्षयपूर्वकं मोक्षसाधने जपे विनयोगः ॥  
  
अथ ध्यानं प्रवक्ष्यामि गङ्गायाः सुरदुर्लभम् ।  
यत् कृत्वा मुनयः सम्यक् परां सिद्धिमितो गताः ॥ ६॥  
  
नेत्रत्रयोद्भासितचारुदेहां श्वेताम्बरां चन्द्रकलात्मिकां च ।  
माणिक्यमुक्ताफलभूषिताङ्गी श्वेतातपत्रां करुणारसार्द्राम् ॥ ७॥  
  
सूर्येन्दुकोटिद्युतिमङ्गनाभिः सचामराभिः परिवीज्यमानाम् ।  
चतुर्भुजां हस्तचतुष्टयेन वराभये पद्मयुगं दधानाम् ॥ ८॥  
  
दिव्यानुलेपेन विभूषिताङ्गी दिव्यां दधानां स्रजमादिशक्तिम् ।  
सुरैरनेकैरृषिभिश्च दिव्यैर्निषेव्यमानामुपचारयोगैः ॥ ९॥  
  
नानाविधान्पातकिनः प्रपत्रान् सन्तारयन्ती करुणादृशार्द्राम् ।  
ध्यायेदिमां पूर्णशशाङ्ङ्कशुभ्रां नदैर्नदीभिः परिसेव्यमानाम् ॥ १०॥  
  
एवं ध्यात्वा महादेवी गङ्गां त्रिभुवनेश्वरीम् ।  
जपेन्मन्त्रं महादेव्यास्तस्योद्धारो निरूप्यते ॥ ११॥  
  
प्रणवो वाग्भवं माया कामबीजं नमः पदम् ।  
भगवत्यम्बिके अम्बालिके पदमथोद्धरेत् ॥ १२॥  
  
महामालिनि तस्यान्त एह्योहि पदमुद्धरेत् ।  
अशेषतीर्थालवाले मायालक्ष्मीर्मनोभवः ॥ १३॥  
  
ततः शिवजटाजूटाधिरूढे पदमुद्धरेत् ।  
गङ्गे गङ्गाम्बिके स्वाहा मनुर्द्विकरणाक्षरः ॥ १४॥  
  
सर्वसम्पत्प्रदः सर्वपातकौघविनाशनः ।  
सर्वकल्याणनिलयो गङ्गासान्निध्यकारकः ॥ १५॥  
  
एतस्य मन्त्रराजस्य महादेव ऋषिः स्वयम् ।  
विराट् छन्दः स्मृतं देवी जाह्नवी देवता स्वयम् ॥ १६॥  
  
तारो बीजं वाग्भवं च शक्तिर्माया च कीलकम् ।  
तारकं कामबीजं च मुक्तौ च विनियोगकः ॥ १७॥  
  
कुर्यात् षडङ्ङ्ग मन्त्रं स्वमायया प्रणवाद्यया ।  
षड्दीर्घभिनयात्पश्चाज्जपेन्मन्न्त्रं शताष्टकम् ॥ १८॥  
  
ततस्तु कवचं देव्याः पठेत् सर्वार्थसिद्धये ।  
तदहं सम्प्रवक्ष्यामि शृणुध्वं मुनिपुङ्गवाः ॥ १९॥  
  
प्राच्यां श्रीजाह्नवी पातु याम्यां गङ्गा सदाऽवतु ।  
भीष्मसूः पश्चिमायां मे उदीच्यां सुरनिम्नगा ॥ २०॥  
  
भागीरथ्यग्निकोणे मां त्रिस्रोताः पातु नैरृते ।  
वायव्ये मां श्वेतवासा ईशाने त्रिपथस्थिता ॥ २१॥  
  
ब्रह्मगङ्गा चोर्ध्द्वदेशमधः पातालजाह्नवी ।  
दिग्विदिक्प्रान्तराले मां गङ्गा स्वर्गगताऽवतु ॥ २२॥  
  
हृदस्ते पातु मे केशानभयं मे शिरोऽवतु ।  
भालं मे कमलं पातु ध्रुवौ चन्द्रकलाऽवतु ॥  
  
नेत्रे पातु जगद्धात्री ममोष्ठं विजयाऽवतु ।  
विष्णुः पद्मधरं पातु श्रोत्रे पातु सुदर्शना ॥ २३॥  
  
मन्दाकिनी दन्तपङ्क्तिं स्वर्गगागण्डयुग्मकम् ।  
सुधाजला पातु जिह्वां वाणी पातु मुखं मम ॥ २४॥  
  
तोतला तालुदेशं मे चिबुकं सर्वमङ्गला ।  
मन्दाकिनी वक्त्रवृत्तं व्योम-गङ्गाजलं मम ॥ २५॥  
  
कृकोटिकां कल्मषघ्नी स्कन्धयोः सुरनिम्नगा ।  
कौर्मी पातु भुजद्वन्द्वं पाण्योः फलकमीश्वरी ॥ २६॥  
  
कराङ्गुलीः पातु चान्द्री नखानाकाशचन्द्रिका ।  
सूर्यमण्डलगा पातु कक्षां सागरतारिणी ॥ २७॥  
  
वक्षःस्थलं पातु नित्यं देवी मेऽलकनन्दिका ।  
हृदयं पातु चक्षुमें सीता पातूदरं मम ॥ २८॥  
  
पार्श्वयोः पर्वतद्रावा स्तनौ सोमेश्वरी तथा ।  
जगदुद्धारिणी नाभिं पृष्टं मकरवाहना ॥ २९॥  
  
विष्णुशक्तिः कटिं पातु स्फिचौ पातु दयाम्बुधिः ।  
विष्णु पादाब्जसम्भूता गुह्यं मे परिरक्षतु ॥ ३०॥  
  
कृपाकोमलगात्री सा मूलाधारं ममावतु ।  
स्वाधिष्ठानं पातु नित्यं पापादथ दवानला ॥ ३१॥  
  
पायान्मे मणिपूरं सा शान्तनोः सुखवर्धिनी ।  
अनाहतं सदा पायाद् भगीरथनिषेविता ॥ ३२॥  
  
विशुद्धचक्रं मे पातु वशिष्ठोपासिताम्बिका ।  
आज्ञाचक्रं मम प्रीत्या विश्वामित्रार्चिताऽवतु ॥ ३३॥  
  
ब्रह्मरन्ध्रं सदा पातु स्रवत्पीयूषमन्दिरम् ।  
स्वयम्भूलिङ्गिनी लिङ्गं कुण्डली परदेवता ॥ ३४॥  
  
पतितोद्धारिणी पातु जठरं शङ्करप्रिया ।  
जटालङ्कारिणी शम्भोरुरूयुग्मं ममावतु ॥ ३५॥  
  
जानू मृडानी मे पातु जङ्घे पातु जगत्प्रसूः ।  
लावण्यशेवधिः पातु गुल्फो गगनमेखला ॥ ३६॥  
  
मत्स्यकक्षपहंसालिराजिता पातु पादयोः ।  
पादाङ्ङ्गुलीः पातु नित्यं निश्रेणी समनोहरे ॥ ३७॥  
  
रसासृङ्मांसमेदांसि पातु मे भवतारिणी ।  
मनोबुद्धिमहन्तां मे पातु नारायणी सदा ॥ ३८॥  
  
आयुः कल्याणदा पातु वयो रक्षतु वैष्णवी ।  
भार्यां वृद्धिकरी पातु पुत्रान् वंशकरी मम ॥ ३९॥  
  
गृहं रक्षतु लक्ष्मी में पातु क्षेत्रं शिवप्रिया ।  
धर्मकर्त्री यशः पातु धर्मं पातु मनःस्विनी ॥ ४०॥  
  
कुलं कुलेशी मे पातु सद्गतिं पातु सद्गतिः ।  
जले स्थलेऽनलेऽरण्ये पाताले रणसङ्कटे ॥ ४१॥  
  
दुर्गे गृहे जगन्नाथा पातु सर्वनदीश्वरी ।  
अग्रतः पातु गङ्गोर्ध्वं पातु गङ्गा च पार्श्वयोः ॥ ४२॥  
  
गङ्गैव पृष्ठतः पातु तथाधः पातु मे वपुः ।  
इतीदं कवचं दिव्यं गङ्गायाः परमाद्भुतम् ॥ ४३॥  
  
ऋषयः कथितं साक्षान्महापातकनाशनम् ।  
एककालं द्विकालं वा त्रिकालं यः सदा पठेत् ॥ ४४॥  
  
गङ्गायाः श्रावयेद्वापि तस्य पापं प्रणश्यति ।  
वर्धन्ते सम्पदः सर्वाः सम्पद्यन्ते मनोरथाः ॥ ४५॥  
  
जायते सिद्धयोऽष्टौ च नश्यन्ति विपदः क्षणात् ।  
कुष्ठात् प्रमुच्यते कुष्ठी व्याधिभ्यश्चापि मुच्यते ॥ ४६॥  
  
निर्मलं स्यान्मनस्तस्य विशुद्धं स्फटिकोपमम् ।  
यस्य यस्य च देवस्य क्रियते पूजनं जपः ॥ ४७॥  
  
तस्य तस्य प्रसादं सा गङ्गादेवी प्रयच्छति ।  
पातकानामनेकानां प्रायश्चित्तं चिकीर्षुणा ॥ ४८॥  
  
पठनीयं तु गङ्गायाः कवचं पातकापहम् ।  
गङ्गामाहात्म्यविण्मन्त्री गङ्गा-कवचमभ्यसेत् ॥ ४९॥  
  
स स्नातः सर्वतीर्थेषु सर्वयज्ञेषु दीक्षितः ।  
सर्वाणि तेन दानानि दत्तानि मुनिपुङ्गवाः ॥ ५०॥  
  
श्रीविष्णुस्तोषितस्तेन तोषितस्तेन शङ्करः ।  
अर्घ्यदानेन सन्तुष्टः कृतस्तेन दिवाकरः ॥ ५२॥  
  
तस्य पापानि नश्यन्ति महान्त्यपि न संशयः ।  
नाभिमात्रे जले स्थित्वा यो गङ्गाकवचं पठेत् ॥ ५३॥  
  
स स्वप्ने पश्यति क्षिप्रं जाह्नवी पुरतः स्थिताम् ।  
इदं कवचमज्ञात्वा गङ्गामन्त्रं जपेन्नरः ॥ ५४॥  
  
सर्वविघ्नैः स बाध्यः स्याद्व्याघ्रैर्मृगंशिशुर्यथा ।  
गगा गङ्गेति यो ब्रूयाद् योजनानां शतैरपि ।  
मुच्यते सर्वपापेभ्यो हरिसायुज्यमाप्नुयात् ॥ ५५॥  
  
इदं गङ्गाजले स्थित्वा कवचं यः सकृज्जपेत् ।  
भूतप्रेतपिशाचादिबाधाभ्यो मुच्यते क्षणात् ॥ ५६॥  
  
पितरस्तृप्तिमायान्ति कवचस्यास्य पाठतः ।  
श्राद्धकाले पठेन्मर्त्यो नयेत्स्वर्गं पितामहान् ॥ ५७॥  
  
भूर्जे लिखित्वा कवचं मस्तके धारयेद्यदि ।  
यत्र तत्र विपन्नोऽपि वाराणस्यां मृतो भवेत् ॥ ५८॥  
  
मुनिभिः कथितं देव्याः जाह्नव्याः कवचोत्तमम् ।  
यूयं पठध्वं सततं सद्गतिं समवाप्स्यथ ॥ ५९॥  
  
॥ इति श्रीब्रह्माण्डपुराणे ऋषिसनत्कुमारसंवादे  
गङ्गाया दिव्यमङ्गलं नाम कवचं सम्पूर्णम् ॥  
  
शुभमस्तु ।  
  
शुभमस्तु सर्वजगतः ।  
  
॥ श्रीगङ्गायै नमः ॥  
  
  
Encoded and proofread by Shree Devi Kumar shreeshrii at gmail.com  
  
  
