---
Category: devii, devI
File name: vAsavIkanyakAparameshvarIstotram.itx
Indexextra: (Info 1, 2, 3)
Language: Sanskrit
Latest update: May 31, 2019
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Vasavi Kanyaka Parameshvari Stotram
engtitle: vAsavIkanyakAparameshvarIstotram
itxtitle: vAsavIkanyakAparameshvarIstotram
title: वासवीकन्यकापरमेश्वरीस्तोत्रम्

---
  
 श्रीवासवीकन्यकापरमेश्वरीस्तोत्रम्   
कैलासाचलसन्निभे गिरिपुरे सौवर्णशृङ्गे महत्  
बोधायन्मणिमण्डपे सुरुतरुप्रान्ते च सिंहासने ।  
असीनां सकलैस्समर्चितपदां भक्तार्तिविध्वंसिनीं  
वन्दे वासवीकन्यकां स्मितमुखीं सर्वार्थदामम्बिकाम् ॥ १॥  
  
नमस्ते वासवीदेवि नमस्ते विश्वपावनि ।  
व्रतसम्बन्धकौमारि भक्तत्रात्रे नमो नमः ॥ २॥  
  
नमस्ते भयसंहारि नमस्ते भवनाशिनि ।  
भाग्यदे सुखदे देवि वासवी ते नमो नमः ॥ ३॥  
  
नमस्तेऽद्भुतसन्धाने नमस्ते भद्ररूपिणि ।  
नमस्ते पद्मपत्राक्षि सुन्दराङ्गि नमो नमः ॥ ४॥  
  
नमस्ते विबुधानन्दे नमस्ते भक्तरञ्जनि ।  
नमस्ते योगसंयुक्ते वाणिकन्ये नमो नमः ॥ ५॥  
  
नमस्ते बुधसंसेव्ये नमस्ते मङ्गलप्रदे ।  
नमस्ते शीतलापाङ्गि शङ्करि ते नमो नमः ॥ ६॥  
  
नमस्ते च जगन्मातः नमस्ते कामदायिनि ।  
नमस्ते भक्तनिलये वरदे ते नमो नमः ॥ ७॥  
  
नमस्ते सिद्धसंसेव्ये नमस्ते चारुहासिनि ।  
नमस्तेऽद्भुतकल्याणि शर्वाणि ते  नमो नमः ॥ ८॥  
  
नमस्ते भक्तसंरक्षादीक्षासम्बद्धकङ्कणे ।  
नमस्ते सर्वकाम्यार्थे वर्धे ते च नमो नमः ॥ ९॥  
  
देवीं प्रणम्य सद्भक्त्या सर्वकामार्थसम्पदान् ।  
लभते नात्र सन्देहो देहान्ते मुक्तिमान् भवेत् ॥ १०॥  
  
श्रीमाता कन्यकापरमेश्वरी देव्यै नमः ।  
  
इति श्रीवासवीकन्यकापरमेश्वरीस्तोत्रं सम्पूर्णम् ।   
  
  
  
Proofread by PSA Easwaran psaeaswaran at gmail.com  
  
