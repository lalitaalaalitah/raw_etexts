---
Author: Traditional
Category: kavacha, devii, radha, devI
Description-comments: nAradapa.ncharAtra
File name: raadhaakavach.itx
Language: Sanskrit
Latest update: July 04, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: rAdhAkavacham
Transliterated by: WebD
engtitle: rAdhAkavacham
itxtitle: rAdhAkavacham
title: राधाकवचम्

---
  
 श्रीराधाकवचम्   
  
श्रीगणेशाय नमः ।  
पार्वत्युवाच  
कैलासिअवासिन् भगवन् भक्तानुग्रहकारक ।  
राधिकाकवचं पुण्यं कथयस्व मम प्रभो ॥ १॥  
  
यद्यस्ति करुणा नाथ त्राहि मां दुःखतो भयात् ।  
त्वमेव शरणं नाथ शूलपाणे पिनाकधृक् ॥ २॥  
  
शिव उवाच  
शृणुष्व गिरिजे तुभ्यं कवचं पूर्वसूचितम् ।  
सर्वरक्षाकरं पुण्यं सर्वहत्याहरं परम् ॥ ३॥  
  
हरिभक्तिप्रदं साक्षाद्भुक्तिमुक्तिप्रसाधनम् ।  
त्रैलोक्याकर्षणं देवि हरिसान्निध्यकारकम् ॥ ४॥  
  
सर्वत्र जयदं देवि सर्वशत्रुभयावहम् ।  
सर्वेषां चैव भूतानां मनोवृत्तिहरं परम् ॥ ५॥  
  
चतुर्धा मुक्तिजनकं सदानन्दकरं परम् ।  
राजसूयाश्वमेधानां यज्ञानां फलदायकम् ॥ ६॥  
  
इदं कवचमज्ञात्वा राधामन्त्रं च यो जपेत् ।  
स नाप्नोति फलं तस्य विघ्नास्तस्य पदे पदे ॥ ७॥  
  
ऋषिरस्य महादेवोऽनुष्टुप् छन्दश्च कीर्तितम् ।  
राधाऽस्य देवता प्रोक्ता रां बीजं कीलकं स्मृतम् ॥ ८॥  
  
धर्मार्थकाममोक्षेषु विनियोगः प्रकीर्तितः ।  
श्रीराधा मे शिरः पातु ललाटं राधिका तथा ॥ ९॥  
  
श्रीमती नेत्रयुगलं कर्णौ गोपेन्द्रनन्दिनी ।  
हरिप्रिया नासिकां च भ्रूयुगं शशिशोभना ॥ १०॥  
  
ओष्ठं पातु कृपादेवी अधरं गोपिका तथा ।  
वृषभानुसुता दन्तांश्चिबुकं गोपनन्दिनी ॥ ११॥  
  
चन्द्रावली पातु गण्डं जिह्वां कृष्णप्रिया तथा ।  
कण्ठं पातु हरिप्राणा हृदयं विजया तथा ॥ १२॥  
  
बाहू द्वौ चन्द्रवदना उदरं सुबलस्वसा ।  
कोटियोगान्विता पातु पादौ सौभद्रिका तथा ॥ १३॥  
  
नखांश्चन्द्रमुखी पातु गुल्फौ गोपालवल्लभा ।  
नखान् विधुमुखी देवी गोपी पादतलं तथा ॥ १४॥  
  
शुभप्रदा पातु पृष्ठं कुक्षौ श्रीकान्तवल्लभा ।  
जानुदेशं जया पातु हरिणी पातु सर्वतः ॥ १५॥  
  
वाक्यं वाणी सदा पातु धनागारं धनेश्वरी ।  
पूर्वां दिशं कृष्णरता कृष्णप्राणा च पश्चिमाम् ॥ १६॥  
  
उत्तरां हरिता पातु दक्षिणां वृषभानुजा ।  
चन्द्रावली नैशमेव दिवा क्ष्वेडितमेखला ॥ १७॥  
  
सौभाग्यदा मध्यदिने सायाह्ने कामरूपिणी ।  
रौद्री प्रातः पातु मां हि गोपिनी रजनीक्षये ॥ १८॥  
  
हेतुदा सङ्गवे पातु केतुमाला दिवार्धके ।  
शेषाऽपराह्णसमवे शमिता सर्वसन्धिषु ॥ १९॥  
  
योगिनी भोगसमये रतौ रतिप्रदा सदा ।  
कामेशी कौतुके नित्यं योगे रत्नावली मम ॥ २०॥  
  
सर्वदा सर्वकार्येषु राधिका कृष्णमानसा ।  
इत्येतत्कथितं देवि कवचं परमाद्भुतम् ॥ २१॥  
  
सर्वरक्षाकरं नाम महारक्षाकरं परम् ।  
प्रातर्मध्याह्नसमये सायाह्ने प्रपठेद्यदि ॥ २२॥  
  
सर्वार्थसिद्धिस्तस्य स्याद्यन्मनसि वर्तते ।  
राजद्वारे सभायां च सङ्ग्रामे शत्रुसङ्कटे ॥ २३॥  
  
प्राणार्थनाशसमये यः पठेत्प्रयतो नरः ।  
तस्य सिद्धिर्भवेद्देवि न भयं विद्यते क्वचित् ॥ २४॥  
  
आराधिता राधिका च तेन सत्यं न संशयः ।  
गङ्गास्नानाद्धरेर्नामग्रहणाद्यत्फलं लभेत् ॥ २५॥  
  
तत्फलं तस्य भवति यः पठेत्प्रयतः शुचिः ।  
हरिद्रारोचनाचन्द्रमण्डितं हरिचन्दनम् ॥ २६॥  
  
कृत्वा लिखित्वा भूर्जे च धारयेन्मस्तके भुजे ।  
कण्ठे वा देवदेवेशि स हरिर्नात्र संशयः ॥ २७॥  
  
कवचस्य प्रसादेन ब्रह्मा सृष्टिं स्थितिं हरिः ।  
संहारं चाहं नियतं करोमि कुरुते तथा ॥ २८॥  
  
वैष्णवाय विशुद्धाय विरागगुणशालिने ।  
दद्यात्कवचमव्यग्रमन्यथा नाशमाप्नुयात् ॥ २९॥  
  
॥ इति श्रीनारदपञ्चरात्रे ज्ञानामृतसारे राधाकवचं  
सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
