---
Author: Shankaracharya
Category: pancharatna, devii, mInAkShI, devI, shankarAchArya
File name: miinaakshii5.itx
Language: Sanskrit
Latest update: March 9, 2018
Location: doc_devii
Proofread by: Ravisankar S. Mayavaram
Send corrections to: Sanskrit@cheerful.com
Site access: https://sanskritdocuments.org
SubDeity: mInAkShI
Subject: philosophy/hinduism/religion
Sublocation: devii
Text title: mInAkShI paJNcharatnam
Transliterated by: Ravisankar S. Mayavaram
engtitle: mInAkShI pancharatnam
itxtitle: mInAkShI pancharatnam (shaNkarAchAryavirachitam)
title: मीनाक्षी पञ्चरत्नम् (शण्कराचार्यविरचितम्)

---
  
 मीनाक्षी पञ्चरत्नम्   
  
                    ॥ श्रीः ॥  
  
      ॥ अथ मीनाक्षी पञ्चरत्नम् ॥  
  
उद्यद्भानु सहस्रकोटिसदृशां केयूरहारोज्ज्वलां  
बिम्बोष्ठीं स्मितदन्तपङ्क्तिरुचिरां पीताम्बरालङ्कृताम् ।  
विष्णुब्रह्मसुरेन्द्रसेवितपदां तत्वस्वरूपां शिवां  
मीनाक्षीं प्रणतोऽस्मि सन्ततमहं कारुण्यवारान्निधिम् ॥ १॥  
  
मुक्ताहारलसत्किरीटरुचिरां पूर्णेन्दुवक्त्र प्रभां  
शिञ्जन्नूपुरकिङ्किणिमणिधरां पद्मप्रभाभासुराम् ।  
सर्वाभीष्टफलप्रदां गिरिसुतां वाणीरमासेवितां  
मीनाक्षीं प्रणतोऽस्मि सन्ततमहं कारुण्यवारान्निधिम् ॥ २॥  
  
श्रीविद्यां शिववामभागनिलयां ह्रीङ्कारमन्त्रोज्ज्वलां  
श्रीचक्राङ्कित बिन्दुमध्यवसतिं श्रीमत्सभानायकीम् ।  
श्रीमत्षण्मुखविघ्नराजजननीं श्रीमज्जगन्मोहिनीं  
मीनाक्षीं प्रणतोऽस्मि सन्ततमहं कारुण्यवारान्निधिम् ॥ ३॥  
  
श्रीमत्सुन्दरनायकीं भयहरां ज्ञानप्रदां निर्मलां  
श्यामाभां कमलासनार्चितपदां नारायणस्यानुजाम् ।  
वीणावेणुमृदङ्गवाद्यरसिकां नानाविधामम्बिकां  var  नानाविधाडम्बिकां  
मीनाक्षीं प्रणतोऽस्मि सन्ततमहं कारुण्यवारान्निधिम् ॥ ४॥  
  
नानायोगिमुनीन्द्रहृन्निवसतीं नानार्थसिद्धिप्रदां  
नानापुष्पविराजिताङ्घ्रियुगलां नारायणेनार्चिताम् ।  
नादब्रह्ममयीं परात्परतरां नानार्थतत्वात्मिकां  
मीनाक्षीं प्रणतोऽस्मि सन्ततमहं कारुण्यवारान्निधिम् ॥ ५॥  
  
      इति श्रीमत्परमहंसपरिव्राजकाचार्यस्य  
      श्रीगोविन्दभगवत्पूज्यपादशिष्यस्य  
      श्रीमच्छङ्करभगवतः कृतौ  
      मीनाक्षी पञ्चरत्नं सम्पूर्णम् ।  
  
Regarding variation   
nAnAvidha = by various manners or ways  
+ADambikAM  
ADambara = a drum used in battle  
a charge sounded by musical instruments; the din or uproar  
            of battle (Mb 7:72:11))  
  
Encoded and proofread by Ravisankar S. Mayavaram  
  
