---
Author: Nimbarkacharya
Category: devii, aShTaka, radha, nimbArkAchArya, devI
File name: rAdhAShTakam3.itx
Indexextra: (Text)
Language: Sanskrit
Latest update: January 13, 2019
Location: doc_devii
Send corrections to: sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: Radha Ashtakam 3
engtitle: rAdhAShTakam 3
itxtitle: rAdhAShTakam 3 (nimbArkAchAryavirachitam)
title: राधाष्टकम् ३ (निम्बार्काचार्यविरचितम्)

---
  
 राधाष्टकम् ३   
नमस्ते श्रियै राधिकायै परायै  
     नमस्ते नमस्ते मुकुन्दप्रियायै ।  
सदानन्दरूपे प्रसीद त्वमन्तः-  
     प्रकाशे स्फुरन्ती मुकुन्देन सार्धम् ॥ १॥  
  
स्ववासोपहारं यशोदासुतं वा  
     स्वदध्यादिचौरं समाराधयन्तीम् ।  
स्वदाम्नोदरे या बबन्धाशु नीव्या  
     प्रपद्ये नु दामोदरप्रेयसीं ताम् ॥ २॥  
  
दुराराध्यमाराध्य कृष्णं वशे तं  
     महाप्रेमपूरेण राधाभिधाभूः ।  
स्वयं नामकीर्त्या हरौ प्रेम यच्छत्  
     प्रपन्नाय मे कृष्णरूपे समक्षम् ॥ ३॥  
  
मुकुन्दस्त्वया प्रेमडोरेण बद्धः  
     पतङ्गो यथा त्वामनुभ्राम्यमाणः ।  
उपक्रीडयन् हार्दमेवानुगच्छन्  
     कृपावर्तते कारयातो मयीष्टिम् ॥ ४॥  
  
व्रजन्तीं स्ववृन्दावने नित्यकालं  
     मुकुन्देन साकं विधायाङ्कमालाम् ।  
समामोक्ष्यमाणानुकम्पाकटाक्षैः  
     श्रियं चिन्तये सच्चिदानन्दरूपाम् ॥ ५॥  
  
मुकुन्दानुरागेण रोमाञ्चिताङ्गै-  
     रहं वेप्यमानां तनुस्वेदबिन्दुम् ।  
महाहार्दवृष्ट्या कृपापाङ्गदृष्ट्या  
     समालोकयन्तीं कदा मां विचक्षे ॥ ६॥  
  
यद् अङ्कावलोके महालालसौघं  
     मुकुन्दः करोति स्वयं ध्येयपादः ।  
पदं राधिके ते सदा दर्शयान्तर्-  
     हृदिस्थं नमन्तं किरद्रोचिषं माम् ॥ ७॥  
  
सदा राधिकानाम जिह्वाग्रतः स्यात्  
     सदा राधिकारूपमक्ष्यग्र आस्ताम् ।  
श्रुतौ राधिकाकीर्तिरन्तःस्वभावे  
     गुणा राधिकायाः श्रिया एतद् ईहे ॥ ८॥  
  
इदं त्वष्टकं राधिकायाः प्रियायाः  
     पठेयुः सदैवं हि दामोदरस्य ।  
सुतिष्ठन्ति वृन्दावने कृष्णधाम्नि  
     सखीमूर्तयो युग्मसेवानुकूलाः ॥ ९॥  
  
इति श्रीनिम्बार्काचार्यविरचितम् राधाष्टकं सम्पूर्णम् ।  
  
  
