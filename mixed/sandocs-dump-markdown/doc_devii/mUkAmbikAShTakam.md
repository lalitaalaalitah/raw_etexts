---
Author: Traditional
Category: aShTaka, devii, otherforms, devI
Description-comments: mookambika ashtakam
File name: mUkAmbikA8.itx
Indexextra: (youtube), (youtube with meaning)
Language: Sanskrit
Latest update: July 31, 2016
Location: doc_devii
Proofread by: P. R. Ramamurthy, Shree, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: Mukambika Ashtakam
Transliterated by: P. R. Ramamurthy
engtitle: Kollur Mukambika Ashtakam
itxtitle: mUkAmbikAShTakam
title: मूकाम्बिकाष्टकम्

---
  
 श्रीमूकाम्बिकाष्टकम्   
  
नमस्ते जगद्धात्रि सद्ब्रह्मरूपे  
नमस्ते हरोपेन्द्रधात्रादिवन्दे ।  
नमस्ते प्रपन्नेष्टदानैकदक्षे  
नमस्ते महालक्ष्मि कोलापुरेशि ॥ १॥  
  
विधिः कृत्तिवासा हरिर्विश्वमेतत्-  
सृजत्यत्ति पातीति यत्तत्प्रसिद्धं  
कृपालोकनादेव ते शक्तिरूपे  
नमस्ते महालक्ष्मि कोलापुरेशि ॥ २॥  
  
त्वया मायया व्याप्तमेतत्समस्तं  
धृतं लीयसे देवि कुक्षौ हि विश्वम् ।  
स्थितां बुद्धिरूपेण सर्वत्र जन्तौ  
नमस्ते महालक्ष्मि कोलापुरेशि ॥ ३॥  
  
यया भक्तवर्गा हि लक्ष्यन्त एते  
त्वयाऽत्र प्रकामं कृपापूर्णदृष्ट्या ।  
अतो गीयसे देवि लक्ष्मीरिति त्वं  
नमस्ते महालक्ष्मि कोलापुरेशि ॥ ४॥  
  
पुनर्वाक्पटुत्वादिहीना हि मूका  
नरास्तैर्निकामं खलु प्रार्थ्यसे यत्  
निजेष्टाप्तये तेन मूकाम्बिका त्वं  
नमस्ते महालक्ष्मि कोलापुरेशि ॥ ५॥  
  
यदद्वैतरूपात्परब्रह्मणस्त्वं  
समुत्था पुनर्विश्वलीलोद्यमस्था ।  
तदाहुर्जनास्त्वां च गौरीं कुमारीं  
नमस्ते महालक्ष्मि कोलापुरेशि ॥ ६॥  
  
हरेशादि देहोत्थतेजोमयप्र-  
स्फुरच्चक्रराजाख्यलिङ्गस्वरूपे ।  
महायोगिकोलर्षिहृत्पद्मगेहे  
नमस्ते महालक्ष्मि कोलापुरेशि ॥ ७॥  
  
नमः शङ्खचक्राभयाभीष्टहस्ते  
नमः त्र्यम्बके गौरि पद्मासनस्थे । नमस्तेऽम्बिके  
नमः स्वर्णवर्णे प्रसन्ने शरण्ये  
नमस्ते महालक्ष्मि कोलापुरेशि ॥ ८॥  
  
इदं स्तोत्ररत्नं कृतं सर्वदेवै-  
र्हृदि त्वां समाधाय लक्ष्म्यष्टकं यः ।  
पठेन्नित्यमेष व्रजत्याशु लक्ष्मीं  
स विद्यां च सत्यं भवेत्तत्प्रसादात् ॥ ९॥  
  
  
P. R. Ramamurthy, Shree, PSA Easwaran  
  
