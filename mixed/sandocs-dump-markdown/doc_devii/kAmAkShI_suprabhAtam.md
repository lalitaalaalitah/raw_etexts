---
Category: suprabhAta, devii, kAmAkShI, devI
File name: kamaxi.itx
Language: Sanskrit
Latest update: May 5, 2008, July 21, 1998
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: kAmAkShI
Subject: philosophy/hinduism/religion
Sublocation: devii
Text title: shrii kaamaaxii suprabhaatam
Transliterated by: Sunder Hattangadi sunderh at hotmail.com
engtitle: kAmAxI suprabhatam
itxtitle: kAmAkShI suprabhAtam
title: कामाक्षी सुप्रभातम्

---
  
 श्रीकामाक्षीसुप्रभातम्   
जगदवन विधौ त्वं जागरूका भवानि  
          तव तु जननि निद्रामात्मवत्कल्पयित्वा ।  
प्रतिदिवसमहं त्वां बोधयामि प्रभाते  
          त्वयि कृतमपराधं सर्वमेतं क्षमस्व ॥ १॥  
  
यदि प्रभातं तव सुप्रभातं  
          तदा प्रभातं मम सुप्रभातम् ।  
तस्मात्प्रभाते तव सुप्रभातं  
          वक्ष्यामि मातः कुरु सुप्रभातम् ॥ २॥  
  
गुरु ध्यानम्  
यस्याङ्घ्रिपद्म मकरन्दनिषेवणात् त्वं  
          जिव्हां गताऽसि वरदे मम मन्द बद्धः ।  
यस्याम्ब नित्यमनघे हृदये विभासि  
          तं चन्द्रशेखर गुरुं प्रणमामि नित्यम् ॥ ३॥  
  
जये जयेन्द्रो गुरुणा ग्रहीतो  
          मठाधिपत्ये शशिशेखरेण ।  
यथा गुरुस्सर्व गुणोपपन्नो  
          जयत्यसौ मङ्गलमातनोतु ॥ ४॥  
  
शुभं दिशतु नो देवी कामाक्षी सर्व मङ्गला  
          शुभं दिशतु नो देवी कामकोटी मठेशः ।  
शुभं दिशतु तच्छिष्य सद्गुरुर्नो जयेन्द्रो  
          सर्वं मङ्गलमेवास्तु मङ्गलानि भवन्तु नः ॥ ५॥  
  
॥ शुभम् ॥  
॥ श्रीः ॥  
कामाक्षि देव्यम्ब तवार्द्रदृष्ट्या  
          मूकः स्वयं मूककविर्यथाऽसीत् ।  
तथा कुरु त्वं परमेश जाये  
          त्वत्पादमूले प्रणतं दयार्द्रे ॥  
  
उत्तिष्ठोत्तिष्ठ वरदे उत्तिष्ठ जगदीश्वरि ।  
उत्तिष्ठ जगदाधारे त्रैलोक्यं मङ्गलं कुरु ॥ १॥  
  
शृणोषि कच्चिद् ध्वनिरुत्थितोऽयम्  
          मृदङ्गभेरीपटहानकानाम् ।  
वेदध्वनिं शिक्षितभूसुराणाम् ।  
          शृणोषि भद्रे कुरु सुप्रभातम् ॥ २॥  
  
शृणोषि भद्रे ननु शङ्ख घोषम्  
          वैतालिकानां मधुरं च गानम् ।  
शृणोषि मातः पिककुक्कुटानाम्  
          ध्वनिं प्रभाते कुरु सुप्रभातम् ॥ ३॥  
  
मातर्निरीक्ष्य वदनं भगवान् शशाङ्को  
          लज्जान्वितः स्वयमहो निलयं प्रविष्टः ।  
द्रष्टुं त्वदीय वदनं भगवान् दिनेशो  
          ह्यायाति देवि सदनं कुरु सुप्रभातम् ॥ ४॥  
  
पश्याम्ब केचिद् धृतपूर्णकुम्भाः  
          केचिद् दयार्द्रे धृतपुष्पमालाः ।  
काचित् शुभाङ्गयो ननुवाद्यहस्ताः  
          तिष्ठन्ति तेषां कुरु सुप्रभातम् ॥ ५॥  
  
भेरीमृदङ्गपणवानकवाद्यहस्ताः  
          स्तोतुं महेशदयिते स्तुतिपाठकास्त्वाम् ।  
तिष्ठन्ति देवि समयं तव काङ्क्षमाणाः  
          ह्युत्तिष्ठ दिव्यशयनात् कुरु सुप्रभातम् ॥ ६॥  
  
मातर्निरीक्ष वदनं भगवान् त्वदीयम्  
          नैवोत्थितः शशिधिया शयितस्तवाङ्के ।  
सम्बोधयाशु गिरिजे विमलं प्रभातम्  
          जातं महेशदयिते कुरु सुप्रभातम् ॥ ७॥  
  
अन्तश्चरन्त्यास्तव भूषणानाम्  
          झल्झल्ध्वनिं नूपुरकङ्कणानाम् ।  
श्रुत्वा प्रभाते तव दर्शनार्थी  
          द्वारि स्थितोऽहं कुरु सुप्रभातम् ॥ ८॥  
  
वाणी पुस्तकमम्बिके गिरिसुते पद्मानि पद्मासना  
          रम्भा त्वम्बरडम्बरं गिरिसुता गङ्गा च गङ्गाजलम् ।  
काली तालयुगं मृदङ्गयुगलं बृन्दा च नन्दा तथा ।  
          नीला निर्मलदर्पण धृतवती तासां प्रभातं शुभम् ॥ ९॥  
  
उत्थाय देवि शयनाद्भगवान् पुरारिः  
          स्नातुं प्रयाति गिरिजे सुरलोकनद्याम् ।  
नैको हि गन्तुमनघे रमते दयार्द्रे  
          ह्युत्तिष्ठ देवि शयनात्कुरु सुप्रभातम् ॥ १०॥  
  
पश्याम्ब केचित्फलपुष्पहस्ताः  
          केचित्पुराणानि पठन्ति मातः ।  
पठन्ति वेदान्बहवस्तवारे  
          तेषां जनानां कुरु सुप्रभातम् ॥ ११॥  
  
लावण्यशेवधिमवेक्ष्य चिरं त्वदीयम्  
          कन्दर्पदर्पदलनोऽपि वशं गतस्ते ।  
कामारिचुम्बितकपोलयुगं त्वदीयं  
          द्रष्टुं स्थिताः वयमये कुरु सुप्रभातम् ॥ १२॥  
  
गाङ्गेयतोयममवाह्य मुनीश्वरास्त्वां  
          गङ्गाजलैः स्नपयितुं बहवो घटांश्च ।  
धृत्वा शिरःसु भवतीमभिकाङ्क्षमाणाः  
          द्वारि स्थिता हि वरदे कुरु सुप्रभातम् ॥ १३॥  
  
मन्दारकुन्दकुसुमैरपि जातिपुष्पैः  
          मालाकृता विरचितानि मनोहराणि ।  
माल्यानि दिव्यपदयोरपि दातुमम्ब  
          तिष्ठन्ति देवि मुनयः कुरु सुप्रभातम् ॥ १४॥  
  
काञ्चीकलापपरिरम्भनितम्बबिम्बम्  
          काश्मीरचन्दनविलेपितकण्ठदेशम् ।  
कामेशचुम्बितकपोलमुदारनासां  
          द्रष्टुं स्थिताः वयमये कुरु सुप्रभातम् ॥ १५॥  
  
मन्दस्मितं विमलचारुविशालनेत्रम्  
          कण्ठस्थलं कमलकोमलगर्भगौरम् ।  
चक्राङ्कितं च युगलं पदयोर्मृगाक्षि  
          द्रष्टुं स्थिताः वयमये कुरु सुप्रभातम् ॥ १६॥  
  
मन्दस्मितं त्रिपुरनाशकरं पुरारेः  
          कामेश्वरप्रणयकोपहरं स्मितं ते ।  
मन्दस्मितं विपुलहासमवेक्षितुं  
          ते मातः स्थिताः वयमये कुरु सुप्रभातम् ॥ १७॥  
  
माता शिशूनां परिरक्षणार्थम्  
          न चैव निद्रावशमेति लोके ।  
माता त्रयाणां जगतां गतिस्त्वम्  
          सदा विनिद्रा कुरु सुप्रभातम् ॥ १८॥  
  
मातर्मुरारिकमलासनवन्दिताङ्घ्र्याः  
          हृद्यानि दिव्यमधुराणि मनोहराणि ।  
श्रोतुं तवाम्ब वचनानि शुभप्रदानि  
          द्वारि स्थिता वयमये कुरु सुप्रभातम् ॥ १९॥  
  
दिगम्बरो ब्रह्मकपालपाणिः  
          विकीर्णकेशः फणिवेष्टिताङ्गः ।  
तथाऽपि मातस्तव देविसङ्गात्  
          महेश्वरोऽभूत् कुरु सुप्रभातम् ॥ २०॥  
  
अयि तु जननि दत्तस्तन्यपानेन देवि  
          द्रविडशिशुरभूद्वै ज्ञानसम्पन्नमूर्तिः ।  
द्रविडतनयभुक्तक्षीरशेषं भवानि  
          वितरसि यदि मातः सुप्रभातं भवेन्मे ॥ २१॥  
  
जननि तव कुमारः स्तन्यपानप्रभावात्  
          शिशुरपि तव भर्तुः कर्णमूले भवानि ।  
प्रणवपदविशेषं बोधयामास देवि  
          यदि मयि च कृपा ते सुप्रभातं भवेन्मे ॥ २२॥  
  
त्वं विश्वनाथस्य विशालनेत्रा  
          हालस्यनाथस्य नु मीननेत्रा ।  
एकाम्रनाथस्य नु कामनेत्रा  
          कामेशजाये कुरु सुप्रभातम् ॥ २३॥  
  
श्रीचन्द्रशेखर गुरुर्भगवान् शरण्ये  
          त्वत्पादभक्तिभरितः फलपुष्पपाणिः ।  
एकाम्रनाथदयिते तव दर्शनार्थी  
          तिष्ठत्ययं यतिवरो मम सुप्रभातम् ॥ २४॥  
  
एकाम्रनाथदयिते ननु कामपीठे  
          सम्पूजिताऽसि वरदे गुरुशङ्करेण ।  
श्रीशङ्करादिगुरुवर्यसमर्चिताङ्घ्रिम्  
          द्रष्टुं स्थिता वयमये कुरु सुप्रभातम् ॥ २५॥  
  
दुरितशमनदक्षौ मृत्युसन्तासदक्षौ  
          चरणमुपगतानां मुक्तिदौ ज्ञानदौ तौ ।  
अभयवरदहस्तौ द्रष्टुमम्ब स्थितोऽहं  
          त्रिपुरदलनजाये सुप्रभातं ममार्ये ॥ २६॥  
  
मातस्तदीयचरणं हरिपद्मजाद्यैः  
          वन्द्यं रथाङ्गसरसीरुहशङ्खचिह्नम् ।  
द्रष्टुं च योगिजनमानसराजहंसं  
          द्वारि स्थितोस्मि वरदे कुरु सुप्रभातम् ॥ २७॥  
  
पश्यन्तु केचिद्वदनं त्वदीयं  
          स्तुवन्तु कल्याणगुणांस्तवान्ये ।  
नमन्तु पादाब्ज युगं त्वदीयाः  
          द्वारि स्थितानां कुरु सुप्रभातम् ॥ २८॥  
  
केचित्सुमेरोः शिखरेऽतितुङ्गे  
          केचिन्मणिद्वीपवरे विशाले ।  
पश्यन्तु केचित्त्वमृदाब्धिमध्ये  
          पश्याम्यहं त्वामिह सुप्रभातम् ॥ २९॥  
  
शम्भोर्वामाङ्कसंस्थां शशिनिभवदनां नीलपद्मायताक्षीं  
श्यामाङ्गां चारुहासां निबिडतरकुचां पक्वबिम्बाधरोष्ठीम् ।  
कामाक्षीं कामदात्रीं कुटिलकचभरां भूषणैर्भूषिताङ्गीं  
पश्यामः सुप्रभाते प्रणतजनिमतामद्य नः सुप्रभातम् ॥ ३०॥  
  
कामप्रदाकल्पतरुर्विभासि  
          नान्या गतिर्मे ननु चातकोऽहम् ।  
वर्षस्यमोघः कनकाम्बुधाराः  
          काश्चित्तु धाराः मयि कल्पयाशु ॥ ३१॥  
  
त्रिलोचनप्रियां वन्दे वन्दे त्रिपुरसुन्दरीम् ।  
त्रिलोकनायिकां वन्दे सुप्रभातं ममाम्बिके ॥ ३२॥  
  
कृतज्ञता  
कामाक्षि देव्यम्ब तवार्द्रदृष्ट्या  
          कृतं मयेदं खलु सुप्रभातम् ।  
सद्यः फलं मे सुखमम्ब लब्धं  
          तथा च मे दुःखदशा गता हि ॥ ३३॥  
  
प्रार्थना  
ये वा प्रभाते पुरतस्तवार्ये  
          पठन्ति भक्त्या ननु सुप्रभातम् ।  
शृण्वन्ति ये वा त्वयि बद्धचित्ताः  
          तेषां प्रभातं कुरु सुप्रभातम् ॥ ३४॥  
  
इति लक्ष्मीकान्त शर्मा विरचितम्  
श्रीकामाक्षीसुप्रभातम् समाप्तम् ॥  
  
कामाक्षी कामाक्षी  
  
Encoded and proofread by Sunder Hattangadi sunerh@hotmail.com  
  
