---
Category: devii, otherforms, stotra, devI
Description-comments: Hymn to Devi
File name: laghu16.itx
Language: Sanskrit
Latest update: October 15, 2001
Location: doc_devii
Proofread by: Sridhar  Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: laghuShoDashArNakalAvilAsaH
Texttype: stotra
Transliterated by: Sridhar  Seshagiri seshagir at engineering.sdsu.edu
engtitle: laghuShoDashArNakalAvilAsaH
itxtitle: laghuShoDashArNakalAvilAsaH
title: लघुषोडशार्णकलाविलासः

---
  
 लघुषोडशार्णकलाविलासः   
  
कल्याणं जगतामहं कथमुमे ध्यायामि सच्चिद्वपु-  
स्त्रय्यन्तैर्मनसापि ते सह चिरं मृग्यापि यत्नेन च ।  
ज्ञातुम् नो वदितुं शक्यमभवद् यस्मात् तथा भक्तितः  
श्रीचक्राग्रगशैवमञ्चपरशैवाङ्कस्थितां भावये ॥ १॥  
  
एलासौरभिकुन्तले परमुमे त्वां व्याप्य सर्वं स्थितां  
काष्ठादिष्विव तैलवह्निनवनीताम्बुप्रवाहादिकम् ।  
श्रीमूर्तिष्वतिसुन्दरासु नवबन्धूकप्रभास्वम्बिके  
शक्यं किं नु तथापि ते परशिवे चास्थानमावाहये ॥ २॥  
  
ईशावास्यमिदं त्वया सकलमप्यम्बासने मञ्जुले  
त्वामारोहयितुं समस्तभुवनाधारं कथं शक्नुयाम् ।  
मत्स्वान्ताब्जमपि त्वदासनवरं भूयाद्यतः सर्वदा  
सर्वेषां हृदयारविन्दभवने नित्यं वसस्यम्बिके ॥ ३॥  
  
लक्ष्यालक्ष्यविलक्षणं तव वपुः पादादिहीनं परं  
पाद्यैस्तत् परितोषयामि कथमप्यत्यन्तमच्छात्मकम् ।  
मत्स्वान्तद्रुतहेमरत्नकलशानीतातिभक्त्यम्बुना  
विज्ञानामरसिन्धुजेन रचये प्रक्षालनं त्वत्पदे ॥ ४॥  
  
ह्रीङ्कारद्रुममञ्जरीशविनुतेऽनर्घ्याय हस्ताय ते  
सर्वाभीष्टफलप्रदाननिरतायार्घ्यं कथं कल्पये ।  
गृह्णीष्वाम्ब मया प्रदत्तमनघे विज्ञानपात्रे स्थितं  
त्वद्रूपानुभवाम्बुकल्पितमथाप्यर्घ्यं महासुन्दरि ॥ ५॥  
  
हन्त त्वन्मुखनिर्गतेन सकलं पूतं जगत् सर्वदा  
वेदेनाचमनीयमद्य सहसा दातुं कथं शक्नुयाम् ।  
तुभ्यं श्रीपरदेवते मयि तथाप्यम्बानुकम्पावशाद्  
गृह्णीष्वाचमनं प्रकल्पितमुमे गन्धादिभिर्मिश्रितम् ॥ ६॥  
  
सर्वं सर्वत एव पूर्णविभवे पूर्णेन पूर्णं कथं  
व्याप्य त्वत्तनुमास्थितामतितरां शुद्धां जगत्पावनीम् ।  
गाङ्गैर्निर्मलवारिभिः प्रभवति प्राणी जगत्यां तथा-  
प्यानन्दामृतवारिणाहमभिषिञ्चाभ्यादरादम्बिके ॥ ७॥  
  
कल्पय कल्पकवृक्षसम्भवमहत्कौसुम्भवस्त्रद्वयं  
नानारत्नविचित्रमम्ब परमप्रीत्या कथं ते मया ।  
व्यापिन्यै जगतां तथापि विमलेनाच्छादये त्वां परं  
विज्ञानात्मकवाससा परशिवे गृह्णीष्व तत् प्रीतितः ॥ ८॥  
  
हंसस्फाटिककुन्दसुन्दरतरश्रीमूर्तिमार्ये शिवे  
कर्पूरागरुकुङ्कुमादिमिलितैर्गन्धैः कथं लेपये ।  
श्रुत्युक्तां तव सर्वगन्धतनुगां निर्लेपनां निष्कलां  
ब्रह्मात्मैक्यभवानुभूतिविमलज्ञानाख्यगन्धैः परम् ॥ ९॥  
  
लग्नेन्दूज्ज्वलरेखमम्ब मकुटं माणिक्यदीप्त्युज्ज्वलं  
कालोन्मीलितचम्पकाम्बुजमहद्बिल्वीदलानां स्रजा ।  
संवेष्ट्याहमखण्डनिर्मलपरानन्दाम्बुधौ वा कदा  
मज्जे मन्मथवैरिभामिनि वद स्वानन्दवारान्निधे ॥ १०॥  
  
ह्रीङ्कारीं निगमागमान्तविदितां भक्त्या कथं तर्पये  
धूपैर्गुग्गुलुसम्भवैर्जगदिदं संव्याप्य नित्यं स्थितम् ।  
श्रीमूर्त्युद्भववासनाभिरधुना दिव्याभिराराधये  
संविद्वह्निसमर्पिताखिलजगत्कालागरोर्धूपकैः ॥ ११॥  
  
सर्वज्ञे सकलेष्टदाननिरते सामादिभिः संस्तुते  
तुभ्यं कल्पयितुं प्रदीपमरुणे साज्यं कथं शक्नुयाम् ।  
बालार्कायुतकोटिसुन्दरतनो भक्त्या तथाप्यञ्चिते  
विज्ञानात्मकदीपदीप्तिभिरहं सन्तर्पयाम्यम्बिके ॥ १२॥  
  
कल्याण्यम्ब कथं निवेदितुमहं नैवेद्यमार्ये शुभे  
तप्ताष्टापदभाजनोज्ज्वलमुमे भक्ष्यादिभिः संयुतम् ।  
शक्ष्ये सम्भृतसर्वलोकजठरायै तुभ्यमत्युज्ज्वलं  
विश्वासेन समर्पयामि जगदात्मैक्यान्नमानन्ददम् ॥ १३॥  
  
लक्ष्मीवन्दितपादपद्मयुगले लक्ष्मीधवाद्यर्चिते  
कर्पूराज्यलसत्सुवर्णकलशप्रोद्भासि नीराजनम् ।  
नानाशोभनगीतनृत्तसहितं दिव्याङ्गनाभिर्धृतं  
वीक्ष्याद्याम्ब मुदं प्रयाहि कृपया श्रीकामराजेश्वरि ॥ १४॥  
  
ह्रींह्रीमित्यनुभाव्यतां हृततमःपुञ्जे समस्तार्थदे  
त्वत्पादाब्जयुगे भवत्वनुदिनं बिल्वाम्बुजार्चाविधिः ।  
ह्रीङ्कारार्णमनुप्रयुक्तमरुणे मत्स्वान्तजैः स्वानुभू-  
त्यब्जैः साकमखण्डसौख्यनिलये श्रीचक्रराजेश्वरि ॥ १५॥  
  
ह्रीङ्कारोन्नतरत्नमञ्जुलमहत्सिंहासने भासुरा-  
मूढे ब्रह्महरीश्वरादिविरलं श्रीकामराजाङ्ककम् ।  
सर्वज्ञादिसमस्तशक्तिनिवहैः संसेवितामम्बिकां  
सैवास्मीति विभावनानतिशतैः सन्तोषयाम्यन्वहम् ॥ १६॥  
  
ये ये सन्ततमन्धकारिगृहिणीस्तोत्रं समस्तार्थदं  
ज्ञात्वार्थं हृदि मन्त्रराजविमलश्रीबीजवर्णक्रमात् ।  
प्रोक्तं मन्त्रविदः पठन्ति सहसा कालत्रयेऽप्यम्बिका-  
सान्निध्ये तदनन्यभावनाधियस्तत्रैक्यतां प्राप्नुयुः ॥ १७॥  
  
  ॥ इति श्रीलघुषोडशार्णकलाविलासस्तोत्रं सम्पूर्णम्॥  
  
  
  
  
Encoded and proofread by Sridhar  Seshagiri seshagir at engineering.sdsu.edu  
  
