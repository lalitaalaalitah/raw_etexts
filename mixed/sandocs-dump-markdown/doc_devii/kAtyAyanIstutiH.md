---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: devii, rAmAnujasampradAya, durgA, devI
File name: kAtyAyanIstutiH.itx
Indexextra: (stotramAlA)
Language: Sanskrit
Latest update: March 24, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: kAtyAyanIstutiH
engtitle: kAtyAyanIstutiH
itxtitle: kAtyAyanIstutiH
title: कात्यायनीस्तुतिः

---
  
 कात्यायनीस्तुतिः   
  
श्रीराम उवाच  
नमस्ते त्रिजगद्वन्द्ये सङ्ग्रामे जयदायिनि ।  
प्रसीद विजयं देहि कात्यायनि नमोऽस्तु ते ॥ १॥  
  
सर्वशक्तिमये दुष्टरिपुनिग्रहकारिणि ।  
दुष्टजृम्भिणि सङ्ग्रामे जयं देहि नमोऽस्तु ते ॥ २॥  
  
त्वमेका परमाशक्तिः सर्वभूतेष्ववस्थिता ।  
दुष्टान्संहर सङ्ग्रामे जयं देहि नमोऽस्तु ते ॥ ३॥  
  
रणप्रिये रक्तभक्षे मांसभक्षणकारिणि ।  
प्रपन्नार्तिहरे युद्धे जयं देहि नमोऽस्तु ते ॥ ४॥  
  
खट्वाङ्गासिकरे मुण्डमालाद्योतितविग्रहे ।  
ये त्वां स्मरन्ति दुर्गेषु तेषां दुःखहरा भव ॥ ५॥  
  
त्वत्पादपङ्कजाद्दैन्यं नमस्ते शरणप्रिये ।  
विनाशाय रणे शत्रून् जयं देहि नमोऽस्तु ते ॥ ६॥  
  
अचिन्त्यविक्रमेऽचिन्त्यरूपसौन्दर्यशालिनि ।  
अचिन्त्यचरितेऽचिन्त्ये जयं देहि नमोऽस्तु ते ॥ ७॥  
  
ये त्वां स्मरन्ति दुर्गेषु देवीं दुर्गविनाशिनीम् ।  
नावसीदन्ति दुर्गेषु जयं देहि नमोऽस्तु ते ॥ ८॥  
  
महिषासृक्प्रिये सङ्ख्ये महिषासुरमर्दिनि ।  
शरण्ये गिरिकन्ये मे जयं देहि नमोऽस्तु ते ॥ ९॥  
  
प्रसन्नवदने चण्डि चण्डासुरविमर्दिनि ।  
सङ्ग्रामे विजयं देहि शत्रून् जहि नमोऽस्तु ते ॥ १०॥  
  
रक्ताक्षि रक्तदशने रक्तचर्चितगात्रके ।  
रक्तबीजनिहन्त्री त्वं जयं देहि नमोऽस्तु ते ॥ ११॥  
  
निशुम्भशुम्भसंहन्त्रि विश्वकर्त्रि सुरेश्वरि ।  
जहि शत्रून् रणे नित्यं जयं देहि नमोऽस्तु ते ॥ १२॥  
  
भवान्येतत्सर्वमेव त्वं पालयसि सर्वदा ।  
रक्ष विश्वमिदं मातर्हत्वैतान् दुष्टराक्षसान् ॥ १३॥  
  
त्वं हि सर्वगता शक्तिर्दुष्टमर्दनकारिणि ।  
प्रसीद जगतां मातर्जयं देहि नमोऽस्तु ते ॥ १४॥  
  
दुर्वृत्तवृन्ददमिनि सद्वृत्तपरिपालिनि ।  
निपातय रणे शत्रूञ्जयं देहि नमोऽस्तु ते ॥ १५॥  
  
कात्यायनि जगन्मातः प्रपन्नार्तिहरे शिवे ।  
सङ्ग्रामे विजयं देहि भयेभ्यः पाहि सर्वदा ॥ १६॥  
  
इति श्रीमहाभागवतेमहापुराणे श्रीरामकृता कात्यायनीस्तुतिःसमाप्ता ॥  
  
  
Proofread by PSA Easwaran psaeaswaran at gmail.com  
  
