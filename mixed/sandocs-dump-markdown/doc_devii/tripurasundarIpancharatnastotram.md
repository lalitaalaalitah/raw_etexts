---
Category: devii, dashamahAvidyA, devI, pancharatna
File name: tripurasundarIpancharatnastotram.itx
Indexextra: (Scan)
Language: Sanskrit
Latest update: January 18, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Tripurasundari Pancharatnastotram
Transliterated by: PSA Easwaran
engtitle: tripurasundarIpancharatnastotram
itxtitle: tripurasundarIpancharatnastotram
title: त्रिपुरसुन्दरीपञ्चरत्नस्तोत्रम्

---
  
 त्रिपुरसुन्दरी पञ्चरत्नस्तोत्रम्   
नीलालकां शशिमुखीं नवपल्लवोष्ठीं  
     चाम्पेयपुष्पसुषमोज्ज्वलदिव्यनासाम् ।  
पद्मेक्षणां मुकुरसुन्दरगण्डभागां  
     त्वां साम्प्रतं त्रिपुरसुन्दरि! देवि! वन्दे ॥ १॥  
  
श्रीकुन्दकुड्मलशिलोज्ज्वलदन्तवृन्दां  
     मन्दस्मितद्युतितिराहितचारुवाणीम् ।  
नानामणिस्थगितहारसुचारुकण्ठीं  
     त्वां साम्प्रतं त्रिपुरसुन्दरि! देवि! वन्दे ॥ २॥  
  
पीनस्तनीं घनभुजां विपुलाब्जहस्तां  
     भृङ्गावलीजितसुशोभितरोमराजिम् ।  
मत्तेभकुम्भकुचभारसुनम्रमद्ध्यां  
     त्वां साम्प्रतं त्रिपुरसुन्दरि! देवि! वन्दे ॥ ३॥  
  
रम्भोज्ज्वलोरुयुगलां मृगराजपत्रा-  
     मिन्द्रादिदेवमकुटोज्ज्वलपादपद्माम् ।  
हेमाम्बरां करधृताञ्चितखड्गवल्लीं  
     त्वां साम्प्रतं त्रिपुरसुन्दरि! देवि! वन्दे ॥ ४॥  
  
मत्तेभवक्त्रजननीं मृडदेहयुक्तां  
     शैलाग्रमद्ध्यनिलयां वरसुन्दराङ्गीम् ।  
कोटीश्वराख्यहृदिसंस्थितपादपद्मां  
     त्वां साम्प्रतं त्रिपुरसुन्दरि! देवि! वन्दे ॥ ५॥  
  
बाले! त्वत्पादयुगलं ध्यात्वा सम्प्रति निर्मितम् ।  
नवीनं पञ्चरत्नं च धार्यतां चरणद्वये ॥ ६॥  
  
इति श्रीत्रिपुरसुन्दरीपञ्चरत्नस्तोत्रं सम्पूर्णम् ।   
  
Encoded and proofread by PSA Easwaran  
  
