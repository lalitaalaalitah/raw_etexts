---
Category: devii, dashamahAvidyA, devI, pUjA
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAmAnasapUjA.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlAmAnasapUjA
engtitle: bAlAmAnasapUjA
itxtitle: bAlAmAnasapUjA (udyadbhAnusahasrakAntimaruNakShaumAmbarAlaNkRitAM)
title: बालामानसपूजा (उद्यद्भानुसहस्रकान्तिमरुणक्षौमाम्बरालण्कृइतां)

---
  
 श्रीबालामानसपूजा   
उद्यद्भानुसहस्रकान्तिमरुणक्षौमाम्बरालङ्कृतां  
     गन्धालिप्तपयोधरां जपवटीं विद्यामभीतिं वरम् ।  
हस्ताब्जैर्दधतीं त्रिणेत्रविलसद्वक्त्रारविन्दश्रियं  
     देवीं बद्धहिमांशुरत्नमकुटां वन्देऽरविन्दस्थिताम् ॥ १॥  
  
एणधराश्मकृतोन्नतधिष्ण्यं हेमविनिर्मितपादमनोज्ञम् ।  
शोणशिलाफलकं च विशालं देवि सुखासनमद्य ददामि ॥ २॥  
  
ईशमनोहररूपविलासे शीतलचन्दनकुङ्कुममिश्रम् ।  
हृद्यसुवर्णघटे परिपूर्णं पाद्यमिदं त्रिपुरेशि गृहाण ॥ ३॥  
  
लब्धभवत्करुणोऽहमिदानीं रक्तसुमाक्षतयुक्तमनर्घम् ।  
रुक्मविनिर्मितपात्रविशेषेष्वर्ध्यमिदं त्रिपुरेशि गृहाण ॥ ४॥  
  
ह्रीमिति मन्त्रजपेन सुगम्ये हेमलतोज्ज्वलदिव्यशरीरे ।  
योगिमनःसमशीतजलेन ह्याचमनं त्रिपुरेऽद्य विधेहि ॥ ५॥  
  
हस्तलसत्कटकादि सुभूषाः आदरतोऽम्ब वरोप्य निधाय ।  
चन्दनवासितमन्त्रिततोयैः स्नानमयि त्रिपुरेशि विधेहि ॥ ६॥  
  
सञ्चितमम्ब मया ह्यतिमूल्यं कुङ्कुमशोणमतीव मृदु त्वम् ।  
शङ्करतुङ्गतराङ्कनिवासे वस्त्रयुगं त्रिपुरे परिधेहि ॥ ७॥  
  
कन्दलदंशुकिरीटमनर्घं कङ्कणकुण्डलनूपुरहारम् ।  
अङ्गदमङ्गुलिभूषणमम्ब स्वीकुरु देवि पुराधिनिवासे ॥ ८॥  
  
हस्तलसद्वरभीतिहमुद्रे शस्ततरं मृगनाभिसमेतम् ।  
सद्धनसारसुकुङ्कुममिश्रं चन्दनपङ्कमिदं च गृहाण ॥ ९॥  
  
लब्धविकासकदम्बकजाती चम्पकपङ्कजकेतकयुक्तैः ।  
पुष्यचयैर्मनसामुचितैस्त्वां अम्ब पुरेशि भवानि भजामि ॥ १०॥  
  
ह्रीम्पदशोभिमहामनुरूपे धूरसि मन्त्रवरेण मनोज्ञम् ।  
अष्टसुगन्धरजःकृतमाद्ये धूपमिमं त्रिपुरेशि ददामि ॥ ११॥  
  
सन्तमसापहमुज्ज्वलपात्रे गव्यघृतैः परिवर्धितदेहम् ।  
चम्पककुड्मलवृन्तसमानं दीपगणं त्रिपुरेऽद्य गृहाण ॥ १२॥  
  
कल्पितमद्य धियाऽमृतकल्पं दुग्धसितायुतमन्नविशेषम् ।  
माषविनिर्मितपूपसहस्रं स्वीकुरु देवि निवेदनमाद्ये ॥ १३॥  
  
लङ्घितकेतकवर्णविशेषैः शोधितकोमलनागदलैश्च ।  
मौक्तिकचूर्णयुतैः क्रमुकाद्यैः पूर्णतराम्ब पुरस्तव पात्री ॥ १४॥  
  
ह्रीन्त्रयपूरितमन्त्रविशेषं पञ्चदशीमपि षोडशरूपम् ।  
सञ्चितपापहरं च जपित्वा मन्त्रसुमाञ्जलिमम्ब ददामि ॥ १५॥  
  
श्रीं पदपूर्णमहामनुरूपे श्रीशिवकाममहेश्वरहृद्ये ।  
श्रीगुहवन्दितपादपयोजे बालवपुर्धरदेवि नमस्ते ॥ १६॥  
  
इति श्रीबालामानसपूजा (२) सम्पाता ।  
  
Proofread by PSA Easwaran  
  
