---
Author: Subbarama of Pazhayannur
Category: devii, devI, annapUrNa
Description-comments: Prayer to Bhagavati, deity of Pazhayannur, Kerala
File name: purAtanapureshvaristava.itx
Language: Sanskrit
Latest update: January 3, 2019
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Bhagavati Puratanapureshvari Stava
Transliterated by: PSA Easwaran psaeaswaran at gmail.com
engtitle: BhagavatI Puratanapureshvari Stava
itxtitle: bhagavatI purAtanapureshvarI stavaH (subbarAmavirachitaH)
title: भगवती पुरातनपुरेश्वरी स्तवः (सुब्बरामविरचितः)

---
  
 भगवती पुरातनपुरेश्वरीस्तवः   
ॐ अन्नपूर्णेश्वर्यै नमः ।  
पुराणपुरनायिके सुरवरेन्दुचूडप्रिये  
       सुरासुरनमस्कृते कुरु कृपामनाथे मयि ।  
जरामरणनाशिनीमधिगतास्सुरां वै सुराः  
       चराचरसवित्रि ते चरणसेवयैवामराः ॥ १॥  
  
पुरातनपुरालयप्रियविहारलोले, शिवे,  
       पुरान्तकमनःप्रिये, पुरुषसोदरि, श्रीपुरे ।  
सुरारिकुलमर्दिनि त्रिदिववीरसंरक्षिणि,  
       स्फुरद्गुरुकृपानिधे कुरु कृपामनाथे मयि ॥ २॥  
  
पुराणनिगमागमप्रकरबोधितप्राभवे,  
       पुराणपुरुषार्चिते, शरणमम्ब तेऽङ्घ्रिद्वयम् ।  
पुराणसुकृतव्रजप्रकटलब्धसन्दर्शने,  
       पुराणपुरनायिके कुरु कृपामनाथे मयि ॥ ३॥  
  
पुरा किल सुरेश्वरि, त्रिदशदुःखसम्भेदने  
       पुरारिमुखदेवतानिचयलब्धरूपाऽभवः ।  
पुरापि भवती सती दितिजगर्वनिर्वापिणी,  
       पुरातनपुरेश्वरि, प्रियमयीं कृपां सन्तनु ॥ ४॥  
  
पुरा हि भवतस्सुता किल विशुद्धधाम्ना भृता  
       सुरेशि भवगेहिनी सुरशरण्यपादाम्बुजा ।  
गिरां पथि न गोचरा तरुणचन्द्रचूडाम्बिका  
       पुराणपुरनायिका जयतु चान्नपूर्णेश्वरी ॥ ५॥  
  
कराकलितपायसा परकरोल्लसद्दर्विका  
       सुवर्णमणिभूषणा सरसभक्तपूरप्रदा ।  
सुचारुमुखचन्द्रधिक्कृतकलङ्किबिम्बाऽम्बिका  
       सुरासुरनमस्कृता विजयतां पुराणेश्वरी ॥ ६॥  
  
चिरन्तनपुरेशि ते चिरतरं विचिन्त्याद्भुतं  
       चिरं किल मुनीश्वराश्चरितसिन्धुमग्नाः परम् ।  
चिरादपि सुरास्पदं न खलु वाञ्छितं मन्वते  
       चिरार्जिततपःफले जय जयान्नपूर्णेश्वरि ॥ ७॥  
  
कलानिधिकलाधरे कलविलासवाणीगुणे  
       कलाधरकुलार्चिते कलकलारणन्नूपुरे ।  
कलापजिततारकावलिलसन्नितम्बोज्ज्वले  
       कलापितपुरापुरे जय जयान्नपूर्णेश्वरि ॥ ८॥  
  
क्षुधान्धजनजीवने जननि साधुसञ्जीवने  
       मुधाकृतसुधारसे बुधजनैस्सदा सेविते ।  
बुधावलिनुतेऽम्बिके, विविधवैभवानर्गले,  
       विधातृमुखपूजिते, जय जयान्नपूर्णेश्वरि ॥ ९॥  
  
महीसुरकुलायने, कृतमहीसुराराधने,  
       महीकृतयुगार्णवे, महितभक्तदानव्रते ।  
महीपतिसमर्चिते हिममहीध्रपुण्याङ्कुरे  
       महीमुखरवैभवे जय जयान्नपूर्णेश्वरि ॥ १०॥  
  
सुचारुरदनोज्ज्वलत्स्मितलसच्छरच्छर्वरी  
       करायुतसदृङ्मुखी त्वमसि जीवनं प्राणिनाम् ।  
निजोरुचरितामृतादृतजनार्पितेष्टव्रजे,  
       पुराणपुरनायिके जय जयान्नपूर्णेश्वरि ॥ ११॥  
  
कृपां कुरु कृपार्णवे विकलमाशु कल्यं कुरु  
       कले कलुषसन्ततिं कलुषयाम्ब कल्याणिनि ।  
कुलाचलनिकेतने कलितकुक्कुटालिप्रिये,  
       पुराणपुरनायिके, जय जयान्नपूर्णेश्वरि ॥ १२॥  
  
विभञ्जय विपत्ततिं विदारयान्तरायावलिं  
       विभीषय भयव्रजं गदगणं विनिर्घातय ।  
विनिर्दह विमूढतां विकलभावमुच्चाटय  
       विपोथय दरिद्रतां जय जयान्नपूर्णेश्वरि ॥ १३॥  
  
सावित्रि सदुपासिते सकलनिष्कलाऽऽकारिणि,  
       त्वमत्रिनयनोद्भवद्युतिविहासिवक्त्रोज्ज्वले ।  
भवित्रि भवमोचिनि, प्रमदकुक्कुटामोदिनि,  
       धरित्रि, परदेवते, कुरु कृपां पुराणेश्वरि ॥ १४॥  
  
त्वमन्नममितं ददास्यखिलदुर्गतेभ्यः प्रिया  
       त्वमम्ब जगतामतस्त्वमसि जीवनं देहिनाम् ।  
त्वदन्तिकमुपेत्य ये त्वयि वितन्वते मानसं  
       त्वमाशु वितनोषि तानखिलदुर्लभप्राभवान् ॥ १५॥  
  
रमे परमहं रमे तवपदाब्जयो रम्ययोः  
       रमेत कतमोऽपि वा भवसुखे विरामार्तिदे ।  
रमारमणपूजिते रमितरामनाथान्तरे,  
       रमाऽऽदृतगुणाकरे जय जयान्नपूर्णेश्वरि ॥ १६॥  
  
उदञ्चितकृपाभरे सुकृतसञ्चितालोकने,  
       कराञ्चितविपञ्चिकाललितगानलोलेऽम्बिके ।  
पराञ्चितसुकाञ्चनज्वलितकाञ्चिकारञ्जिते  
       पुराञ्चितपुरीप्रिये जय जयान्नपूर्णेश्वरि ॥ १७॥  
  
चराचरविधायिनि त्वदखिलं जगज्जायते,  
       त्वदन्नपरिवर्धितास्त्वयि वसन्ति हि प्राणिनः ।  
त्वमेव विलयास्पदं निखिलदेहिनां चण्डिके,  
       पुराणपुरनायिके जय जयान्नपूर्णेश्वरि ॥ १८॥  
  
त्वदम्बुरुहडम्बरप्रमथनाङ्घ्रियुग्मं विना  
       जनस्य जगदम्बिके शरणदं किमन्यद्भुवि ।  
अतस्तव पदाब्जयोः प्रदिश मे च भक्तिं परां  
       पुराणपुरनायिके जय जयान्नपूर्णेश्वरि ॥ १९॥  
  
त्वमम्ब भवभीषणप्रबलभोगिवक्त्रादिमं  
       विमोचय कृपाकरि प्रतिपदं तवाङ्घ्रिश्रितम् ।  
कुमारि कुलपालिनि प्रमथयाशु पीडाभरं  
       पराणुद परं भयं जय जयान्नपूर्णेश्वरि ॥ २०॥  
  
शिरःकलितचन्द्रया कलितदिव्यभूषाढ्यया  
       समस्तमुनिवन्द्यया युधि निरस्तदैत्यौघया ।  
अनस्तमितबोधया करवरात्तदिव्यान्नया  
       कयापि करुणार्द्रया सशरणा वयं सन्ततम् ॥ २१॥  
  
अमन्दमयि सम्पदं परिददासि पद्मालये  
       सुमन्दमपि वाक्पतिं वितनुषे गिरां नायिके ।  
मुकुन्दसहजे मुहुः कलितकालिकारूपिणि  
       विहंसि दितिजावलिं जय जयान्नपूर्णेश्वरि ॥ २२॥  
  
प्रसीद जगदम्बिके शृणु मदीयदीनं वचः  
       विपत्सु शरणं भव  प्रणुद दुर्गमां दुर्गतिम् ।  
पुरो मम दृशोश्शिवे कनकभूषणाभूषिता  
       भवानि भव भासुरा जय जयान्नपूर्णेश्वरि ॥ २३॥  
  
कदा तव पदार्चकं हिममहीध्रपुण्याङ्कुरे  
       किमर्भक तवेप्सितं कथय साधयाम्याशु ते ।  
इति प्रियवचो मधुप्रकरवर्षमातन्वती  
       पुराणपुरनायिके मम पुरस्समायास्यसि ॥ २४॥  
  
कलक्वणितनूपुरा कटिनिबद्धकाञ्चीगुणा  
       रणन्मणिविभूषणा चरणकिङ्किणीराविणी ।  
शरच्छशिमुखोद्गलन्मधुरवादमोदप्रदा  
       पुराणपुरनायिके जय जयान्नपूर्णेश्वरि ॥ २५॥  
  
अनन्तदुरितक्रियाऽऽचरणचुञ्चुमप्यम्बिके  
       न मुञ्च तव किङ्करं परमदीनदीनं शिवे  
विपत्सु हृदि संस्मृता सकलपातकध्वंसिनी  
       प्रसीद परिपालय प्रणतमन्नपूर्णेश्वरि ॥ २६॥  
  
मुनीन्द्रगणसेविते मनुजपालसम्पूजिते  
       मतङ्गकुलनायिके मधुमदोज्ज्वले मोहिनि ।  
मरालगमनाञ्चिते मरकतप्रभाश्यामले  
       मनोहरि मनो मम प्रमदयान्नपूर्णेश्वरि ॥ २७॥  
  
इदं किल कृतं मया प्रणतकामदे मोददे  
       समर्पितमहर्पतेरणुकदीपिकादानवत् ।  
पुराणपुरनायिके तव पदाब्जयोर्दीप्रयो-  
       रपाङ्गय च मां सदा जय जयान्नपूर्णेश्वरि ॥ २८॥  
  
इमां नक्षत्रमालां -  
भारद्वाजकुलोत्पन्नः सुब्बरामाभिधो द्विजः ।  
पराशक्तेः पादमूले भूषणं कल्पयाम्यहम् ॥   
  
इति श्रीसुब्बरामशर्मणाविरचितं पुरातनपुरेश्वरी  
भगवतीस्तवं सम्पूर्णम् ॥  
  
  
Prayer for purAtanapureshvarI bhagavatI, the name of the main deity of  
village Pazhayannur (literally meaning `old village').  
Composed by Shri P. A. Subbarama Sharma of Puthucode  
Encoded and proofread by PSA Easwaran psaeaswaran at gmail.com  
  
