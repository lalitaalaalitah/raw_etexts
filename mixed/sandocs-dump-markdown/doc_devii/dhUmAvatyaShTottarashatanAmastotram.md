---
Acknowledge-Permission: Mahaperiaval Trust
Category: aShTottarashatanAma, devii, devI
File name: dhUmAvatyaShTottarashatanAmastotram.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: dhUmAvatyaShTottarashatanAmastotram
Transliterated by: Shree Devi Kumar
engtitle: dhUmAvatyaShTottarashatanAmastotram
itxtitle: dhUmAvatyaShTottarashatanAmastotram
title: धूमावत्यष्टोत्तरशतनामस्तोत्रम्

---
  
 श्रीधूमावत्यष्टोत्तरशतनामस्तोत्रम्   
  
ईश्वर उवाच  
धूमावती धूम्रवर्णा धूम्रपानपरायणा ।  
धूम्राक्षमथिनी धन्या धन्यस्थाननिवासिनी ॥ १॥  
  
अघोराचारसन्तुष्टा अघोराचारमण्डिता ।  
अघोरमन्त्रसम्प्रीता अघोरमन्त्रपूजिता ॥ २॥  
  
अट्टाट्टहासनिरता मलिनाम्बरधारिणी ।  
वृद्धा विरूपा विधवा विद्या च विरलद्विजा ॥ ३॥  
  
प्रवृद्धघोणा कुमुखी कुटिला कुटिलेक्षणा ।  
कराली च करालास्या कङ्काली शूर्पधारिणी ॥ ४॥  
  
काकध्वजरथारूढा केवला कठिना कुहूः ।  
क्षुत्पिपासार्दिता नित्या ललज्जिह्वा दिगम्बरी ॥ ५॥  
  
दीर्घोदरी दीर्घरवा दीर्घाङ्गी दीर्घमस्तका ।  
विमुक्तकुन्तला कीर्त्या कैलासस्थानवासिनी ॥ ६॥  
  
क्रूरा कालस्वरूपा च कालचक्रप्रवर्तिनी ।  
विवर्णा चञ्चला दुष्टा दुष्टविध्वंसकारिणी ॥ ७॥  
  
चण्डी चण्डस्वरूपा च चामुण्डा चण्डनिस्वना ।  
चण्डवेगा चण्डगतिश्चण्डमुण्डविनाशिनी ॥ ८॥  
  
चाण्डालिनी चित्ररेखा चित्राङ्गी चित्ररूपिणी ।  
कृष्णा कपर्दिनी कुल्ला कृष्णारूपा क्रियावती ॥ ९॥  
  
कुम्भस्तनी महोन्मत्ता मदिरापानविह्वला ।  
चतुर्भुजा ललज्जिह्वा शत्रुसंहारकारिणी ॥ १०॥  
  
शवारूढा शवगता श्मशानस्थानवासिनी ।  
दुराराध्या दुराचारा दुर्जनप्रीतिदायिनी ॥ ११॥  
  
निर्मांसा च निराकारा धूतहस्ता वरान्विता ।  
कलहा च कलिप्रीता कलिकल्मषनाशिनी ॥ १२॥  
  
महाकालस्वरूपा च महाकालप्रपूजिता ।  
महादेवप्रिया मेधा महासङ्कटनाशिनी ॥ १३॥  
  
भक्तप्रिया भक्तगतिर्भक्तशत्रुविनाशिनी ।  
भैरवी भुवना भीमा भारती भुवनात्मिका ॥ १४॥  
  
भेरुण्डा भीमनयना त्रिनेत्रा बहुरूपिणी ।  
त्रिलोकेशी त्रिकालज्ञा त्रिस्वरूपा त्रयीतनुः ॥ १५॥  
  
त्रिमूर्तिश्च तथा तन्वी त्रिशक्तिश्च त्रिशूलिनी ।  
इति धूमामहत्स्तोत्रं नाम्नामष्टोत्तरात्मकम् ॥ १६॥  
  
मया ते कथितं देवि शत्रुसङ्घविनाशनम् ।  
कारागारे रिपुग्रस्ते महोत्पाते महाभये ॥ १७॥  
  
इदं स्तोत्रं पठेन्मर्त्यो मुच्यते सर्वसङ्कटैः ।  
गुह्याद्गुह्यतरं गुह्यं गोपनीयं प्रयत्नतः ॥ १८॥  
  
चतुष्पदार्थदं नॄणां सर्वसम्पत्प्रदायकम् ॥ १९॥  
  
इति श्रीधूमावत्यष्टोत्तरशतनामस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
