---
Category: aShTaka, devii, gAyatrI, devI
Description-comments: Hymn of 8 verses in praise of Devi Gayatri
File name: gAyatrya8.itx
Language: Sanskrit
Latest update: February 2, 2002
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: hinduism/religion
Sublocation: devii
Text title: gaayatryaashhTakaM 1
Transliterated by: Sridhar  Seshagiri sridhar.seshagiri at gmail.com
engtitle: gAyatryaShTakam 1
itxtitle: gAyatryaShTakam 1 (vishvAmitrapaHphalAM)
title: गायत्र्यष्टकम् १ (विश्वामित्रपःफलां)

---
  
 गायत्र्यष्टकम्   
विश्वामित्रपःफलां प्रियतरां विप्रालिसंसेवितां  
     नित्यानित्यविवेकदां स्मितमुखीं खण्डेन्दुभूषोज्ज्वलाम् ।  
ताम्बूलारुणभासमानवदनां मार्ताण्डमध्यस्थितां  
     गायत्रीं हरिवल्लभां त्रिनयनां ध्यायामि पञ्चाननाम् ॥ १ ॥  
  
जातीपङ्कजकेतकीकुवलयैः सम्पूजिताङ्घ्रिद्वयां  
     तत्त्वार्थात्मिकवर्णपङ्क्तिसहितां तत्त्वार्थबुद्धिप्रदाम् ।  
प्राणायामपरायणैर्बुधजनैः संसेव्यमानां शिवां  
     गायत्रीं हरिवल्लभां त्रिनयनां ध्यायामि पञ्चाननाम् ॥ २ ॥  
  
मञ्जीरध्वनिभिः समस्तजगतां मञ्जुत्वसंवर्धनीं  
     विप्रप्रेङ्खितवारिवारितमहारक्षोगणां मृण्मयीम् ।  
जप्तुः पापहरां जपासुमनिभां हंसेन संशोभितां  
     गायत्रीं हरिवल्लभां त्रिनयनां ध्यायामि पञ्चाननाम् ॥ ३ ॥  
  
काञ्चीचेलविभूषितां शिवमयीं मालार्धमालादिकान्  
     बिभ्राणां परमेश्वरीं शरणदां मोहान्धबुद्धिच्छिदाम् ।  
भूरादित्रिपुरां त्रिलोकजननीमध्यात्मशाखानुतां  
     गायत्रीं हरिवल्लभां त्रिनयनां ध्यायामि पञ्चाननाम् ॥ ४ ॥  
  
ध्यातुर्गर्भकृशानुतापहरणां सामात्मिकां सामगां  
     सायङ्कालसुसेवितां स्वरमयीं दूर्वादलश्यामलाम् ।  
मातुर्दास्यविलोचनैकमतिमत्खेटीन्द्रसंराजितां  
     गायत्रीं हरिवल्लभां त्रिनयनां ध्यायामि पञ्चाननाम् ॥ ५ ॥  
  
सन्ध्यारागविचित्रवस्त्रविलसद्विप्रोत्तमैः सेवितां  
     ताराहीरसुमालिकां सुविलसद्रत्नेन्दुकुम्भान्तराम् ।  
राकाचन्द्रमुखीं रमापतिनुतां शङ्खादिभास्वत्करां  
     गायत्रीं हरिवल्लभां त्रिनयनां ध्यायामि पञ्चाननाम् ॥ ६ ॥  
  
वेणीभूशितमालकध्वनिकरैर्भृङ्गैः सदा शोभितां  
     तत्त्वज्ञानरसायनज्ञरसनासौधभ्रमद्भ्रामरीम् ।  
नासालङ्कृतमौक्तिकेन्दुकिरणैः सायन्तमश्छेदिनीं  
     गायत्रीं हरिवल्लभां त्रिनयनां ध्यायामि पञ्चाननाम् ॥ ७ ॥  
  
पादाब्जान्तररेणुकुङ्कुमलसत्फालद्युरामावृतां  
     रम्भानाट्यविलोकनैकरसिकां वेदान्तबुद्धिप्रदाम् ।  
वीणावेणुमृदङ्गकाहलरवान् देवैः कृताञ्छृण्वतीं  
     गायत्रीं हरिवल्लभां त्रिनयनां ध्यायामि पञ्चाननाम् ॥ ८ ॥  
  
हत्यापानसुवर्णतस्करमहागुर्वङ्गनासङ्गमान्  
     दोषाञ्छैलसमान् पुरन्दरसमाः सञ्च्छिद्य सूर्योपमाः ।  
गायत्रीं श्रुतिमातुरेकमनसा सन्ध्यासु ये भूसुरा  
     जप्त्वा यान्ति परां गतिं मनुमिमं देव्याः परं वैदिकाः ॥ ९ ॥  
  
इति श्रीमत्परमहंसपरिव्राजकाचार्य  
श्रीमच्छङ्कराचार्यविरचितं गायत्र्यष्टकं सम्पूर्णम्  
  
Encoded by Sridhar Seshagiri seshagir at engineering.sdsu.edu  
  
