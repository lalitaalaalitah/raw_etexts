---
Author: Yogananda
Category: devii, yogAnanda, devI
File name: devIstotram.itx
Language: Sanskrit
Latest update: December 27, 2016
Location: doc_devii
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: devIstotram 1
engtitle: devIstotram 1
itxtitle: devIstotram 1 (yogaAnandavirachitam namaste.astu durge)
title: देवीस्तोत्रम् १ (योगआनन्दविरचितम् नमस्तेऽस्तु दुर्गे)

---
  
 देवीस्तोत्रम् १   
  
श्रीगणेशाय नमः ।  
नमस्तेऽस्तु दुर्गे सदानन्दरूपे सुरैः स्तूयमाने मुनीनां सुपूज्ये ।  
नमस्ते जगद्वन्द्यपादारविन्दे नमस्ते भवाम्भोधिसन्तारदक्षे ॥ १॥  
  
नमस्ते नमस्ते सदा दैवतेज्ये तथा दीनदुःखे दयाक्रान्तचित्ते ।  
नमस्ते महादेवमान्ये भवानि सुदीनं स्वदासं जनं पाहि शश्वत् ॥ २॥  
  
नमस्ते जगद्व्यापिके विश्वरूपे सदा योगिगम्ये स्वभक्त्यैकलभ्ये ।  
रमाशारदाशम्भुकान्तास्वरूपे नमस्ते महाकालिके शुद्धरूपे ॥ ३॥  
  
नमस्तेऽम्बिके भक्तसंसेव्यपादे नमस्तेऽघविध्वंसिके सर्वशक्ते ।  
जगत्कानने क्रोधकामादिहिंस्रैः परीतोऽस्मि मातः सदा रक्ष रक्ष ॥ ४॥  
  
नमस्ते जगद्बीजरूपे महेशि स्वभक्तेषु रक्ते शरण्ये त्रिनेत्रे ।  
त्वदन्या न चास्ते विपन्नाशकारी सुसम्पत्प्रदां त्वां सदा सन्नतोऽस्मि ॥ ५॥  
  
अहं देवि याचे पदाम्भोजसेवां भवत्यास्तथा भक्तिभावं भवेड्ये ।  
प्रसीदाम्व दासे सदा शैलपुत्रि शिवां शङ्करीं पार्वतीं त्वां भजामि ॥ ६॥  
  
त्वदन्यो न मान्यो न चान्यश्च गण्यस्त्वमेकाऽसि मातर्जगज्जालहेतुः ।  
जगन्नाशिका पालिका च त्वमेव गिरेर्बालिकां कालिकां सन्नतोऽहम् ॥ ७॥  
  
श्रियं शारदां शम्भुशक्तिं महेशीं त्रिनेत्रां च दुर्गां तथा कालरात्रिम् ।  
तुषाराद्रिपुत्रीं जगद्दुःखहन्त्रीं स्मरन् दुःखनाशो भवेन्मानवानाम् ॥ ८॥  
  
इदं स्तोत्रं महादेव्या योगानन्देन निर्मितम् ।  
यः पठेत्प्रातरुथाय स नरो वाञ्छितं लभेत् ॥ ९॥  
  
इति योगानन्दविरचितं श्रीदेवीस्तोत्रं सम्पूर्णम् ॥  
  
  
Proofread by Pallasena Narayanaswami ppnswami at gmail.com  
  
  
