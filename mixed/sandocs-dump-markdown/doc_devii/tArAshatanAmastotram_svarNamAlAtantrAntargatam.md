---
Acknowledge-Permission: Mahaperiaval Trust
Category: aShTottarashatanAma, devii, devI
Description/comments: svarNamAlAtantra
File name: tArAshatanAmastotram.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: tArAshatanAmastotram
Transliterated by: Shree Devi Kumar
engtitle: tArAshatanAmastotram
itxtitle: tArAshatanAmastotram (svarNamAlAtantrAntargatam)
title: ताराशतनामस्तोत्रम् (स्वर्णमालातन्त्रान्तर्गतम्)

---
  
 श्रीताराशतनामस्तोत्रम्   
  
श्रीशिव उवाच ॥  
  
तारिणी तरला तन्वी तारा तरुणवल्लरी ।  
तीररूपा तरी श्यामा तनुक्षीणपयोधरा ॥ १॥  
  
तुरीया तरला तीव्रगमना नीलवाहिनी ।  
उग्रतारा जया चण्डी श्रीमदेकजटाशिराः ॥ २॥  
  
तरुणी शाम्भवीछिन्नभाला च भद्रतारिणी ।  
उग्रा चोग्रप्रभा नीला कृष्णा नीलसरस्वती ॥ ३॥  
  
द्वितीया शोभना नित्या नवीना नित्यनूतना ।  
चण्डिका विजयाराध्या देवी गगनवाहिनी ॥ ४॥  
  
अट्टहास्या करालास्या चरास्या दितिपूजिता ।  
सगुणा सगुणाराध्या हरीन्द्रदेवपूजिता ॥ ५॥  
  
रक्तप्रिया च रक्ताक्षी रुधिरास्यविभूषिता ।  
बलिप्रिया बलिरता दुर्गा बलवती बला ॥ ६॥  
  
बलप्रिया बलरता बलरामप्रपूजिता ।  
अर्धकेशेश्वरी केशा केशवासविभूषिता ॥ ७॥  
  
पद्ममाला च पद्माक्षी कामाख्या गिरिनन्दिनी ।  
दक्षिणा चैव दक्षा च दक्षजा दक्षिणे रता ॥ ८॥  
  
वज्रपुष्पप्रिया रक्तप्रिया कुसुमभूषिता ।  
माहेश्वरी महादेवप्रिया पञ्चविभूषिता ॥ ९॥  
  
इडा च पिङ्गला चैव सुषुम्ना प्राणरूपिणी ।  
गान्धारी पञ्चमी पञ्चाननादि परिपूजिता ॥ १०॥  
  
तथ्यविद्या तथ्यरूपा तथ्यमार्गानुसारिणी ।  
तत्त्वप्रिया तत्त्वरूपा तत्त्वज्ञानात्मिकाऽनघा ॥ ११॥  
  
ताण्डवाचारसन्तुष्टा ताण्डवप्रियकारिणी ।  
तालदानरता क्रूरतापिनी तरणिप्रभा ॥ १२॥  
  
त्रपायुक्ता त्रपामुक्ता तर्पिता तृप्तिकारिणी ।  
तारुण्यभावसन्तुष्टा शक्तिर्भक्तानुरागिणी ॥ १३॥  
  
शिवासक्ता शिवरतिः शिवभक्तिपरायणा ।  
ताम्रद्युतिस्ताम्ररागा ताम्रपात्रप्रभोजिनी ॥ १४॥  
  
बलभद्रप्रेमरता बलिभुग्बलिकल्पिनी ।  
रामरूपा रामशक्ती रामरूपानुकारिणी ॥ १५॥  
  
इत्येतत्कथितं देवि रहस्यं परमाद्भुतम् ।  
श्रुत्वा मोक्षमवाप्नोति तारादेव्याः प्रसादतः ॥ १६॥  
  
य इदं पठति स्तोत्रं तारास्तुतिरहस्यकम् ।  
सर्वसिद्धियुतो भूत्वा विहरेत् क्षितिमण्डले ॥ १७॥  
  
तस्यैव मन्त्रसिद्धिः स्यान्ममसिद्धिरनुत्तमा ।  
भवत्येव महामाये सत्यं सत्यं न संशयः ॥ १८॥  
  
मन्दे मङ्गलवारे च यः पठेन्निशि संयतः ।  
तस्यैव मन्त्रसिद्धिस्स्याद्गाणपत्यं लभेत सः ॥ १९॥  
  
श्रद्धयाऽश्रद्धया वापि पठेत्तारारहस्यकम् ।  
सोऽचिरेणैव कालेन जीवन्मुक्तः शिवो भवेत् ॥ २०॥  
  
सहस्रावर्तनाद्देवि पुरश्चर्याफलं लभेत् ।  
एवं सततयुक्ता ये ध्यायन्तस्त्वामुपासते ।  
ते कृतार्था महेशानि मृत्युसंसारवर्त्मनः ॥ २१॥  
  
इति स्वर्णमालातन्त्रे ताराशतनामस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
