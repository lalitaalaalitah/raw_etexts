---
Author: kuresha shrIvatsA.nkamishrAchArya evaM shrI kuranAtha shrIvatsachinhamishra
Category: devii, lakShmI, stotra, devI
Description-comments: One of Panchastavas http://www.prapatti.com/slokas/sanskrit/panchastavam.pdf
File name: shriistava.itx
Indexextra: (panchastava)
Language: Sanskrit
Latest update: July 08, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: shriistavaH
Texttype: stotra
Transliterated by: WebD
engtitle: shrIstavaH 1
itxtitle: shrIstavaH 1 (panchastavyAm 5)
title: श्रीस्तवः १ (पञ्चस्तव्याम् ५)

---
  
 श्रीश्रीस्तवः   
पञ्चस्तव्यां ५ श्रीस्तवः  
श्रीगणेशाय नमः ।  
स्वस्ति श्रीर्दिशतादशेषजगतां स्वर्गापवर्गस्थितीः  
स्वर्गं दुर्गतिमापवर्गिकपदं सर्वं च कुर्वन्हरिः ।  
यस्या वीक्ष्य मुखं तदिङ्गितपराधीनो विधत्तेऽखिलं  
क्रीडेयं खलु नान्यथाऽस्य रसदा स्यादैकरस्यात्तया ॥ १॥  
  
हे श्रीर्देवि समस्तलोकजननि त्वां स्तोतुमीहामहे  
युक्तां भावय भारतीं प्रगुणय प्रेमप्रधानां धियम् ।  
भक्तिं बन्धय नन्दयाश्रितमिमं दासं जनं तावकं  
लक्ष्यं लक्ष्मि कटाक्षवीचिविसृतेस्ते स्याम चामी वयम् ॥ २॥  
  
स्तोत्रं नाम किमामनन्ति कवयो यद्यन्यदीयान्गुणानन्यत्र  
त्वसतोऽधिरोप्य भणितिः सा तर्हि वन्ध्या त्वयि ।  
सम्यक्सत्यगुणाभिवर्णनमथो ब्रूयुः कथं तादृशी  
वाग्वाचस्पतिनाप्यशक्यरचना त्वत्सद्गुणार्णोनिधौ ॥ ३॥  
  
ये वाचां मनसां च दुर्ग्रहतया ख्याता गुणास्तावकास्तानेव  
प्रति साम्बुजिह्वमुदिता यन्मामिका भारती ।  
हास्यं तत्तु न मन्महे न हि चकोर्येकाऽखिलां चन्द्रिकां  
नालं पातुमिति प्रगृह्य रसनामासीत सत्यां तृषि ॥ ४॥  
  
क्षोदीयानपि दुष्टबुद्धिरपि निःस्नेहोऽप्यनीहोऽपि  
ते कीर्तिं देवि लिहन्नहं न च बिभेम्यज्ञो न जिह्रेमि च ।  
दुष्येत्सा तु न तावता न हि शुना लीढाऽपि भागीरथी  
दुष्येच्चापि न लज्जते न च बिभेत्यार्तिस्तु शाम्येच्छुनः ॥ ५॥  
  
ऐश्वर्यं महदेव वाऽल्पमथवा दृश्येत पुंसां हि  
यत्तलक्ष्म्याः समुदीक्षणात्तव यतः सार्वत्रिकं वर्तते ।  
तेनैतेन न विस्मयेमहि जगन्नाथोऽपि नारायणो धन्यं  
मन्यत ईक्षणात्तव यतः स्वात्मानमात्मेश्वरः ॥ ६॥  
  
ऐश्वर्यं यदशेषपुंसि यदिदं सौन्दर्यलावण्ययो  
रूपं यच्च हि मङ्गलं किमपि यल्लोके सदित्युच्यते ।  
तत्सर्वं त्वदधीनमेव यदतः श्रीरित्यभेदेन वा यद्वा  
श्रीमदितीदृशेन वचसा देवि प्रथामश्नुते ॥ ७॥  
  
देवि त्वन्महिमावधिर्न हरिणा नापि त्वया ज्ञायते  
यद्यप्येवमथापि नैव युवयोः सर्वज्ञता हीयते ।  
यन्नास्त्येव तदज्ञतामनुगुणां सर्वज्ञताया  
विदुर्व्योमाम्भोजमिदन्तया खलु विदन् भ्रान्तोऽयमित्युच्यते ॥ ८॥  
  
लोके वनस्पतिबृहस्पतितारतम्यं  
     यस्याः कटाक्षपरिणाममुदाहरन्ति ।  
सा भारती भगवती तु यदीयदासी   
     तां देवदेवमहिषीं श्रियमाश्रयामः ॥ ९॥  
  
यस्याः कटाक्षमृदुवीक्षणदीक्षितेन  
     सद्यः समुल्लसितपल्लवमुल्ललास ।  
विश्वं विपर्ययसमुत्थविपर्ययं त्वां   
     तां देवदेवमहिषीं श्रियमाश्रयामः ॥ १०॥  
  
॥ इति श्री कुरेश श्रीवत्साङ्कमिश्राचार्य एवं  
श्री कुरनाथ श्रीवत्सचिन्हमिश्र श्रीस्तवः सम्पूर्णः ॥  
  
  
Proofread by Ravin Bhalekar ravibhalekar@hotmail.com  
  
