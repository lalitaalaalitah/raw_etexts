---
Author: Shankaracharya
Category: devii, pArvatI, bhujanga, devI, shankarAchArya
File name: devibhujanga.itx
Language: Sanskrit
Latest update: August 23, 2000
Location: doc_devii
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subcategory: bhujanga
Subject: philosophy/hinduism/religion
Sublocation: devii
Text title: devIbhuja.ngastotram
Transliterated by: Sridhar Seshagiri seshagir at engineering.sdsu.edu
engtitle: Devibhujangastotram
itxtitle: devIbhujaNgastotram (shaNkarAchAryavirachitam)
title: देवीभुजण्गस्तोत्रम् (शण्कराचार्यविरचितम्)

---
  
 देवीभुजङ्गस्तोत्रम्   
        ॥ श्रीः ॥  
  
    ॥ अथ देवीभुजङ्गस्तोत्रम् ॥  
  
विरिञ्च्यादिभिः पञ्चभिर्लोकपालैः  
समूढे महानन्दपीठे निषण्णम् ।  
धनुर्बाणपाशाङ्कुशप्रोतहस्तं  
महस्त्रैपुरं शङ्कराद्वैतमव्यात् ॥ १॥  
  
यदन्नादिभिः पञ्चभिः कोशजालैः  
शिरःपक्षपुच्छात्मकैरन्तरन्तः ।  
निगूढे महायोगपीठे निषण्णं  
पुरारेरथान्तःपुरं नौमि नित्यम् ॥ २॥  
  
विरिञ्चादिरूपैः प्रपञ्चे विहृत्य  
स्वतन्त्रा यदा स्वात्मविश्रान्तिरेषा ।  
तदा मानमातृप्रमेयातिरिक्तं  
परानन्दमीडे भवानि त्वदीयम् ॥ ३॥  
  
विनोदाय चैतन्यमेकं विभज्य  
द्विधा देवि जीवः शिवश्रेति नाम्ना ।  
शिवस्यापि जीवत्वमापादयन्ती  
पुनर्जीवमेनं शिवं वा करोषि ॥ ४॥  
  
समाकुञ्च्य मूलं हृदि न्यस्य वायुं  
मनो भ्रूबिलं प्रापयित्वा निवृत्ताः ।  
ततः सच्चिदानन्दरूपे पदे ते  
भवन्त्यम्ब जीवाः शिवत्वेन केचित् ॥ ५॥  
  
शरीरेऽतिकष्टे रिपौ पुत्रवर्गे  
सदाभीतिमूले कलत्रे धने वा ।  
न कश्चिद्विरज्यत्यहो देवि चित्रं  
कथं त्वत्कटाक्षं विना तत्त्वबोधः ॥ ६॥  
  
शरीरे धनेऽपत्यवर्गे कलत्रे  
विरक्तस्य सद्देशिकादिष्टबुद्धेः ।  
यदाकस्मिकं ज्योतिरानन्दरूपं  
समाधौ भवेत्तत्त्वमस्यम्ब सत्यम् ॥ ७॥  
  
मृषान्यो मृषान्यः परो मिश्रमेनं  
परः प्राकृतं चापरो बुद्धिमात्रम् ।  
प्रपञ्चं मिमीते मुनीनां गणोऽयं  
तदेतत्त्वमेवेति न त्वां जहीमः ॥ ८॥  
  
निवृत्तिः प्रतिष्ठा च विद्या च शान्ति-  
स्तथा शान्त्यतीतेति पञ्चीकृताभिः ।  
कलाभिः परे पञ्चविंशात्मिकाभि-  
स्त्वमेकैव सेव्या शिवाभिन्नरूपा ॥ ९॥  
  
अगाधेऽत्र संसारपङ्के निमग्नं  
कलत्रादिभारेण खिन्नं नितान्तम् ।  
महामोहपाशौघबद्धं चिरान्मां  
समुद्धर्तुमम्ब त्वमेकैव शक्ता ॥ १०॥  
  
समारभ्य मूलं गतो ब्रह्मचक्रं  
भवद्दिव्यचक्रेश्वरीधामभाजः ।  
महासिद्धिसङ्घातकल्पद्रुमाभा-  
नवाप्याम्ब नादानुपास्ते च योगी ॥ ११॥  
  
गणेशैर्ग्रहैरम्ब नक्षत्रपङ्क्त्या  
तथा योगिनीराशिपीठैरभिन्नम् ।  
महाकालमात्मानमामृश्य लोकं  
विधत्से कृतिं वा स्थितिं वा महेशि ॥ १२॥  
  
लसत्तारहारामतिस्वच्छचेलां  
वहन्तीं करे पुस्तकं चाक्षमालाम् ।  
शरच्चन्द्रकोटिप्रभाभासुरां त्वां  
सकृद्भावयन्भारतीवल्लभः स्यात् ॥ १३॥  
  
समुद्यत्सहस्रार्कबिम्बाभवक्त्रां  
स्वभासैव सिन्दूरिताजाण्डकोटिम् ।  
धनुर्बाणपाशाङ्कुशान्धारयन्तीं  
स्मरन्तः स्मरं वापि सम्मोहयेयुः ॥ १४॥  
  
मणिस्यूतताटङ्कशोणास्यबिम्बां  
हरित्पट्टवस्त्रां त्वगुल्लासिभूषाम् ।  
हृदा भावयंस्तप्तहेमप्रभां त्वां  
श्रियो नाशयत्यम्ब चाञ्चल्यभावम् ॥ १५॥  
  
महामन्त्रराजान्तबीजं पराख्यं  
स्वतो न्यस्तबिन्दु स्वयं न्यस्तहार्दम् ।  
भवद्वक्त्रवक्षोजगुह्याभिधानं  
स्वरूपं सकृद्भावयेत्स त्वमेव ॥ १६॥  
  
तथान्ये विकल्पेषु निर्विण्णचित्ता-  
स्तदेकं समाधाय बिन्दुत्रयं ते ।  
परानन्दसन्धानसिन्धौ निमग्नाः  
पुनर्गर्भरन्ध्रं न पश्यन्ति धीराः ॥ १७॥  
  
त्वदुन्मेषलीलानुबन्धाधिकारा-  
न्विरिञ्च्यादिकांस्त्वद्गुणाम्भोधिबिन्दून् ।  
भजन्तस्तितीर्षन्ति संसारसिन्धुं  
शिवे तावकीना सुसम्भावनेयम् ॥ १८॥  
  
कदा वा भवत्पादपोतेन तूर्णं  
भवाम्भोधिमुक्तीर्य पूर्णान्तरङ्गः ।  
निमज्जन्तमेनं दुराशाविषाब्धौ  
समालोक्य लोकं कथं पर्युदास्से ॥ १९॥  
  
कदावा हृषीकाणि साम्यं भजेयुः  
कदा वा न शत्रुर्न मित्रं भवानि ।  
कदा वा दुराशाविषूचीविलोपः  
कदा वा मनो मे समूलं विनश्येत् ॥ २०॥  
  
नमोवाकमाशास्महे देवि युष्म-  
त्पदाम्भोजयुग्माय तिग्माय गौरि ।  
विरिञ्च्यादिभास्वत्किरीटप्रतोली-  
प्रदीपायमानप्रभाभास्वराय ॥ २१॥  
  
कचे चन्द्ररेखं कुचे तारहारं  
करे स्वादुचापं शरे षट्पदौघम् ।  
स्मरामि स्मरारेरभिप्रायमेकं  
मदाघूर्णनेत्रं मदीयं निधानम् ॥ २२॥  
  
शरेष्वेव नासा धनुष्वेव जिह्वा  
जपापाटले लोचने ते स्वरूपे ।  
त्वगेषा भवच्चन्द्रखण्डे श्रवो मे  
गुणे ते मनोवृत्तिरम्ब त्वयि स्यात् ॥ २३॥  
  
जगत्कर्मधीरान्वचोधूतकीरान्  
कुचन्यस्तहारान्कृपासिन्धुपूरान् ।  
भवाम्भोधिपारान्महापापदूरान्  
भजे वेदसाराञ्शिवप्रेमदारान् ॥ २४॥  
  
सुधासिन्धुसारे चिदानन्दनीरे  
समुत्फुल्लनीपे सुरत्रान्तरीपे ।  
मणिव्यूहसाले स्थिते हैमशाले  
मनोजारिवामे निषण्णं मनो मे ॥ २५॥  
  
दृगन्ते विलोला सुगन्धीषुमाला  
प्रपञ्चेन्द्रजाला विपत्सिन्धुकूला ।  
मुनिस्वान्तशाला नमल्लोकपाला  
हृदि प्रेमलोलामृतस्वादुलीला ॥ २६॥  
  
जगज्जालमेतत्त्वयैवाम्ब सृष्टं  
त्वमेवाद्य यासीन्द्रियैरर्थजालम् ।  
त्ववेकैव कर्त्री त्वमेकैव भोक्त्री  
न मे पुण्यपापे न मे बन्धमोक्षौ ॥ २७॥  
  
इति प्रेमभारेण किञ्चिन्मयोक्तं  
न बुध्वैव तत्त्वं मदीयं त्वदीयं ।  
विनोदाय बालस्य मौर्ख्यं हि मात-  
स्तदेतत्प्रलापस्तुतिं मे गृहाण ॥ २८॥ं  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
देवीभुजङ्गस्तोत्रम् सम्पूर्णम्  ॥  
  
  
  
%Date: Thu, 17 Aug 2000 01:09:18 -0400 (EDT)  
Encoded by Sridhar SeshagiriM  
  
