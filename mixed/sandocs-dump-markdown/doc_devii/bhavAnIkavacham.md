---
Author: Traditional
Category: kavacha, devii, pArvatI, devI
Description-comments: rUdrayAmala_ta.ntra
File name: bhavaaniikavach.itx
Language: Sanskrit
Latest update: October 31, 2005
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: bhavAnIkavacham
Transliterated by: WebD
engtitle: bhavAnIkavacham
itxtitle: bhavAnIkavacham
title: भवानीकवचम्

---
  
 श्रीभवानीकवचम्   
  
श्रीगणेशाय नमः ।  
श्री पार्वत्युवाच ।  
भगवन् सर्वमाख्यातं मन्त्रं यन्त्रं शुभ प्रदम् ।  
भवान्याः कवचं ब्रूहि यद्यहं वल्लभा तव ॥ १॥  
  
ईश्वर उवाच ।  
गुह्याद्गुह्यतरं गोप्यं भवान्याः सर्वकामदम् ।  
कवचं मोहनं देवि गुरुभक्त्या प्रकाशितम् ॥ २॥  
  
राज्यं देयं च सर्वस्वं कवचं न प्रकाशयेत् ।  
गुरु भक्ताय दातव्यमन्यथा सिद्धिदं नहि ॥ ३॥  
  
ॐ अस्य श्रीभवानी कवचस्य सदाशिव ऋषिरनुष्टुप छन्दः,  
मम सर्वकामना सिद्धयर्थे श्रीभवानी त्रैलोक्यमोहनकवच  
पाठे विनियोगः  
पद्मबीजाशिरः पातु ललाटे पञ्चमीपरा ।  
नेत्रे काम प्रदा पातु मुखं भुवन सुन्दरी ॥ ४॥  
  
नासिकां नारसिंही च जिह्वां ज्वालामुखी तथा ।  
श्रोत्रे च जगतां धात्री करौ सा विन्ध्यवासिनी ॥ ५॥  
  
स्तनौ च कामकामा च पातु देवी सदाशुचिः ।  
उदरं मोहदमनी कण्डली नाभमण्डलम् ॥ ६॥  
  
पार्श्वं पृष्ठकटी गुह्यस्थाननिवासिनी ।  
ऊरू मे हिङ्गुला चैव जानुनी कमठा तथा ॥ ७॥  
  
पादौ विघ्नविनाशा च अङ्गुलीः पृथिवी तथा ।  
रक्ष-रक्ष महामाये पद्मे पद्मालये शिवे ॥ ८॥  
  
वाञ्छितं पूरयित्वा तु भवानी पातु सर्वदा ।  
य इदं कवचं देव्या जानाति सच मन्त्रवित् ॥ ९॥  
  
राजद्वारे श्मशाने च भूतप्रेतोपचारिके ।  
बन्धने च महादुःखे पठेच्छत्रुसमागमे ॥ १०॥  
  
स्मरणात्कवचस्यास्य निर्भयो जायते नरः ।  
प्रयोगमुपचारस्य भवान्याः कर्तुमिच्छति ॥ ११॥  
  
कवचं प्रपठेदादौ ततः सिद्धिमवाप्नुयात् ।  
भूर्जपत्रे लिखित्वा तु कवचं यस्तुधारयेत् ॥ १२॥  
  
देहे च यत्र कुत्रापि सर्व सिद्धिर्भवेन्नरः ।  
शस्त्रास्त्रस्य भयं नैव भूतादि भयनाशनम् ॥ १३॥  
  
गुरु भक्तिं समासाद्य भवान्यास्तवनं कुरु ।  
सहस्र नाम पठने कवचं प्रथमं गुरु ॥ १४॥  
  
नन्दिने कथितं देवि तवाग्रे च प्रकाशितम् ।  
सागन्ता जायते देवि नान्यथा गिरिनन्दिनि ॥ १५॥  
  
इदं कवचमज्ञात्वा भवानीं स्तौतियो नरः ।  
कल्प कोटि शतेनापि नभवेत्सिद्धिदायिनी ॥ १६॥  
  
॥ इति श्रीभवानी त्रैलोक्यमोहनकवचं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
