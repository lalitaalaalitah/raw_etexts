---
Category: devii, kavacha, dashamahAvidyA, devI
File name: ShoDashIkavacham.itx
Indexextra: (Manuscript, Info)
Language: Sanskrit
Latest update: February 15, 2020
Location: doc_devii
Proofread by: Sivakumar Thyagarajan, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamala Tantra
SubDeity: dashamahAvidyA
Subject: philosophy/hinduism/religion
Sublocation: devii
Text title: ShoDashIkavacham
Transliterated by: Sivakumar Thyagarajan shivakumar24 at gmail.com
engtitle: ShoDashIkavacham
itxtitle: ShoDashIkavacham (rudrayamalAntargatam)
title: षोडशीकवचम् (रुद्रयमलान्तर्गतम्)

---
  
 श्रीषोडशीकवचम्   
ॐ श्रीगणेशाय नमः ।  
श्रीगुरुभ्यो नमः ।  
श्रीदेव्युवाच -  
भगवन्देवदेवेश भक्तानुग्रहकारक ।  
श्रीमहाषोडशीदेव्याः कवचं वद मे प्रभो ॥ १॥  
  
श्रीभैरव उवाच  
अधुना देवि वक्ष्यामि महाश्रीषोडशीमयम् ।  
परमार्थाभिधं वर्म श्रीविद्यासारमुत्तमम् ॥ २॥  
  
अस्य श्रीमहाषोडशीकवचस्य शिवऋषिः, पङ्क्तिछन्दः, श्रीमहाषोदशीदेवता ।  
कएईल ह्रीं बीजं,  हसकहल ह्रीं शक्तिः, सकल ह्रीं कीलकं,  
धर्मार्थकाममोक्षार्थे विनियोगः प्रकीर्तिताः ।  
अथ ध्यानम् -  
सूर्यकोटिसहस्राभां सर्वाभरणभूषिताम् ।  
पञ्चवक्त्रां चतुर्बाहुं शिवशक्त्यात्मकां भजे ॥ ३॥  
  
शिरोऽव्यान्मे रमाबीजं वाग्बीजं लोचनेऽवतात् ।  
पराबीजं श्रुती पायात् कामबीजं च नासिकाम् ॥ ४॥  
  
कामराजस्तथोष्ठौ मे शक्तिः पायान्मुखं मम ।  
वासव्यारदनान्पातु तारं जिह्वां ममावतु ॥ ५॥  
  
शक्तिः कण्ठं तथा पातु रमा स्कन्धौ ममावतु ।  
त्र्यक्षं भ्रुवौ सदा पतु धृतिः पतु करौ मम ॥ ६॥  
  
पराबीजं पातु वक्षो लक्ष्मी कुक्षिं ममावतु ।  
शिवकूटोऽवतात्पृष्ठं ब्रह्मकूटं तु पार्श्वयोः ॥ ७॥  
  
शक्तिकूटोऽवतान्नाभिं कान्तिकूटो गुदं तथा ।  
वायुकूटोऽवताद्धस्तौ शक्तिकूटस्तु जानुतः ॥ ८॥  
  
तारं जङ्घे सदा पातु पादौ शक्तिर्ममावतु ।  
परा प्रभातकालेऽव्यात् वाङ्मध्याह्नेऽवताच्च माम् ॥ ९॥  
  
सा सायं पातु सर्वत्र मोहाऽव्यान्मां निशीथके ।  
  
पूर्वादिदिक्षु तारोऽव्यात् वह्निवायोः परावतु ॥ १०॥  
  
जलदुर्भिक्षदारिद्र्यात् शक्तिः पातु ममानिशम् ।  
दारापुत्रधनाढ्येभ्यो गजाश्वगृहमण्डलात् ॥ ११॥  
  
पातु मे कमलाबीजं कामः श्रीयोगिनीगणात् ।  
वाग्भवं सर्वदा पातु श्रीविद्या सर्वतोऽवतु ॥ १२॥  
  
इतीदं कवचं दिव्यं महाश्रीषोडशीमयम् ।  
मूलमन्त्रमयं गोप्यं सर्वाशापरिपूरकम् ॥ १३॥  
  
सर्वश्रेयस्करं नित्यं स्तुतं सिद्धिप्रदं कलौ ।  
यः पठेत्साधको नित्यं धत्ते मौनव्रतं शिवे ॥ १४॥  
  
स एव शोडशीपुत्रः कामेश्वरसमप्रभुः ।  
श्यामात्मको महाकालरूपो वैरिविमर्दनः ॥ १५॥  
  
बहुपुत्रो रमानाथो मान्त्रिकोत्तमशेखरः ।  
इत्येतत्कथितं वर्म महाश्रीशोडशीमयम् ॥ १६॥  
  
विनानेन न सिद्धिः स्यान्ममापि परमेश्वरि ।  
गोप्यं गुह्यतमं वर्म मूलमन्त्रमयं परम् ॥ १७॥  
  
परमार्थाभिधं वस्तु गोपयेत्स सदाशिवः ॥  
  
इति श्रीरुद्रयमले तन्त्रे महाषोडशी कवचं सम्पूर्णम् ।  
श्रीरस्तु ॥  
  
  
Encoded by Sivakumar Thyagarajan  
Proofread by Sivakumar Thyagarajan, PSA Easwaran  
  
  
