---
Category: devii, aShTaka, gAyatrI, devI
File name: gAyatryaShTakam.itx
Language: Sanskrit
Latest update: January 5, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatryaShTakam 3
engtitle: gAyatryaShTakam 3
itxtitle: gAyatryaShTakam 3 (uShaHkAlagamyAmudAtta svarUpAM)
title: गायत्र्यष्टकम् ३ (उषःकालगम्यामुदात्त स्वरूपां)

---
  
 श्रीगायत्र्यष्टकम् ३   
उषःकालगम्यामुदात्त स्वरूपां  
     अकार प्रविष्टामुदाराङ्गभूषाम् ।  
अजेशादिवन्द्यामजार्चाङ्गभाजा-  
     मनौपम्यरूपां भजाम्यादि सन्ध्याम् ॥ १॥  
  
सदाहंसयानां स्पुरद्रत्नवस्त्रां  
     वराभीतिहस्तां खगाम्नायरूपाम् ।  
स्फुरत्साधिकामक्षमालां च कुम्भं  
     दधानामहं भावये पूर्वसन्ध्याम् ॥ २॥  
  
स्फुरचचन्द्रकान्तां शरच्चन्द्रवक्त्रां  
     महाचन्द्रकान्ताद्रिपीनस्तनाढ्याम् ।  
त्रिशूलाक्षहस्तां त्रिनेत्रस्यपत्नीं  
     वृषारूढपादां भजे मध्यसन्ध्याम् ॥ ३॥  
  
सदासामगानप्रियां श्यामलाङ्गीं  
     अकारान्तरस्थां करोल्लासि चक्रां ।  
गणापद्महस्तां स्वनत्पाञ्चजन्यां  
     खगेशोपविष्टां भजेमास्तसन्ध्याम् ॥ ४॥  
  
प्रगल्भस्वरूपां स्फुरत्कङ्कणाढ्यां  
     सदालम्बमानस्तनप्रान्तहाराम् ।  
महानीलरत्नप्रभाकुण्डलाढ्यां  
     स्फुरत्स्मेरवक्त्रां भजे तुर्यसन्ध्याम् ॥ ५॥  
  
हृदम्भोजमध्ये पराम्नायनीडे  
     सुखासीनसद्राजहंसां मनोज्ञाम् ।  
सदाहेमभासां त्रयीविद्यमध्यां  
     भजामस्तुवामो वदामः स्मरामः ॥ ६॥  
  
सदातत्पदैः स्तूयमानां सवित्रीं  
     वरेण्यां महाभर्गरूपां त्रिनेत्राम् ।  
सदा देवदेवादि देवस्यपत्नी-  
     महन्धीमहीत्यादि पादैकजुष्टाम् ॥ ७॥  
  
अनाथं दरिद्रं दुराचारयुक्तं  
     शतं स्थूलबुद्धिं परं धर्महीनम् ।  
त्रिसन्ध्यं जपध्यानहीनं महेशि  
     प्रपन्नं च मां पालय त्वं कृपालो ॥ ८॥  
  
इतीदं भुजङ्गं पठेद्यस्तु भक्त्या  
     समादाय चित्ते सदा तां परां च ।  
त्रिसन्ध्यास्वरूपां त्रिलोकैकवन्द्यां  
     स मुक्तो भवेत्सर्वपापैरजस्रम् ॥ ९॥  
  
इति श्रीगायत्र्यष्टकं सम्पूर्णम् ।  
  
  
Proofread by PSA Easwaran  
  
