---
Author: rAmasvarupashAstrI amaraH
Category: devii, sarasvatI, devI
File name: shAradAsaMstavanam.itx
Indexextra: (Scan
Language: Sanskrit
Location: doc_devii
Proofread by: Mandar Mali aryavrutta at gmail.com, NA
SubDeity: sarasvatI
Subject: philosophy/hinduism/religion
Sublocation: devii
Text title: Shri Sharada Samstavanam
Transliterated by: Mandar Mali aryavrutta at gmail.com
engtitle: Sharada Samstavanam
itxtitle: shAradAsaMstavanam
title: शारदासंस्तवनम्

---
  
 श्रीशारदासंस्तवनम्   
सर्वदा सर्व-दा शारदा सार-दा  
     या विपत्पारदा सा पराम्बा मता ।  
सङ्गता सर्व-देवैः प्रहर्षङ्गता  
     वन्दिता विष्णुना जिष्णुना संस्तुता ॥ १॥  
  
पण्डितो यत्कृपातो भवेन्मण्डितोऽ-  
     खण्डितो देश सैषः सदा नन्दितः ।  
पातु सा शारदा ब्रह्मलोकस्थिता  
     सम्मता देवदेवैः स्वयं वन्दिता ॥ २॥  
  
ब्रह्मणा विष्णुना शूलिना संस्तुता  
     सर्वदेवैर्नरै दानवैः पूजिता ।  
सर्वदा शं विदध्यान्मुदा शारदा  
     शोकसंहारिकाऽज्ञान-तामिस्रहा ॥ ३॥  
  
सेवकोऽयं सहायं विना दुःखित-  
     स्त्वं विधत्तां सुरक्षां जगत्पालिके ।  
सम्बलं  सौख्यदे ! भक्तिदे ! देहि मे  
     साधवोऽसाधवो लालिताः पालिताः ॥ ४॥  
  
करालेऽस्मिन् काले वरसरसिजाक्षि सुविमले !  
     त्वमेवाद्याशक्तिः सततमनुरक्तिर्भवतु मे ।  
अभद्रं भ्रूभङ्गाद्धरतु वर-वीणा धृत-करे !  
     सरस्वत्या मातुःश्चरण शरणं वाद्य निधनम् ॥ ५॥  
  
ईति-भीतिभयात्पाहि शरदिन्दुनिभानने ! ।  
अपहृत्य तमोजालं सर्वानर्थान् प्रपूरय ॥ ६॥  
  
इति श्रीशारदासंस्तवनं सम्पूर्णम् ।  
  
रचयिता-रामस्वरुपशास्त्री अमरः  
तालबेहट (ललितपुर) स्थः  
  
  
Encoded and proofread by Mandar Mali aryavrutta at gmail.com, NA  
  
