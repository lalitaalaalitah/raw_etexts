---
Author: Mayurapandita
Category: devii, nadI, devI
File name: gangAstutiHgangAvijnaptiH.itx
Indexextra: (Scan)
Language: Sanskrit
Latest update: November 3, 2019
Location: doc_devii
Proofread by: Shree Devi Kumar shreeshrii at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gangastutih 3 or Gangavijnaptih
Transliterated by: Shree Devi Kumar shreeshrii at gmail.com
engtitle: gangAstutiH 3 or gangAvijnaptiH
itxtitle: gaNgAstutiH 3 athavA gaNgAvijnaptiH (mayUrapaNDitavirachitA jaya jaya bhagavati)
title: गण्गास्तुतिः ३ अथवा गण्गाविज्ञप्तिः (मयूरपण्डितविरचिता जय जय भगवति)

---
  
 गङ्गास्तुतिः गङ्गाविज्ञप्तिः   
  
॥ श्रीगणेशाय नमः ॥  
  
॥ अथ मयूरपन्त-विरचितार्यानिबद्धश्रीगङ्गास्तुतिप्रारम्भः ॥  
  
जय जय भगवति गङ्गे त्वं गेयगुणा प्रतीपकुलदयिते ।  
अयि तेऽस्तु दया त्वत्तोये येन्ये दीने मतिक्षमामयि ते ॥ १॥  
  
बलिना कलिना मलिनानुद्धर्तुमसि त्वमेव सत्यमलम् ।  
गायन्ति यशः कवयस्तव यत्पीयूषतोपि सत्यमलम् ॥ २॥  
  
भविता त्वयि मज्जनतः शुचिराशु तथा जपन्न गङ्गेऽहम् ।  
रुचिरमपि वपुः पापं हेयमिह यथा सपन्नगङ्गेऽहम् ॥ ३॥  
  
शरणागतो दयावति दीनस्त्याज्यस्त्वया न गङ्गेऽयम् ।  
कः स्मरतु त्वां हि त्वां सन्तानं विषयिणां न गङ्गेयम् ॥ ४॥  
  
भागीरथि तव दृष्टिः प्रभवसि पुरुषार्थसम्पदे विनते ।  
ईषन्मात्रमपि श्रुतमौदासीन्यं जनेषु देवि न ते ॥ ५॥  
  
मूर्तिमती त्वमसि दया देवस्य हरेर्जगद् भयादवतः ।  
त्रातं हि लीलयेदं विश्वं संसारतस्त्वयादवतः ॥ ६॥  
  
जय देवि जह्नुकन्ये भजदघसंहारसद्व्रते धन्ये ।  
सन्तु बहवः किमन्ये त्वामेव जगद्धितावहां मन्ये ॥ ७॥  
  
वससि विशङ्कं शम्भोः कृतशिञ्जितविहितमर्मरा शिरसि ।  
दुर्गाया अपि तेन त्वं भगवत्यतुलशर्मराशिरसि ॥ ८॥  
  
शरणागतजीवानां प्रक्षालितसर्वपापजम्बालाम ।  
वन्दे हरेर्हरन्तीं त्रासं त्वां त्रिविधतापजम्बालाम् ॥ ९॥  
  
पतितः काकोऽपि भवति पयसि भवत्याः सुरापगे हंसः ।  
भजति यशः सुकृतौघस्त्वयि कृतमज्जनसुरापगेऽहंसः ॥ १०॥  
  
हरितां ददासि जाह्नवि जन्तुभ्यस्त्वं तथा मुदा हरताम् ।  
किं मे न दर्शनं वाक् सत्यास्तु यशःकथामुदाहरताम् ॥ ११॥  
  
उत्तम ईशितुरङ्गे नटसि नदीश्वरि नटी यथा रङ्गे ।  
कृतजगदनगभङ्गे सन्मतसङ्गे नमोस्तु ते गङ्गे ॥ १२॥  
  
स्वस्तुत्यनभिज्ञेऽपि त्वत्करुणामयि कृतानतावस्तु ।  
वस्तु प्राप्नोत्वयमयि जलजन्तुभिरपि तवाप्यते वस्तु ॥ १३॥  
  
दयमानमानसे त्वं पुष्णास्यपि दुर्दुरं वकं मीनम् ।  
पीनं कुरुषे मकरं धनहीनं त्यजसि किन्द्विजं दीनम् ॥ १४॥  
  
भक्तमयूरघनघटे कुधियामस्माकमुचितमत्यागः ।  
स्वयशो मा त्यज मातर्महतां महितो न शुचितमत्यागः ॥ १५॥  
  
विष्णुपदि प्रतिकूलं व्यावर्तयितुं क्षमासि नतदिष्टम् ।  
सति सति सामर्थ्येऽपि प्रणमदनवनं यदम्ब नतदिष्टम् ॥ १६॥  
  
कास्ते त्रिविक्रमाङ्घ्रेर्ध्यायिस्वर्द्रोरिहाप्तजनमान्या ।  
सर्वासु देवतासु स्वर्धुनि मातस्त्वमेव सन्मान्या ॥ १७॥  
  
नमनादमनाक् करुणे देवि ! भवत्या भवव्यथाः शमिताः ।  
अमिताः प्रजाः कृतार्थाः प्राप्ता भव्यं वरं परं शमिताः ॥ १८॥  
  
स्पृष्ट्वा त्वां मां वातः स्पृशतु सुखं स्वमिव बालकं तातः ।  
मास्तु मम विपदि पातः संसारात्तारयाऽऽशु भो मातः ॥ १९॥  
  
भवतीं विना प्रमुदितं कर्तारो दीनमातुरङ्के ते ।  
मलिनोपि शिशुरशङ्कं सुखमयमपि लुठतु मातुरङ्के ते ॥ २०॥  
  
शरणागतस्य मम खलु तव चापि यशस्करीमिमामुक्तिम् ।  
मानय मानय निकटं परिपालय देहि वत्सले मुक्तिम् ॥ २१॥  
  
सन्तापमपाकर्तुं कादम्बिन्या यथा मयूरेण ।  
गङ्गाया विज्ञप्तिः प्रेम्णैव कृता तथा मयूरेण ॥ २२॥  
  
श्रीः इति श्रीरामवन्दनमयूरविरचितार्यारूपा श्रीमद्गङ्गाविज्ञप्तिः ।  
श्रीः शुभं भवतु ।  
  
  
Encoded and proofread by Shree Devi Kumar shreeshrii at gmail.com  
  
