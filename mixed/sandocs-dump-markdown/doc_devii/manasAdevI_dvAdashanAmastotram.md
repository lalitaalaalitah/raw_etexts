---
Category: devii
File name: manasAdvAdashanAmastotram.itx
Language: Sanskrit
Latest update: June 4, 2020
Location: doc_devii
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Manasa Devi Dvadasha Nama Stotram
engtitle: manasAdevI dvAdashanAmastotram
itxtitle: manasAdevI dvAdashanAmastotram
title: मनसादेवी द्वादशनामस्तोत्रम्

---
  
 मनसादेवी द्वादशनामस्तोत्रम्   
ॐ नमो मनसायै ।  
जरत्कारु जगद्गौरी मनसा सिद्धयोगिनी ।  
वैष्णवी नागभगिनी शैवी नागेश्वरी तथा ॥ १॥  
  
जरत्कारुप्रियाऽऽस्तीकमाता विषहरीती च ।  
महाज्ञानयुता चैव सा देवी विश्वपूजिता ॥ २॥  
  
द्वादशैतानि नामानि पूजाकाले च यः पठेत् ।  
तस्य नागभयं नास्ति तस्य वंशोद्भवस्य च ॥ ३॥  
  
नागभीते च शयने नागग्रस्ते च मन्दिरे ।  
नागभीते महादुर्गे नागवेष्टितविग्रहे ॥ ४॥  
  
इदं स्तोत्रं पठित्वा तु मुञ्चते नात्रसंशयः ।  
नित्यं पठेद्यः दृष्ट्वा नागवर्गः पलायते ॥ ५॥  
  
नागौधं भूषणं कृत्वा स भवेत् नागवाहनाः ।  
नागासनो नागतल्पो महासिद्धो भवेन्नरः ॥ ६॥  
  
॥ इति मनसादेवी द्वादशनामस्तोत्रं सम्पूर्णम् ॥  
  
  
  
