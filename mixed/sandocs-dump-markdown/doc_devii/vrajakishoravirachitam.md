---
Author: Vrajakishora Tripathi
Category: devii, panchaka, vrajakishora, durgA, AratI
File name: durgAnIrAjanapanchakam.itx
Language: Sanskrit
Latest update: March 14, 2020
Location: doc_devii
Proofread by: Vrajakishora Tripathi
Send corrections to: sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: Durga Nirajana Panchakam
Transliterated by: Vrajakishora Tripathi
engtitle: durgAnIrAjanapanchakam
itxtitle: (vrajakishoravirachitam)
title: (व्रजकिशोरविरचितम्)

---
  
 श्रीदुर्गानीराजनपञ्चकं   
कर्पूरेण वरेण पावकशिखा शाखायते तेजसा  
     वासस्तेन सुकम्पते प्रतिपलं घ्राणं मुहुर्मोदते ।  
नेत्राह्लादकरं सुपात्रलसितं सर्वाङ्गशोभाकरं  
     दुर्गे ! प्रीतमना भव तव कृते कुर्वे सुनीराजनम् ॥ १॥  
  
आदौ देवि ! ददे चतुस्तव पदे त्वं ज्योतिषा भाससे  
     दृष्ट्वैतन् मम मानसे बहुविधा स्वाशा जरीजृम्भते ।  
प्रारब्धानि कृतानि यानि नितरां पापानि मे नाशय  
     दुर्गे ! प्रीतमना भव तव कृते कुर्वे सुनीराजनम् ॥ २॥  
  
नाभौ द्विः प्रददे नगेशतनये ! त्वद्भा बहु भ्राजते  
     तेन प्रीतमना नमामि सुतरां याचेपि मे कामनाम् ।  
शान्तिर्भूतिततिर्विभातु सदने निःशेषसौख्यं सदा  
     दुर्गे ! प्रीतमना भव तव कृते कुर्वे सुनीराजनम् ॥ ३॥  
  
आस्ये तेऽपि सकृद् ददे द्युतिधरे ! चन्द्राननं दीप्यते  
     दृष्ट्वा मे हृदये विराजति महा-भक्तिर्दयासागरे ! ।  
नत्वा त्वच्चरणौ रणाङ्गनमनः ! शक्तिं सुखं कामये  
     दुर्गे ! प्रीतमना भव तव कृते कुर्वे सुनीराजनम् ॥ ४॥  
  
मातो मङ्गलसाधिके ! शुभतनौ ते सप्तकृत्वो ददे  
     तस्मात् तेन मुहुर्जगद्धितकरं सञ्जायते सन्महः ।  
तद्भासा विपदः प्रयान्तु दुरितं दुःखानि सर्वाणि मे  
     दुर्गे ! प्रीतमना भव तव कृते कुर्वे सुनीराजनम् ॥ ५॥  
  
इति श्रीव्रजकिशोरः त्रिपाठीविरचितं श्रीदुर्गानीराजनपञ्चकम् सम्पूर्णम् ।  
  
  
Composed, encoded, and proofread by Vrajakishora Tripathi  
  
