---
Category: devii, dvAdasha, dashamahAvidyA, devI
Description/comments: See also lalitAsahasranAmastotram from nAradapurANa, and nityAShoDashikArNavaM
File name: tripurasundaryAdvAdashashlokIstutiH.itx
Indexextra: (Commentary)
Language: Sanskrit
Latest update: April 20, 2019
Location: doc_devii
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: tripurasundaryAdvAdashashlokIstutiH
engtitle: tripurasundaryAdvAdashashlokIstutiH
itxtitle: tripurasundaryAdvAdashashlokIstutiH (nAradapurANAntargatA)
title: त्रिपुरसुन्दर्याद्वादशश्लोकीस्तुतिः (नारदपुराणान्तर्गता)

---
  
 श्रीत्रिपुरसुन्दर्याद्वादशश्लोकीस्तुतिः   
गणेशग्रहनक्षत्रयोगिनीराशिरूपिणीम् ।  
देवीं मन्त्रमयीं नौमि मातृकापीठरूपिणीम् ॥ १॥  
  
प्रणमामि महादेवीं मातृकां परमेश्वरीम् ।  
कालहृल्लोहलोल्लोहकलानाशनकारिणीम् ॥ २॥  
  
यदक्षरैकमात्रेऽपि संसिद्धे स्पर्द्धते नरः ।  
रविताक्ष्येन्दुकन्दर्पैः शङ्करानलविष्णुभिः ॥ ३॥  
  
यदक्षरशशिज्योत्स्नामण्डितं भुवनत्रयम् ।  
वन्दे सर्वेश्वरीं देवीं महाश्रीसिद्धमातृकाम् ॥ ४॥  
  
यदक्षरमहासूत्रप्रोतमेतज्जगत्त्रयम् ।  
ब्रह्माण्डादिकटाहान्तं तां वन्दे सिद्धमातृकाम् ॥ ५॥  
  
यदेकादशमाधारं बीजं कोणत्रयोद्भवम् ।  
ब्रह्माण्डादिकटाहान्तं जगदद्यापि दृश्यते ॥ ६॥  
  
अकचादिटतोन्नद्धपयशाक्षरवर्गिणीम् ।  
ज्येष्ठाङ्गबाहुहृत्कण्ठकटिपादनिवासिनीम् ॥ ७॥  
  
नौमीकाराक्षरोद्धारां सारात्सारां परात्पराम् ।  
प्रणमामि महादेवीं परमानन्दरूपिणीम् ॥ ८॥  
  
अथापि यस्या जानन्ति न मनागपि देवताः ।  
केयं कस्मात्क्व केनेति सरूपारूपभावनाम् ॥ ९॥  
  
वन्दे तामहमक्षय्यां क्षकाराक्षररूपिणीम् ।  
देवीं कुलकलोल्लोलप्रोल्लसन्तीं शिवां पराम् ॥ १०॥  
  
वर्गानुक्रमयोगेन यस्याख्योमाष्टकं स्थितम् ।  
वन्दे तामष्टवर्गोत्थमहासिद्ध्यादिकेश्वरीम् ॥ ११॥  
  
कामपूर्णजकाराख्यसुपीठान्तर्न्निवासिनीम् ।  
चतुराज्ञाकोशभूतां नौमि श्रीत्रिपुरामहम् ॥ १२॥  
  
इति द्वादशभी श्लोकैः स्तवनं सर्वसिद्धिकृत् ।  
देव्यास्त्वखण्डरूपायाः स्तवनं तव तद्यतः ॥  
  
इति त्रिपुरसुन्दर्याद्वादशश्लोकीस्तुतिः समाप्ता ।  
  
  
