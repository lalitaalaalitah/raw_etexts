---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, kavacha, devI
Description/comments: rudrayAmale uttaratantre 2 bhairava bhairavI sa.nvAde
File name: kAkinIkavacham.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Kakini Kavacham
Texttype: stotra
Transliterated by: staff of Muktabodha.org Mark S.G. Dyczkowski
engtitle: kAkinIkavacham
itxtitle: kAkinIkavacham (rudrayAmalAntargatam)
title: काकिनीकवचम् (रुद्रयामलान्तर्गतम्)

---
  
 काकिनीकवचम्   
अथ षष्ठसप्ततितमः पटलः  
श्रीआनन्दभैरवी उवाच  
कथयामि महाकाल! चात्यन्ताद्भुतसाधनम् ।  
कवचं काकिनीदेव्या अष्टोत्तरशताक्षरम् ॥ ७६-१॥  
  
यस्य गेहे करे शीर्षे कण्ठे च चित्तमध्यके ।  
भुजमध्ये च कट्यां वा धारयित्वा महीतले ॥ ७६-२॥  
  
किं न सिद्धिं करोत्येव साधको योगिनीपतिः ।  
योगसिद्धिः क्रियासिद्धिः शिवासिद्धिस्तथा परा ॥ ७६-३॥  
  
महासिद्धिः खेचरी च सुषुम्णासिद्धिरेव च ।  
फलसिद्धिः कालसिद्धिः क्रियासिद्धिः शिवाम्बिका ॥ ७६-४॥  
  
जङ्घासिद्धिः परासिद्धिः खड्गसिद्धिः सुसूक्ष्मगा ।  
अणिमाद्यष्टसिद्धिश्च करे तस्य स्थिरा भवेत् ॥ ७६-५॥  
  
कवचं काकिनीदेव्याः सर्वसिद्धिप्रदायकम् ।  
अकाले वा सुकाले वा पठनाद् धर्मसञ्चयम् ॥ ७६-६॥  
  
जयी धर्मसञ्चयेन जयो यत्र शिवस्ततः ।  
यत्र शिवा तत्र शिवः कवचात्मा द्वयं प्रियौ ॥ ७६-७॥  
  
कर्तारौ तौ सदा तारौ पार्वतीपरमेश्वरौ ।  
कार्यकारणस्रष्टारौ उभौ तत्र परात्परौ ॥ ७६-८॥  
  
कवचात्मकमूर्त्तौ च स्थातारौ प्रभवात्मकौ ।  
तस्य नामाक्षरं वक्ष्ये शृष्णुष्व भैरवेश्वर ॥ ७६-९॥  
  
भैरवी भीमरूपा च विरूपा रूपवर्जिता ।  
सूक्ष्मातिसूक्ष्मरूपा च स्वप्रकाशा च शाकिनी ॥ ७६-१०॥  
  
चपला चञ्चला भीमा चन्द्रदेवी परापरा ।  
कमलाक्षी देवमाता खड्गकपालधारिणी ॥ ७६-११॥  
  
गुर्वी गौरी घनच्छाया ओङ्ङ्काराद्या चरुप्रिया ।  
छाया जया चाञ्जना च ओङ्कारात्मा कलावती ॥ ७६-१२॥  
  
टङ्कारिणी डाकिनी च टक्कादेवी रुणप्रिया ।  
तारिणी स्थूलपुष्टा च दयाधर्मप्रिया नुतिः ॥ ७६-१३॥  
  
परमा बुद्धिशक्तिश्च फलदा फाल्गुनी कला ।  
वसुधारा वासुकी च भद्रकाली भवाभवा ॥ ७६-१४॥  
  
मनसा मोहिनी माता यशोदा याज्ञिका यशा ।  
रूपेश्वरी रणप्राणा लक्ष्मीर्लक्षणशोभिता ॥ ७६-१५॥  
  
वसुप्रिया वसुरता बालरक्षा शशिप्रभा ।  
षडक्षरी शारदा च हरिद्रा हारमालिनी ॥ ७६-१६॥  
  
लावण्यनिरता लङ्का क्षयरोगविनाशिनी ।  
क्षेत्रपाला च क्षेत्री च क्षत्रिया क्षेमदा क्षमा ॥ ७६-१७॥  
  
क्षुन्निवृत्तिकरी क्षुब्धा क्षालनाख्या क्षराक्षरा ।  
अनन्ताख्या उमा दुर्गा ऋषभा ईश्वरप्रिया ॥ ७६-१८॥  
  
ऌकारबीजकूटस्था ऌकारदीर्घजीविका ।  
एरण्डरणचामुण्डा ऐन्द्री डट्टप्रियान्तरा ॥ ७६-१९॥  
  
तुनुतुण्डा ओषधी च उत्तमाधममध्यमा ।  
औद्वेषिणी औषधस्था अट्टहासात्मसङ्गता ॥ ७६-२०॥  
  
अर्थदा अष्टहस्ता च अर्ककोटिमयूखगा ।  
अर्धनारीश्वरा अर्च्या अर्बुदास्त्रधरा समा ॥ ७६-२१॥  
  
अष्टैश्वर्यप्रदा अर्घा अम्भस्था चाप्यरुन्धती ।  
अर्पणाख्या अर्कमुनी अर्पणा अस्खलस्थिता ॥ ७६-२२॥  
  
अर्चनाढ्या अर्चनास्था अराती अरुणाधरा ।  
अष्टोत्तराख्यममृतं पठित्वा कवचं पठेत् ॥ ७६-२३॥  
  
तदा फलसमृद्धिः स्यादायुरारोग्यसाधनम् ।  
शाकिनीकवचस्यास्य सदाशिव ऋषिः स्मृतः ॥ ७६-२४॥  
  
गायत्रीच्छन्द एवापि शाकिनी देहदेवता ।  
ॐ श्रीं क्लीं मे शिरः पातु ब्लूँ ह्लूँ मे ललाटकम् ॥ ७६-२५॥  
  
चक्षुषी खेचरी पातु कर्णौ मे शिवशाकिनी ।  
गण्डयुग्मं सदा पातु देवशाकम्भरी रमा ॥ ७६-२६॥  
  
स्वाहा पातु युग्मनासां ओष्ठाऽधरं शिरोऽवतु ।  
द्रीं ह्रीं श्रीं मे दन्तपङ्क्तिं जिह्वाग्रं देहदेवता ॥ ७६-२७॥  
  
चिबुकं कमला देवी वाग्दात्री मे कपालकम् ।  
वदनं कालिका पातु शब्दबीजात्मिका गलम् ॥ ७६-२८॥  
  
कण्ठदेवी शाकिनी च पातु मे कण्ठपङ्कजम् ।  
सुरादेवी सदा पातु हृत्पद्मं कामरूपिणी ॥ ७६-२९॥  
  
कलावती कामकामा काममाला विशुद्धकम् ।  
सदाशिवपथं पातु लक्ष्मीर्मे नाभिपङ्कजम् ॥ ७६-३०॥  
  
उल्कामुखी सदा पातु देवमाता षडक्षरम् ।  
सदा पातु विष्णुपद्मं राकिणी पातु मे दलम् ॥ ७६-३१॥  
  
कटिदेशं सदा पातु भोगदा ज्ञानमोक्षदा ।  
मूलाधारं सदा पातु काकिनी परमेश्वरी ॥ ७६-३२॥  
  
एकरूपा सदा पातु लिङ्गाधारं विरूपिणी ।  
मार्कण्डपूजिता देवी मृकुण्डा मूलवासिनी ॥ ७६-३३॥  
  
सदा मे पातु देवेशि अभया चारुदेशकम् ।  
दर्शनाख्या महादेवी लिङ्गाधारं पदान्तरम् ॥ ७६-३४॥  
  
पातु देवी हिरण्याक्षी सर्वाङ्गं सर्वदेवता ।  
विधात्री सूक्ष्मरूपस्था स्थूलाङ्गी च कृशोदरी ॥ ७६-३५॥  
  
सर्वत्र सर्वदा पातु देवी शाकम्भरी मम ।  
हृत्कालिका सदा पातु सर्वाङ्गं सर्वदेशके ॥ ७६-३६॥  
  
 इति ते कथितं नाथ कवचं देवदुर्लभम् ।  
पठित्वा सिद्धिप्राप्नोति राजत्वं लभते नरः ॥ ७६-३७॥  
  
अकस्मात् सूर्यतुल्यः स्यात् कामजेता स्वयं भवेत् ।  
धारणाद् देहवृद्धिः स्यादायुरारोग्यसम्पदम् ॥ ७६-३८॥  
  
वायुसिद्धिकरं साक्षादमृतानन्दविग्रहम् ।  
अग्निस्तम्भं जलस्तम्भं वायुस्तम्भं करोति हि ॥ ७६-३९॥  
  
खेचरो योगजेता स्यादाशाक्षयकरो भवेत् ।  
ततः पठेत् काममन्त्रं तदन्ते ध्यानमाचरेत् ॥ ७६-४०॥  
  
ॐश्रीश्च ते लक्ष्मीश्च पत्न्यावहोरात्रे पार्श्वे  
नक्षत्राणि रूपमश्विनौ व्यात्तम् । इष्णन्निषाणा-  
मुम्म इषाण सर्वलोकम्म इषाण ॥ ७६-४१॥  
  
जपित्वा काममन्त्रं हि सर्वकामफलं लभेत् ।  
ततो ध्यात्वा च कवचं ध्यायेद्यः शाकिनीशिवम् ॥ ७६-४२॥  
  
स वेदपारमायाति शाकिनीध्यानयोगतः ॥ ७६-४३॥  
  
प्राणाख्यां शुक्लपद्मे निरवधिनिलयां शाकिनीं पीतवस्त्रां  
सूक्ष्मां भूषातिरुद्रोद्भवतनुचपलां चञ्चलां सिद्धिलोलाम् ।  
हस्तैः पद्मैश्चतुर्भिः सुनयनकमलैर्भासमानां शिवाढ्यां  
पद्माभीतिप्रचण्डासिचसहितां शाकमातां भजामि ॥ ७६-४४॥  
  
ध्यात्वा योगी श्मशाने गिरिवरकुहरे डाकिनीदेशमध्ये  
शून्ये गर्तेवने वा गगनगृहतले शून्यगेहे सुप्रवासे ।  
ज्ञानात्मा यो वशी वा पठति च सततं शाकिनीदेहयोगं  
गङ्गायां स्वीयगर्भे कवचमभयदं सर्वदं याति सिद्धिम् ॥ ७६-४५॥  
  
कवचं कारणैर्देवीं पूजयित्वा यथाविधि ।  
अकस्मात् कायसिद्धिः स्यादष्टैश्वर्यसमन्वितः ॥ ७६-४६॥  
  
मोक्षमाप्नोति भावेन सुखं तस्य पदे पदे ।  
म्रियन्तु बालका यस्याः काकवन्ध्या च या भवेत् ॥ ७६-४७॥  
  
धारयित्वा त्विमां विद्यामेतैर्दोषैर्न लिप्यते ।  
कण्ठे यो धारयेदेतां समरे काण्डधारिणीम् ॥ ७६-४८॥  
  
अक्षयत्वमवाप्नोति जीवमात्रः सदाशिवः ।  
गोरोचनाकुङ्कुमेन कालागुरुहरिद्रया ॥ ७६-४९॥  
  
लाक्षारसैर्लेखयित्वा धारयित्वाऽमृतं लभेत् ॥ ७६-५०॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवभैरवीसंवादे शाकिनीकवचं नाम  
षष्ठसप्ततितमः पटलः ॥ ७६॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
