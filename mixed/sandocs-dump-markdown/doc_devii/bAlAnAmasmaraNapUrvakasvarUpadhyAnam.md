---
Category: devii, dashamahAvidyA, devI, dhyAnam
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAnAmasmaraNapUrvakasvarUpadhyAnam.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlAnAmasmaraNapUrvakasvarUpadhyAnam
engtitle: bAlAnAmasmaraNapUrvakasvarUpadhyAnam
itxtitle: bAlAnAmasmaraNapUrvakasvarUpadhyAnam
title: बालानामस्मरणपूर्वकस्वरूपध्यानम्

---
  
 श्रीबालानामस्मरणपूर्वकस्वरूपध्यानम्   
कल्याणी त्रिपुरा बाला माया त्रिपुरसुन्दरी ।  
सुन्दरी सर्वसौभाग्यवती ह्रीङ्काररूपिणी ॥ १॥  
  
ऐङ्कारी सर्वजननी क्लीङ्कारी परमेश्वरी ।  
सौःकारी सर्वशक्त्याढ्या त्र्यक्षरी दिव्यगन्धिनी ॥ २॥  
  
संविदानन्दलहरी श्रीविद्या त्रिपुरेश्वरी ।  
गुप्ता गुत्पतरा नित्या नित्या षोडशकावृता ॥ ३॥  
  
भक्तानुरक्ता रक्ताङ्गी शिवा सर्वारुणा शुभा ।  
मोहिनी परमानन्दा कामेशी तरुणी कला ॥ ४॥  
  
पद्मावती भगवती पद्मरागकिरीटिनी ।  
रक्तवस्त्रा रक्तभूषा रक्तगन्धानुलेपना ॥ ५॥  
  
सौगन्धिकमिलद्वेणी मन्त्रिणी मन्त्रपुष्पिणी ।  
तत्त्वासना तत्त्वमयी सिद्धान्तःपुरवासिनी ॥ ६॥  
  
श्रीवाणीड्या महादेवी कौलिनी परदेवता ।  
कैवल्यरेखा वशिनी सर्वेशी सर्वमङ्गला ॥ ७॥  
  
नारायणी वेदवेद्या सर्वसम्पत्प्रदा सती ।  
चतुर्भुजा चन्द्रचूडा पुराणागमबोधिता ॥ ८॥  
  
भूतेश्वरी भूतमयी पञ्चाशद्वर्णरूपिणी ।  
सर्वमङ्गलमाङ्गल्या कामाक्षी कामदायिनी ॥ ९॥  
  
किङ्करीभूतगीर्वाणी सुधापानविनोदिनी ।  
आधारवीथीपथिका स्वाधिष्ठानसमाश्रिता ॥ १०॥  
  
मणिपूरसमासीना अनाहतनिवासिनी ।  
विशुद्धिचक्रनिलया आज्ञाचक्रनिवासिनी ॥ ११॥  
  
अष्टत्रिंशत्कलामूर्तिः सुषुम्नागारमध्यगा ।  
योगीश्वरमुनिध्येया परब्रह्मस्वरूपिणी ॥ १२॥  
  
दिक्पालशक्तिसंयुक्ता सर्वाशापरिपूरका ।  
अनङ्गकुसुमादीड्या वाग्देव्यष्टकसंवृता ॥ १३॥  
  
सर्वसौभाग्यदेशानी मात्रष्टकसमावृता ।  
भैरवष्टकसंसेव्या सर्वाभीष्टार्थसाधिका ॥ १४॥  
  
योगिनीषट्कसंसेव्या सर्वरक्षाकराधिपा ।  
रतिप्रीतिविजयाख्यत्रिशक्तिगुरुसेविता ॥ १५॥  
  
सर्वसिद्धिप्रदेशानी सर्वानन्दमयाधिपा ।  
रहःपूजासमालोला बिन्दुस्थलमनोहरा ॥ १६॥  
  
त्रिकोणमध्यनिलया षट्कोणपुरवासिनी ।  
वसुपत्रद्वयावासा भूपुरद्वयमध्यगा ॥ १७॥  
  
शिवकामेश्वराङ्कस्थकामेश्वर्यङ्कवासिनी ।  
कामेश्वरीसमाकारा फुल्लकल्हारमध्यगा ॥ १८॥  
  
पुस्तकाभीतिवरदजपमालालसत्करा ।  
तरुणारुणदेहाभा दिव्याभरणभूषिता ॥ १९॥  
  
बन्धूककुसुमप्रख्या बाललीलाविनोदिनी ।  
काश्मीरकर्दमालिप्ततनुच्छायाविराजिता ॥ २०॥  
  
सपर्याचारनिरतगुरुमण्डलसेविता ।  
चतुर्वर्गप्रदानोत्क नित्यकल्याणरूपिणी ॥ २१॥  
  
एवं ध्याता हृदि सदा पराम्बा बालरूपिणी ।  
देवि ! भाग्यवशादत्र सन्निधत्से चिदाकृतिः ॥ २२॥  
  
इति श्रीबालानामस्मरणपूर्वकस्वरूपध्यानं सम्पूर्णम् ।  
  
  
Proofread by PSA Easwaran  
  
