---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, sarasvatI, aShTaka
File name: mAtRRipadapankajAShTakam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: mAtRRipadapankajAShTakam
engtitle: mAtRRipadapankajAShTakam
itxtitle: mAtRipadapaNkajAShTakam (shivAbhinavanRisiMhabhAratIvirachitam)
title: मातृइपदपण्कजाष्टकम् (शिवाभिनवनृइसिंहभारतीविरचितम्)

---
  
 श्रीमातृपदपङ्कजाष्टकम्   
मातस्त्वत्पदपङ्कजं कल्यतां चेतोऽम्बुजे सन्ततं  
     मानाथाम्बुजसम्भवाद्रितनयाकान्तैः समाराधितम् ।  
वाञ्छापूरणनिर्जितामरमहीरुड्गर्वसर्वस्वकम्  
     वाचः सूक्तिसुधारसद्रवमुचो निर्यान्ति वक्त्रोदरात् ॥ १॥  
  
मातस्त्वत्पदपङ्कजं मुनिमनःकासारवासादरं  
     मायामोहमहान्धकारमिहिरं मानातिगप्राभवम् ।  
मातङ्गाभिमतिं स्वकीयगमनैर्निर्मूलयत्कौतुका-  
     द्वन्देऽमन्दतपःफलाप्यनमनस्तोत्रार्चनाप्रक्रमम् ॥ २॥  
  
मातस्त्वत्पदपङ्कजं प्रणमतामानन्दवारान्निधे  
     राकाशारदपूर्णचन्द्रनिकरं कामाहिपक्षीश्वरम् ।  
वृन्दं प्राणभृतां स्वनाम वदतामत्यादरात्सत्वरं  
     षद्भाषासरिदीश्वरं प्रतिदधत्षाण्मातुरार्च्यं भजे ॥ ३॥  
  
कामं फालतले दुरक्षरततिर्दैवी ममास्तां न भी-  
     र्मातस्त्वत्पदपङ्कजोत्थरजसा लुम्पामि तां निश्चितम् ।  
मार्कण्डेयमुनिर्यथा भवपदाम्भोजार्चनाप्राभवात्  
     कालं तद्वदहं चतुर्मुखमुखाम्भोजातसूर्यप्रभे ॥ ४॥  
  
पापानि प्रशमं नयाशु ममतां देहेन्द्रियप्राणगां  
     कामादीनपि वैरिणो दृढतरान्मोक्षाध्वविघ्नप्रदान् ।  
स्निग्धान्पोषय सन्ततं शमदमध्यानादिमान्मोदतो  
     मातस्त्वत्पदपङ्कजं हृदि सदा कुर्वे गिरां देवते ॥ ५॥  
  
मातस्त्वत्पदपङ्कजस्य मनसा वाचा क्रियातोऽपि वा  
     ये कुर्वन्ति मुदान्वहं बहुविधैर्दिव्यैः सुमैरर्चनाम् ।  
शीघ्रं ते प्रभवन्ति भूमिपतयो निन्दन्ति च स्वश्रिया  
     जम्भारातिमपि ध्रुवं शतमखीकष्टाप्तनाकश्रियम् ॥ ६॥  
  
मातस्त्वत्पदपकजं शिरसि ये पद्माटवीमध्यत-  
     श्चन्द्राभं प्रविचिन्तयन्ति पुरुषाः पीयूषवर्ष्यन्यहम् ।  
ते मृत्युं प्रविजित्य रोगरहिताः सम्यग्दृढाङ्गाश्चिरं  
     जीवन्त्येव मृणालकोमलवपुष्मन्तः सुरूपा भुवि ॥ ७॥  
  
मातस्त्वत्पदपङ्कजं हृदि मुदा ध्यायन्ति ये मानवाः  
     सच्चिद्रूपमशेषवेदशिरसां तात्पर्यगम्यं मुहुः ।  
अत्यागेऽपि तनोरखण्डपरमानन्दं वहन्तः सदा  
     सर्वं विश्वमिदं विनाशि तरसा पश्यन्ति ते पूरुषाः ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीमातृपदपङ्कजाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
