---
Author: Adi Shankaracharya
Category: devii, devI, pArvatI, annapUrNa, shankarAchArya
Description/comments: Brihat Stotra Ratnakar Shivadutta Shastri
File name: annapUrNAstotram.itx
Language: Sanskrit
Latest update: February 19, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: annapUrNAstotram 3
engtitle: annapUrNAstotram 3
itxtitle: annapUrNAstotram 3 (shaNkarAchAryavirachitam mandAra kalpa)
title: अन्नपूर्णास्तोत्रम् ३ (शण्कराचार्यविरचितम् मन्दार कल्प)

---
  
 अन्नपूर्णास्तोत्रम् ३   
मन्दार-कल्प-हरिचन्दन-पारिजात-  
     मध्ये शशाङ्क-मणिमण्डित-वेदिसंस्थे ।  
अर्धेन्दु-मौलि-सुललाट-षडर्धनेत्रे  
     भिक्षां प्रदेहि गिरिजे! क्षुधिताय मह्यम् ॥ १॥  
  
केयूर-हार-कटाङ्गद -कर्णपूरे  
     काञ्ची कलाप-मणिकान्त-लसद्दुकूले ।  
दुग्धा-ऽन्नपात्र-वर-काञ्चन-दर्विहस्ते  
     भिक्षां प्रदेहि गिरिजे! क्षुधिताय मह्यम् ॥ २॥  
  
आली-कदम्ब-परिसेवित-पार्श्वभागे  
     शक्रादिभि-मुकुलिताञ्जलिभिः पुरस्तात् ।  
देवि! त्वदीय-चरणौ शरणं प्रपद्ये  
     भिक्षां प्रदेहि गिरिजे! क्षुधिताय मह्यम् ॥ ३॥  
  
गन्धर्व-देव-ऋषिनारद-कौशिकाऽत्रि  
     व्यासा-ऽम्वरीष -कलशोद्भव -कश्यपाद्याः ।  
भक्त्या स्तुवन्ति निगमाऽऽगम-सूक्तमन्त्रै-  
     र्भिक्षां प्रदेहि गिरिजे! क्षुधिताय मह्यम् ॥ ४॥  
  
लीलावचांसि तव देवि! ऋगादिवेदाः  
     सृष्ट्यादि-कर्मरचना भवदीय-चेष्टा ।  
त्वत्तेजसा जगदिदं प्रतिभाति नित्यं  
     भिक्षां प्रदेहि गिरिजे! क्षुधिताय मह्यम् ॥ ५॥  
  
शब्दात्मिके शशिकलाभरणार्धदेहे  
     शम्भोरुरस्थल -निकेतन -नित्यवासे ।  
दारिद्र्यदुःख-भयहारिणि का त्वदन्या  
     भिक्षां प्रदेहि गिरिजे! क्षुधिताय मह्यम् ॥ ६॥  
  
सन्ध्यात्रये सकल-भूसुर-सेव्यमाने  
     स्वाहा स्वधामि पितृदेवगणार्तिहन्त्री ।  
जायाः सुताः परिजनातिथयोऽन्नकामाः  
     भिक्षां प्रदेहि गिरिजे! क्षुधिताय मह्यम् ॥ ७॥  
  
सद्भक्तकल्पलतिके भुवनैकवन्द्ये  
भूतेश -हृत्कमलमग्न -कुचाग्रभृङ्गे  
कारुण्यपूर्णनयने किमुपेक्षसे मां  
भिक्षां प्रदेहि गिरिजे! क्षुधिताय मह्यम् ॥ ८॥  
  
अम्ब! त्वदीय -चरणाम्बुजसंश्रयेण  
     व्रह्मादयोऽप्यविकलां श्रियमाश्रयन्ते ।  
तस्मादहं तव नतोऽस्मि पदारविन्दं  
     भिक्षां प्रदेहि गिरिजे! क्षुधिताय मह्यम् ॥ ९॥  
  
एकाग्रमूलनिलयस्य महेश्वरस्य  
     प्राणेश्वरी प्रणत-भक्तजनाय शीघ्रम् ।  
कामाक्षि-रक्षित-जगत्-त्रितयेऽन्नपूर्णे!  
     भिक्षां प्रदेहि गिरिजे! क्षुधिताय मह्यम् ॥ १०॥  
  
भक्त्या पठन्ति गिरिजा-दशकं प्रभाते  
     मोक्षार्थिनो बहुजनाः प्रथितोऽन्नकामाः ।  
प्रीता महेशवनिता हिमशैलकन्या  
     तेषां ददाति सुतरां मनसेप्सितानि ॥ ११॥  
  
इति श्रीशङ्कराचार्यविरचितमन्नपूर्णास्तोत्रं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
