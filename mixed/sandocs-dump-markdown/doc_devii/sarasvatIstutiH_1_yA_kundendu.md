---
Category: devii, sarasvatI, stotra, devI
File name: sarasstuti.itx
Language: Sanskrit
Latest update: December 2, 1996, February 8, 1998
Location: doc_devii
Proofread by: Ravisankar S. Mayavaram, Smt. Sankaran
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIstotram
Texttype: stotra
Transliterated by: Ravisankar S. Mayavaram
engtitle: sarasvatI-stuti
itxtitle: sarasvatIstutiH 1 (yA kundendu)
title: सरस्वतीस्तुतिः १ (या कुन्देन्दु)

---
  
 श्रीसरस्वतीस्तुती   
या कुन्देन्दु-तुषारहार-धवला या शुभ्र-वस्त्रावृता  
     या वीणावरदण्डमण्डितकरा या श्वेतपद्मासना ।  
या ब्रह्माच्युत-शङ्कर-प्रभृतिभिर्देवैः सदा पूजिता  
     सा मां पातु सरस्वती भगवती निःशेषजाड्यापहा ॥ १॥  
  
दोर्भिर्युक्ता चतुर्भिः स्फटिकमणिमयीमक्षमालां दधाना  
     हस्तेनैकेन पद्मं सितमपि च शुकं पुस्तकं चापरेण ।  
भासा कुन्देन्दु-शङ्खस्फटिकमणिनिभा भासमानाऽसमाना  
     सा मे वाग्देवतेयं निवसतु वदने सर्वदा सुप्रसन्ना ॥ २॥  
  
आशासु राशी भवदङ्गवल्लि  
     भासैव दासीकृत-दुग्धसिन्धुम् ।  
मन्दस्मितैर्निन्दित-शारदेन्दुं  
     वन्देऽरविन्दासन-सुन्दरि त्वाम् ॥ ३॥  
  
शारदा शारदाम्बोजवदना वदनाम्बुजे ।  
सर्वदा सर्वदास्माकं सन्निधिं सन्निधिं क्रियात् ॥ ४॥  
  
सरस्वतीं च तां नौमि वागधिष्ठातृ-देवताम् ।  
देवत्वं प्रतिपद्यन्ते यदनुग्रहतो जनाः ॥ ५॥  
  
पातु नो निकषग्रावा मतिहेम्नः सरस्वती ।  
प्राज्ञेतरपरिच्छेदं वचसैव करोति या ॥ ६॥  
  
शुद्धां ब्रह्मविचारसारपरमा-माद्यां जगद्व्यापिनीं  
     वीणापुस्तकधारिणीमभयदां जाड्यान्धकारापहाम् ।  
हस्ते स्पाटिकमालिकां विदधतीं पद्मासने संस्थितां  
     वन्दे तां परमेश्वरीं भगवतीं बुद्धिप्रदां शारदाम् ॥ ७॥  
  
वीणाधरे विपुलमङ्गलदानशीले  
     भक्तार्तिनाशिनि विरिञ्चिहरीशवन्द्ये ।  
कीर्तिप्रदेऽखिलमनोरथदे महार्हे  
     विद्याप्रदायिनि सरस्वति नौमि नित्यम् ॥ ८॥  
  
श्वेताब्जपूर्ण-विमलासन-संस्थिते हे  
     श्वेताम्बरावृतमनोहरमञ्जुगात्रे ।  
उद्यन्मनोज्ञ-सितपङ्कजमञ्जुलास्ये  
     विद्याप्रदायिनि सरस्वति नौमि नित्यम् ॥ ९॥  
  
मातस्त्वदीय-पदपङ्कज-भक्तियुक्ता  
     ये त्वां भजन्ति निखिलानपरान्विहाय ।  
ते निर्जरत्वमिह यान्ति कलेवरेण  
     भूवह्नि-वायु-गगनाम्बु-विनिर्मितेन ॥ १०॥  
  
मोहान्धकार-भरिते हृदये मदीये  
     मातः सदैव कुरु वासमुदारभावे ।  
स्वीयाखिलावयव-निर्मलसुप्रभाभिः  
     शीघ्रं विनाशय मनोगतमन्धकारम् ॥ ११॥  
  
ब्रह्मा जगत् सृजति पालयतीन्दिरेशः  
     शम्भुर्विनाशयति देवि तव प्रभावैः ।  
न स्यात्कृपा यदि तव प्रकटप्रभावे  
     न स्युः कथञ्चिदपि ते निजकार्यदक्षाः ॥ १२॥  
  
लक्ष्मिर्मेधा धरा पुष्टिर्गौरी तृष्टिः प्रभा धृतिः ।  
एताभिः पाहि तनुभिरष्टभिर्मां सरस्वती ॥ १३॥  
  
सरसवत्यै नमो नित्यं भद्रकाल्यै नमो नमः  
वेद-वेदान्त-वेदाङ्ग- विद्यास्थानेभ्य एव च ॥ १४॥  
  
सरस्वति महाभागे विद्ये कमललोचने ।  
विद्यारूपे विशालाक्षि विद्यां देहि नमोस्तु ते ॥ १५॥  
  
यदक्षर-पदभ्रष्टं मात्राहीनं च यद्भवेत् ।  
तत्सर्वं क्षम्यतां देवि प्रसीद परमेश्वरि ॥ १६॥  
  
      ॥ इति श्रीसरस्वती स्तोत्रं सम्पूर्णं॥  
  
  
Encoded and proofread by Ravisankar S. Mayavaram  
Proofread by Smt. Sankaran  
  
