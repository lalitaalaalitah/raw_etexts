---
Author: Traditional
Category: aShTaka, devii, otherforms, devI
Description-comments: padmapurANa
File name: sankaShTanAshanaMsankaTAShTakaM.itx
Language: Sanskrit
Latest update: July 04, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: sa.nkaShTanAshanaM sa.nkaTAShTakastotram
Transliterated by: WebD
engtitle: sa.nkaShTanAshanaM sa.nkaTAShTakastotram
itxtitle: saNkaShTanAshanaM saNkaTAShTakastotram
title: सण्कष्टनाशनं सण्कटाष्टकस्तोत्रम्

---
  
 सङ्कष्टनाशनं सङ्कटाष्टकस्तोत्रम्   
  
श्रीगणेशाय नमः ।  
ध्यानम्  
ध्यायेऽहं परमेश्वरीं दशभुजां नेत्रत्रयोद्भूषितां  
सद्यः सङ्कटतारिणीं गुणमयीमारक्तवर्णां शुभाम् ।  
अक्ष-स्रग्-जलपूर्णकुम्भ-कमलं शङ्खं गदा बिभ्रतीं  
त्रैशूलं डमरूश्च खड्ग-विधृतां चक्राभयाढ्यां पराम् ॥  
  
ॐ नारद उवाच  
जैगीषव्य मुनिश्रेष्ठ सर्वज्ञ सुखदायक ।  
आख्यातानि सुपुण्यानि श्रुतानि त्वत्प्रसादतः ॥ १॥  
  
न तृप्तिमधिगच्छामि तव वागमृतेन च ।  
वदस्वैकं महाभाग सङ्कटाख्यानमुत्तमम् ॥ २॥  
  
इति तस्य वचः श्रुत्वा जैगीषव्योऽब्रवीत्ततः ।  
सङ्कष्टनाशनं स्तोत्रं शृणु देवर्षिसत्तम ॥ ३॥  
  
द्वापरे तु पुरा वृत्ते भ्रष्टराज्यो युधिष्ठिरः ।  
भ्रातृभिः सहितो राज्यनिर्वेदं परमं गतः ॥ ४॥  
  
तदानीं तु ततः काशीं पुरीं यातो महामुनिः  
मार्कण्डेय इति ख्यातः सह शिष्यैर्महायशाः ॥ ५॥  
  
तं दृष्ट्वा स समुत्थाय प्रणिपत्य सुपूजितः ।  
किमर्थं म्लानवदन एतत्त्वं मां निवेदय ॥ ६॥  
  
युधिष्ठिर उवाच  
सङ्कष्टं मे महत्प्राप्तमेतादृग्वदनं ततः ।  
एतन्निवारणोपायं किञ्चिद्ब्रूहि मुने मम ॥ ७॥  
  
मार्कण्डेय उवाच  
आनन्दकानने देवी सङ्कटा नाम विश्रुता ।  
वीरेश्वरोत्तरे भागे पूर्वं चन्द्रेश्वरस्य च ॥ ८॥  
  
शृणु नामाष्टकं तस्याः सर्वसिद्धिकरं नृणाम् ।  
सङ्कटा प्रथमं नाम द्वितीयं विजया तथा ॥ ९॥  
  
तृतीयं कामदा प्रोक्तं चतुर्थं दुःखहारिणी ।  
शर्वाणी पञ्चमं नाम षष्ठं कात्यायनी तथा ॥ १०॥  
  
सप्तमं भीमनयना सर्वरोगहराऽष्टमम् ।  
नामाष्टकमिदं पुण्यं त्रिसन्ध्यं श्रद्धयान्वितः ॥ ११॥  
  
यः पठेत्पाठयेद्वापि नरो मुच्येत सङ्कटात् ।  
इत्युक्त्वा तु द्विजश्रेष्ठमृषिर्वाराणसीं ययौ ॥ १२॥  
  
इति तस्य वचः श्रुत्वा नारदो हर्षनिर्भरः ।  
ततः सम्पूजितां देवीं वीरेश्वरसमन्विताम् ॥ १३॥  
  
भुजैस्तु दशभिर्युक्तां लोचनत्रयभूषिताम् ।  
मालाकमण्डलुयुतां पद्मशङ्खगदायुताम् ॥ १४॥  
  
त्रिशूलडमरुधरां खड्गचर्मविभूषिताम् ।  
वरदाभयहस्तां तां प्रणम्य विधिनन्दनः ॥ १५॥  
  
वारत्रयं गृहीत्वा तु ततो विष्णुपुरं ययौ ।  
एतत्स्तोत्रस्य पठनं पुत्रपौत्रविवर्धनम् ॥ १६॥  
  
सङ्कष्टनाशनं चैव त्रिषु लोकेषु विश्रुतम् ।  
गोपनीयं प्रयत्नेन महावन्ध्याप्रसूतिकृत् ॥ १७॥  
  
॥ इति श्रीपद्मपुराणे सङ्कष्टनाशनं सङ्कटाष्टकं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
