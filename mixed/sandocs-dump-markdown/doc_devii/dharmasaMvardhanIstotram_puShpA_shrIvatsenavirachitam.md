---
Author: Pushpa Srivatsan
Category: devii, puShpAshrIvatsan, devI
File name: dharmasaMvardhanIstotram.itx
Indexextra: (Stotra Pushapavali)
Language: Sanskrit
Latest update: January 1, 2018
Location: doc_devii
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
Subject: philosophy/hinduism/religion
Sublocation: devii
Text title: dharmasaMvardhanIstotram
Texttype: svara
Transliterated by: N V Vathsan nvvathsan at gmail.com
engtitle: dharmasaMvardhanIstotram
itxtitle: dharmasaMvardhanIstotram (puShpA shrIvatsenavirachitam)
title: धर्मसंवर्धनीस्तोत्रम् (पुष्पा श्रीवत्सेनविरचितम्)

---
  
 श्रीधर्मसंवर्धनीस्तोत्रम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ धर्माम्बायै च विद्महे । भवमोक्त्र्यै च धीमहि ।  
तन्नो देवी प्रचोदयात् ॥  
  
धर्मसंवर्धनी माता क्षेत्रपञ्चनदालया ।  
त्यागब्रह्मसुगेया च बहुरत्नकृतिस्फुरा ॥ १॥  
  
धर्माम्बिका पराशक्तिश्चराचरमयी जनी ।  
ध्यानतत्परसान्निध्या नारायणी नमस्कृता ॥ २॥  
  
तडिल्लतातनुष्कान्तिस्तेजोमयशरीरिणी ।  
तारागणस्फुरद्दृष्टिर्धारिणी भवतारिणी ॥ ३॥  
  
पुराणी पूर्णसज्ज्ञाना भ्रूमध्यैक्यविलासिनी ।  
गुरुकीर्तनसम्पूर्णा रागलयसुलासिनी ॥ ४॥  
  
करस्थितशुकालापरामनामप्रमोदिनी ।  
श्रीत्यागब्रह्मसद्भक्तिगानसन्नाममोदिनी ॥ ५॥  
  
रामनामप्रिया माता श्रीरामसोदरी सती ।  
त्यागराजमधुस्वादुभजनानन्दकामिनी ॥ ६॥  
  
घनसुस्वरसङ्गीता सुस्वरालयवासिनी ।  
सुस्वराजितसारङ्गा सङ्गीतवरदायिनी ॥ ७॥  
  
वीणासङ्गीतसाराध्या वीणाप्रक्वणनादिनी ।  
जितवीणास्वरस्वादुः सङ्गीतस्वरसालया ॥ ८॥  
  
कार्तस्वरस्वरामिष्टा कार्तस्वरसुविग्रहा ।  
कञ्जलोचनवैशाल्या कर्मकर्दममोचनी ॥ ९॥  
  
राजराजविराजाभा राजीवालोकनच्छविः ।  
स्मेरनेत्रकृपावर्षा सत्त्वसम्मृदुभाषिणी ॥ १०॥  
  
नगजा पञ्चनद्याभा अघजालविमोचनी ।  
भक्तिवैराग्यभिक्षादा आयुरारोग्यदायिनी ॥ ११॥  
  
पञ्चापगेशजायाम्बा प्रणतार्तिहरप्रिया ।  
कावेरीतीरसानन्दा क्षेत्रपावित्र्यवर्धनी ॥ १२॥  
  
हस्ताभयकरी माता इन्दुशीतललोचनी ।  
पदपद्मनतागोप्त्री भवसङ्ग्राहमोचनी ॥ १३॥  
  
दमादिशमसंवर्धा दुरितक्षयकारिणी ।  
कर्मबन्धनविच्छेत्री शरणागतपावनी ॥ १४॥  
  
मनोजारिप्रिया गौरी मनोवाक्कर्मपूजिता ।  
मानसालयपुष्पार्चा मानसालयभासुरा ॥ १५॥  
  
चिन्तनाहरसान्निध्या प्रशान्तमनआलया ।  
मनआलयनिध्याता निष्कामस्थितिभावना ॥ १६॥  
  
भावनापूरनैर्मल्या निष्कामपूजिता वरा ।  
नैष्कर्म्यसिद्धिसम्पादा मुक्तिदायपदाम्बुजा ॥ १७॥  
  
ऐहिकामुष्मिकाधात्री पुनर्जन्मनिवारिणी ।  
ज्ञानमोक्षफलादात्री ज्ञानसद्गुरुरूपिणी ॥ १८॥  
  
त्यागराजगुरुस्वामिशिष्यापुष्पास्तवार्चनम् ।  
बालालापनिभागीतं बालाम्बिकापदार्पणम् ॥ १९॥  
  
अम्बास्तोत्रं गुरुप्रेर्यं अम्बापादसमर्पितम् ।  
अम्बानुग्रहकारं च सर्वाघनाशनं शुभम् ॥ २०॥  
  
अम्बारामं गुरुप्रेष्ठं पञ्चापगेशमोदितम् ।  
गायेत्सुरागसम्पूर्णं पूर्णसौमङ्गलावहम् ॥ २१॥  
  
अनुरागनुते देवि विरागत्वं प्रदेहि मे ।  
संसाराद्बहुतप्ताहं भवजालान्विमोचय ॥ २२॥  
  
भवप्रिये प्रियालोके मे प्रसीद मदम्बिके ।  
रागतालवरं देहि देहि मे तव सुस्वरम् ॥ २३॥  
  
कुरु सद्गानसौभाग्यं देहि मे तव दर्शनम् ।  
कुरु स्थिरसुमाङ्गल्यं देहि मे तव सात्मकम् ॥ २४॥  
  
मङ्गलं शिवजायायै क्षेत्रेश्वर्यै सुमङ्गलम् ।  
मङ्गलं गुरुगेयायै मोक्षदायै सुमङ्गलम् ॥ २५॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीधर्मसंवर्धनीस्तोत्रम् गुरौ समर्पितम् ।  
ॐ शुभमस्तु ।  
  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
