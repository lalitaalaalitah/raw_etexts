---
Acknowledge-Permission: Mahaperiaval Trust
Category: dhyAnam, devii, devI, dashamahAvidyA
File name: ChinnamastAdhyAnam.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: ChinnamastAdhyAnam
Transliterated by: Shree Devi Kumar
engtitle: ChinnamastAdhyAnam
itxtitle: ChinnamastAdhyAnam
title: छिन्नमस्ताध्यानम्

---
  
 छिन्नमस्ताध्यानम्   
  
 १. प्रत्यालीढपदां सदैव दधतीं छिन्नं शिरः कर्त्रिकां  
दिग्वस्त्रां स्वकबन्धशोणितसुधाधारां पिबन्तीं मुदा ।  
नागाबद्धशिरोमणिं त्रिनयनां हृद्युत्पलालङ्कृतां  
रत्यासक्तमनोभवोपरि दृढां वन्दे जपासन्निभाम् ॥ १॥  
  
 २. दक्षे चातिसिता विमुक्तचिकुरा कर्त्रीं तथा खर्परम् ।  
हस्ताभ्यां दधती रजोगुणभवा नाम्नापि सा वर्णिनी ॥  
  
देव्याश्छिन्नकबन्धतः पतदसृग्धारां पिबन्ती मुदा ।  
नागाबद्धशिरोमणिर्मनुविदा ध्येया सदा सा सुरैः ॥ २॥  
  
प्रत्यालीढपदा कबन्धविगलद्रक्तं पिबन्ती मुदा ।  
सैषा या प्रलये समस्तभुवनं भोक्तुं क्षमा तामसी ॥  
  
शक्तिः सापि परात्परा भगवती नाम्ना परा डाकिनी ।  
ध्येया ध्यानपरैः सदा सविनयं भक्तेष्टभूतिप्रदा ॥ ३॥  
  
 २. भास्वन्मण्डलमध्यगां निजशिरश्छिन्नं विकीर्णालकम् ।  
स्फारास्यं प्रपिबद्गलात्स्वरुधिरं वामे करे बिभ्रतीम् ॥  
  
याभासक्तरतिस्मरोपरिगतां सख्यौ निजे डाकिनी-  
वर्णिन्यौ परिदृश्य मोदकलितां श्रीछिन्नमस्तां भजे ॥ ४॥  
  
 ३. स्वनाभौ नीरजं ध्यायाम्यर्धं विकसितं सितम् ।  
तत्पद्मकोशमध्ये तु मण्डलं चण्डरोचिषः ॥ ५॥  
  
जपाकुसुमसङ्काशं रक्तबन्धूकसन्निभम् ।  
रजस्सत्वतमोरेखा योनिमण्डलमण्डितम् ॥ ६॥  
  
तन्मध्ये तां महादेवीं सूर्यकोटिसमप्रभाम् ।  
छिन्नमस्तां करे वामे धारयन्तीं स्वमस्तकम् ॥ ७॥  
  
प्रसारितमुखीं देवीं लेलिहानाग्रजिह्विकाम् ।  
पिबन्तीं रौधिरीं धारां निजकण्ठविनिर्गताम् ॥ ८॥  
  
विकीर्णकेशपाशां च नानापुष्पसमन्विताम् ।  
दक्षिणे च करे कर्त्रीं मुण्डमालाविभूषिताम् ॥ ९॥  
  
दिगम्बरां महाघोरां प्रत्यालीढपदे स्थिताम् ।  
अस्थिमालाधरां देवीं नागयज्ञेपवीतिनीम् ॥ १०॥  
  
रतिकामोपरिष्ठां च सदा ध्यातां च मन्त्रिभिः ।  
सदा षोडशवर्षीयां पीनोन्नतपयोधराम् ॥ ११॥  
  
 ४. विपरीतरतासक्तौ ध्यायामि रतिमन्मथौ ।  
शाकिनीवर्णिनीयुक्तां वामदक्षिणयोगतः ॥ १२॥  
  
देवीगलोच्छलद्रक्तधारापानं प्रकुर्वतीम् ।  
वर्णिनीं लोहितां सौम्यां मुक्तकेशीं दिगम्बराम् ॥ १३॥  
  
कपालकर्त्रिकाहस्तां वामदक्षिणयोगतः ।  
नागयज्ञेपवीताढ्यां ज्वलत्तेजोमयीमिव ॥ १४॥  
  
प्रत्यालीढपदां विद्यां नानालङ्कारभूषिताम् ।  
सदा द्वादशवर्षीयां अस्थिमालाविभूषिताम् ॥ १५॥  
  
डाकिनीं वामपार्श्वे तु कल्पसूर्यानलोपमाम् ।  
विद्युज्जटां त्रिनयनां दन्तपङ्क्तिबलाकिनीम् ॥ १६॥  
  
दंष्ट्राकरालवदनां पीनोन्नतपयोधराम् ।  
महादेवीं महाघोरां मुक्तकेशीं दिगम्बराम् ॥ १७॥  
  
लेलिहानमहाजिह्वां मुण्डमालाविभूषिताम् ।  
कपालकर्त्रिकाहस्तां वामदक्षिणयोगतः ॥ १८॥  
  
देवीगलोच्छलद्रक्तधारापानं प्रकुर्वतीम् ।  
करस्थितकपालेन भीषणेनातिभीषणाम् ।  
आभ्यां निषेव्यमाणां तां कलये जगदीश्वरीम् ॥ १९॥  
  
इति छिन्नमस्ताध्यानम् ॥  
  
  
Proofread by PSA Easwaran psaeaswaran at gmail.com  
  
