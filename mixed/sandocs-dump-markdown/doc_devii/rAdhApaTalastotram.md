---
Category: devii, radha, devI
Description-comments: sarasa stotrasangrahaH (Lucknow, 1909)
File name: rAdhApaTalastotram.itx
Indexextra: (Scanned)
Language: Sanskrit
Latest update: November 4, 2017
Location: doc_devii
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: rAdhApaTalastotram
engtitle: rAdhApaTalastotram
itxtitle: rAdhApaTalastotram
title: राधापटलस्तोत्रम्

---
  
 श्रीराधापटलस्तोत्रम्   
ईश्वर उवाच ॥  
  
प्रणवं पूर्वमुद्धृत्य हृन्मन्त्रं च ततः पठेत् ।  
रमार्णेन युतो राधाकान्तः प्रोच्यस्ततः परम् ॥ १॥  
  
शरणं पदमुच्चार्य ममेति पदमुच्चरेत् ।  
मनुरेष तु श्रीराधाकृष्णयोः परमाद्भुतः ॥ २॥  
  
जपमात्रेण जीवानां दृष्टादृष्टफलप्रदः ।  
अस्मात्परतरो मन्त्रो नास्ति नास्ति वरानने ॥ ३॥  
  
यस्मिञ्जप्ते तयोरेव स्वीयबुद्धिस्तु साधके ।  
जायते कृतकृत्योसौ तथा भवति शाम्भवि ॥ ४॥  
  
ध्रुवमुच्चार्य हृन्मन्त्रं वदेदथ रमार्णकम् ।  
पावकं शेषसंयुक्तं धनेशं विद्ययान्वितम् ॥ ५॥  
  
कामगं विष्णुशय्याढ्यं नभोरे चकया युतम् ।  
कुबेरं केशवासक्तं बालाक्षीं कण्ठसङ्गताम् ॥ ६॥  
  
चक्रिणं कामरूपाङ्कं जनकोत्तममेव च ।  
वातारूढं समुच्चार्य षडाननमथानिलम् ॥ ७॥  
  
बालेन्दुनाधिष्ठयन्तु लोहितं वातगं तथा ।  
ह्लादिनीन्तु समुच्चार्य जपेदेनं महामनुम् ॥ ८॥  
  
देवजाप्यं स्वेष्टदत्तं हैतीयजनगोचरम् ।  
श्रीराधाकृष्णयोरेव हवात्संयोगदं परम् ॥ ९॥  
  
नमस्तस्मै भगवते कृष्णायाकुण्ठमेधसे ।  
राधाधरसुधापानमत्ताय च नमो नमः ॥ १०॥  
  
मालामन्त्रं प्रवक्ष्यामि सावधानावधारय ।  
एकविंशाक्षरोह्येष दृष्टा दृष्टफलप्रदः ॥ ११॥  
  
अस्थिसञ्ज्ञश्च रुधिरारूढस्तु सुमुखाङ्कुरः ।  
रोचिष्मान्मुखवृत्तस्थो धनेशः शेषसंयुतः ॥ १२॥  
  
वारिदः केशवारूढो लम्पटश्च पिनाकिना ।  
युतः श्रीकण्ठसरूढो भरद्वाजो निवृत्तियुक् ॥ १३॥  
  
चक्रोयुक्तश्चक्रोधिन्या वामदृक्सङ्गतस्तथा ।  
सदाशिवो निवृत्तस्थो भुजङ्गेशी च सूक्ष्मगा ॥ १४॥  
  
वज्रमुष्टिश्चन्द्रसंस्थो वृषघ्नो मात्रिकादिगः ।  
पूर्वार्द्धमेतन्निर्णीतं परार्द्धं प्रोच्यतेधुना ॥ १५॥  
  
हृदा रोचिष्मताशाकं नृसिंहास्त्रोरसि स्थितः ।  
खङ्गीशो देवमातृस्थोनुस्वारेण विभाषितः ॥ १६॥  
  
दाता शेषासनस्थश्च वारुणो वातसङ्गतः ।  
नरःश्रीकण्ठसंसक्तः समुच्चार्यो मनीषणा ॥ १७॥  
  
शङ्कुकर्णः पावकेन सङ्गतो मायया पुनः ।  
सुरेशः केशवारूढो शौरी श्रीकण्ठसङ्गतः ॥ १८॥  
  
चञ्चलो व्योमरूपस्थो ह्लादिनीरुचिरेण च ।  
केशवाङ्कगता चैव परार्द्धोयमुदाहृतः ॥ १९॥  
  
इति श्रीराधापटलं समाप्तिमगात् ॥  
  
  
Proofread by Pallasena Narayanaswami ppnswami at gmail.com  
From shrI sarasa stotrasangrahaH (Lucknow, 1909).  
  
