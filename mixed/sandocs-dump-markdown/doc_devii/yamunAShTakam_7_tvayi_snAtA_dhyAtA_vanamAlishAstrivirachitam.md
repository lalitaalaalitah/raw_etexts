---
Author: Vanamalishastri
Category: devii, nadI, aShTaka, devI
File name: yamunAShTakam7.itx
Language: Sanskrit
Latest update: January 15, 2019
Location: doc_devii
Proofread by: NA
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunAShTakam 7
engtitle: yamunAShTakam 7
itxtitle: yamunAShTakam 7 (tvayi snAtA dhyAtA vanamAlishAstrivirachitam)
title: यमुनाष्टकम् ७ (त्वयि स्नाता ध्याता वनमालिशास्त्रिविरचितम्)

---
  
 श्रीयमुनाष्टकम् ७   
त्वयि स्नाता ध्याता तव सलिलपाता नमयिता  
     स्तुतेः कर्ता धर्ता तव रजसि मर्ता रविसुते ।  
न चैवाख्यां वक्ता शमनसदने याति यमुने  
     नमामस्त्वां नित्यां सकलगुणयुक्तां रविसुताम् ॥ १॥  
  
मुरारातेः कायप्रतिमललितं वारि दधतीं  
     कलिन्दाद्रेः शृङ्गादपि पतनशीलां गतिमतीम् ।  
स्वपादाब्जं ध्यातुर्जनिमरणशोकं वितुदतीं  
     नमामस्त्वां नित्यां सकलगुणयुक्तां रविसुताम् ॥ २॥  
  
कदम्बानां पुष्पावलिभिरनिशं रूषितजलां  
     विधीन्द्राद्यैर्देवैर्मुनिजनकुलैः पूजितपदाम् ।  
भ्रमद्गोगोधुग्भिर्विहगनिकरैर्भूषिततटां  
     नमामस्त्वां नित्यां सकलगुणयुक्तां रविसुताम् ॥ ३॥  
  
रणद्भृङ्गश्रेणीविकसितसरोजआवलियुतां  
     तरङ्गान्तर्भ्राम्यन्मकरसफरीकच्छपकुलाम् ।  
जलक्रीडद्रामानुजचरणसंश्लेषरसिकां  
     नमामस्त्वां नित्यां सकलगुणयुक्तां रविसुताम् ॥ ४॥  
  
तरुश्रेणीकुञ्जावलिभिरभितः शोभिततटां  
     महोक्षाणां शृङ्गावलिभिरभितो मर्दिततटाम् ।  
स्थितां वृन्दाटव्यां सततमभितः पुष्पितवनां  
     नमामस्त्वां नित्यां सकलगुणयुक्तां रविसुताम् ॥ ५॥  
  
निशायां यस्यां बिम्बितममलतारागणमहो  
     विलोक्योत्कण्ठन्ते सकलसफरा अत्तुमनिशम् ।  
विकीर्णं लाजानां निकरमिति मत्वा सरभसं  
     नमामस्त्वां नित्यां सकलगुणयुक्तां रविसुताम् ॥ ६॥  
  
शरन्मेघच्छाया सकलमनुजैर्यत्सलिलगा  
     हरेः स्वस्यामाप्तुं स्नपनमिति बुद्ध्या सरभसम् ।  
किमायाता गर्भे सुरसरिदहो तर्क्यत इति  
     नमामस्त्वां नित्यां सकलगुणयुक्तां रविसुताम् ॥ ७॥  
  
नृणामीक्षामात्रादपि सकलसौख्यं विदधती-  
     मनायासेनैवाखिलभुवनभोग्यं प्रददतीम् ।  
स्वकान्तीनां व्यूहैर्बलभिदुपलं चापि तुदतीं  
     नमामस्त्वां नित्यां सकलगुणयुक्तां रविसुताम् ॥ ८॥  
  
ममैषा विज्ञप्तिः पदकमलयोस्ते तरणिजे  
     बटे हा भाण्डीरे तव विमलतीरे निवसतः ।  
हरे कृष्णेत्युच्चैरपि च तव नामानि गदतः  
     सदा वृन्दारण्ये जननि जननं यातु मम वै ॥ ९॥  
  
किमायाता कालः स इह जनने मे हतविधे-  
     र्यदायातः कृष्णो मधुमधुरवाङ्निर्झरजलैः ।  
श्रुतेर्मार्गं सिञ्चन्करकमलयुग्मेन सहसा  
     मदङ्गं स्वाङ्गे हा व्रततिमिव वृक्षो गमयिता ॥ १०॥  
  
इदं स्तोत्रं प्रातः पठति यमुनायाः प्रतिदिनं  
     शरीरी यस्तस्योपरि भवति प्रीता रविसुता ।  
हरेः प्रेष्ठो भूत्वा हरिचरणभक्तिं च लभते  
     भुवो भोगान्मुक्त्वा व्रजति मरणान्ते हरिपदम् ॥ ११॥  
  
इति श्रीवनमालिशास्त्रिविरचितं श्रीयमुनाष्टकम् ।  
  
  
