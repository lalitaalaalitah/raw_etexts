---
Acknowledge-Permission: Mahaperiaval Trust
Category: devii, tulasI, devI
File name: tulasImahimA.itx
Indexextra: (TulasiPuja scanned)
Language: Sanskrit
Latest update: June 12, 2017
Location: doc_devii
Proofread by: Shree Devi Kumar
Send corrections to: Sanskrit@cheerful.com
Site access: https://sanskritdocuments.org
SubDeity: tulasI
Subject: philosophy/hinduism/religion
Sublocation: devii
Text title: tulasImahimA
Transliterated by: Shree Devi Kumar
engtitle: tulasImahimA
itxtitle: tulasImahimA
title: तुलसीमहिमा

---
  
 तुलसीमहिमा - ग्रहणादौ नियमश्च   
  
प्रसीद मम देवेशि प्रसीद हरिवल्लभे ।  
तुलसीमिति सम्प्रार्थ्य अर्चयेद्धरिमव्ययम् ॥ १॥  
  
अस्रात्वा तुलसीं छित्वा देवार्चन परायणः ।  
तत्सर्वं निष्फलं चैव पञ्चगव्येन शुद्ध्यति ॥ २॥  
  
पापानि यानि रविसूनुपटस्थितानि  
गोब्रह्मबालपितृमातृवधादिकानि ।  
नश्यन्ति तानि तुलसीवनदर्शनेन  
गोकोटिदानसदृशं फलमाप्नुवन्ति ॥ ३॥  
  
तुलसीकाननं यत्र यत्र पद्मवनानि च ।  
वसन्ति वैष्णवा यत्र तत्र सन्निहितो हरिः ॥ ४॥  
  
तुलसीमञ्जरी ग्राह्या तदभावे दलं स्मृतम् ।  
दलाभावे तु पत्रं स्यात्पत्राभावे तु काष्ठकम् ॥ ५॥  
  
काष्ठाभावे तु मूलं स्यात् मूलाभावे तु मृत्तिका ।  
मृत्तिकाया अभावे तु तुलसी शब्द इष्यते ॥ ६॥  
  
पङ्कजं पञ्चरात्रं स्यात्सप्तरात्रं तु बिल्वकम् ।  
तुलसी दशरात्रं स्यात्ततः पर्युषितं भवेत् ॥ ७॥  
  
सङ्क्रान्तौ पक्षयोरन्ते द्वादश्यां निशि सन्ध्ययोः ।  
चिन्वन्ति तुलसीं ये वै निकृण्वन्ति हरे: शिरः ॥ ८॥  
  
ग्रहणे च व्यतीपाते भौमभार्गवभानुषु ।  
नाहरेत्तुलसीपत्रं न मध्याह्ने ततः परम् ॥ ९॥  
  
मध्याह्नके परे यस्तु हरिपूजापरायणः ।  
चिनोति यस्तु तुलसीं अधो गच्छति नान्यथा ॥ १०॥  
  
निर्माल्यमपि वै ग्राह्यं तुलस्या हेमपुष्पवत् ।  
शङ्खोदकेन प्रक्षाल्य विष्णवे च निवेदयेत् ॥ ११॥  
  
तुलस्याः कोमलैः पत्रैः श्रीहरे: पादपङ्कजम् ।  
पूजनं ये प्रकुर्वन्ति कृतार्थाः स्युर्न संशयः ॥ १२॥  
  
द्वादश्यां जागरे रात्रौ प्राशयेत्तुलसीदलम् ।  
द्वाविंशदपराधांश्च क्षमते हरिरव्ययः ॥ १३॥  
  
विष्णोर्विमानं यः कुर्यात्तुलस्याः कोमलैर्दलै: ।  
हंसयुक्तविमानेन विष्णुलोकं स गच्छति । १४॥  
  
पक्षद्वये च सङ्क्रान्तौ द्वादश्यां सूतकद्वये ।  
सङ्ग्रहो नैव कर्तव्यो निषिद्धदिवसेष्वपि ॥ १५॥  
  
त्यजेत्पर्युषितं पुष्पं त्यजेत्पर्युषितं जलम् ।  
न त्यजेत्तुलसीपत्रं न त्यजेज्जाह्नवीजलम् ॥ १६॥  
  
पुष्कराद्यानि तीर्थानि गङ्गाद्याः सरितस्तथा ।  
वासुदेवादयो देवा वसन्ति तुलसीवने ॥ १७॥  
  
तुलसीगन्धमाघ्राथ पितरस्तुष्टमानसाः ।  
प्रयान्ति गरुडारूढाः सहिताश्चक्रपाणिना । १८॥  
  
रोपणात्पालनात्सेकाद् दर्शनात्स्पर्शनान्नृणाम् ।  
तुलसी दहते पापं वाङ्मनःकायसञ्चितम् ॥ १९॥  
  
अमृतां सर्वकल्याणीं शोकसन्तापनाशिनीम् ।  
आधिव्याधिहरीं नॄणां तुलसि त्वां नमाम्यहम् ॥ २०॥  
  
आम्रारोपसहस्राणि पिप्पलानि शतानि च ।  
तत्फलं सममेकेन तुलसी विटपेन च ॥ २१॥  
  
राजद्वारे सभामध्ये सङ्ग्रामे शत्रुपीडने ।  
तुलसीस्मरणं कुर्यात् सर्वन्त्र विजयी भवेत् ॥ २२॥  
  
कृष्यारम्भे तथा पुष्ये विवाहे चार्थसङ्ग्रहे ।  
सर्वकार्येषु सिद्ध्यर्थं प्रस्थाने तुलसीं स्मरेत् ॥ २३॥  
  
यः स्मरेत्तुलसीं सीतां रामं सौमित्रिणा सह ।  
विनिर्जित्य रिपून् सर्वान् पुनरायाति कार्यकृत् ॥ २४॥  
  
खादन्मांसं पिबन्मद्यं सङ्गच्छन्नन्त्यजादिभिः ।  
सद्यो भवति पूतात्मा कर्णयोस्तुलसीं धरन् ॥ २५॥  
  
चतुष्कर्णे मुखे चैकं नाभावेकं तथैव च ।  
शिरस्येकं तथा प्रोक्तं तीर्थे त्रयमुदाहृतम् ॥ २६॥  
  
अन्नोपरि तथा पञ्च भोजनान्ते दलत्रयम् ।  
एवं श्रीतुलसी ग्राह्या अष्टादशदला सदा ॥ २७॥  
  
पूजनानन्तरं विष्णोः अर्पितं तुलसीदलम् ।  
भक्षयेत् देह शुद्ध्यर्थं चान्द्रायणशताधिकम् ॥ २८॥  
  
नैवेद्ममन्नं तुलसीविमिश्रितं  
विशेषतः पादजलेन विष्णोः ।  
योऽश्नाति नित्यं पुरतो मुरारेः  
प्राप्नोति यज्ञायुत कोटिपुण्यम् ॥ २९॥  
  
द्रव्यान्तरयुतं तैलं न दुष्येद् ग्रहणं विना ।  
तुलसीदलसंयुक्तं ग्रहणेऽपि न दुष्यति ॥ ३०॥  
  
  
Encoded and proofread by Shree Devi Kumar  
  
