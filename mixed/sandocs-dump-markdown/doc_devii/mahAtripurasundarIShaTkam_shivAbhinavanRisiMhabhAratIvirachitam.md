---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, ShaTkam
File name: mahAtripurasundarIShaTkam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: mahAtripurasundarIShaTkam
engtitle: mahAtripurasundarIShaTkam
itxtitle: mahAtripurasundarIShaTkam (shivAbhinavanRisiMhabhAratIvirachitam)
title: महात्रिपुरसुन्दरीषट्कम् (शिवाभिनवनृइसिंहभारतीविरचितम्)

---
  
 श्रीमहात्रिपुरसुन्दरीषट्कम्   
मनोज्ञमणिकुण्डलां महितचक्रराजालयां  
मनोऽम्बुजविहारिणीं परशिवस्य वामाङ्कगाम् ।  
महाहरिमुखामरप्रणतपादपङ्केरुहां  
महात्रिपुरसुन्दरीं मनसि भावये सन्ततम् ॥ १॥  
  
मतङ्गमुनिपूजितां मथितपापसङ्घां जवा-  
न्मदारुणितलोचनां मदमुखारिनिर्वापिणीम् ।  
मनःसु यमिनां सदा स्थितिविहारिणीं मोदतो  
महात्रिपुरसुन्दरीं मनसि भावये सन्ततम् ॥ २॥  
  
विचित्रकविताप्रदां नतततेर्विलम्बं विना  
विधीन्द्रहरिवन्दितां विधिनिषेधसक्तार्चिताम् ।  
विनायकविभावसूद्भवविभासिपार्श्वद्वयां  
महात्रिपुरसुन्दरीं मनसि भावये सन्ततम् ॥ ३॥  
  
विनिन्दितविभावरीविटसहस्रगर्वाननां  
विनिर्मितजगत्त्रयीं विधुसमानमन्दस्मिताम् ।  
विबोधनपटीयसीं विनतसन्ततेः सत्वरं  
महात्रिपुरसुन्दरीं मनसि भावये सन्ततम् ॥ ४॥  
  
विमानचरमानिनीविहितपादसेवां मुदा  
विशालनयनाम्बुजां विधृतचापपाशाङ्कुशाम् ।  
विशुद्धिसरसीरुहे कृतनिजासनां सर्वदा  
महात्रिपुरसुन्दरीं मनसि भावये सन्ततम् ॥ ५॥  
  
विरागिजनसेवितां विमलबुद्धिसन्दायिनीं  
विराधरिपुपूजितां विविधरत्नभूषोज्ज्वलाम् ।  
विरिञ्चिहरिसुन्दरीकलितचामरावीजनां  
महात्रिपुरसुन्दरीं मनसि भावये सन्ततम् ॥ ६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीमहात्रिपुरसुन्दरीषट्कं सम्पूर्णम् ।  
  
  
Proofread by PSA Easwaran psaeaswaran at gmail.com  
  
