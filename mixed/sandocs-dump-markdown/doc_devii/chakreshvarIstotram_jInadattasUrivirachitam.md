---
Author: Jinadattasuri
Category: devii, devI, jaina
File name: chakreshvarIstotram.itx
Indexextra: (Scans 1, 2)
Language: Sanskrit
Latest update: March 30, 2019
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: chakreshvarIstotram
engtitle: chakreshvarIstotram
itxtitle: chakreshvarIstotram (jInadattasUrivirachitam)
title: चक्रेश्वरीस्तोत्रम् (जीनदत्तसूरिविरचितम्)

---
  
 श्रीचक्रेश्वरीस्तोत्रम्   
श्रीजीनदत्तसूरिविरचितं  
  
श्रीचक्रेश्वरि चक्रचुम्बितकरे चञ्चच्चलत्कुण्डला-  
     लङ्कारे कृतमस्तकोरुमुकुटे ग्रैवेयकालङ्कृते ।  
स्फारोदारभुजाग्रभूषणकरे सन्नूपुरैर्बन्धुरे  
     मातर्मन्ति नयं स्वमिष्टविनयं त्रायस्व सन्त्रासतः ॥ १॥  
  
श्रीचकेश्वरी चन्द्रमण्डलमिव ध्वस्तान्धकारोत्करं  
     भव्यप्राणिचकोरचुम्बितकरं सन्तापसम्पद्धरम् ।  
सम्यग्दृष्टिसुखप्रदं सुविशदं कान्त्यास्पदं सम्पदां  
     पात्रं जीवमनःप्रसादजनकं भाति त्वदीयं मुखम् ॥ २॥  
  
श्रीचकेश्वरी युष्मदाननरविं पश्यन्ति नैवोदितं  
     ध्वस्तध्वान्तततिं प्रदत्तसुगतिं सम्प्राप्तमार्गस्थितिम् ।  
ते ज्ञेया इह कौशिका इव जना हेयाः सतां सर्वथा  
     नादेयाः कुदृशो भवन्ति भगवन्युच्चैःशिव वाञ्छताम् ॥ ३॥  
  
श्रीचक्रेश्वरी युष्मदङ्घ्रिचरितं सर्वत्र तद्विश्रुतं  
     कस्याज्ञस्य मनोमुदे भवति नो निष्पुण्यचूडामणेः ।  
कारुण्यान्वितमङ्गिसम्मतमतिभ्रान्तिप्रशान्तप्रियं  
     श्रीसङ्केतगृहं सदास्तविरहं पुण्यानुबन्धि स्फुटम् ॥ ४॥  
  
श्रीचकेश्वरि ये स्तुवन्ति भवतीं भव्या भवद्भक्तयः  
     श्रीसर्वज्ञपदारविन्दयुगले विश्राममातन्वतीम् ।  
भृङ्गीवत्सदृशां सुखं त्वसदृशं सम्प्रार्थयन्तो जना-  
     स्ते स्युर्ध्वस्तविपत्तयः सुमतयः स्पष्टं जितारातयः ॥ ५॥  
  
श्रीचक्रेश्वरि नित्यमेव भवतीनामाऽपि ये सादरं  
     सन्तः सत्यशमाश्रिताः प्रतिपदं सम्यक् स्मरन्ति स्फुरत् ।  
तेषां किं दुरितानि यान्ति निकटे नायाति किं श्रीर्गृहे  
     नोपैति द्विषतां गणोऽपि विलयं नाऽभीष्टसिद्धिर्भवेत् ॥ ६॥  
  
श्रीचक्रेश्वरि ये भवन्ति भवतीपादारान्वेन्दाश्रिता-  
     स्ते भृङ्गा इव कामितार्थमधुनः पात्रं सदैवाङ्गिनः ।  
जायन्ते जगति प्रतीतिभवनं भव्याः स्फुरत्कीर्त्तय-  
     स्तेषां क्वापि कदापि सा भवति नो दारिद्र्यमुद्रा गृहे ॥ ७॥  
  
श्रीचक्रेश्वरि यः स्तवं तव करोत्युच्चैः स किं मानवः  
     कस्मादन्यजनाच्च याचत इह क्लेशैर्विमुक्ताशयः ।  
कासश्वासशिरोगलग्रहकटीवातातिसारज्वर-  
     स्रोतोनेत्रगतामयैरपि न स श्रेयानिह प्रार्थते ॥ ८॥  
  
श्रीचक्रेश्वरि शासनं जिनपतेस्तद्रक्षसि त्वं मुदा  
     ये केचिज्जिनभाषितान्यवितथात्युच्चैः प्रजल्पन्ति च ।  
भव्यानां पुरतो हितानि कुरुषे तेषां तु तुष्टिं सदा  
     क्षुद्रोपद्रवविद्रवं प्रतिपदं कृत्वा कृतान्तादपि ॥ ९॥  
  
श्रीचक्रेश्वरि विश्वविस्मयकरी त्वं कल्पवृक्षोपमा  
     धत्सेऽभीष्टफलानि वस्तुनिकृतिं दत्से विना संशयम् ।  
तेन त्वं विनुता मयाऽपि भवती मत्वेति मन्निश्चयं  
     कुर्याः श्रीजनदत्तभक्तिषु मनो मे सर्वदा सर्वथा ॥ १०॥  
  
इति श्रीजीनदत्तसूरिविरचितं श्रीचक्रेश्वरीस्तोत्रं सम्पूर्णम् ।  
  
  
Proofread by DPD  
  
