---
Acknowledge-Permission: Mahaperiaval Trust
Category: dhyAnam, devii, devI
File name: sarasvatIdhyAnam.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: sarasvatIdhyAnam
Transliterated by: Shree Devi Kumar
engtitle: sarasvatIdhyAnam
itxtitle: sarasvatIdhyAnam
title: सरस्वतीध्यानम्

---
  
 श्रीसरस्वतीध्यानम्   
  
वाणीं पूर्णनिशाकरोज्ज्वलमुखीं कर्पूरकुन्दप्रभां  
चन्द्रार्काङ्कितमस्तकां निजकरैः सम्बिभ्रतीमादरात् ।  
वीणामक्षगुणां सुधाढ्यकलशं विद्यां च तुङ्गस्तनीं  
दिव्यैराभरणैर्विभूषिततनुं हंसाधिरूढां भजे ॥ १॥  
  
आसीना कमले करैर्जपवटीं पद्मद्वयं पुस्तकं  
बिभ्राणा तरुणेन्दुबद्धमकुटा मुक्तेन्दुकुन्दप्रभा ।  
भालोन्मीलितलोचना कुचभराक्रान्ता भवद्भूतये ।  
भूयाद्वागधिदेवता मुनिगणैरासेव्यमानाऽनिशम् ॥ २॥  
  
या कुन्देन्दुतुषारहारधवला या शुभ्रवस्त्रावृता  
या वीणावरदण्डमण्डितकरा या श्वेतपद्मासना ।  
या ब्रह्माच्युतशङ्करप्रभृतिभिर्देवैस्सदा पूजिता  
सा मां पातु सरस्वती भगवती निश्शेषजाड्यापहा ॥ ३॥  
  
दोर्भिर्युक्ता चतुर्भिः स्फटिकमणिनिभैरक्षमालां दधाना  
हस्तेनैकेन पद्मं सितमपि च शुकं पुस्तकं चापरेण ।  
भासा कुन्देन्दुशङ्खस्फटिकमणिनिभा भासमानाऽसमाना ।  
सा मे वाग्देवतेयं निवसतु वदने सर्वदा सुप्रसन्ना ॥ ४॥  
  
सुरासुरासेवितपादपङ्कजा करे विराजत्कमनीयपुस्तका  
विरिञ्चिपत्नी कमलासनस्थिता सरस्वती नृत्यतु वाचि मे सदा ॥ ५॥  
  
सरस्वती सरसिजकेसरप्रभा तपस्विनी सितकमलासनप्रिया ।  
घनस्तनी कमलविलोललोचना मनस्विनी भवतु वरप्रसादिनी ॥ ६॥  
  
सरस्वति नमस्तुभ्यं वरदे कामरूपिणि ।  
विद्यारम्भं करिष्यामि सिद्धिर्भवतु मे सदा ॥ ७॥  
  
श्रीमच्चन्दनचर्चितोज्ज्वलवपुः शुक्लाम्बरा मल्लिका-  
मालालालितकुन्तला प्रविलसन्मुक्तावलीशोभना ॥  
  
सर्वज्ञाननिधानपुस्तकधरा रुद्राक्षमालाङ्किता ।  
वाग्देवी वदनाम्बुजे वसतु मे त्रैलोक्यमाता शुभा ॥ ८॥  
  
॥ श्रीरस्तु ॥  
  
इति श्रीसरस्वतीध्यानम् ॥  
  
  
Proofread by PSA Easwaran psaeaswaran at gmail.com  
  
