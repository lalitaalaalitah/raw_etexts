---
Category: aShTaka, devii, durgA, devI
Description-comments: siddheshvarItantre
File name: durga-a8.itx
Language: Sanskrit
Latest update: May 30, 2016
Location: doc_devii
Proofread by: Kapila Shankaran Love, Nat Natarajan
Send corrections to: Sanskrit@cheerful.com
Site access: https://sanskritdocuments.org
Source: Brihatstotraratnakara 408
SubDeity: durgA
Subject: Devotional
Sublocation: devii
Text title: durgaa aapaduddhaaraaShTakam.h
Transliterated by: Kapila Shankaran Love kapilalove at gmail.com
engtitle: DurgA ApaduddhArAShTakam or durgApaduddhArastotram
itxtitle: durgA ApaduddhArAShTakam athavA durgApaduddhArastotram
title: दुर्गा आपदुद्धाराष्टकम् अथवा दुर्गापदुद्धारस्तोत्रम्

---
  
 श्रीदुर्गा आपदुद्धाराष्टकम् अथवा दुर्गापदुद्धारस्तोत्रम्   
दुर्गापदुद्धारस्तवराजः  
  
नमस्ते शरण्ये शिवे सानुकम्पे नमस्ते जगद्व्यापिके विश्वरूपे ।  
नमस्ते जगद्वन्द्यपादारविन्दे नमस्ते जगत्तारिणि त्राहि दुर्गे ॥ १॥   
नमस्ते जगच्चिन्त्यमानस्वरूपे नमस्ते महायोगिविज्ञानरूपे ।  
नमस्ते नमस्ते सदानन्द रूपे नमस्ते जगत्तारिणि त्राहि दुर्गे ॥ २॥   
अनाथस्य दीनस्य तृष्णातुरस्य भयार्तस्य भीतस्य बद्धस्य जन्तोः ।  
त्वमेका गतिर्देवि निस्तारकर्त्री नमस्ते जगत्तारिणि त्राहि दुर्गे ॥ ३॥   
अरण्ये रणे दारुणे शुत्रुमध्ये जले सङ्कटे राजग्रेहे प्रवाते ।  
त्वमेका गतिर्देवि निस्तार हेतुर्नमस्ते जगत्तारिणि त्राहि दुर्गे ॥ ४॥   
अपारे महदुस्तरेऽत्यन्तघोरे विपत् सागरे मज्जतां देहभाजाम् ।  
त्वमेका गतिर्देवि निस्तारनौका नमस्ते जगत्तारिणि त्राहि दुर्गे ॥ ५॥   
नमश्चण्डिके चण्डोर्दण्डलीलासमुत्खण्डिता खण्डलाशेषशत्रोः ।  
त्वमेका गतिर्विघ्नसन्दोहहर्त्री नमस्ते जगत्तारिणि त्राहि दुर्गे ॥ ६॥   
त्वमेका सदाराधिता सत्यवादिन्यनेकाखिला क्रोधना क्रोधनिष्ठा ।  
इडा पिङ्गला त्वं सुषुम्ना च नाडी  नमस्ते जगत्तारिणि त्राहि दुर्गे ॥ ७॥   
नमो देवि दुर्गे शिवे भीमनादे सदासर्वसिद्धिप्रदातृस्वरूपे ।  
विभूतिः सतां कालरात्रिस्वरूपे नमस्ते जगत्तारिणि त्राहि दुर्गे ॥ ८॥   
शरणमसि सुराणां सिद्धविद्याधराणां  
     मुनिमनुजपशूनां दस्यभिस्त्रासितानाम् ।  
नृपतिगृहगतानां व्याधिभिः पीडितानां  
     त्वमसि शरणमेका देवि दुर्गे प्रसीद ॥ ९॥   
इदं स्तोत्रं मया प्रोक्तमापदुद्धारहेतुकम् ।  
त्रिसन्ध्यमेकसन्ध्यं वा पठनाद्धोरसङ्कटात् ॥ १०॥  
  
मुच्यते नात्र सन्देहो भुवि स्वर्गे रसातले ।  
सर्वं वा श्लोकमेकं वा यः पठेद्भक्तिमान् सदा ॥ ११॥  
  
स सर्व दुष्कृतं त्यक्त्वा प्राप्नोति परमं पदम् ।  
पठनादस्य देवेशि किं न सिद्ध्यति भूतले ॥ १२॥  
  
स्तवराजमिदं देवि सङ्क्षेपात्कथितं मया ॥ १३॥  
  
इति श्रीसिद्धेश्वरीतन्त्रे उमामहेश्वरसंवादे श्रीदुर्गापदुद्धारस्तोत्रम् ॥ var  हरगौरीसंवादे आपदुद्धाराष्टकस्तोत्रं  
  
  
Encoded and Proofread by Kapila Sankaran (achintya@ican.net), Nat Natarajan  
  
