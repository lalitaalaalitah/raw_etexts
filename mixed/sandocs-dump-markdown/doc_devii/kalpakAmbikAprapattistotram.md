---
Author: sheShashAyIsharmA
Category: prapatti, devii, devI, otherforms
File name: kalpakAmbikAprapattistotram.itx
Indexextra: (Tamil)
Language: Sanskrit
Latest update: July 2, 2019
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Kalpakambika Prapatti Stotram
Texttype: stotra
Transliterated by: PSA Easwaran psaeaswaran at gmail.com
engtitle: kalpakAmbikAprapattistotram
itxtitle: kalpakAmbikAprapattistotram
title: कल्पकाम्बिकाप्रपत्तिस्तोत्रम्

---
  
 श्रीकल्पकाम्बिका प्रपत्तिस्तोत्रम्   
वन्द्यामरेन्द्रमुनिवर्यनतिप्रसन्ने  
     तं भावयामि शरणं यमवारणार्थम् ।  
यं शम्भुराश्रयति शिवे प्रणयप्रलाप-  
     निर्मुक्तगूढरमणीशुभनामधेयः ॥ १॥  
  
स्तोष्ये भक्त्या पादयुगं ते भवनाशे  
     यस्मिन् लीनं जन्मभिया तत्सूरिकुलम् ।  
यस्मिन् दृष्टे दृष्टमनन्तं सुखलास्यं  
     तं ते कल्पतरुं पदपल्लवमहमीडे ॥ २॥  
  
शान्त्या तुष्ट्या भक्तिरसाक्ता मतिकेलिः  
     कालाकालद्रावणशीलं कर्मफलम् ।  
हित्वा लोला यस्मिन् कूर्मे नीलतनोः  
     तं ते कल्पद्रुमपदपल्लवमहमीडे ॥ ३॥  
  
पूम्पावै सा त्वत्पदभक्त्या मृत्युकरात्  
     सम्बन्धेन त्वत्पदभक्तिप्रेमबलात् ।  
लब्धा चित्रं चित्रमितीत्थं शुभमूलं  
     तं ते कल्पद्रुमपदपल्लवमहमीडे ॥ ४॥  
  
कीर्त्तिः पर्वतराजकुमरर्याः कथनीया  
     भर्त्तारं तं मारजितं ते सञ्चक्रे ।  
सत्याः पूर्वं देहलये या सम्प्राप्ता  
     यस्यास्तस्याः कम्रपदाम्बुजमहमीडे ॥ ५॥  
  
उद्यद्भास्कररश्मिसमानां ते कान्तिं  
     बालारूपे हृदयगतायाः पश्यन् किम् ।  
गूर्जरदेशे कुङ्कुमलिप्तं पादयुगं  
     तं ते कल्पद्रुमपदपल्लवमहमीडे ॥ ६॥  
  
कृत्वा चित्ते यत्पदकञ्जं भूमिसुतः  
     कान्तिं प्रापद्रक्तसुरम्यां शक्तिकरः ।  
रक्तिस्संसृतिकारणभूता द्रवतीह  
     तं ते कल्पद्रुमपदपल्लवमहमीडे ॥ ७॥  
  
भास्कररायो वित्तविहीनो ऋणनाशे  
     ध्यात्वा अपर्णातत्त्वफलाक्तं पादयुगम् ।  
लेभे शान्तिं ऋणभवखेदान्निर्मुक्तो  
     यस्मात्तस्माद्भाग्यविदायिनमहमीडे ॥ ८॥  
  
काली तारा सुन्दरि भुवने सर्वशिवे  
     भैरव्यस्तशिरोधरधूमा  भगवक्त्रा । बकवक्त्रा  
मातङ्ग्याख्या कमलभवा ते दश नार्यः  
     पादध्याने दद्याद्वयुनं पूर्णफलम् ॥ ९॥  
  
मध्ये यामे यामिन्यर्थे यतचित्ते  
     विद्युत्तुल्या पादलता ते प्रादुरभूत् ।  
तस्मात्कन्ये तरुणि सुवृत्ते कटिबद्धा  
     सञ्चर रम्ये मद्गृहमध्ये मम बाले ॥ १०॥  
  
वेङ्कटपुत्रः शेषशिशुस्ते पदकञ्जे  
     वन्दनपद्यं चित्तसुमाख्यं चित्तभवम् ।  
अर्पयतीहाच्युतपदलोलः शम्भुधवे  
     यस्माद्भूयात्संसृतिनाशो ध्रुवमेव ॥ ११॥  
  
इति वाधूलगोत्रोद्भवेन श्रीवेङ्कटेश्वरार्यस्य  
पुत्रेण श्रीशेषशायीशर्माख्येन विरचितं  
श्रीकल्पकाम्बिका प्रपत्तिस्तोत्रं सम्पूर्णम् ।  
  
Encoded and proofread by PSA Easwaran psaeaswaran at gmail.com  
  
