---
Category: devii, dashamahAvidyA, devI, stavarAja
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAstavarAjaH3.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Stavaraja  3
engtitle: bAlAstavarAjaH 3
itxtitle: bAlAstavarAjaH 3 (tribIjabhAjAyuktena)
title: बालास्तवराजः ३ (त्रिबीजभाजायुक्तेन)

---
  
 श्रीबालास्तवराजः ३   
ॐ अस्य श्रीबालास्तवराजस्तोत्रस्य श्रीमृत्युञ्जय ऋषिः ।  
ककुप्छन्दः । श्रीबाला देवता । क्लीं बीजम् । सौः शक्तिः । ऐं कीलकम् ।  
भोगमोक्षार्थे जपे विनियोगः ।  
  
त्रिबीजभाजायुक्तेन कराङ्गौ न्यासमाचरेत् ।  
ध्यानं ततः शृणुष्वाशु सर्वैश्वर्यप्रदायकम् ॥ १॥  
  
अक्षपुस्तधरां रक्तां वराभयकराम्बुजाम् ।  
चन्द्रमुण्डां त्रिनेत्रां च ध्यायेद्बालां फलप्रदाम् ॥ २॥  
  
ऐं त्रैलोक्यविजयायै हुँ फट् । क्लीं त्रिगुणरहितायै हुँ फट् ।  
सौः सर्वैश्वर्यदायिन्यै हुँ फट् ।  
नातः परतरा सिद्धिर्नातः परतरा गतिः ।  
नातः परतरो मन्त्रस्सत्यं सत्यं वदाम्यहम् ॥ ३॥  
  
रक्तां रक्तच्छदां तीक्ष्णां रक्तपां रक्तवाससीम् ।  
स्वरूपां रत्नभूषां च ललज्जिह्वां परां भजे ॥ ४॥  
  
त्रैलोक्यजननीं सिद्धां त्रिकोणस्थां त्रिलोचनाम् ।  
त्रिवर्गफलदां शान्तां वन्दे बीजत्रयात्मिकाम् ॥ ५॥  
  
श्रीबालां वारुणीप्रीतां बालार्ककोटिद्योतिनीम् ।  
वरदां बुद्धिदां श्रेष्ठां वामाचारप्रियां भजे ॥ ५॥  
  
चतुर्भुजां चारुनेत्रां चन्द्रमौलिं कपालिनीम् ।  
चतुःषष्टियोगिनीशां वीरवन्द्यां भजाम्यहम् ॥ ६॥  
  
कौलिकां कलतत्त्वस्थां कौलावाराङ्कवाहनाम् ।  
कौसुम्भवर्णां कौमारीं कवर्मधारिणीं भजे ॥ ७॥  
  
द्वादशस्वररूपायै नमस्तेऽस्तु नमो नमः ।  
नमो नमस्ते बालायै कारुण्यायै नमो नमः ॥ ८॥  
  
विद्याविद्याद्यविद्यायै नमस्तेऽस्तु नमो नमः ।  
विद्याराज्ञ्यै महादेव्यै शिवायै सततं नमः ॥ ९॥  
  
ऐं बालायै विद्महे क्लीं त्रिभुवनेश्वर्यै धीमहि ।  
सौः तन्नो देवी प्रचोदयात् । ऐं बालायै स्वाहा ॥ १०॥  
  
द्वादशान्तालयां श्रेष्ठां षोडशाधारगां शिवाम् ।  
पञ्चेन्द्रियस्वरूपाख्यां भूयो भूयो नमाम्यहम् ॥ ११॥  
  
ब्रह्मविद्यां ब्रह्मरूपां ब्रह्मज्ञानप्रदायिनीम् ।  
वसुप्रदां वेदरूपां वन्दे बालां शुभाननाम् ॥ १२॥  
  
अघोरां भीषणामाद्यामनन्तोपरिसंस्थिताम् ।  
देवदेवेश्वरीं भद्रां श्रीबालां प्रणमाम्यहम् ॥ १३॥  
  
भवप्रियां भवाधारां भगरूपां भगप्रियाम् ।  
भयानकां भूतधात्रीं भूदेवपूजितां भजे ॥ १४॥  
  
अकारादिक्षकारान्तां क्लीबाक्षरात्मिकां पराम् ।  
वन्दे वन्दे महामायां भवभव्यभयापहाम् ॥ १५॥  
  
नाडीरूप्यै नमस्तेऽस्तु धातुरूप्यै नमो नमः ।  
जीवरूप्यै नमस्यामि ब्रह्मरूप्यै नमो नमः ॥ १६॥  
  
नमस्ते मन्त्ररूपायै पीठगायै नमो नमः ।  
सिंहासनेश्वरि तुभ्यं सिद्धिरूप्यै नमो नमः ॥ १७॥  
  
नमस्ते मातृरूपिण्यै नमस्ते भैरवप्रिये ।  
नमस्ते चोपपीठायै बालायै सततं नमः ॥ १८॥  
  
योगेश्वर्यै नमस्तेऽस्तु योगदायै नमो नमः ।  
योगनिद्रास्वरूपिण्यै बालादेव्यै नमो नमः ॥ १९॥  
  
सुपुण्यायै नमस्तेऽस्तु सुशुद्धायै नमो नमः ।  
सुगुह्यायै नमस्तेऽस्तु बालादेव्यै नमो नमः ॥ २०॥  
  
इतीदं स्तवराजाख्यं सर्वस्तोत्रोत्तमोत्तमम् ।  
ये पठन्ति महेशानि पुनर्जन्म न विद्यते ॥ २१॥  
  
सर्वपापहरं पुण्यं सर्वस्फोटविनाशकम् ।  
सर्वसिद्धिप्रदं श्रेष्ठं भोगैश्वर्यप्रदायकम् ॥ २२॥  
  
इति श्रीबालास्तवराजः (३) सम्पूर्णः ।  
  
  
Proofread by PSA Easwaran   
  
