---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: devii, lakShmI, ApaTIkara, devI
Description/comments: stotrapanchadashI by Shri M. S. Apatikar, Satara
File name: lakShmIstutiH2.itx
Indexextra: (Scan)
Language: Sanskrit
Latest update: September 14, 2019
Location: doc_devii
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
SubDeity: lakShmI
Subject: philosophy/hinduism/religion
Sublocation: devii
Text title: Lakshmi Stuti 2
Transliterated by: Mandar Mali aryavrutta gmail.com
engtitle: lakShmIstutiH 2
itxtitle: lakShmIstutiH 2 (ApaTIkaravirachitA)
title: लक्ष्मीस्तुतिः २ (आपटीकरविरचिता)

---
  
 श्रीलक्ष्मीस्तुतिः २   
     (पृथ्वी)  
पयोधितनये रमेऽमतसहोदर त्वां भजे  
     दयामयि सदा दयां कुरु मयि त्वमेतावती ।  
कराम्बुजनिवासिनी भव सदा ममोद्धारिणी  
     मदीयसदने सदा निवस पद्मनाभप्रिये ॥ १॥  
  
सरोजवदनाम्बुजे सरसिजासनाधिष्ठिते  
     सरोरुहपदाम्बुजे सरसिजोरुपद्मासने ।  
सरोजनयने सदा सरसिजप्रिये देवते  
     मदन्तरनिवासिनी भव सदा जगन्मोहिनी ॥ २॥  
  
नमामि हरिवल्लभां सकलभाग्यदामिन्दिरां  
     भजामि भवतारिणीं सकलभक्तकामप्रदाम् ।  
स्तवीमि मनसा तथा स्तवनगायनैस्त्वां सदा  
     भवामि नतमस्तकस्तव पुरो हिरण्यप्रदे ॥ ३॥  
  
नमन्ति मुनिनां गणा नृपतयो महीपा अपि  
     स्तुवन्ति विबुधास्तथा मनुजराक्षसास्त्वां सदा ।  
त्वयैव मधुसूदनो भवति देवि लक्ष्मीयुत-  
     स्त्वया विरहितः प्रभुर्भवति वामनो सिन्धुजे ॥ ४॥  
  
त्वमेव कृपया धनं वितर देवि दीने जने  
     भवामि नतमस्तकस्तव पुरः सुरैः पूजिते ।  
अशेषभयनाशिनी त्वमसि शेषशय्याङ्गने  
     नतोऽस्मि पदपङ्कजे तव च लक्ष्म्यतोऽहं सदा ॥ ५॥  
  
सरोजवदने सदा तव कृपाकटाक्षं क्षिप  
     स्मिताननसरोरुहे मधुतरां गिरं देहि मे ।  
ममाशिवविनाशिनी भव सदा सुचन्द्रानने  
     भवाब्धिसलिलाद् द्रुतं जननि तारयेमं जनम् ॥ ६॥  
  
भ्रमामि भववालुकानिकरतप्तदेहः सदा  
     कृपासलिलवर्षिणी भव दयाम्बुकादम्बिनी ।  
तवैव कृपया दयामयि मनः सदैवाऽस्तु मे  
     स्वधर्मपरिपालने, कुरु च मां समर्थं जने ॥ ७॥  
  
हिरण्मयि सुवर्णदे कनकदेवते पाहि मां  
     प्रयच्छ सुधनं सदा विधनिने हिरण्याथिने ।  
त्वदीयचरणाम्बुजे सरसिजे मम प्रार्थना  
     त्वया सह निरन्तरं वसतु मद्गृहे माधवः ॥ ८॥  
  
लक्ष्मीस्तुतिमिमां रम्यां श्रद्धया यः पठेन्नरः ।  
विनाश्य विपदं तस्य लक्ष्मीः सौभाग्यदा भवेत् ॥ ९॥  
  
इति श्री आपटीकरविरचिता श्रीलक्ष्मीस्तुतिः समाप्ता ।  
  
Encoded and proofread by Mandar Mali aryavrutta gmail.com  
  
