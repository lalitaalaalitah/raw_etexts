---
Category: aShTaka, devii, devI, pArvatI
File name: jagadambAstutiH.itx
Indexextra: (Translation)
Language: Sanskrit
Latest update: August 2, 2017
Location: doc_devii
Proofread by: Jonathan Wiener wiener78 at sbcglobal.net, NA
Send corrections to: sanskrit@cheerful.com
Site access: https://sanskritdocuments.org
SubDeity: pArvati
Subject: philosophy/hinduism/religion
Sublocation: devii
Text title: jagadambAstutiH 1
engtitle: jagadambAstutiH 1
itxtitle: jagadambAstutiH 1
title: जगदम्बास्तुतिः १

---
  
 श्रीजगदम्बा स्तुतिः   
  
नमोऽस्तु ते भगवति पापनाशिनि  
नमोऽस्तु ते सुररिपुदर्पशातनि ।  
नमोऽस्तु ते हरिहरराज्यदायिनि  
नमोऽस्तु ते मखभुजकार्यकारिणि ॥ १॥  
  
नमोऽस्तु ते त्रिदशरिपुक्षयङ्करि  
नमोऽस्तु ते शतमखपादपूजिते ।  
नमोऽस्तु ते महिषविनाशकारिणि  
नमोऽस्तु ते हरिहरभास्करस्तुते ॥ २॥  
  
नमोऽस्तु तेऽष्टादशबाहुशालिनि  
नमोऽस्तु ते शुम्भनिशुम्भघातिनि ।  
नमोऽस्तु लोकार्त्तिहरे त्रिशूलिनि  
नमोऽस्तु नारायणि चक्रधारिणि ॥ ३॥  
  
नमोऽस्तु वाराहि सदा धराधरे  
त्वां नारसिंहि प्रणता नमोऽस्तु ते ।  
नमोऽस्तु ते वज्रधरे गजध्वजे  
नमोऽस्तु कौमारि मयूरवाहिनि ॥ ४॥  
  
नमोऽस्तु पैतामहहंसवाहने  
नमोऽस्तु मालाविकटे सुकेशिनि ।  
नमोऽस्तु ते रासभपृष्ठवाहिनि  
नमोऽस्तु सर्वार्तिहरे जगन्मये ॥ ५॥  
  
नमोऽस्तु विश्वेश्वरि पाहि विश्वं  
निषूदयारीन् द्विजदेवतानाम् ।  
नमोऽस्तु ते सर्वमयि त्रिनेत्रे  
नमो नमस्ते वरदे प्रसीद ॥ ६॥  
  
ब्रह्माणी त्वं मृडानी वरशिखि-  
गमना शक्तिहस्ता कुमारी  
वाराही त्वं सुवक्त्रा खगपति-  
गमना वैष्णवी त्वं सशार्ङ्गी ॥ ७॥  
  
दुर्दृश्या नारसिंही घुरघुरि-  
तरवा त्वं तथैन्द्री सवज्रा  
त्वं मारी चर्ममुण्डा शवगमन-  
रता योगिनी योगसिद्धा ।  
नमस्ते-  
त्रिनेत्रे भगवति तव चरणानुषिता  
ये अहरहर्विनतशिरसोऽवनताः  
नहि नहि परिभवमस्त्यशुभं च  
स्तुतिबलिकुसुमकराः सततं ये ॥ ८॥  
  
इति जगदम्बा स्तुतिः समाप्ता ।  
  
Proofread by Jonathan Wiener wiener78 at sbcglobal.net, NA  
  
