---
Acknowledge-Permission: Svarna Prakashanam
Category: suprabhAta, devii, radha, devI
Description/comments: Datta Gopala Krishna, Pammal, Chennai 9442252443
File name: rAdhAkRRiShNasuprabhAtam.itx
Language: Sanskrit
Latest update: May 14, 2017
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Source: kalyANamanjarI dvitIya bhAgaH rAdhAkalyaNam
SubDeity: radha
Subject: philosophy/hinduism/religion
Sublocation: devii
Text title: rAdhAkRRiShNasuprabhAtam
Transliterated by: NA
engtitle: rAdhAkRRiShNasuprabhAtam
itxtitle: rAdhAkRRiShNasuprabhAtam
title: राधाकृष्णसुप्रभातम्

---
  
 श्रीराधाकृष्णसुप्रभातम्   
  
सत्यं धर्ममपीह रक्षितुमहो भूभारनाशाय वै  
दैत्यैस्तापितसर्वदैवतगणान् संरक्षितुं लीलया ।  
लीलामानुषविग्रहः समभवद्यो वा हरिर्भूतले  
राधाकृष्णमहाप्रभुः स भगवान् रक्षां करोत्वन्वहम् ॥ १॥  
  
गोपीरूपधरान् महामुनिगणान् गोरूपदेवान् सदा  
रक्षायै समनुग्रहाय च मुदा कृष्णं वपुः प्राप यः  
सोऽयं सार्वजनीनवन्द्यविभवो विश्वैकरक्षाकरः  
राधाकृष्णमहाप्रभो सुरपते ते सुप्रभातं शुभम् ॥ २॥  
  
सौन्दर्यं किल मूर्तमेव सकलं लोकैकविस्मापकं  
चौर्यं यस्य च भक्तसङ्घविनुतं पापापहं प्रत्यहम् ।  
मुष्णन्त्यद्य हि कृष्णचौर्यसुकथाः भक्तस्य दुःखानि वै  
राधावल्लभ रासकेलिरसिक श्रीसुप्रभातं शुभम् ॥ ३॥  
  
वेदान्तप्रतिपाद्यमानविभवो वेदैकवेद्यप्रभुः  
वंशीवादनलोलुपः व्रजजनानन्दैकधुर्यो विभुः ।  
विख्यातो भुवनेषु बालवपुषा वीणामुनीन्द्रस्तुतः  
राधालोल रमापते यदुपते ते सुप्रभातं शुभम् ॥ ४॥  
  
राधावल्लभ रञ्जिताखिलमनाः कन्दर्पदर्पापह  
लीलालोलुप लब्धभक्तिसुलभ श्रीदेवकीनन्दन ।  
लीलामानुष लोलकुन्तल महालावण्यरत्नाकर  
राधामाधव रम्यकेलिकुतुकिन् ते सुप्रभातं शुभम् ॥ ५॥  
  
पूज्याष्टाक्षरमन्त्रमन्त्रित नमो नारायणाख्य प्रभो  
श्रीमद्द्वादशमन्त्रनित्यमहित श्रीवासुदेव प्रभो ।  
राम्पूर्वैश्च षडक्षरैः सुविदित श्रीवीरराम प्रभो  
राधाकृष्ण महाप्रभोऽखिलगुरो ते सुप्रभातं शुभम् ॥ ६॥  
  
त्वं सान्दीपनिसद्गुरोर्हि वचसा सामुद्रमग्नं शिशुं  
आनीयापि च सद्गुरोर्हि निकटे प्रत्यर्पयः सत्वरम् ।  
तेन त्वां गुरुराट् प्रपूजयदहो पुत्रस्य लाभात् स्वकात्  
भो देव त्वमचिन्त्यविक्रमगुणस्ते सुप्रभातं शुभम् ॥ ७॥  
  
भुक्त्वा तत्पृथुकं कुचेलगृहिणीसम्प्रेषितं सादरं  
विद्याभ्याससहायकस्य च गृहं श्रीश्रीसमृद्धं व्यधाः ।  
आर्तत्राणपरायणः स भगवान् सर्वस्वदानोद्यतः  
राधाकृष्ण सुसुन्दरार्तिहरण श्रीसुप्रभातं शुभम् ॥ ८॥  
  
आदित्यादिनवग्रहाश्च तिथयः होरा च योगास्तथा  
नक्षत्राणि च वास्तवः प्रतिदिनं दिक्पालभूतानि वा ॥  
  
राधाकृष्णनिविष्टचेतसममी नो पीडयन्ति ध्रुवं  
राधाकृष्णमहाप्रभो तव शुभं सुप्रातमेवाद्य हि ॥ ९॥  
  
देव त्वां शरणं गतोऽस्मि सततं राधामनोल्लासक  
त्वं मातासि पिता तथैव सहजो बन्धुश्च पुत्री सुतः ।  
सर्वस्वं हि मम त्वमेव सततं श्रीगोपिकाप्रेमभाक्  
पाह्यस्मान् सकुटुम्बकान् तव पदद्वन्द्वैकसेवारतान् ॥ १०॥  
  
राधाकृष्णमहाप्रभो त्रिभुवनक्षेमङ्करस्याशु वै  
श्रीसुप्रातमिमं समाधितमना यो वा पठेदन्वहम् ।  
सो नित्यं विजयी समाप्तसुधनः सत्पुत्रपौत्रैर्वृतः  
दीर्घायुश्च निरामयश्च निवसेत् श्रीकृष्णकारुण्यतः ॥ ११॥  
  
इति श्रीराधाकृष्णसुप्रभातम् ॥  
  
  
From kalyANamanjarI, dvitIya bhAgaH rAdhAkalyaNam  
saNgrahItaM rA. dattagopAlakRRiShNaH, svarNaprakAshanam  
  
Proofread by PSA Easwaran psaeaswaran at gmail.com  
  
