---
Category: devii, devI, nadI, aShTaka
Description/comments: Ganga Jnana Mahodadhi compiled by Acharya Ramapada Chakravarty
File name: panchagangAShTakam.itx
Indexextra: (Scan)
Language: Sanskrit
Latest update: June 13, 2010
Location: doc_devii
Proofread by: Anil Kumar Pandey anil.kumar17pandey at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Panchagangashtakam
Transliterated by: Anil Kumar Pandey anil.kumar17pandey at gmail.com
engtitle: panchagangAShTakam
itxtitle: panchagaNgAShTakam
title: पञ्चगण्गाष्टकम्

---
  
 पञ्चगङ्गाष्टकम्   
श्रीगणेशाय नमः ।  
गङ्गा शिवा हि यमुनाऽपि च पुण्यतोया  
     वाणी पवित्रकिरणा वरधूतपापा ।  
श्रीबिन्दुमाधवहरेः पुरतो विचित्रा  
     काश्यां सदा विजयते वरपञ्चगङ्गा ॥ १॥  
  
प्रातः सदा मुनिगणाः सकलाश्च देवाः  
     स्नानाय१ माधवपुरःसरमापतन्ति । (१. स्नानार्थ पाठान्तर)  
यस्यां स्थिरो भवति माधव आदिदेवः  
     सेयं सदा विजयते वरपञ्चगङ्गा ॥ २॥  
  
यस्यां सदा हरिहरौ वसतः२ प्रसन्नौ (२. रमतः पाठान्तर)  
     धर्मद्रवां जनहितां कवयो गृणन्ति ।  
ध्यायन्ति यां शुभकरीं कलिकल्मषघ्नीं  
     सेयं सदा विजयते वरपञ्चगङ्गा ॥ ३॥  
  
सम्प्राप्य ते सुकृतिनः शिवराजधानीं  
     काशीं  भजन्ति मुदिता वरपञ्चगङ्गाम् ।  
ते दुस्तरां गुणमयीं प्रतरन्ति मायां  
     लोकं पुनन्ति सकलं शिवभक्तियुक्ताः ॥ ४॥  
  
गर्जन्ति पापकरिणो भयदा हि तावद्  
     यावज्जनो न भजते वरपञ्चगङ्गाम् ।  
यां गच्छतः प्रतिपदं भवति प्रपुण्यं  
     तां त्वां नमामि सततं हृदि पञ्चगङ्गे ! ॥ ५॥  
  
त्यक्ता अपि प्रियजनैरतिपापयुक्ता  
     रोगादिभिः परिवृता अतिदुःखयुक्ताः ।  
दैवाद्यदि त्वयि पतन्त्यथ पञ्चगङ्गे !  
     तेनैव ते सुकृतिनः परमं व्रजन्ति ॥ ६॥  
  
त्वन्नाम दुर्लभमिदं तव दर्शनञ्च  
     त्वं कान्तिके त्वतितरां जनदुर्लभाऽसि ।  
त्वय्येव भक्तिममलां वरदे ! प्रदेहि  
     काश्यां शिवे! हरिपदे सुजने श्रुतौ च ॥ ७॥  
  
स्तोतुं न कोऽप्यलमनन्तगुणे ! तथापि  
     सद्भिः प्रवर्तित इति प्रवदामि किञ्चित् ।  
तन्मे क्षमस्व शिशुभावनया सति ! त्वं  
     प्रातः प्रसीद सुभगे ! मयि पञ्चगङ्गे ! ॥ ८॥  
  
गङ्गाष्टकमिदं पुण्यं भुक्तिमुक्तिप्रदं नृणाम् ।  
सत्यज्ञानानदे तीर्थे यतिना रचितं मुदे ॥ ९॥  
  
इदं स्तोत्रं तु रचितं तैलङ्गशास्त्रिशर्मणा ।  
लिखितं दुण्ढिराजेन स्तोत्रं सम्पूर्णमुच्यते ॥ १०॥  
  
इदं स्तोत्रं पठेत्रित्यं यः स्मरेत्पुण्यवान्नरः ।  
तस्य मुक्तिस्तु जायेत अत्रांशे नास्ति संशयः ॥ ११॥  
  
लिखितं दुण्ढिराजेन कालोपाख्येन धीमता ।  
देवीदाशर्मणा सार्धं पुस्तकं दत्तमेव च ॥ १२॥  
  
स्तोत्र-टिप्पणी- अष्टकमिदं पाण्डुलिपिरूपेण रामापुर-वाराणसीस्थाद  
आचार्यब्रह्मगोपालभादुड़ीमहाशयस्य पुस्तकालयादस्माभिः सङ्गृहीतम् ।  
स्तोत्रस्य दशमश्लोके तैलङ्गशास्त्रिशर्मा अस्य रचयितेत्युक्तम् ।  
पुष्पिकायामस्य रचनाकालः संवत् १७८८ इत्युल्लिखितम् । अतः खीष्टाब्दस्य  
१७३१ तमे वर्षे लिखितमेतत् केनचित् ढुण्ढिराजेन इति प्रतीयते । एष  
एव तैलङ्गशास्त्रिशर्मा सुप्रसिद्धो योगी तैलङ्गास्वामीति विज्ञायते ।  
श्लोकेषु काश्चनाशुद्धयोऽस्माभिर्लक्षिताः । स्वबुद्धया ताः संशोध्य  
शुद्धपाठः मूलपाठे निवेशितः । हस्तलेखस्याशुद्धपाठाः  
तत्तत्स्थाने  सङ्ख्याक्रमेण स्तोत्रस्याधस्तादुल्लिखिताः ॥  
  
काश्यां तैलङ्गस्वामी पञ्चगङ्गाघटटे  सन्यासिनामाश्रमे  
मृत्युपर्यन्तं १८८७ ख्रीष्टाब्दं यावत् दिगम्बरावस्थायां न्यवसत् ।  
श्रूयते तथाऽनुमीयते यत् तैलङ्गस्वामिनो मुखादबाधगत्या  
निःसृतं पञ्चगङ्गाष्टकमिदं प्रत्यहं तदीयप्रमुखभक्तो  
देवीदानामकः श्रुतवान् । देवीदामहोदयस्य स्वेच्छया प्रार्थनया  
च दुण्डिराजेनाष्टकमिदं लिपिबद्धमकारि । आरम्भेऽष्टौ श्लोका  
वसन्ततिलकाच्छन्दःसु तैलङ्गस्वामिना रचिताः, अन्ते चत्वारः  
श्लोकाश्चानुष्टुप्छन्दःसु लेखकेन विरचिताः संयोजिताश्वेत्यनुमीयते ।  
  
इति पञ्चगगङ्गाहकं सम्पूर्णम् ।  
  
  
Encoded and proofread by Anil Kumar Pandey anil.kumar17pandey at gmail.com   
  
