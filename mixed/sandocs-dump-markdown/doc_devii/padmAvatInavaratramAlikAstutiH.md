---
Category: devii, stotra, nava, devI
File name: padmAvatInavaratnamAlikAstutI.itx
Indexextra: (book Venkatesha KavyakalApa)
Language: Sanskrit
Latest update: June 10, 2016
Location: doc_devii
Proofread by: Malleswara Rao Yellapragada malleswararaoy at yahoo.com
Send corrections to: sanskrit@cheerful.com
Site access: https://sanskritdocuments.org
Source: Venkatesha KavyakalApa
Subject: philosophy/hinduism/religion
Sublocation: devii
Text title: shrIpadmAvatInavaratramAlikAstutiH
Texttype: stotra
engtitle: shrIpadmAvatInavaratramAlikAstutiH
itxtitle: padmAvatInavaratramAlikAstutiH
title: पद्मावतीनवरत्रमालिकास्तुतिः

---
  
 श्रीपद्मावतीनवरत्नमालिकास्तुतिः   
% १४  
श्रीः ॥  
  
श्रीमान् यस्याः प्रियस्सन् सकलमपि जगज्जङ्गमस्थावराद्यं  
स्वर्भूपातालभेदं विविधविधमहाशिल्पसामर्थ्यसिद्धम् ।  
रञ्जन् ब्रह्मामरेन्द्रैस्त्रिभुवनजनकः स्तूयते भूरिशो यः  
सा विष्णोरेकपत्नी त्रिभुवनजननी पातु पद्मावती नः ॥ १॥  
  
श्रीशृङ्गारैकदेवीं विधिमुखसुमनःकोटिकोटीरजाग्रद्-  
रत्नज्योत्स्नाप्रसारप्रकटितचरणाम्भोजनीराजितार्चाम् ।  
गीर्वाणस्त्रैणवाणीपरिफणित महाकीर्ति सौभाग्यभाग्यां  
हेलानिर्दग्धदैन्यश्रमविषममहारण्यगण्यां नमामि ॥ २॥  
  
विद्युत्कोटिप्रकाशां विविधमणिगणोन्निद्रसुस्निग्धशोभा-  
सम्पत्सम्पूर्णहाराद्यभिनव विभवालङ्क्रियोल्लासिकण्ठाम् ।  
आद्यां विद्योतमानस्मितरुचिरचितानल्पचन्द्रप्रकाशां  
पद्मां पद्मायताक्षीं पदनलिननमत्पद्मसद्मां नमामि ॥ ३॥  
  
शश्वत्तस्याः श्रयेऽहं चरणसरसिजं शाङ्गपाणेः पुरन्ध्र्याः  
स्तोकं यस्याः प्रसादः प्रसरति मनुजे क्रूरदारिद्र्यदग्धे ।  
सोऽयं सद्योऽनवद्यस्थिरतररुचिरश्रेष्ठभूयिष्ठनव्य-  
स्तव्यप्रासादपङ्क्तिप्रसितबहुविधप्राभवो बोभवीति ॥ ४॥  
  
सौन्दर्योद्वेलहेमाम्बुजमहितमहासिंहपीठाश्रयाढ्यां  
पुष्यन्नीलारविन्दप्रतिमवरकृपापूरसम्पूर्णनेत्राम् ।  
ज्योत्स्नापीयूषधारावहनवसुषमक्षौमधामोज्ज्वलाङ्गीं  
वन्दे सिद्धेशचेतस्सरसिजनिलयां चक्रिसौभाग्यऋद्धिम् ॥ ५॥  
  
संसारक्लेशहन्त्री स्मितरुचिरमुखीं सारशृङ्गारशोभां  
सर्वैश्वर्यप्रदात्रीं सरसिजनयनां संस्तुतां साधुबृन्दैः ।  
संसिद्धस्निग्धभावां सुरहितचरितां सिन्धुराजात्मभूतां  
सेवे सम्भावनीयानुपमितमहिमां सच्चिदानन्दरूपाम् ॥ ६॥  
  
सिद्धस्वर्णोपमानद्युतिलसिततनुं स्निग्धसम्पूर्णचन्द्र-  
व्रीडासम्पादिवक्त्रां तिलसुमविजयोद्योगनिर्निद्रनासाम् ।  
तादात्वोत्फुल्लनीलाम्बुजहसनचणात्मीयचक्षुः प्रकाशां  
बालश्रीलप्रवालप्रियसखचरणद्वन्द्वरम्यां भजेऽहम् ॥ ७॥  
  
यां देवीं मौनिवर्याः श्रयदमरवधूमौलिमाल्यार्चिन्ताङ्घ्रिं  
संसारासारवारान्निधितरतरणेतरणतरिं सर्वदा भावयन्ते ।  
श्रीकारोत्तुङ्गरत्नप्रचुरितकनकस्निग्धशुद्धान्तलीलां  
तां शश्वत्पादपद्मश्रयदखिलहृदाह्लादिनीं ह्लादयेऽहम् ॥ ८॥  
  
आकाशाधीशपुत्रीं श्रितजननिवहाधीनचेतःप्रवृत्तिं  
वन्दे श्रीवेङ्कटेशप्रभुवरमहिषीं दीनचित्तप्रतोषाम् ।  
पुष्यत्पादारविन्दप्रसृमरसुमहश्शामितस्वाश्रिन्तान्त-  
स्तामिस्रां तत्त्वरूपां शुकपुरनिलयां सर्वसौभाग्यदात्रीम् ॥ ९॥  
  
श्रीशेषशर्माभिनवोपक्लृप्ता  
प्रियेण भक्त्या च समर्पितेयम् ।  
पद्मावतीमङ्गलकण्ठभूषा  
विराजतां श्रीनवरत्नमाला ॥ १०॥  
  
इति श्रीपद्मावतीनवरत्नमालिकास्तुतिः समाप्ता ॥  
  
  
From veNkaTeshakAvyakalApaH  
Proofread by Malleswara Rao Yellapragada malleswararaoy at yahoo.com  
  
  
