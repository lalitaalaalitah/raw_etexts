---
Category: devii, devI, mangala
File name: jaganmangalastotram.itx
Language: Sanskrit
Latest update: July 19, 2015
Location: doc_devii
Proofread by: Sunder Hattangadi sunderh at hotmail Ramgopal Bhimavarapu
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: jaganmangalastotram
Transliterated by: Ramgopal Bhimavarapu bhimavarapu2014 at gmail.com. Sunder Hattangadi
engtitle: jaganmangalastotram
itxtitle: jaganmaNgalastotram
title: जगन्मण्गलस्तोत्रम्

---
  
 जगन्मङ्गलास्तोत्रम्   
वीणावादनतत्पराङ्गुलि नदल्लोलाञ्चितैः किङ्किणी-  
     जालैः शोभितकङ्कणे शशिमुखे बालेन्दुचूडामणे ।  
हेलाराजितचारुनेत्रयुगले ग्रैवेयशोभाञ्चिते  
     बाले पालय पापसंहतितमस्तारे जगन्मङ्गले ॥ १॥  
कुक्षौ ते बहुजीवलोकसमितेः कोचिं चिरं बिभ्रती  
     कल्पादौ त्रिपुरे सृजस्यवसि तान् सर्वास्ववस्थास्वहो ।  
अन्ते तानखिलान्विनाशयसि सर्वं भो विलासस्तव  
     बाले पालय पापसंहतितमस्तारे जगन्मङ्गले ॥ २॥  
लोके नीरधराग्निवायुगगनाः सर्वे भवल्लीलया  
     मातः सञ्चलिता हि तारकगणाः सूर्यादिसर्वे ग्रहाः ।  
सर्वं खल्विह ते स्वरूपमपि च त्वं चोदयित्री सदा  
     बाले पालय पापसंहतितमस्तारे जगन्मङ्गले ॥ ३॥  
मायामेयविकासमात्रविभवा मातस्तवेयं कृति-  
     र्गेया सर्वगुणान्विता च बहुधा मेयापि वेद्या नहि ।  
ध्येया ज्ञानविशारदैश्च विविधैः शास्त्रैर्विलोक्यापि वै  
     बाले पालय पापसंहतितमस्तारे जगन्मङ्गले ॥ ४॥  
नेत्रैः श्वेतविनीलशोणरुचिभिः पूर्णानुकम्पान्वितैः  
     पापानां मम भञ्जनाय गिरिजे पूरत्रयाणामिव ।  
तीर्थानामुपसङ्गमस्य नयसीत्येतद्ध्रुवं मां तथा  
     बाले पालय पापसंहतितमस्तारे जगन्मङ्गले ॥ ५॥  
मातस्ते दरलोलशीतविमलैर्नेत्रैः शिवे पश्य मां  
     दुःखात्यन्तविपाकदीनवदनं शीघ्रं दयार्द्रैर्यतः ।  
ग्रामे वा विपिनेऽपि वा हिमकरो ज्योत्स्नानिपातैः समं  
     बाले पालय पापसंहतितमस्तारे जगन्मङ्गले ॥ ६॥  
वेदानां शिखराणि पादयुगली धत्ते तवाम्बान्वहं  
     पाद्यं तद्धरमौलिजूटतटिनीलाक्षाङ्कितो रागिमा ।  
श्रीविष्णोर्हि किरीटरत्नसुषमा यस्यास्तु वन्देतरां  
     बाले पालय पापसंहतितमस्तारे जगन्मङ्गले ॥ ७॥  
या शम्भोश्चरितामृतेन चलिता रोषा च गङ्गाहृदे  
     या सख्यां परमादरा शिवगले या सङ्गता सर्वदा ।  
दृष्ट्या ते शशिशीतया च दिशती सन्मङ्गलं सन्ततं  
     बाले पालय पापसंहतितमस्तारे जगन्मङ्गले ॥ ८॥  
वाग्देवीं चतुराननस्य गृहिणीमाहुर्विधिज्ञा नराः  
     श्रीविष्णोर्गृहिणीं सुधाब्धितनयां श्रीकण्ठपत्नीमुमाम् ।  
मातः का भवती विलासचतुरा माया परा देवता  
     बाले पालय पापसंहतितमस्तारे जगन्मङ्गले ॥ ९॥  
    इति श्रीजगन्मङ्गलास्तोत्रं सम्पूर्णम् ॥  
  
Encoded and proofread by Ramgopal Bhimavarapu bhimavarapu2014 at gmail.com  
and Sunder Hattangadi sunderh at hotmail.com  
  
