---
Author: Traditional
Category: suprabhAta, devii, sarasvatI, devI
File name: shAradAparameshvarisupr.itx
Language: Sanskrit
Latest update: April 17, 2002
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shrii shaaradaa parameshvarii suprabhaatam
Transliterated by: R. Harshananda harshanand_16 at rediffmail.com
engtitle: shAradA parameshvarI suprabhAtam
itxtitle: shAradA parameshvarI suprabhAtam
title: शारदा परमेश्वरी सुप्रभातम्

---
  
 श्रीशारदा परमेश्वरी सुप्रभातम्   
  
ॐ श्रीशारदे जगन्मातः पूर्वा सन्ध्या प्रवर्तते ।  
उत्तिष्ठ करुणापाङ्गैः कर्तव्यं विश्वमङ्गलम् ॥  
  
श्रीशृङ्गाद्रिपुरी रत्नसिंहासननिवासिनी ।  
उत्तिष्ठ शारदाम्ब श्री शङ्कराचार्य सन्नुते ॥  
  
उत्तिष्ठोत्तिष्ठ भगवत्पादशङ्करमूर्तिभिः ।  
जगद्गुरुभिराराध्ये जगज्जननि शारदे ॥  
  
ब्रह्मर्षयोऽम्ब सनकादय एत्य भक्त्या  
ब्राह्मीमनन्य मनसो हृदि ब्रह्मविद्याम् ।  
त्वामामनन्त्युपनिषत्सरसीज हंसीम्  
श्रीशारदाम्ब वरदे तव सुप्रभातम् ॥  
  
फुल्लानि पङ्कजवनानि सतां मनाम्सि  
धीवृत्तयश्च सरितश्च दिशः प्रसान्नाः ।  
अज्ञानमाशु तिमिरं च विलीयतेऽम्ब  
श्री शारदे विजयते तव सुप्रभातम् ॥  
  
हंसः प्रयात्युदयमम्बुज काननेषु  
हंसाः प्रसन्नमनसो मुदिता रमन्ते ।  
हंसात्मना परमहंसकुलं मुदास्ते  
श्री शारदे विजयते तव सुप्रभातम् ॥  
  
श्रद्धाघनाश्शमदमादियुता विनेयाः  
शुद्धाशया विदलिताखिलकर्मबन्धाः ।  
आज्ञाविमुक्ति पदभाज इमे ब्रुवन्ति  
श्री शारदाम्ब विमलं तव सुप्रभातम् ॥  
  
गीर्वाणवृन्दमखिलं पुरतो विधाय  
गीर्वाणवन्द्यमुपयात्युचितोपहारैः ।  
शर्वादिसन्नुतपदामिह सेवितुं त्वाम्  
श्री शारदाम्ब शिवदं तव सुप्रभातम् ॥  
  
सर्वार्तिहारिणि समस्त सुखप्रदात्रि  
दुर्वादिगर्वशमयित्रि जगज्जनित्रि ।  
निर्वाणदात्रि निगमान्त विबोधयित्रि  
श्री शारदे शिवस्वरूपिणि सुप्रभातम् ॥  
  
सद्वेदशास्त्र निगमान्त रहस्य विज्ञाः  
प्राज्ञास्त्वदङ्घ्रि सरसीज परागगन्धम् ।  
आघ्राय दिव्यमभवन्निखिलाः कृतार्थाः  
श्री शारदे सुमनसस्तव सुप्रभातम् ॥  
  
मुक्तिस्थिता करतले हृदये प्रमोदः  
जिह्वाग्रगाश्च सहसैव समस्तविद्याः ।  
त्वद्दर्शनं भवति यस्य हि तस्य पुंसः  
श्री शारदाम्ब शुभदं तव सुप्रभातम् ॥  
  
त्वत्संस्मृतेऽरपि नरं विजहात्यलक्ष्मीः  
लक्ष्मीः समाश्रयति नूनमचञ्चलाम्ब ।  
श्रद्धावतां त्वयि विमुक्तिरयत्नसिद्धा  
श्री शारदे जगदधीश्वरि सुप्रभातम् ॥  
  
ब्रह्मात्मभावमधिगम्य हृदा सदात्मा  
रामा अपि त्वदमलाङ्घ्रि सरोजरेणून् ।  
वाञ्छत्यमी परमहंसकुलावतंसाः  
शी शारदाम्ब हृदये तव सुप्रभातम् ॥  
  
तुङ्गासरिद्विमलवारि तरङ्गरङ्ग  
रिङ्गत्सरोजवनदिव्य सुगन्धवाहः ।  
अङ्गीकुरुष्व पवनः प्रकरोति सेवाम्  
श्री शारदाम्ब कृपया तव सुप्रभातम् ॥  
  
प्राक् सिन्धु पाथसि त्रयीतनुरेषभक्त्या  
स्नातस्तथोदय गिरावुदितस्तपस्वी ।  
त्वत्पादपद्मभजनाय सहस्रभानुः  
श्री शारदाम्ब समुदेति च सुप्रभातम् ॥  
  
ब्रह्माच्युतत्रिनयना विनयेन भक्त्या  
सिंहासने स्थितवतीं प्रणवस्वरूपाम् ।  
वाचा हृदा च वपुषा च समाश्रयन्ति  
श्री शारदाम्ब परमेश्वरि सुप्रभातम् ॥  
  
इन्द्रानलादय इमे दिगधीश्वराश्च  
सूर्येन्दुभौमबुधगीष्पति शुक्रमुख्याः ।  
सर्वे ग्रहाश्च भयभक्तियुता नमन्ति  
श्री शारदे तव महेश्वरि सुप्रभातम् ॥  
  
देवाङ्गनामणिगणश्च शचीमुखोऽयम्  
त्वामीश्वरीं त्रिजगदेक समर्चनीयाम् ।  
संसेवितुं सुसमये समुपागतेऽस्मिन्  
श्री शारदाम्ब विहिते तव सुप्रभातम् ॥  
  
वाचा सुधा मधुरया रमणीय सप्त  
तन्त्रीप्रकर्श मधुरस्वनया महत्या ।  
देवर्षिवर्य इह गायति भक्तिनम्रः  
श्री शारदाम्ब मधुरं तव सुप्रभातम् ॥  
  
त्वत्पादपङ्कज पराग सुगन्धलेशम्  
आघ्राय सत्कविमदभ्रमरा प्रहृष्टाः ।  
गायन्ति कोमलमनोहरवृत्तपद्यैः  
श्री शारदाम्ब ललितैस्तव सुप्रभातम् ॥  
  
श्री व्यासशङ्करसुरेश्वरपद्मपादा  
द्याचार्यवर्यपरिपूजित पादपद्मे ।  
लीलाशुकाक्षवलयोज्वल पाणिपद्मे  
श्री शारदाम्ब परमे तव सुप्रभातम् ॥  
  
पद्माक्षि पद्ममुखि पद्मभवादिवन्द्ये  
पद्मालयेऽखिलवराभय पाणिपद्मे ।  
हृत्पद्मपीठमधितिष्ठ ममापि मातः  
श्री शारदे करुणया तव सुप्रभातम् ॥  
  
यः पुस्तकाक्षवलयाञ्चित पाणिपद्माम्  
वागीश्वरीं हृदयपद्मगतां स्मरेत्वाम् ।  
वागीशतां समुपयाति स सद्य एव  
श्री शारदाम्ब भुवने तव सुप्रभातम् ॥  
  
संसारसागरमपारमनन्तलोल  
कल्लोल दुर्ललितमेतमतीत्यतूर्णम् ।  
तीर्णः स्वयं स खलु तारयति श्रिताम्श्च  
श्री शारदे स्मरति यस्तव सुप्रभातम् ॥  
  
राकाशशाङ्करमणीय मनोज्ञकान्तिम्  
सोमावतम्समकुटां सुमकोमलाङ्गीम् ।  
त्वां संस्मरामि कृपयैव विलोकयन्तीम्  
श्री शारदाम्ब हृदि मां तव सुप्रभातम् ॥  
  
दातुं त्रिवर्गमपवर्गमपि त्रिलोक्याः  
नूनं निजस्मरणतोऽपि समेधमाने ।  
त्वद्वक्त्र चन्द्रमसि चन्द्रमसापयातम्  
श्री शारदाम्ब शशिना तव सुप्रभातम् ॥  
  
पूर्णे कलङ्करहिते भुवनार्तिहारि-  
ण्यज्ञानसन्तमसभेदिनि त्वन्मुखेन्दौ ।  
नित्योदिते जगति भक्तचकोरलोकः  
श्री शारदाम्ब मुदितस्तव सुप्रभातम् ॥  
  
पुण्याः स्त्रियाश्च पुरुषाश्च कलावपि त्वाम्  
मातर्यदा कृतयुगे परयाम्ब भक्त्या ।  
संसेव्य शृङ्गगिरिपीठगतां कृतार्थाः  
श्री शारदे कृतधियस्तव सुप्रभातम् ॥  
  
त्वत्सेवनाय भवबन्धविमुक्तिकामाः  
कारुण्यकल्पलतिके कतिचिन्महान्तः ।  
आयान्ति शुद्धचरितास्सुधियश्च भक्ताः  
श्री शारदे प्रमुदितास्तव सुप्रभातम् ॥  
  
श्री चन्द्रशेखर जगद्गुरु सार्वभौम  
श्री पाणि पद्मज जगद्गुरुसार्वभौमैः ।  
तत्पाणिपङ्कज समुत्थ गुरूत्तमैश्च  
श्री शारदाम्ब विनुते तव सुप्रभातम् ॥  
  
ये सज्जना अनुदिनं मुदिताः प्रभाते  
भक्त्या पठन्ति परया भुवि शारदायाः ।  
श्रीसुप्रभात विनुतिं सकलैर्विमुक्ताः  
क्लेशैः प्रयान्ति पुरुषार्थ चतुष्टयं द्राक् ॥  
  
ये सुप्रभातमिदमाश्रितवत्सलायाः  
श्रद्धायुता अनुदिनं हृदि शारदायाः ।  
प्रातः पठन्ति मनुजा जगदम्बिकायाः  
ते प्राप्नुवन्ति सुजनास्सकालानभीष्टान् ॥  
  
श्री शारदा सुप्रभात स्मरणात्करुणानिधिः ।  
पारदा स्यात् क्षणेनैवापारसंसार वारिधेः ॥  
  
  
  
  
Encoded by R. Harshananda harshanand\_16@rediffmail.com  
  
