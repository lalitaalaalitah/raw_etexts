---
Category: kavacha, devii, sarasvatI, devI
Description-comments: brahmavaivartapurANa prakRitikhaNDam adhyAya 4
File name: sarasvatIkavachaBVP.itx
Language: Sanskrit
Latest update: January 29, 2013
Location: doc_devii
Proofread by: Dinesh Agarwal  dinesh.garghouse at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIkavacham brahmavaivartapurANe
Transliterated by: Dinesh Agarwal  dinesh.garghouse at gmail.com
engtitle: Sarasvatikavacha
itxtitle: sarasvatIkavacham 1 (brahmavaivartAntargatam)
title: सरस्वतीकवचम् १ (ब्रह्मवैवर्तान्तर्गतम्)

---
  
 श्रीसरस्वतीकवचं ब्रह्मवैवर्तान्तर्गतम्   
  
ब्रह्मोवाच ।  
शृणु वत्स प्रवक्ष्यामि कवचं सर्वकामदम् ।  
श्रुतिसारं श्रुतिसुखं श्रुत्युक्तं श्रुतिपूजितम् ॥ ६३॥  
  
उक्तं कृष्णेन गोलोके मह्यं वृन्दावने वने ।  
रासेश्वरेण विभुना रासे वै रासमण्डले ॥ ६४॥  
  
अतीव गोपनीयं च कल्पवृक्षसमं परम् ।  
अश्रुताद्भुतमन्त्राणां समूहैश्च समन्वितम् ॥ ६५॥  
  
यद्धृत्वा पठनाद्ब्रह्मन्बुद्धिमांश्च बृहस्पतिः ।  
यद्धृत्वा भगवाञ्छुक्रः सर्वदैत्येषु पूजितः ॥ ६६॥  
  
पठनाद्धारणाद्वाग्मी कवीन्द्रो वाल्मिको मुनिः ।  
स्वायम्भुवो मनुश्चैव यद्धृत्वा सार्वपूजितः ॥ ६७॥  
  
कणादो गौतमः कण्वः पाणिनिः शाकटायनः ।  
ग्रन्थं चकार यद्धृत्वा दक्षः कात्यायनः स्वयम् ॥ ६८॥  
  
धृत्वा वेदविभागं च पुराणान्यखिलानि च ।  
चकार लीलामात्रेण कृष्णद्वैपायनः स्वयम् ॥ ६९॥  
  
शातातपश्च संवर्तो वसिष्ठश्च पराशरः ।  
यद्धृत्वा पठनाद्ग्रन्थं याज्ञवल्क्यश्चकार सः  ॥ ७०॥  
  
ऋष्यशृङ्गो भरद्वाजश्चाऽऽस्तीको देवलस्तथा ।  
जैगीषव्योऽथ जाबालिर्यत्द्धृत्वा सर्वपूजितः ॥ ७१॥  
  
कवचस्यास्य विप्रेन्द्र ऋषिरेष प्रजापतिः ।  
स्वयं बॄहस्पतिश्छन्दो देवो रासेश्वरः प्रभुः  ॥ ७२॥  
  
सर्वतत्त्वपरिज्ञाने सर्वार्थेऽपि च साधने ।  
कवितासु च सर्वासु विनियोगः प्रकीर्तितः ॥ ७३॥  
  
ओं ह्रीं सरस्वत्यै स्वाहा शिरो मे पातु सर्वतः ।  
श्रीं वाग्देवतायै स्वाहा भालं मे सर्वदाऽवतु ॥ ७४॥  
  
ओं सरस्वत्यै स्वाहेति श्रोत्रं पातु निरन्तरम् ।  
ओं श्रीं ह्रीं भार्त्यै स्वाहा नेत्रयुग्मं सदाऽवतु ॥ ७५॥  
  
ओं ह्रीं वाग्वादिन्यै स्वाहा नासां मे सर्वतोऽवतु ।  
ह्रीं विद्याधिष्ठातृदेव्यै स्वाहा श्रोत्रं सदाऽवतु ॥ ७६॥  
  
ओं श्रीं ह्रीं ब्राह्म्यै स्वाहेति दन्तपङ्क्तीः सदाऽवतु ।  
ऐमित्येकाक्षरो मन्त्रो मम कण्ठं सदाऽवतु  ॥ ७७॥  
  
ओं श्रीं ह्रीं पातु मे ग्रीवां स्कन्धं मे श्रीं सदाऽवतु ।  
श्रीं विद्याधिष्ठातृदेव्यै स्वाहा वक्षः सदाऽवतु ॥ ७८॥  
  
ओं ह्रीं विद्यास्वरूपायै स्वाहा मे पातु नाभिकाम् ।  
ओं ह्रीं क्लीं वाण्यै स्वाहेति मम प्र्ष्ठं सदाऽवतु ॥ ७९॥  
  
ओं सर्ववर्णात्मिकायै पादयुग्मं सदाऽवतु ।  
ओं वागधिष्ठातृदेव्यै सर्वाङ्गं मे सदाऽवतु ॥ ८०॥  
  
ओं सर्वकण्ठवासिन्यै स्वाहा प्रच्यां सदाऽवतु ।  
ओं ह्रीं जिह्वाग्रवासिन्यै स्वाहाऽग्निदिशि रक्षतु ॥ ८१॥  
  
ओं ऐं श्रीं ह्रीं सरस्वत्यै बुधजनन्यै स्वाहा ।  
सततं मन्त्रराजोऽयं दक्षिणे मां सदाऽवतु ॥ ८२॥  
  
ओं ह्रीं श्रीं त्र्यक्षरो मन्त्रो नैरॄत्यां मे सदाऽवतु ।  
कविजिह्वाग्रवासिन्यै स्वाहा मां वारुणेऽवतु ॥ ८३॥  
  
ओं सदम्बकायै स्वाहा वायव्यै मां सदाऽवस्तु ।  
ओं गद्यपद्यवासिन्यै स्वाहा मामुत्तरेऽवतु ॥ ८४॥  
  
ओं सर्वशास्त्रवासिन्यै स्वाहैशान्यां सदाऽवतु ।  
ओं ह्रीं सर्वपूजितायै स्वाहा चोर्ध्वं सदाऽवतु ॥ ८५॥  
  
ओं ह्रीं पुस्तकवासिन्यै स्वाहाऽधो मां सदाऽवतु ।  
ओं ग्रन्थबीजरूपायै स्वाहा मां सर्वतोऽवतु ॥ ८६॥  
  
इति ते कथितं विप्र सर्वमन्त्रौघविग्रहम् ।  
इदं विश्वजयं नाम कवचं ब्रह्मारूपकम् ॥ ८७॥  
  
पुरा श्रुतं धर्मवक्त्रात्पर्वते गन्ध्मादने ।  
तव स्नेहान्मयाऽऽख्यातं प्रवक्तव्यं न कस्यचित् ॥ ८८॥  
  
गुरुमभ्यर्च्य विधिवद्वस्त्रालङ्कारचन्दनैः ।  
प्रणम्य दण्डवद्भूमौ कवचं धारयेत्सुधीः  ॥ ८९॥  
  
पञ्चलक्षजपेनैव सिद्धं तु कवचं भवेत् ।  
यदि स्यात्सिद्धकवचो बृहस्पतिसमो भवेत् ॥ ९०॥  
  
महावाग्मी कवीन्द्रश्च त्रैलोक्यविजयी भवेत् ।  
शक्नोति सर्व्ं जेतुं स कवचस्य प्रभावतः ॥ ९१॥  
  
इदं ते काण्वशाखोक्तं कथितं कवचं मुने ।  
स्तोत्रं पूजाविधानं च ध्यानं वै वन्दनं तथा ॥ ९२॥  
  
इति श्री ब्रह्मवैवर्ते महापुराणे प्रकृतिखण्डे नारदनारायणसंवादे  
सरस्वतीकवचं नाम चतुर्थोऽध्यायः ॥ ४॥  
  
  
  
  
  
Encoded and proofread by Dinesh Agarwal  dinesh.garghouse at gmail.com  
Reproofread by PSA Easwaran psaeaswaran at gmail.com  
  
