---
Acknowledge-Permission: Pt. Vasant A. Gadgil, Sharada Gaurava Granthamala, 425 Sadashv
  Peth, Pune 30
Author: ma. sa. ApaTIkara
Category: devii, sarasvatI, ApaTIkara, devI
Description/comments: stotrapanchadashI by Shri M. S. Apatikar, Satara
File name: shAradAstavaH4.itx
Indexextra: (Scan)
Language: Sanskrit
Latest update: September 14, 2019
Location: doc_devii
Proofread by: Mandar Mali aryavrutta gmail.com
Send corrections to: sanskrit@cheerful.com
Site access: https://sanskritdocuments.org
Source: Sharada year 11, Vol 21-22, September 1970
SubDeity: sarasvatI
Subject: philosophy/hinduism/religion
Sublocation: devii
Text title: Sharada Stava 4
Transliterated by: Mandar Mali aryavrutta gmail.com
engtitle: shAradAstavaH 4
itxtitle: shAradAstavaH 4 (ApaTIkaravirachitA)
title: शारदास्तवः ४ (आपटीकरविरचिता)

---
  
 श्रीशारदास्तवः ४   
     (पृथ्वी)  
नमामि धवलांशुकां सरसिजासनां शारदां  
     नमामि तिमिरापहां सकलबुद्धिदां देवताम् ।  
नमाम्यमरपूजितां विविध-गीत-सन्तोषितां  
     नमामि शरणार्थिनां व्यसननाशिनीं सिद्धिदाम् ॥ १॥  
  
नमामि सरसीरुहासन-विभूषितां सुन्दरीं  
     करे स्फटिकमालिकां विदधतीं प्रसन्नाननाम् ।  
सदाऽध्ययनतत्परान् सततभक्तिसेवारतान्  
     जनानवसि शारदे सकल सौख्यदे देवते ॥ २॥  
  
न राज्यमपि कामये न च सूखेऽपि मे कामना  
     न कीर्तिमपि काङ्क्षते मम मनो यशोदायिनि ।  
मदीयहृदये दयामयि सदा निवासं कुरु  
     त्वदीयगुणकीर्तने मम रतिः सदा वर्धताम् ॥ ३॥  
  
त्वमेव वरदायिनी सकलवाङ्मयाधीश्वरी  
     सुकीर्तिधनदायिनी त्वमसि देवि वीणाधरे ।  
नमन्ति विबुधाः सदा तव पदारविन्दद्वयं  
     त्वमेव भव शारदे भवनिधौ ममोद्धारिणी ॥ ४॥  
  
तवैव कृपया विधिः सृजति देवि विश्वावलीं  
     सरस्वति मुरारिणा जगदिदं सुसंरक्षितम् ।  
तवैव कृपया हरो हरति विश्वपापावलीं  
     कृपा न तव चेत्कथं हरिहरादयः पान्तु नः ॥ ५॥  
  
त्रिलोकभयनाशिनी त्रिविधतापसंहारिणी  
     सुधामधुरभाषिणी सुमनसां यशोदायिनी ।  
सुवर्णपदधारिणी नवरसैश्च सन्तोषिणी  
     ममागुणविनाशिनी भवतु साऽथ तेजस्विनी ॥ ६॥  
  
सदैव कविमानसे विजयसे जगन्मोहिनी  
     मरालनृपवाहिनी मधुरमालपन्ती सदा ।  
नितान्तरमणीयतां विदधती सुवर्णायुता  
     मदीयमनसि स्थिता भवतु दिव्यवागीश्वर ॥ ७॥  
  
अनल्पसुखदायिनी दुरितदुःखविध्वंसिनी  
     सुभाषितसुभाषिणी नवरसाम्बुसन्तोषिणी ।  
मनोमलविनाशिनी सकलसौख्यनिष्यन्दिनी  
     मदन्तरनिवासिनी भव सदैव मेधाविनी ॥ ८॥  
  
इमं संस्तवं शारदायाः सुरम्यं  
     पठेत् प्रत्यहं सादरं मानवो यः ।  
जडत्वं मतेस्तस्य नीत्वा विनाशं  
     प्रसन्ना भवेत् शारदा ज्ञानदात्री ॥ ९॥  
  
इति श्री आपटीकरविरचितः श्रीशारदास्तवः सम्पूर्णः ।  
  
Encoded and proofread by Mandar Mali aryavrutta gmail.com  
  
