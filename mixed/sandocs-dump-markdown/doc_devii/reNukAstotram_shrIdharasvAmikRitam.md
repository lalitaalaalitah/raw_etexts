---
Author: Shridhar Swami
Category: devii, reNukA, stotra, devI
File name: reNukAstotramshrIdharasvAmi.itx
Indexextra: (Shridhar Swami)
Language: Sanskrit
Latest update: June 30, 2013
Location: doc_devii
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAstotraM shrIdharasvAmikRitaM
Texttype: stotra
Translated by: http://ioustotra.blogspot.com/2010/10/shri-renuka-stotram.html
Transliterated by: Kaushal S. Kaloo kaushalskaloo at gmail.com
engtitle: Renuka Stotram by Shridhara Swami
itxtitle: reNukAstotram (shrIdharasvAmikRitam)
title: रेणुकास्तोत्रम् (श्रीधरस्वामिकृइतम्)

---
  
 रेणुकास्तोत्रं श्रीधरस्वामिकृतम्   
  
श्रीगणेशाय नमः ।  
  
शिवां शान्तरूपां मनोवागतीतां   
निजानन्दपूर्णां सदाऽद्वैतरूपाम् ।  
परां वेदगम्यां परब्रह्मरूपां   
भजे रेणुकां सर्वलौकैकवेद्याम्  ॥ १॥  
  
सदाचारसद्भक्तिबोधादिभिर्या  
गुरोरङ्घ्रिशुश्रूषयां मुख्यवृत्त्या ।  
सुवेद्या सुलभ्या परानन्दपूर्णा   
भजे रेणुकां तां विमोहप्रशान्त्यै ॥ २॥  
  
श्रुतिर्नेतिनेतीति सर्वं निरस्य   
वदत्येकमाद्यं विभुं चित्सुखं यत् ।  
तदेवावशिष्टं स्वरूपं विशुद्धं   
भजे रेणुकां तां सदा मृत्युहीनाम् ॥ ३॥  
  
यदानन्दसिन्धौ निमग्नो न पश्येद्-  
अहो कर्मजालं फलं वा तदीयम् ।  
न जैवं न शैवं जगन्नैव मायां   
चिदेकस्वरूपां भजे रेणुकां ताम् ॥ ४॥  
  
अनेकान्तिकां सर्वभेदातिरूपां   
तमोऽज्ञानदुःखातिगां शुद्धरूपाम् ।  
सदाऽध्यात्मविद्याप्रदानैकशीलं   
भजे रेणुकां मुक्तिसौख्याधिदेवीम् ॥ ५॥  
  
त्रितापप्रशन्त्यै समाराध्यमानां   
सदा जीवलोके स्वसौख्यप्रदात्रीम् ।  
भवोम्बोधिसेतुं चिदानन्दकन्दां   
भजे रेणुकां ज्ञानमुद्रैकलक्ष्याम् ॥ ६॥  
  
सदा भक्तहृत्कौमुदीं भद्रभद्रां   
सदोङ्कारवाच्यां वरेण्यां शरण्याम् ।  
स्वभक्तार्तिनाशां शुभाङ्गां गुणाढ्यां   
भजे रेणुकां भक्तसौख्याब्धिरूपाम् ॥ ७॥  
  
सदा भक्तवात्सल्यपूर्णां सुरम्यां   
सुरेन्द्रादिभिः स्तूयमानां सुषूक्तैः ।  
सदा भक्तवृन्दैश्च संसेव्यमानां   
भजे रेणुकां भक्तभाग्यां भवानीम् ॥ ८॥  
  
पठेद्यः सदा भक्तियुतो विशुद्धः   
स्ववर्णाश्रमाचारतो नित्ययुक्तः ।  
स मुक्तः कृती रेणुकायाः प्रसादात्  
सदा राजते राजते लोकपूज्या ॥ ९॥  
  
इति श्रीमत्परमहंसपरिव्राजकाचार्यसद्गुरुभगवता श्रीधरस्वामिना  
विरचितं श्रीरेणुकास्तोत्रं सम्पूर्णम् ॥   
  
   
  
Translation at http://ioustotra.blogspot.com/2010/10/shri-renuka-stotramtml  
  
Encoded by Kaushal S. Kaloo   kaushalskaloo at gmail.com  
   
  
