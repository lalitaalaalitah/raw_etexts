---
Author: Traditional
Category: devii, durgA, stotra, devI
Description-comments: Verses for devi durga
File name: kiilakastotra.itx
Language: Sanskrit
Latest update: April 21, 1998, July 4, 2008
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: kIlakastotram from Durga Spatashati or Devi Mahatmya
Texttype: stotra
Transliterated by: Smt. K. Shankaran
engtitle: kIlakastotram
itxtitle: kIlakastotram
title: कीलकस्तोत्रम्

---
  
 कीलकस्तोत्रम्   
  
ॐ अस्य श्रीकीलकमन्त्रस्य शिवऋषिः, अनुष्टुप् छन्दः,  
श्रीमहासरस्वती देवता, श्रीजगदम्बाप्रीत्यर्थं  
सप्तशतीपाठाङ्गत्वेन जपे विनियोगः ।  
ॐ नमश्चण्डिकायै ।  
मार्कण्डेय उवाच ।  
ॐ विशुद्धज्ञानदेहाय त्रिवेदीदिव्यचक्षुषे ।  
श्रेयःप्राप्तिनिमित्ताय नमः सोमार्धधारिणे  ॥ १॥  
  
सर्वमेतद्विजानीयान्मन्त्राणामपि कीलकम् ।  
सोऽपि क्षेममवाप्नोति सततं जप्यतत्परः  ॥ २॥  
  
सिद्ध्यन्त्युच्चाटनादीनि कर्माणि सकलान्यपि ।  
एतेन स्तुवतां देवीं स्तोत्रवृन्देन भक्तितः  ॥ ३॥  
  
न मन्त्रो नौषधं तस्य न किञ्चिदपि विद्यते ।  
विना जप्येन सिद्ध्येत्तु सर्वमुच्चाटनादिकम्  ॥ ४॥  
  
समग्राण्यपि सेत्स्यन्ति लोकशङ्कामिमां हरः ।  
कृत्वा निमन्त्रयामास सर्वमेवमिदं  शुभम्  ॥ ५॥  
  
स्तोत्रं वै चण्डिकायास्तु तच्च गुह्यं चकार सः ।  
समाप्नोति स पुण्येन तां यथावन्निमन्त्रणाम्  ॥ ६॥  
  
सोऽपि क्षेममवाप्नोति सर्वमेव न संशयः ।  
कृष्णायां वा चतुर्दश्यामष्टम्यां वा समाहितः  ॥ ७॥  
  
ददाति प्रतिगृह्णाति नान्यथैषा प्रसीदति ।  
इत्थं रूपेण कीलेन महादेवेन कीलितम्  ॥ ८॥  
  
यो निष्कीलां विधायैनां चण्डीं जपति नित्यशः ।  
स सिद्धः स गणः सोऽथ गन्धर्वो जायते ध्रुवम्  ॥ ९॥  
  
न चैवापाटवं तस्य भयं क्वापि न जायते ।  
नापमृत्युवशं याति मृते च मोक्षमाप्नुयात्  ॥ १०॥  
  
ज्ञात्वा प्रारभ्य कुर्वीत ह्यकुर्वाणो विनश्यति ।  
ततो ज्ञात्वैव सम्पूर्णमिदं प्रारभ्यते बुधैः  ॥ ११॥  
  
सौभाग्यादि च यत्किञ्चिद् दृश्यते ललनाजने ।  
तत्सर्वं तत्प्रसादेन तेन जप्यमिदम् शुभम्  ॥ १२॥  
  
शनैस्तु जप्यमानेऽस्मिन् स्तोत्रे सम्पत्तिरुच्चकैः ।  
भवत्येव समग्रापि ततः प्रारभ्यमेव तत्  ॥ १३॥  
  
ऐश्वर्यं तत्प्रसादेन सौभाग्यारोग्यमेव च ।  
शत्रुहानिः परो मोक्षः स्तूयते सा न किं जनैः  ॥ १४॥  
  
चण्डिकां हृदयेनापि यः स्मरेत् सततं नरः ।  
हृद्यं काममवाप्नोति हृदि देवी सदा वसेत्  ॥ १५॥  
  
अग्रतोऽमुं महादेवकृतं कीलकवारणम् ।  
निष्कीलञ्च तथा कृत्वा पठितव्यं समाहितैः  ॥ १६॥  
  
      ॥ इति श्रीभगवत्याः कीलकस्तोत्रं समाप्तम् ॥  
  
  
  
  
Encoded by K. Shankaran (achintya@ican.net)  
Proofread by Sunder Hattangadi (sunderh@hotmail.com)  
  
