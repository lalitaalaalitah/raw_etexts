---
Acknowledge-Permission: http://kshetrayaatra.blogspot.com
Author: Vadiraja
Category: devii, lakShmI, vAdirAja, devI
File name: lakShmIAryAvRRittam.itx
Language: Sanskrit
Latest update: July 27, 2018
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: lakShmI in AryAvRRittam
engtitle: lakShmI in AryAvRRittam
itxtitle: lakShmI AryAvRRittam ((vAdirAjakRitam)
title: लक्ष्मी आर्यावृत्तम् ((वादिराजकृइतम्)

---
  
 श्रीलक्ष्मी आर्यावृत्तम्   
आर्यावृत्तविचित्र नार्यास्सा जगति सौभगत्वकरी ।  
वाय्वा(वार्या)काशाद्यखिला भूर्यावद्धार्यते त्वया देव्या ॥ १॥  
  
उन्मीलय मन्नयने त्वं मान्ये लक्ष्मि लोकमान्यासि ।  
चिन्मयसुभगावयवे कर्मकरः स्यामहं च तव कमितुः ॥ २॥  
  
मन्मथजननि मनोज्ञेऽहम्ममतारहितयोगिकुलमहिते ।  
दृङ्मलमुन्मूलय मे सम्यक् श्रीकृष्णमूर्तिमीक्षेऽहम् ॥ ३॥  
  
कल्मषखण्डनशीले रम्यकपोले सरोजमुखि सुतनो ।  
अम्लानपद्महस्ते निर्मलमच्चक्षुरीक्षतां कृष्णम् ॥ ४॥  
  
पूर्वं त्रिगुणमयी या सर्वं कार्यं करोति या पश्चात् ।  
चार्वम्बुजाक्षदीक्षादक्षं मेऽक्षीह सा रमा कुर्यात् ॥ ५॥  
  
वश्यं यस्याः सकलं दृश्यं यस्याः समस्तमपि विश्वम् ।  
नश्यत्सु या न नश्येत्क्लिश्यत्सु च या कदाऽपि न क्लिश्येत् ॥ ६॥  
  
ज्ञप्तेः करणानि च षट्पञ्चकृतेर्हेतुभूतकराणानि ।  
बुध्येयुर्यत्कृतं सिध्येद्वै तत्फलं च यत्कृपया ॥ ७॥  
  
सा श्रीराश्रितरक्षादिक्षा दुष्कर्मशिक्षणे च पटुः ।  
अश्वास्यं हि दिदृक्षोर्मेऽक्ष्णोस्तद्वीक्षणोत्सवं दद्यात् ॥ ८॥  
  
सङ्गीतसाङ्गवेदा मङ्गलदेवी मनोज्ञसर्वाङ्गी ।  
भङ्गादिदोषरहिता तं गुणराशिं ममेक्षयेत्स्वपतिम् ॥ ९॥  
  
शक्तिः संवित्स्फूर्तिर्मूर्तिः प्रवृत्तिश्च युद्वशे नित्यम् ।  
शक्ता त्वमेव सुजनोद्धर्त्री तं चेत्प्रदर्शय स्वपतिम् ॥ १०॥  var  तन्मे प्रदर्शय  
  
कुण्डलरत्नतिलकलसन्नासामणिकण्ठसूत्रहारधरा ।  
अङ्गदकङ्कणकाञ्चीसत्कञ्चुकपीतवसनरशनाभा ॥ ११॥  
  
सद्रत्नखचितकिङ्किणिमुद्राग्रैवेयनूपुरादिरुचा ।  
भद्रोद्यदिन्दुवदना पद्मा मे मध्ववरदमीक्षयतु ॥ १२॥  
  
या देवी निजरमणस्याङ्कगता पश्यति स्म तं सततम् ।  
तस्याः स्तुतिमिति कृतवान्कृष्णदृगर्थी स वादिराजयतिः ॥ १३॥  
  
॥ इति श्रीमद्वादिराजपुज्यचरणविरचितं श्रीलक्ष्मी  
                               आर्यावृत्तं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
