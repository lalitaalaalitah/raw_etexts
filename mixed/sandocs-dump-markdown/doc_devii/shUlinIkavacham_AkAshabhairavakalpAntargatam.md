---
Category: devii, dashamahAvidyA, kavacha, devI
Description/comments: Shulinikalpam, Tanjavur Saraswati Mahal Series No. 403
File name: shUlinIkavacham.itx
Indexextra: (Scan)
Language: Sanskrit
Latest update: December 9, 2018
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shUlinIkavacham
engtitle: shUlinIkavacham
itxtitle: shUlinIkavacham (AkAshabhairavakalpAntargatam)
title: शूलिनीकवचम् (आकाशभैरवकल्पान्तर्गतम्)

---
  
 श्रीशूलिनीकवचम्   
श्रीशिवः उवाच -  
अथ वक्ष्ये महागुह्यं कवचं सर्वसिद्धिदम् ।  
समाहितेन मनसा शृणु कल्याणि तादृशम् ॥ १॥  
  
शूलिन्याः कवचं दिव्यं जगद्रक्षणवर्धनम् ।  
सर्वसिद्धिप्रदं श्रेष्ठं सर्वपापप्रणाशनम् ॥ २॥  
  
सर्वमङ्गलमाङ्गल्यं सर्वैश्वर्यप्रदायकम् ।  
ब्रह्मज्ञानप्रदं हृद्यं भीषणं जयवर्धनम् ॥ ३॥  
  
सर्वरोगहरं शान्तं सर्वरक्षाकरं परम् ।  
कवचस्य ऋषिर्देव्या मृत्युञ्जय उदाहृतः ॥ ४॥  
  
उष्णिक् छन्दस्तथा देवि देवता जगदम्बिका ।  
दुं कारं बीजमित्युक्तं स्वाहा शक्तिस्ततः परम् ॥ ५॥  
  
सर्वाभीष्टार्थसिध्यर्थे विनियोगो वरानने ।  
मायार्णैश्च करन्यासं षडङ्गं प्रणवान्वितम् ॥ ६॥  
  
ॐ अस्य श्री शूलिनीकवचस्य मृत्युञ्जय ऋषिः ।  
उष्णिक् छन्दः । श्रीजगदम्बिका शूलिनी देवता । दुं बीजम् ।  
स्वाहा शक्तिः । सर्वाभीष्टार्थसिद्ध्यर्थे (जपे) विनियोगः ॥  
  
ॐ ह्रां ॐ ह्रीमित्यादिभिः कराङ्गन्यासाः ॥  
  
ध्यानम् -  
तापिञ्छस्निग्धवर्णां दशशतवदनां चन्द्ररेखावतंसां  
     हर्यक्षस्कन्धरूढां द्विदशशतभुजां हाटवासोवृताङ्गीम् ।  
ध्यायेऽहं वैरिलोकग्रसनपरिणता क्रीडनालोलजिह्वां  
     देवीं क्रुद्धां सुमेधां प्रणतभयहरां शिक्षिताशेषलोकाम् ॥  
  
जयेश्वर्यग्रतः पातु पृष्ठतो विजयेश्वरी ।  
अजिता वामतः पातु दक्षिणं मेऽपराजिता ॥ १॥  
  
ब्रह्माणी पातु केशाग्रं शिवा पातु शिरो मम ।  
अम्बिका मेऽलकं पातु मुखं हैमवती तथा ॥ २॥  
  
भवानी पातु नासाग्रं घ्राणं माहेश्वरी तथा ।  
वाराही नयनं पातु मानस्तोका च दक्षिणम् ॥ ३॥  
  
जिह्वां पातु महाविद्या लम्बिकाग्रं सरस्वती ।  
सत्यम्बिका ममोर्ध्वोष्ठं लक्ष्मीमेऽर्धरपल्लवम् ॥ ४॥  
  
श्रुत्यम्बा पातु मे दन्तान् कौमारी चिबुकं तथा ।  
ज्वाला (कण्ठं) भीमस्वना पातु कपोलौ मे (ऽ)भयङ्करी ॥ ५॥  
  
इन्द्राणी पातु मे कर्णौ इन्द्रनाथा हनू मम ।  
ग्रीवापार्श्वं महाशक्तिः ग्रीवां मे परमेश्वरी ॥ ६॥  
  
कराली दक्षिणस्कन्धं वैष्णवी पातु वामकम् ।  
शिवेशी दक्षदोर्मूलं शिवदूती च वामकम् ॥ ७॥  
  
अच्युता दक्षदोर्दण्डं अनन्ता पातु वामकम् ।  
दक्षकूर्परमीशानी त्रिशूली पातु वामकम् ॥ ८॥  
  
ज्वालामुखी प्रकोष्ठं मे पातु भद्रा च वामकम् ।  
भैरवी मणिबन्धं मे वामं पातु महेश्वरी ॥ ९॥  
  
करपृष्ठं तु वाराही विकटाङ्गी तु वामकम् ।  
अघोरा दक्षिणाङ्गुष्ठं घोररूपा तु तर्जनीम् ॥ १०॥  
  
मध्यमां रक्तकेशी चाऽनामिकां तु महाबला ।  
माया कनिष्ठिकां पातु पर्वाणि विषनाशिनी ॥ ११॥  
  
नखानि मे करालास्या वामाङ्गुष्ठं महोदरी ।  
तर्जनीं रक्तचामुण्डी मेघनादा तु मध्यमाम् ॥ १२॥  
  
अनामिकां रौद्रमुखी काली पातु कनिष्ठिकाम् ।  
पर्वाणि कालरात्रिर्मे नारसिह्मी नखानि मे ॥ १३॥  
  
जटिला दक्षिण कक्षं वामकक्षं पयस्विनी ।  
वक्षो ज्वालामुखी पातु हृदयं कृष्णपिङ्गला ॥ १४॥  
  
नारायणी स्तनद्वन्द्वं रुद्राणी मस्तकाग्रकम् ।  
जठरं भद्रकाली मे चण्डिका उदरं तथा ॥ १५॥  
  
तद्दक्षिणमनन्ता मे तद्वामः ब्रह्मवादिनी ।  
सावित्री पातु नाभिं मे गायत्री मे कटिद्वयम् ॥ १६॥  
  
त्वरिता पातु मे गुह्यं पृष्ठभागं शतानना ।  
योगेश्वरी गुदं पातु जघनं लोकमोहिनी ॥ १७॥  
  
ऊरुयुग्मं वसुमतीं चण्डमुण्डा तु जानुनी ।  
जङ्घे कात्यायनी पातु गुल्फे महिषमर्दिनी ॥ १८॥  
  
शाकम्भरीं पादपृष्ठे गौरी पादाङ्गुलीर्मम ।  
सूक्ष्मा पादतलं पातु पादपार्ष्वं धनञ्जया ॥ १९॥  
  
सर्वाङ्गं पातु मे पुष्टिः सर्वसन्दिं मदप्रिया ।  
ज्वालिनी रोमकूपाणि वसुधारा त्वचं मम ॥ २०॥  
  
वसुधा चर्म मे पातु रुधिरं मदनावती ।  
तीव्रा मांसद्वयं पातु भेदो मे विघ्ननाशिनी ॥ २१॥  
  
ममास्थि भोगदा पातु मज्जां पातु परात्परा ।  
पञ्चभूतं रतिःपातु शुक्लं मे कामरूपिणी ॥ २२॥  
  
मूलाधारमुमा पातु स्वाधिष्ठानं चिदङ्कुरा ।  
अमृता मणिपूरं मेऽनाहतं कमलेक्षणा ॥ २३॥  
  
विशुद्धि पातु मे नादा(ऽथा) पातु चाज्ञां परा मम ।  
जातवेदोग्निदुर्गा मे ब्रह्मरन्ध्रं सदावतु ॥ २४॥  
  
शूलिनौ सकलं पातु अनुक्ताङ्गं महाबला ।  
जागरूकास्ववस्थासु मम पद्मावती तथा ॥ २५॥  
  
शङ्करी पातु मे पुत्रान् पुत्रीं च कमलासना ।  
सहजान् शाम्भवी पातु सुभगा सुमुखं मम ॥ २६॥  
  
व्योमकेशी कुलद्वन्द्वं इष्टान्दुष्टापहारिणी ।  
भवनं भुवनाकारा नगरं नगरेश्वरी ॥ २७॥  
  
द्राविणी पातु राज्य मे राजानं क्षोभनाशिनी ।  
राष्ट्रं च महती पातु प्रजां सर्ववशङ्करी ॥ २८॥  
  
श्रीदेवी धनधान्यं मे सर्वदा सर्वसम्पदः ।  
इति गुह्यं महावीर्यं देव्या कवचमद्भुतम् ॥ २९॥  
  
पावनं सर्वविजयं परमायुष्यवर्धनम् ।  
अभेद्यमतुलं नानाभूतप्रेतनिबर्हणम् ॥ ३०॥  
  
किमत्र बहुनोक्तेन चतुर्वर्गफलप्रदम् ।  
त्रिसन्ध्यं यो जपेन्नित्यं न्यासभावयुतं शिवे ॥ ३१॥  
  
तस्य सर्वभयं नास्ति विजय च करस्थले ।  
कवचेनाऽऽवृतो विद्वान् स पूज्यः सकलैरपि ।  
अनेनैव शरीरेण जीवन्मुक्तो भवेच्छिवे ॥ ३२॥  
  
इति श्रीशूलिनीकवचं सम्पूर्णम् ॥  
  
  
Proofread by Aruna Narayanan narayanan.aruna at gmail.com  
  
