---
Category: devii, otherforms, devI
File name: mAtRRidevIlIlAstutiH.itx
Indexextra: (Scan)
Language: Sanskrit
Latest update: September 29, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: Matridevi Lila Stuti
engtitle: mAtRRidevIlIlAstutiH
itxtitle: mAtRidevIlIlAstutiH
title: मातृइदेवीलीलास्तुतिः

---
  
 मातृदेवीलीलास्तुतिः   
ॐ सदा व्रतैः सतां गतैः सुशास्त्रमार्गवेदितै-  
     श्चराचरेषु सत्त्वकेषु वासरं(१) गवेषयन् ।  
स्वचिद्धनं स्वमातृतोऽद्य लब्धवांस्तु यद्यऽहं  
     सुजोनदीदिनामकं नमामि तत्सुभक्तितः ॥ १॥  
  
(२)स्वदक्षदोर्गतं रदाऽक्षसूत्रकं सुमूषकासनं  
     च वामदोर्गतं कुठारमोदकं त्रिदृक् ।  
सुदीर्घ(३)कुक्षिशुण्डकं भुजङ्गहारि रक्तभं  
     सुजोनदीदिनामकं नमामि तत्सुभक्तितः ॥ २॥  
  
यदेव मुक्तविद्रुमाऽसिताऽच्छ(४)पीतपञ्चकं(५),  
     त्रिलोचनं किरीटचन्द्रशोभितं द्विजैः(६) श्रि(७)तम् ।  
श्रुतिक्षि(८)तिर्भवार्तिहृत् सुहंसवाहनं  
     श्रुतौ(९) सुजोनदीदिनामकं नमामि तत्सुभक्तितः ॥ ३॥  
  
(१०)सुमेरुशृङ्गपीठगं सुरक्तवर्णभं सदा  
     मृगेन्द्रवाहनं भुजङ्गहारि दुष्टदैत्यहृत् ।  
हया(११)धिदिग्भुजैश्च भीरु(१२)सप्तकेन यद्वृतं  
     सुजोनदीदिनामकं नमामि तत्सुभक्तितः ॥ ४॥  
  
सुकीलप(१३)र्वतस्थितं सुकील(१४)वृन्दमालितं,  
     चतुर्भुजं किरीटचन्द्रशोभि दुष्टभक्षकम् ।  
त्रिदृक्च यत्सुपूजितं सदाऽन्नपानदैर्जनैः  
     सुजोनदीदिनामकं नमामि तत्सुभक्तितः ॥ ५॥  
  
सरोऽ(१५)न्तरे (१६)सुनागगं विव(१७)र्णभृञ्जलान्तरे,  
     भुजङ्गहारि पायसप्रियं जयप्रदं नृणाम् ।  
सुरागिणां दुरात्मनां भयप्रदं जटेन्दु यत्  
     सुजोनदीदिनामकं नमामि तत्सुभक्तितः ॥ ६॥  
  
Footnote   
       १ प्रत्यहं नित्यादिकर्ममार्गैः स्वस्वरूपानन्दमन्वेषयन् ।  
       २ सर्वात्मतां प्रकटयति ।  
       ३ लम्बोदरं दीर्घनासं च गणेशाकृति यत् ।  
       ४ सितम् । ५ मुक्ताविद्रुमहेमनीलधवलछायात्मकपञ्चशिरस्कम् ।  
       ६ वेदाभिप्रायज्ञैः ७ महागायत्रीस्वरूपेण स्वीकृतम् । ८ वेदभूः ।  
       ९ वेदे च प्रथितं यत् ।  
       १० काश्मीरे प्रसिद्धश्रीचक्रेश्वराख्यपर्वतस्थितम् ।  
       ११ अष्टाधिकदशभुजैः ।  
       १२ अमादिदेवीसप्तकेन वृतं शारिकात्म यत् ।  
       १३ काश्मीरे प्रसिद्धज्वालापर्वतगम् । १४ ज्वालादेवी नामकं यत् ।  
       १५ सरसां मध्ये कश्मीरे तु ``तुलमुल'' इति सञ्ज्ञके  
       ग्रामेऽनेकनागानां मध्ये प्रसिद्धम् । १६ श्रीमहाराज्ञीनागस्थितम् ।  
       १७ जलान्तर्विविधरूपप्रकाशकं राज्ञीसञ्ज्ञकं यत् ।  
  
निलिम्पपञ्चम(१)ञ्चगं सुनीलभं त्रिलोचनं  
     त्रिपूर्षु सुन्दरं सुरारिघातकं भयापहम् ।  
कदम्बवाटिकागतं सुभक्तभीतिहारि यत्  
     सुजोनदीदिनामकं नमामि तत्सुभक्तितः ॥ ७॥  
  
यदेव वैष्णवैश्चतुर्भुजं च नीलसुन्दरं  
     गदाऽरि(२)शङ्खपद्मकौस्तुभोज्ज्वलं हृदा धृतम् ।  
सुपीतवस्त्रमा(३)भृतं खगासनं स्वचिद्घनं  
     सुजोनदीदिनामकं नमामि तत्सुभक्तितः ॥ ८॥  
  
नृमुण्डस्रग्युतं भुजङ्गभूषितं शिवायुतं  
     सुपञ्च(४)कं त्रिलोचनं श्मशानभूमिशायि यत् ।  
जटेन्दु भुक्तिमुक्तिदं सप्रेतकं वृषासनं  
     सुजोनदीदिनामकं नमामि तत्सुभक्तितः ॥ ९॥  
  
अरोग(५)ताऽच्छताप्रतापधी(६)स्वधीसुखाऽभया-  
     ऽसुबन्ध(७)ताधृतिप्रसन्नताजयात्मशक्तिभिः ।  
(८)इनेन्दुभौमसौम्यजीवभार्गवादिरूपि यत्  
     सुजोनदीदिनामकं नमामि तत्सुभक्तितः ॥ १०॥  
  
कृपाणखेटशङ्खशूलबाणचापतर्जनी-  
     रथाङ्गशोभिदोर्व(९)नं सुदूर्वयाऽनुगं रुचा ।  
हया(१०)रिमूर्ध्नि संस्थितं सुरारिरक्तपं च (११)यत्  
     सुजोनदीदिनामकं नमामि तत्सुभक्तितः ॥ ११॥  
  
सिताऽसिताऽर्कभं(१२) रमाशिवाश्रुतिप्रसूपति  
     प्रदाकुशत्रु(१३)गोसिताङ्गवाहि चैकशीर्षकम् ।  
शरास्यकं चतुर्मुखं यदेव मागुण(१४)क्रमात्  
     सुजोनदीदिनामकं नमामि तत्सुभक्तितः ॥ १२॥  
  
अनेकशीर्षपाददोःश्रवाक्षिवक्षसास्यकं  
     सहस्रवस्त्रवर्णभूषणायुधाकृतिश्रितम् ।  
अनेकपत्र(१५)शस्त्रनागसत्त्वकर्मभृच्च  
     यत् सुजोनदीदिनामकं नमामि तत्सुभक्तितः ॥ १३॥  
  
Footnote   
       १ ब्रह्मविष्णुरुद्रेश्वरसदाशिवाख्यपञ्चदेवात्मपर्यङ्क-  
          स्थितं त्रिपुरसुन्दरीस्वरूपं यत् । २ सुदर्शनचक्रं  
       ३ लक्ष्मीयुतं विष्णुरूपं यत् । ४ सुपञ्चशिरस्कं शिवात्मकं यत् ।  
       ५ नवग्रहाणां तु । ``आरोग्यं तरणिः शशी विमलतां भौमः  
         प्रतापोदयं बुद्धिं शीतकरात्मजः सुरगुरुर्ज्ञानं सुखं  
         भार्गवः । धैर्यं सूर्यसुतश्च राहुरभयं केतुः प्रसादं  
         ध्रुवः शौर्यं कुम्भसमुद्भवोप्यथ जयं दिश्यन्तु सर्वे  
         ग्रहाः'' इत्यात्मकाः चिच्छक्तय एवेत्यर्थः । ६ ज्ञानम् ।  
       ७ शौर्यम् । ८ एकादशग्रहात्म । ९ भुजाष्टकं ।  
       १० महिषोत्तमाङ्गस्थितम् । ११ श्रीदुर्गाख्यं । १२ रक्तवर्णम् ।  
       १३ गरुडवृषहंसाधिरूढम् ।  
       १४ मायायाः सत्वतमोरजसामुपाधितः विष्णुशिवब्रह्मात्मकं यत् ।  
       १५ वाहनं विराडात्मकं यत् ।  
  
पडूरगोविन्दकौलजं हि जोनदीदिभा(१)वनं पठेत्  
     हृदीद्धभा(२)वनो विधाय तत्पदद्वयम् ।  
मतिं श्रुतौ रमां गृहे यशो जनेषु दीयतेऽन्विह(३)  
     त्वऽमुत्र तस्य निर्भयं(४) चिदीश्वरी पदम् ॥ १४॥  
  
Footnote   
       (१) भक्तिः सर्वात्मकाद्यशक्त्यनुभवविस्फुरणात्मिका,  
                      ``बहूनां जन्मनामन्ते'' इति गीतासु ।  
       (२) तीव्रभक्तिमान् । (३) भक्तियुक्तपाठादनन्तरमेव । (४) कैवल्यं  
  
इति श्रीमद्दत्तात्रेयवंशीय पडरू इत्युपहितगोविन्दकौलानुज्ञया  
दैवज्ञकेशवभट्टविरचिता मातृदेवीलीलास्तुतिः समाप्ता ।  
  
  
Proofread by Aruna Narayanan narayanan.aruna at  gmail.com  
  
