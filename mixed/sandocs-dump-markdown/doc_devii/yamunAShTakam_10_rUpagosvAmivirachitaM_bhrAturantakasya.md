---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: devii, krishna, rUpagosvAmin, stavamAlA, aShTaka, nadI, devI
Description/comments: From stavamAlA (rUpagosvAmivirachitA) Garland of Devotional
  Prayers stavamAlA
File name: yamunAShTakam10.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 22, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunAShTakam 10
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: yamunAShTakam 10
itxtitle: yamunAShTakam 10 (rUpagosvAmivirachitaM bhrAturantakasya)
title: यमुनाष्टकम् १० (रूपगोस्वामिविरचितं भ्रातुरन्तकस्य)

---
  
 श्रीयमुनाष्टकम्   
भ्रातुरन्तकस्य पत्तनेऽभिपत्तिहारिणी  
     प्रेक्षयातिपापिनोऽपि पापसिन्धुतारिणी ।  
नीरमाधुरीभिरप्यशेषचित्तबन्धिनी  
     मां पुनातु सर्वदारविन्दबन्धुनन्दिनी ॥ १॥  
  
हारिवारिधारयाभिमण्डितोरुखाण्डवा  
     पुण्डरीकमण्डलोद्यदण्डजालिताण्डवा ।  
स्नानकामपामरोग्रपापसम्पदन्धिनी  
     मां पुनातु सर्वदारविन्दबन्धुनन्दिनी ॥ २॥  
  
शीकराभिमृष्टजन्तुदुर्विपाकमर्दिनी  
     नन्दनन्दनान्तरङ्गभक्तिपूरवर्धिनी ।  
तीरसङ्गमाभिलाषिमङ्गलानुबन्धिनी  
     मां पुनातु सर्वदारविन्दबन्धुनन्दिनी ॥ ३॥  
  
द्वीपचक्रवालजुष्टसप्तसिन्धुभेदिनी  
     श्रीमुकुन्दनिर्मितोरुदिव्यकेलिवेदिनी ।  
कान्तिकन्दलीभिरिन्द्रनीलवृन्दनिन्दिनी  
     मां पुनातु सर्वदारविन्दबन्धुनन्दिनी ॥ ४॥  
  
माथुरेण मण्डलेन चारुणाभिमण्डिता  
     प्रेमनद्धवैष्णवाध्ववर्धनाय पण्डिता ।  
ऊर्मिदोर्विलासपद्मनाभपादवन्दिनी  
     मां पुनातु सर्वदारविन्दबन्धुनन्दिनी ॥ ५॥  
  
रम्यतीररम्भमाणगोकदम्बभूषिता  
     दिव्यगन्धभाक्कदम्बपुष्पराजिरूषिता ।  
नन्दसूनुभक्तसङ्घसङ्गमाभिनन्दिनी  
     मां पुनातु सर्वदारविन्दबन्धुनन्दिनी ॥ ६॥  
  
फुल्लपक्षमल्लिकाक्षहंसलक्षकूजिता  
     भक्तिविद्धदेवसिद्धकिन्नरालिपूजिता ।  
तीरगन्धवाहगन्धजन्मबन्धरन्धिनी  
     मां पुनातु सर्वदारविन्दबन्धुनन्दिनी ॥ ७॥  
  
चिद्विलासवारिपूरभूर्भुवःस्वरापिनी  
     कीर्तितापि दुर्मदोरुपापमर्मतापिनी ।  
बल्लवेन्द्रनन्दनाङ्गरागभङ्गगन्धिनी  
     मां पुनातु सर्वदारविन्दबन्धुनन्दिनी ॥ ८॥  
  
तुष्टबुद्धिरष्टकेन निर्मलोर्मिचेष्टितां  
     त्वामनेन भानुपुत्रि! सर्वदेववेष्टिताम् ।  
यःस्तवीति वर्धयस्व सर्वपापमोचने  
     भक्तिपूरमस्य देवि! पुण्डरीकलोचने ॥ ९॥  
  
इति श्रीरूपगोस्वामिविरचितस्तवमालायां श्रीयमुनाष्टकं सम्पूर्णम् ।  
  
  
  
