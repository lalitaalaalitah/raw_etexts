---
Category: devii, devI
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: prAdhAnikarahasyam.itx
Language: Sanskrit
Latest update: February 20, 2017
Location: doc_devii
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Source: mArkaNDeyapurANa
Subject: philosophy/hinduism/religion
Sublocation: devii
Text title: prAdhAnikarahasyam
engtitle: prAdhAnikarahasyam
itxtitle: prAdhAnikarahasyam (mArkaNDeyapurANAntargatam)
title: प्राधानिकरहस्यम् (मार्कण्डेयपुराणान्तर्गतम्)

---
  
 प्राधानिकरहस्यम्   
  
श्रीगणेशाय नमः ॥  
  
अस्य श्रीसप्तशतीरहस्पत्रयस्य ब्रह्मविष्णुरुद्रा ऋषयः ,  
महाकालीमहालक्ष्मीमहासरस्वत्यो देवताः , अनुष्टुप् छन्दः ,  
नवदुर्गामहालक्ष्मीर्बीजं , श्रीं शक्तिः ,  
ममाभीष्टफलसिद्धये जपे विनियोगः ॥  
  
राजोवाच ॥  
  
भगवन्नवतारा मे चण्डिकायास्त्वयोदिताः ।  
एतेषां प्रकृतिं ब्रह्मन् प्रधानं वक्तुमर्हसि ॥ १॥  
  
आराध्यं यन्मया देव्याः स्वरूपं येन वै द्विज ।  
विधिना ब्रूहि सकलं यथावत्प्रणतस्य मे ॥ २॥  
  
ऋषिरुवाच ॥  
  
इदं रहस्यं परममनाख्येयं प्रचक्षते ।  
भक्तोऽसीति न मे किञ्चित्तवावाच्यं नराधिप ॥ ३॥  
  
सर्वस्याद्या महालक्ष्मीस्त्रिगुणा परमेश्वरी ।  
लक्ष्यालक्ष्यस्वरूपा सा व्याप्य कृत्स्नं व्यवस्थिता ॥ ४॥  
  
मातुलिङ्गं गदां खेटं पानपात्रं च बिभ्रती ।  
नागं लिङ्गं च योनिं च बिभ्रती नृप मूर्धनि ॥ ५॥  
  
तप्तकाञ्चनवर्णाभा तप्तक्ञ्चनभूषणा ।  
शून्यं तदखिलं स्वेन पूरयामास तेजसा ॥ ६॥  
  
शून्यं तदखिलं लोकं विलोक्य परमेश्वरी ।  
बभार रूपमपरं तमसा केवलेन हि ॥ ७॥  
  
सा भिन्नाञ्जनसङ्काशा दंष्ट्राचितवरानना ।  
विशाललोचना नारी बभूव तनुमध्यमा ॥ ८॥  
  
खङ्गपात्रशिरःखेटैरलङ्कृतचतुर्भुजा ॥  
  
कबन्धहारं शिरसा बिभ्राणाहिशिरःस्रजम् ॥ ९॥  
  
तां प्रोवाच महालक्ष्मीस्तामसी प्रमदोत्तमाम् ।  
ददामि तव नामानि यानि कर्माणि तानि ते ॥ १०॥  
  
महामाया महाकाली महामारी क्षुधा तृषा ।  
निद्रा तृष्णा चैकवीरा कालरात्रिर्दुरत्यया ॥ ११॥  
  
इमानि तव नामानि प्रतिपाद्यानि कर्मभिः ।  
एभिः कर्माणि ते ज्ञात्वा योऽधीते सोऽश्नुते सुखम् ॥ १२॥  
  
तामित्युक्त्वा महालक्ष्मीः स्वरूपमपरं नृप ।  
सत्त्वाख्येनातिशुद्धेन गुणेनेदुप्रभ्रं दधौ ॥ १३॥  
  
अक्षमालाङ्कुशधरा वीणापुस्तकधारिणी ।  
सा बभूव वरा नारी नामान्यस्यै च सा ददौ ॥ १४॥  
  
महाविद्या महावाणी भारती वाक् सरस्वती ।  
आर्या ब्राह्मी कामधेनुर्वेदगर्भा सुरेश्वरी ॥ १५॥  
  
अथोवाच महालक्ष्मीर्महाकालीं सरस्वतीम् ॥  
  
युवां जनयतां देव्यौ मिथुने स्वानुरूपतः ॥ १६॥  
  
इत्युक्त्वा ते महालक्ष्मीः ससर्ज मिथुनं स्वयम् ।  
हिरण्यगर्भौ रुचिरौ स्त्रीपुंसौ कमलासनौ ॥ १७॥  
  
ब्रह्मन्विधे विरञ्चेति धातरित्याह तं नरम् ॥  
  
श्रीः पद्मे कमले लक्ष्मीत्याह माता स्त्रियं च ताम् ॥ १८॥  
  
महाकाली भारती च मिथुने सृजतः सह ।  
एतयोरपि रूपाणि नामानि च वदामि ते ॥ १९॥  
  
नीलकण्ठं रक्तबाहु श्वेताङ्गं चद्रशेखरम् ।  
जनयामास पुरुषं महाकाली सितां स्त्रियम् ॥ २०॥  
  
स रुद्रः शङ्करः स्थाणुः कपर्दी च त्रिलोचनः ।  
त्रयीविद्याकामधेनुः सा स्त्री भाषास्वराक्षरा ॥ २१॥  
  
सरस्वती स्त्रियं गौरीं कृष्णं च पुरुषं नृप ।  
जनयामास नामानि तयोरपि वदामि ते ॥ २२॥  
  
विष्णुः कृष्णो हृषीकेशो वासुदेवो जनार्दनः ।  
उमा गौरी सती चण्डी सुन्दरी सुभगा शुभा ॥ २३॥  
  
एवं युवतयः सद्यः पुरुषत्वं प्रपेदिरे ।  
चक्षुष्मन्तो नु पश्यन्ति नेतरे तद्विदो जनाः ॥ २४॥  
  
ब्रह्मणे प्रददौ पत्नीं महालक्ष्मीर्नृप त्रयीम् ।  
रुद्राय गौरीं वरदां वासुदेवाय च श्रियम् ॥ २५॥  
  
स्वरया सह सम्भूय विरञ्चोऽण्डमजीजनत् ।  
बिभेद भगवान् रुद्रस्तद्गौर्या सह वीर्यवान् ॥ २६॥  
  
अण्डमध्ये प्रधानादि कार्यजातमभून्नृप ।  
महाभूतात्मकं सर्वं जगत्स्थावरजङ्गमम् ॥ २७॥  
  
पुपोष पालयामास तल्लक्ष्म्या सह केशवः ।  
महालक्ष्मीरेवमजा राजन् सर्वेश्वरेश्वरी ॥ २८॥  
  
 निराकारा च साकारा सैव नानाभिधानभृत् ।  
नामातरैर्निरूप्यैषा नाम्ना नान्येन केनचित् ॥ २९॥  
  
इति श्रीमार्कण्डेयपुराणे सावर्णिके मन्वन्तरे देवीमाहात्म्ये  
प्राधानिकरहस्यं सम्पूर्णम् ॥ अध्याय १४  
  
See also vaikRitikararahasyam and mUrtirahasyam  
  
Proofread by Pallasena Narayanaswami ppnswami at gmail.com  
  
