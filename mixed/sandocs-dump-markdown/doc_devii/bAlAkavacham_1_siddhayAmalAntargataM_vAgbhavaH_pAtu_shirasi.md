---
Category: devii, dashamahAvidyA, devI, kavacha
Description/comments: bAlAsaparyA saparyAkrama-nAmAvalI-stotrAdisaNgrahaH. siddhayAmalatantra
File name: bAlAkavacham1.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Kavacham  1
engtitle: bAlAkavacham 1
itxtitle: bAlAkavacham 1 (siddhayAmalAntargataM vAgbhavaH pAtu shirasi)
title: बालाकवचम् १ (सिद्धयामलान्तर्गतं वाग्भवः पातु शिरसि)

---
  
 श्रीबालाकवचम् १   
वाग्भवः पातु शिरसि कामराजः सदा हृदि ।  
शक्तिबीजं सदा पातु नाभौ गुह्ये च पादयोः ॥ १॥  
  
ऐं क्लीं सीः वदने पातु बाला सर्वार्थसिद्धये ।  
जिह्वां पातु महाहंसी स्कन्धदेशे तु भैरवी ॥ २॥  
  
सुन्दरी नाभिदेशं तु शिरसि कमला सदा ।  
भ्रुवौ नासाद्वयं पातु महात्रिपुरसुन्दरी ॥ ३॥  
  
ललाटे सुभगा पातु कण्ठदेशे तु मालिनी ।  
वाग्भवं पातु हृदये उदरे भगसर्पिणी ॥ ४॥  
  
भगमालिनी नाभिदेशे लिङ्गे पातु मनोभवा ।  
गुह्ये पातु महादेवी राजराजेश्वरी शिवा ॥ ५॥  
  
चैतन्यरूपिणी पातु पादयोर्जगदम्बिका ।  
नारायणी सर्वगात्रे सर्वकाले शिवङ्करी ॥ ६॥  
  
ब्रह्माणी पातु मां पूर्वे दक्षिणे पातु वैष्णवी ।  
पश्चिमे पातु वाराही उत्तरे तु महेश्वरी ॥ ७॥  
  
आग्नेय्यां पातु कौमारी महालक्ष्मीस्तु नैरृते ।  
वायव्यां पातु चामुण्डा इन्द्राणी पातु ईशके ॥ ८॥  
  
आकाशे च महामाया पृथिव्यां सर्वमङ्गला ।  
आत्मानं पातु वरदा सर्वाङ्गे भुवनेश्वरी ॥ ९॥  
  
इति सिद्धयामलान्तर्गतं श्रीबालाकवचं सम्पूर्णम् ।  
  
  
Proofread by PSA Easwaran   
  
