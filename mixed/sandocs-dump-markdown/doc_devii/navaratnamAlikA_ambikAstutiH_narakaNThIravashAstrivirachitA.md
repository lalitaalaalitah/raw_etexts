---
Author: narakaNThIravashAstri
Category: devii, pArvatI, devI
Description/comments: shrIkAlahastikShetrasthajnAnaprasUnAmbikAstutiH, from Malayamaruta
  4 pages 5-6
File name: navaratnamAlikA.itx
Indexextra: (Scan)
Language: Sanskrit
Latest update: August 18, 2018
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: navaratnamAlikA ambikAstutiH
Transliterated by: Sunder Hattangadi sunderh at hotmail.com
engtitle: navaratnamAlikA ambikAstutiH
itxtitle: navaratnamAlikA ambikAstutiH (narakaNThIravashAstrivirachitA)
title: नवरत्नमालिका अम्बिकास्तुतिः (नरकण्ठीरवशास्त्रिविरचिता)

---
  
 नवरत्नमालिका अम्बिकास्तुतिः   
(श्रीकालहस्तिक्षेत्रस्थज्ञानप्रसूनाम्बिकास्तुतिः)  
श्रीनरकण्ठीरवशास्त्रिविरचिता ।  
श्रीनाकनाथमुखनानासहस्रसुरसेनाग्रमौलिवलभी-  
सूनावलीबहुललीनालिनीमधुरगानाञ्चिताङ्घ्रिनलिना ।  
मानातिलङ्घिमहिमानादिरानतजनानामनेकफलदा  
ज्ञानाम्बिका भवतु दीनावनी कुशलदानाय मे भगवती ॥ १॥  
  
राकाशशाङ्करुचिराकारचारुपादना(पतदा)काशसिन्धुलहरी-  
नीकाशसूक्तिसरणीकारिणी प्रकृतिमूकात्मनामपि नृणाम् ।  
पाकाहितप्रमुखनाकालयप्रकरशोकापनोदनचणा  
श्रीकालहस्तिनगरैकायनावतु पिनाकायुधस्य दयिता ॥ २॥  
  
श्रेणीभवद्दिविषदेणीदृगुल्लसितवेणीपिनद्धसुमनो-  
द्रोणीमरन्दरसवेणीप्रसारभृशशोणीकृताङ्घ्रिकमला ।  
श्रोणीनटत्सरकृपाणीमनोज्ञघनवेणी कृपार्द्रहृदया  
क्षोणीधरेन्द्रतनयाणीयसीमपि च वाणीं प्रगल्भयतु मे ॥ ३॥  
  
केलीसमाकलिततालीदलश्रवणपालीविभूषणमणी-  
वा(पा)ली मदोद्धतमरालीगतिर्दिंशतु नालीकदीर्घनयना ।  
चूलीतलाभरणनालीकवैरिशकलालीभवत्सुरवधूःऽ  
काली गिरं मृदु मृणालीभुजा मम मधूलीरसोर्मिमधुराम् ॥ ४॥  
  
हृद्यानवद्यतरगद्यानुबद्धमृदुपद्याभिरूपकवितां  
दद्याज्जगन्महितविद्यां त्रयीशिखरवेद्या हिमाद्रितनया ।  
आद्या परा मम शरद्यामिनीशभृदविद्याविलासशमनी  
विद्याधरी समभिवाद्या ज्वलन्मणिनिषद्यायमाणरशना ॥ ५॥  
  
हालामदाकलितहेलालसद्बहुललोलारुणाक्षियुगली  
लीलापिनद्धसुरसालावलीप्रसवमालासुगन्धचिकुरा ।  
कैलासनाथहितशीला कराञ्चितशुकालापलोलहृदया  
वेलातिलङ्घिशुभजालाय मे भवतु शैलाधिनाथतनया ॥ ६॥  
  
चण्डापदानयुतचण्डाभिधासुरपिचण्डावदारणचणा  
भण्डासुरोग्रभुजदण्डाग्रनिर्दलनशौण्डायुधोद्धतकरा ।  
शुण्डानुकारिकरकाण्डावदीर्णजगदण्डाट्टहासभयदा  
दण्डायुधाय शशिखण्डावतंसितशिखण्डा न चार्पयतु माम् ॥ ७॥  
  
हुङ्कारनिर्गलदशङ्कापतद्विषदहङ्कारमारतिमिरां  
अङ्कान्तलम्बिसितक्ङ्कालहारसदलङ्कारबन्धुरगलाम् ।  
ह्रीङ्कारिणीं भयदटङ्कारकार्मुककरां कालहस्तिनिलयां  
पङ्कापहामपकलङ्कावतंसहरिणाङ्कां भजे भगवतीम् ॥ ८॥  
  
कण्ठारवोद्यदुपकण्ठारिदुर्विषहकण्ठीरवेन्द्रगमनो-  
त्कण्ठा निकामशितिकण्ठानुकर्षिकलकण्ठानुलापललिता ।  
शुण्ठीभवद्दनुजकण्ठीरवप्रकरकुण्ठीकृतिक्षमबला  
कुण्ठीकरोतु नरकण्ठीरवाख्यकविकण्ठीरवस्य दुरितम् ॥ ९॥  
  
श्रीकालहस्तिनिलयज्ञानप्रसवाम्बिकामुदे रचिता ।  
नरकण्ठीरवकृतिना नवरत्नस्तुतिरियं चिरं जयतु ॥ १०॥  
  
॥ इति श्रीनरकण्ठीरवशास्त्रिविरचिता नवरत्नमालिका समाप्ता ॥  
  
श्रीनरकण्ठीरवशास्त्रि कविरयं आन्ध्रो वट्टियल्लिवंशीयः  
१९-शतकान्ते मद्रास-नगरान्नतिदवीयसि कार्वेटिनगरनाम्नि स्थले  
तदधीशस्य बोम्मराजस्यास्थानकविरासीत् । अस्य पौत्रा अद्यापि जीवन्ति ।  
अस्य कृतय -   
१ अभिनवासवदत्ता (सुबन्धुकृत-वासवदत्तागद्यकाव्यस्य पद्यैः सङ्ग्रहः),  
२ यतिसार्वभौमोपहारः (श्रीशङ्कराचार्यपारम्पर्यवर्णनम्)  
३ कपिलेश्वरस्तुतिः (तिरुप्पतिक्षेत्रस्थशिवस्तुतिः); गैर्वाण्यां (४-११, १५-११-६६) मुद्रिता ।-  
४ ज्ञानप्रसूनाम्बिका नवरत्नमालिका (अत्र मुद्र्यमाणा)।  
एता अद्य उपलभ्यन्ते । केचन शास्त्रग्रन्थाश्चानेन रचिताः ।  
नवरत्नमालिकाया मातृका अड्यार-कोशागारेऽप्युपलभ्यते । इयं  
क्वचिदन्यत्र मुद्रितेति श्रूयते, किन्तु अप्रसिद्धा दुर्लभा च ।  
  
  
Encoded and proofread by Sunder Hattangadi sunderh at hotmail.com  
  
