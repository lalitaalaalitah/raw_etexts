---
Acknowledge-Permission: Svarna Prakashanam
Category: devii, radha, devI
Description/comments: Datta Gopala Krishna, Pammal, Chennai 9442252443
File name: rAdhAstuti.itx
Language: Sanskrit
Latest update: May 14, 2017
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Source: kalyANamanjarI dvitIya bhAgaH rAdhAkalyaNam
SubDeity: radha
Subject: philosophy/hinduism/religion
Sublocation: devii
Text title: rAdhAstuti
Transliterated by: NA
engtitle: rAdhAstuti
itxtitle: rAdhAstuti
title: राधास्तुति

---
  
 श्रीराधास्तुतिः   
  
 ॥ श्रीराधा॥  
  
मूलप्रकृतिरेका सा पूर्वब्रह्मस्वरूपिणी ।  
सृष्टौ पञ्चविधा सा च विष्णुमाया सनातनी ॥  
  
प्राणाधिष्ठातृदेवी या कृष्णस्य परमात्मनः ।  
सर्वासां प्रेयसी कान्ता सा राधा च प्रकीर्तिता ॥  
  
ब्रह्मवैवर्तपुराण ब्रह्म खण्ड अध्याय ३० १८१९  
 ॥ श्रीराधा॥  
  
श्रीदेवीभागवतम्  
गणेशजननी दुर्गा राधा लक्ष्मीः सरस्वती ।  
सावित्री च सृष्टिविधौ प्रकृतिः पञ्चधा स्मृता ॥  
  
स्का । ९। अ४ - ४  
पञ्चप्राणाधिदेवी या पञ्चप्राणस्वरूपिणी ।  
प्राणाधिकप्रियतमा सर्वाभ्यः सुन्दरी परा ॥  
  
सर्वयुक्ता च सौभाग्यमानिनी गौरवान्विता ।  
वामाङगार्धस्वरूपा च गुणेन तेजसा समा ॥  
  
परावरा सारभूता परमाद्या सनातनी ।  
परमानन्दरूपा च धन्या मान्या च पूजिता ॥  
  
रासक्रीडाधिदेवी श्रीकृष्णस्य परमात्मनः ।  
रासमण्डलसम्भूता रासमण्डलमण्डिता ॥  
  
रासेश्वरी सुरसिका रासवासनिवासिनी ।  
गोलोकवासिनी देवी गोपीवेषविधायिका ॥  
  
परमाह्लादरूपा च सन्तोषहर्षरूपिणी ।  
निर्गुणा च निराकारा निर्लिप्ताऽऽत्मस्वरूपिणी ॥  
  
निरीहा निरहङ्कारा भक्तानुग्रहविग्रहा ।  
वेदानुसारिध्यानेन विज्ञाता सा विचक्षणैः ॥  
  
दृष्टिदृष्टा न सा चेशैः सुरेन्द्रैर्मुनिपुङ्गवैः ।  
वह्निशुद्धांशुकधरा नानालङ्कारभूषिता ॥  
  
कोटिचन्द्रप्रभा पुष्टसर्वश्रीयुक्तविग्रहा ।  
श्रीकृष्णभक्तिदास्यैककारा च सर्वसम्पदाम् ।  
अवतारे च वाराहे वृषभानुसुता च या ।  
यत्पादपद्मसंस्पर्शात्पवित्रा च वसुन्धरा ॥  
  
ब्रह्मादिभिरदृष्टा या सर्वैर्दृष्टा च भारते ।  
स्त्रीरत्नसारसम्भूता कृष्णवक्षःस्थले स्थिता ॥  
  
यथाम्बरे नवघने लोला सौदामिनी मुने ।  
षष्टिवर्षसहस्राणि प्रतप्तं ब्रह्मणा पुरा ॥  
  
यत्पादपद्मनखरदृष्टये चात्मशुद्धये ।  
न च दृष्टं च स्वप्नेऽपि प्रत्यक्षस्यापि का कथा ॥  
  
तेनैव तपसा दृष्टा भुवि वृन्दावने वने ।  
कथिता पञ्चमी देवी सा राधा च प्रकीर्तिता ॥  
  
श्रीदेवीभागवतं स्कन्धः ९ - अ-१ श्लोकाः ४३ - ५७  
  
इति राधास्तुतिः सम्पूर्णा ।  
  
From kalyANamanjarI, dvitIya bhAgaH rAdhAkalyaNam  
saNgrahItaM rA. dattagopAlakRRiShNaH, svarNaprakAshanam  
  
Proofread by PSA Easwaran psaeaswaran at gmail.com  
  
