---
Category: devii, dashamahAvidyA, devI, pUjA
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAsaguNamAnasapUjA.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlAsaguNamAnasapUjA
engtitle: bAlAsaguNamAnasapUjA
itxtitle: bAlAsaguNamAnasapUjA
title: बालासगुणमानसपूजा

---
  
 श्रीबालासगुणमानसपूजा   
प्रबोधनं  
 १०. उषसि मागधमङ्गगायनैः झटिति जागृहि जागृहि जागृहि । -  
 (१०. ॐ ऐं ह्रीं श्रीं ऐं क्लीं सौः सौः क्लीं ऐं इत्यस्य सङ्केतः) -  
       अतिकृपार्द्रकटाक्षनिरीक्षणैः जगदिदं जगदम्ब सुखीकुरु ॥  
  
मण्डपप्रवेशः  
 १०. कनकमयवितर्दिशोभमानं दिशिदिशि पूर्णसुवर्णकुम्भयुक्तम् ।  
मणीमयमण्डपमध्यमेहि मातः मयि कृपयाशु समर्चनं ग्रहीतुम् ॥  
  
कनकमयवितर्दिस्थापिते तूलिकाढ्ये  
विविधकुसुमकीर्णे कोटिबालार्कवर्णे ।  
भगवति रमणीये रत्नसिंहासनेऽस्मिन्  
उपविश पदयुग्मं हेमपीठे निधाय ॥  
  
  ----  पाद्यं  
 १०. दूर्वया सरसिजान्वितविष्णुक्रान्तया च सहितं कुसुमाढ्यम् ।  
      पद्मयुग्मसदृशे पदयुग्मे पायमेतदुररीकुरु मातः ॥  
  
अर्घ्यं  
 १०. गन्धपुष्पयवसर्षपदूर्वासंयुतं तिलकुशाक्षतमिश्रम् ।  
       हेमपात्रनिहितं सहरत्नैः अर्ध्यमेतदुररीकुरु मातः ॥  
  
आचमनं  
 १०. जलजद्युतिना करेण जातीफलतक्कोललवङ्गगन्धमिश्रैः ।  
      अमृतैरमृतैरिवातिशीतैः भगवत्याचमनं विधीयताम् ॥  
  
मधुपर्कः  
 १०. निहितं कनकस्य सम्पुटे पिहितं रत्नपिधानकेन यत् ।  
      तदिदं जगदम्ब तेऽर्पितं मधुपर्कं जननि प्रगृह्यताम् ॥  
  
स्नानं  
 १०. एतच्चम्पकतैलमम्ब विविधैः पुष्पैर्मुहुर्वासितं  
  न्यस्तं रत्नमये सुवर्णचषके भृङ्गैर्भ्रमद्भिर्वृतम् ।  
     सानन्दं सुरसुन्दरीभिरभितो हस्तैर्धृतं ते मया  
  केशेषु भ्रमरभ्रमेषु सकलेष्वङ्गेषु चालिप्यते ॥  
  
      मातः कुङ्कुमपङ्कनिर्मितमिदं देहे तवोर्द्वर्तनं  
  भक्त्याहं कलयामि हेमरजस सम्मिश्रितं केसरैः ।  
      केशानामलकैर्विशोध्य विशदान्कस्तूरिकोदञ्चितैः  
  स्नानं ते नवरत्नकुम्भसहितैः संवासितोष्णोदकैः ॥  
  
      दधिदुग्धघृतैः समाक्षिकैः सितया शर्करया समन्वितैः ।  
       स्नपयामि तवाहमादराज्जननि त्वां पुनरुष्णवारिभिः ॥  
  
      एलोशीरसुवासितैः सुकुसुमैर्गङ्गादितीर्थोदकैः  
  माणिक्यामलमौक्तिकामृतरसैः स्वच्छैः सुवर्णोदकैः ।  
      मन्त्रान्वैदिकतान्त्रिकान्परिपठन् सानन्दमत्यादरात्  
  स्नानं ते परिकल्पयामि जननि स्नेहात्त्वमङ्गीकुरु ॥  
  
वस्त्रधारणं केशप्रसाधनं च  
 १०. बालार्कद्युतिदाडिमीयकुसुमप्रस्पर्धि सर्वोत्तमं  
  मातस्त्वं परिधेहि दिव्यवसनं भाक्त्या मया कल्पितम् ।  
      मुक्ताभिर्ग्रथितं सुकञ्चुकमिदं स्वीकृत्य पीतप्रभं  
  तप्तस्वर्णसमानवर्णमतुलं प्रावर्णमङ्गीकुरु ॥  
  
 १०. बहुभिरगरुधूपैः सादरं धूपयित्वा  
  भागवति तव केशान्कङ्कतैर्मार्जयित्वा ।  
      सुरभिभिररविन्दैश्चम्पकैश्चर्चयित्वा  
  झटिति कनकसूत्रैर्जूटयन्वेष्टयामि ॥  
  
आभरणभूषणं  
 १०. मञ्जीरे पदयोर्निधाय रुचिरां विन्यस्य काञ्चीं कटौ  
  मुक्ताहारमुरोजयोरनुपमां नक्षत्रमालां गले ।  
      केयूराणि भुजेषु रत्नवलयश्रेणीं करेषु क्रमात्  
  ताटङ्के तव कर्णयोर्विनिदधे शीर्षे च चूडामणिम् ॥  
  
      धम्मिल्ले तव देवि हेमकुसुमान्याधाय फालस्थले  
  मुक्ताराजिविराजमानतिलकं नासापुटे मौक्तिकम् ।  
      मातर्मौक्तिकजालिकां च कुचयोः सर्वाङ्गुलीषूर्मिकाः  
  काट्यां काञ्चनकिङ्किणीर्विनिदधे रत्नावतंसं श्रुतौ ॥  
  
गन्धकुङ्कुमाक्षतधारणं  
(१०) मातः फालतले तवातिविमले काश्मीरकस्तूरिका-  
  कर्पूरागरुभिः करोमि तिलकं देहेऽङ्गरागं ततः ।  
      वक्षोजादिषु यक्षकर्दमरसं सिक्त्वा च पुष्पद्रवं  
  पादौ चन्दनलेपनादिभिरहं सम्पूजयामि क्रमात् ॥  
  
(१०) रत्नाक्षतैस्त्वां परिपूजयामि मुक्ताफलैर्वा रुचिरैरविद्धैः ।  
       अखण्डितैर्देवि यवादिभिर्वा काश्मीरपङ्काङ्किततण्डुलैर्वा ॥  
  
(१०) सीमन्ते ते भगवति मया सादरं न्यस्तमेतत्  
  सिन्दूरं मे हृदयकमले हर्षवर्षं तनोति ।  
        बालादित्यद्युतिरिव सदा लोहिता यस्य कान्तिः  
  अन्तर्ध्वान्तं हरति सकलं चेतसा चिन्तयैव ॥  
  
पुष्पालङ्करणं  
 १०. मन्दाकुन्दकरवीरलवङ्गपुष्पैः  
  त्वां देवि सन्ततमहं परिपूजयामि  
      जातीजपावकुलचम्पककेतकादि -  
  नानाविधानि कुसुमानि च तेऽर्पयामि ॥  
  
 मालतीवकुलहेमपुष्पिका काञ्चनारकरवीरकैतकैः ।  
 कर्णिकारगिरिकर्णिकादिभिः पूजयामि जगदम्ब ते वपुः ॥  
  
 पारिजातशतपत्रपाटलैर्मल्लिकावकुलचम्पकादिभिः ।  
 अम्बुजैः सुकुसुमैश्च सादरं पूजयामि जगदम्ब ते वपुः ॥  
  
धूपः  
 १०. लाक्षासम्मिलितैः सिताभ्रसहितैः श्रीवाससम्मिश्रितैः  
  कर्पूराकलितैः शिरैर्मधुयुतैर्गोसर्पिषा लोडितैः ।  
      श्रीकण्ठागरुगुग्गुलुप्रभृतिभिर्नानाविधैर्वस्तुभिः  
  धूपं ते परिकल्पयामि जननि स्नेहात्त्वमङ्गीकुरु ॥  
  
दीपः  
 १०. रत्नालङ्कृतहेमपात्रनिहितैर्गोसर्पिषा लोडितैः  
  दीपैर्दीर्घतरान्धकारभिदुरैः बालार्ककोटिप्रभैः ।  
     आताम्रज्वलदुज्ज्वलप्रविलसद्रत्नप्रदीपैस्तथा  
  मातस्त्वामहमादरादनुदिनं नीराजयाम्युच्चकैः ॥  
  
निवेदनं  
 १०. मातस्त्वां दधिदुग्धपायसमहाशाल्यन्नसन्तानिका -  
  सूपापूपसिताघृतैः सवटकैः सक्षौद्ररम्भाफलैः ।  
      एलाजीरकहिङ्गुनागरनिशाकुस्तुम्भरीसंस्कृतैः  
  शाकैः साकमहं सुधाधिकरसैः सन्तर्पयाम्यर्चयन् ॥  
  
  सापूपसूपदधिदुग्धसुधाघृतानि  
  सुस्वादुभक्तपरमान्नपुरस्सराणि ।  
       शाकोल्लसन्मरिचजीरक बाह्लिकानि  
  भाक्ष्याणि भुङ्क्ष्व जगदम्ब मयार्पितानि ॥  
  
 क्षीरमेतदिदमुत्तमोत्तमं प्राज्यमाज्यमिदुमुज्ज्वलं मधु ।  
 मातरेतदमृतोपमं पयः सम्भ्रमेण परिपीयतां मुहुः ॥  
  
 उष्णोदकैः पाणियुगं मुखं च प्रक्षाल्य मातः कलधौतपात्रे ।  
 कर्पूरमिश्रेण सकुङ्कुमेन हस्तौ समुद्वर्तय चन्दनेन ॥  
  
 अतिशीतमुशीरवासितं तपनीये कलशे निवेशितम् ।  
 पटपूतमिदं जितामृतं शुचि गङ्गाजलमम्ब पीयताम् ॥  
  
 जम्ब्वाम्ररम्भाफलसंयुतानि द्राक्षाफलक्षौद्रसमन्वितानि ।  
 सनारिकेलानि सदाडिमानि फलानि ते देवि समर्पयामि ॥  
  
 कूश्माण्डकोशाटकिसंयुतानि जम्बीरनारङ्गसमन्वितानि ।  
 सबीजपूराणि सबादराणि फलानि ते देवि समर्पयामि ॥  
  
ताम्बूलं  
 १०. कर्पूरेण युतैर्लवङ्गसहितैस्तक्कोलचूर्णान्वितैः  
  सुस्वादुक्रमुकैः सगौरखदिरैः सुस्निग्धजातीफलैः ।  
     मातः कैतकपत्रपाण्डुरुचिभिस्ताम्बूलवल्लीदलैः  
  सानन्दं मुखमण्डनार्थमतुलं ताम्बूलमङ्गीकुरु ॥  
  
गोधूमदीपाराधनं  
 १०. सविनयमथ दत्वा जानुयुग्मं धरण्यां  
  सपदि शिरसि धृत्वा पात्रमारार्तिकस्य ।  
मुखकमलसमीपे तेऽम्ब सार्थं त्रिवारं  
  भ्रमयति मयि भूयात्ते कृपार्द्रः कटाक्षः ॥  
  
स्वर्णमन्त्रपुष्पाञ्जलिः  
 १०. अथ बहुमणीमिश्रैः मौक्तिकैस्त्वां विकीर्य  
  त्रिभुवनकमनीयैः पूजयित्वा च वस्त्रैः ।  
 मिलितविविधमुक्तां दिव्यमाणिक्ययुक्तां  
  जननि कनकवृष्टिं दक्षिणां तेऽर्पयामि ॥  
  
 चरणनलिनयुग्मं पङ्कजैः पूजयित्वा  
  कनककमलमालां कण्ठदेशेऽर्पयित्वा ।  
 शिरसि विनिहितोऽयं रत्नपुष्पाञ्जलिस्ते  
  हृदयकमलमध्ये देवि हर्षं तनोतु ॥  
  
इति श्रीबालासगुणमानसपूजा समाप्ता ।  
  
  
Proofread by PSA Easwaran   
  
