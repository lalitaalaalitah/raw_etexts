---
Category: hRidaya, devii, dashamahAvidyA, devI, lalitA
File name: ShoDashIhRidaya.itx
Indexextra: (Scan)
Language: Sanskrit
Latest update: June 13, 2020
Location: doc_devii
Proofread by: Gopal Upadhyay
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: ShoDashI Hridayam
Transliterated by: Gopal Upadhyay gopal.j.upadhyay at gmail.com
engtitle: ShoDashIhRidayam
itxtitle: ShoDashIhRidayam athavA lalitAtripurasundarIhridayastotram
title: षोडशीहृइदयम् अथवा ललितात्रिपुरसुन्दरीह्रिदयस्तोत्रम्

---
  
 श्रीषोडशीहृदयम् अथवा श्रीललितात्रिपुरसुन्दरीह्रिदयस्तोत्रम्   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ अथ श्रीषोडशीहृदयप्रारम्भः ॥   
कैलासे करुणाक्रान्ता परोपकृतिमानसा ।   
पप्रच्छ करुणासिन्धुं सुप्रसन्नं महेश्वरम् ॥ १॥   
श्रीपार्वत्युवाच ॥   
आगामिनि कलौ ब्रह्मन् धर्मकर्मविवर्जिताः ।   
भविष्यन्ति जनास्तेषां कथं श्रेयो भविष्यति ॥ २॥   
श्रीशिव उवाच ॥   
शृणु देवि प्रवक्ष्यामि तव स्नेहान्महेश्वरि ।   
दुर्लभं त्रिषु लोकेषु सुन्दरीहृदयस्तवम् ॥ ३॥   
ये नरा दुःखसन्तप्ता दारिद्रयहतमानसाः ।   
अस्यैव पाठमात्रेण तेषां श्रेयो भविष्यति ॥ ४॥   
विनियोगः  
ॐ अस्य श्रीमहाषोडशीहृदयस्तोत्रमन्त्रस्य आनन्दभैरव ऋषिः ।  
देवी गायत्री छन्दः । श्रीमहात्रिपुरसुन्दरी देवता ।   
ऐं बीजम् । सौः शक्तिः । क्लीं कीलकम् ।   
धर्मार्थकाममोक्षार्थे जपे (पाठे) विनियोगः ।   
॥ अथ ऋष्यादिन्यासः ॥  
  
ॐ आनन्दभैरवऋषये नमः शिरसि ।   
देवी गायत्री छन्दसे नमः मुखे ।   
श्रीमहात्रिपुरसुन्दरीदेवतायै नमः हृदये ।   
ऐं बीजाय नमः नाभौ ।   
सौः शक्तये नमः स्वाधिष्ठाने ।   
क्लीं कीलकाय नमः मूलाधारे ।   
विनियोगाय नमः पादयोः ॥   
॥ इति ऋष्यादिन्यासः ॥  
  
॥ अथ करन्यासः ॥  
  
ऐं ह्रीं क्लीं अङ्गुष्ठाभ्यां नमः ।   
क्लीं श्रीं सौः ऐं तर्जनीभ्यां नमः ।   
सौः ॐ ह्रीं श्रीं मध्यमाभ्यां नमः ।   
ऐं कएलह्रीं हसकलह्रीं अनामिकाभ्यां नमः ।   
क्लीं सकल कनिष्ठिकाभ्यां नमः ।   
सौः सौः ऐं क्लीं ह्रीं श्रीं करतलकरपृष्ठाभ्यां नमः ।   
॥ इतिकरन्यास ॥  
  
॥ अथ हृदयादिषडङ्गन्यासः ॥  
  
ऐं ह्रीं क्लीं हदयाय नमः ।   
क्लीं श्रीं सौः ऐं शिरसे स्वाहा ।   
सौः ॐ ह्रीं श्रीं शिखायै वषट् ।   
ऐं कएलह्रीं हसकलह्रीं कवचाय हुम् ।   
क्लीं सकल नेत्रत्रयाय वौषट् ।   
सौः सौः ऐं क्लीं ह्रीं श्रीं अस्त्राय फट् ॥   
॥ इति हृदयादिषडङ्गन्यासः ॥  
  
॥ अथ ध्यानम् ॥   
बालव्यक्तविभाकरामितनिभां भव्यप्रदां भारती-  
    मीषत्फुल्लमुखाम्बुजस्मितकरैराशाभवान्धापहाम् ।   
पाशं साभयमङ्कुशं च वरदं सम्बिभ्रतीं भूतिदां  
    भ्राजन्तीं चतुरम्बुजाकृतकरैर्भक्त्या भजे षोडशीम् ॥ ५॥   
॥ इति ध्यानम् ॥  
  
सुन्दरी सकलकल्मषापहा कोटिकञ्जकमनीयकान्तिभृत् ।   
 Var  (कोटिकञ्जप्रियकाम्यकान्तिका)   
कोटिकल्पकृतपुण्यकर्मणा पूजनीयपदपुण्यपुष्करा ॥ ६॥   
शर्वरीशसमसुन्दरानना श्रीशशक्तिसुकृताश्रयाश्रिता ।   
सज्जनानुशरणीयसत्पदा सङ्कटे सुरगणैः सुवन्दिता ॥ ७॥   
या सुरासुररणे जवान्विता आजघान जगदम्बिकाऽजिता । सञ्जघान  
तां भजामि जननीं जगज्जनिं युद्धयुक्तदितिजान्सुदुर्जयान् ॥ ८॥   
 Var  तां भजामि जगतां जनिं जयां युद्धयुक्तदितिजान्सुदुर्जयान्  
योगिनां हृदयसङ्गतां शिवां योगयुक्तमनसां यतात्मनाम् ।   
जाग्रतीं जगति यत्नतो द्विजा यां जपन्ति हृदि तां भजाम्यहम्  ॥ ९॥   
कल्पकास्तु कलयन्ति कालिकां यत्कला कलिजनोपकारिका ।   
कौलिकालिकलितान्घ्रिपङ्कजां तां भजामि कलिकल्मषापहाम् ॥ १०॥   
 Var  कौलिकालिकलितान्घ्रिकञ्जकां  
बालार्कानन्तशोचिर्न्निजतनुकिरणैर्द्दीपयन्तीं दिगन्तान्   
दीप्तैर्द्देदीप्तमानां दनुजदलवनानल्पदावानलाभाम् ।  
दान्तोदन्तोग्रचितां दलितदितिसुतां दर्शनीयां दुरन्तां   
देवीं दीनार्द्रचित्तां हृदि मुदितमनाः षोडशीं संस्मरामि ॥ ११॥   
धीरान्धन्यान्धरित्रीधवविधृतशिरो धूतधूल्यब्जपादां   
घृष्टान्धाराधराधो विनिधृतचपलाचारुचन्दप्रभाभाम् ।  
धर्म्यान्धूतोपहारान्धरणिसुरधवोद्धारिणीं ध्येयरूपां   
धीमद्धन्यातिधन्यान्धनदधनवृतां सुन्दरीं चिन्तयामि ॥ १२॥   
जयतु जयतु जल्पा योगिनी योगयुक्ता   
जयतु जयतु सौम्या सुन्दरी सुन्दरास्या ।   
जयतु जयतु पद्मा पद्मिनी केशवस्य   
जयतु जयतु काली कालिनी कालकान्ता ॥ १३॥   
जयतु जयतु खर्वा षोडशी वेदहस्ता   
जयतु जयतु धात्री धर्मिणी धातृशान्तिः ।   
जयतु जयतु वाणी ब्रह्मणो ब्रह्मवन्द्या  
जयतु जयतु दुर्गा दारिणी देवशत्रोः ॥ १४॥   
देवि त्वं सृष्टिकाले कमलभवभृता राजसी रक्तरूपा   
रक्षाकाले त्वमम्बा हरिहृदयधृता सात्विकी श्वेतरूपा ।   
भूरिक्रोधा भवान्ते भवभवनगता तामसी कृष्णरूपा   
एताश्चान्यास्त्वमेव क्षितमनुजमला सुन्दरी केवलाद्या ॥ १५॥   
सुमलशमनमेतद्देवि गोप्यं गुणज्ञे  
    ग्रहणमननयोग्यं षोडशीयं खलघ्नम् ।   
सुरतरुसमशीलं सम्प्रदं पाठकानां  
    प्रभवति हृदयाख्यं स्तोत्रमत्यन्तमान्यम् ॥ १६॥   
इदं त्रिपुरसुन्दर्याः षोडश्याः परमाद्भुतम् ।   
यः शृणोति नरः स्तोत्रं स सदा सुखमश्नुते ॥ १७॥  
  
न शूद्राय प्रदातव्यं शठाय मलिनात्मने । समलात्मने  
देयं दान्ताय भक्ताय ब्राह्मणाय विशेषतः ॥ १८॥   
  
इति श्रीषोडशीहृदयस्तोत्रं अथवा श्रीललितात्रिपुरसुन्दरीह्रिदयस्तोत्रम् समाप्तम् ।  
  
Encoded and proofread by Gopal Upadhyay gopal.j.upadhyay at gmail.com  
  
