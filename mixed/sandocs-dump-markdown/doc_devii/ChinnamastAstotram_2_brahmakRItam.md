---
Author: brahma
Category: devii, dashamahAvidyA, devI
Description-comments: In shAktapramoda and mantramahArNava
File name: ChinnamastAstotrambrahma.itx
Indexextra: (ChinnamastA Nityarchana)
Language: Sanskrit
Latest update: June 21, 2018
Location: doc_devii
Proofread by: Lalitha Parameswari parameswari.lalitha at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: ChinnamastA Stotram 2 by brahma
engtitle: ChinnamastAstotram 2 brahmakritam
itxtitle: ChinnamastAstotram 2 (brahmakRItam)
title: छिन्नमस्तास्तोत्रम् २ (ब्रह्मकृईतम्)

---
  
 ब्रह्मकृतं छिन्नमस्तास्तोत्रम् २   
श्रीगणेशाय नमः ।  
अथ स्तोत्रम् ।  
ईश्वर उवाच -  
स्तवराजमहं वन्दे वैरोचन्याः शुभप्रदम् ।  
नाभौ शुभ्रारविन्दं तदुपरि विलसन्मण्डलं चण्डरश्मेः  
संसारस्यैकसारां त्रिभुवनजननीं धर्मकामार्थदात्रीम् ।  
तस्मिन्मध्ये त्रिमार्गे त्रितयतनुधरां छिन्नमस्तां प्रशस्तां  
तां वन्दे छिन्नमस्तां शमनभयहरां योगिनीं योगमुद्राम् ॥ १॥  
  
नाभौ शुद्धसरोजवक्त्रविलसद्बन्धूकपुष्पारुणं  
भास्वद्भास्करमण्डलं तदुदरे तद्योनिचक्रं महत् ।  
तन्मध्ये विपरीतमैथुनरतप्रद्युम्नसत्कामिन्-  
पृष्ठस्थाम् तरुणार्ककोटिविलसत्तेजस्स्वरूपां भजे ॥ २॥  
  
वामे छिन्नशिरोधरां तदितरे पाणौ महत्कर्तृकां  
प्रत्यालीढपदां दिगन्तवसनामुन्मुक्तकेशव्रजाम् ।  
छिन्नात्मीयशिरस्समुच्छलदसृग्धारां पिबन्तीं परां  
बालादित्यसमप्रकाशविलसन्नेत्रत्रयोद्भासिनीम् ॥ ३॥  
  
वामादन्यत्र नालं बहुगहनगलद्रक्तधाराभिरुच्चैः  
गायन्तीमस्थिभूषां करकमललसत्कर्तृकामुग्ररूपाम् ।  
रक्तामारक्तकेशीमपगतवसनां वर्णिनीमात्मशक्तिं  
प्रत्यालीढोरुपादामरुणितनयनां योगिनीं योगनिद्राम् ॥ ४॥  
  
दिग्वस्त्रां मुक्तकेशीं प्रलयघनघटाघोररूपां प्रचण्डां  
दंष्ट्रा दुष्प्रेक्ष्य  वक्त्रोदरविवरलसल्लोलजिह्वाग्रभासाम् ।  
विद्युल्लोलाक्षियुग्मां हृदयतटलसद्भोगिनीं भीममूर्त्तिं  
सद्यश्छिन्नात्मकण्ठप्रगलितरुधिरैर्डाकिनीं वर्धयन्तीम् ॥ ५॥  
  
ब्रह्मेशानाच्युताद्यैः शिरसि विनिहता मन्दपादारविन्दै-  
राप्तैर्योगीन्द्रमुख्यैः प्रतिपदमनिशं चिन्तितां चिन्त्यरूपाम् ।  
संसारे सारभूतां त्रिभुवनजननीं छिन्नमस्तां प्रशस्ता-  
मिष्टां तामिष्टदात्रीं कलिकलुषहरां चेतसा चिन्तयामि ॥ ६॥  
  
उत्पत्तिस्थितिसंहतीर्घटयितुं धत्ते त्रिरूपां तनुम् ।  
त्रैगुण्याज्जगतो यदीय विकृतिर्ब्रह्माच्युतः शूलभृत् ॥  
  
तामाद्यां प्रकृतिं स्मरामि मनसा सर्वार्थसंसिद्धये ।  
यस्याः स्मेरपदारविन्दयुगले लाभं भजन्ते नराः ॥ ७॥  
  
अभिलषितपरस्त्रीयोगपूजापरोऽहं  
बहुविधजनभावारम्भसम्भावितोऽहम् ।  
पशुजनविरतोऽहं भैरवीसंस्थितोऽहं  
गुरुचरणपरोऽहं भैरवोऽहं शिवोऽहम् ॥ ८॥  
  
इदं स्तोत्रं महापुण्यं ब्रह्मणा भाषितं पुरा ।  
सर्वसिद्धिप्रदं साक्षान्महापातकनाशनम् ॥ ९॥  
  
यः पठेत्प्रातरुत्थाय देव्याः सन्निहितोऽपि वा ।  
तस्य सिद्धिर्भवेद्देवि वाञ्छितार्त्थप्रदायिनी ॥ १०॥  
  
धनं धान्यं सुतं जायां हयं हस्तिनमेव च ।  
वसुन्धरां महाविद्यामष्टसिद्धिं लभेद् ध्रुवम् ॥ ११॥  
  
वैयाघ्राजिनरञ्जितस्वजघनेऽरण्ये प्रलम्बोदरे  
खर्वेऽनिर्वचनीयपर्वसुभगे मुण्डावलीमण्डिते ।  
कर्त्रीं कुन्दरुचिं विचित्रवनितां ज्ञाने दधाने पदे  
मातर्भक्तजनानुकम्पिनि महामायेऽस्तु तुभ्यं नमः ॥ १२  
  
इति ब्रह्मकृतं छिन्नमस्तास्तोत्रम् ॥  
  
  
Proofread by lalitha parameswari parameswari.lalitha gmail.com  
  
