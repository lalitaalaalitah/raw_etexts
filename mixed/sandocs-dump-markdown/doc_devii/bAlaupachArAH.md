---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlaupachArAH.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlaupachArAH
engtitle: bAlaupachArAH
itxtitle: bAlaupachArAH
title: बालौपचाराः

---
  
 श्रीबालौपचाराः   
प्रदक्षिणं  
 १०. पदे पदे यत्परिपूजकेभ्यः सद्योऽश्वमेधादि फलं ददाति ।  
      तत्सर्वपापक्षयहेतुभूतं प्रदक्षिणं ते परितः करोमि ॥  
  
नमस्कारः  
 १०. रक्तोत्पलारक्तलताप्रभाभ्यां ध्वजोर्ध्वरेखाकुलिशाङ्किताभ्याम् ।  
     अशेषवृन्दारकवन्दिताभ्यां नमो भवानीपदपङ्कजाभ्याम् ॥  
  
     सर्वमङ्गलमाङ्गल्ये शिवे सर्वार्थसाधिके ।  
     शरण्ये त्र्यम्बके गौरि नारायणि नमोऽस्तु ते ॥  
  
     शरणागतदीनार्तपरित्राण परायणे ।  
     सर्वस्यार्तिहरे देवि नारायणि नमोऽस्तु ते ॥  
  
आत्मार्पणं  
 १०. विज्ञप्तीरवधेहि मे सुमहता यत्नेन ते सन्निधिं  
     प्राप्तं मामिह कान्दिशीकमधुना मातर्न दूरीकुरु ।  
     चित्तं त्वत्पदभावने व्यभिचरेद्दृग्वाक् च मे जातु चेत्  
     तत्सौम्ये स्वगुणैर्बधान न यथा भूयो विनिर्गच्छति ॥  
  
     त्वत्प्रसूतस्त्वदाज्ञप्तस्त्वद्दासस्त्वत्परायणः ।  
     त्वन्नामचिन्तनपरस्त्वदर्थेऽहं नियोजितः ॥  
  
     त्वयाऽऽर्जितमिदं सर्वं तव स्वं परमेश्वरि ।  
     त्वदधीनं करोमीह त्वदर्थे तन्नियोजय ।  
तव देवि वशे वर्ते तवाज्ञामेव पालयन् ॥  
  
त्वं मातापितरौ त्वमेव सुहृदस्त्वं भ्रातरस्त्वं सखा  
त्वं विद्या त्वमुदारकीर्तिचरितं त्वं भाग्यमत्यद्भुतम् ।  
किं भूयः सकलं त्वदीहितमिति ज्ञात्वा कृपाकोमले  
श्रीविद्येश्वरी सम्प्रसीद शरणं मातः परं नास्ति मे ॥  
  
शान्तिप्रार्थना  
माऽहं ब्रह्म निराकुर्यां मा मा ब्रह्म निराकरोत् ।  
अनिराकरणं मेऽस्तु अनिराकरणं मम ।  
स्वाविद्यैकनिबद्धोऽकरवं कर्माणि मुह्यमानः सन् ।  
दैवाद्विधूतबन्धः स्वात्मज्ञानान्मुनिः स्यां वा ॥  
  
मायावशेन सुप्तो मध्येऽपश्यं सहस्रशः स्वप्नान् ।  
देशिकवचः प्रबुद्धो दीव्येयं मोदवारिधौ किं वा ॥  
  
जनिविपरीतक्रमतो बुद्ध्या प्रविलाप्य पञ्चभूतानि ।  
परिशिष्टमात्मतत्त्वं पश्येयं वा मुनिः शान्तः ॥  
  
जगदखिलमिदमसारं मायिकमेवेति मनसि मननेन ।  
पर्यटनपाटिताशः प्रगलितमदमत्सरः स्यां वा ॥  
  
त्वमहमभिमानविहीनो मोदितनानाजनाचारः ।  
बालाचरितः स्यां वा विमलसुखाम्भोनिधौ मग्नः ॥  
  
अवधूतकर्मजालो जडबधिरान्धोपमाचारः ।  
आत्मारामो यतवागकुतश्चनवसतिरासीय ॥  
  
चपलं मनःकुरङ्गं चारु निगृह्णन्विमर्शवागुरया ।  
निगमारण्यविहारश्रान्तं शान्तं विदध्यां वा ॥  
  
सन्त्यज्य शास्त्रवार्ताः संव्यवहारं च लौकिकं त्यक्त्वा ।  
अन्तरनुसन्दधन्मनुं ते स्यां वा निष्कम्पदीपवद्योगी ॥  
  
जात्यभिमानविहीनो जन्तुषु सर्वत्र पूर्णतां पश्यन् ।  
भूतं भावि च न विदन् निर्मृष्टाशेषविषयेहः ॥  
  
त्यजतश्च न सम्पन्नं नासम्पन्नं च वाञ्छतः क्वापि ।  
तृप्तिमनुत्तमसीमां लब्धवतः किं लभेय पदम् ॥  
  
पूजासमर्पणं  
 १० अथ मणिमयमञ्चकाभिरामे कनकमयवितानराजमाने ।  
प्रसरदगरुधूपधूपितेऽस्मिन् भगवति भवनेऽस्तु ते निवासः ॥  
  
 १० मुक्ताकुन्देन्दुगौरां मणिमयमकुटां रत्नताटङ्कयुक्तां  
अक्षस्रक्पुस्तहस्तामभयवरकरां चन्द्रचूडां त्रिणेत्राम् ।  
नानालङ्कारयुक्तां सुरमकुटमणिद्योतितस्वर्णपीठां  
सानन्दां सुप्रसन्नां त्रिभुवनजननीं चेतसा चिन्तयामि ॥  
  
 १० एषा भक्त्या तव विरचिता या मया देवि पूजा  
स्वीकृत्यैनां सपदि सकलान्मेऽपराधान् क्षमस्व ।  
न्यूनं यत्तत्तव करुणया पूर्णतामेतु सद्यः  
सानन्दं मे हृदयकमले तेऽस्तु नित्यं निवासः ॥  
  
सर्वा आवरणदेवता मन्त्रदेवताश्च देव्यङ्गे विलीना भावये ।  
देवी ज्योतिर्मयी चिन्मयी भाति । लम्बीजा पृथिवी गन्धं समर्पयति ।  
हम्बीज आकाशः पुष्पाणि समर्पयति । यम्बीजो वायुर्धूपमाघ्रापयति ।  
रं बीजोऽग्निः दीपं दर्शयति । वं बीजो वरुणोऽमृतोपहारं निवेदयति ।  
देव्याः पादतले निविष्टः पुष्पाञ्जलिं समर्पयामि । देवीं संविन्मयीं  
हृदयं नयामि (खेचर्या) । संविदात्मरूपिणीं भावये ।  
जपसमर्पणं वक्रतुण्डादीनां षडङ्गन्यासः । दिग्बन्धः । ध्यानम् ।  
मन्त्रजपः । षडङ्गन्यासः । दिग्विमोकः । लमित्यादि पञ्चपूजा ।  
गुह्यातिगुह्यगोप्त्री त्वं गृहाणात्मकृतं जपम् ।  
सिद्धिर्भवतु देवेशि त्वत्प्रसादान्मयि स्थिरा ॥  
  
देव्या हस्ते जपं समर्ययेत् ।  
कायेन वाचा मनसेन्द्रियैर्वा  
बुद्ध्यात्मना वा प्रकृतिःस्वभावात् ।  
करोमि यद्यत् सकलं परस्मै  
नारायणायेति समर्पयामि ।  
ॐ तत् सत् । ब्रह्मार्पणमस्तु ॥  
  
इति श्रीबालौपचाराः समाप्ताः ।  
  
Proofread by PSA Easwaran   
  
