---
Category: aShTottarashatanAma, devii, dashamahAvidyA, devI
Description-comments: bAlAsaparyA
File name: bAlA108str.itx
Indexextra: (Scan)
Language: Sanskrit
Latest update: June 13, 2015, August 21, 2018
Location: doc_devii
Proofread by: Satish Arigela, PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlAtripurasundarI aShTottarashatanAmastotra
Transliterated by: Satish Arigela
engtitle: bAlAtripurasundarI 108 names
itxtitle: bAlAtripurasundarI aShTottarashatanAmastotram 1
title: बालात्रिपुरसुन्दरी अष्टोत्तरशतनामस्तोत्रम् १

---
  
 श्रीबालाष्टोत्तरशतनामस्तोत्रम् १   
अस्य श्रीबालात्रिपुरसुन्दर्यष्टोत्तरशतनामस्तोत्रमहामन्त्रस्य  
दक्षिणामूर्तिः ऋषिः । अनुष्टुप् छन्दः । श्री बालात्रिपुरसुन्दरी देवता ।  
ऐं बीजम् । सौः शक्तिः । क्लीं कीलकम् ।  
श्रीबालात्रिपुरसुन्दरीप्रसादसिद्ध्यर्थे नामपारायणे विनियोगः ।  
ओं ऐं अङ्गुष्ठाभ्यां नमः । क्लीं तर्जनीभ्यां नमः ।  
सौः मध्यमाभ्यां नमः । ऐं अनामिकाभ्यां नमः ।  
क्लीं कनिष्ठिकाभ्यां नमः । सौः करतलकरपृष्ठाभ्यां नमः ।  
ऐं हृदयाय नमः । क्लीं शिरसे स्वाहा । सौः शिखायै वषट् ।  
ऐं कवचाय हुम् । क्लीं नेत्रत्रयाय वौषट् । सौः अस्त्राय फट् ।  
भूर्भुवस्सुवरों इति दिग्बन्धः ।  
  
ध्यानम्-  
पाशाङ्कुशे पुस्तकाक्षसूत्रे च दधती करैः ।  
रक्ता त्र्यक्षा चन्द्रफाला पातु बाला सुरार्चिता ॥  
  
लमित्यादि पञ्चपूजा \-  
लं पृथिव्यात्मिकायै गन्धं समर्पयामि ।  
हं आकाशात्मिकायै पुष्पाणि समर्पयामि ।  
यं वाय्वात्मिकायै धूपमाघ्रापयामि ।  
रं अग्न्यात्मिकायै दीपं दर्शयामि ।  
वं अमृतात्मिकायै अमृतोपहारं निवेदयामि ।  
सं सर्वात्मिकायै सर्वोपचारपूजाः समर्पयामि ॥  
  
अथ श्री बाला अष्टोत्तरशतनामस्तोत्रम् ।  
ॐ कल्याणी त्रिपुरा बाला माया त्रिपुरसुन्दरी ।  
सुन्दरी सौभाग्यवती क्लीङ्कारी सर्वमङ्गला ॥ १॥  
  
ह्रीङ्कारी स्कन्दजननी परा पञ्चदशाक्षरी ।  
त्रिलोकी मोहनाधीशा सर्वेशी सर्वरूपिणी ॥ २॥  
  
सर्वसङ्क्षोभिणी पूर्णा नवमुद्रेश्वरी शिवा ।  
अनङ्गकुसुमा ख्याता अनङ्गा भुवनेश्वरी ॥ ३॥  
  
जप्या स्तव्या श्रुतिर्निता नित्यक्लिन्नाऽमृतोद्भवा ।  
मोहिनी परमाऽऽनन्दा कामेशतरुणा कला ॥ ४॥  
  
कलावती भगवती पद्मरागकिरीटिनी ।  
सौगन्धिनी सरिद्वेणी मन्त्रिणि मन्त्ररूपिणि ॥ ५॥  
  
तत्त्वत्रयी तत्त्वमयी सिद्धा त्रिपुरवासिनी ।  
श्रीर्मतिश्च महादेवी कौलिनी परदेवता ॥ ६॥  
  
कैवल्यरेखा वशिनी सर्वेशी सर्वमातृका ।  
विष्णुस्वसा देवमाता सर्वसम्पत्प्रदायिनी ॥ ७॥  
  
किङ्करी माता गीर्वाणी सुरापानानुमोदिनी ।  
आधाराहितपत्नीका स्वाधिष्ठानसमाश्रया ॥ ८॥  
  
अनाहताब्जनिलया मणिपूरासमाश्रया ।  
आज्ञा पद्मासनासीना विशुद्धस्थलसंस्थिता ॥ ९॥  
  
अष्टात्रिंशत्कलामूर्ति स्सुषुम्ना चारुमध्यमा ।  
योगेश्वरी मुनिध्येया परब्रह्मस्वरूपिणी ॥ १०॥  
  
चतुर्भुजा चन्द्रचूडा पुराणागमरूपिनी ।  
ऐङ्कारादिर्महाविद्या पञ्चप्रणवरूपिणी ॥ ११॥  
  
भूतेश्वरी भूतमयी पञ्चाशद्वर्णरूपिणी ।  
षोढान्यास महाभूषा कामाक्षी दशमातृका ॥ १२॥  
  
आधारशक्तिः तरुणी लक्ष्मीः त्रिपुरभैरवी ।  
शाम्भवी सच्चिदानन्दा सच्चिदानन्दरूपिणी ॥ १३॥  
  
माङ्गल्य दायिनी मान्या सर्वमङ्गलकारिणी ।  
योगलक्ष्मीः भोगलक्ष्मीः राज्यलक्ष्मीः त्रिकोणगा ॥ १४॥  
  
सर्वसौभाग्यसम्पन्ना सर्वसम्पत्तिदायिनी ।  
नवकोणपुरावासा बिन्दुत्रयसमन्विता ॥ १५॥  
  
नाम्नामष्टोत्तरशतं पठेन्न्याससमन्वितं ।  
सर्वसिद्धिमवाप्नोती साधकोभीष्टमाप्नुयात् ॥ १६॥  
  
इति श्री रुद्रयामलतन्त्रे उमामहेश्वरसंवादे  
श्री बाला अष्टोत्तरशतनामस्तोत्रम् सम्पूर्णम् ।  
  
  
Encoded and proofread by Satish Arigela  
Corrected by PSA Easwaran psaeaswaran at gmail  
See corresponding nAmAvalI to help prayers.  
  
