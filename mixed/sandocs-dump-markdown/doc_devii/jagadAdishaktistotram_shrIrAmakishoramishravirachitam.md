---
Author: Acharya Pandit ShriRam Kishor Mishra
Category: devii
File name: jagadAdishaktistotram.itx
Indexextra: (Audio)
Language: Sanskrit
Latest update: May 24, 2020
Location: doc_devii
Proofread by: Manjeet Gupta, PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Jagadadi Shakti Stotram
Transliterated by: Manjeet Gupta
engtitle: jagadAdishaktistotram
itxtitle: jagadAdishaktistotram (shrIrAmakishoramishravirachitam)
title: जगदादिशक्तिस्तोत्रम् (श्रीरामकिशोरमिश्रविरचितम्)

---
  
 जगदादिशक्तिस्तोत्रम्   
देवीं नमामि शिरसा जगदादिशक्तिं  
     कात्यायनीं भगवतीं सुखदां च दुर्गाम् ।  
या हन्ति राक्षसगणान् युधि भद्रकाली  
     सा पातु मां भगवती गिरिजा कराली ॥ १॥  
  
माहेश्वरी त्वमसि वैष्णवी नारसिंही  
     ब्राह्मी त्वमेव ललिता सुरसुन्दरी त्वम् ।  
वाराहि षोडशि करालि शुभे त्वमैन्द्री  
     कौमारि भैरवि जये सततं नमस्ते ॥ २॥  
  
शैले वने वसति यो वनराजसिंह  
     आरुह्य तं भ्रमति दुर्गमपर्वतेषु ।  
ग्रामेषु या च नगरेषु च मन्दिरेषु  
     सा पातु मां भगवती जगदादिशक्तिः ॥ ३॥  
  
या क्वापि लोकजननी प्रथिता भवानी  
     या सर्वमङ्गलयुता च शुभा मृडाणि ।  
तां चण्डिकां हतखलामधुना स्मरामि  
     तां कालिकां भगवतीं शिरसा नमामि ॥ ४॥  
  
ज्वालामुखी त्वमसि भानुमुखी प्रभा त्व-  
     मुल्कामुखी रविमुखी वडवामुखी त्वम् ।  
कण्ठे निजे धरति या रिपु मुण्डमालां  
     सा पातु मां भगवती जगदादिशक्तिः ॥ ५॥  
  
अष्टादशापि च भुजाः प्रभवन्ति यस्याः  
     या पूज्यते दशभुजा क्वचनाष्टहस्ता ।  
या दैत्यशुम्भ-महिषासुर-मर्दिनी च  
     तां चण्डिकां भगवतीं प्रणमामि दुर्गाम् ॥ ६॥  
  
मातङ्गिनी त्वमसि भूतभयङ्करी त्वं  
     श्रीकालिकासि रिपुहा जगदम्बिकासि ।  
वैरोचिनी त्वमसि कालजया तमिस्त्रा  
     त्वं डाकिनी  यमनिशासि नमोऽस्तु तुभ्यम् ॥ ७॥  
  
भीमाकृते त्रिपुरसुन्दरि राक्षसघ्ने  
     ताराऽऽकृते त्रिपुरभैरवि कालवह्ने ।  
घोराकृते त्रिगुणदे त्रिपुरारिवन्द्ये  
     धूमाकृते भुवनजीवनदे नमस्ते ॥ ८॥  
  
काल्यै नमोऽस्तु सततं जगदम्बिकायै  
     देव्यै नमोऽस्तु हरिणाधिपवाहनायै ।  
तेजः प्रभाकिरणभूषितमस्तकायै  
     तस्यै नमोऽस्तु सततं जगदादिशक्त्यै ॥ ९॥  
  
योत्पत्तिपालनकरी जगती जनानां  
     गन्धर्वकिन्नरसुरार्चितपादपद्मा ।  
शर्वप्रिया प्रियशिवा शिवदा शिवानी  
     सा पातु मां भगवती गिरिजा भवानी ॥ १०॥  
  
या शाङ्करी भगवती वृषवाहनस्था  
     तां मोक्षदां शिवकरीं हृदये भजामि ।  
शङ्खत्रिशूलहलचक्रगदाऽऽयुधा या  
     सा पातु मां भगवती जगदादिशक्तिः ॥ ११॥  
  
इति श्रीरामकिशोरमिश्रविरचितं जगदादिशक्तिस्तोत्रं सम्पूर्णम् ।  
  
  
  
