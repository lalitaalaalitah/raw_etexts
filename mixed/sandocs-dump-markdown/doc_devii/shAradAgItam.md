---
Author: Traditional
Category: gItam, devii, sarasvatI, devI
File name: shAradAgItam.itx
Language: Sanskrit
Latest update: April 17, 2002
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shrii shaaradaa giitam
Transliterated by: R. Harshananda harshanand_16 at rediffmail.com
engtitle: shAradA gItam
itxtitle: shAradAgItam
title: शारदागीतम्

---
  
 श्रीशारदा गीतम्   
  
कल्याणानि तनोतु काऽपि तरुणी शृङ्गाद्रिभूषायिता  
श्रीमच्छङ्करदेशिकेन्द्रकलितं चक्रं सदाधिष्ठिता ।  
दूरस्थामपि पादनम्रजनतां विद्यायुरारोग्य सत्  
सन्तत्यादिमनोरथाप्तिसहितां सन्तन्वती सत्वरम् ॥  
  
शारदाम्ब शरदिन्दुनिभानन भासित निखिल दिगन्ते ।  
पारदे भवमहाजलराशेः पावयमां विधिकान्ते ॥  
  
दन्तकान्तिजित कुन्दसुमे वरकुन्तल निर्धुतभृङ्गे ।  
शान्तचित्तजन सन्तत चिन्तित कोटिचन्द्रसदृशाङ्गे ॥  
  
पादनम्रजन वाञ्छितपूरण निर्जित नन्दनवल्लिके ।  
मादनेष्वसन गर्व निबर्हण दक्ष मनोहर चिल्लिके ॥  
  
ऋष्यशृङ्गपुर वासविलोले वश्ययन्त्र सदृशास्ये ।  
पश्वदङ्घ्रि शुकदेवहूतिसुत कश्यपादि समुपास्ये ॥ ॐ ॥  
  
॥ इति दक्षिणाम्नाय शृङ्गेरी श्रीशारदापीठाधिपति  
शङ्कराचार्य जगद्गुरुवर्यो श्री चन्द्रशेखर भारती  
महास्वामिभिः विरचितम् श्री शारदा गीतम् सम्पूर्णम् ॥  
  
  
  
  
Encoded by R. Harshananda  
  
