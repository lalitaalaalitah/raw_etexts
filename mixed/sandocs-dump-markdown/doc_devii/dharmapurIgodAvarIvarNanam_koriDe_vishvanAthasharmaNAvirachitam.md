---
Acknowledge-Permission: Koride Vishwanatha Sharma
Author: koriDe vishvanAthasharmA, dharmapurI
Category: devii, koriDevishvanAthasharmA, nadI, devI
File name: dharmapurIgodAvarIvarNanam.itx
Indexextra: (blog)
Language: Sanskrit
Latest update: February 19, 2018
Location: doc_devii
Proofread by: koriDe vishvanAthasharmA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Text title: Verses praising Sacred Dharmapuri and Godavari
Transliterated by: koriDe vishvanAthasharmA
engtitle: dharmapurIgodAvarIvarNanam
itxtitle: dharmapurIgodAvarIvarNanam (koriDe vishvanAthasharmaNAvirachitam)
title: धर्मपुरीगोदावरीवर्णनम् (कोरिडे विश्वनाथशर्मणाविरचितम्)

---
  
 धर्मपुरी गोदावरी वर्णनम्   
कोरिडे विश्वनाथ शर्मा संस्कृतोपन्यासकः  
श्री लक्ष्मी नरसिंहसंस्कृतान्ध्र कलाशाला  
  
अयिकरिकर्णिक ! मूषिकवाहन!! पर्वतजासुत ! साम्बप्रिय !  
नुतजनपोषक ! षण्मुखसेवित !  शङ्करचुम्बितफालतट! ।  
वरचतुराननदेवगणार्चित ! दानवभञ्जक ! दासरत!  
जय गणनायक ! विघ्नविनाशक ! धर्मपुरीजनपाल विभो!  
  
अयिनिजमूर्धजपाशजटोद्भवगौतमजासिकतोद्भव भोः  
वररघुवंशकलानिधिकीर्तितराघवसेवितलिङ्गतनो! ।  
निजवरभक्तकृताघविनाशक दासजनार्थितदानरते!  
जय रजनीकरभूषितशेखर! धर्मपुरीविलसन्निलय! ॥  
  
त्वद्दर्शनं यदि लभे न तु नीलकण्ठ!  
नामं भजामि यदि कण्ठगतं न ते हि ।  
रूपं स्मरामि तव चेन्न मनोहरं मे  
तज्जीवनं मम निरर्थकमेव शम्भो ॥  
  
प्रातःकालवर्णनं गोदावरी  
  
लक्ष्मीनृहरेःपदाब्जलसिता ब्रह्मादिदेवैर्युता  
या रामार्चितरामलिङ्गनिलया भक्ताघविध्वंसिनी  
यस्याः प्राग्दिशि गौतमी रविकरान् प्रक्षालयन्ती सदा  
सेयं धर्मपुरी सनातनपुरं क्षेत्रं सतीर्थं महत् ॥ १॥  
  
गोदावरीगतसुरार्पणकौतुकेन्दुः  
पीयूषभाण्डपरिपूर्णसुधाकरो ऽयम् ।  
वीचीनिबद्धप्रतिबिम्बतनुर्नितातं  
सूर्योदये लसति गच्छति खान्निशेशः ॥ २॥  
  
गोदावरीवरजलेषु विनोदमिच्छुः  
तारायुतो वरतरङ्गहृतात्मरूपः ।  
आवृत्य वार्वसितकैरवमात्मबन्धुं  
सूर्योदये लसति गच्छति खाद्धिमांशुः ॥ ३॥  
  
निष्कास्य द्विजराट् तमोऽन्धपटलं यात्येकतो ह्यम्बरात्  
निद्रामुद्रितमानवान् द्विजवराः जाग्रन्ति रावैर्मुहुः ।  
छित्त्वाऽन्धं द्विजकान्तिभिर्द्विजवराः श्राव्यन्ति वेदश्रुतीः  
प्रातर्धर्मपुरीपुरस्य हि जनान् कुर्वन्ति चैतन्यकान् ॥ ४॥  
  
गौतम्यास्तु तरङ्गपङ्क्तिनिनदैर्माधुर्यमापूर्यते  
आब्राह्मी हरिताश्च छात्रवटवः पूर्यन्ति वेदश्रुतीः ।  
गावोऽम्भेति नदन्ति वत्सकगणं स्वोधास्यदानाय ताः  
प्रातर्धर्मपुरं हि मङ्गलकरैर्ध्वानैः पवित्रीकृतम् ॥ ५॥  
  
यस्यां ब्राह्मणपुङ्गवैरनुदिनं सुस्नातलिप्ताङ्गकैः  
गायत्री श्रुतिराव सुस्वरगलैर्दत्ताञ्जलिर्भास्करः ।  
स्नात्वा क्षालितरश्मिभिर्नरहरिं सन्द्रष्टुकामो मुदा  
निद्रामुद्रितपद्ममुन्नयति यः संसेवनाय प्रभोः ॥ ६॥  
  
गोदावरीविमलवारितरङ्गहॄद्यै-  
र्यत्कैरवैर्रतिमुपेत्य मुदा निशान्ते ।  
इन्दौ गते हि कमलानि निमीलितानि  
उन्मील्य भास्करकरैर्विकसन्ति प्रातः ॥ ७॥  
  
ये चैव बद्धतनवः कमलोदरेषु  
भृङ्गा हि भानुहृतचित्तमुमुक्षवस्ते ।  
सन्तुष्टभास्करकरैः सुविमुक्तसङ्गाः  
गीतोपदेशकवरा ननु यान्ति चोर्ध्वम् ॥ ८॥  
  
श्री वैष्णवा नृहरिसेवनतत्पराश्च  
दिक्पूर्यमाणशुभमङ्गलवाद्यघोषैः ।  
गोदोदपूर्णवरहेमघटा निवृत्य  
निर्यान्ति वेदपठनैर्भृतदेवचित्ताः ॥ ९॥  
  
गोपालबालकगणैर्धृतहस्तदण्डैः  
गावो मुदा प्रतिगृहात् किल मुक्तबन्धाः ।  
वात्सल्यदत्तपयसोऽन्वयगोगणाश्च  
गोदावरीतटवनं ह्युपयान्ति धीरम् ॥ १०॥  
  
कोक्कोरकोध्वनियुतैर्ननु कुक्कुटैश्च  
दिक्पूर्यमाणनिनदैः प्रविमुक्तकण्ठैः ।  
जाग्रन्ति येन हि विबुध्य वर त्यक्त मञ्चाः  
यद्गौतमीनिवहनाय जनास्तु यान्ति ॥ ११॥  
  
यद्गायतो बुध सदाशिव विश्वनाथौ  
राजन्नशास्त्रिकृतवाङ्मयसेवनं तु ।  
प्राभातिकं ननु सकीर्तनचित्तजिह्वाः  
गोदावगाढतनवः स्वगृहाणि यान्ति ॥ १२॥  
  
गोदां हि गोपतरुणीमणयस्तरण्यां  
गोक्षीरपूरितघटाः बहवो तरन्त्यः ।  
ग्रामं प्रविश्य मधुरस्वरकण्ठरावैः  
उद्घोषयन्ति ननु विक्रयणाय दुग्धम् ॥ १३॥  
  
कन्या गृहाङ्गणतलं परिशुध्य चाद्भिः  
कृत्वा मुदा रजितभासितरङ्गवल्लीम् ।  
सन्दीप्तगोमयगिरिप्रतिमा विधाय  
कुर्वन्ति चापहृतचित्तजना हि मार्गम् ॥ १४॥  
  
गङ्गे ! त्रिविक्रमपदोद्भवि ! हे सुरार्च्ये !  
त्रैलोक्यपावनि! शिवजटाहृतवारिरूपे! । ?  
विध्वस्त गौतममहर्षिकृताघराशे!  
त्वं जागृहीत्युषसि भक्तवराः स्तुवन्ति ॥ १५॥  
  
अभ्यागता विविधदेशसमागताश्च  
अबालवृद्धपुरवासगणाश्च वीथ्याम् ।  
स्नात्वाऽऽगतान् द्विजवरानभिवन्द्य नम्राः  
गोदानिमज्जनपरास्त्वरितं प्रयान्ति ॥ १६॥  
  
श्रीशेषयोक्तनिगमान्तभृतात्मतत्त्वं  
यन्नारसिंहशतकं हरिभक्तिसारं  
भ्राजन्नृसिंहचरणाब्जकहृष्टचित्ताः  
गायन्ति प्रोद्गलितगानयुता स्तु नार्यः ॥ १७॥  
  
मालां क्वचिद्धि धनुराकृतिभङ्क्वचिच्च  
खड्गं क्वचिन्ननु सुदर्शनरूपमन्यत् ।  
भिन्नैः सदाकृतिविशेषगणैर्बलाकाः  
बध्नन्ति धर्मपुरमम्बरवीथिमार्गम् ॥ १८॥  
  
पित्राज्ञया गतवनो रघुरामचन्द्रः  
स्नात्वा च यत्र पितरं त्वकरोद्धि तृप्तम् ।  
भक्त्यार्चयत् स्वकृतसैकतलिङ्गमूर्तिं  
तद्गौतमीस्थसिकता हि पुनन्ति भक्तान् ॥ १९॥  
  
सङ्कल्पमन्त्रपठना वटवा स्तु केचित्  
केचिन्निमज्जनपरा हरशब्दपूर्वम् ।  
सन्ध्यान्त्वुपासनपराः सुनिमीलिताक्षाः  
गोदाजलेषु विधिकर्मरता द्विजा हि ॥ २०॥  
  
श्रीनारसिंह वचसा त्वनुलात्मजः किं  
आज्ञापयेत् कपिकुलं पुररक्षणार्थम् ।  
यत् त्रासयन्ति शठबुद्धिनरांस्तु वीथ्यां  
सौधाग्रभागविहरद् वरवानरा हि ॥ २१॥  
  
उद्यद्दिनेशकिरणैर्ज्वलदग्नितेजः  
स्नातानुलिप्तवरभक्तसमाह्वनाय ।  
यद् राजगोपुरमहो हरिमन्दिरस्य  
धीरं विलोकयति पूर्वदिशाभिमुख्यम् ॥ २२॥  
  
यद्राजगोपुरगवाक्षकवाटमार्गात्  
आवृत्य पक्षिनिवहान् खलु मेघमालाः ।  
गच्छन्ति मन्दिरमहो शुभकृष्णवर्णाः  
द्रष्टुं रमानरहरिं विनता निनादैः ॥ २३॥  
  
ब्रह्मादि देवगमनाय शुभाङ्कितं हि  
भक्ताग्रदैत्यगमनाय महोन्नतं च ।  
यत्स्वागतादरणपूर्वक भृत्यवर्गं  
यद्राजगोपुरमहो किमु वर्णशक्यम् ॥ २४॥  
  
दीव्यत् सुवर्णकलशैर्ननु भ्राजमानं ?  
आकाशचुम्बनपरं शिखराग्रभागम् ।  
आदित्यदैत्यप्रतिमाहृतचित्तहृद्यं  
यद्राजगोपुरमहो किमु वर्णशक्यम् ॥ २५॥  
  
दैनन्दिकेन विधिना गगनान्तरालात्  
सप्ताश्ववाहनरथं त्वधिरूढभानुम् ।  
आयान्तमाह्वयति हि श्रममोचनाय  
यद् गोपुरं धृतकपोत सुपुष्पमालम् ॥ २६॥  
  
वराहतीर्थम्  
यस्मिन् मुदा निवहनाद्धि सभार्यकश्च  
चिन्तामणिः परमवाप हि मुक्तिमार्गम् ।  
चिन्तमणीति यदगाद्धि सरः प्रसिद्धं  
वाराहतिर्थमिह राजति धर्मपुर्याम् ॥ २७॥  
  
लक्ष्मीनृसिंहविभुदर्शनसाभिलाषं  
ग्रामं प्रविष्टमतिथिं ननु सादरेण ।  
भृङ्गानुरञ्जितसुमङ्गलवाद्यघोषैः  
सुस्वागतं वदति चेह वराहतीर्थम् ॥ २८॥  
  
उत्थाय चैकचरणं च निमील्य नेत्रे  
ध्यानैकचित्तविलसज्जलधिप्रसुप्ताः ।  
निष्किम्पमानलसदङ्गविभासवृक्षाः  
किं तापसाननुसरन्ति बका हि तीरे ॥ २९॥  
  
प्रातः सदा ? मुकुलीकृतहस्तकुड्मं ?  
सन्तुष्टकं विकसिताननपद्मबृन्दम् ।  
अभ्यागताय मधुपाय विनम्रभावैः  
दत्त्वा हि मधुपर्कमनन्यचित्तं  
वाराहतीर्थमिह शिक्षति चातिथेयम् ॥ ३०॥  
  
लोकैकरक्षणविधौ हतहेमनेत्रः  
श्रीशो धृतक्षितिमृदङ्कितदंष्ट्रभागान् ।  
प्रक्षाल्य पूतमकरोत्स तीर्थम्  
वाराहतीर्थमिह राजति धर्मपुर्याम् ॥ ३१॥  
  
इति कोरिडे विश्वनाथशर्मणाविरचितं धर्मपुरी  
गोदावरी वर्णनं सम्पूर्णम् ।  
  
Composed by Koride Vishwanatha Sharma Dharmapuri Telangana  
Proofread by Koride Vishwanatha Sharma.  
  
