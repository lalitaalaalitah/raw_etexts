---
Author: krRiShNa
Category: kavacha, devii, durgA, devI
Description-comments: brahmavaivartapurANa
File name: durgaakavach2.itx
Language: Sanskrit
Latest update: March 27, 2005
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: brahmANDamohanAkhyaM durgAkavacham
Transliterated by: Ravin Bhalekar ravibhalekar at hotmail.com
engtitle: brahmANDamohanAkhyaM durgAkavacham
itxtitle: durgAkavacham brahmANDamohanAkhyam
title: दुर्गाकवचम् ब्रह्माण्डमोहनाख्यम्

---
  
 ब्रह्माण्डमोहनाख्यं दुर्गाकवचम्   
  
श्रीगणेशाय नमः ।  
नारद उवाच ।  
भगवन्सर्वधर्मज्ञ सर्वज्ञानविशारद ।  
ब्रह्माण्डमोहनं नाम प्रकृते कवचं वद ॥ १॥  
  
नारायण उवाच ।  
शृणु वक्ष्यामि हे वत्स कवचं च सुदुर्लभम् ।  
श्रीकृष्णेनैव कथितं कृपया ब्रह्मणे पुरा ॥ २॥  
  
ब्रह्मणा कथितं पूर्वं धर्माय जान्हवीतटे ।  
धर्मेण दत्तं मह्यं च कृपया पुष्करे पुरा ॥ ३॥  
  
त्रिपुरारिश्च यद्धृत्वा जघान त्रिपुरं पुरा ।  
ममोच ब्रह्मा यद्धृत्वा मधुकैटभयोर्भयात् ॥ ४॥  
  
सञ्जहार रक्तबीजं यद्धृत्वा भद्रकालिका ।  
यद्धृत्वा हि महेन्द्रश्च सम्प्राप कमलालयाम् ॥ ५॥  
  
यद्धृत्वा  च महायोद्धा बाणः शत्रुभयङ्करः ।  
यद्धृत्वा शिवतुल्यश्च दुर्वासा ज्ञानिनां वरः ॥ ६॥  
  
ॐ दुर्गेति चतुर्थ्यन्तः स्वाहान्तो मे शिरोऽवतु ।  
मन्त्रः षडक्षरोऽयं च भक्तानां कल्पपादपः ॥ ७॥  
  
विचारो नास्ति वेदे च ग्रहणेऽस्य मनोर्मुने ।  
मन्त्रग्रहणमात्रेण विष्णुतुल्यो भवेन्नरः ॥ ८॥  
  
मम वक्त्रं सदा पातु ॐ दुर्गायै नमोऽन्तकः ।  
ॐ दुर्गे इति कण्ठं तु मन्त्रः पातु सदा मम ॥ ९॥  
  
ॐ ह्रीं श्रीमिति मन्त्रोऽयं स्कन्धं पातु निरन्तरम् ।  
ह्रीं श्रीं क्लीमिति पृष्ठं च पातु मे सर्वतः सदा ॥ १०॥  
  
ह्रीं मे वक्षस्थले पातु हं सं श्रीमिति सन्ततम् ।  
ऐं श्रीं ह्रीं पातु सर्वाङ्गं स्वप्ने जागरणे सदा ॥ ११॥  
  
प्राच्यां मां पातु प्रकृतिः पातु वह्नौ च चण्डिका ।  
दक्षिणे भद्रकाली च नैऋत्यां च महेश्वरी ॥ १२॥  
  
वारुण्यां पातु वाराही वायव्यां सर्वमङ्गला ।  
उत्तरे वैष्णवी पातु तथैशान्यां शिवप्रिया ॥ १३॥  
  
जले स्थले चान्तरिक्षे पातु मां जगदम्बिका ।  
इति ते कथितं वत्स कवचं च सुदुर्लभम् ॥ १४॥  
  
यस्मै कस्मै न दातव्यं प्रवक्तव्यं न कस्यचित् ।  
गुरुमभ्यर्च्य विधिवद्वस्त्रालङ्कारचन्दनैः ॥ १५॥  
  
कवचं धारयेद्यस्तु सोऽपि विष्णुर्न संशयः ।  
स्नाने च सर्वतीर्थानां पृथिव्याश्च प्रदक्षिणे ॥ १६॥  
  
यत्फलं लभते लोकस्तदेतद्धारणे मुने ।  
पञ्चलक्षजपेनैव सिद्धमेतद्भवेद्ध्रुवम् ॥ १७॥  
  
लोके च सिद्धकवचो नावसीदति सङ्कटे ।  
न तस्य मृत्युर्भवति जले वह्नौ विषे ज्वरे ॥ १८॥  
  
जीवन्मुक्तो भवेत्सोऽपि सर्वसिद्धीश्वरीश्वरि ।  
यदि स्यात्सिद्धकवचो विष्णुतुल्यो भवेद्ध्रुवम् ॥ १९॥  
  
॥ इति श्रीब्रह्मवैवर्ते प्रकृतिखण्डान्तर्गतदुर्गाकवचम् सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
