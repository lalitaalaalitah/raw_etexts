---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 1 bhairava bhairavI sa.nvAde
File name: tritattvalAkinIstavanam.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 1 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Tritattvalakini Stavanam
Texttype: stotra
Transliterated by: staff of Muktabodha.org Mark S.G. Dyczkowski
engtitle: tritattvalAkinIstavanam
itxtitle: tritattvalAkinIstavanam (rudrayAmalAntargatam)
title: त्रितत्त्वलाकिनीस्तवनम् (रुद्रयामलान्तर्गतम्)

---
  
 त्रितत्त्वलाकिनीस्तवनम्   
शिवां शक्यामाद्यां दशदलगतां रुद्रमहिषीं  
विशालाक्षीं सूक्ष्मां शशियुतजटाजूटमुकुटाम् ।  
महाविद्युत्कोटिप्रियजडितपीठे त्रिनयनां  
महालाकिन्याख्यां दशदल कलां भावयति कः ॥ ४४-२५॥  
  
मृणालान्तर्ध्वान्तः प्रकटतटसंहारसुभगां  
कुलक्षेत्रोल्लासां चरमपददां दीपकलिकाम् ।  
सदानन्दाकारां गतिगुणहरां चारुकिरणां  
प्रभावर्णश्यामां रुचिरवदनां भावयति कः ॥ ४४-२६॥  
  
प्रतीक्षानन्दाब्धिं प्रकटचरणाम्भोजयुगलां  
वियद्वर्णां कान्तां सुरवरसुपूजाविधिरताम् ।  
महासूक्ष्मद्वारप्रचलनकरीं भेदनकरीं  
दिवायोगाह्लादप्रियजनशिवां भावयति कः ॥ ४४-२७॥  
  
अयोध्यापीठस्थामरुणकमनीं प्रेमगलितां  
महारौद्रीं भीमां शतशतरविप्रेमनिकराम् ।  
महादुःखार्तानां नयनशुभगां भावविरहां  
सतीं सीतामिन्द्रोत्सवनवघटां भावयति कः ॥ ४४-२८॥  
  
सुधाब्धेराह्लादप्रकरणसुरां सौरभकरां  
क्रियारूपां योग्यां भुवमणिपूरप्रकृतिगाम् ।  
गुरोः स्थानोद्योगां समनदहनां शीतलवरां  
त्रितत्त्वां तत्त्वज्ञां स(श)मरहरशक्तिं भजति कः ॥ ४४-२९॥  
  
विकाराकाराङ्गीं तरुणरविकोटिश्रियमिमां  
कुलाधारां सारां परमरसधारां जयवराम् ।  
कृपाच्छन्नाकामां परमरसभाण्डेषु शुभदां  
भजेदिन्द्रां रुद्रां शशिमुखकराह्लादनिकराम् ॥ ४४-३०॥  
  
रसाब्धौ विश्रान्तिं कुपितजनशान्तिं सकरुणां  
त्रिलोकज्ञानस्थां मदननिलयां योगनिकराम् ।  
मणिद्वीपच्छायां दशदलकलां केवलभवां  
भवानीं रुद्राणीं वरदमणिपूरे भजति कः ॥ ४४-३१॥  
  
कृपाब्धौ किं किं किमनुगतसुतां मौलिनमितां  
शिवाङ्कां मूलस्थां सकलमणिपूरस्थिरभवाम् ।  
हिरण्याक्षीं तक्षां क्षयकरणरश्मिच्छविशतां  
विनोदीं पञ्चास्यप्रियगुणधरां भावयति कः ॥ ४४-३२॥  
  
महापद्माख्यां सकलधनदानाकुलचलां  
चलानन्दोद्रेकप्रचयरससिन्धूद्भवहृदि ।  
हृदानन्दो ध्यायेत् सकलगुणदात्रीं सुखमयीं  
कलां सूक्ष्मात्यन्तां तिमिरदहनां कोटिधनदाम् ॥ ४४-३३॥  
  
दशकं यः पठेन्नित्यं श्रीविद्यां सुखदायिनीम् ।  
ध्यात्वा हृदयपद्माधो निर्मलात्मा सदा पठेत् ॥ ४४-३४॥  
  
मणिपूरस्थितं देवं रुद्रं पश्यति योगिराट् ।  
रुद्राणीसहितं शम्भुं दृष्ट्वा मुक्तो भवेत् क्षणात् ॥ ४४-३५॥  
  
जीवन्मुक्तः स एवात्मा योगिनीवल्लभो भवेत् ।  
योगात्मा परमात्मा च स हि साक्षादनीश्वरः ॥ ४४-३६॥  
  
स भित्वा मणि पूराब्धिं निर्मलं ज्योतिरुज्ज्वलम् ।  
शम्भोरीश्वरयोगज्ञक्रियानाथस्य श्रीपतेः ॥ ४४-३७॥  
  
निकटे याति देव्याश्च स्थाने योगी न संशयः ॥ ४४-३८॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे मणिपूरभेदने भैरवीभैरवसंवादे  
त्रितत्त्वलाकिनीशक्तिस्तवनं नाम चतुश्चत्त्वारिंशत्तमः पटलः ॥ ४४॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
