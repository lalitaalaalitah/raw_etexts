---
Author: somatilakasUri
Category: devii
File name: tripurAbhAratIlaghustavaH.itx
Indexextra: (Text)
Language: Sanskrit
Latest update: June 24, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: devii
Text title: Tripura Bharati Laghustavah
Transliterated by: Aruna Narayanan narayanan.aruna at gmail.com
engtitle: tripurA bhAratI laghustavaH
itxtitle: tripurA bhAratI laghustavaH (somatilakasUrivirachitaH)
title: त्रिपुरा भारती लघुस्तवः (सोमतिलकसूरिविरचितः)

---
  
 त्रिपुरा भारती लघुस्तवः   
               ॥ ॐ नमः त्रिपुरायै ॥  
  
ऐन्द्रस्येव शरासनस्य दधती मध्ये ललाटं प्रभां  
     शौक्लीं कान्तिमनुष्णगोरिव शिरस्यातन्वती सर्वतः ।  
एषाऽसौ त्रिपुरा हृदि द्युतिरिवोष्णांशोः सदाहःस्थिता  
     छिन्द्यान्नः सहसा पदैस्त्रिभिरघं ज्योतिर्मयी वाङ्मयी ॥ १॥  
  
या मात्रा त्रपुसीलतातनुलसत्तन्तूत्थितिस्पर्द्धिनी  
     वाग्बीजे प्रथमे स्थिता तव सदा तां मन्महे ते वयम् ।  
शक्तिः कुण्डलिनीति विश्वजननव्यापारबद्धोद्यमा  
     ज्ञात्वेत्थं न पुनः स्पृशन्ति जननीगर्भेऽर्भकत्वं नराः ॥ २॥  
  
दृष्ट्वा सम्भ्रमकारि वस्तु सहसा ऐ ऐ इति व्याहृतं  
     येनाकूतवशादपीह वरदे ! बिन्दुं विनाऽप्यक्षरम् ।  
तस्यापि ध्रुवमेव देवि ! तरसा जाते तवाऽनुग्रहे  
     वाचः सूक्तिसुधारसद्रवमुचो निर्यान्ति वक्त्राम्बुजात् ॥ ३॥  
  
यन्नित्ये तव कामराजमपरं मन्त्राक्षरं निष्कलं  
     तत् सारस्वतमित्यवैति विरलः कश्चिद् बुधश्चेद् भुवि ।  
आख्यानं प्रतिपर्व सत्यतपसो यत्कीर्तयन्तो द्विजाः  
     प्रारम्भे प्रणवास्पदं प्रणयितां नीत्वोच्चरन्ति स्फुटम् ॥ ४॥  
  
यत्सद्यो वचसां प्रवृत्तिकरणे दृष्टप्रभावं बुधै-  
     स्तार्तीयीकमहं नमामि मनसा तद्बीजमिन्दुप्रभम् ।  
अस्त्वौर्वोऽपि सरस्वतीमनुगतो जाड्याम्बुविच्छित्तये  
     गौःशब्दो गिरि वर्तते स नियतं योगं विना सिद्धिदः ॥ ५॥  
  
एकैकं तव देवि ! बीजमनघं सव्यञ्जनाव्यञ्जनं  
     कूटस्थं यदि वा पृथक्क्रमगतं यद्वा स्थितं व्युत्क्रमात् ।  
यं यं काममपेक्ष्य येन विधिना केनापि वा चिन्तितं  
     जप्तं वा सफलीकरोति तरसा तं तं समस्तं नृणाम् ॥ ६॥  
  
वामे पुस्तकधारिणीमभयदां साक्षस्रजं दक्षिणे  
     भक्तेभ्यो वरदानपेशलकरां कर्पूरकुन्दोज्ज्वलाम् ।  
उज्जृम्भाम्बुजपत्रकान्तनयनस्निग्धप्रभालोकिनीं  
     ये त्वामम्ब ! न शीलयन्ति मनसा तेषां कवित्वं कुतः ॥ ७॥  
  
ये त्वां पाण्डुरपुण्डरीकपटलस्पष्टाभिरामप्रभां  
     सिञ्चन्तीममृतद्रवैरिव शिरो ध्यायन्ति मूर्ध्नि स्थिताम् ।  
अश्रान्तं विकटस्फुटाक्षरपदा निर्याति वक्त्राम्बुजात्  
     तेषां भारति भारती सुरसरित्कल्लोललोलोर्म्मिभिः ॥ ८॥  
  
ये सिन्दूरपरागपुञ्जपिहितां त्वत्तेजसा द्यामिमा-  
     मुर्वी चापि विलीनयावकरसप्रस्तारमग्नामिव ।  
पश्यन्ति क्षणमप्यनन्यमनसस्तेषामनङ्गज्वर-  
     क्लान्तास्त्रस्तकुरङ्गशावकदृशो वश्या भवन्ति स्त्रियः ॥ ९॥  
  
चञ्चत्काञ्चनकुण्डलाङ्गदधरामाबद्धकाञ्चीस्रजं  
     ये त्वां चेतसि तद्गते क्षणमपि ध्यायन्ति कृत्वा स्थिरम् ।  
तेषां वेश्मनि विभ्रमादहरहः स्फारी भवन्त्यश्चिराद्  
     माद्यत्कुञ्जरकर्णतालतरलाः स्थैर्यं भजन्ते श्रियः ॥ १०॥  
  
आर्भट्या शशिखण्डमण्डितजटाजूटां नृमुण्डस्रजं  
     बन्धूकप्रसवारुणाम्बरधरां प्रेतासनाध्यासिनीम् ।  
त्वां ध्यायन्ति चतुर्भुजां त्रिनयनामापीनतुङ्गस्तनीं  
     मध्ये निम्नवलित्रयाङ्किततनुं त्वद्रूपसम्पत्तये ॥ ११॥  
  
जातोऽप्यल्पपरिच्छदे क्षितिभृतां सामान्यमात्रे कुले  
     निःशेषावनिचक्रवर्तिपदवीं लब्ध्वा प्रतापोन्नतः ।  
यद्विद्याधरवृन्दवन्दितपदः श्रीवत्सराजोऽभवद्  
     देवि! त्वच्चरणाम्बुजप्रणतिजः सोऽयं प्रसादोदयः ॥ १२॥  
  
चण्डि ! त्वच्चरणाम्बुजार्चनकृते बिल्वीदलोल्लुण्टन-  
     त्रुट्यत्कण्टककोटिभिः परिचयं येषां न जग्मुः कराः ।  
ते दण्डाङ्कुशचक्रचापकुलिशश्रीवत्समत्स्याङ्कितै-  
     र्जायन्तेपृथिवीभुजः कथमिवाम्भोजप्रभैः पाणिभिः ॥ १३॥  
  
विप्राः क्षोणिभुजो विशस्तदितरे क्षीराज्यमध्वैक्षवै  
     स्त्वां देवि ! त्रिपुरे ! परापरकलां सन्तर्प्य पूजाविधौ ।  
यां यां प्रार्थयते मनः स्थिरधियां तेषां त एव ध्रुवं  
     तां तां सिद्धिमवाप्नुवन्ति तरसा विघ्नैरविघ्नीकृता ॥ १४॥  
  
शब्दानां जननी त्वमत्र भुवने वाग्वादिनीत्युच्यसे  
     त्वत्तः केशववासवप्रभृतयोऽप्याविर्भवन्ति ध्रुवम् ।  
लीयन्ते खलु यत्र कल्पविरतौ ब्रह्मादयस्तेऽप्यमी  
     सा त्वं काचिदचिन्त्यरूपमहिमा शक्तिः परा गीयसे ॥ १५॥  
  
देवानां त्रितयं त्रयी हुतभुजां शक्तित्रयं त्रिस्वरा  
     स्त्रैलोक्यं त्रिपदी त्रिपुष्करमथ त्रिब्रह्म वर्णास्त्रयः ।  
यत्किञ्चिज्जगति त्रिधा नियमितं वस्तु त्रिवर्गादिकं  
     तत्सर्वं त्रिपुरेति नाम भगवत्यन्वेति ते तत्त्वतः ॥ १६॥  
  
लक्ष्मीं राजकुले जयां रणमुखे क्षेमङ्करीमध्वनि  
     क्रव्यादद्विपसर्पभाजि शबरीं कान्तारदुर्गे गिरौ ।  
भूतप्रेतपिशाचजृम्भकभये स्मृत्वा महाभैरवीं  
     व्यामोहे त्रिपुरां तरन्ति विपदस्तारां च तोयप्लवे ॥ १७॥  
  
माया कुण्डलिनी क्रिया मधुमती काली कलामालिनी  
     मातङ्गी विजया जया भगवती देवी शिवा शाम्भवी ।  
शक्तिः शङ्करवल्लभा त्रिनयना वाग्वादिनी भैरवी  
     ह्रीङ्कारी त्रिपुरा परापरमयी माता कुमारीत्यसि ॥ १८॥  
  
आ ई पल्लवितैः परस्परयुतैर्द्वि-त्रिक्रमाद्यक्षरैः  
     काद्यैः क्षान्तगतैः स्वरादिभिरथ क्षान्तैश्च तैः सस्वरैः ।  
नामानि त्रिपुरे! भवन्ति खलु यान्यत्यन्तगुह्यानि ते  
     तेभ्यो भैरवपत्नि विंशतिसहस्रेभ्यः परेभ्यो नमः ॥ १९॥  
  
बोद्धव्या निपुणं बुधैस्तुतिरियं कृत्वा मनस्तद्गतं  
     भारत्यास्त्रिपुरेत्यनन्यमनसो यत्राद्यवृत्ते स्फुटम् ।  
एक-द्वि-त्रिपदक्रमेण कथितस्तत्पादसङ्ख्याक्षरै-  
     र्मन्त्रोद्धारविधिर्विशेषसहितः सत्सम्प्रदायान्वितः ॥ २०॥  
  
सावद्यं निरवद्यमस्तु यदि वा किंवाऽनया चिन्तया  
     नूनं स्तोत्रमिदं पठिष्यति जनो यस्यास्ति भक्तिस्त्वयि ।  
सञ्चिन्त्यापि लघुत्वमात्मनि दृढं सञ्जायमानं हठात्  
     त्वद्भक्त्या मुखरीकृतेन रचितं यस्मान्मयापि ध्रुवम् ॥ २१॥  
  
इति श्रीसोमतिलकसूरिविरचितः श्रीत्रिपुरा भारती लघुस्तवः समाप्तः ।  
  
  
Encoded and proofread by Aruna Narayanan  
  
