---
Category: hRidaya, devii, dashamahAvidyA, devI
Description-comments: Mantramaharnava madhyakhanda Matangitantra Dvadashataanga
File name: mAtangIhRidayam.itx
Language: Sanskrit
Latest update: August 4, 2016
Location: doc_devii
Proofread by: Gopal Upadhyay, NA
Send corrections to: Sanskrit@cheerful.com
Site access: https://sanskritdocuments.org
Source: Dakshinamurtisamhita
SubDeity: dashamahAvidyA
Subject: philosophy/hinduism/religion
Sublocation: devii
Text title: Matangi Hridayam
Transliterated by: Gopal Upadhyay gopal.j.upadhyay at gmail.com
engtitle: Matangi Hridayam
itxtitle: mAtaNgIhRidayam (dakShiNAmUrtisaMhitAyAM)
title: मातण्गीहृइदयम् (दक्षिणामूर्तिसंहितायां)

---
  
 श्रीमातङ्गीहृदयम्   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
अथ श्रीमातङ्गीहृदयप्रारम्भः ॥  
  
एकदा कौतुकाविष्टा भैरवं भूतसेवितम् ।   
भैरवी परिपप्रच्छ सर्वभूतहिते रता ॥ १॥   
  
श्रीभैरव्युवाच ।    
भगवन्सर्वधर्मज्ञ भूतवात्सल्यभावन ।  
अहं तु वेत्तुमिच्छामि सर्वभूतोपकारम् ॥ २॥   
केन मन्त्रेण जप्तेन स्तोत्रेण पठितेन च ।   
सर्वथा श्रेयसां प्राप्तिर्भूतानां भूतिमिच्छताम् ॥ ३॥   
  
श्रीभैरव उवाच ।  
शृणु देवि तव स्नेहात्प्रायो गोप्यमपि प्रिये ।   
कथयिष्यामि तत्सर्वं सुखसम्पत्करं शुभम् ॥ ४॥   
पठतां शृण्वतां नित्यं सर्वसम्पत्तिदायकम् ।   
विद्यैश्वर्यसुखावाप्तिमङ्गलप्रदमुत्तमम् ॥ ५॥   
मातङ्ग्या हृदयं स्तोत्र दुःखदारिद्र्यभञ्जनम् ।   
मङ्गलं मङ्गलानां च ह्यस्ति सर्वसुखप्रदम् ॥ ६॥   
॥ विनियोगः ॥   
ॐ अस्य श्रीमातङ्गीहृदयस्तोत्रमन्त्रस्य दक्षिणामूर्तिरृषिः ।  
विराट् छन्दः । मातङ्गी देवता । ह्रीं बीजं । हूं शक्तिः । क्लीं कीलकं ।   
सर्ववाञ्छितार्थसिद्धये पाठे विनियोगः ॥   
  
ऋष्यादिन्यासः ।   
दक्षिणामूर्तिऋषये नमः शिरसि ।   
विराट्छन्दसे नमः मुखे ।   
मातङ्गीदेवतायै नमः हृदि ।  
ह्रीं बीजाय नमः गुह्ये ।   
हूं शक्तये नमः पादयोः ।   
क्लीं कीलकाय नमः नाभौ ।   
विनियोगाय नमः सर्वाङ्गे । इति ऋष्यादिन्यासः ॥  
  
हृदयादिषडङ्गन्यासः ।  
ॐ ह्रीं हृदयाय नमः ।   
ॐ क्लीं शिरसे स्वाहा ।   
ॐ हूं शिखायै वषट् ।   
ॐ ह्रीं नेत्रत्रयाय वौषट् ।   
ॐ क्लीं कवचाय हुम् ।   
ॐ हूं अस्त्राय फट् । इति हृदयादिषडङ्गन्यासः ॥  
  
करन्यासः ।   
ॐ ह्रीं अङ्गुष्ठाभ्यां नमः ।   
ॐ क्लीं तर्जनीभ्यां नमः ।   
ॐ हूं मध्यमाभ्यां नमः ।   
ॐ ह्रीं अनामिकाभ्यां नमः ।   
ॐ क्लीं कनिष्ठिकाभ्यां नमः ।   
ॐ हूं करतलकरपृष्ठाभ्यां नमः । इति करन्यासः ॥  
  
॥ अथ ध्यानम् ॥  
  
ॐ श्यामां शुभ्रांशुभालां त्रिकमलनयनां रत्नसिंहासनस्थां   
भक्ताभीष्टप्रदात्रीं सुरनिकरकरासेव्यकञ्जाङ्घ्रियुग्माम् ।   
नीलाम्भोजांशुकान्तिं निशिचरनिकरारण्यदावाग्निरूपां  
पाशं खड्गं चतुर्भिर्वरकमलकरैः खेटकं चाङ्कुशं च   
(मातङ्गीमावहन्तीमभिमतफलदां मोदिनीं चिन्तयामि ) ॥ ७॥   
॥ इति ध्यानम् ॥  
  
नमस्ते मातङ्ग्यै मृदुमुदिततन्वै तनुमतां  
परश्रेयोदायै कमलचरणध्यानमनसाम् ।   
सदा संसेव्यायै सदसि विबुधैर्दिव्यधिषणै-  
र्दयार्द्रायै देव्यै दुरितदलनोद्दण्डमनसे ॥ ८॥   
परं मातस्ते यो जपति मनुमव्यग्रहृदयः  
कवित्वं कल्पानां कलयति सुकल्पः प्रतिपदम् ।   
अपि प्रायो रम्यामृतमयपदा तस्य ललिता  
नटीम्मन्या वाणी नटति रसनायां चपलिता ॥ ९॥   
तव ध्यायन्तो ये वपुरनुजपन्ति प्रवलितं  
सदा मन्त्रं मातर्नहि भवति तेषां परिभवः ।   
कदम्बानां मालाः शिरसि तव युञ्जन्ति सदये  
भवन्ति प्रायस्ते युवतिजनयूथस्ववशगाः ॥ १०॥   
सरोजैः साहस्रैः सरसिजपदद्वन्द्वमपि ये  
सहस्रं नामोक्त्वा तदपि तव ङेऽन्तं मनुमितम् ।   
पृथङ्नाम्नां तेनायुतकलितमर्चन्ति खलु ते  
सदा देवव्रातप्रणमितपदाम्भोजयुगलाः ॥ ११॥   
तव प्रीत्यै मातर्द्ददति बलिमाधाय बलिना  
समत्स्यं मांसं वा सुरुचिरसितं राजरुचितम् ।   
सुपुण्या ये स्वान्तस्तवचरणमोदैकरसिका  
अहो भाग्यं तेषां त्रिभुवनमलं वश्यमखिलम् ॥ १२॥    
लसल्लोलश्रोत्राभरणकिरणक्रान्तिकलितं  
मितस्मित्यापन्नप्रतिभितममन्नं विकरितम् ।   
मुखाम्भोजं मातस्तव परिलुठद्भ्रूमधुकरं  
रमा ये ध्यायन्ति त्यजति न हि तेषां सुभवनम् ॥ १३॥   
  
परः श्रीमातङ्ग्या जयति हृदयाख्यः सुमनसाम्-  
अयं सेव्यः सुद्योऽभिमतफलदश्वातिललितः ।   
नरा ये शृण्वन्ति स्तवमपि पठन्तीममनिशं  
न तेषां दुःप्राप्यं जगति यदलभ्यं दिविषदाम् ॥ १४॥   
धनार्थी धनमाप्नोति दारार्थी सुन्दरीं प्रियाम् ।   
सुतार्थी लभते पुत्रं स्तवस्यास्य प्रकीर्त्तनात् ॥ १५॥   
विद्यार्थी लभते विद्यां विविधां विभवप्रदाम् ।   
जयार्थी पठनादस्य जयं प्राप्नोति निश्चितम् ॥ १६॥   
नष्टराज्यो लभेद्राज्यं सर्वसम्पत्समाश्रितम् ।   
कुबेरसमसम्पत्तिः स भवेधृदयं पठन् ॥ १७॥  
  
किमत्र बहुनोक्तेन यद्यदिच्छति मानवः ।   
मातङ्गी हृदयस्तोत्रपाठात्तत्सर्वमाप्नुयात् ॥ १८॥   
  
इति श्रीदक्षिणामूर्तिसंहितायां श्रीमातङ्गीहृदयस्तोत्रं समाप्तम् ।    
श्रीमन्त्रमहार्णवे मध्यखण्डे मातङ्गीतन्त्रे द्वदशरतङ्गः ।  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, NA  
  
