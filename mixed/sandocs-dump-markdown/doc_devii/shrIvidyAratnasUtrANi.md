---
Author: Gaudapaadaachaarya (?)
Category: sUtra, devii, dashamahAvidyA, gauDapaada, devI
Description-comments: shriividyaaratnasuutraaNi
File name: shrividya.itx
Language: Sanskrit
Latest update: December 26, 1997
Location: doc_devii
Proofread by: Mike Magee
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: taantram
Sublocation: devii
Text title: shriividyaaratnasuutraaNi
Transliterated by: Michael Magee
engtitle: shri vidya ratna sutras
itxtitle: shrIvidyAratnasUtrANi
title: श्रीविद्यारत्नसूत्राणि

---
  
 श्रीविद्यारत्नसूत्राणि   
  
श्रीविद्यारत्नसूत्राणि ॥  
  
श्रीगौडपादाचार्यकृतम् ॥  
  
अथ शाक्तमन्त्रागमाजिज्ञासा ॥ १॥  
  
आत्मैवाऽखण्डाकारः ॥ २॥  
  
चैतन्यस्वरूपा चिच्छक्तिः ॥ ३॥  
  
सैवेयमनामाख्या श्रीविद्या ॥ ४॥  
  
तत्त्वत्रयेण सा विविधा ॥ ५॥  
  
कोणपत्रसमुच्चयं चक्रम् ॥ ६॥  
  
सा शाम्भवी विद्या श्यामा तत्त्वत्रयाकृतिस्त्रिविधा जाता ॥ ७॥  
  
विद्यायाः पूर्वोत्तराभ्यामनेकविद्या जाताः ॥ ८॥  
  
ता विद्याः परिवारा इति ॥ ९॥  
  
श्यामायाः पूर्वस्मिन् स्थिताः ॥ १०॥  
  
याम्यदिशि स्थिताः सौभाग्यादयः स्वस्या उद्भवाः ॥ ११॥  
  
तथाऽधः स्थिताः पश्चिमदिशि ॥ १२॥  
  
शम्भव्याः परिवारा उत्तरस्मिन् ॥ १३॥  
  
स्वयमूर्ध्वाऽकारेण ॥ १४॥  
  
अथ चिन्तामणिगृहस्थिता त्रिपुरसुन्दरी महाविद्याऽनुत्तरा ॥ १५॥  
  
भण्डासुरहननार्थमेकैवाऽनेका ॥ १६॥  
  
तया मन्त्रा अनेकाश्च तथा यन्त्रतन्त्राणि ॥ १७॥  
  
विविध भक्तिर्विविधोपासनम् ॥ १८॥  
  
तस्मात् फलान्यनेकानि ॥ १९॥  
  
कगजदशारद्वयमन्व  
स्राष्टदलस्वरपत्रत्रिवृत्तभूबिम्बसञ्ज्ञाकथितं  
श्रीसदनम् ॥ २०॥  
  
मणिगणनवावरणं तस्य ॥ २१॥  
  
स्वस्या जनित सौभाग्यायास्तन्देतत्सदनम् ॥ २२॥  
  
स्वजत्वादेतत्पश्चिमादेः ॥ २३॥  
  
त्रयाणां त्रयाणामावरणान्येकम् ॥ २४॥  
  
अथ ठडतपत्रमनुस्वारधरणि शुद्धाविद्यासदनम् ॥ २५॥  
  
तदेव तत्र वसुद्वययुक्तमनुस्वरं कुमारीसदनम् ॥ २६॥  
  
एतयोरावरणान्ताक्षरगणनं यलषहणदहपत्रधरणि  
 द्वदशार्द्धासदनम् ॥ २७॥  
  
पभमजकोणस्वरजपत्रगणना धरणी श्यामासदनम् ॥ २८॥  
  
पुष्पिण्याः परिसर्जनमेतत् ॥ २९॥  
  
श्रीइति पुष्पिण्यादिवत् ॥ ३०॥  
  
शारिकाशुकयोः ॥ ३१॥  
  
एतासामावरणं सगणनम् ॥ ३२॥  
  
जगद्रञ्जन्यादिसर्वासामेवम् ॥ ३३॥  
  
कगतजकोणहपत्रधरणिनागाः ॥ ३४॥  
  
तस्यावरणं सगणनम् ॥ ३५॥  
  
समयावद्यश्वयाः सदनं शुद्धविद्यावत् ॥ ३६॥  
  
डततकोणाथ नागनागदलस्यारधरणी सौभाग्यायाः सन्निहितासदनम् ॥ ३७॥  
  
अथ तस्याः पञ्चावरणम् ॥ ३८॥  
  
कहपत्रहकोणस्वरपत्रा धरणी वार्तालिसदनम् ॥ ३९॥  
  
कगजकोणजपत्रस्वरधरणी बटुकस्य ॥ ४०॥  
  
एवमतस्वरदला धहपत्रधरणी तिरोधानस्य ॥ ४१॥  
  
तथैतत्समयायाः ॥ ४२॥  
  
गगनप्रभाषड्वसुकोणपत्रस्य धरणी भुवनेशीसदनम् ॥ ४३॥  
  
यषहकोण स्वरदलहपत्र धरणी सदनमन्नपूर्णायाः ॥ ४३॥  
  
गगनगुणा धर्मा बिम्बविशिष्टकला भुवनेशी गुहवत् समयायाः ॥ ४४॥  
  
गगन वसुकोणद्वयपत्रस्वरधरणी तुर्यासदनम् ॥ ४५॥  
  
खजकोणद्वयपत्रस्वरवसुपत्रयगधरणी महार्द्धायाः ॥ ४६॥  
  
द्वादशार्द्धासदनवत् स्वनायक्याः ॥ ४७॥  
  
कलासदनवन्मिश्रविद्यायाः ॥ ४८॥  
  
वाग्वादिन्याः कुमारिवत् ॥ ४९॥  
  
गगनप्रभा पञ्चकोणाऽथ वसुकलापत्रभूरेखाः परागारम् ॥ ५०॥  
  
तथैव प्रासादविशिष्टयोरुभयोः ॥ ५१॥  
  
तुर्यासदनवच्छाम्भव्याः ॥ ५१॥  
  
परासदनवत् समयायाः ॥ ५२॥  
  
व्योमदहकर्ममनुपत्रा दहकोणा हरिमुखसदनम् ॥ ५३॥  
  
व्योमजलजपत्रत्रिवृत्ता धरणी श्रीगुरोः सदनम् ॥ ५४॥  
  
अकथादित्रिरेखशद्वितत्रिकोणमेव वा श्रिगुरोः सदनम् ॥ ५५॥  
  
अनुत्तरविद्यानां सर्वासाँ शुद्धविद्यावत् ॥ ५६॥  
  
वार्ताल्याः पञ्चावरणम् ॥ ५७॥  
  
बटुकस्य षट् ॥ ५८॥  
  
तद्वात्तित्रोधानस्य ॥ ५९॥  
  
भुवनेशी सप्त ॥ ६०॥  
  
षट्सन्निहितायाः ॥ ६१॥  
  
कामेश्याः कलायास्त्रिः ॥ ६२॥  
  
तुरीयायाः पञ्च ॥ ६३॥  
  
षण्महार्द्धायाः ॥ ६४॥  
  
परा प्रासादस्य च परावत् ॥ ६५॥  
  
शाम्भव्याः पऽच ॥ ६६॥  
  
मृगेश्यास्यस्य षट् ॥ ६७॥  
  
चतुर्भिरावरणैर्विशिष्टं बोधकस्य सदनम् ॥ ६८॥  
  
अथ विद्या एकविंशद्वर्णविशिष्ता ॥ ६९॥  
  
पञ्चदशवर्णाविशिष्टा सौभाग्या ॥ ७०॥  
  
तथैव पश्चिमा विद्या ॥ ७१॥  
  
शतवर्णयुता श्यामा ॥ ७२॥  
  
द्वाविंशदक्षरविशिष्टा पुष्पिणी ॥ ७३॥  
  
द्विचत्वारिंशद्वर्णा विशिष्टा शुकविद्या ॥ ७४॥  
  
अष्टाविंशदक्षरविशिष्टा शारिकाविद्या ॥ ७५॥  
  
पञ्चत्रिंशदक्षरविशिष्टा हसन्ती देवता ॥ ७६॥  
  
अक्षरत्रयविशिष्टा शुद्धविद्या ॥ ७७॥  
  
कुमारी वर्णत्रय विशिष्टा ॥ ७८॥  
  
दशवर्णयुता द्वादशार्द्धा ॥ ७९॥  
  
षट्त्रिंशद्वर्णसमुचिता सौभाग्यसन्निहिता ॥ ८०॥  
  
अष्टाविंशद्वर्णसमुच्चयो महाहेरम्बस्य मनुः ॥ ८१॥  
  
चतुर्विंशद्वर्णसमुच्चयो बटुकस्य मनुः ॥ ८२॥  
  
अष्टाष्टोत्तरनवत्यक्षरसमुचिता कोलवदना ॥ ८३॥  
  
षट्पञ्चाशदक्षरैर्विशिष्टा यवनिका ॥ ८४॥  
  
एकवर्णविशिष्टा भुवनेशी ॥ ८५॥  
  
अथवा सप्तविंशद्वर्णविशिष्टा ॥ ८६॥  
  
ककारादिपञ्चदशाक्षरसमुचिता कादिपञ्चदशी ॥ ८७॥  
  
खण्डद्वययुता चतुर्थस्वरविशिष्टा कामकला ॥ ८८॥  
  
एकाक्षरविशिष्टा मुख्या ॥ ८९॥  
  
त्रयोदशविशिष्टा तुर्या ॥ ९०॥  
  
नवशतवर्णविशिष्टा महार्द्धा ॥ ९१॥  
  
द्वादशाक्षरविशिष्टाऽश्वारूढा ॥ ९२॥  
  
एकाक्षरविशिष्टा मिश्रविद्या ॥ ९३॥  
  
त्रयोदशवर्नविशिष्टा वाग्वादिनी ॥ ९४॥  
  
एकवर्णविशिष्टा परा ॥ ९५॥  
  
पराप्रसादरूपिणी वर्णद्वययुता ॥ ९६॥  
  
वर्णैकविशिष्टा तथैव प्रासादपरा ॥ ९७॥  
  
अथ ह्रस्वदीर्घषट्कसमुच्चयदशैकवर्णविशिष्टः पराशम्भुः ॥ ९८॥  
  
अथ ह्रस्वाक्षरदीर्घपञ्चसमुचिता तथैव सङ्ख्या परा शाम्भवी ॥ ९९॥  
  
अनुत्तरसङ्केतप्रधानविद्या सप्तदशवर्णविशिष्टा ॥ १००॥  
  
अथैतासां परिवाराणामनुपरिवारा असङ्ङ्ख्याकाः ॥ १०१॥  
  
एतानि सूत्राण्यस्माभिर्गौडपादैरुक्तानि ॥  
  
          ॥ श्रीविद्यारत्नसूत्राणि ॥  
  
  
  
Encoded and proofread by Mike Magee (ac70 at cityscape.co.uk)  
  
