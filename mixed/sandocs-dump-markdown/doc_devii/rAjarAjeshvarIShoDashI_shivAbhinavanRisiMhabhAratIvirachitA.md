---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI
File name: rAjarAjeshvarIShoDashI.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: rAjarAjeshvarIShoDashI
engtitle: rAjarAjeshvarIShoDashI
itxtitle: rAjarAjeshvarIShoDashI (shivAbhinavanRisiMhabhAratIvirachitA)
title: राजराजेश्वरीषोडशी (शिवाभिनवनृइसिंहभारतीविरचिता)

---
  
 श्रीराजराजेश्वरीषोडशी   
नौमि ह्रीञ्जपमात्रतुष्टहृदयां श्रीचक्रराजालयां  
भाग्यायत्तनिजाङ्घ्रिपङ्कजनतिस्तोत्रादिसंसेवनाम् ।  
स्कन्देभास्यविभासिपार्श्वयुगलां लावण्यपाथोनिधिं  
भक्तत्राणपरायणां भगवतीं श्रीराजराजेश्वरीम् ॥ १॥  
  
नौमि ह्रीमत आदधाति सुगिरा वागीश्वरादीन्सुराँ-  
ल्लक्ष्मीन्द्रप्रमुखांश्च सत्वरमहो यत्पादनम्रो जनः ।  
कामादींश्च वशीकरोति तरसाऽऽयासं विना तां मुदा  
भक्तत्राणपरायणां भगवतीं श्रीराजराजेश्वरीम् ॥ २॥  
  
नौमि श्रीसुतजीवनप्रदकटाक्षांशां शशाङ्कं रविं  
कुर्वाणां निजकर्णभूषणपदादानेन तेजस्विनौ ।  
चाम्पेयं निजनासिकासदृशतादानात्कृतार्थं तथा  
भक्तत्राणपरायणां भगवतीं श्रीराजराजेश्वरीम् ॥ ३॥  
  
नौमि श्रीविधिभामिनीकरलसत्सच्चामराभ्यां मुदा  
सव्ये दक्षिणके च वीजनवतीमैन्द्र्यात्तसत्पादुकाम् ।  
वेदैरात्तवपुर्भिरादरभरात्संस्तूयमानां सदा  
भक्तत्राणपरायणां भगवतीं श्रीराजराजेश्वरीम् ॥ ४॥  
  
नौमि श्रीमतिधैर्यवीर्यजननीं पादाम्बुजे जातुचि-  
न्नम्राणामपि शान्तिदान्तिसुगुणान्विश्राणयन्तीं जवात् ।  
श्रीकामेशमनोऽम्बुजस्य दिवसेशानार्भकाणां ततिं  
भक्तत्राणपरायणां भगवतीं श्रीराजराजेश्वरीम् ॥ ५॥  
  
नौमि श्रीपतिपद्मयोनिगिरिजानाथैः समाराधितां  
रम्भास्तम्भसमानसक्थियुगलां कुम्भाभिरामस्तनीम् ।  
भामिन्यादिविषोपमेयविषयेष्वत्यन्तवैराग्यदां  
भक्तत्राणपरायणां भगवतीं श्रीराजराजेश्वरीम् ॥ ६॥  
  
नौमि व्याहृतिनिर्जितामरधुनीगर्वा भवन्त्यञ्जसा  
मूका अप्यवशाद्यदङ्घ्रियुगलीसदर्शनाज्जातुचित् ।  
हार्दध्वान्तनिवारणं विदधतीं कान्त्या नखानां हि तां  
भक्तत्राणपरायणां भगवतीं श्रीराजराजेश्वरीम् ॥ ७॥  
  
नौमि ब्रह्मविबोधिनीं नमुचिजिन्मुख्यामराणां तते-  
र्भण्डाद्याशरखण्डनैकनिपुणां कल्याणशैलालयाम् ।  
फुल्लेन्दीवरगर्वहारिनयनां मल्लीसुमालङ्कृतां  
भक्तत्राणपरायणां भगवतीं श्रीराजराजेश्वरीम् ॥ ८॥  
  
नौमि प्रीतिमतां यदङ्घ्रियुगलार्चायां न बन्धो भवेत्  
स्याच्चेद्विन्ध्यनगः प्लवेच्चिरमहो नाथे नदीनामिति ।  
मूकः प्राह महाकविर्हि करुणापात्रं भवान्याः स्तुतिं  
भक्तत्राणपरायणां भगवतीं श्रीराजराजेश्वरीम् ॥ ९॥  
  
नौमि प्राप्तिकृते यदीयपदयोर्विप्राः समस्तेषणा-  
स्त्यक्त्वा सद्गुरुमप्युपेत्य निगमान्तार्थं तदास्याम्बुजात् ।  
श्रुत्वा तं प्रविचिन्त्य युक्तिभिरतो ध्यायन्ति तां सादरं  
भक्तत्राणपरायणां भगवतीं श्रीराजराजेश्वरीम् ॥ १०॥  
  
नौमि प्राणनिरोधसज्जनसमासङ्गात्मविद्यामुखै-  
राचार्याननपङ्कजप्रगलितैश्चेतो विजित्याशु याम् ।  
आधारादिसरोरुहेषु सुखतो ध्यायन्ति तां सर्वदा  
भक्तत्राणपरायणां भगवतीं श्रीराजराजेश्वरीम् ॥ ११॥  
  
नौमि न्यायमुखेषु शास्त्रनिवहेष्वत्यन्तपाण्डित्यदां  
वेदान्तेष्वपि निश्चलामलधियं संसारबन्धापहाम् ।  
दास्यन्तीं दयया प्रणम्रविततेः कामारिवामाङ्कगां  
भक्तत्राणपरायणां भगवतीं श्रीराजराजेश्वरीम् ॥ १२॥  
  
नौमि त्वां शुचिसूर्यचन्द्रनयनां ब्रह्माम्बुजाक्षागजे-  
ड्रूपाणि प्रतिगृह्य सर्वजगतां रक्षां मुदा सर्वदा ।  
कुर्वन्तीं गिरिसार्वभौमतनयां क्षिप्रं प्रणम्रेष्टदां  
भक्तत्राणपरायणां भगवतीं श्रीराजराजेश्वरीम् ॥ १३॥  
  
नौमि त्वां शरदिन्दुसोदरमुखीं देहप्रभानिर्जित-  
प्रोद्यद्वासरनाथसन्ततिमघाम्भोराशिकुम्भोद्भवम् ।  
पञ्चप्रेतमये सदा स्थितिमतीं दिव्ये मृगेन्द्रासने  
भक्तत्राणपरायणां भगवतीं श्रीराजराजेश्वरीम् ॥ १४॥  
  
नौमि त्वामनपेक्षकारणकृपारूपेति कीर्तिं गतां  
नौकां संसृतिनीरधेस्तु सुदृढां प्रज्ञानमात्रात्मिकाम् ।  
कालाम्भोदसमानकेशनिचयां कालाहितप्रेयसीं  
भक्तत्राणपरायणां भगवतीं श्रीराजराजेश्वरीम् ॥ १५॥  
  
नौमि त्वां गणपः शिवो हरिरुमेत्याद्यैर्वचोभिर्जना-  
स्तत्तन्मूर्तिरता वदन्ति परमप्रेम्णा जगत्यां तु याम् ।  
तां सर्वाशयसंस्थितां सकलदां कारुण्यवारान्निधिं  
भक्तत्राणपरायणां भगवतीं श्रीराजराजेश्वरीम् ॥ १६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीराजराजेश्वरीषोडशी सम्पूर्णा ।  
  
  
Proofread by PSA Easwaran psaeaswaran at gmail.com  
  
