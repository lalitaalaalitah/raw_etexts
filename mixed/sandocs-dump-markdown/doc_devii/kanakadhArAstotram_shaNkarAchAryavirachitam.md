---
Category: devii, lakShmI, stotra, devI, shankarAchArya
Description-comments: Hymn to Goddess Laxmi, to confer prosperity on a poor woman
File name: kanaka.itx
Language: Sanskrit
Latest update: November 1, 2010, August 17, 2017
Location: doc_devii
Proofread by: P. P. Narayanaswami swami at math.mun.ca, Kirk Wortman
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: kanaka dhArA stotra
Texttype: stotra
Transliterated by: P. P. Narayanaswami swami at math.mun.ca
engtitle: Kanaka Dhara Stotra
itxtitle: kanakadhArAstotram (shaNkarAchAryavirachitam)
title: कनकधारास्तोत्रम् (शण्कराचार्यविरचितम्)

---
  
 कनकधारास्तोत्रम्   
वन्दे वन्दारुमन्दारमिन्दिरानन्दकन्दलम् ।  
अमन्दानन्दसन्दोहबन्धुरं सिन्धुराननम् ॥  
  
अङ्गं हरेः पुलकभूषणमाश्रयन्ती  
भृङ्गाङ्गनेव मुकुलाभरणं तमालम् ।  
अङ्गीकृताखिलविभूतिरपाङ्गलीला  
माङ्गल्यदास्तु मम मङ्गळदेवतायाः ॥ १॥  
  
मुग्धा मुहुर्विदधती वदने मुरारेः  
प्रेमत्रपाप्रणिहितानि गतागतानि ।  
माला दृशोर्मधुकरीव महोत्पले या  
सा मे श्रियं दिशतु सागरसम्भवायाः ॥ २॥  
  
आमीलिताक्षमधिगम्य मुदा मुकुन्दं  
आनन्दकन्दमनिमेषमनङ्गतन्त्रम् ।  
आकेकरस्थितकनीनिकपक्ष्मनेत्रं  
भूत्यै भवेन्मम भुजङ्गशयाङ्गनायाः ॥ ३॥  
  
बाह्वन्तरे मधुजितः श्रितकौस्तुभे या  
हारावलीव हरिनीलमयी विभाति ।  
कामप्रदा भगवतोऽपि कटाक्षमाला  
कल्याणमावहतु मे कमलालयायाः ॥ ४॥  
  
कालाम्बुदाळिललितोरसि कैटभारेः  
धाराधरे स्फुरति या तडिदङ्गनेव ।  
मातुस्समस्तजगतां महनीयमूर्तिः  
भद्राणि मे दिशतु भार्गवनन्दनायाः ॥ ५॥  
  
प्राप्तं पदं प्रथमतः खलु यत्प्रभावान्-  
माङ्गल्यभाजि मधुमाथिनि मन्मथेन ।  
मय्यापतेत्तदिह मन्थरमीक्षणार्धं  
मन्दालसं च मकरालयकन्यकायाः ॥ ६॥  
  
विश्वामरेन्द्रपदविभ्रमदानदक्षं  
आनन्दहेतुरधिकं मुरविद्विषोऽपि ।  
ईषन्निषीदतु मयि क्षणमीक्षणार्ध-  
मिन्दीवरोदरसहोदरमिन्दिरायाः ॥ ७॥  
  
इष्टा विशिष्टमतयोऽपि यया दयार्द्र  
दृष्ट्या त्रिविष्टपपदं सुलभं लभन्ते ।  
दृष्टिः प्रहृष्टकमलोदरदीप्तिरिष्टां  
पुष्टिं कृषीष्ट मम पुष्करविष्टरायाः ॥ ८॥  
  
दद्याद्दयानुपवनो द्रविणाम्बुधारां  
अस्मिन्नकिञ्चनविहङ्गशिशौ विषण्णे ।  
दुष्कर्मघर्ममपनीय चिराय दूरं  
नारायणप्रणयिनीनयनाम्बुवाहः ॥ ९॥  
  
धीर्देवतेति गरुडध्वजसुन्दरीति   var  गरुडध्वजभामिनीति  
शाकम्भरीति शशिशेखरवल्लभेति ।  
सृष्टिस्थितिप्रलयकेलिषु संस्थितायै  
तस्यै नमस्त्रिभुवनैकगुरोस्तरुण्यै ॥ १०॥  
  
श्रुत्यै नमोऽस्तु शुभकर्मफलप्रसूत्यै  
रत्यै नमोऽस्तु रमणीयगुणार्णवायै ।  
शक्त्यै नमोऽस्तु शतपत्रनिकेतनायै  
पुष्ट्यै नमोऽस्तु पुरुषोत्तमवल्लभायै ॥ ११॥  
  
नमोऽस्तु नालीकनिभाननायै  
नमोऽस्तु दुग्धोदधिजन्मभूम्यै ।  
नमोऽस्तु सोमामृतसोदरायै  
नमोऽस्तु नारायणवल्लभायै ॥ १२॥  
  
नमोऽस्तु हेमाम्बुजपीठिकायै  
नमोऽस्तु भूमण्डलनायिकायै ।  
नमोऽस्तु देवादिदयापरायै  
नमोऽस्तु शार्ङ्गायुधवल्लभायै ॥ १३॥  
  
नमोऽस्तु देव्यै भृगुनन्दनायै  
नमोऽस्तु विष्णोरुरसि स्थितायै ।  
नमोऽस्तु लक्ष्म्यै कमलालयायै  
नमोऽस्तु दामोदरवल्लभायै ॥ १४॥  
  
नमोऽस्तु कान्त्यै कमलेक्षणायै  
नमोऽस्तु भूत्यै भुवनप्रसूत्यै ।  
नमोऽस्तु देवादिभिरर्चितायै  
नमोऽस्तु नन्दात्मजवल्लभायै ॥ १५॥  
  
सम्पत्कराणि सकलेन्द्रियनन्दनानि  
साम्राज्यदानविभवानि सरोरुहाक्षि ।  var  सरोरुहाणि  
त्वद्वन्दनानि दुरिताहरणोद्यतानि  
मामेव मातरनिशं कलयन्तु मान्ये ॥ १६॥  
  
यत्कटाक्षसमुपासनाविधिः  
सेवकस्य सकलार्थसम्पदः ।  
सन्तनोति वचनाङ्गमानसैः  
त्वां मुरारिहृदयेश्वरीं भजे ॥ १७॥  
  
सरसिजनिलये सरोजहस्ते  
धवळतमांशुकगन्धमाल्यशोभे ।  
भगवति हरिवल्लभे मनोज्ञे  
त्रिभुवनभूतिकरि प्रसीद मह्यम् ॥ १८॥  
  
दिग्घस्तिभिः कनककुम्भमुखावसृष्ट  
स्वर्वाहिनी विमलचारुजलप्लुताङ्गीम् ।  
प्रातर्नमामि जगतां जननीमशेष  
लोकाधिनाथगृहिणीममृताब्धिपुत्रीम् ॥ १९॥  
  
कमले कमलाक्षवल्लभे त्वं  
करुणापूरतरङ्गितैरपाङ्गैः ।  
अवलोकय मामकिञ्चनानां  
प्रथमं पात्रमकृत्रिमं दयायाः ॥ २०॥  
  
देवि प्रसीद जगदीश्वरि लोकमातः  
कल्यानगात्रि कमलेक्षणजीवनाथे ।  
दारिद्र्यभीतिहृदयं शरणागतं मां  
आलोकय प्रतिदिनं सदयैरपाङ्गैः ॥ २१॥  
  
स्तुवन्ति ये स्तुतिभिरमूभिरन्वहं  
त्रयीमयीं त्रिभुवनमातरं रमाम् ।  
गुणाधिका गुरुतरभाग्यभागिनो  
भवन्ति ते भुवि बुधभाविताशयाः ॥ २२॥  
  
॥ इति श्रीमद् शङ्कराचार्यकृत  
श्री कनकधारास्तोत्रं सम्पूर्णम् ॥  
  
अयं स्तवः स्वामिना शङ्करभगवत्पादेन ब्रह्मव्रतस्थेन कालटिनाम्नि  
स्वग्राम एवाकिञ्चन्यपरिखिन्नाया द्विजगृहिण्या निर्धनत्वमार्जनाय  
निरमायि । तेन स्तवेन प्रीता लक्ष्मीर्विप्रं विपुलधनदानेनाप्रीणयदिति  
शञ्करविजयतः समाधिगम्यते, ``स मुनिर्मुरजित्कुटुम्बिनीं  
पदचित्रैर्नवनीत कोमलैः ंअधुरैरूपतस्थिवां- स्तवैः''  
इत्यादिना ॥ एते श्रीमन्मातुरभ्यर्थनया स्तवमेतमतनिषतेति  
कालटिग्रामनिकटवर्तिनां विदुषां मतम् । तदारभ्य कर्णाकर्णिकया  
तथानुश्रुतम् ।  
  
  
Verse 16 through 21 above are not found in some of the printed texts.  
  
Encoded by P . P . Narayanaswami at swami at math.mun.ca  
Proofread by P . P . Narayanaswami, Kirk Wortman  
  
