---
Author: Pushpa Srivatsan
Category: devii, puShpAshrIvatsan, bhujanga, nadI, devI
File name: khagangAbhujangaprayAtam.itx
Indexextra: (Stotra Pushapavali)
Language: Sanskrit
Latest update: December 17, 2017
Location: doc_devii
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
SubDeity: nadI
Subject: philosophy/hinduism/religion
Sublocation: devii
Text title: khagangAbhujangaprayAtam
Texttype: svara
Transliterated by: N V Vathsan nvvathsan at gmail.com
engtitle: khagangAbhujangaprayAtam
itxtitle: khagaNgAbhujaNgaprayAtastotram (puShpA shrIvatsena virachitam)
title: खगण्गाभुजण्गप्रयातस्तोत्रम् (पुष्पा श्रीवत्सेन विरचितम्)

---
  
 खगङ्गाभुजङ्गप्रयातम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ मोक्षोपायाय विद्महे । माङ्गल्यायै च धीमहि ।  
तन्नो गङ्गा प्रचोदयात् ॥  
  
भुजङ्गप्रयातोर्मिवाहप्रवाहां  
भुजङ्गप्रशान्तप्रसादप्रसाराम् ।  
भुजङ्गाधराजस्रधाराभिषेकां  
भजे स्वर्गगङ्गां सुवर्गापवर्गाम् ॥ १॥  
  
सदादर्शनास्फोटकाव्याभिनव्यां  
स्वसौन्दर्यसंस्फूर्तिशैलीगभीराम् ।  
सतालस्वरोङ्कारसानन्दलास्यां  
भजे नादगङ्गां स्वरामोददर्शाम् ॥ २॥  
  
खगङ्गां गगङ्गां मुमुक्षुत्वधेयां  
वरस्नानसत्पानसज्ज्ञानबोधाम् ।  
जलापूतपुण्यां महापूतनाम्नीं  
भजे रागगङ्गां लयावेगवाहाम् ॥ ३॥  
  
वरानन्दकन्दां स्वरानन्दसारां  
चिदानन्दसद्भां चिरानन्दगाङ्गाम् ।  
मदानन्दगेयां सदानन्दगेहां  
भजे ज्ञानगङ्गामनन्तादिशक्तिम् ॥ ४॥  
  
हिमांशुप्रभासप्रवाहप्रहर्षां  
सुरौप्यातिशोभाम्बुशुभ्रप्रवाहाम् ।  
हिमागप्रभावातिसत्त्वप्रकाशां  
भजे सत्यगङ्गां परब्रह्मकाशाम् ॥ ५॥  
  
हिमाह्लादगङ्गां नमाम्यापवर्यां  
क्षपानाथसंस्मेरचारुस्वरूपाम् ।  
सलालित्यवैचित्र्यचित्राभिलेखां  
भजे हिम्यगङ्गां मनश्शान्तिसौख्याम् ॥ ६॥  
  
सुकाव्यार्पणानन्दसम्प्राप्तिभव्यां  
सुमाङ्गल्यसद्भाग्यसम्पत्तिभोग्याम् ।  
सुगानप्रसन्नां हृदब्जे निषण्णां  
भजे दिव्यगङ्गां मदानुग्रहाम्बाम् ॥ ७॥  
  
गुरुत्यागरजेन्द्रसङ्गीतगङ्गां  
सुपुष्पाभिषेकप्रमोदप्रसादाम् ।  
इहानन्दभद्रां परज्ञानमोक्षां  
भजे नित्यगङ्गां वरां मङ्गलाभाम् ॥ ८॥  
  
खगङ्गे भुजङ्गप्रयाते सुभद्रं  
कविप्राणसंस्फूर्तिपूते सुभद्रम् ।  
सुरागस्फुरद्रागयाते सुभद्रं  
सुभद्रं सुमाङ्गल्यदे ते सुभद्रम् ॥ ९॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
खगङ्गाभुजङ्गप्रयातं गुरौ समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
