---
Category: devii, dashamahAvidyA, devI
File name: rAjnIstotram2.itx
Indexextra: (Scan)
Language: Sanskrit
Latest update: September 29, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Rajni Stotram 2
engtitle: rAjnIstotram 2
itxtitle: rAjnIstotram 2 (oNkArarUpe.akhilavedasAre)
title: राज्ञीस्तोत्रम् २ (ओण्काररूपेऽखिलवेदसारे)

---
  
 राज्ञीस्तोत्रम्   
ओङ्काररूपेऽखिलवेदसारे वेदान्तविज्ञानचणैः प्रगीते ।  
मूर्ध्ना महाराज्ञि महार्हपीठे वन्दे त्वदीयं चरणारविन्दम् ॥ १॥  
  
भूरादिलोके कृतलक्षणेऽजे राज्ञि प्रपन्नार्तिहरे नमस्ते ।  
आक्रन्दमाकर्णय मे शरण्ये भक्तार्तिनाशे ह्यपरः प्रभुः कः ॥ २॥  
  
भुवोऽवकाशे रविचन्द्रदीप्तिर्देदीप्यते त्वामनु चित्प्रदीप्तिम् ।  
तमःप्रपञ्चं प्रविलाप्य हार्दं पद्मं ममाबोधय राज्ञि मातः ॥ ३॥  
  
स्वःशाखिदर्पं हरतीष्टदानादाशाधिकाद्यत्स्मृतमात्रमेव ।  
मातर्महाराज्ञि तदाननं ते वन्दे शरत्सुन्दरचन्द्ररम्यम् ॥ ४॥  
  
तद्वाङ्मनोदूरमचिन्तनीयं रूपं स्वकीयं भवदुःखहारि ।  
पीयूषपीयूषमयूखतुल्यं राज्ञि प्रकाश्याम्ब कदा दयेथाः ॥ ५॥  
  
सवितुः शक्तिभूता त्वं सूयसेऽदश्चराचरम् ।  
नमोऽस्तु ते महाराज्ञि पाहि मां शरणागतम् ॥ ६॥  
  
वरेण्यं त्वत्पदाभ्यर्चामृतचर्वणमस्तु मे ।  
नमोऽस्तु ते महाराज्ञि पाहि मां शरणागतम् ॥ ७॥  
  
भर्गो भर्गेऽपि संसारभर्जको यस्तवैव सः ।  
नमोऽस्तु ते महाराज्ञि पाहि मां शरणागतम् ॥ ८॥  
  
देवस्य त्रिपुरारातेराहोपुरुषिके शिवे ।  
नमोऽस्तु ते महाराज्ञि पाहि मां शरणागतम् ॥ ९॥  
  
धीमहिम्नापि केनापि यां स्तोतुं न प्रभूयते ।  
नमोऽस्तु ते महाराज्ञि पाहि मां शरणागतम् ॥ १०॥  
  
धियो मे घोरसंसारलङ्घने सन्तु सञ्जिताः ।  
नमोऽस्तु ते महाराज्ञि पाहि मां शरणागतम् ॥ ११॥  
  
योऽर्चति त्वां स देवेशि मघवादिभिरर्च्यते ।  
नमोऽस्तु ते महाराज्ञि पाहि मां शरणागतम् ॥ १२॥  
  
नस्तितोष्ट्रवदम्बाहं कर्मपाशैः प्रपीडितः ।  
नमोऽस्तु ते महाराज्ञि पाहि मां शरणागतम् ॥ १३॥  
  
प्रचोदयात्तवेच्छा मां तवैवाङ्घ्रिनिषेवणे ।  
नमोऽस्तु ते महाराज्ञि पाहि मां शरणागतम् ॥ १४॥  
  
मातुः स्नेहः सर्वपुत्रेषु तुल्यः श्लाघ्याश्लाघ्येष्वम्ब चेत्सत्यमेतत् ।  
दुर्वृत्तस्याप्तात्मजस्यास्ति किं मे त्यागो युक्तोऽयुक्तदोषौघहर्त्रि ॥ १५॥  
  
राज्ञीस्तोत्रमिदं पुण्यं यः पठेद्भक्तिसंयुतः ।  
तस्य सिध्यति सर्वेष्टमचिराद्देव दुर्लभम् ॥ १६॥  
  
इति श्रीराज्ञीस्तोत्रं समाप्तमनाथक्षेमाय भवतु ।  
  
  
Proofread by Aruna Narayanan narayanan.aruna at  gmail.com  
  
