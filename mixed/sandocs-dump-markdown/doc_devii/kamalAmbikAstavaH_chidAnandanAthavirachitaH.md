---
Author: Swami Chidanandanatha
Category: devii, lakShmI, devI
File name: kamalAmbikAstava.itx
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: kamalAmbikAstavaH
engtitle: kamalAmbikAstavaH
itxtitle: kamalAmbikAstavaH (chidAnandanAthavirachitaH)
title: कमलाम्बिकास्तवः (चिदानन्दनाथविरचितः)

---
  
 श्रीकमलाम्बिकास्तवः   
  
कमलालयतटशोभितविमलालयविलसत्  
कमलापति-कमलासन-कमलार्चितविभवम् ।  
कमलाङ्घ्रिक-कमलानन-कमलाम्बिक-विलसत्  
कमलाभिधमहमान्तरकमले मम कलये ॥ १॥  
  
यजनपर-मनुजवर-शिववदनजार्चितां  
भजनपर-सनकमुख-मुनिहृदयसंस्थिताम् ।  
अजजनक-हयवदन-हरिहयसुपूजितां  
भज हृदय रविजलज गुरुवरदशाङ्करीम् ॥ २॥  
  
ईशानकोणे कमलालयस्य श्रीत्यागराजस्य तु वायुकोणे ।  
ईशानदृष्टिः कमलाम्बिकायाः या भाति सा श्रीरमृता सतां हि ॥ ३॥  
  
मदम्बिका हृत्कमलान्तरस्था चिदम्बिका श्रीकमलालयस्था ।  
अनन्तसौख्यं कमलासनस्था तनोतु देवी कमलाम्बिका मे ॥ ४॥  
  
अनिन्धनं समेधिते निरन्तरं हृदन्तरे  
चिदाशुशुक्षणौ महाविमोहरात्रिनाशके ।  
अवाच्यवैभवे परे विचित्रमाविकासिते  
जुहोम्यहं धरादिमं शिवान्ततत्त्वमम्बिके ॥ ५॥   दिमं??  
अक्षरत्रयरूपिणीमखिलाक्षवृत्तिविनाशिनीं  
ऋक्षराजसुभाविताममृताक्षराङ्घ्रियुगां भजे ।  
अक्षरासनसंस्थितामजशिक्षकेभमुखप्रियां  
चिक्षुरादिविनाशिनीं वरलक्षणां कमलाम्बिकाम् ॥ ६॥  
  
मकारवर्जं तव वामनेत्रबिन्द्वाढ्यमाद्ये कमलेति नाम ।  
श्रीकामरजाख्यवरार्णरूपं भजन्ति साध्याः स्वकबोधसिद्धये ॥ ७॥ सान्याः?  
स्वरेश चन्द्राह्वयशीतबीजत्रयाढ्यमाधे कमलेति नाम ।  
मकारवर्जं तव मूलविद्यां विद्योतयत्येव गुरुस्वरूपे ॥ ८॥  
  
शान्तस्वरूपा विमलप्रकाशा त्वमात्मरूपा च गुहान्तरस्था ।  
मातश्चिदानन्दतनुर्विभासि त्वमम्बिकेऽनन्तसुखप्रदात्रि ॥ ९॥  
  
अनन्तसूत्रग्रथिता सुवर्णमालातिमाधुर्यवचस्सुमाढ्या ।  
गुरुस्वरूपा कमलाम्बिका या तदङ्घ्रिपद्मं समलङ्करोतु ॥  
  
॥ इति श्रीमच्चिदानन्दनाथाख्य सद्गुरुपादाब्जामृतपायिना  
अनन्तानन्दनाथेन रचितः श्रीकमलाम्बिकास्तवः सम्पूर्णः ॥  
  
  
Proofread by PSA Easwaran psaeaswaran at gmail.com  
  
