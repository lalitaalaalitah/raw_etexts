---
Category: devii, nadI, kavacha, devI
Description-comments: Rudrayamala
File name: gangAkavachaMsarvArthasAdhanAbhidhaM.itx
Indexextra: (Scan)
Language: Sanskrit
Latest update: November 3, 2019
Location: doc_devii
Proofread by: Shree Devi Kumar shreeshrii at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Sarvarthasadhanabhidham Ganga Kavacham
Transliterated by: Shree Devi Kumar shreeshrii at gmail.com
engtitle: gangAkavachaM sarvArthasAdhanAbhidhaM
itxtitle: gaNgAkavachaM sarvArthasAdhanAbhidham (rudrayAmalAntargatam)
title: गण्गाकवचं सर्वार्थसाधनाभिधम् (रुद्रयामलान्तर्गतम्)

---
  
 सर्वार्थसाधनाभिधं गङ्गा कवचं   
ॐ श्री गणेशाय नमः ।  
  
शिव उवाच ।  
शृणु देवि प्रवक्ष्यामि सहस्येऽपि रहस्यकम् ।  
गङ्गायाः कवचं दिव्यं गोपनीयं त्वया सदा ॥ १॥  
  
न कस्यापि प्रवक्तव्यं वक्तव्यं स्वात्मिकाय तत् ।  
न दर्शयन्ति सर्वागं विना भर्त्तुर्यथास्त्रियः ॥ २॥  
  
तस्मात्त्वया न वक्तव्यं कवचं लोकसुन्दरि ।  
गङ्गायाः कवचस्याऽस्य वेदव्यास ऋषिः स्मृतः ॥ ३॥  
  
छन्दोऽतिजगती प्रोक्तं देवता। सुरसरित्स्मृता ।  
धर्मार्थकाममोक्षेषु विनियोगः प्रकीर्त्तितः ॥ ४॥  
  
प्रणवो मे शिरः पातु नमः पातु ललाटकम् ।  
भगवती मे दृशो पातु कर्णौ ह्यम्बे ततोऽवतु ॥ ५॥  
  
अम्बालिके महामाली हिलि नासापुटद्वयम् ।  
कपौलौ मे सदा पातु चैह्येहि भगवत्यऽथ ॥ ६॥  
  
मुखं मे सततं रक्षेद् द्रवरूपा शुचिप्रभा ।  
अशेषतीर्थालवाले हनुमेव सदावतु ॥ ७॥  
  
जिह्वामूले च जिह्वाग्रे ह्रीं श्रीं बीजे सदावताम् ।  
शिवजटाधिरूढे च गङ्गे चोष्ठद्वयेऽवतु ॥ ८॥  
  
दन्न्तपङ्क्तौ च कण्ठे च पातु गङ्गा विशेषतः ।  
स्कन्धौ मे ॐ नमः पातु शिवायै करयोर्मम ॥ ९॥  
  
नारायण्यै च पार्श्वौ मे पायात्पापहरा सदा ।  
स्वान्ते दशहरायै मे गङ्गायै चोदरेऽवतु ॥ १०॥  
  
स्तनौ स्वाहा सदा पातु देवाभिभवतोषिता ।  
नमो भगवति पातु कुक्षी मे सर्वदा सुखम् ॥ ११॥  
  
ऐं बीजं मध्यदेशे च बीजविद्या सदाऽवतु ।  
हिलि पुष्टं सदा पातु पातु नाभिं हिलिर्मम ॥ १२॥  
  
मिलिमिलि पदद्वन्द्वं कटिं च सक्थिनी द्वयम् ।  
गङ्गे मां पावयेत्यव्याद् गुह्ये जानुद्वये मम ॥ १३॥  
  
जङ्घे स्वाहा सदा पातु मिलि नेत्राक्षरी सदा ।  
सप्तार्ण सहिता विद्या पादौ पातु नवाक्षरी ॥ १४॥  
  
हिलि हिलिमिलिमिलिनी गङ्गेदेवि नमो भृशम् ।  
मूर्द्धादिपादपर्यन्तं पातु पञ्चदशाक्षरी ॥ १५॥  
  
तारमायारमा बीजं प्राच्यां रक्षतु मे सदा ।  
आग्नेय्यां सा भगवती पातु मां चक्रसंस्थिता ॥ १६॥  
  
दक्षिणे गाङ्गदयिता नैरृत्यां च मे पूर्ववत् ।  
प्रतीच्यामस्त्रतो रक्षेद्रिपुभीरनिकृन्तनी ॥ १७॥  
  
वामिनी पातु वायव्यां माया रक्षत् चोत्तरे ।  
ईशान्यां कमला पातु कामबीजं सदावतु ॥ १८॥  
  
अधस्तात्प्रणवो रक्षेत्सर्वत्र सर्वमन्त्रराट् ।  
मणिकर्णिमृगीब्रह्मा हृदयं ध्रुवसंयुता ॥ १९॥  
  
वियमिन्दुपकः पूर्वमन्त्रश्रीमणिकर्णिका ।  
सर्वत्र मे सदा पातु बाह्याभ्यन्तरभेदतः ॥ २०॥  
  
इति ते कवचं देव्याः सारात् सारतरं परम् ।  
सर्वार्थसाधनं नाम कवचं परमाद्भुतम् ॥ २१॥  
  
अस्यापि पठनात्सद्यः कुबेरोऽपि धनेश्वरः ।  
इन्द्रः सकलदेवेशो धारणात् पठनाद्यतः ॥ २२॥  
  
सर्वसिद्धीश्वराः सन्तः सर्वैश्वर्य्यमवाप्नुयुः ।  
पुष्पाञ्जल्यष्टकं दत्वा मूलेनैवोचदापयेत् ॥ २३॥  
  
संवत्सरकृतायास्तु पूजायाः फलमाप्नुयात् ।  
प्रीतिमन्योन्यतः कृत्वा कमला निश्चला गृहे ॥ २४॥  
  
वाणी च निवसेद्वक्त्रे सत्यं सत्यं न संशयः ।  
यो धारयति पुण्यात्मा सर्वार्थसाधनाभिधम् ॥ २५॥  
  
कवचं परमं पुण्यं सोपि पुण्यवतां वरः ।  
सर्वैश्वर्य्ययुतो भूत्वा त्रैलोक्यविजयी भवेत् ॥ २६॥  
  
बहुपुत्रवती भूत्वा वन्ध्यापि लभते सुखम् ।  
ब्रह्मास्त्रादीनि शस्त्राणि नैव कृत्तन्ति ताडितम् ।  
गोपनीयं गोपनीयं गोपनीयं प्रयत्नतः ॥ २७॥  
  
इति श्रीरुद्रयामले पार्वतीश्वरसंवादे  
                 सर्वार्थसाधनाभिधं कवचं पूर्णम् ।  
  
  
  
Encoded and proofread by Shree Devi Kumar shreeshrii at gmail.com  
  
