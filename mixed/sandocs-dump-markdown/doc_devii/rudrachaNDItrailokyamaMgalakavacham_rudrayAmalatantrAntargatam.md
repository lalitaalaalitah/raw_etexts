---
Category: devii, kavacha, devI
Description/comments: Rudrayamala tantra
File name: rudrachaNDItrailokyamaMgalakavacham.itx
Language: Sanskrit
Latest update: May 16, 2018
Location: doc_devii
Proofread by: lalitha parameswari, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: rudrachaNDItrailokyamaMgalakavacham
Transliterated by: lalitha parameswari parameswari.lalitha at gmail.com
engtitle: rudrachaNDItrailokyamaMgalakavacham
itxtitle: rudrachaNDItrailokyamaMgalakavacham (rudrayAmalatantrAntargatam)
title: रुद्रचण्डीत्रैलोक्यमंगलकवचम् (रुद्रयामलतन्त्रान्तर्गतम्)

---
  
 श्रीरुद्रचण्डी त्रैलोक्यमङ्गलकवचम्   
           ॥ पूर्वपीठिका॥  
  
श्रीपार्वत्युवाच ।  
देवदेव ! महादेव ! दयालो ! दीनवत्सल ! ।  
केन सिद्धिं ददात्याशु चण्डी त्रैलोक्यदुर्लभा ॥ १॥  
  
श्रीमहादेव उवाच ।  
रुद्रेणाराधिता चण्डी महासिद्धिर्भवेत् तदा ।  
रुद्ररूपा रुद्रभावा रुद्रभूषा सदा स्थिता ॥ २॥  
  
रुद्रध्येया रुद्रगेहा रुद्राणी रुद्रवल्लभा ।  
सर्वदा वरदा देवी ब्रह्मज्ञानप्रदायिनी ॥ ३॥  
  
सर्वपापहरा देवी सर्वरोगक्षयङ्करी ।  
सर्वारिष्टगतैर्दात्री सर्वग्रहनिवारिणी ॥ ४॥  
  
शिवं देहि शुभं देहि सुखं देहि सदा प्रिये ! ।  
तुष्टिं पुष्टिं जयारोग्यं मङ्गलानां च मङ्गलम् ॥ ५॥  
  
अकालमरणं वापि काले मृत्युर्यदा भवेत् ।  
चण्डीस्मरणमात्रेण मृत्योर्मृत्युकरं परम् ॥ ६॥  
  
ज्ञात्वा देवगणाः सर्वे चण्ड्यभूद् रुद्रगेहिनी ।  
रुद्रचण्डी तदा ख्याता त्रैलोक्ये परमेश्वरी ॥ ७॥  
  
रुद्रोऽभवन्महारुद्रश्चण्डीपाठप्रसादतः ।  
तदा शापः प्रदातव्यः स्वीयसिद्धिर्यदा शिवे ! ॥ ८॥  
  
कृष्णेनाराधिता चण्डी कृष्णचण्डी न सिद्धिदा ।  
कृष्णनामधरा देवी सर्वतन्त्रेषु गोपिता ॥ ९॥  
  
कृष्णचण्डी महादेवी प्राणान्ते न प्रकाशिता ।  
ज्ञात्वा चण्डीं जगत् सर्वं कृष्णशापोऽभवत् तदा ॥ १०॥  
  
तदन्ते चण्डिकां ज्ञात्वा कृष्णशापोऽभवन्मुदा ।  
स्वीयभावे तदा देवी अभिशापं करोति हि ।  
तेन ते स्वीयपापेन न सिद्ध्यन्ति कदाचन ॥ ११॥  
  
श्रीपार्वत्युवाच ।  
देवदेव दीननाथ दीनबन्धो ! दयानिधे ! ।  
इदानीं वद मे नाथ ! चण्डीसिद्धिकरं परम् ॥ १२॥  
  
विना ध्यानं विना पूजां विना जपपरायणम् ।  
विना होमं विना मन्त्रं विना साधनसञ्ज्ञकम् ॥ १३॥  
  
अनायासेन सिद्ध्यन्ति केनोपायेन तद् वद ॥  
  
श्रीमहादेव उवाच ।  
शृणु पार्वति सुभगे ! चण्डीसिद्धिकरं परम् ।  
रुद्रध्येया रुद्रचण्डी प्रसन्ना सर्वदा सती ॥ १४॥  
  
तस्याहं कवचं देवि ! कथयामि शुचिस्मिते ! ।  
त्रैलोक्ये सर्वदेवानां साधनेनैव यत् फलम् ॥ १५॥  
  
तत् फलं लभते सद्यः कवचाध्यायमात्रतः ।  
शतमष्टौ पठेद् यस्तु सर्वसिद्धीश्वरो भवेत् ॥ १६॥  
  
शतावृत्तिं पठेद् यो हि सप्तद्वीपेश्वरो भवेत् ।  
पञ्चाशत् पाठमात्रेण पञ्चाशद्वर्णसिद्धये ॥ १७॥  
  
अष्टाविंशतिपाठेन अष्टसिद्धिः करे स्थिता ।  
एकादश पठेद् यस्तु रुद्रस्तस्य प्रसन्नधीः ॥ १८॥  
  
दशविद्याः प्रसिद्धयन्ति यः पठेद् दशधा शिवे ! ।  
नवावृत्तिं पठेद् यो हि ग्रहदेवप्रसन्नधीः ॥ १९॥  
  
अष्टावृत्तिं पठेद् यस्तु अष्टपाशैर्विमुच्यते ।  
सप्तधा पाठमात्रेण चिरायुर्भवेत् ध्रुवम् ॥ २०॥  
  
पठेत् षष्ठं कर्मभेदे षट्कर्मसिद्धये ध्रुवम् ।  
पञ्चमं प्रपठेद् यस्तु पञ्चात्मा च प्रसन्नधीः ॥ २१॥  
  
चतुर्थं प्रपठेद् यस्तु चतुर्वेदविदां वरः ।  
त्रिधा पाठे महेशानि ! सर्वशान्तिर्भविष्यति ॥ २२॥  
  
पाठ द्वयं कृतं यद्धि सर्वकाम्यं प्रसाधयेत् ।  
एकधा पाठमात्रेण चण्डीसिद्धिर्भविष्यति ॥ २३॥  
  
अतः परमहं वक्ष्ये कवचं च परात्परम् ।  
रक्षाकरं महामन्त्रं त्रैलोक्यमङ्गलाभिधम् ॥ २४॥  
  
प्रणवो वाग्भवो माया ततः सद्यः सनातनी ।  
स्थिरा माया ततः कामो लज्जायुग्मं ततः परम् ॥ २५॥  
  
एष नवाक्षरो मन्त्रः सर्वाशापरिपूरकः ।  
अग्निस्तम्भं जलस्तम्भं वायुस्तम्भं ततः परम् ॥ २६॥  
  
बहु किं कथ्यते देवि ! त्रैलोक्यस्तम्भनं भवेत् ।  
कर्षयेदखिलं देवि ! शोषयेदखिलं जगत् ॥ २७॥  
  
मोहयेदखिलान् लोकान् मारयेत् सकलं जगत् ।  
वशयेत् सर्वदेवादीन् ऋतुभेदे महेश्वरि ! ॥ २८॥  
  
सर्वरक्षाकरो मन्त्रः साक्षाद् ब्रह्म न संशयः ।  
(नवाक्षर मन्त्रः ॐ ऐं ह्रीं ॐ क्रीं ह्लीं क्लीं ह्रीं ह्रीं)  
  
 ॥ कवचस्तोत्र ॥  
  
शिखायां प्रणवः पातु शिरसि वाग्भवः प्रिये ! ।  
भ्रूमध्ये रक्षते माया हृदयं कालिकाऽवतु ॥ १॥  
  
नाभिं पातु स्थिरा माया तदधः काम रक्षतु ।  
लिङ्गमूलं पातु लज्जा यजुर्गुह्ये सदाऽवतु ॥ २॥  
  
कटिं पृष्ठं कूर्परं च स्कन्धं कर्णद्वयं तथा ।  
प्रणवो रक्षते देवि ! मातृभावेन सर्वदा ॥ ३॥  
  
कण्ठं गलं च चिबुकं ओष्ठद्वयं ततः परम् ।  
दन्तं जिह्वां तथा रन्ध्रं तदन्ते मुखमण्डलम् ॥ ४॥  
  
वाग्भवो रक्षते देवि ! पितृभावेन सर्वदा ।  
नासिकां हनुयुग्मं च चक्षुषी भ्रूयुगं तथा ॥ ५॥  
  
ललाटं च कपालं च चन्द्रसूर्याऽग्निमण्डलम् ।  
सर्वदा रक्षते माया शक्तिरूपे महेश्वरि ! ॥ ६॥  
  
बाहुद्वयं ततः सर्वं पञ्जरं हृदिमण्डलम् ।  
रक्षते कालिकावीजं कन्यारूपेण सर्वदा ॥ ७॥  
  
उदरं मूलदेशं च चण्डिके ! त्वं सदाऽवतु ।  
रक्तं मांसं तथा मज्जा शुक्राणि मेद एव च ॥ ८॥  
  
रक्षेल्लज्जा शक्तिरूपे सगुणा परमा कला ।  
नखकेशानि सर्वाणि यजुः पातु सदा प्रिये ! ॥ ९॥  
  
सर्वाङ्गं रक्षते चण्डी सर्वमन्त्रं सकीलकम् ।  
आत्मा परात्मा जीवात्मा चण्डिका पातु सर्वदा ॥ १०॥  
  
साधने चण्डिका पातु सज्ज्ञानं चण्डिकाऽवतु ।  
सत्सङ्गं चण्डिका पातु सद्योगं चण्डिकाऽवतु ॥ ११॥  
  
सत्कथां चण्डिका रक्षेत् सच्चिन्तां चण्डिकाऽवतु ।  
पूर्वस्यां चण्डिका पातु आग्नेय्यां चण्डिकाऽवतु ॥ १२॥  
  
दक्षिणस्यां तथा चण्डी सर्वदा परिरक्षतु ।  
नैऋत्यां चण्डिका रक्षेत् पश्चिमे चण्डिकाऽवतु ॥ १३॥  
  
वायव्यां चण्डिका पातु उत्तरे चण्डिकाऽवतु ।  
ऐशान्यां चण्डिका पातु ऊर्ध्वाधश्चण्डिका तथा ॥ १४॥  
  
चण्डिका रक्षते कन्यां सुतं स्त्रीं चण्डिकाऽवतु ।  
भ्रातरं भगिनीं सर्वं चण्डिका रक्षते सदा ॥ १५॥  
  
बन्धुवर्गकुटुम्बानि दासीदासं ततः परम् ।  
रक्षते चण्डिका देवी मातृभावान्महेश्वरी ॥ १६॥  
  
गजवाजिगवान् सर्वान् जन्तूनां सर्वपर्वसु ।  
रक्षते चण्डिका देवी स्वीयभावेन शाम्भवी ॥ १७॥  
  
वास्तुवृक्षादिकं सर्वं चण्डिका रक्षते सदा ।  
सैन्यं स्वसैन्यवर्गाणां चण्डिका परिरक्षतु ॥ १८॥  
  
श्मशाने प्रान्तरेऽरण्ये चण्डिका पातु सर्वदा ।  
राजद्वारे रणे घोरे पर्वते वा जले स्थले ॥ १९॥  
  
अग्निवज्रादिदुर्योगे विवादे शत्रुसङ्कटे ।  
चण्डिका पातु सर्वत्र यथा धेनुः सुतं प्रति ॥ २०॥  
  
इति ते कथितं कान्ते ! त्रैलोक्यमङ्गलाभिधम् ।  
त्रैलोक्यमङ्गलं नाम कवचं परिकथ्यते ॥ २१॥  
  
 ॥ फलश्रुति ॥  
  
इदं कवचमज्ञात्वा रुद्रचण्डीं पठेद् यदि ।  
सिद्धिर्न जायते तस्य कल्पकोटिशतैरपि ॥ २२॥  
  
इदं कवचमज्ञात्वा चण्डीपाठं करोति यः ।  
विपरीतं भवेत् सर्वं विघ्नस्तस्य पदे पदे ॥ २३॥  
  
तदनन्तं भवेत् सर्वं कवचाध्यायमात्रतः ।  
धारणे कवचं देवी फलसङ्ख्याप्रपूरकम् ॥ २४॥  
  
तत्रैव कवचं देवि ! सर्वाशापरिपूरकम् ।  
पञ्चवक्त्रेण कथितं किं  मया कथ्यतेऽधुना ॥ २५॥  
  
भूर्जे गन्धाष्टकेनैव लिखेत् तु कवचं शुभम् ।  
समन्त्रं कवचं देवि ! स्वमन्त्रपुटितं ततः ॥ २६॥  
  
गोत्रं नाम ततः कामं पुनर्मन्त्रं लिखेत् प्रिये ! ।  
अष्टम्यां च चतुर्दश्यां पक्षयोरुभयोरपि ॥ २७॥  
  
प्राणप्रतिष्ठामन्त्रेण प्रतिष्ठां कुरुते ततः ।  
पूजयेद् विधियुक्तेन पञ्चाङ्गं तदनन्तरम् ॥ २८॥  
  
एवं ते धारयेद् यस्तु स रुद्रो नात्र संशयः ।  
कण्ठे वा दक्षिणे बाहौ हृन्नाभिकटिदेशतः ॥ २९॥  
  
योषिद् वामभुजे धृत्वा साक्षात् काली न संशयः ।  
धनं पुत्रं जयारोग्यं यद् यन्मनसि कामदम् ॥ ३०॥  
  
तत्तत् प्राप्नोति देवेशि ! निश्चितं मम भाषितम् ।  
न सन्देहो न सन्देहो न सन्देहः कदाचन ॥ ३१॥  
  
देयं शिष्टाय शान्ताय गुरुभक्तिरताय च ।  
शक्तिध्येयाः शक्तरताः शक्तिप्राणाः सदाशयाः ॥ ३२॥  
  
एवं तल्लक्षणैर्युक्तं कवचं दीयते क्वचित् ।  
नित्यं पूजा प्रकर्तव्या कवचं परमं शिवे ! ॥ ३३॥  
  
अशक्तौ परमेशानि ! पुष्पधूपं प्रदापयेत् ।  
तस्य देहे तस्य गेहे चण्डिका त्वचला भवेत् ॥ ३४॥  
  
खले दुष्टे शठे मूर्खे दाम्भिके निन्दके तथा ।  
शक्तिनिन्दां शक्तिहिंसां यः करोति सः पामरः ॥ ३५॥  
  
एतेषां परमेशानि ! सुकृतिर्न कदाचन ।  
न दद्यात् कवचं देवि ! यदीच्छेदात्मनो हितम् ॥ ३६॥  
  
दत्ते च सिद्धिहानिः स्याद् दत्ते च शिवहा भवेत् ॥ ३७॥  
  
॥ श्रीरुद्रयामलतन्त्रे श्रीपार्वतीरहस्ये त्रैलोक्यमङ्गलं  
नाम रुद्रचण्डीकवचं सम्पूर्णं शुभं भूयात् ॥  
  
  
Proofread by Lalitha Parameswari parameswari.lalitha at gmail.com, NA  
  
