---
Author: Traditional
Category: kavacha, devii, dashamahAvidyA, devI
Description-comments: mahAnirvANatantre saptama ullAse 55\-66 shloka
File name: kAlikAkavacham2.itx
Language: Sanskrit
Latest update: May 5, 2017
Location: doc_devii
Proofread by: Anu Sriram, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kAlikAkavacham 2
Transliterated by: Anu Sriram anu_sriramb at yahoo.com
engtitle: kAlikAkavacham 2
itxtitle: kAlikAkavacham 2 (mahAnirvANatantrAntargatam)
title: कालिकाकवचम् २ (महानिर्वाणतन्त्रान्तर्गतम्)

---
  
 श्रीकालिकाकवचम् २   
अथवा श्रीत्रैलोक्य विजय कवचम्   
श्रीसदाशिव उवाच -  
  
कथितं परमं ब्रह्म प्रकृतेः स्तवनं महत् ।  
आद्यायाः श्रीकालिकायाः कवचं शृणु साम्प्रतम् ॥ १॥  
  
त्रैलोक्यविजयस्यास्य कवचस्य ऋषिः शिवः ।  
छन्दोऽनुष्टुब्देवता च आद्या काली प्रकीर्तिता ॥ २॥  
  
मायाबीजं बीजमिति रमा शक्त्तिरुदाहृता ।  
क्रीं कीलकं काम्यसिद्धौ विनियोगः प्रकीर्तितः ॥ ३॥  
  
ह्रीमाद्या मे शिरः पातु श्रीं काली वदनं मम ।  
हृदयं क्रीं परा शक्त्तिः पायात्कण्ठं परात्परा ॥ ४॥  
  
नेत्रे पातु जगद्धात्री कर्णौ रक्षतु शङ्करी ।  
घ्राणं पातु महामाया रसनां सर्वमङ्गला ॥ ५॥  
  
दन्तान् रक्षतु कौमारी कपोलौ कमलालया ।  
ओष्ठाधरौ क्षमा रक्षेच्चिबुकं चारुहासिनी ॥ ६॥  
  
ग्रीवां पायात्कुलेशानी ककुत्पातु कृपामयी ।  
द्वौ बाहू बाहुदा रक्षेत्करौ कैवल्यदायिनी ॥ ७॥  
  
स्कन्धौ कपर्दिनी पातु पृष्ठं त्रैलोक्यतारिणी ।  
पार्श्वे पायादपर्णा मे कटिं मे कमठासना ॥ ८॥  
  
नाभौ पातु विशालाक्षी प्रजस्थानं प्रभावती ।  
ऊरू रक्षतु कल्याणी पादौ मे पातु पार्वती ॥ ९॥  
  
जयदुर्गावतु प्राणान्सर्वाङ्गं सर्वसिध्दिदा ।  
रक्षाहीनं तु यत्स्थानं वर्जितं कवचेन च ॥ १०॥  
  
तत्सर्वं मे सदा रक्षेदाद्या काली सनातनी ।  
इति ते कथितं दिव्यं त्रैलोक्यविजयाभिधम् ॥ ११॥  
  
कवचं कालिकादेव्या आद्यायाः परमाद्भुतम् ।  
पूजाकाले पठेत्यस्तु आद्याधिकृतमानसः ॥ १२॥  
  
इति महानिर्वाणतन्त्रे सप्तम उल्लासे ५५-६६ श्लोकपर्यन्तं  
श्रीकालिकाकवचम् सम्पूर्णम् ।  
  
  
Encoded by Anu Sriram anu underscore sriramb at yahoo.com  
Proofread by Anu Sriram, PSA Easwaran psaeaswaran at gmail.com  
  
