---
Author: Sri Sankararacharya
Category: shiva, pArvatI, stotra, shankarAchArya
Description-comments: Hymn in praise of Parvati and Shiva
File name: umamaheshvara.itx
Indexextra: (meaning)
Language: Sanskrit
Latest update: Nov. 1,, 1999, August 30, 2018
Location: doc_devii
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: religion/hinduism
Sublocation: shiva
Text title: Umamaheshvara Stotra
Texttype: stotra
Transliterated by: Sunder Hattangadi (sunderh at hotmail.com)
engtitle: Uma-Maheshvara Stotra
itxtitle: umAmaheshvarastotram mallikArjunastotram shrIshaileshabhramarAmbAstutiH
  cha (shaNkarAchAryavirachitam)
title: उमामहेश्वरस्तोत्रम् मल्लिकार्जुनस्तोत्रम् श्रीशैलेशभ्रमराम्बास्तुतिः च (शण्कराचार्यविरचितम्)

---
  
 उमामहेश्वरस्तोत्रम्   
नमः शिवाभ्यां नवयौवनाभ्याम्   
     परस्पराश्लिष्टवपुर्धराभ्याम्  ।  
नागेन्द्रकन्यावृषकेतनाभ्याम्   
     नमो नमः शङ्करपार्वतीभ्याम्  ॥ १॥  
  
नमः शिवाभ्यां सरसोत्सवाभ्याम्   
     नमस्कृताभीष्टवरप्रदाभ्याम्  ।  
नारायणेनार्चितपादुकाभ्यां  
     नमो नमः शङ्करपार्वतीभ्याम्  ॥ २॥  
  
नमः शिवाभ्यां वृषवाहनाभ्याम्   
     विरिञ्चिविष्ण्विन्द्रसुपूजिताभ्याम्  ।  
विभूतिपाटीरविलेपनाभ्याम्   
     नमो नमः शङ्करपार्वतीभ्याम्  ॥ ३॥  
  
नमः शिवाभ्यां जगदीश्वराभ्याम्  
     जगत्पतिभ्यां जयविग्रहाभ्याम्  ।  
जम्भारिमुख्यैरभिवन्दिताभ्याम्   
     नमो नमः शङ्करपार्वतीभ्याम्  ॥ ४॥  
  
नमः शिवाभ्यां परमौषधाभ्याम्   
     पञ्चाक्षरी पञ्जररञ्जिताभ्याम्  ।  
प्रपञ्चसृष्टिस्थिति संहृताभ्याम्   
     नमो नमः शङ्करपार्वतीभ्याम्  ॥ ५॥  
  
नमः शिवाभ्यामतिसुन्दराभ्याम्   
     अत्यन्तमासक्तहृदम्बुजाभ्याम्  ।  
अशेषलोकैकहितङ्कराभ्याम्   
     नमो नमः शङ्करपार्वतीभ्याम्  ॥ ६॥  
  
नमः शिवाभ्यां कलिनाशनाभ्याम्   
     कङ्कालकल्याणवपुर्धराभ्याम्  ।  
कैलासशैलस्थितदेवताभ्याम्   
     नमो नमः शङ्करपार्वतीभ्याम्  ॥ ७॥  
  
नमः शिवाभ्यामशुभापहाभ्याम्   
     अशेषलोकैकविशेषिताभ्याम्  ।  
अकुण्ठिताभ्याम्  स्मृतिसम्भृताभ्याम्   
     नमो नमः शङ्करपार्वतीभ्याम्  ॥ ८॥  
  
नमः शिवाभ्यां रथवाहनाभ्याम्   
     रवीन्दुवैश्वानरलोचनाभ्याम्  ।  
राकाशशाङ्काभमुखाम्बुजाभ्याम्   
     नमो नमः शङ्करपार्वतीभ्याम्  ॥ ९॥  
  
नमः शिवाभ्यां जटिलन्धरभ्याम्   
     जरामृतिभ्यां च विवर्जिताभ्याम्  ।  
जनार्दनाब्जोद्भवपूजिताभ्याम्   
     नमो नमः शङ्करपार्वतीभ्याम्  ॥ १०॥  
  
नमः शिवाभ्यां विषमेक्षणाभ्याम्   
     बिल्वच्छदामल्लिकदामभृद्भ्याम्  ।  
शोभावती शान्तवतीश्वराभ्याम्   
     नमो नमः शङ्करपार्वतीभ्याम्  ॥ ११॥  
  
नमः शिवाभ्यां पशुपालकाभ्याम्   
     जगत्रयीरक्षण बद्धहृद्भ्याम्  ।  
समस्त देवासुरपूजिताभ्याम्   
     नमो नमः शङ्करपार्वतीभ्याम्  ॥ १२॥  
  
स्तोत्रं त्रिसन्ध्यं शिवपार्वतीभ्याम्   
     भक्त्या पठेद्द्वादशकं नरो यः ।  
स सर्वसौभाग्य फलानि भुङ्क्ते  
     शतायुरान्ते शिवलोकमेति ॥ १३॥  
  
इति श्रीशङ्कराचार्यकृतम् उमामहेश्वरस्तोत्रं सम्पूर्णम्  ॥  
  
श्रीशैलेशभ्रमराम्बास्तुतिः  
  
Encoded and proofread by Sunder Hattangadi sunderh at hotmail.com  
  
