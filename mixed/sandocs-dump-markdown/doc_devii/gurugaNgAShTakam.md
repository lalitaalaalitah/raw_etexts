---
Category: devii, devI, nadI, aShTaka
Description/comments: Ganga Jnana Mahodadhi compiled by Acharya Ramapada Chakravarty
File name: gurugangAShTakam.itx
Indexextra: (Scan)
Language: Sanskrit
Latest update: December 7, 2019
Location: doc_devii
Proofread by: Anil Kumar Pandey anil.kumar17pandey at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gurugangashtakam
Transliterated by: Anil Kumar Pandey anil.kumar17pandey at gmail.com
engtitle: gurugangAShTakam
itxtitle: gurugaNgAShTakam
title: गुरुगण्गाष्टकम्

---
  
 गुरुगङ्गाष्टकम्   
श्रीगणेशाय नमः ।  
मातर्नन्दिकतीर्थसुन्दरभवे शैवैरुपास्ये शिवे  
     निःशेषाघनिवारिणि त्वमुदिरे सौन्दर्यरत्नाकरे ।  
देवानीकसुसेविते सुखकरे संसारतापापहे  
     दीनं सुज्ञजनालिसेवितपदे त्वं मां पवित्रं कुरु ॥ १॥  
  
रोगार्दितं संसृतितापतप्तं षट्कर्महीनं त्वघसम्प्लुतं माम् ।  
न चापगान्या भुवने त्वदन्या नाघं प्रकर्तुं जननी च तां गतम् ॥ २॥  
  
जगज्जननि त्वद्यशो भुवि महत्समुद्यत्सदा  
     जनावलि-पवित्रतां प्रकुरुतेऽत्र बिन्दुस्तव ।  
इति श्रवणतो मतिर्मम तवाम्बुसंसेवने  
     पवित्रमकरोषि चेज्जननि तां कथं ते सुते ॥ ३॥  
  
त्वदम्बुसेवनात्सदा निराकुला भविन्त ते  
     खगा मृगाः सुरर्षयो नरोत्तमाः सुरासुराः ।  
सुभक्तियुक्तचेतसा नरस्त्वदम्बुसेवनं  
     करोति यः स याति धाम वैष्णवं सुरार्थितम् ॥ ४॥  
  
असवो यदि यान्ति त्वत्तटे स नरो धन्यतया दिवं प्रयाति ।  
हरिनाम इवात्र त्वत्तटं न विमुञ्चन्ति कदापि मानवाः ॥ ५॥  
  
तव तीरनिवासवर्जिता न जनिर्जगतीतले मता सा ।  
न यथा हरिनामवर्जिता रसनाया विषवल्लरी मता सा ॥ ६॥  
  
विरजागुरुगङ्गे मे सितासिते यत्र सङ्गते तत्र ।  
यः प्लावयति शरीरं स याति भक्त्या सुमाणिकं धाम ॥ ७॥  
  
त्वद्दर्शनात्त्वत्स्मरणात्तवाम्बुसंसेवनान्माणिकपादसम्भवे ।  
यत्सौकृतं तत्कथने न शक्त्या ब्रह्मादयस्तत्र कियानहं नरः ॥ ८॥  
  
गुरुगङ्गाष्टकमिदं पठतां सर्वसिद्धिदम् ।  
पठितव्यं सर्वकाले शयने च विशेषतः ॥ ९॥  
  
इति गुरुगङ्गाष्टकं सम्पूर्णम् ।  
  
  
Encoded and proofread by Anil Kumar Pandey anil.kumar17pandey at gmail.com   
  
