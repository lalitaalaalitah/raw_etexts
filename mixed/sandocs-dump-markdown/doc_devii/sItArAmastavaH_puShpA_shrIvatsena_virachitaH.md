---
Author: Pushpa Srivatsan
Category: devii, puShpAshrIvatsan, sItA, raama, devI
File name: sItArAmastava.itx
Language: Sanskrit
Latest update: December 5, 2017
Location: doc_devii
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali
SubDeity: sItA
Subject: philosophy/hinduism/religion
Sublocation: devii
Text title: sItArAma stavaH
Texttype: svara
Transliterated by: N V Vathsan nvvathsan at gmail.com
engtitle: sItArAma stavaH
itxtitle: sItArAmastavaH (puShpA shrIvatsena virachitaH)
title: सीतारामस्तवः (पुष्पा श्रीवत्सेन विरचितः)

---
  
 श्रीसीतारामस्तवः   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ सीतावराय विद्महे । गुरुगेयाय धीमहि ।  
तन्नो रामः प्रचोदयात् ॥  
  
ध्यानम्-  
ब्रह्माण्डनायकं रामं ब्रह्माशङ्करसंस्तुतम् ।  
ब्रह्मज्ञानसमष्टिञ्च ब्रह्मानन्दस्वरूपकम् ॥ १॥  
  
पूर्णायुष्कारपूर्णं तं पूर्णसद्भक्तिकारकम् ।  
पूर्णसज्ज्ञानसद्बोधं पूर्णत्वरूपसद्गुरुम् ॥ २॥  
  
क्षित्याभाससुतेजस्कं क्षितिजारमणं हरिम् ।  
क्षिप्रप्रसादकारं तं क्षिप्रगङ्गाजसत्पदम् ॥ ३॥  
  
वन्देऽहं करकाम्भोजं स्मितवक्त्रं सुनेत्रकम् ।  
परमानन्दसद्रूपं सीतारामं शुभाकरम् ॥ ४॥  
  
सीतारामं नरोद्धारं परब्रह्मस्वरूपिणम् ।  
अभयप्रदहस्ताब्जं श्रीरामं प्रणमाम्यहम् ॥ ५॥  
  
त्यागब्रह्मगुरुप्रेष्ठं गुरुस्वामिबहुस्तुतम् ।  
गुरुकीर्तनसम्राजं श्रीरामं प्रणमाम्यहम् ॥ ६॥  
  
सीतासाध्वीकलत्रं तं सीताहृत्पद्मवासनम् ।  
सीतामिष्टस्वरावासं श्रीरामं प्रणमाम्यहम् ॥ ७॥  
  
दाशरथ्यतिलावण्यं पितृवाक्परिपालनम् ।  
राघवं धर्मसंस्थापं श्रीरामं प्रणमाम्यहम् ॥ ८॥  
  
सीताजानिं चापपाणिं लक्ष्मणानुजसेवितम् ।  
आञ्जनेयनुतं ध्यातं श्रीरामं प्रणमाम्यहम् ॥ ९॥  
  
घोरराक्षससंहारं घोरपापविमोचनम् ।  
घोरसंसारतारं तं श्रीरामं प्रणमाम्यहम् ॥ १०॥  
  
वासनासुरसंहारं कुमनोजगणापहम् ।  
प्रसन्नमानसाभासं श्रीरामं प्रणमाम्यहम् ॥ ११॥  
  
ध्यानतत्परसंरक्षं ध्यानारिच्छेदनं हरिम् ।  
ध्यातृहृन्मीरखद्योतं श्रीरामं प्रणमाम्यहम् ॥ १२॥  
  
शरणागतवात्सल्यं गुरुगानसुपूजितम् ।  
वरसुस्वरमाधुर्यं श्रीरामं प्रणमाम्यहम् ॥ १३॥  
  
शरणार्थ्यभिरक्षं तं अभयव्रतपालनम् ।  
परिपालितसद्भक्तं श्रीरामं प्रणमाम्यहम् ॥ १४॥  
  
एकवाक्सत्यशीलं तं एकशब्दनराकृतिम् ।  
एकपत्नीकराजानं श्रीरामं प्रणमाम्यहम् ॥ १५॥  
  
एकाग्रध्यानगम्यं तं एकान्तध्यातृगोचरम् ।  
एकान्तं एकशब्दार्थं श्रीरामं प्रणमाम्यहम् ॥ १६॥  
  
मन्त्रतारकनामानं रूपतारकनामकम् ।  
मन्त्रराजजपापालं श्रीरामं प्रणमाम्यहम् ॥ १७॥  
  
आत्मारामं स्वरारामं नतभक्तहृदारमम् ।  
अभिरामं लयारामं श्रीरामं प्रणमाम्यहम् ॥ १८॥  
  
त्यागराजकृतिप्रीतं गुरुकीर्तनसन्निधिम् ।  
भजनाह्लादसान्निध्यं श्रीरामं प्रणमाम्यहम् ॥ १९॥  
  
नादोपासनसानन्दं नादसुस्वरविग्रहम् ।  
नादसद्गुरुसात्मानं श्रीरामं प्रणमाम्यहम् ॥ २०॥  
  
उपदेशगुरुं श्रीदं रागदं अनुरागदम् ।  
मोक्षदं शाश्वतानन्दं श्रीरामं प्रणमाम्यहम् ॥ २१॥  
  
त्यागब्रह्मगुरुस्वामिशिष्यापुष्पाप्रकीर्तितम् ।  
शिशुजल्पनिभालापस्वीकारं तं नमाम्यहम् ॥ २२॥  
  
सीतारामनुतिस्तोत्रं सीतारामकृपावहम् ।  
सद्गुरुप्रेरणागीतं सीतारामपदार्पणम् ॥ २३॥  
  
तवपादं गृहीताहं अभयं कुरु मत्प्रभो ।  
ज्ञाताज्ञातापराधान्मे क्षमस्व मत्प्रभो हरे ॥ २४॥  
  
मङ्गलं रामभद्राय सीतारामाय मङ्गलम् ।  
मङ्गलं ज्ञानमोक्षाय श्रीरामाय सुमङ्गलम् ॥ २५॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतः  
श्रीसीतारामस्तवः गुरौ समर्पितः ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
