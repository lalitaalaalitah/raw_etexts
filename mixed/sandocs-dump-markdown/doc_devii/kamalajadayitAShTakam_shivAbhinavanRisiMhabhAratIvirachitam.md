---
Author: Sachchidananda Shivabhinava Nrisimha Bharati Swamigal
Category: aShTaka, devii, sarasvatI, devI, sachchidAnanda-shivAbhinava-nRisiMhabhAratI
File name: kamalajadayitAShTakam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: P. R. Ramamurthy
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: kamalajadayitAShTakam
Transliterated by: P. R. Ramamurthy
engtitle: kamalajadayitAShTakam
itxtitle: kamalajadayitAShTakam (shivAbhinavanRisiMhabhAratIvirachitam)
title: कमलजदयिताष्टकम् (शिवाभिनवनृइसिंहभारतीविरचितम्)

---
  
 श्रीकमलजदयिताष्टकम्   
शृङ्गक्ष्माभृन्निवासे शुकमुखमुनिभिः सेव्यमानाङ्घ्रिपद्मे  
     स्वाङ्गच्छायाविधूतामृतकरसुरराड्वाहने वाक्सवित्रि ।  
शम्भुश्रीनाथमुख्यामरवरनिकरैर्मोदतः पूज्यमाने  
     विद्यां शुद्धां च बुद्धिं कमलजदयिते सत्वरं देहि मह्यम् ॥ १॥  
  
कल्पादौ पार्वतीशः प्रवरसुरगणप्रार्थितः श्रौतवर्त्म  
     प्राबल्यं नेतुकामो यतिवरवपुषागत्य यां शृङगशैले ।  
संस्थाप्यार्चां प्रचक्रे बहुविधनतिभिः सा त्वमिन्द्वर्धचूडा  
     विद्यां शुद्धां च बुद्धिं कमलजदयिते सत्वरं देहि मह्यम् ॥ २॥  
  
पापौघं ध्वंसयित्वा बहुजनिरचितं किं च पुण्यालिमारा-  
     त्सम्पाद्यास्तिक्यबुद्धिं श्रुतिगुरुवचनेष्वादरं भक्तिदार्ढ्यम् ।  
देवाचार्यद्विजादिष्वपि मनुनिवहे तावकीने नितान्तं  
     विद्यां शुद्धां च बुद्धिं कमलजदयिते सत्वरं देहि मह्यम् ॥ ३॥  
  
विद्यामुद्राक्षमालामृतघटविलसत्पाणिपाथोजजाले  
     विद्यादानप्रवीणे जडबधिरमुखेभ्योऽपि शीघ्रं नतेभ्यः ।  
कामादीनान्तरान्मत्सहजरिपुवरान्देवि निर्मूल्य वेगात्  
     विद्यां शुद्धां च बुद्धिं कमलजदयिते सत्वरं देहि मह्यम् ॥ ४॥  
  
कर्मस्वात्मोचितेषु स्थिरतरधिषणां देहदार्ढ्यं तदर्थं  
     दीर्घं चायुर्यशश्च त्रिभुवनविदितं पापमार्गाद्विरक्तिम् ।  
सत्सङ्गं सत्कथायाः श्रवणमपि सदा देवि दत्वा कृपाब्धे  
     विद्यां शुद्धां च बुद्धिं कमलजदयिते सत्वरं देहि मह्यम् ॥ ५॥  
  
मातस्त्वत्पादपद्मं न विविधकुसुमैः पूजितं जातु भक्त्या  
     गातुं नैवाहमीशे जडमतिरलसस्त्वद्गुणान्दिव्यपद्यैः ।  
मूके सेवाविहीनेऽप्यनुपमकरुणामर्भकेऽम्बेव कृत्वा  
     विद्यां शुद्धां च बुद्धिं कमलजदयिते सत्वरं देहि मह्यम् ॥ ६॥  
  
शान्त्याद्याः सम्पदो वितर शुभकरीर्नित्यतद्भिन्नबोधं  
     वैराग्यं मोक्षवाञ्छामपि लघु कलय श्रीशिवासेव्यमाने ।  
विद्यातीर्थादियोगिप्रवरकरसरोजातसम्पूजिताङ्घ्रे  
     विद्यां शुद्धां च बुद्धिं कमलजदयिते सत्वरं देहि मह्यम् ॥ ७॥  
  
सच्चिद्रूपात्मनो मे श्रुतिमनननिदिध्यासनान्याशु मातः  
     सम्पाद्य स्वान्तमेतद्रुचियुतमनिशं निर्विकल्पे समाधौ ।  
तुङ्गातीराङ्कराजद्वरगृहविलसच्चक्रराजासनस्थे  
     विद्यां शुद्धां च बुद्धिं कमलजदयिते सत्वरं देहि मह्यम् ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
     भारतीस्वामिभिः विरचितं श्रीकमलजदयिताष्टकं सम्पूर्णम् ।  
  
  
Encoded and proofread by P R Ramamurthy   
  
