---
Category: devii, dashamahAvidyA, stotra, devI
File name: dashamahAvidyAstotra.itx
Language: Sanskrit
Latest update: NOvember 21, 2018
Location: doc_devii
Proofread by: NA, Avinash Sathaye sohum at ms.uky.edu
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: DashamahavidyAstotram
Texttype: stotra
Transliterated by: NA
engtitle: DashamahavidyAstotram
itxtitle: dashamahAvidyAstotram athavA mahAvidyAstotram
title: दशमहाविद्यास्तोत्रम् अथवा महाविद्यास्तोत्रम्

---
  
 दशमहाविद्यास्तोत्रम्   
  
शिव उवाच -  
दुर्लभ तारिणी मार्ग दुर्लभं तारिणी ओअदम् ।  
मन्त्रार्थ मन्त्रचैतन्यं दुर्लभं शवसाधनम् ॥  
  
श्मशानसाधनं योनि साधनं ब्रह्मसाधनम् ।  
क्रिया साधनक भक्तिसाधनं मुक्तिसाधनम् ॥  
  
स्तवप्रसादाद्देवेशि सर्वाः सिद्ध्यन्ति सिद्धयः ।  
  
ॐ नमस्ते चण्डिके चण्डि चण्डमुण्डविनाशिनि ।  
नमस्ते कालिके कालमहाभयविनाशिनि ॥ १॥  
  
शिवे रक्ष जगद्धात्रि प्रसीद हरवल्लभे ।  
प्रणमामि जगद्धात्रीं जगत्पालनकारिणीम् ॥ २॥  
  
जगत् क्षोभकरीं विद्यां जगत्सृष्टिविधायिनीम् ।  
करालां विकटां घोरां मुण्डमालाविभूषिताम् ॥ ३॥  
  
हरार्चितां हराराध्यां नमामि हरवल्लभाम् ।  
गौरीं गुरुप्रियां गौरवर्णालङ्कारभूषिताम् ॥ ४॥  
  
हरिप्रियां महामायां नमामि ब्रह्मपूजिताम् ।  
सिद्धां सिद्धेश्वरीं सिद्धविद्याधरङ्गणैर्युताम् ॥ ५॥  
  
मन्त्रसिद्धिप्रदां योनिसिद्धिदां लिङ्गशोभिताम् ।  
प्रणमामि महामायां दुर्गां दुर्गतिनाशिनीम् ॥ ६॥  
  
उग्रामुग्रमयीमुग्रतारामुग्रगणैर्युताम् ।  
नीलां नीलघनश्यामां नमामि नीलसुन्दरीम् ॥ ७॥  
  
श्यामाङ्गीं श्यामघटितां श्यामवर्णविभूषिताम् ।  
प्रणमामि जगद्धात्रीं गौरीं सर्वार्थसाधिनीम् ॥ ८॥  
  
विश्वेश्वरीं महाघोरां विकटां घोरनादिनीम् ।  
आद्यामाद्यगुरोराद्यामाद्यनाथप्रपूजिताम् ॥ ९॥  
  
श्रीं दुर्गां धनदामन्नपूर्णां पद्मां सुरेश्वरीम् ।  
प्रणमामि जगद्धात्रीं चन्द्रशेखरवल्लभाम् ॥ १०॥  
  
त्रिपुरां सुन्दरीं बालामबलागणभूषिताम् ।  
शिवदूतीं शिवाराध्यां शिवध्येयां सनातनीम् ॥ ११॥  
  
सुन्दरीं तारिणीं सर्वशिवागणविभूषिताम् ।  
नारायणीं विष्णुपूज्यां ब्रह्मविष्णुहरप्रियाम् ॥ १२॥  
  
सर्वसिद्धिप्रदां नित्यामनित्यां गुणवर्जिताम् ।  
सगुणां निर्गुणां ध्येयामर्चितां सर्वसिद्धिदाम् ॥ १३॥  
  
विद्यां सिद्धिप्रदां विद्यां महाविद्यां महेश्वरीम् ।  
महेशभक्तां माहेशीं महाकालप्रपूजिताम् ॥ १४॥  
  
प्रणमामि जगद्धात्रीं शुम्भासुरविमर्दिनीम् ।  
रक्तप्रियां रक्तवर्णां रक्तबीजविमर्दिनीम् ॥ १५॥  
  
भैरवीं भुवनां देवीं लोलजिव्हां सुरेश्वरीम् ।  
चतुर्भुजां दशभुजामष्टादशभुजां शुभाम् ॥ १६॥  
  
त्रिपुरेशीं विश्वनाथप्रियां विश्वेश्वरीं शिवाम् ।  
अट्टहासामट्टहासप्रियां धूम्रविनाशिनीम् ॥ १७॥  
  
कमलां छिन्नभालाञ्च मातङ्गीं सुरसुन्दरीम् ।  
षोडशीं विजयां भीमां धूमाञ्च वगलामुखीम् ॥ १८॥  
  
सर्वसिद्धिप्रदां सर्वविद्यामन्त्रविशोधिनीम् ।  
प्रणमामि जगत्तारां साराञ्च मन्त्रसिद्धये ॥ १९॥  
  
इत्येवञ्च वरारोहे स्तोत्रं सिद्धिकरं परम् ।  
पठित्वा मोक्षमाप्नोति सत्यं वै गिरिनन्दिनि ॥ २०॥  
  
कुजवारे चतुर्दश्याममायां जीववासरे ।  
शुक्रे निशिगते स्तोत्रं पठित्वा मोक्षमाप्नुयात् ॥  
  
त्रिपक्षे मन्त्रसिद्धिस्यात्स्तोत्रपाठाद्धि शङ्करि ।  
चतुर्दश्यां निशाभागे शनि भौम दिने तथा ॥  
  
निशामुखे पठेत्स्तोत्रं मन्त्र सिद्धिमवाप्नुयात् ।  
केवलं स्तोत्रपाठाद्धि मन्त्र सिद्धिरनुत्तमा ।  
जागर्ति सततं चण्डी स्तोत्र पाठाभुजङ्गिनी ॥  
  
इति मुण्डमालातन्त्रोक्त दशमहाविद्यास्तोत्रं सम्पूर्णम् ॥  
  
  
NA  
Proofread by Avinash Sathaye sohum at ms.uky.edu  
  
