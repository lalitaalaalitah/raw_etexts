---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 1 bhairava bhairavI sa.nvAde
File name: yoginIstotrasAram.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 1 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Yogini Stotrasaram
Texttype: stotra
Transliterated by: staff of Muktabodha.org Mark S.G. Dyczkowski
engtitle: yoginIstotrasAram
itxtitle: yoginIstotrasAram (rudrayAmalAntargatam)
title: योगिनीस्तोत्रसारम् (रुद्रयामलान्तर्गतम्)

---
  
 योगिनीस्तोत्रसारम्   
योगिनीस्तोत्रसारं च श्रवणाद्धारणाद् यतिः ।  
अप्रकाश्यमिदं रत्नं नृणामिष्टफलप्रदम् ॥ ३१-३७॥  
  
यस्य विज्ञानमात्रेण शिवो भवति साधकः ॥ ३१-३८॥  
  
कङ्काली कुलपण्डिता कुलकला कालानला श्यामला ।  
योगेन्द्रेन्द्रसुराज्यनाथयजिताऽन्या योगिनीं मोक्षदा ।  
मामेकं कुजडं सुखास्तमधनं हीनं च दीनं खलं  
यद्येवं परिपालनं करोषि नियतं त्वं त्राहि तामाश्रये ॥ ३१-३९॥  
  
यज्ञेशी शशिशेखरा स्वमपरा हेरम्बयोगास्पदा ।  
दात्री दानपरा हराहरिहराऽघोरामराशङ्करा ।  
भद्रे बुद्धिविहीन देहजडितं पूजाजपावर्जितं  
मामेकार्भमकिञ्चनं यदि सरत्त्वं योगिनी रक्षसि ॥ ३१-४०॥  
  
भाव्या भावनतत्परस्य करणा सा चारणा योगिनी ।  
चन्द्रस्था निजनाथदेहसुगता मन्दारमालावृता ।  
योगेशी कुलयोगिनी त्वममरा धाराधराच्छादिनी  
योगेन्द्रोत्सवरागयागजडिता या मातृसिद्धिस्थिता ॥ ३१-४१॥  
  
त्वं मां पाहि परेश्वरी सुरतरी श्रीभास्करी योगगं  
मायापाशविबन्धनं तव कथालापामृतावर्जितम् ।  
नानाधर्मविवर्जितं कलिकुले संव्याकुलालक्षणं  
मय्येके यदि दृष्टिपातकमला तत् केवलं मे बलम् ॥ ३१-४२॥  
  
मायामयी हृदि यदा मम चित्तलग्नं  
     राज्यं तदा किमु फलं फलसाधनं वा ।  
इत्याशया भगवती मम शक्तिदेवी  
     भाति प्रिये श्रुतिदले मुखरार्पणं ते ॥ ३१-४३॥  
  
या योगिनी सकलयोगसुमन्त्रणाढ्या  
     देवी महद्गुणमयी करुणानिधाना ।  
सा मे भयं हरतु वारणमत्तचित्ता  
     संहारिणी भवतु सोदरवक्षहारा ॥ ३१-४४॥  
  
यदि पठति मनोज्ञो गोरसामीश्वरं यो  
     वशयति रिपुवर्गं क्रोधपुञ्जं विहन्ति ।  
भुवनपवनभक्षो भावुकः स्यात् सुसङ्गी  
     रतिपतिगुणतुल्यो रामचन्द्रो यथेशः ॥ ३१-४५॥  
  
एतत्स्तोत्रं पठेद्यस्तु स भक्तो भवति प्रियः ।  
मूलपद्मे स्थिरो भूत्त्वा षट्चक्रे राज्यमाप्नुयात् ॥ ३१-४६॥  
  
इति श्रीरुद्रयामले उत्तरतन्त्रे महातन्त्रोद्दीपने षट्चक्रप्रकाशे  
सिद्धिमन्त्रप्रकरणे भैरवभैरवीसंवादे भेदिन्यादिस्तोत्रं  
नाम एकत्रिंशः पटलः ॥ ३१॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
