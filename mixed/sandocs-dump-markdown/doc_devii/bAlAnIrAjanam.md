---
Category: devii, dashamahAvidyA, devI, AratI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAnIrAjanam.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlAnIrAjanam
engtitle: bAlAnIrAjanam
itxtitle: bAlAnIrAjanam
title: बालानीराजनम्

---
  
 श्रीबालानीराजनम्   
जय बाले त्रिपुरे जय बाले जय त्रिपुरे ।  
द्वेधा विधृतशरीरे शिवशक्त्याकारे ॥ १॥  
  
अरुणकिरणनिभासे बहुकृतविश्वासे ।  
मौक्तिकशोभितनासे कमलमुकुलवासे ॥ २॥  
  
निजशक्तिस्वविलासे दनुजकृतत्रासे ।  
शशिवदनाधरहासे भक्तार्पितरासे ॥ ३॥  
  
इन्दुविराजितभाले करधृतजपमाले ।  
भक्तं रक्षसि बाले करपुस्तकजाले ॥ ४॥  
  
इतराभशयशीले नाशितभवजाले ।  
रत्नविभूषितमाले खलजनकृतकाले ॥ ५॥  
  
मुकुलाभस्तनभारे कण्ठार्पितहारे ।  
तारितभवाब्धिपारे श्रितमूलाधारे ॥ ६॥  
  
कर्णीरथकृतचारे जयसि निराकारे ।  
कामेश्यङ्काधारे भक्तहृदयसञ्चारे ॥ ७॥  
  
आदौ वाग्भवबीजे मध्ये क्लीम्बीजे ।  
अन्ते सुशक्तिबीजे क्रीडसि हृदि निर्बीजे ॥ ८॥  
  
मञ्जीरध्वनिमण्डितमृदुतरशुभचरणे ।  
रमतां मम चित्तमिदं तव पूजनकरणे ॥ ९॥  
  
तव नीराजनकरणं भवसागरतरणम् ।  
बाले भव मम शरणं । बाले भव शरणम् ॥ १०॥  
  
  
Proofread by PSA Easwaran  
  
