---
Acknowledge-Permission: Mahaperiaval Trust
Category: devii, radha, stavarAja, devI
Description/comments: Edited by S. V. Radhakrishna Shastriji
File name: rAdhAkRRipAkaTAkShastavarAjaH.itx
Indexextra: (VSM 3, Meaning)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: rAdhAkRRipAkaTAkShastavarAjaH
engtitle: rAdhAkRRipAkaTAkShastavarAjaH
itxtitle: rAdhAkRipAkaTAkShastavarAjaH
title: राधाकृइपाकटाक्षस्तवराजः

---
  
 श्रीराधाकृपाकटाक्षस्तवराजः   
मुनीन्द्रवृन्दवन्दिते त्रिलोकशोकहारिणि  
प्रसन्नवक्त्रपङ्कजे निकुञ्जभूविलासिनि ।  
व्रजेन्द्रभानुनन्दनि व्रजेन्द्रसूनुसङ्गते  
कदा करिष्यसीह मां कृपाकटाक्षभाजनम् ॥ १॥  
  
अशोकवृक्षवल्लरीवितानमण्डपस्थिते  
प्रवालबालपल्लवप्रभारुणाङ्घ्रिकोमले ।  
वराभयस्फुरत्करे प्रभूतसम्पदालये  
कदा करिष्यसीह मां कृपाकटाक्षभाजनम् ॥ २॥  
  
अनङ्गरङ्गमङ्गलप्रसङ्गभङ्गुरभ्रुवां  
सविभ्रमं ससम्भ्रमं दृगन्तबाणपातनैः ।  
निरन्तरं वशीकृतप्रतीतिनन्दनन्दने  
कदा करिष्यसीह मां कृपाकटाक्षभाजनम् ॥ ३॥  
  
तडित्सुवर्णचम्पकप्रदीप्तगौरविग्रहे  
मुखप्रभापरास्तकोटिशारदेन्दुमण्डले ।  
विचित्रचित्रसञ्चरच्चकोरशाबलोचने  
कदा करिष्यसीह मां कृपाकटाक्ष भाजनम् ॥ ४॥  
  
मदोन्मदातियौवने प्रमोदमानमण्डिते  
प्रियानुरागरञ्जिते कलाविलासपण्डिते ।  
अनन्यधन्यकुञ्जराज्यकामकेलिकोविदे  
कदा करिष्यसीह मां कृपाकटाक्षभाजनम् ॥ ५॥  
  
अशेषहावभावधीरहीरहारभूषिते  
प्रभूतशातकुम्भकुम्भकुम्भकुम्भसुस्तनि ।  
प्रशस्तमन्दहास्यचूर्णपूर्णसौख्यसागरे  
कदा करिष्यसीह मां कृपाकटाक्षभाजनम् ॥ ६॥  
  
मृणालवालवल्लरी तरङ्गरङ्गदोर्लते  
लताग्रलास्यलोलनीललोचनावलोकने ।  
ललल्लुलन्मलन्मनोज्ञमुग्धमोहनाश्रिते  
कदा करिष्यसीह मां कृपाकटाक्षभाजनम् ॥ ७॥  
  
सुवर्णमालिकाञ्चितत्रिरेखकम्बुकण्ठगे  
त्रिसूत्रमङ्गलीगुणत्रिरत्नदीप्तिदीधिते ।  
सलोलनीलकुन्तलप्रसूनगुच्छगुम्फिते  
कदा करिष्यसीह मां कृपाकटाक्षभाजनम् ॥ ८॥  
  
नितम्बबिम्बलम्बमानपुष्पमेखलागुणे  
प्रशस्तरत्नकिङ्किणीकलापमध्यमञ्जुले ।  
करीन्द्रशुण्डदण्डकावराहसौभगोरुके  
कदा करिष्यसीह मां कृपाकटाक्षभाजनम् ॥ ९॥  
  
अनेकमन्त्रनादमञ्जुनूपुरारवस्खल-  
त्समाजराजहंसवंशनिक्वणातिगौरवे ।  
विलोलहेमवल्लरीविडम्बचारुचङ्क्रमे  
कदा करिष्यसीह मां कृपाकटाक्षभाजनम् ॥ १०॥  
  
अनन्तकोटिविष्णुलोकनम्रपद्मजार्चिते  
हिमाद्रिजापुलोमजाविरिञ्चजावरप्रदे ।  
अपारसिद्धिऋद्धिदिग्धसम्पदङ्गुलीनखे  
कदा करिष्यसीह मां कृपाकटाक्षभाजनम् ॥ ११॥  
  
मखेश्वरि क्रियेश्वरि स्वधेश्वरि सुरेश्वरि  
त्रिवेदभारतीश्वरि प्रमाणशासनेश्वरि ।  
रमेश्वरि क्षमेश्वरि प्रमोदकाननेश्वरि  
व्रजेश्वरि व्रजाधिपे श्रीराधिके नमोस्तु ते ॥ १२॥  
  
अमुं ममाद्भुतं स्तवं निशम्य भानुनन्दनी  
करोतु सन्ततं जनं कृपाकटाक्षभाजनम् ।  
भवेत्तदैव सञ्चितत्रिरूपकर्मनाशनं  
भवेत्तदा व्रजेन्द्रसूनुमण्डलप्रवेशनम् ॥ १३॥  
  
फलश्रुतिः -  
राकायाञ्च सिताष्टम्यां दश्म्याञ्च विशुद्धधीः ।  
एकादश्यां त्रयोदश्यां यः पठेत्सशिवः स्वयम् ॥ १४॥  
  
यं यं कामयते कामं तन्तमाप्नोति साधकः ।  
राधाकृपाकटाक्षेण भुक्त्वान्ते मोक्षमाप्नुयात् ॥ १५॥  
  
ऊरुदघ्ने नाभिदघ्ने हृदघ्ने कण्ठदघ्नके ।  
राधाकुण्डजले स्थित्वा यः पठेत्साधकस्तु सः ॥ १६॥  
  
तस्य सर्वार्थसिद्धिः स्याद्वाक्सिद्धिञ्च तथा लभेत् ।  
ऐश्वर्यञ्च लभेत्साक्षाद्दृशा पश्यन्ति राधिकाम् ॥ १७॥  
  
तेन सा तत्क्षणादेव तुष्टा दत्ते महावरम् ।  
येन पश्यन्ति नेत्राभ्यां तत्प्रियं श्यामसुन्दरम् ॥ १८॥  
  
नित्यलीलाप्रवेश्यञ्च ददाति श्रीव्रजाधिपः ।  
अतः परतरं प्राप्त्यै वैष्णवस्य न विद्यते ॥ १९॥  
  
इति श्रीराधाकृपाकटाक्षस्तवराजः सम्पूर्णः ।  
  
  
Proofread by PSA Easwaran psaeaswaran at gmail.com  
  
