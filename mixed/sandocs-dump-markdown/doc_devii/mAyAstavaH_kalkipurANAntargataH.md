---
Category: devii, otherforms, devI
File name: mAyAstavakalkipurANa.itx
Language: Sanskrit
Latest update: June 16, 2017
Location: doc_devii
Proofread by: anonymous456an
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: mAyAstava
engtitle: mAyAstavaH
itxtitle: mAyAstavaH (kalkipurANAntargataH)
title: मायास्तवः (कल्किपुराणान्तर्गतः)

---
  
 मायास्तवम्   
  
अथ मायास्तवम् ।  
शौनक उवाच ।  
शशिध्वजो महाराजः स्तुत्वा मायां गतः कुतः ।  
का वा मायास्तुतिः सूत ! वद तत्त्वविदां वर ! ।  
या त्वत्कथा विष्णुकथा वक्तव्या सा विशुद्धये ॥ १॥  
  
सूत उवाच ।  
शृणुध्वं मुनयः सर्वे मार्कण्डेयाय पृच्छते ।  
शुकः प्राह विशुद्धात्मा मायास्तवमनुत्तमम् ॥ २॥  
  
तच्छृणुष्व प्रवक्ष्यामि यथाधीतं यथाश्रुतम् ।  
सर्वकामप्रदं नॄणां पापतापविनाशनम् ॥ ३॥  
  
शुक उवाच ।  
भल्लाटनगरं त्यक्त्वा विष्णुभक्तः शशिध्वजः ।  
आत्मसंसारमोक्षाय मायास्तवमलं जगौ ॥ ४॥  
  
शशिध्वज उवाच ।  
ॐ ह्रीङ्कारां सत्त्वसारां विशुद्धां  
     ब्रह्मादीनां मातरं वेदबोध्याम् ।  
तन्वीं स्वाहां भूततन्मात्रकक्षां  
     वन्दे वन्द्यां देवगन्धर्वसिद्धैः ॥ ५॥  
  
लोकातीतां द्वैतभीतां समीडे  
     भूतैर्भव्यां व्याससामासिकार्थैः ।  
नानारूपैर्देवतिर्यङ्मनुष्यै-  
     स्तामाधारां ब्रह्मरूपां नमामि ॥ ६॥  
  
यस्या भासा त्रिजगद्भाति भूतै-  
     र्न भात्येतत्तदभावे विधातुः ।  
विद्वद्गीतां कालकल्लोललोलां  
     लीलापाङ्गीं क्षिप्तसंसारदुर्गाम् ॥ ७॥  
  
 in print, alternatively, 7 is sometimes switched with 8  
पूर्णां प्राप्यां द्वैतलभ्यां शरण्या-  
     माद्ये शेषे मध्यतो या विभाति ।  
कालो दैवं कर्म सोपाधयो ये  
     तस्या तासां तां विशिष्टां नमामि ॥ ८॥  
  
भूमौ गन्धो रसताप्सु प्रतिष्ठा  
     रूपं तेजस्येव वायौ स्पृशत्वम् ।  
खे शब्दो वै यच्छिदाभाति नाना  
     तामाद्यां तां विश्वरूपां नमामि ॥ ९॥  
  
सावित्री त्वं ब्रह्मरूपा भवानी  
     भूतेशस्य श्रीपतेः श्रीस्वरूपा ।  
शची शक्रस्यापि नाकेश्वरस्य  
     पत्नी श्रेष्ठा भासि माये ! जगत्सु ॥ १०॥  
  
बाल्ये बाला युवती योवने त्वं  
     वार्द्धक्ये या स्थविरा कालकल्पा ।  
नानाकारैर्यागयोगैरूपास्या  
     ज्ञानातीता कामरूपा विभासि ॥ ११॥  
  
वरेण्या त्वं वरदा लोकसिद्धा  
     साध्वी धन्या लोकमान्या सुकन्या ।  
चण्डी दुर्गा कालिका कालिकाख्या  
     नानादेशे रूपवेशैर्विभासि ॥ १२॥  
  
तव चरणसरोजं देवि देवादिवन्द्यं  
     यदि हृदयसरोजे भावयन्तीह भक्त्या ।  
extra line  शुककृतमतिशुद्धं हृत्सरोजे स्मरन्ति  
श्रुतियुगकुहरे वा संश्रुतं धर्मसम्पत्  
     जनयति जगदाद्ये सर्वसिद्धिन्ऽच तेषाम् ॥ १३  
मायास्तवमिदं पुण्यं शुकदेवेन भाषितम् ।  
मार्कण्डेयादयव्यापि सिद्धिं लेभे शशिध्वजः ॥ १४  
कोकामुखे तपस्तप्त्वा हरिं ध्यात्वा वनान्तरे ।  
सुदर्शनेन निहतो वैकुण्ठशरणं ययौ ॥ १५॥  
  
इति श्रीकल्किपुराणेऽनुभागवते भविष्ये तृतीयांशे   
मायास्तवो नाम पञ्चदशोऽध्यायः ।  
  
  
