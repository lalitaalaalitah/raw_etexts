---
Acknowledge-Permission: http://kshetrayaatra.blogspot.com
Category: devii
File name: AyurdevIstotram.itx
Language: Sanskrit
Latest update: July 27, 2018
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: AyurdevIstotram
engtitle: AyurdevIstotram
itxtitle: AyurdevIstotram
title: आयुर्देवीस्तोत्रम्

---
  
 आयुर्देवी स्तोत्रम्   
ध्यायेद्धेमाम्बुजारूढां वरदाभयपाणिकाम् ।  
आयुष्यदेवतां नित्यामाश्रिताभीष्टसिद्धिदाम् ॥ १॥  
  
आयुर्देवि महाप्राज्ञे सूतिकागृहवासिनि ।  
पूजिता परया भक्त्या दीर्घमायुः प्रयच्छ मे ॥ २॥  
  
सिंहस्कन्धगतां देवीं चतुर्हस्तां त्रिलोचनाम् ।  
शक्तिशूलगदापद्मधारिणीं चन्द्रमौलिकाम् ॥ ३॥  
  
विचित्रवस्त्रसंयुक्तां स्वर्णाभरणभूषिताम् ।  
सिंहस्कन्धगतां देवीं चतुर्हस्तां त्रिलोचनाम् ॥ ४॥  
  
सिंहस्कन्धगते देवि सुरासुरसुपूजिते ।  
प्रभवात्यब्दके सङ्घे आयुर्देवि नमोऽस्तु ते ॥ ५॥  
  
आयुर्देवि नमस्तुभ्यं वर्षदेवि नमोऽस्तु ते ।  
आयुर्देहि बलं देहि सर्वारिष्टं व्यपोहय ॥ ६॥  
  
आयुष्मदात्मिकां देवीं करालवदनोज्ज्वलाम् ।  
घोररूपां सदा ध्यायेदायुष्यं याचयाम्यहम् ॥ ७॥  
  
शुभं भवतु कल्याणि आयुरारोग्यसम्पदाम् ।  
सर्वशत्रुविनाशाय आयुर्देवि नमोऽस्तु ते ॥ ८॥  
  
षष्ठांशां प्रकृतैस्सिद्धां प्रतिष्ठाप्य च सुप्रभाम् ।  
सुप्रदां चापि शुभदां दयारूपां जगत्प्रसूम् ॥ ९॥  
  
देवीं षोडशवर्षां तां शाश्वतस्थिरयौवनाम् ।  
बिम्बोष्ठीं सुदतीं शुद्धां शरच्चन्द्रनिभाननाम् ॥ १०॥  
  
नमो देव्यै महादेव्यै सिद्ध्यै शान्त्यै नमो नमः ।  
शुभायै देवसेनायै आयुर्देव्यै नमो नमः ॥ ११॥  
  
वरदायै पुत्रदायै धनदायै नमो नमः ।  
सृष्ट्यै षष्ठांशरूपायै सिद्धायै च नमो नमः ॥ १२॥  
  
मायायै सिद्धयोगिन्यै आयुर्देव्यै नमो नमः ।  
सारायै शारदायै च परादेव्यै नमो नमः ॥ १३॥  
  
बालारिष्टहरे देवि आयुर्देव्यै नमो नमः ।  
कल्याणदायै कल्याण्यै फलदायै च कर्मणाम् ॥ १४॥  
  
प्रत्यक्षायै स्वभक्तानामायुर्देव्यै नमो नमः ।  
देवरक्षणकारिण्यै आयुर्देव्यै नमो नमः ॥ १५॥  
  
शुद्धसत्त्वस्वरूपायै वन्दितायै नृणां सदा ।  
वर्जितक्रोधहिंसायै आयुर्देव्यै नमो नमः ॥ १६॥  
  
इति आयुर्देवी स्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
