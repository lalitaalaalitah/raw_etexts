---
Category: devii, devI, stavarAja
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: bIjaShoDashArNamakarandastotram.itx
Language: Sanskrit
Latest update: July 3, 2018
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: viShNuyAmala, rudrayAmala
Subject: philosophy/hinduism/religion
Sublocation: devii
Text title: bIjaShoDashArNamakarandastotram
engtitle: bIjaShoDashArNamakarandastotram
itxtitle: bIjaShoDashArNamakarandastotram shrImakarandastavarAjaH (viShNuyAmalatantrAntargatam)
title: बीजषोडशार्णमकरन्दस्तोत्रम् श्रीमकरन्दस्तवराजः (विष्णुयामलतन्त्रान्तर्गतम्)

---
  
 बीजषोडशार्णमकरन्दस्तोत्रम् अथवा श्रीमकरन्दस्तवराजः   
  
श्रीगणेशाय नमः ॥  
  
विनियोगः -  
ॐ अस्य श्रीमकरन्द-स्तव-राज-मन्त्रस्य ब्रह्म-विद्यायाः  
श्रीदक्षिणामूर्ति ऋषिः, अव्यक्त गायत्री छन्दः,  
श्रीमन्महा-त्रिपुर-सुन्दरी देवता, अं बीजं, आं शक्तिः, सौः  
कीलकं, दश-मुद्रा-ब्रह्मोपासन-सौभाग्यं चतुर्वर्गाप्तये  
विनियोगः॥  
  
ऋष्यादि-न्यासः -  
ॐ श्रीदक्षिणामूर्ति-ऋषये नमः शिरसि। अव्यक्त-गायत्री-छन्दसे  
नमः मुखे। श्रीमन्महा-त्रिपुर-सुन्दरी-देवतायै नमः हृदि।  
अं-बीजाय नमः लिङ्ग-योनौ वा। आं-शक्तये नमः नाभौ।  
सौ-कीलकाय नमः पादयोः। दश-मुद्रा-ब्रह्मोपासन-सौभाग्याय  
चतुर्वर्गाप्तये विनियोगाय नमः सर्वाङ्गे। । । कर-न्यास-श्रीं  
ह्रीं क्लीं ऐं सौः अङ्गुष्ठाभ्यां नमः। ॐ ह्रीं श्रीं तर्जनीभ्यां  
नमः। कए-ई-ल-ह्रीं मध्यमाभ्यां नमः। -स-क-ह-ल-ह्रीं  
अनामिकाभ्यां नमः। स-क-ल-ह्रीं कनिष्ठिकाभ्यां नमः । सौः ऐं  
क्लीं ह्रीं श्रीं करतल-कर-पृष्ठाभ्यां नमः।  
  
षडङ्ग-न्यासः -  
श्रीं ह्रीं क्लीं ऐं सौः हृदयाय नमः। ॐ ह्रीं श्रीं शिरसे स्वाहा।  
क-ए- ई-ल-ह्रीं शिखायै वषट्। ह-स-क-ह-ल-ह्रीं कवचाय  
हुम्। स-क-ल-ह्रीं नेत्र-त्रयाय वौषट्। सौः ऐं क्लीं ह्रीं श्रीं  
अस्त्राय फट्।  
  
ध्यानम् -  
बालार्कायुत-तेजसं त्रि-नयनां रक्ताम्बरोल्लासिनीम्।  
नानालङ्कृति-राजमान-वपुषे बालोडुराट्-शेखराम्॥  
  
हस्तैरिक्षु-धनुः सृणिं सुमशरं पाशं मुदा विभ्रतीम्।  
श्रीचक्र-स्थित-सुन्दरीं त्रि-जगतामाधार-भूतां स्मरेत्॥१   
बालार्क-मण्डलाभासां, चतुर्बाहां त्रि-लोचनाम्।  
पाशाङ्कुश-शरांश्चापं, धारयन्तीं शिवां भजे॥२  
मानस-पूजनम् -  
``लं पृथिव्यात्मकङ्गन्धं श्रीमहा-त्रिपुर-सुन्दरी-पादुकाभ्यां  
नमः अनुकल्पयामि।'' यह पढ़कर अधो-मुख  
कनिष्ठा-अङ्गुष्ठ-योग से गन्ध-मुद्रा दिखाए। ``हं  
आकाशात्मकं पुष्पं श्रीमहा-त्रिपुर-सुन्दरी-पादुकाभ्यां  
नमः अनुकल्पयामि।'' यह पढ़कर अधो-मुख  
तर्जनी-अङ्गुष्ठ-योग से पुष्प-मुद्रा दिखाए। ``यं वाय्वात्मकं  
धूपं श्रीमहा-त्रिपुर-सुन्दरी-पादुकाभ्यां नमः अनुकल्पयामि।''  
यह पढ़कर ऊर्ध्व-मुख-तर्जनी-अङ्गुष्ठ-योग से धूप-मुद्रा  
दिखाए।  
  
अथ स्तोत्रम् ।  
श्रीं-बीजे नादबिन्दुद्वितयशशिकलाकाररूपे स्वरूपे  
मातर्मे देहि बुद्धिं जहि जहि दुरितं पाहि मां दीननाथे ।  
अज्ञानध्वान्तनाशे क्षयरुचिरुचिरे प्रोल्लसत्पादपद्मे  
ब्रह्मेशाद्यैः सुरेन्द्रैः सुरगणनमिते संस्तुतां त्वां नमामि ॥ १॥  
  
लज्जाबीजस्वरूपे त्रिजगति वरदव्रीडया या स्थितेयं  
तां नित्यां शम्भुशक्तिं त्रिभुवनजननीं विश्वसम्पालनीं च ।  
सर्वासां तां निदानं सकलगुणमयीं सच्चिदानस्वरूपां  
तेजोरूपां प्रदीप्तां त्रिभुवननमितां ज्ञानदात्रीं नमामि ॥ २॥  
  
क्लीं-बीजे कामरूपधृतकुसुमधनुर्बाणपाशाङ्कुशां तां  
वन्दे भास्वत्सरोजोदरविभवदृशं मोहयन्तीं त्रिलोकीम् ।  
काञ्चीमञ्जीरहाराङ्गदमुकुटलसत्स्वर्णमाणिक्यरत्नै-  
र्भास्वन्तीमिन्दुवक्त्रां स्तनभरनमितां क्षीणमध्यां त्रिनेत्राम् ॥ ३॥  
  
ऐं-वाणीबीजरूपे त्रिभुवनजडताध्वान्तविध्वंसिनी त्वं  
शब्दव्रह्मस्वरूपां श्रुतिभिरनुपदं गीयमाना त्वमेव ।  
मातर्मे देहि बुद्धिं मम सदसि परद्वन्द्वसङ्क्षोभकर्त्रोमैन्द्रीं  
वाचस्पतेरप्यतिविविधपदं त्वत्पदाम्भोजमीडे ॥ ४॥  
  
सौः-शक्त्या कामरूपे घटपटप्रभृतौ दृष्टहेतौ सदा या  
माया काचिन्महत्वत्प्रभृतिपरिणतौ शूलभूता त्वमेव ।  
केचिद्बाह्यप्रपञ्चा मणिमिव हि तनौ तन्तुभूतात्मविद्या-  
विद्याविभ्रान्तिवृन्दं क्षपयति जगतां मेनिरे शुद्धभावाः ॥ ५॥  
  
ओम्मातस्ते नमस्ते श्रुतिपथगुरुत्र्यक्षरब्रह्मरूपे  
मिथ्यामोहान्धकारे पतितमनुदिनं पाहि मां मन्दहीनम् ।  
मोहक्रोधप्रलोभप्रमथमदचयैः शत्रुभिः पीड्यतेऽसौ  
पत्नीपुत्रादिभृत्यैर्नतविविधजनैः शृङ्खलाभिर्निबद्धम् ॥ ६॥  
  
ह्रीङ्कारे ह्रीस्वरूपे मम दह दुरितं व्याधिदारिद्र्यबीजं  
मातस्त्वत्पादपद्मं द्वितयपरिसते प्रार्थये भक्तिलेशम् ।  
त्वं वाणी त्वं च लक्ष्मीस्त्वमसि गिरिसुता ब्रह्मविष्णुस्मरारेश्चित्तं  
नित्यं स्मराख्ये कृतमिह जननि हृत्कटाक्षैकवृन्देः ॥ ७॥  
  
श्रीङ्कारे श्रीस्वरूपे वितर मयि धनं धान्यहस्त्यश्वयुक्तं  
स्वर्णं माणिक्यरत्नाद्यभिलषितयुतं त्वत्पदार्थैः सुयोग्यम् ।  
विद्यां त्वं देहि मोक्षं मयि भवदहने देवि दन्दह्यमाने  
योगीन्द्रैः सेव्यमाना भृतकलुषचयैर्मोक्षमन्वेषयद्भिः ॥ ८॥  
  
कामो योनिश्चतुर्थस्वरत्रिदशपतिर्भौवनेशीवबीजं  
तावद्वर्णावली त्वं नतजनवरदे लास्यदे भक्तिप्रीते ।  
त्वत्पादाम्भोजयुग्मं हृदयसरसिजे सन्निधायैकचित्ते  
ध्यात्वा त्वत्कर्मबन्धं त्वतिविमलधियो मुक्तवन्तो मुनीन्द्रः ॥ ९॥  
  
ब्रह्मेन्दुः कामदेवो वियदमरगुरुर्भौवनेशीवबीजं  
तावद्वर्णस्वरूपैर्घटितकनकलतां त्वां प्रसन्नोऽस्मि मातः ।  
विष्णुब्रह्मेशमूर्धस्थितमुकुटमणिप्रोल्लसत्पादपद्मां  
योगीन्द्रैर्ध्येयपादाम्बुरुहनखशशिद्योतविद्योतितां त्वाम् ॥ १०॥  
  
इन्दुः कामः सुरेशो विदथनलसृग्वामनेत्रार्धचन्द्रैर्युक्तं  
यद्बीजमेतत्तदपि तव वपुः सच्चिदानन्दरूपम् ।  
बाला त्वं भैरवी त्वं त्रिभुवनजननी वारिणी नीलवर्णा  
त्वं गौरी त्वं च काली सकलमनुमयी त्वं महामोक्षदात्री ॥ ११॥  
  
सौःकारा बीजराजस्त्रिभुवनजननी शक्तिराद्या त्वमेव  
त्वद्युक्तः शम्भुरेव प्रभवति चलितुं त्वां विना जाड्यवान् सः ।  
ब्रह्मा विष्णुः कपर्दी जननि तव कृपालेशमात्राच्छरीरं  
गृह्णन्तः सृष्टिरक्षाप्रलयमविचलच्चक्रिरे त्वद्वशस्थाः ॥ १२॥  
  
ऐम्बीजं वाग्भवाख्यं त्वमिह जडमतिध्वान्तचक्षुःप्रकाशा  
मातः कारुण्यधाराभववलितदृशा पश्य भां दीननाथे ।  
मोह्यन्ते मोहितास्ते तव जननि महामायया बद्धचित्ताः  
कारुण्यं प्रार्थयन्ते तव पदयुगले ज्ञानवन्तो मुनीन्द्रः ॥ १३॥  
  
क्लीङ्कारो बीजरूपस्तव जननि मनुश्रेष्ठमध्यप्रदेशः  
साक्षाद्ब्रह्मस्वरूपो मदनतनुलता ब्रह्मणो मोहकर्त्री ।  
सुज्ञानस्मेरवक्त्राम्बुजकुहपलसत्सत्सु पीयूषधारा  
वेदाश्चत्वार एते तुहिनगिरिसुते प्राप्तमीनेन्द्ररूपे ॥ १४॥  
  
ह्रीङ्कारोङ्काररूपा त्वमिह शशिमुखी ह्रींस्वरूपा त्वमेव  
क्षान्तिस्त्वं त्वं च कान्तिर्हरिहरकमलोद्भूतरूपा त्वमेव ।  
त्वं सिद्धिस्त्वं च ऋद्धिः स्मररिपुमनसस्त्वं च सम्मोहयन्ती  
विद्या त्वं मुक्तिहेतुर्भवजलधिजदुःखस्य हन्त्री त्वमेका ॥ १५॥  
  
श्रीं-बीजे श्रीस्वरूपे मधुरिपुमनसो मध्यमध्यासिता त्वं  
मातस्त्वद्भक्तिलेशादमरपतिरसौ प्राप्तवान् बुद्धिमेषाम् ।  
इत्येवं षोडशार्णः पठितमनुदिनं स्वर्गमोक्षैकहेतुः  
सिद्धीरष्टौ लभन्ते य इह न तु वरं श्रेष्ठमेते भजन्ते ॥ १६॥  
  
पूजयित्वा विधानेन महात्रिपुरसुन्दरीम् ।  
इमं स्तवं पठित्वा तु देवीसायुज्यमाप्नुयात् ॥ १७॥  
  
इति विष्णुयामले शिवोक्तं बीजषोडशार्णमकरन्दस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
