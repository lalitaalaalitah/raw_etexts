---
Author: Traditional
Category: devii, pArvatI, stotra, devI
File name: svayamvarampArvati.itx
Language: Sanskrit
Latest update: September 6, 2007
Location: doc_devii
Proofread by: Adwaith Menon adwaithmenon at gmail.com, Subhash Prajapati subhashzp
  at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: svaya.nvara pArvatI stotra.n- mantramAlAstotra.n
Texttype: stotra
Transliterated by: Adwaith Menon adwaithmenon at gmail.com
engtitle: svaya.nvara pArvatI stotra.n evaM mantramAlAstotra.n
itxtitle: svaya.nvara pArvatIstotra.n vA mantramAlAstotra.n
title: स्वयंवर पार्वतीस्तोत्रं वा मन्त्रमालास्तोत्रं

---
  
 श्रीस्वयंवर पार्वतीस्तोत्रं अथवा मन्त्रमालास्तोत्रं   
  
बन्धूकवर्णामरुणां सुगात्राम्  
शम्भुं समुद्दिश्य शनैरुपेताम् ।  
अम्भोजमृद्वीमभिलाषदात्रीं  
सम्भावये निर्जरदारुकल्पाम् ॥ १॥  
  
हीम्मन्थराणि चरणाग्रगतिप्रपाते-  
ष्वामञ्जुसङ्क्वणितकङ्कणकिङ्किणीनि ।  
कामं कुमारि! तव तानि शिवे! स्मरामि  
क्षेमङ्कराणि जनकालयखेलनानि ॥ २॥  
  
योगेन बाल्यवयसो ललितां पुरस्तात्  
द्रागेव कण्ठविलसत् कनकोर्मिकौघाम् ।  
आकम्रनद्धरशनां भवतीं निरीक्षे  
श्रीकण्ठभामिनि! कदा प्रपदीनवेणीम् ॥ ३॥  
  
गिर्यल्पमुग्धविशदं नवयौवनं श्री-  
धुर्यं विलासमयमक्ष्णि कृशं विलग्ने ।  
पर्युच् छ्रितं कुचभरे जघने घनं यत्  
पर्युत्सुकोऽस्मि सततं जननि प्रसीद ॥ ४॥  
  
निर्धूतकुण्डलमुदञ्चितघर्मलेशं  
विस्रस्तकेशमभितश्चलदीक्षणान्तम् ।  
निर्ध्वानिकङ्कणमुदग्रकुचान्तमन्तर्-  
बध्नामि तातगृहकन्दुकखेलनं ते ॥ ५॥  
  
योगेश्वरं प्रचुरभक्ति गिरीशमारा-  
देकान्तवर्तिनमुपेत्य तपश्चरन्तं ।  
आकाङ्क्षया परिचरिष्णुमनाकुलां त्वां  
ये केचिदीश्वरि भजन्ति त एव धन्याः ॥ ६॥  
  
गिर्यात्मजे! मदनदाहमहावमान-  
पर्याकुला पुरहरे हृदयं निधाय ।  
कुर्यास्तपो विदधती कुशलानि भूभृत्-  
पर्यायपीनकुचकुम्भविशुम्भदङ्गी ॥ ७॥  
  
निध्याय मानसदृशा मुहुरिन्दुचूडं  
मद्ध्ये स्थिता रहसि पञ्चहुताशनानाम् ।  
तत्तादृशेन तपसा जगदण्ड्भाजां  
वित्रासदात्रि परिपाहि सदाशिवे! नः ॥ ८॥  
  
योग्यं वटोर्वपुरुपस्थितमात्मभक्तिं  
दीर्घां परीक्षितुमनुक्षणमाक्षिपन्तम् ।  
साक्षाग्दिरीशमवधूय रुषा प्रयाते  
द्राक्तेन संश्रितपदां भवतीं भजामः ॥ ९॥  
  
गेहे निजे वरणदामलसत्कराब्जां  
व्याहारिनूपुरमुदश्चितमन्दहासाम् ।  
नीहारुभानुधरमुच्चलितां वरीतुं  
मोहावहां त्रिभुवनस्य भजामहे त्वाम् ॥ १०॥  
  
श्वस्ताहि कङ्कणविलोकनभीतभीतं  
प्रत्यग्ररागविवशं मम तं निधेहि ।  
उत्स्वेदवेपथु पिनाकभृता गृहीतं  
रुद्राणि दक्षिणकराम्बुजमुत्तमाङ्गे ॥ ११॥  
  
रिष्टापहं भवतु भर्त्तृनखेन्दुबिम्ब-  
स्पष्टानुबिम्बिततनुं विबुधापगां ताम् ।  
दृष्ट्वाशु रागरभसोदयशोणकोणं  
दृष्टिद्वयं तव करग्रहणे स्थितं नः ॥ १२॥  
  
योगे नवे तव भवानि शिवानि दद्यात्  
द्रागेव सत्वरमपत्रपया निवृत्तम् ।  
साकम्पमालिवचनैर्विहिताभिमुख्यं  
द्रागुत्स्मितं पुरभिदा परिरब्धमङ्गम् ॥ १३॥  
  
गत्या नितम्बभरमन्थरया सलज्जै-  
रर्धेक्षणैरसकलाक्षरवाग्विलासैः ।  
हृद्यैश्च विभ्रमगुणैर् मदनारिधैर्य-  
प्रस्तारद्दारिणि शिवे जननि प्रसीद ॥ १४॥  
  
भद्रा मुखेन्दुनमनादभिवीक्षणेषु  
प्रत्युक्तिदानविरमान्नवसत्कथासु ।  
उद्वेपनादपि हठात्परिरम्भणेषु  
पत्युः प्रमोदजननी जननि प्रसीद ॥ १५॥  
  
यं नाथमादिमुनयो निगमोक्तिगुम्भे-  
ष्वालक्ष्य तान्तमनसो विमुखीभवन्ति ।  
सन्नह्य तेन दयितेन मनोजविद्या-  
नन्दानुभूतिरसिके जननि प्रसीद ॥ १६॥  
  
कल्याणकुन्तलभरं नवकल्पवल्ली-  
पुष्पोल्लसद् बहुलसौरभलोभनीयम् ।  
कल्याणदामशशिखण्डमखण्डशोभा-  
कल्लोलितं तव महेश्वरि संश्रयामः ॥ १७॥  
  
रिञ्चोलिका तव शिवे! निटिलालकानां  
न्यञ्चत्पटीरतिलके निटिले विभान्ती ।  
मञ्जुप्रसन्नमुखपद्मविहारिलक्ष्मी-  
पिञ्छातपत्ररुचिरा हृदि नः समिन्धाम् ॥ १८॥  
  
सम्यग्भ्रुवौ तव विलासभुवौ स्मरामः  
सम्मुग्द्ध मन्मथशरासनचारुरूपे ।  
हृन्मध्यगूढनिहितं हरधैर्यलक्ष्यं  
यन्मूलयन्त्रितकटाक्षशरैर्विभिन्नम् ॥ १९॥  
  
कम्राः सितासितरुचा श्रवणान्तदीर्घाः  
बिम्बोकडम्बरभृतो निभृतानुकम्पाः ।  
सम्पातुका मयि भवन्तु पिनाकिवक्त्र-  
बिम्बाबुजन्ममधुपाः सति! ते कटाक्षाः ॥ २०॥  
  
लग्नाभिराममृगनाभिविचित्रपत्रं  
मग्नं प्रभासमुदये तव गण्डबिम्बम् ।  
चित्ते विभातु सततं मणिकुण्डलोद्य-  
द्रत्नानुबिम्बपरिचुम्बितमम्बिके नः ॥ २१॥  
  
स्थाणोः सदा भगवतः प्रियतानिधानं  
प्राणादपि प्रविरलस्मितलोभनीयम् ।  
स्थानीकुरुष्व गिरिजे! तव बन्धुजीव-  
श्रेणीसगन्धमधरं धिषणान्तरे नः ॥ २२॥  
  
वन्दामहे कनकमङ्गलसूत्रशोभा-  
सन्दीप्तकुङ्कुमवलित्रयभङ्गि रम्यम् ।  
मन्द्रादिकस्वरविकस्वरनादविद्या-  
सन्दर्भगर्भमगजे! तव कण्ठनालम् ॥ २३॥  
  
रक्षार्थमत्र मम मूर्धनि धत्स्व नित्यं  
दक्षारिगाढपरिरम्भरसानुकूलम् ।  
अक्षामहेमकटकाङ्गदरत्नशोभं  
लाक्षाविलं जननि! पानियुगं त्वदीयम् ॥ २४॥  
  
जम्भारिकुम्भिवरकुम्भनिभामुरोज-  
कुम्भद्वयीं ललितसम्भृतरत्नमालाम् ।  
शम्भोर्भुजैरनुदिनं निबिडाङ्कपाली-  
सम्भावितां भुवनसुन्दरि! भावयामः ॥ २५॥  
  
गर्वापहे वटदलस्य तनूदरान्ते  
निर्व्यूढभासि तव नाभिसरस्यगाधे ।  
शर्वावलोकरुचिमेदुररोमवल्ली-  
निर्वासिते वसतु मे धिषणामराली ॥ २६॥  
  
मच्चेतसि स्फुरतु माररथाङ्गभङ्गीं  
उच्चैर्दधानमतिपीवरतानिधानम् ।  
स्वच्छन्दरत्नरशनाकलितान्तरीय-  
प्रच्छन्नमम्ब! तव कम्रनितम्बबिम्बम् ॥ २७॥  
  
स्यन्दानुरागमदवारिपुरारिचेत-  
स्सन्नागबन्धमणिवेणुकमूरुकाण्डम् ।  
बन्दीकृतेन्द्रगजपुष्करमुग्धरम्भं  
नन्दाम सुन्दरि! शिवे! हृदि सन्दधानाः ॥ २८॥  
  
मुग्धोल्लसत्कनकनूपुरनग्धनाना-  
रत्नाभयोर्ध्वगतया परितोऽभिरामम् ।  
चित्तप्रसूतिजयकाहलकान्ति जङ्घा-  
युग्मं त्वदीयमगनन्दिनि! चिन्तयामः ॥ २९॥  
  
खट्वाङ्गपाणिमकुटेन तदा तदा सं-  
घृष्टाग्रयोः प्रणतिषु प्रणयप्रकोपे ।  
अष्टाङ्गपातसहितं प्रणतोस्मि लब्धु-  
मिष्टां गतिं जननि! पादपयोजयोस्ते ॥ ३०॥  
  
हृद्यर्पणं मम मृजन्तु तदा त्वदङ्ग-  
मुद्यद्रविद्युति भवेदिह सानुबिम्बम् ।  
उत्तुङ्गदैत्यसुरमौलिभिरुह्यमाना  
रुद्रप्रिये! तव पदाब्जभवाः परागाः ॥ ३१॥  
  
दद्याः सुखानि मम चक्रकलान्तरस्त्था!  
रक्ताम्बराभरणमाल्यधरा! जपाभा! ।  
रुद्राणि! पाशसृणिचापशराग्रहस्ता!  
कस्तूरिकातिलकिनी! नवकुङ्कुमार्दा! ॥ ३२॥  
  
यत्पङ्कजन्मनिलयं करपद्मशुम्भ-  
दम्भोरुहं भुवनमङ्गलमाद्रियन्ते ।  
अम्भोरुहाक्ष सुकृतोत्करपाकमेकं  
सम्भावये हृदि शिवे! तव शक्तिभेदं ॥ ३३॥  
  
मन्दारकुन्दसुषमा करपल्लवोद्यत्  
पुण्याक्षदामवरपुस्तकपूर्णकुम्भा ।  
चन्द्रार्द्धचारुमकुटा नवपद्मसंस्था  
सन्देदिवीतु भवती हृदि नस्त्रिणेत्रा ॥ ३४॥  
  
मध्येकदम्बवनमास्थितरत्नडोलां  
उद्यन्नखाग्रमुखरीकृतरत्नवीणाम् ।  
अत्यन्तनीलकमनीयकलेबरां त्वां  
उत्सङ्गलालितमनोज्ञशुकीमुपासे ॥ ३५॥  
  
वर्तामहे मनसि सन्दधतीं नितान्त-  
रक्तां वराभयविराजिकरारविन्दाम् ।  
उद्वेलमध्यवसतिं मधुराङ्गि! मायां  
तत्त्वात्मिकां भगवतीं भवतीं भजन्तः ॥ ३६॥  
  
शम्भुप्रियां शशिकलाकलितावतंसां  
सम्भाविताभयवरां कुशपाशपाणिम् ।  
सम्पात्प्रदाननिरतां भुवनेश्वरीं त्वां  
शुम्भज्जपारुचमपारकृपामुपासे ॥ ३७॥  
  
आरूढतुङ्गतुरगां मृदुबाहुवल्लीं  
आरूढपाशसृणिवेत्रलतां त्रिणेत्राम् ।  
आरोपितामखिलसन्वनने प्रगत्भां  
आराधयामि भवतीं मनसा मनोज्ञाम् ॥ ३८॥  
  
कर्मात्मिके जय जयाखिलधर्ममूर्ते  
चिन्मात्रिके, जय जय त्रिगुणस्वरूपे ।  
कल्माषघर्मपिशुनान् करुणामृतार्द्रैः  
सम्मार्ज्य सम्यगभिषिञ्च दृगञ्चलैर् नः ॥ ३९॥  
  
षणामसि त्वमधिदैवतमक्षराणां  
वर्णत्रयोदितमनुप्रकृतिस्त्वमेव ।  
त्वन्नाम विश्वमनुशक्तिकलं त्वदन्यत्  
किन्नाम दैवतमिहास्ति समस्तमूर्त्ते ॥ ४०॥  
  
या कापि विश्वजनमोहनदिव्यमाया  
श्रीकामवैरिवपुरर्धहरानुभावा ।  
प्राकाश्यते जगदधीश्वरि! सा त्वमस्मान्  
मूकाननन्यशरणान् परिपाहि दीनान् ॥ ४१॥  
  
कर्त्र्यै नमोऽस्तु जगतोनिखिलस्य भर्त्र्यै  
हर्त्र्यै नमोऽस्तु विधिविष्णुहरात्मशक्त्यै ।  
भुक्त्यै नमोऽस्तु भुवनाभिमतप्रसूत्यै  
मुक्त्यै नमोऽस्तु मुनिमण्डलदृश्यमूर्त्यै ॥ ४२॥  
  
षड्वक्त्रहस्तिमुखजुष्टपदस्य भर्तु-  
रिष्टोपगूहनसुधाप्लुतमानसस्य ।  
दृष्ट्या निपीय वदनेन्दुमदक्षिणाङ्के  
तुष्ट्या स्थिते! वितर देवि! दयावलोकान् ॥ ४३॥  
  
यन्तान्तरं भवितृभूतभवं मया यत्  
स्वप्नप्रजागरसुषुप्तिषु वाङ्मनोऽङ्गैः ।  
नित्यं त्वदर्चनकलासु समस्तमेतत्  
भक्तानुकम्पिनि! ममास्तु तव प्रसादात् ॥ ४४॥  
  
स्वाहेति सागरसुतेति सुरापगेति  
व्याहाररूपसुषमेति हरिप्रियेति ।  
नीहारशैलतनयेति पृथक्प्रकाश-  
रूपां परेशमहिषीं भवतीं भजामः ॥ ४५॥  
  
हारस्फुरत्कुचगिरे! हरजीवनाथे!  
हारिस्वरूपिणि! हरिप्रमुखाभिवन्द्ये! ।  
हेरम्बशक्तिधरनन्दिनि! हेमवर्णे!  
हे चण्डि! हैमवति! देवि! नमो नमस्ते ॥ ४६॥  
  
ये तु स्वयंवरमहास्तवमन्त्रमेतं  
प्रातर्नराः सकलसिद्धिकरं जपन्ति ।  
भूतिप्रभावजनरञ्जनकीर्त्तिसौन्द-  
र्यारोग्यमायुरपि दीर्घममी लभन्ते ॥ ४७॥  
  
शतक्रतुप्रभृत्यमर्त्यतत्यभिप्रणत्युप-  
क्रमप्रसृत्वरस्मितप्रभाञ्चितास्यपङ्कजे ।  
हरप्रिये! वरप्रदे! धराधरेन्द्रकन्यके  
हरिद्रया समन्विते दरिद्रतां हर द्रुतं ॥ ४८॥  
  
      स्वयंवरमन्त्रम्  
         न्यासं  
अस्य श्रीस्वयंवरामन्त्रस्य ब्रह्मा ऋषिः देवीगायत्री  
छन्दः देवी गिरिपुत्री स्वयंवरा देवता ।  
मम अभीष्टसिध्यर्थे जपे विनियोगः ॥  
  
ह्रां इत्यादिना न्यासः ।  
  
         ध्यानं  
शम्भुं जगन्मोहनरूपपूर्णं  
विलोक्य लज्जाकुलितां स्मिताढ्याम् ।  
मधूकमालां स्वसखीकराभ्यां  
सम्बिभ्रतीमद्रिसुतां भजेयम् ॥  
  
-पञ्चपूजां लं इत्यादि-  
  
ॐ ह्रीं योगिनि योगिनि योगेश्वरि योगभयङ्करि  
सकलस्थावरजङ्गमस्य मुखहृदयं मम वशं  
आकर्षयाकर्षय स्वाहा ।  
  
   ॥ स्वयंवरध्यानम् ॥  
  
हेमाभाम्मतिवागतीतगुणशीलान्तामशिल्पाकृतिं  
प्रेमारोहमनोहरां करलसत्कल्याणदामान्विताम् ।  
श्यामामीश्वरमुद्यतां वरयितुं त्रैलोक्यसम्मोहिनीं  
कामापादनकल्पवल्लिमनिशं वन्दे परां देवताम् ॥ १॥  
  
बालार्कायुतसुप्रभां करतले रोलम्बमालाकुलां  
मालां सन्दधतीं मनोहरतनुं मन्दस्मितोद्यन्मुखीम् ।  
मन्दं मन्दमुपेयुषीं वरयितुं शम्भुं जगन्मोहिनीं  
वन्दे देवमुनीन्द्रवन्दितपदामिष्टार्थदां पार्वतीं ॥ २॥  
  
विधृतवरणमाल्या सर्वरत्नाङ्गभूषा  
निखिलनयनचेतोहारिरूपाग्र्यवेषा ।  
भवतु भवदभिष्टप्राप्तये शैलकन्या  
पुरुषयुवतिवश्याकृष्टिनित्यप्रहर्षा ॥ ३॥  
  
  
Encoded and proofread by  
Adwaith Menon adwaithmenon at gmail.com and  
Subhash Prajapati subhashzp@gmail.com  
  
