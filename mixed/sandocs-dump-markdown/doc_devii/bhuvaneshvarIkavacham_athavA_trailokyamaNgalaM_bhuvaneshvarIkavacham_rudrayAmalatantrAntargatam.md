---
Author: Traditional
Category: kavacha, devii, dashamahAvidyA, devI
Description-comments: rudrayAmale deviishankarasa.nvAde
File name: bhuvaneshvariikavacham.itx
Language: Sanskrit
Latest update: May, 01, 2006
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: trailokyamohanakAlIkavacham
Transliterated by: Ravin Bhalekar ravibhalekar at hotmail.com
engtitle: bhuvaneshvarIkavacham
itxtitle: bhuvaneshvarIkavacham athavA trailokyamaNgalaM bhuvaneshvarIkavacham (rudrayAmalatantrAntargatam)
title: भुवनेश्वरीकवचम् अथवा त्रैलोक्यमण्गलं भुवनेश्वरीकवचम् (रुद्रयामलतन्त्रान्तर्गतम्)

---
  
 भुवनेश्वरीकवचम् त्रैलोक्यमङ्गलम्   
  
श्रीगणेशाय नमः ।  
देव्युवाच ।  
देवेश भुवनेश्वर्या या या विद्याः प्रकाशिताः ।  
श्रुताश्चाधिगताः सर्वाः श्रोतुमिच्छामि साम्प्रतम् ॥ १॥  
  
त्रैलोक्यमङ्गलं नाम कवचं यत्पुरोदितम् ।  
कथयस्व महादेव मम प्रीतिकरं परम् ॥ २॥  
  
ईश्वर उवाच ।  
शृणु पार्वति वक्ष्यामि सावधानावधारय ।  
त्रैलोक्यमङ्गलं नाम कवचं मन्त्रविग्रहम् ॥ ३॥  
  
सिद्धविद्यामयं देवि सर्वैश्वर्यसमन्वितम् ।  
पठनाद्धारणान्मर्त्यस्त्रैलोक्यैश्वर्यभाग्भवेत् ॥ ४॥  
  
ॐ अस्य श्रीभुवनेश्वरीत्रैलोक्यमङ्गलकवचस्य शिव ऋषिः ,  
विराट् छन्दः , जगद्धात्री भुवनेश्वरी देवता ,  
धर्मार्थकाममोक्षार्थे जपे विनियोगः ।  
ह्रीं बीजं मे शिरः पातु भुवनेशी ललाटकम् ।  
ऐं पातु दक्षनेत्रं मे ह्रीं पातु वामलोचनम् ॥ १॥  
  
श्रीं पातु दक्षकर्णं मे त्रिवर्णात्मा महेश्वरी ।  
वामकर्णं सदा पातु ऐं घ्राणं पातु मे सदा ॥ २॥  
  
ह्रीं पातु वदनं देवि ऐं पातु रसनां मम ।  
वाक्पुटा च त्रिवर्णात्मा कण्ठं पातु परात्मिका ॥ ३॥  
  
श्रीं स्कन्धौ पातु नियतं ह्रीं भुजौ पातु सर्वदा ।  
क्लीं करौ त्रिपुटा पातु त्रिपुरैश्वर्यदायिनी ॥ ४॥  
  
ॐ पातु हृदयं ह्रीं मे मध्यदेशं सदावतु ।  
क्रौं पातु नाभिदेशं मे त्र्यक्षरी भुवनेश्वरी ॥ ५॥  
  
सर्वबीजप्रदा पृष्ठं पातु सर्ववशङ्करी ।  
ह्रीं पातु गुह्यदेशं मे नमोभगवती कटिम् ॥ ६॥  
  
माहेश्वरी सदा पातु शङ्खिनी जानुयुग्मकम् ।  
अन्नपूर्णा सदा पातु स्वाहा पातु पदद्वयम् ॥ ७॥  
  
सप्तदशाक्षरा पायादन्नपूर्णाखिलं वपुः ।  
तारं माया रमाकामः षोडशार्णा ततः परम् ॥ ८॥  
  
शिरःस्था सर्वदा पातु विंशत्यर्णात्मिका परा ।  
तारं दुर्गे युगं रक्षिणी स्वाहेति दशाक्षरा ॥ ९॥  
  
जयदुर्गा घनश्यामा पातु मां सर्वतो मुदा ।  
मायाबीजादिका चैषा दशार्णा च ततः परा ॥ १०॥  
  
उत्तप्तकाञ्चनाभासा जयदुर्गाऽऽननेऽवतु ।  
तारं ह्रीं दुं च दुर्गायै नमोऽष्टार्णात्मिका परा ॥ ११॥  
  
शङ्खचक्रधनुर्बाणधरा मां दक्षिणेऽवतु ।  
महिषामर्द्दिनी स्वाहा वसुवर्णात्मिका परा ॥ १२॥  
  
नैऋत्यां सर्वदा पातु महिषासुरनाशिनी ।  
माया पद्मावती स्वाहा सप्तार्णा परिकीर्तिता ॥ १३॥  
  
पद्मावती पद्मसंस्था पश्चिमे मां सदाऽवतु ।  
पाशाङ्कुशपुटा मायो स्वाहा हि परमेश्वरि ॥ १४॥  
  
त्रयोदशार्णा ताराद्या अश्वारुढाऽनलेऽवतु ।  
सरस्वति पञ्चस्वरे नित्यक्लिन्ने मदद्रवे ॥ १५॥  
  
स्वाहा वस्वक्षरा विद्या उत्तरे मां सदाऽवतु ।  
तारं माया च कवचं खे रक्षेत्सततं वधूः ॥ १६॥  
  
हूँ क्षें ह्रीं फट् महाविद्या द्वादशार्णाखिलप्रदा ।  
त्वरिताष्टाहिभिः पायाच्छिवकोणे सदा च माम् ॥ १७॥  
  
ऐं क्लीं सौः सततं बाला मूर्द्धदेशे ततोऽवतु ।  
बिन्द्वन्ता भैरवी बाला हस्तौ मां च सदाऽवतु ॥ १८॥  
  
इति ते कथितं पुण्यं त्रैलोक्यमङ्गलं परम् ।  
सारात्सारतरं पुण्यं महाविद्यौघविग्रहम् ॥ १९॥  
  
अस्यापि पठनात्सद्यः कुबेरोऽपि धनेश्वरः ।  
इन्द्राद्याः सकला देवा धारणात्पठनाद्यतः ॥ २०॥  
  
सर्वसिद्धिश्वराः सन्तः सर्वैश्वर्यमवाप्नुयुः ।  
पुष्पाञ्जल्यष्टकं दद्यान्मूलेनैव पृथक् पृथक् ॥ २१॥  
  
संवत्सरकृतायास्तु पूजायाः फलमाप्नुयात् ।  
प्रीतिमन्योऽन्यतः कृत्वा कमला निश्चला गृहे ॥ २२॥  
  
वाणी च निवसेद्वक्त्रे सत्यं सत्यं न संशयः ।  
यो धारयति पुण्यात्मा त्रैलोक्यमङ्गलाभिधम् ॥ २३॥  
  
कवचं परमं पुण्यं सोऽपि पुण्यवतां वरः ।  
सर्वैश्वर्ययुतो भूत्वा त्रैलोक्यविजयी भवेत् ॥ २४॥  
  
पुरुषो दक्षिणे बाहौ नारी वामभुजे तथा ।  
बहुपुत्रवती भूयाद्वन्ध्यापि लभते सुतम् ॥ २५॥  
  
ब्रह्मास्त्रादीनि शस्त्राणि नैव कृन्तन्ति तं जनम् ।  
एतत्कवचमज्ञात्वा यो भजेद्भुवनेश्वरीम् ।  
दारिद्र्यं परमं प्राप्य सोऽचिरान्मृत्युमाप्नुयात् ॥ २६॥  
  
॥ इति श्रीरुद्रयामले तन्त्रे देवीश्वर संवादे  
त्रैलोक्यमङ्गलं नाम भुवनेश्वरीकवचं सम्पूर्णम् ॥  
  
  
Encoded and Proofread by Ravin Bhalekar ravibhalekar at hotmail.com  
  
