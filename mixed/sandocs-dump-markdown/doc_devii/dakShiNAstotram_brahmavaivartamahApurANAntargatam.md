---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: devii, devI
Description/comments: brahmavaivartamahApurANa
File name: dakShiNAstotram.itx
Indexextra: (stotramAlA)
Language: Sanskrit
Latest update: March 24, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: dakShiNAstotram
engtitle: dakShiNAstotram
itxtitle: dakShiNAstotram (brahmavaivartamahApurANAntargatam)
title: दक्षिणास्तोत्रम् (ब्रह्मवैवर्तमहापुराणान्तर्गतम्)

---
  
 दक्षिणास्तोत्रम्   
  
यज्ञपुरुष उवाच  
पुरा गोलोकगोपी त्वं गोपीनां प्रवरा परा ।  
राधासमा तत्सखी च श्रीकृष्णप्रेयसी प्रिये ॥ १॥  
  
कार्तिकीपूर्णिमायां तु रासे राधामहोत्सवे ।  
आविर्भूता दक्षिणांशात्कृष्णस्य तेन दक्षिणा ॥ २॥  
  
पुरा त्वं हि सुशीलाऽऽख्या शीलेन शोभनेन च ।  
कृष्णदक्षांशवासाच्च राधाशापाच्च दक्षिणा ॥ ३॥  
  
गोलोकात्त्वं परिध्वस्ता मम भाग्यादुपस्थिता ।  
कृपां कुरु त्वमेवाद्य स्वामिनं कुरु मां प्रिये ॥ ४॥  
  
कर्मिणां कर्मणां देवी त्वमेव फलदा सदा ।  
त्वया विना च सर्वेषां सर्वं कर्म च निष्फलम् ॥ ५॥  
  
फलशाखाविहीनश्च यथा वृक्षो महीतले ।  
त्वया विना तथा कर्म कर्मिणां च न शोभते ॥ ६॥  
  
ब्रह्मविष्णुमहेशाश्च दिक्पालादय एव च ।  
कर्मणश्च फलं दातुं न शक्ताश्च त्वया विना ॥ ७॥  
  
कर्मरूपी स्वयं ब्रह्मा फलरूपी महेश्वरः ।  
यज्ञरूपी विष्णुरहं त्वमेषां साररूपिणी ॥ ८॥  
  
फलदाता परं ब्रह्म निर्गुणः प्रकृतेः परः ।  
स्वयं कृष्णश्च भगवान्न च शक्तस्त्वया विना ॥ ९॥  
  
त्वमेव शक्तिः कान्ते मे शश्वज्जन्मनि जन्मनि ।  
सर्वकर्मणि शक्तोऽहं त्वया सह वरानने ॥ १०॥  
  
इत्युक्त्वा तत्पुरस्तस्थौ यज्ञाधिष्ठातृदेवकः ।  
तुष्टा बभूव सा देवी भजे तं कमला कला ॥ ११॥  
  
इदं च दक्षिणास्तोत्रं यज्ञकाले च यः पठेत् ।  
फलं च सर्वयज्ञानां लभते नात्र संशयः ॥ १२॥  
  
इति श्रीब्रह्मवैवर्तमहापुराणे प्रकृतिखण्डे  
       यज्ञपुरुषकृतं दक्षिणास्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
