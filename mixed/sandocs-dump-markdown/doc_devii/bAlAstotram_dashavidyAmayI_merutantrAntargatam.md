---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH, Merutantra
File name: dashavidyAmayIbAlAstotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Dashavidyamayi Bala Stotram
engtitle: dashavidyAmayI bAlAstotram
itxtitle: bAlAstotram dashavidyAmayI (merutantrAntargatam)
title: बालास्तोत्रम् दशविद्यामयी (मेरुतन्त्रान्तर्गतम्)

---
  
 श्रीदशविद्यामयीबालास्तोत्रम्   
श्रीकाली बगलामुखी च ललिता धूम्रावती भैरवी  
     मातङ्गी भुवनेश्वरी च कमला श्रीर्वज्रवैरोचनी ।  
तारापूर्वमहापदेन कथिता विद्या स्वयं शम्भुना  
     लीला रूपमयी च देशदशधा बाला तु मां पातु सा ॥ १॥  
  
श्यामां श्यामघनावभासरुचिरां नीलालकालङ्कृतां  
     बिम्बोष्ठीं बलिशत्रुवन्दितपदां बालार्ककोटिप्रभाम् ।  
त्रासत्रासकृपाणमुण्डदधतीं भक्ताय दानोद्यतां  
     वन्दे सङ्कटनाशिनीं भगवतीं बालां स्वयं कालिकाम् ॥ २॥  
  
ब्रह्मास्त्रां सुमुखीं बकारविभवां बालां बलाकीनिभां  
     हस्तन्यस्तसमस्तवैरिरसनामन्ये दधानां गदाम् ।  
पीतां भूषणगन्धमाल्यरुचिरां पीताम्बराङ्गां वरां  
     वन्दे सङ्कटनाशिनीं भगवतीं बालां च बगलामुखीम् ॥ ३॥  
  
बालार्कद्युतिभास्करां त्रिनयनां मन्दस्मितां सन्मुखीं  
     वामे पाशधनुर्धरां सुविभवां बाणं तथा दक्षिणे ।  
पारावारविहारिणीं परमयीं पद्मासने संस्थितां  
     वन्दे सङ्कटनाशिनीं भगवतीं बालां स्वयं षोडशीम् ॥ ४॥  
  
दीर्घां दीर्घकुचामुदग्रदशनां दुष्टच्छिदां देवतां  
     क्रव्यादां कुटिलेक्षणां च कुटिलां काकध्वजां क्षुत्कृशाम् ।  
देवीं शूर्पकरां मलीनवसनां तां पिप्पलादार्चितां  
     बालां सङ्कटनाशिनीं भगवतीं ध्यायामि धूमावतीम् ॥ ५॥  
  
उद्यत् कोटिदिवाकरप्रतिभटां बालार्कभाकर्पटां  
     मालापुस्तकपाशमङ्कुशवरां दैत्येन्द्रमुण्डस्रजाम् ।  
पीनोत्तुङ्गपयोधरां त्रिनयनां ब्रह्मादिभिः संस्तुतां  
     बालां सङ्कटनाशिनीं भगवतीं श्रीभैरवीं धीमहि ॥ ६॥  
  
वीणावादनत्परां त्रिनयनां मन्दस्मितां सन्मुखीं  
     वामे पाशधनुर्धरां तु निकरे बाणं तथा दक्षिणे ।  
पारावारविहारिणीं परमयीं ब्रह्मासने संस्थितां  
     वन्दे सङ्कटनाशिनीं भगवतीं मातङ्गिनीं बालिकाम् ॥ ७॥  
  
उद्यत्सूर्यनिभां च इन्दुमुकुटामिन्दीवरे संस्थितां  
     हस्ते चारुवराभयं च दधतीं पाशं तथा चाङ्कुशम् ।  
चित्रालङ्कृतमस्तकां त्रिनयनां ब्रह्मादिभिः सेवितां  
     वन्दे सङ्कटनाशिनीं च भुवनेशीमादिबालां भजे ॥ ८॥  
  
देवीं काञ्चनसन्निभां त्रिनयनां फुल्लारविन्दस्थितां  
     बिभ्राणां वरमब्जयुग्ममभयं हस्तैः किरीटोज्ज्वलाम् ।  
प्रालेयाचलसन्निभैश्च करिभिरासिञ्च्यमानां सदा  
     बालां सङ्कटनाशिनीं भगवतीं लक्ष्मीं भजे चेन्दिराम् ॥ ९॥  
  
सञ्छिन्नं स्वशिरो विकीर्णकुटिलं वामे करे बिभ्रतीं  
     तृप्तास्यां स्वशरीरजैश्च रुधिरैः सन्तर्पयन्तीं सखीम् ।  
सद्भक्ताय वरप्रदाननिरतां प्रेतासनाध्यासिनीं  
     बालां सङ्कटनाशिनीं भगवतीं श्रीच्छिन्नमस्तां भजे ॥ १०॥  
  
उग्रामेकजटामनन्तसुखदां दूर्वादलाभामजां  
     कर्त्रीखड्गकपालनीलकमलान् हस्तैर्वहन्तीं शिवाम् ।  
कण्ठे मुण्डस्रजं करालवदनां कञ्जासने संस्थितां  
     वन्दे सङ्कटनाशिनीं भगवतीं बालां स्वयं तारिणीम् ॥ ११॥  
  
मुखे श्रीमातङ्गी तदनु किल तारा च नयने  
     तदन्तङ्गा काली भ्रुकुटिसदने भैरविपरा ।  
कटौ छिन्ना धूमावति जय कुचे श्रीकमलजा  
     पदांशे ब्रह्मास्त्रा जयति किल बाला दशमयी ॥ १२॥  
  
विराजन्मन्दारद्रुमकुसुमहारस्तनतटी  
     परित्रासत्राणस्फटिकगुटिकापुस्तकवरा ।  
गले रेखास्तिस्रो गमकगतिगीतैकनिपुणा  
     सदा पीता हाला जयति किल बाला दशमयी ॥ १३॥  
  
(मेरुतन्त्रे)  
  
इति मेरुतन्त्रान्तर्गतं श्रीदशविद्यामयीबालास्तोत्रं सम्पूर्णम् ।  
  
  
Proofread by PSA Easwaran   
  
