---
Acknowledge-Permission: Vishwas Bhide http://satsangdhara.net
Category: devii, otherforms, devI
File name: devIstotramviShNu.itx
Indexextra: (Marathi)
Language: Sanskrit
Latest update: June 14, 2017
Location: doc_devii
Proofread by: Vishwas Bhide, PSA Easwaran
Send corrections to: Sanskrit@cheerful.com
Site access: https://sanskritdocuments.org
Source: Devi Bhagavat Mahapurana 3.4
SubDeity: otherforms
Subject: philosophy/hinduism/religion
Sublocation: devii
Text title: devIstotra 3 by Vishnu
Transliterated by: Vishwas Bhide
engtitle: devIstotra 3 by Vishnu
itxtitle: devIstotram 3 viShNunAkRitaM (devIbhAgavatamahApurANAntargatam namo devyai
  prakRityai)
title: देवीस्तोत्रम् ३ विष्णुनाकृइतं (देवीभागवतमहापुराणान्तर्गतम् नमो देव्यै प्रकृइत्यै)

---
  
 देवीस्तोत्रं विष्णुनाकृतम्   
श्रीभगवानुवाच -  
नमो देव्यै प्रकृत्यै च विधात्र्यै सततं नमः ।  
कल्याणै कामदायै च वृद्ध्यै सिद्ध्यै नमो नमः ॥ १॥  
  
सच्चिदानन्दरूपिण्यै संसारारणये नमः ।  
पञ्चकृत्यविधात्र्यै ते भुवनेश्यै नमो नमः ॥ २॥  
  
सर्वाधिष्टानरूपायै कूटस्थायै नमो नमः ।  
अर्धमात्रार्थभूतायै हृल्लेखायै नमो नमः ॥ ३॥  
  
ज्ञातं मयाऽखिलमिदं त्वयि सन्निविष्टं  
     त्वत्तोऽस्य सम्भवलयावपि मातरद्य ।  
शक्तिश्च तेऽस्य करणे विततप्रभावा  
     ज्ञाताऽधुना सकललोकमयीति नूनम् ॥ ४॥  
  
विस्तार्य सर्वमखिलं सदसद्विकारं  
     सन्दर्शयस्यविकलं पुरुषाय काले ।  
तत्त्वैश्च षोडशभिरेव च सप्तभिश्च  
     भासीन्द्रजालमिव नः किल रञ्जनाय ॥ ५॥  
  
न त्वामृते किमपि वस्तुगतं विभाति  
     व्याप्यैव सर्वमखिलं त्वमवस्थिताऽसि ।  
शक्तिं विना व्यवहृतो पुरुषोऽप्यशक्तो  
     वम्भण्यते जननि बुद्धिमता जनेन ॥ ६॥  
  
प्रीणासि विश्वमखिलं सततं प्रभावैः  
     स्वैस्तेजसा च सकलं प्रकटीकरोषि ।  
अत्स्येव देवि तरसा किल कल्पकाले  
     को वेद देवि चरितं तव वै भवस्य ॥ ७॥  
  
त्राता वयं जननि ते मधुकैटभाभ्यां  
     लोकाश्च ते सुवितताः खलु दर्शिता वै ।  
नीताः सुखस्य भवने परमां च कोटिं  
     यद्दर्शनं तव भवानि महाप्रभावम् ॥ ८॥  
  
नाहं भवो न च विरिञ्चि विवेद मातः  
     कोऽन्यो हि वेत्ति चरितं तव दुर्विभाव्यम् ।  
कानीह सन्ति भुवनानि महाप्रभावे  
     ह्यस्मिन्भवानि रचिते रचनाकलापे ॥ ९॥  
  
अस्माभिरत्र भुवने हरिरन्य एव  
     दृष्टः शिवः कमलजः प्रथितप्रभावः ।  
अन्येषु देवि भुवनेपु न सन्ति किं ते  
     किं विद्म देवि विततं तव सुप्रभावम् ॥ १०॥  
  
याचेऽम्ब तेऽङ्घ्रिकमलं प्रणिपत्य कामं  
     चित्ते सदा वसतु रूपमिदं तवैतत् ।  
नामापि वक्त्रकुहरे सततं तवैव  
     सन्दर्शनं तव पदाम्बुजयोः सदैव ॥ ११॥  
  
भृत्योऽयमस्ति सततं मयि भावनीयं  
     त्वां स्वामिनीति मनसा ननु चिन्तयामि ।  
एषाऽऽवयोरविरता किल देवि भूया-  
     द्व्याप्तिः सदैव जननी सुतयोरिवार्थे ॥ १२॥  
  
त्वं वेत्सि सर्वमखिलं भुवनप्रपञ्चं  
     सर्वज्ञता परिसमाप्तिनितान्तभूमिः ।  
किं पामरेण जगदम्ब निवेदनीयं  
     यद्युक्तमाचर भवानि तवेङ्गितं स्यात् ॥ १३॥  
  
ब्रह्मा सृजत्यवति विष्णुरुमापतिश्च  
     संहारकारक इयं तु जने प्रसिद्धिः ।  
किं सत्यमेतदपि देवि तवेच्छया वै  
     कर्तुं क्षमा वयमजे तव शक्तियुक्ताः ॥ १४॥  
  
धात्री धराधरसुते न जगद्बिभर्ति  
     आधारशक्तिरखिलं तव वै बिभर्ति ।  
सूर्योऽपि भाति वरदे प्रभया युतस्ते  
     त्वं सर्वमेतदखिलं विरजा विभासि ॥ १५॥  
  
ब्रह्माऽहमीश्वरवरः किल ते प्रभावा-  
     त्सर्वे वयं जनियुता न यदा तु नित्याः ।  
केऽन्ये सुराः शतमखप्रमुखाश्च नित्या  
     नित्या त्वमेव जननी प्रकृतिः पुराणा ॥ १६॥  
  
त्वं चेद्भवानि दयसे पुरुषं पुराणं  
     जानेऽहमद्य तव सन्निधिगः सदैव ।  
नोचेदहं विभुरनादिरनीह ईशो  
     विश्वात्मधीरिति तमःप्रकृतिः सदैव ॥ १७॥  
  
विद्या त्वमेव ननु बुद्धिमतां नराणां  
     शक्तिस्त्वमेव किल शक्तिमतां सदैव ।  
त्वं कीर्तिकान्तिकमलामलतुष्टिरूपा  
     मुक्तिप्रदा विरतिरेव मनुष्यलोके ॥ १८॥  
  
गायत्र्यसि प्रथमवेदकला त्वमेव  
     स्वाहा स्वधा भगवती सगुणार्धमात्रा ।  
आम्नाय एव विहितो निगमो भवत्यै  
     सञ्जीवनाय सततं सुरपूर्वजानाम् ॥ १९॥  
  
मोक्षार्थमेव रचयस्यखिलं प्रपञ्चं  
     तेषां गताः खलु यतो ननु जीवभावम् ।  
अंशा अनादिनिधनस्य किलानघस्य  
     पूर्णार्णवस्य वितता हि यथा तरङ्गाः ॥ २०॥  
  
जीवो यदा तु परिवेत्ति तवैव कृत्यं  
     त्वं संहरस्यखिलमेतदिति प्रसिद्धम् ।  
नाट्यं नटेन रचितं वितथेऽन्तरङ्गे  
     कार्ये कृते विरमसे प्रथितप्रभावा ॥ २१॥  
  
त्राता त्वमेव मम मोहमयाद्भवाब्धे-  
     स्त्वामम्बिके सततमेमि महार्तिदे च ।  
रागादिभिर्विरचिते वितथे किलान्ते  
     मामेव पाहि बहुदुःखकरे च काले ॥ २२॥  
  
नमो देवि महाविद्ये नमामि चरणौ तव ।  
सदा ज्ञानप्रकाशं मे देहि सर्वार्थदे शिवे ॥ २३॥  
  
इति श्रीमद्देवीभागवतमहापुराणे तृतीयस्कन्धान्तरगतम्  
चतुर्थोऽध्याये विष्णुनाकृतं देवीस्तोत्रं सम्पूर्णम् ।  
  
  
Verses 27 through 49  
Encoded and proofread by Vishwas Bhide, PSA Easwaran  
  
  
