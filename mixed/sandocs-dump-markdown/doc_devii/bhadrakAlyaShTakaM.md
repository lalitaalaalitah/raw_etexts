---
Category: devii, dashamahAvidyA, devI, aShTaka
File name: bhadrakAlyaShTakam.itx
Indexextra: (Scan)
Language: Sanskrit
Latest update: January 18, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bhadrakali Ashtakam
Transliterated by: PSA Easwaran
engtitle: bhadrakAlyaShTakaM
itxtitle: bhadrakAlyaShTakaM
title: भद्रकाल्यष्टकं

---
  
 श्रीभद्रकाल्यष्टकम्   
घोरे संसारवह्नौ प्रलयमुपगते या हि कृत्वा श्मशाने  
     नृत्यत्यन्यूनशक्तिर्जगदिदमखिलं मुण्डमालाभिरामा ।  
भिद्यद्ब्रह्माण्डभाण्डं पटुतरनिनदैरट्टहासैरुदारैः  
     सास्माकं वैरिवर्गं शमयतु तरसा भद्रदा भद्रकाली ॥ १॥  
  
मग्ने लोकेऽम्बुराशौ नलिनभवनुता विष्णुना कारयित्वा  
     चक्रोत्कृत्तोरुकण्ठं मधुमपि भयदं कैटभं चातिभीमम् ।  
पद्मोत्पत्तेः प्रभूतं भयमुत रिपुतोयाहरत्सानुकम्पा  
     सास्माकं वैरिवर्गं शमयतु तरसा भद्रदा भद्रकाली ॥ २॥  
  
विश्वत्राणं विधातुं महिषमथ राणे याऽसुरं भीमरूपं  
     शूलेनाहत्य वक्षस्यमरपतिनुता पातयन्ती च भूमौ ।  
तस्यासृग्वाहिनीभिर्जलनिधिमखिलं शोणिताभं च चक्रे  
     सास्माकं वैरिवर्गं शमयतु तरसा भद्रदा भद्रकाली ॥ ३॥  
  
या देवी चण्डमुण्डौ त्रिभुवननलिनीवारणौ देवशत्रू  
     दृष्ट्वा युद्धोत्सवे तौ द्रुततरमभियातासिना कृत्तकण्ठौ ।  
कृत्वा तद्रक्तपानोद्भवमदमुदिता साट्टहासातिभीमा  
     सास्माकं वैरिवर्गं शमयतु तरसा भद्रदा भद्रकाली ॥ ४॥  
  
सद्यस्तं रक्तबीजं समरभुवि नता घोररूपानसङ्ख्यान्  
     राक्तोद्भूतैरसङ्ख्यैर्गजतुरगरथैस्सार्थमन्यांश्च दैत्यान् ।  
वक्त्रे निक्षिप्य दष्ट्वा गुरुतरदशनैरापपौ शोणितौघं  
     सास्माकं वैरिवर्गं शमयतु तरसा भद्रदा भद्रकाली ॥ ५॥  
  
स्थानाद्भ्रष्टैश्च देवैस्तुहिनगिरितटे सङ्गतैस्संस्तुता या  
     सङ्ख्याहीनैस्समेतं त्रिदशरिपुगणैस्स्यन्दनेभाश्वयुक्तैः ।  
युद्धे शुम्भं निशुम्भं त्रिभुवनविपदं नाशयन्ती च जघ्ने  
     सास्माकं वैरिवर्गं शमयतु तरसा भद्रदा भद्रकाली ॥ ६॥  
  
शम्भोर्नेत्रानले या जननमपि जगत्त्राणहेतोरयासीत्  
     भूयस्तीक्ष्णातिधाराविदलितदनुजा दारुकं चापि हत्वा ।  
तस्यासृक्पानतुष्टा मुहुरपि कृतवत्यट्टहासं कठोरं  
     सास्माकं वैरिवर्गं शमयतु तरसा भद्रदा भद्रकाली ॥ ७॥  
  
या देवी कालरात्री तुहिनगिरसुता लोकमाता धरित्री  
     वणी निद्रा च मायामनसिजदयिता घोररूपातिसौम्या ।  
चामुण्डा खड्गहस्ता रिपुहननपरा शोणितास्वादकामा  
     सा हन्याद्विश्ववन्द्या मम रिपुनिवहा भद्रदा भद्रकाली ॥ ८॥  
  
भद्रकाल्यष्टकं जप्यं शत्रुसङ्क्षयकाङ्क्षिणा ।  
स्वर्गापवर्गदं पुण्यं दुष्टग्रहनिवारणम् ॥ ९॥  
  
इति श्रीभद्रकाल्यष्टकं सम्पूर्णम् ।   
  
Encoded and proofread by PSA Easwaran  
  
