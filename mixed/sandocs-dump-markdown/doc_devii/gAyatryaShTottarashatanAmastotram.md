---
Category: devii, aShTottarashatanAma, gAyatrI, devI
File name: gAyatryaShTottarashatanAmastotram.itx
Indexextra: (nAmAvalI)
Language: Sanskrit
Latest update: January 5, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatryaShTottarashatanAmastotram
engtitle: gAyatryaShTottarashatanAmastotram
itxtitle: gAyatryaShTottarashatanAmastotram
title: गायत्र्यष्टोत्तरशतनामस्तोत्रम्

---
  
 श्रीगायत्र्यष्टोत्तरशतनामस्तोत्रम्   
हरिः ॐ ।  
तरुणादित्यसङ्काशा सहस्रनयनोज्ज्वला ।  
विचित्रमाल्याभरणा तुहिनाचलवासिनी ॥ १॥  
  
वरदाभयहस्ताब्जा रेवातीरनिवासिनी ।  
प्रणित्ययविशेषज्ञा यन्त्राकृतविराजित ॥ २॥  
  
भद्रपादप्रिया चैव गोविन्दपथगामिनी ।  
देवर्षिगणसन्तुष्टा वनमालाविभूषिता ॥ ३॥  
  
स्यन्दनोत्तमसंस्था च धीरजीमूतनिःस्वना ।  
मत्तमातङ्गगमना हिरण्यकमलासना ॥ ४॥  
  
दीनजनोद्धारनिरता योगिनी योगधारिणी ।  
नटनात्यैकनिरता प्रणवाद्यक्षरात्मिका ॥ ५॥  
  
घोराचारा क्रियासक्ता दारिद्र्यच्छेदकारिणी ।  
यादवेन्द्रकुलोद्भूता तुरीयपदगामिनी ॥ ६॥  
  
गायत्री गोमती गङ्गा गौतमी गरुडासना ।  
गेयगानप्रिया गौरी गोविन्दपदपूजिता ॥ ७॥  
  
गन्धर्वनगरागारा गौरवर्णा गणेश्वरी ।  
गुणाश्रया गुणवती गह्वरी गणपूजिता ॥ ८॥  
  
गुणत्रयसमायुक्ता गुणत्रयविवर्जिता ।  
गुहावासा गुणाधारा गुह्या गन्धर्वरूपिणी ॥ ९॥  
  
गार्गप्रिया गुरुपदा गुहलिङ्गाङ्गधारिणी ।  
सावित्री सूर्यतनया सुषुम्नानाडिभेदिनी ॥ १०॥  
  
सुप्रकाशा सुखासीना सुमतिस्सुरपूजिता ।  
सुषुप्त्यवस्था सुदती सुन्दरी सागराम्बरा ॥ ११॥  
  
सुधांशुबिम्बवदना सुस्तनी सुविलोचना ।  
सीता सत्त्वाश्रया सन्ध्या सुफला सुविधायिनी ॥ १२॥  
  
सुभ्रूस्सुवासा सुश्रोणी संसारार्णवतारिणी ।  
सामगानप्रिया साध्वी सर्वाभरणभूषिता ॥ १३॥  
  
वैष्णवी विमलाकारा महेन्द्री मन्त्ररूपिणी ।  
महलक्ष्मीर्महासिद्धिर्महामाया महेश्वरी ॥ १४॥  
  
मोहिनी मदनाकारा मधुसूदनचोदिता ।  
मीनाक्षी मधुरावासा नगेन्द्रतना उमा ॥ १५॥  
  
त्रिविक्रमपदाक्रान्ता त्रिसर्वा त्रिविलोचना ।  
सूर्यमण्डलमध्यस्था चन्द्रमण्डलसंस्थिता ॥ १६॥  
  
वह्निमण्डलमध्यस्था वायुमण्डलसंस्थिता ।  
व्योममण्डलमध्यस्था चक्रिणी चक्ररूपिणी ॥ १७॥  
  
कालचक्रवितानस्था चन्द्रमण्डल दर्पणा ।  
ज्योत्स्नातपासुलिप्ताङ्गी महामारुतवीजिता ॥ १८॥  
  
सर्वमन्त्राश्रया धेनुः पापघ्नी परमेश्वरी ।  
नमस्तेऽस्तु महालक्ष्मि महासम्पत्तिदायिनि ॥ १९॥  
  
नमस्ते करुणामूर्ति नमस्ते भक्तवत्सले ।  
गायत्र्याः प्रजपेद्यस्तु नाम्नामष्टोत्तरं शतम् ॥ २०॥  
  
         फलश्रुतिः ।  
तस्य पुण्यफलं रोद्धुं ब्रह्मणापि न शक्यते ।  
प्रातःकाले च मध्याह्ने सायह्ने वा द्विजोत्तम ॥ २१॥  
  
ये पठन्तीह लोकेऽस्मिन् सर्वान्कामानवाप्नुयात् ।  
पठनादेव गायत्री नाम्नामष्टोत्तरं शतम् ॥ २२॥  
  
ब्रह्महत्यादि पापेभ्यो मुच्यते नात्र संशयः ।  
दिने दिने पठेद्यस्तु गायत्रीस्तवमुत्तमम् ॥ २३॥  
  
स नरो मोक्षमाप्नोति पुनरावृत्तिवर्जितं  
पुत्रप्रदमपुत्राणां दरिद्राणां धनपदम् ॥ २४॥  
  
रोगिणां रोगशमनं सर्वैश्वर्यप्रदायकं  
बहुनात्र किमुना स्तोत्रं शीघ्रं फलप्रदम् ॥ २५॥  
  
इति श्रीगायत्र्यष्टोत्तरशतनामस्तोत्रं सम्पूर्णम् ।  
  
Proofread by PSA Easwaran  
  
