---
Category: devii, devI, jaina, aShTaka
File name: ambikAShTakam.itx
Indexextra: (Scans 1, 2)
Language: Sanskrit
Latest update: March 30, 2019
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: ambikAShTakam
engtitle: ambikAShTakam
itxtitle: ambikAShTakam
title: अम्बिकाष्टकम्

---
  
 श्रीअम्बिकाष्टकम्   
व्यालोलालम्बमानप्रवणरणझत्किङ्किणीक्वाणरम्यं  
     ध्वस्तध्वान्तं समन्तान्मणिकिरणगणाडम्बरोल्लासितेन ।  
देवी दिव्यांशुकानां ध्वजपटपटलैः शोभमानं विमानं  
     लीलारूढा भ्रमन्ती भुवनकृतनतिः पातु मामम्बिका सा ॥ १॥  
  
या देवी दिव्यदामाञ्चितचिकुरभरामोदमुग्धालिमाला-  
     भास्वन्माणिक्यमालामिलदमलमहोमण्डलीमण्डिताङ्गा ।  
सन्मुक्तातारहारैर्गगनतलगतास्तारकास्तर्जयन्ती  
     वज्रालङ्कारभासा हसितरविकरा पातु मामम्बिका सा ॥ २॥  
  
या कौबेरं विहाय स्वपतिपरिभवात्साधुदानप्ररूढात्  
     स्थानं श्रान्तातिमार्गे श्रमशमनकृते संश्रिता चूतवृक्षम् ।  
क्षुत्क्षामौ वीक्ष्य पुत्रौ कृतसुकृतवशात्प्रार्थयन्ती फलानि  
     क्षिप्रं सम्प्राप तानि स्वचरितमुदिता पातु मामम्बिका सा ॥ ३॥  
  
देवी याऽत्रोपविष्टा सरणिगतपतिं वीक्ष्य कम्पं दधाना  
     स्मृत्वा श्री रैवताद्रिं व्यवसितमरणा साधधर्मं स्मरन्ती ।  
आरुह्योत्तुङ्गशृङ्गं प्रपतनविधिना दिव्यदेवत्वमाप्ता  
     जैनेन्द्रे पादपीठे सततनतशिराः पातु मामम्बिका  सा ॥ ४॥  
  
या पश्चात्तापतप्तं गतमदमदनं दुष्कृतं स्वं स्मरन्ती  
     दंष्ट्रास्यं पिङ्गनेत्रं खरनखरकरं केसरालीकरालम् ।  
पुच्छाच्छोटप्रकम्पावनिवलयतलं दिव्यसिंह स्वकान्तं  
     संरूढा याति नित्यं जिनपतिनिलये पातु मामम्बिका सा ॥ ५॥  
  
सान्द्राम्नालुम्बिहस्ता तरलहरिगता बालकाभ्यामुपेता  
     ध्याता या सिद्धकामैर्विघटितडमरा साधकेर्भक्तियुक्तः ।  
रक्ता रागानुरक्तैः स्फटिकमणिनिभा क्लेशविध्वंसधीभिः  
     पीता वश्यानुभावैविंहितजनहिता पातु मामम्बिका सा ॥ ६॥  
  
देवी विधाधरेन्द्रासुरसुरमनुजैर्वन्द्यपादारविन्दा  
     प्रत्यूहान्निक्षिपन्ती क्षपितकलिमला विभ्रती विश्वरक्षाम् ।  
जैनेन्द्रं शासनं या प्रकटयति महोत्साहशक्त्या स्वभक्त्या  
     नित्यं नाम्ना नराणां विशदशिवफला पातु मामम्बिका सा ॥ ७॥  
  
एवं वृत्ताष्टकेन स्तुतिमुखरमुखः संस्तुतिं यः करोति  
     ध्यानाधीनान्तरात्मा प्रशममुपगतो नित्यमेकाग्रचित्तः ।  
प्रातर्मध्ये निशायां शयनतलगतो यत्र कुत्रापि संस्थो  
     देवी तस्य प्रकामं प्रकटयति पटु प्रौढमम्बा प्रसादम् ॥ ८॥  
  
इति श्रीअम्बिकाष्टकं सम्पूर्णम् ।  
  
  
Proofread by DPD  
  
