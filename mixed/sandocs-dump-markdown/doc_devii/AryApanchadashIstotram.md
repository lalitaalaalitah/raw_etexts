---
Author: Tyagaraja
Category: devii, otherforms, stotra, tyAgarAja, devI
Description-comments: Hymn of 15+1 verses in praise of Devi
File name: aaryaa15.itx
Language: Sanskrit
Latest update: September 22, 2001
Location: doc_devii
Proofread by: Sridhar  Seshagiri seshagir at egr.msu.edu
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: Aryapanchadashistotra
Texttype: stotra
Transliterated by: Sridhar  Seshagiri seshagir at egr.msu.edu
engtitle: AryApanchadashIstotram
itxtitle: AryApanchadashIstotram
title: आर्यापञ्चदशीस्तोत्रम्

---
  
 आर्यापञ्चदशीस्तोत्रम्   
  
करकलितचापबाणां कल्हाराङ्घ्रिं नमामि कल्याणीम् ।  
कन्दर्पदर्पजननीं कलुषहरां कामितार्थफलदात्रीम् ॥ १ ॥  
  
एषा स्तोतुम् वाणी नैव समर्था तवेशि महिमानम् ।  
शेषोऽप्यब्दसहस्रैः शेषं कृतवान् महेशि तव चरितम् ॥ २ ॥  
  
ईशित्वादिसुपूज्यामिन्दिन्दिरकेशाभारसूल्लसिताम् ।  
इन्दीवरदलनयनामीप्सितदात्रीं नमामि शर्वाणीम् ॥ ३ ॥  
  
लसदरुणभानुकोटिद्युतिनिधिमम्बां सुरेन्द्रलक्ष्यपदाम् ।  
ललितां नमामि बाले ललितशिवहृदयकमलकलहंसीम् ॥ ४ ॥  
  
ह्रीङ्कारबीजरूपे हिमगिरिकन्ये हरीन्द्रभववन्द्ये ।  
हिमकरधवलच्छत्रे हिताय भव नः सदा महाराज्ञि ॥ ५ ॥  
  
हर्षोत्करजनयित्री हसितज्योत्स्ना तवेयमनवद्ये ।  
हरगलहालाहलमपि हरति त्रैलोक्यमोहतिमिरं ते ॥ ६ ॥  
  
सकलमनोरथदाने सत्यपि चरणे नतस्य तव निपुणे ।  
संसेव्यते सुरतरुः सदाज्ञलोकैर्नु कृच्छ्रफलदाता ॥ ७ ॥  
  
कनकरुचे चटुलगते कठिनस्तनभारनम्रकृशमध्ये ।  
कान्ते कङ्कणहस्ते कम्बुग्रीवे नमोऽस्तु ते करुणे ॥ ८ ॥  
  
हरनयनानन्दकरे हराङ्कसंस्थे हरिप्रमुखवन्द्ये ।  
हरनटनसाक्षिभूते हरार्धदेहे नमोऽस्तु ते सुकृपे ॥ ९ ॥  
  
लक्ष्मीप्रदकरुणा या लक्ष्मीपतिमल्पमम्ब कर्तुमलम् ।  
लक्ष्यम् कुरु मां तस्या लावण्यामृततरङ्गमाले त्वम् ॥ १० ॥  
  
ह्रीङ्काररत्नगर्भे हेमाचलमन्दरस्तनोल्लसिते ।  
हेरम्बप्रियजननि हे वसुधे देहि मे क्षमां नित्यम् ॥ ११ ॥  
  
सत्सम्प्रदायविदिते सकलागमनिगमसारतत्त्वमयि ।  
सावित्र्यर्पय वदने सकलरसाश्रयसुवाक्सुधाधाराम् ॥ १२ ॥  
  
करकङ्कणमणिदिनमणिकरविकसितचरणकमलमकरन्दम् ।  
करुणापयोनिधे मे कामाक्षि स्वान्तषट्पदः पिबतु ॥ १३ ॥  
  
लसदिक्षुचापसुमशरलक्षितदोर्वल्लिवीर्यमभयेन ।  
लक्षाधिकदैत्यकुलं लवुपटवासं कृतं कथं चित्रम् ॥ १४ ॥  
  
ह्रीङ्कारकेलिभवने हिमकरमौल्यङ्कमञ्जुपर्यङ्के ।  
हृदयसरोजे मे वस हृदयानन्दप्रबोधपरहंसि ॥ १५ ॥  
  
आर्यापञ्चदशीं तामार्यां यो भजति शुद्धधीर्नित्यम् ।  
भार्ये लक्ष्मीवाण्यौ पर्यातात् तस्य सादरं भवतः ॥ १६ ॥  
  
इत्यानन्दनाथपादपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितमार्यापञ्चदशीस्तोत्रं सम्पूर्णम्  
  
  
  
  
Encoded and proofread by Sridhar  Seshagiri seshagir at egr.msu.edu  
  
