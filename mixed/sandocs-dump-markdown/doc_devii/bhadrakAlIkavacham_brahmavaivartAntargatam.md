---
Category: kavacha, devii, dashamahAvidyA, devI
Description-comments: brahmavaivartamahApurANe gaNapatikhaNDe adhyAya 37
File name: bhadrakAlIkavacham.itx
Language: Sanskrit
Latest update: January 18, 2017
Location: doc_devii
Proofread by: Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bhadrakAlIkavacham
Transliterated by: Kirk Wortman kirkwort at hotmail.com
engtitle: bhadrakAlIkavacham
itxtitle: bhadrakAlIkavacham (brahmavaivartAntargatam)
title: भद्रकालीकवचम् (ब्रह्मवैवर्तान्तर्गतम्)

---
  
 श्रीभद्रकालीकवचम्   
  
श्रीगणेशाय नमः ।  
  
     नारद उवाच ।  
कवचं श्रोतुमिच्छामि तां च विद्यां दशाक्षरीम् ।  
नाथ त्वत्तो हि सर्वज्ञ भद्रकाल्याश्च साम्प्रतम् ॥ १॥  
  
     नारायण उवाच ।  
शृणु नारद वक्ष्यामि महाविद्यां दशाक्षरीम् ।  
गोपनीयं च कवचं त्रिषु लोकेषु दुर्लभम् ॥ २॥  
  
ॐ ह्रीं श्रीं क्लीं कालिकायै स्वाहेति च दशाक्षरीम् ।  
दुर्वासा हि ददौ राज्ञे पुष्करे सूर्यपर्वणि ॥ ३॥  
  
दशलक्षजपेनैव मन्त्रसिद्धिः कृता पुरा ।  
पञ्चलक्षजपेनैव पठन् कवचमुत्तमम् ॥ ४॥  
  
बभूव सिद्धकवचोऽप्ययोध्यामाजगाम सः ।  
कृत्स्नां हि पृथिवीं जिग्ये कवचस्य प्रसादतः ॥ ५॥  
  
     नारद उवाच ।  
श्रुता दशाक्षरी विद्या त्रिषु लोकेषु दुर्लभा ।  
अधुना श्रोतुमिच्छामि कवचं ब्रूहि मे प्रभो ॥ ६॥  
  
     नारायण उवाच ।  
शृणु वक्ष्यामि विप्रेन्द्र कवचं परमाद्भुतम् ।  
नारायणेन यद्दत्तं कृपया शूलिने पुरा ॥ ७॥  
  
त्रिपुरस्य वधे घोरे शिवस्य विजयाय च ।  
तदेव शूलिना दत्तं पुरा दुर्वाससे मुने ॥ ८॥  
  
दुर्वाससा च यद्दत्तं सुचन्द्राय महात्मने ।  
अतिगुह्यतरं तत्त्वं सर्वमन्त्रौघविग्रहम् ॥ ९॥  
  
ॐ ह्रीं श्रीं क्लीं कालिकायै स्वाहा मे पातु मस्तकम् ।  
क्लीं कपालं सदा पातु ह्रीं ह्रीं ह्रीमिति लोचने ॥ १०॥  
  
ॐ ह्रीं त्रिलोचने स्वाहा नासिकां मे सदाऽवतु ।  
क्लीं कालिके रक्ष रक्ष स्वाहा दन्तान् सदाऽवतु ॥ ११॥  
  
क्लीं भद्रकालिके स्वाहा पातु मेऽधरयुग्मकम् ।  
ॐ ह्रीं ह्रीं क्लीं कालिकायै स्वाहा कण्ठं सदाऽवतु ॥ १२॥  
  
ॐ ह्रीं कालिकायै स्वाहा कर्णयुग्मं सदाऽवतु ।  
ॐ क्रीं क्रीं क्लीं काल्यै स्वाहा स्कन्धं पातु सदा मम ॥ १३॥  
  
ॐ क्रीं भद्रकाल्यै स्वाहा मम वक्षः सदाऽवतु ।  
ॐ क्लीं कालिकायै स्वाहा मम नाभिं सदाऽवतु ॥ १४॥  
  
ॐ ह्रीं कालिकायै स्वाहा मम पृष्ठं सदाऽवतु ।  
रक्तबीजविनाशिन्यै स्वाहा हस्तौ सदाऽवतु ॥ १५॥  
  
ॐ ह्रीं क्लीं मुण्डमालिन्यै स्वाहा पादौ सदाऽवतु ।  
ॐ ह्रीं चामुण्डायै स्वाहा सर्वाङ्गं मे सदाऽवतु ॥ १६॥  
  
प्राच्यां पातु महाकाली चाग्नेय्यां रक्तदन्तिका ।  
दक्षिणे पातु चामुण्डा नैरृत्यां पातु कालिका ॥ १७॥  
  
श्यामा च वारुणे पातु वायव्यां पातु चण्डिका ।  
उत्तरे विकटास्या चाप्यैशान्यां साट्टहासिनी ॥ १८॥  
  
पातूर्ध्वं लोलजिह्वा सा मायाद्या पात्वधः सदा ।  
जले स्थले चान्तरिक्षे पातु विश्वप्रसूः सदा ॥ १९॥  
  
इति ते कथितं वत्स सर्वमन्त्रौघविग्रहम् ।  
सर्वेषां कवचानां च सारभूतं परात्परम् ॥ २०॥  
  
सप्तद्वीपेश्वरो राजा सुचन्द्रोऽस्य प्रसादतः ।  
कवचस्य प्रसादेन मान्धाता पृथिवीपतिः ॥ २१॥  
  
प्रचेता लोमशश्चैव यतः सिद्धो बभूव ह ।  
यतो हि योगिनां श्रेष्ठः सौभरिः पिप्पलायनः ॥ २२॥  
  
यदि स्यात् सिद्धकवचः सर्वसिद्धीश्वरो भवेत् ।  
महादानानि सर्वाणि तपांस्येवं व्रतानि च ।  
निश्चितं कवचस्यास्य कलां नार्हन्ति षोडशीम् ॥ २३॥  
  
इदं कवचमज्ञात्वा भजेत्कालीं जगत्प्रसूम् ।  
शतलक्षं प्रजप्तोऽपि न मन्त्रः सिद्धिदायकः ॥ २४॥  
  
॥ इति श्रीब्रह्मवैवर्तमहापुराणे गणपतिखण्डे  
नारदनारायणसंवादे भद्रकालीकवचनिरूपणं नाम  
सप्तत्रिंशोऽध्यायः ॥ ३७॥  
  
  
Encoded and proofread by Kirk Wortman kirkwort at hotmail.com  
  
