---
Author: Tyagaraja
Category: devii, otherforms, stotra, tyAgarAja, devI
Description-comments: Hymn in praise of the Devi as a peace personification
File name: shaantistava.itx
Language: Sanskrit
Latest update: January 13, 2002
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: shaantistava
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: shAntistavaH
itxtitle: shAntistavaH
title: शान्तिस्तवः

---
  
 शान्तिस्तवः   
  
॥ त्यागराजविरचितः॥  
  
स्वानन्दमन्दहसितां शिववामभागां  
भृङ्गावलीकचभराकलितेन्दुमौलिम् ।  
श्यामां विशालनयनामतिकोमलाङ्गीं  
वन्दे स्मरारिमहिलां वरदां शिवाख्याम् ॥ १॥  
  
कालदेशकलनाविवर्जिता स्वेच्छयैव भुवनान्यजीजनत् ।  
क्रीडति स्वयमनेकभूमिका सा शिवाहमिति शान्तिमाश्रये ॥ २॥  
  
स्वप्रकाशशिवशक्तिरूपिणी सर्वभूतहृदयाब्जहंसिका ।  
निष्प्रकारसुखचन्द्रचन्द्रिका सा शिवाहमिति शान्तिमाश्रये ॥ ३॥  
  
सर्वभूतहृदयप्रचोदिका शर्वविष्णुनिखिलात्मरूपिणी ।  
निर्विकाररसरूपलक्षिता सा शिवाहमिति शान्तिमाश्रये ॥ ४॥  
  
या परादिवचसामगोचरा रूपनामरहिता परा वरा ।  
या त्रयीप्रमुखमार्गदर्शिनी सा शिवाहमिति शान्तिमाश्रये ॥ ५॥  
  
निर्ममा निखिललोकरक्षणी कर्मकाण्डफलदानकामधुक् ।  
आप्तकामधिषणात्मरूपिणी सा शिवाहमिति शान्तिमाश्रये ॥ ६॥  
  
पञ्चकोशघनमुक्तचन्द्रिका पञ्चभूतजडविश्वदीपिका ।  
पञ्चमूर्तिरवबिन्दुनायिका सा शिवाहमिति शान्तिमाश्रये ॥ ७॥  
  
चिद्विलासजगदेकरूपिणी ह्यस्तिभातिसुखरूपसत्तया ।  
षड्विकाररहिता निराश्रया सा शिवाहमिति शान्तिमाश्रये ॥ ८॥  
  
यागयोगजपहोमकर्मभिर्नैव जातु परमा हि लभ्यते ।  
प्रज्ञया सहजयैव याप्यते सा शिवाहमिति शान्तिमाश्रये ॥ ९॥  
  
जाग्रदादिसमयेषु वृत्तिषु भ्राजते तनुषु सर्वसाक्षिणी ।  
स्वर्णवत् सकलभूषणेषु या सा शिवाहमिति शान्तिमाश्रये ॥ १०॥  
  
नेति नेति निगमोक्तिबोधिता ज्ञानिनां तु हृदये सदोज्ज्वला ।  
भेदभावगलनात् सदात्मिका सा शिवाहमिति शान्तिमाश्रये ॥ ११॥  
  
भेदतो भवति भीरिति श्रुतेर्यान्ति तेन रहिता यदेकताम् ।  
आपगास्तु सरितामिवेश्वरे सा शिवाहमिति शान्तिमाश्रये ॥ १२॥  
  
नामरूपकुलधर्मवर्जिता जन्मनाशरहिता सदव्यया ।  
कल्पनान्तसमयेऽपि या स्थिरा सा शिवाहमिति शान्तिमाश्रये ॥ १३॥  
  
कोटिकोटिजनिपुण्यसंस्कृतः सर्वकामरहितो जितेन्द्रियः  
यां विभाव्य परिमुच्यते भवात् सा शिवाहमिति शान्तिमाश्रये ॥ १४॥  
  
शास्त्रपाठमननैर्न लभ्यते धैर्यवीर्यनयतः पराक्रमैः ।  
केवलं गुरुदृशा प्रकाशते सा शिवाहमिति शान्तिमाश्रये ॥ १५॥  
  
प्राणबुद्धिहृदयात्मसाक्षिणी सर्वयज्ञपरितृप्तिकामिनी ।  
ज्ञानपुष्परसपूजिताभया सा शिवाहमिति शान्तिमाश्रये ॥ १६॥  
  
यत्र नास्ति निखिलं चराचरं ह्येकरूपरसवस्त्वभेदतः ।  
नेह नेति विधिवाक्यचोदिता सा शिवाहमिति शान्तिमाश्रये ॥ १७॥  
  
या गुरूक्तिसुधया मनोमले क्षालिते सपदि सत्यचिन्मणिः ।  
द्योतते सकलधीप्रभासुरा सा शिवाहमिति शान्तिमाश्रये ॥ १८॥  
  
दह्यते न शिखिना सदाव्यया सत्तया दहति पावकस्तृणम् ।  
शुष्यते न मरुताखिलेश्वरी सा शिवाहमिति शान्तिमाश्रये ॥ १९॥  
  
सिद्ध्यसाध्यपरमन्त्रवर्जिता ह्यष्टसिद्धिपरसिद्धिभूमिका ।  
शुद्धचित्तपरमामृतात्मिका सा शिवाहमिति शान्तिमाश्रये ॥ २०॥  
  
देहमानदलितस्य योगिनः सर्वतोऽपि परिपूर्णकामता ।  
भाति या परमगुप्तरूपिणी सा शिवाहमिति शान्तिमाश्रये ॥ २१॥  
  
इन्द्रजालमिदमल्पकालिकं विश्वमेवमिति निश्चयात्मनः ।  
बोधरूपत इहैव भाति या सा शिवाहमिति शान्तिमाश्रये ॥ २२॥  
  
विश्वयोनिरमृताभयाक्षरा नित्यतृप्तिरजरा परात्परा ।  
इत्थमागमवचोभिरीड्यते सा शिवाहमिति शान्तिमाश्रये ॥ २३॥  
  
सर्वदा समरसात्मरूपिणी सर्वलोकजननी ह्यरूपिणी ।  
शर्वनृत्यसुखसाक्षिणी च या सा शिवाहमिति शान्तिमाश्रये ॥ २४॥  
  
इन्द्रियार्थसुखबोधबोधिनी चन्द्रभानुशिखिदीप्तिकारिणी ।  
बन्धवर्गभयमोहमोचिनी सा शिवाहमिति शान्तिमाश्रये ॥ २५॥  
  
देहजीवजगदीशबाधने शिष्यते स्वयमनन्तरूपिणी ।  
व्यापिनी जगति सन्ततं च या सा शिवाहमिति शान्तिमाश्रये ॥ २६॥  
  
प्राणबन्धपरिशुद्धचेतसां निर्विकल्पसुखरूपिणी सदा ।  
चिन्मयी सदसदात्मिका च या सा शिवाहमिति शान्तिमाश्रये ॥ २७॥  
  
यत्सुखाब्धिलवलेशनिवृता ब्रह्मविष्णुसुरमानवादयः ।  
सम्भवन्ति युगकल्पभेदतः सा शिवाहमिति शान्तिमाश्रये ॥ २८॥  
  
ब्रह्मलोकतृणमानिने सदा तृप्तिरूपपरशान्तिदायिनी ।  
योगिने समरसं ददाति या सा शिवाहमिति शान्तिमाश्रये ॥ २९॥  
  
सर्वमेकरसमित्युदेति या निर्मला निरवधिश्च चेतसि ।  
देशिकेन्द्रपदभक्तियोगिनः सा शिवाहमिति शान्तिमाश्रये ॥ ३०॥  
  
मायिकस्य जगतः स्थितिर्यया स्वप्नकालनगरीव योगिनः ।  
भासते निजसुखैकभोगिनः सा शिवाहमिति शान्तिमाश्रये ॥ ३१॥  
  
निस्तरङ्गसुखसिन्धुरूपिणीं यामनुस्मरति बन्धमुक्तये ।  
शान्तिदान्तिधृतियुक्तयोगिराट् सा शिवाहमिति शान्तिमाश्रये ॥ ३२॥  
  
भूतभाविमतिवृत्त्यभाविकां वर्तमानसुखवृत्तिभासिकाम् ।  
येऽनुसन्दधति नित्यमादरात् सा शिवाहमिति शान्तिमाश्रये ॥ ३३॥  
  
बुद्धिमोहपटले व्यपोहिते शाणचक्रनिगमोक्तितः स्वयम् ।  
प्रस्फुरत्यविरतं च चिन्मणिः सा शिवाहमिति शान्तिमाश्रये ॥ ३४॥  
  
नाहमित्यनृतजाड्यभूमयः सच्चिदेव सकलात्मभासकः ।  
इत्थमेकरसरूपशेमुषी सा शिवाहमिति शान्तिमाश्रये ॥ ३५॥  
  
वृत्तिसन्धिविलसत्स्वरूपिणी प्रज्ञया हृदि विभाव्यते सदा ।  
नित्यमुक्तिसुखकाङ्क्षिणा दृढं सा शिवाहमिति शान्तिमाश्रये ॥ ३६॥  
  
त्यागराजसुखरूपिणी परं योगिराजहृदयोज्ज्वला सदा ।  
आगमाद्यखिलमानबोधिता सा शिवाहमिति शान्तिमाश्रये ॥ ३७॥  
  
शान्तिस्तवं पठति नित्यमनन्यभक्त्या  
यो मानवो भवति शङ्कर एव साक्षात् ।  
संसारदुःखभयमोचनदक्षकल्पं  
स्वात्मापरोक्षकरणे गुरुपादकल्पम् ॥ ३८॥  
  
इत्यानन्दनाथपादपपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितः शान्तिस्तवः सम्पूर्णः  
  
  
  
Encoded by Sridhar Seshagiri seshagir at engineering.sdsu.edu  
  
