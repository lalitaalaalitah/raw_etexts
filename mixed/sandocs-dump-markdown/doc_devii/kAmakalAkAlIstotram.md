---
Author: Traditional
Category: devii, dashamahAvidyA, stotra, devI
Description-comments: mahAvAmakeshvaratantre kAlakeyahiraNyapuravijaye rAvaNakRitam
File name: kAmakalAkAliistotram.itx
Language: Sanskrit
Latest update: November 26, 2006
Location: doc_devii
Proofread by: Ravin bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kAmakalAkAliistotram
Texttype: stotra
Transliterated by: Ravin bhalekar ravibhalekar at hotmail.com
engtitle: kAmakalAkAlIstotram
itxtitle: kAmakalAkAlIstotram
title: कामकलाकालीस्तोत्रम्

---
  
 कामकलाकालीस्तोत्रम्   
  
श्री गणेशाय नमः ।  
महाकाल उवाच ।  
अथ वक्ष्ये महेशानि देव्याः स्तोत्रमनुत्तमम् ।  
यस्य स्मरणमात्रेण विघ्ना यान्ति पराङ्मुखाः ॥ १॥  
  
विजेतुं प्रतस्थे यदा कालकस्या-  
सुरान् रावणो मुञ्जमालिप्रवर्हान् ।  
तदा कामकालीं स तुष्टाव  
वाग्भिर्जिगीषुर्मृधे बाहुवीर्य्येण सर्वान् ॥ २॥  
  
महावर्त्तभीमासृगब्ध्युत्थवीची-  
परिक्षालिता श्रान्तकन्थश्मशाने ।  
चितिप्रज्वलद्वह्निकीलाजटाले  
शिवाकारशावासने सन्निषण्णाम् ॥ ३॥  
  
महाभैरवीयोगिनीडाकिनीभिः  
करालाभिरापादलम्बत्कचाभिः ।  
भ्रमन्तीभिरापीय मद्यामिषास्रान्यजस्रं  
समं सञ्चरन्तीं हसन्तीम् ॥ ४॥  
  
महाकल्पकालान्तकादम्बिनी-  
त्विट्परिस्पर्द्धिदेहद्युतिं घोरनादाम् ।  
स्फुरद्द्वादशादित्यकालाग्निरुद्र-  
ज्वलद्विद्युदोघप्रभादुर्निरीक्ष्याम् ॥ ५॥  
  
लसन्नीलपाषाणनिर्माणवेदि-  
प्रभश्रोणिबिम्बां चलत्पीवरोरुम् ।  
समुत्तुङ्गपीनायतोरोजकुम्भां  
कटिग्रन्थितद्वीपिकृत्त्युत्तरीयाम् ॥ ६॥  
  
स्रवद्रक्तवल्गन्नृमुण्डावनद्धा-  
सृगाबद्धनक्षत्रमालैकहाराम् ।  
मृतब्रह्मकुल्योपक्लृप्ताङ्गभूषां  
महाट्टाट्टहासैर्जगत् त्रासयन्तीम् ॥ ७॥  
  
निपीताननान्तामितोद्धृत्तरक्तो-  
च्छलद्धारया स्नापितोरोजयुग्माम् ।  
महादीर्घदंष्ट्रायुगन्यञ्चदञ्च-  
ल्ललल्लेलिहानोग्रजिह्वाग्रभागाम् ॥ ८॥  
  
चलत्पादपद्मद्वयालम्बिमुक्त-  
प्रकम्पालिसुस्निग्धसम्भुग्नकेशाम् ।  
पदन्याससम्भारभीताहिराजा-  
ननोद्गच्छदात्मस्तुतिव्यस्तकर्णाम् ॥ ९॥  
  
महाभीषणां घोरविंशार्द्धवक्त्रै-  
स्तथासप्तविंशान्वितैर्लोचनैश्च ।  
पुरोदक्षवामे द्विनेत्रोज्ज्वलाभ्यां  
तथान्यानने त्रित्रिनेत्राभिरामाम् ॥ १०॥  
  
लसद्वीपिहर्य्यक्षफेरुप्लवङ्ग-  
क्रमेलर्क्षतार्क्षद्विपग्राहवाहैः ।  
मुखैरीदृशाकारितैर्भ्राजमानां  
महापिङ्गलोद्यज्जटाजूटभाराम् ॥ ११॥  
  
भुजैः सप्तविंशाङ्कितैर्वामभागे  
युतां दक्षिणे चापि तावद्भिरेव ।  
क्रमाद्रत्नमालां कपालं च शुष्कं  
ततश्चर्मपाशं सुदीर्घं दधानाम् ॥ १२॥  
  
ततः शक्तिखट्वाङ्गमुण्डं भुशुण्डीं  
धनुश्चक्रघण्टाशिशुप्रेतशैलान् ।  
ततो नारकङ्कालबभ्रूरगोन्माद-  
वंशीं तथा मुद्गरं वह्निकुण्डम् ॥ १३॥  
  
अधो डम्मरुं पारिघं भिन्दिपालं  
तथा मौशलं पट्टिशं प्राशमेवम् ।  
शतघ्नीं शिवापोतकं चाथ दक्षे  
महारत्नमालां तथा कर्त्तुखड्गौ ॥ १४॥  
  
चलत्तर्ज्जनीमङ्कुशं दण्डमुग्रं  
लसद्रत्नकुम्भं त्रिशूलं तथैव ।  
शरान् पाशुपत्यांस्तथा पञ्च कुन्तं  
पुनः पारिजातं छुरीं तोमरं च ॥ १५॥  
  
प्रसूनस्रजं डिण्डिमं गृध्रराजं  
ततः कोरकं मांसखण्डं श्रुवं च ।  
फलं बीजपूराह्वयं चैव सूचीं  
तथा पर्शुमेवं गदां यष्टिमुग्राम् ॥ १६॥  
  
ततो वज्रमुष्टिं कुणप्पं सुघोरं  
तथा लालनं धारयन्तीं भुजैस्तैः ।  
जवापुष्परोचिष्फणीन्द्रोपक्लृप्त-  
क्वणन्नूपुरद्वन्द्वसक्ताङ्घ्रिपद्माम् ॥ १७॥  
  
महापीतकुम्भीनसावद्धनद्ध  
स्फुरत्सर्वहस्तोज्ज्वलत्कङ्कणां च ।  
महापाटलद्योतिदर्वीकरेन्द्रा-  
वसक्ताङ्गदव्यूहसंशोभमानाम् ॥ १८॥  
  
महाधूसरत्त्विड्भुजङ्गेन्द्रक्लृप्त-  
स्फुरच्चारुकाटेयसूत्राभिरामाम् ।  
चलत्पाण्डुराहीन्द्रयज्ञोपवीत-  
त्विडुद्भासिवक्षःस्थलोद्यत्कपाटाम् ॥ १९॥  
  
पिषङ्गोरगेन्द्रावनद्धावशोभा-  
महामोहबीजाङ्गसंशोभिदेहाम् ।  
महाचित्रिताशीविषेन्द्रोपक्लृप्त-  
स्फुरच्चारुताटङ्कविद्योतिकर्णाम् ॥ २०॥  
  
वलक्षाहिराजावनद्धोर्ध्वभासि-  
स्फुरत्पिङ्गलोद्यज्जटाजूटभाराम् ।  
महाशोणभोगीन्द्रनिस्यूतमूण्डो-  
ल्लसत्किङ्कणीजालसंशोभिमध्याम् ॥ २१॥  
  
सदा संस्मरामीदृशों कामकालीं  
जयेयं सुराणां हिरण्योद्भवानाम् ।  
स्मरेयुर्हि येऽन्येऽपि ते वै जयेयु-  
र्विपक्षान्मृधे नात्र सन्देहलेशः ॥ २२॥  
  
पठिष्यन्ति ये मत्कृतं स्तोत्रराजं  
मुदा पूजयित्वा सदा कामकालीम् ।  
न शोको न पापं न वा दुःखदैन्यं  
न मृत्युर्न रोगो न भीतिर्न चापत् ॥ २३॥  
  
धनं दीर्घमायुः सुखं बुद्धिरोजो  
यशः शर्मभोगाः स्त्रियः सूनवश्च ।  
श्रियो मङ्गलं बुद्धिरुत्साह आज्ञा  
लयः शर्म सर्व विद्या भवेन्मुक्तिरन्ते ॥ २४॥  
  
॥ इतिश्रीमहावामकेश्वरतन्त्रे कालकेयहिरण्यपुरविजये  
रावणकृतं कामकलाकालीभुजङ्गप्रयातस्तोत्रराजं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
