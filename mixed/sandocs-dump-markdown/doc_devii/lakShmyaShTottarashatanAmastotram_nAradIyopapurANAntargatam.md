---
Category: devii, aShTottarashatanAma, lakShmI, devI
File name: lakShmyaShTottarashatanAmastotram.itx
Indexextra: (VSM 1)
Language: Sanskrit
Latest update: June 13, 2020
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Source: nAradIyopapurANa
SubDeity: lakShmI
Subject: philosophy/hinduism/religion
Sublocation: devii
Text title: lakShmyaShTottarashatanAmastotram
engtitle: lakShmyaShTottarashatanAmastotram
itxtitle: lakShmyaShTottarashatanAmastotram (nAradIyopapurANAntargatam)
title: लक्ष्म्यष्टोत्तरशतनामस्तोत्रम् (नारदीयोपपुराणान्तर्गतम्)

---
  
 श्रीलक्ष्म्यष्टोत्तरशतनामस्तोत्रम्   
  
एतत्स्तोत्रं महालक्ष्मीर्महेशना इत्यारब्धस्य  
सहस्रनामस्तोत्रस्याङ्गभूतम् ।  
  
ब्रह्मजा ब्रह्मसुखदा ब्रह्मण्या ब्रह्मरूपिणी ।  
सुमतिः सुभगा सुन्दा प्रयतिर्नियतिर्यतिः ॥ १॥  
  
सर्वप्राणस्वरूपा च सर्वेन्द्रियसुखप्रदा ।  
संविन्मयी सदाचारा सदातुष्टा सदानता ॥ २॥  
  
कौमुदी कुमुदानन्दा कुः कुत्सिततमोहरी ।  
हृदयार्तिहरी हारशोभिनी हानिवारिणी ॥ ३॥  
  
सम्भाज्या संविभज्याऽऽज्ञा ज्यायसी जनिहारिणी ।  
महाक्रोधा महातर्षा महर्षिजनसेविता ॥ ४॥  
  
कैटभारिप्रिया कीर्तिः कीर्तिता कैतवोज्झिता ।  
कौमुदी शीतलमनाः कौसल्यासुतभामिनी ॥ ५॥  
  
कासारनाभिः का सा याऽऽप्येषेयत्ताविवर्जिता ।  
अन्तिकस्थाऽतिदूरस्था हृदयस्थाऽम्बुजस्थिता ॥ ६॥  
  
मुनिचित्तस्थिता मौनिगम्या मान्धातृपूजिता ।  
मतिस्थिरीकर्तृकार्यनित्यनिर्वहणोत्सुका ॥ ७॥  
  
महीस्थिता च मध्यस्था द्युस्थिताऽधःस्थितोर्ध्वग ।  
भूतिर्विभूतिः सुरभिः सुरसिद्धार्तिहारिणी ॥ ८॥  
  
अतिभोगाऽतिदानाऽतिरूपाऽतिकरुणाऽतिभाः ।  
विज्वरा वियदाभोगा वितन्द्रा विरहासहा ॥ ९॥  
  
शूर्पकारातिजननी शून्यदोषा शुचिप्रिया ।  
निःस्पृहा सस्पृहा नीलासपत्नी निधिदायिनी ॥ १०॥  
  
कुम्भस्तनी कुन्दरदा कुङ्कुमालेपिता कुजा ।  
शास्त्रज्ञा शास्त्रजननी शास्त्रज्ञेया शरीरगा ॥ ११॥  
  
सत्यभास्सत्यसङ्कल्पा सत्यकामा सरोजिनी ।  
चन्द्रप्रिया चन्द्रगता चन्द्रा चन्द्रसहोदरी ॥ १२॥  
  
औदर्यौपयिकी प्रीता गीता चौता गिरिस्थिता ।  
अनन्विताऽप्यमूलार्तिध्वान्तपुञ्जरविप्रभा ॥ १३॥  
  
मङ्गला मङ्गलपरा मृग्या मङ्गलदेवता ।  
कोमला च महालक्ष्मीः नाम्नामष्टोत्तरं शतम् ।  
फलश्रुतिः  
नारद उवाच-  
इत्येवं नामसाहस्रं साष्टोत्तरशतं श्रियः ।  
कथितं ते महाराज भुक्तिमुक्तिफलप्रदम् ॥ १॥  
  
भूतानामवताराणां तथा विष्णोर्भविष्यताम् ।  
लक्ष्म्या नित्यानुगामिन्याः गुणकर्मानुसारतः ॥ २॥  
  
उदाहृतानि नामानि सारभूतानि सर्वतः ।  
इदन्तु नामसाहस्रं ब्रह्मणा कथितं मम ॥ ३॥  
  
उपांशुवाचिकजपैः प्रीयेतास्य हरिप्रिया ।  
लक्ष्मीनामसहस्रेण श्रुतेन पठितेन वा ॥ ४॥  
  
धर्मार्थी धर्मलाभी स्यात् अर्थार्थी चार्थवान् भवेत् ।  
कामार्थी लभते कामान् सुखार्थी लभते सुखम् ॥ ५॥  
  
इहामुत्र च सौख्याय लक्ष्मीभक्तिहितङ्करी ।  
इदं श्रीनामसाहस्रं रहस्यानां रहस्यकम् ॥ ६॥  
  
गोप्यं त्वया प्रयत्नेन अपचारभयाच्छ्रियः ।  
नैतद्व्रात्याय वक्तव्यं न मूर्खाय न दम्भिने ॥ ७॥  
  
न नास्तिकाय नो वेदशास्त्रविक्रयकारिणे ।  
वक्तव्यं भक्तियुक्ताय दरिद्राय च सीदते ॥ ८॥  
  
सकृत्पठित्व श्रीदेव्याः नामसाहस्रमुत्तमम् ।  
दारिद्र्यान्मुच्यते पुर्वं जन्मकोटिभवान्नरः ॥ ९॥  
  
त्रिवारपठनादस्याः सर्वपापक्षयो भवेत् ।  
पञ्चचत्वारिंशदहं सायं प्रातः पठेत्तु यः ॥ १०॥  
  
तस्य सन्निहिता लक्ष्मीः किमतोऽधिकमाप्यते ।  
अमायां पौर्णमास्यां च भृगुवारेषु सङ्क्रमे ॥ ११॥  
  
प्रातः स्नात्वा नित्यकर्म यथाविधि समाप्य च  
स्वर्णपात्रेऽथ रजते कांस्यपात्रेऽथवा द्विजः ॥ १२॥  
  
निक्षिप्य कुङ्कुमं तत्र लिखित्वाऽष्टदलाम्बुजम् ।  
कर्णिकामध्यतो लक्ष्मीं बीजं साधु विलिख्य च ॥ १३॥  
  
प्रागादिषु दलेष्वस्य वाणीब्राह्म्यादिमातृकाः ।  
विलिख्य वर्णतोऽथेदं नामसाहस्रमादरात् ॥ १४॥  
  
यः पठेत् तस्य लोकस्तु सर्वेऽपि वशगास्ततः ।  
राज्यलाभः पुत्रपौत्रलाभः शत्रुजयस्तथा ॥ १५॥  
  
सङ्कल्पादेव तस्य स्यात् नात्र कार्या विचारणा ।  
अनेन नामसहस्रेणार्चयेत् कमलां यदि ॥ १६॥  
  
कुङ्कुमेनाथ पुष्पैर्वा न तस्य स्यात्पराभवः ।  
उत्तमोत्तमता प्रोक्ता कमलानामिहार्चने ॥ १७॥  
  
तदभावे कुङ्कुमं स्यात् मल्लीपुष्पाञ्जलिस्ततः ।  
जातीपुष्पाणि च ततः ततो मरुवकावलिः ॥ १८॥  
  
पद्मानामेव रक्तत्वं श्लाघितं मुनिसत्तमैः ।  
अन्येषां कुसुमानान्तु शौक्ल्यमेव शिवार्चने ॥ १९॥  
  
प्रशस्तं नृपतिश्रेष्ठ तस्माद्यत्नपरो भवेत् ।  
किमिहात्र बहूक्तेन लक्ष्मीनामसहस्रकम् ॥ २०॥  
  
वेदानां सरहस्यानां सर्वशास्त्रगिरामपि ।  
तन्त्राणामपि सर्वेषां सारभूतं न संशयः ॥ २१॥  
  
सर्वपापक्षयकरं सर्वशत्रुविनाशनम् ।  
दारिद्र्यध्वंसनकरं पराभवनिवर्तकम् ॥ २२॥  
  
विश्लिष्टबन्धुसंश्लेषकारकं सद्गतिप्रदम् ।  
तन्वन्ते चिन्मयात्म्यैक्यबोधादानन्ददायकम् ॥ २३॥  
  
लक्ष्मीनामसहस्रं तत् नरोऽवश्यं पठेत्सदा ।  
योऽसौ तात्पर्यतः पाठी सर्वज्ञः सुखितो भवेत् ॥ २४॥  
  
अकारादिक्षकारान्तनामभिः पूजयेत्सुधीः ।  
तस्य सर्वेप्सितार्थसिद्धिर्भवति निश्चितम् ॥ २५॥  
  
श्रियं वर्चसमारोग्यं शोभनं धान्यसम्पदः ।  
पशूनां बहुपुत्राणां लाभश्च सम्भावेद्ध्रुवम् ॥ २६॥  
  
शतसंवत्सरं विंशत्युतरं जीवितं भवेत् ।  
मङ्गलानि तनोत्येषा श्रीविद्यामङ्गला शुभा ॥ २७॥  
  
इति नारदीयोपपुराणान्तर्गतं श्रीलक्ष्म्यष्टोत्तरशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
