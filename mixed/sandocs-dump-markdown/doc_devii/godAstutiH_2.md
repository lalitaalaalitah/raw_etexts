---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: devii, nadI, rAmAnujasampradAya, devI
File name: godAstutiH2.itx
Indexextra: (stotramAlA)
Language: Sanskrit
Latest update: March 24, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: godAstutiH 2
engtitle: godAstutiH 2
itxtitle: godAstutiH 2
title: गोदास्तुतिः २

---
  
 श्री गोदास्तुतिः २   
  
सर्वं सहे तुलसिमूलकृतावतारे  
श्रीविष्णुचित्तपरितोषितबाल्यवृत्ते ।  
श्रीरङ्गराजकरपद्मगृहीतपाणे  
गोदे नमोऽस्तु सततं जगदम्ब तुभ्यम् ॥ १॥  
  
नित्याभूषा निगमशिरसां निःसमोत्तुङ्गवार्ता  
कान्तो यस्याः कचविलुलितैः कामुको माल्यरत्नैः ।  
सूक्त्या यस्याः श्रुतिसुभगया सुप्रभाता धरित्री  
सैषा देवी सकलजननी सिञ्चतां मामपाङ्गैः ॥ २॥  
  
माता चेत्तुलसी पिता यदि तव श्रीविष्णुचित्तो महान्  
भ्राता चेद्यतिशेखरः प्रियतमः श्रीरङ्गधामा यदि ।  
ज्ञातारस्तनयास्त्वदुक्तिसरसस्तन्येन संवर्धिता  
गोदे त्वं हि कथं त्वनन्यविभवा साधारणा श्रीरसि ॥ ३॥  
  
कल्पादौ हरिणा स्वयं जनहितं कृष्णेन सर्वात्मना  
प्रोक्तं स्वस्य च कीर्तनं प्रपदनं स्वस्मै प्रसूनार्पणम् ।  
सर्वेषां प्रकटं विधातुमनिशं श्रीधन्विनव्ये पुरे  
यां तां वैदिकविष्णुचित्ततनयां गोदामुदारां स्तुमः ॥ ४॥  
  
आकूतस्य परिष्क्रियां निरुपमामासेचनं चक्षुषोः  
आनन्दांशपरम्परामनुगुणामारामशैलेशितुः ।  
तद्धीरत्वकिरीटकोटिघटितत्वोच्छिष्टकस्तूरिका  
माल्यामोदसमेधितात्मविभवां गोदामुदारां स्तुमः ॥ ५॥  
  
इति श्रीगोदास्तुतिः समाप्ता ॥  
  
  
Proofread by PSA Easwaran psaeaswaran at gmail.com  
  
