---
Acknowledge-Permission: Shri Chitrapur Math - Publications Committee https://chitrapurmath.net/
Category: devii, devI
File name: jagaddhAtrIstotram.itx
Language: Sanskrit
Latest update: March 2, 2018
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
Subject: philosophy/hinduism/religion
Sublocation: devii
Text title: jagaddhAtrIstotram
engtitle: jagaddhAtrIstotram
itxtitle: jagaddhAtrIstotram
title: जगद्धात्रीस्तोत्रम्

---
  
 श्रीजगद्धात्रीस्तोत्रम्   
आधाररूपे चाधेये धृतिरूपे धुरन्धरे ।  
ध्रुवे ध्रुवपदे धीरे जगद्धात्रि नमोऽस्तु ते ॥ १॥  
शवाकारे शक्तिरूपे शक्तिस्थे शक्तिविग्रहे ।  
शक्ताचारप्रिये देवि जगद्धात्रि नमोऽस्तु ते ॥ २॥  
जयदे जगदानदे जगदेकप्रपूजिते ।  
जय सर्वगते दुर्गे जगद्धात्रि नमोऽस्तु ते ॥ ३॥  
सूक्ष्मातिसूक्ष्मरूपे च प्राणापानादिरूपिणि ।  
भावाभावस्वरूपे च जगद्धात्रि नमोऽस्तु ते ॥ ४॥  
कालाधिरूपे कालेशे कालाकालविभेदिनि ।  
सर्वस्वरूपे सर्वज्ञे जगद्धात्रि नमोऽस्तु ते ॥ ५॥  
महाविघ्ने महोत्साहे महामाये वरप्रदे ।  
प्रपञ्चसारे साध्वीशे जगद्धात्रि नमोऽस्तु ते ॥ ६॥  
आगम्ये जगतामाद्ये माहेश्वरि वराङ्गने ।  
अशेषरूपे रूपस्थे जगद्धात्रि नमोऽस्तु ते ॥ ७॥  
तीर्थयज्ञा -तपोदान-य्योगसारे जगन्मयि ।  
त्वमेव सर्वं सर्वस्थे जगद्धात्रि नमोऽस्तु ते ॥ ८॥  
दयारूपे दयादृष्टे दयार्द्रे दुःखमोचनि ।  
सर्वापत्तारिके दुर्गे जगद्धात्रि नमोऽस्तु ते ॥ ९॥  
आगम्यधाम-धामस्थे महायोगीश-हृत्पुरे ।  
अमेयभावकूटस्थे जगद्धात्रि नमोऽस्तु ते ॥ १०॥  
  
इति श्रीजगद्धात्रीस्तोत्रं सम्पूर्णम् ।  
  
Proofread by Sunder Hattangadi sunderh at hotmail.com  
  
