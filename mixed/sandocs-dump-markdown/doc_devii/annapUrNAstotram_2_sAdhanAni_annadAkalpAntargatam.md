---
Category: devii, pArvatI, annapUrNa, stotra, devI
File name: annapUrNAstotramannadAkalpa.itx
Language: Sanskrit
Latest update: June 16, 2017
Location: doc_devii
Proofread by: Pranav Tendulkar, NA, anonymous456an at gmail.com
Send corrections to: Sanskrit@cheerful.com
Site access: https://sanskritdocuments.org
Source: Annadakalpatantra
SubDeity: pArvatI
Subject: philosophy/hinduism/
Sublocation: devii
Text title: annapurnaastotram 2
Transliterated by: Pranav Tendulkar pranav.tendulkar at gmail.com
engtitle: annapUrNAstotram 2 from Annadakapla
itxtitle: annapUrNAstotram 2 (sAdhanAni annadAkalpAntargatam)
title: अन्नपूर्णास्तोत्रम् २ (साधनानि अन्नदाकल्पान्तर्गतम्)

---
  
 अन्नपूर्णास्तोत्रम् २   
श्रीब्रह्मभैरव उवाच -  
साधनानि च सर्वाणि श्रुतानि तव सुव्रत ।  
इदानीं वद देवेश स्तोत्राणि कवचानि च ॥ १॥  
  
श्रीशिव उवाच -  
कथयामि तव स्नेहात् स्तोत्राणि कवचानि च ।  
अन्नपूर्णाप्रीतिदानि सावधानोऽवधारय ॥ २॥  
  
ह्रीङ्कारं प्रथमं नमो भगवति स्वाहावसानां ध्रुवं  
     मन्त्रं सप्तदशाक्षरं जपति ते माहेश्वरि प्रोक्षितम् ।  
ध्यायेऽम्बे तरुणारुणं तव वपुर्नित्यान्नपूर्णे शिवे  
     गेहे तस्य विराजते सरभसं दिव्यान्नराशिर्ध्रुवम् ॥ ३॥  
  
ह्रीङ्कारमुर्तिं कमनीयवक्त्रां चन्द्राङ्करेखान्वितभालभागाम् ।  
ईशान्कान्तां प्रणमामि नित्यां लक्ष्मीविलासास्पदपादपीठाम् ॥ ४॥  
  
नमोऽस्तु तुभ्यं गिरिराजकन्ये नमोऽस्तु कामान्तकवल्लभायै ।  
नमोऽस्तु पङ्के रुहलोचनायै नमः शिवायै शशिभूषणायै ॥ ५॥  
  
वामे करेऽमृतमयं कलशञ्च दक्षे  
     स्वर्णाङ्कितां ननु पल्लान्नमयीञ्च दर्वीम् ।  
चित्रां सुवर्णवसनां गिरिशस्य कान्तां  
     सत्पद्मपत्रनयनां मनसाहमीडे ॥ ६॥  
  
वामे माणिक्यपात्रं मधुरसभरितं बिभ्रतीं पाणिपद्मे  
     दिव्यैरत्नैः प्रपूर्णां मणिमयवलये दक्षिणे रत्नदर्वीम् ।  
रक्ताङ्गी पीनतुङ्गस्तनभरविलसंस्तारहारां त्रिनेत्रां  
     वन्दे पूर्णेन्दुबिम्बप्रतिनिधिवदनामम्बिकामन्नपूर्णाम् ॥ ७॥  
  
भगवति भवरोगात् पीडितं दुष्कृतोत्थात्  
     सुतदुहितृकलत्रोपद्रवेणानुजातम् ।  
विलसदमृतदृष्ट्या वीक्ष्य विभ्रान्तचित्तम्  
     सकलभुवनमातस्त्राहि मामन्नपूर्णे ॥ ८॥  
  
माहेश्वरीमाश्रितकल्पवल्लीमहं भवच्छेदकरीं भवानीम् ।  
क्षुधार्तजायातनयाभ्युपेतस्त्वामन्नपूर्णां शरणं प्रपद्ये ॥ ९॥  
  
दारिद्र्यदावानलदह्यमानं नमोऽन्नपूर्णे गिरिराजकन्ये ।  
कृपाम्बुवर्षैरभिषिञ्च त्वं मां त्वत्पादपद्मार्पितचित्तवृत्तिम् ॥ १०॥  
  
इत्यन्नपूर्णास्तवरत्नमेतच्छ्लोकाष्टकं यः पठतीह भक्त्या ।  
तस्मै ददात्यन्नसमृद्धिराशिं श्रियञ्च विद्याञ्च परत्र मुक्तिम् ॥ ११॥  
  
इत्यन्नदाकल्पे षोडशपटले अन्नपूर्णास्तोत्रं समाप्तम् ।  
  
Encoded by Pranav Tendulkar pranav.tendulkar at gmail.com  
Proforead by Pranav Tendulkar, NA, , anonymous456an at gmail.com  
  
