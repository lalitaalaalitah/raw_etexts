---
Author: umApatidvivedi
Category: aShTaka, devii, durgA, devI
File name: chandika8.itx
Language: Sanskrit
Latest update: November 22, 2001
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: chaNDikAShTakam
engtitle: chaNDikAShTakam
itxtitle: chaNDikAShTakam
title: चण्डिकाष्टकम्

---
  
 चण्डिकाष्टकम्   
  
सहस्रचन्द्रनित्दकातिकान्त-चन्द्रिकाचयै-  
दिशोऽभिपूरयद् विदूरयद् दुराग्रहं कलेः ।  
कृतामलाऽवलाकलेवरं वरं भजामहे  
महेशमानसाश्रयन्वहो महो महोदयम् ॥ १॥  
  
विशाल-शैलकन्दरान्तराल-वासशालिनीं  
त्रिलोकपालिनीं कपालिनी मनोरमामिमाम् ।  
उमामुपासितां सुरैरूपास्महे महेश्वरीं  
परां गणेश्वरप्रसू नगेश्वरस्य नन्दिनीम् ॥ २॥  
  
अये महेशि! ते महेन्द्रमुख्यनिर्जराः समे  
समानयन्ति मूर्द्धरागत परागमङ्घ्रिजम् ।  
महाविरागिशङ्कराऽनुरागिणीं नुरागिणी  
स्मरामि चेतसाऽतसीमुमामवाससं नुताम् ॥ ३॥  
  
भजेऽमराङ्गनाकरोच्छलत्सुचाम रोच्चलन्  
निचोल-लोलकुन्तलां स्वलोक-शोक-नाशिनीम् ।  
अदभ्र-सम्भृतातिसम्भ्रम-प्रभूत-विभ्रम-  
प्रवृत-ताण्डव-प्रकाण्ड-पण्डितीकृतेश्वराम् ॥ ४॥  
  
अपीह पामरं विधाय चामरं तथाऽमरं  
नुपामरं परेशिदृग्-विभाविता-वितत्रिके ।  
प्रवर्तते प्रतोष-रोष-खेलन तव स्वदोष-  
मोषहेतवे समृद्धिमेलनं पदन्नुमः ॥ ५॥  
  
भभूव्-भभव्-भभव्-भभाभितो-विभासि भास्वर-  
प्रभाभर-प्रभासिताग-गह्वराधिभासिनीम् ।  
मिलत्तर-ज्वलत्तरोद्वलत्तर-क्षपाकर  
प्रमूत-भाभर-प्रभासि-भालपट्टिकां भजे ॥ ६॥  
  
कपोतकम्बु-काम्यकण्ठ-कण्ठयकङ्कणाङ्गदा-  
दिकान्त-काश्चिकाश्चितां कपालिकामिनीमहम् ।  
वराङ्घ्रिनूपुरध्वनि-प्रवृत्तिसम्भवद् विशेष-  
काव्यकल्पकौशलां कपालकुण्डलां भजे ॥ ७॥  
  
भवाभय-प्रभावितद्भवोत्तरप्रभावि भव्य  
भूमिभूतिभावन प्रभूतिभावुकं भवे ।  
भवानि नेति ते भवानि! पादपङ्कजं भजे  
भवन्ति तत्र शत्रुवो न यत्र तद्विभावनम् ॥ ८॥  
  
दुर्गाग्रतोऽतिगरिमप्रभवां भवान्या  
भव्यामिमां स्तुतिमुमापतिना प्रणीताम् ।  
यः श्रावयेत् सपुरूहूतपुराधिपत्य  
भाग्यं लभेत रिपवश्च तृणानि तस्य ॥ ९॥  
  
रामाष्टाङ्क शशाङ्केऽब्देऽष्टम्यां शुक्लाश्विने गुरौ ।  
शाक्तश्रीजगदानन्दशर्मण्युपहृता स्तुतिः ॥ १०॥  
  
॥ इति कविपत्युपनामक-श्री उमापतिद्विवेदि-विरचितं चण्डिकाष्टकं  
सम्पूर्णम् ॥  
  
  
  
