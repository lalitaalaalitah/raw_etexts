---
Category: aShTaka, devii, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: devIpadapaNkajAShTakam.itx
Language: Sanskrit
Latest update: February 10, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: devIpadapaNkajAShTakam
engtitle: devIpadapaNkajAShTakam
itxtitle: devIpadapaNkajAShTakam athavA mAtRipadapaNkajAShTakam
title: देवीपदपण्कजाष्टकम् अथवा मातृइपदपण्कजाष्टकम्

---
  
 देवीपदपङ्कजाष्टकम् अथवा श्रीमातृपदपङ्कजाष्टकम्   
  
श्रीगणेशाय नमः ॥  
  
मातस्त्वत्पदपङ्कजं कलयतां चेतोऽम्बुजे सन्ततं  
     मानाथाम्बुजसम्भवाद्रितनयाकान्तैः समाराधितम् ।  
वाच्छापूरणनिर्जितामरमहीरुङ्गर्वसर्वस्वकं  
     वाचः सूक्तिसुधारसद्रवमुचो निर्यान्ति वक्त्रोदरात् ॥ १॥  
  
मातस्त्वत्पदपङ्कजं मुनीमनःकासारवासादरं  
     मायामोहमहान्धकारमिहिरं मानातिगप्राभवम् ।  
मातङ्गाभिमतिं स्वकीयगमनैर्निर्मुलयत्कौतुकाद्-  
     वन्देऽमन्दतपःफलाप्यनमनस्तोत्रार्चनाप्रक्रमम् ॥ २॥  
  
मातस्त्वत्पदपङ्कजं प्रणमतामानन्दवारान्निधे  
     राकाशारदपूर्णचन्द्रनिकरं कामाहिपक्षीश्वरम् ।  
वृन्दं प्राणभृतां स्वनाम वदतामत्यादरात्सत्वरं  
     षड्भाषासरिदीश्वरं प्रविदधत्षाण्मातुरार्च्यं भजे ॥ ३॥  
  
कामं फालतले दुरक्षरततिर्दैवीममस्तां न भी-  
     र्मातस्त्वत्पदपङ्कजोत्थरजसा लुम्पामि तां निश्चितम् ।  
मार्कण्डेयमुनिर्यथा भवपदाम्भोजार्चनाप्राभवात्  
कालं तद्वदहं चतुर्मुखमुखाम्भोजातसूर्यप्रभे ॥ ४॥  
  
पापानि प्रशमं नयाशु ममतां देहेन्द्रियप्राणगां  
कामादीनपि वैरिणो दृढतरान्मोक्षाध्वविघ्नप्रदान् ।  
स्निग्धान्पोषय सन्ततं शमदमध्यानादिमान्मोदतो  
मातस्त्वत्पदपङ्कजं हृदि सदा कुर्वे गिरां देवते ॥ ५॥  
  
मातस्त्वत्पदपङ्कजस्य मनसा वाचा क्रियातोऽपि वा  
ये कुर्वन्ति मुदाऽन्वहं बहुविधैर्दिव्यैः सुमैरर्चनाम् ।  
शीघ्रं ते प्रभवन्ति भूमिपतयो निन्दन्ति च स्वश्रिया  
जम्भारातिमपि ध्रुवं शतमखीकष्टाप्तनाकश्रियम् ॥ ६॥  
  
मातस्त्वत्पदपङ्कजं शिरसि ये पद्माटवीमध्यत-  
श्चन्द्राभं प्रविचिन्तयन्ति पुरुषाः पीयूषवर्ष्यन्वहम् ।  
ते मृत्युं प्रविजित्यि रोगरहिताः सम्यग्दृढाङ्गाश्चिरं  
जीवन्त्येव मृणालकोमलवपुष्मन्तः सुरूपा भुवि ॥ ७॥  
  
मातस्त्वत्पदपङ्कजं हृदि मुदा ध्यायन्ति ये मानवाः  
सच्चिद्रूपमशेषवेदशिरसां तात्पर्यगम्यं मुहुः ।  
अत्यागेऽपि तनोरखण्डपरमानन्दं वहन्तः सदा  
सर्वं विश्वमिदं विनाशि तरसा पश्यन्ति ते पूरुषाः ॥ ८॥  
  
इति देवीपदपङ्कजाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
