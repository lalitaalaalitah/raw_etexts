---
Author: Yogananda
Category: aShTaka, devii, yogAnanda, devI
File name: devyaShTakam.itx
Language: Sanskrit
Latest update: December 27, 2016
Location: doc_devii
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: devyaShTakam
engtitle: devyaShTakam
itxtitle: devyaShTakam (yogaAnandavirachitam)
title: देव्यष्टकम् (योगआनन्दविरचितम्)

---
  
 देव्यष्टकम्   
  
श्रीगणेशाय नमः ।  
महादेवीं महाशक्तिं भवानीं भववल्लभाम् ।  
भवार्तिभञ्जनकरीं वन्दे त्वां लोकमातरम् ॥ १॥  
  
भक्तप्रियां भक्तिगम्यां भक्तानां कीर्तिवर्धिकाम् ।  
भवप्रियां सतीं देवीं वन्दे त्वां भक्तवत्सलाम् ॥ २॥  
  
अन्नपूर्णां सदापूर्णां पार्वतीं पर्वपूजिताम् ।  
महेश्वरीं वृषारूढां वन्दे त्वां परमेश्वरीम् ॥ ३॥  
  
कालरात्रिं महारात्रिं मोहरात्रिं जनेश्वरीम् ।  
शिवकान्तां शम्भुशक्तिं वन्दे त्वां जननीमुमाम् ॥ ४॥  
  
जगत्कर्त्रीं जगद्धात्रीं जगत्संहारकारिणीम् ।  
मुनिभिः संस्तुतां भद्रां वन्दे त्वां मोक्षदायिनीम् ॥ ५॥  
  
देवदुःखहरामम्बां सदा देवसहायकाम् ।  
मुनिदेवैः सदासेव्यां वन्दे त्वां देवपूजिताम् ॥ ६॥  
  
त्रिनेत्रां शङ्करीं गौरीं भोगमोक्षप्रदां शिवाम् ।  
महामायां जगद्बीजां वन्दे त्वां जगदीश्वरीम् ॥ ७॥  
  
शरणागतजीवानां सर्वदुःखविनाशिनीम् ।  
सुखसम्पत्करां नित्यां वन्दे त्वां प्रकृतिं पराम् ॥ ८॥  
  
शरणागतजीवानां सर्वदुःखविनाशिनीम् ।  
सुखसम्पत्करां नित्यां वन्दे त्वां प्रकृतिं पराम् ॥ ९॥  
  
देव्यष्टकमिदं पुण्यं योगानन्देन निर्मितम् ।  
यः पठेद्भक्तिभावेन लभते स परं सुखम् ॥ १०॥  
  
इति योगानन्दविरचितं श्रीदेव्यष्टकं सम्पूर्णम् ॥  
  
  
Proofread by Pallasena Narayanaswami ppnswami at gmail.com  
  
  
