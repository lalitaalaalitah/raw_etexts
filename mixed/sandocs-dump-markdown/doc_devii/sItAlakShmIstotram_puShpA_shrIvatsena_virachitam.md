---
Author: Pushpa Srivatsan
Category: devii, puShpAshrIvatsan, lakShmI, sItA, devI
File name: sItAlakShmIstotram.itx
Language: Sanskrit
Latest update: December 5, 2017
Location: doc_devii
Proofread by: N V Vathsan nvvathsan at gmail.com
Send corrections to: Sanskrit@cheerful.com
Site access: https://sanskritdocuments.org
Source: Stotra Pushapavali, 2016
SubDeity: sItA
Subject: philosophy/hinduism/religion
Sublocation: devii
Text title: sItAlakShmI stotra
Texttype: svara
Transliterated by: N V Vathsan nvvathsan at gmail.com
engtitle: Sita Lakshmi stotra
itxtitle: sItAlakShmIstotram (puShpA shrIvatsena virachitam)
title: सीतालक्ष्मीस्तोत्रम् (पुष्पा श्रीवत्सेन विरचितम्)

---
  
 श्रीसीतालक्ष्मीस्तोत्रम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ भूमिपुत्र्यै च विद्महे । रामपत्न्यै च धीमहि ।  
तन्नः सीता प्रचोदयात् ॥  
  
सीता श्रीरामसद्दारा आनन्दवाक्स्वरूपिणी ।  
सा सम्पूर्णसुमाङ्गल्या ज्वलदग्निशुचिस्फुरा ॥ १॥  
  
मदम्बा श्रीमहालक्ष्मीर्मच्चित्तविलसत्प्रभा ।  
क्षमागुण्यातिसान्त्वा मा सहजस्थितसद्गुणा ॥ २॥  
  
क्षपानाथप्रभारूपा चन्द्रार्कमुखमण्डला ।  
सानसीविग्रहाभासा चारुसारप्रभासिनी ॥ ३॥  
  
पदपल्लवबालार्का पदाम्बुजसुलक्षणा ।  
पदपावित्र्यलक्षण्या पदाश्रितसुरक्षणा ॥ ४॥  
  
कराम्भोजाऽभयादात्री स्मिताम्भोरुहलोचनी ।  
करुणामयवीक्षण्या नयनाब्जविमोचनी ॥ ५॥  
  
सौन्दर्यदेवता सीता क्ष्मापुत्री जनकात्मजा ।  
शिवचापलघूद्धारा कोमला शक्तिशालिनी ॥ ६॥  
  
श्रीरामतन्मया सीता रामपत्नी लसच्छविः ।  
कल्याणरामसाराध्या सीता भव्यसुरूपिणी ॥ ७॥  
  
वैदेही मृदुसद्वाणी ऐहिकापरपूरणी ।  
रामप्रेष्ठा महाराज्ञी पूर्णसद्भक्तिकारिणी ॥ ८॥  
  
रामनामसुधापाना नामसारप्रमोदिता ।  
नामध्यानसुसँल्लीना दहराकाशदर्शना ॥ ९॥  
  
श्रीरामपूर्णसच्चित्ता श्रीरामानन्यचिन्तना ।  
श्रीरामकीर्तिसम्मूला रामेण सह चारिणी ॥ १०॥  
  
रामावतारसम्पूर्णा रामायणसुबीजता ।  
श्रीरामाभिन्नदिव्याभा साक्षात् ब्रह्मस्वरूपिणी ॥ ११॥  
  
सुस्वराजितमाधुर्या सङ्गीतमृदुलस्वरा ।  
श्रीत्यागब्रह्मसङ्गीता गुरुस्वामिसुकीर्तिता ॥ १२॥  
  
त्यागराजगुरुस्वामिशिष्यापुष्पासुसंस्तुता ।  
बालालापस्तुतिप्रीता पुत्रीपुष्पाबहुप्रिया ॥ १३॥  
  
मयेति कीर्तिते मातर्मच्चित्तं परिपूरय ।  
चित्तप्रसादनं मातः कुरु मे भक्तिवर्धनम् ॥ १४॥  
  
मङ्गलं रामसत्यै च सीतालक्ष्म्यै सुमङ्गलम् ।  
मङ्गलं मम मात्रे च महालक्ष्म्यै सुमङ्गलम् ॥ १५॥  
  
सीतास्तोत्रं सुसम्पूर्णं सीतानुग्रहकारकम् ।  
सीतानुग्रहसम्भावं सर्वमङ्गलदायकम् ॥ १६॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीसीतालक्ष्मीस्तोत्रं गुरौ समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
