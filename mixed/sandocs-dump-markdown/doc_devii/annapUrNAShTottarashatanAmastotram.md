---
Author: Traditional
Category: aShTottarashatanAma, devii, pArvatI, annapUrNa, stotra, devI
Description-comments: shrIbrahmottarakhaNDe AgamapryakhyAtishivarahasye
File name: annapUrNAShTottarashatanAmastotram.itx
Language: Sanskrit
Latest update: May 2, 2017
Location: doc_devii
Proofread by: Gopal Upadhyay, NA
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: annapUrNAShTottarashatanAmastotram
Transliterated by: Gopal Upadhyay gopal.j.upadhyay at gmail.com
engtitle: annapUrNAShTottarashatanAmastotram
itxtitle: annapUrNAShTottarashatanAmastotram
title: अन्नपूर्णाष्टोत्तरशतनामस्तोत्रम्

---
  
 श्रीअन्नपूर्णाष्टोत्तरशतनामस्तोत्रम्   
  
॥ श्रीगणेशाय नमः ॥  
  
॥ श्रीअन्नपूर्णाविश्वनाथाभ्यां नमः ॥  
  
अस्य श्रीअन्नपूर्णाष्टोत्तरशतनामस्तोत्रमन्त्रस्य  
भगवान् श्रीब्रह्मा ऋषिः ।  
अनुष्टुप्छन्दः । श्रीअन्नपूर्णेश्वरी देवता ।  
स्वधा बीजम् । स्वाहा शक्तिः । ॐ कीलकम् ।  
मम सर्वाभीष्टप्रसादसिद्धयर्थे पाठे विनियोगः ।  
ॐ अन्नपूर्णा शिवा देवी भीमा पुष्टिस्सरस्वती ।  
सर्वज्ञा पार्वती दुर्गा शर्वाणी शिववल्लभा ॥ १॥  
  
वेदवेद्या महाविद्या विद्यादात्री विशारदा ।  
कुमारी त्रिपुरा बाला लक्ष्मीश्श्रीर्भयहारिणी ॥ २॥  
  
भवानी विष्णुजननी ब्रह्मादिजननी तथा ।  
गणेशजननी शक्तिः कुमारजननी शुभा ॥ ३॥  
  
भोगप्रदा भगवती भत्ताभीष्टप्रदायिनी ।  
भवरोगहरा भव्या शुभ्रा परममङ्गला ॥ ४॥  
  
भवान्नी चञ्चला गौरी चारुचन्द्रकलाधरा ।  
विशालाक्षी विश्वमाता विश्ववन्द्या विलासिनी ॥ ५॥  
  
आर्या कल्याणनिलया रुद्राणी कमलासना ।  
शुभप्रदा शुभावर्ता वृत्तपीनपयोधरा ॥ ६॥  
  
अम्बा संहारमथनी मृडानी सर्वमङ्गला ।  
विष्णुसंसेविता सिद्धा ब्रह्माणी सुरसेविता ॥ ७॥  
  
परमानन्ददा शान्तिः परमानन्दरूपिणी ।  
परमानन्दजननी परानन्दप्रदायिनी ॥ ८॥  
  
परोपकारनिरता परमा भक्तवत्सला ।  
पूर्णचन्द्राभवदना पूर्णचन्द्रनिभांशुका ॥ ९॥  
  
शुभलक्षणसम्पन्ना शुभानन्दगुणार्णवा ।  
शुभसौभाग्यनिलया शुभदा च रतिप्रिया ॥ १०॥  
  
चण्डिका चण्डमथनी चण्डदर्पनिवारिणी ।  
मार्ताण्डनयना साध्वी चन्द्राग्निनयना सती ॥ ११॥  
  
पुण्डरीकहरा पूर्णा पुण्यदा पुण्यरूपिणी ।  
मायातीता श्रेष्ठमाया श्रेष्ठधर्मात्मवन्दिता ॥ १२॥  
  
असृष्टिस्सङ्गरहिता सृष्टिहेतुः कपर्दिनी ।  
वृषारूढा शूलहस्ता स्थितिसंहारकारिणी ॥ १३॥  
  
मन्दस्मिता स्कन्दमाता शुद्धचित्ता मुनिस्तुता ।  
महाभगवती दक्षा दक्षाध्वरविनाशिनी ॥ १४॥  
  
सर्वार्थदात्री सावित्री सदाशिवकुटुम्बिनी ।  
नित्यसुन्दरसर्वाङ्गी सञ्चिदानन्दलक्षणा  ॥ १५॥  
  
नाम्नामष्टोत्तरशतम्बायाः पुण्यकारणम् ।  
सर्वसौभाग्यसिद्ध्यर्थं जपनीयं प्रयत्नतः ॥ १६॥  
  
एतानि दिव्यनामानि श्रुत्वा ध्यात्वा निरन्तरम् ।  
स्तुत्वा देवीञ्च सततं सर्वान्कामानवाप्नुयात् ॥ १७॥  
  
॥ इति श्रीब्रह्मोत्तरखण्डे आगमप्रख्यातिशिवरहस्ये  
श्रीअन्नपूर्णाष्टोत्तरशतनामस्तोत्रं सम्पूर्णम् ॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, NA  
  
