---
Author: Sri Pundarikaksha
Category: devii, tulasI, stotra, devI
File name: tulasIstotram.itx
Language: Sanskrit
Latest update: September 8, 2004, NOvember 25, 2018
Location: doc_devii
Proofread by: Anuradha anuradha at cs.com and Dr. Varagur S.V.  Rajan sankrityaraja
  at shaw.ca
Send corrections to: Sanskrit@cheerful.com
Site access: https://sanskritdocuments.org
SubDeity: tulasI
Subject: philosophy/hinduism/religion
Sublocation: devii
Text title: tulasIstotram
Texttype: stotra
Transliterated by: http://www.mypurohith.com
engtitle: tulasI stotram.
itxtitle: tulasIstotram
title: तुलसीस्तोत्रम्

---
  
 श्रीतुलसीस्तोत्रम्   
जगद्धात्रि! नमस्तुभ्यं विष्णोश्च प्रियवल्लभे ।  
यतो ब्रह्मादयो देवाः सृष्टि स्थित्यन्तकारिणः ॥ १॥  
  
नमस्तुलसि कल्याणि नमो विष्णुप्रिये शुभे ।  
नमो मोक्षप्रदे देवि नमः सम्पत्प्रदायिके ॥ २॥  
  
तुलसी पातु मां नित्यं सर्वापद्भ्योऽपि सर्वदा ।  
कीर्तितापि स्मृता वापि पवित्रयति मानवम् ॥ ३॥  
  
नमामि शिरसा देवीं तुलसीं विलसत्तनुम् ।  
यां दृष्ट्वा पापिनो मर्त्या मुच्यन्ते सर्वकिल्बिषात् ॥ ४॥  
  
तुलस्या रक्षितं सर्वं जगदेतच्चराचरम् ।  
या विनिहन्ति पापानि दृष्ट्वा वा पापिभिर्नरैः ॥ ५॥  
  
नमस्तुलस्यतितरां यस्यै बद्धाञ्जलिं कलौ ।  
कलयन्ति सुखं सर्वं स्त्रियो वैश्यास्तथाऽपरे ॥ ६॥  
  
तुलस्या नापरं किञ्चिद्दैवतं जगतीतले ।  
यथा पवित्रितो लोको विष्णुसङ्गेन वैष्णवः ॥ ७॥  
  
तुलस्याः पल्लवं विष्णोः शिरस्यारोपितं कलौ ।  
आरोपयति सर्वाणि श्रेयांसि वरमस्तके ॥ ८॥  
  
तुलस्यां सकला देवा वसन्ति सततं यतः ।  
अतस्तामर्चयेल्लोके सर्वान् देवान् समर्चयन् ॥ ९॥  
  
नमस्तुलसि सर्वज्ञे पुरुषोत्तमवल्लभे ।  
पाहि मां सर्व पापेभ्यः सर्वसम्पत्प्रदायिके ॥ १०॥  
  
इति स्तोत्रं पुरा गीतं पुण्डरीकेण धीमता ।  
विष्णुमर्चयता नित्यं शोभनैस्तुलसीदलैः ॥ ११॥  
  
तुलसी श्रीर्महालक्ष्मीर्विद्याविद्या यशस्विनी ।  
धर्म्या धर्मानना देवी देवीदेवमनःप्रिया ॥ १२॥  
  
लक्ष्मीप्रियसखी देवी द्यौर्भूमिरचला चला ।  
षोडशैतानि नामानि तुलस्याः कीर्तयन्नरः ॥ १३॥  
  
लभते सुतरां भक्तिमन्ते विष्णुपदं लभेत् ।  
तुलसी भूर्महालक्ष्मीः पद्मिनी श्रीर्हरिप्रिया ॥ १४॥  
  
तुलसि श्रीसखि शुभे पापहारिणि पुण्यदे ।  
नमस्ते नारदनुते नारायणमनःप्रिये ॥ १५॥  
  
इति श्रीपुण्डरीककृतं तुलसीस्तोत्रम् सम्पूर्णम् ॥  
  
  
Proofread by Dr. Varagur S.V.  Rajan  
sankrityaraja@shaw.ca and Anuradha  
  
