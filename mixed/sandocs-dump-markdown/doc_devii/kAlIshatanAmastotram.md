---
Acknowledge-Permission: Mahaperiaval Trust
Category: aShTottarashatanAma, devii, devI, dashamahAvidyA
File name: kAlIshatanAmastotram.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kAlIshatanAmastotram
Transliterated by: Shree Devi Kumar
engtitle: kAlIshatanAmastotram
itxtitle: kAlIshatanAmastotram
title: कालीशतनामस्तोत्रम्

---
  
 श्रीकालीशतनामस्तोत्रम्   
  
भैरव उवाच -  
शतनाम प्रवक्ष्यामि कालिकाया वरानने ।  
यस्य प्रपठनाद्वाग्मी सर्वत्र विजयी भवेत् ॥ १॥  
  
काली कपालिनी कान्ता कामदा कामसुन्दरी ।  
कालरात्रिः कालिका च कालभैरवपूजिता ॥ २॥  
  
कुरुकुल्ला कामिनी च कमनीयस्वभाविनी ।  
कुलीना कुलकर्त्री च कुलवर्त्मप्रकाशिनी ॥ ३॥  
  
कस्तूरीरसनीला च काम्या कामस्वरूपिणी ।  
ककारवर्णनिलया कामधेनुः करालिका ॥ ४॥  
  
कुलकान्ता करालास्या कामार्ता च कलावती ।  
कृशोदरी च कामाख्या कौमारी कुलपालिनी ॥ ५॥  
  
कुलजा कुलकन्या च कुलहा कुलपूजिता ।  
कामेश्वरी कामकान्ता कुञ्जरेश्वरगामिनी ॥ ६॥  
  
कामदात्री कामहर्त्री कृष्णा चैव कपर्दिनी ।  
कुमुदा कृष्णदेहा च कालिन्दी कुलपूजिता ॥ ७॥  
  
काश्यपी कृष्णमाता च कुलिशाङ्गी कला तथा ।  
क्रींरूपा कुलगम्या च कमला कृष्णपूजिता ॥ ८॥  
  
कृशाङ्गी किन्नरी कर्त्री कलकण्ठी च कार्तिकी ।  
कम्बुकण्ठी कौलिनी च कुमुदा कामजीविनी ॥ ९॥  
  
कुलस्त्री कीर्त्तिका कृत्या कीर्तिश्च कुलपालिका ।  
कामदेवकला कल्पलता कामाङ्गवर्धिनी ॥ १०॥  
  
कुन्ता च कुमुदप्रीता कदम्बकुसुमोत्सुका ।  
कादम्बिनी कमलिनी कृष्णानन्दप्रदायिनी ॥ ११॥  
  
कुमारीपूजनरता कुमारीगणशोभिता ।  
कुमारीरञ्जनरता कुमारीव्रतधारिणी ॥ १२॥  
  
कङ्काली कमनीया च कामशास्त्रविशारदा ।  
कपालखट्वाङ्गधरा कालभैरवरूपिणी ॥ १३॥  
  
कोटरी कोटराक्षी च काशी कैलासवासिनी ।  
कात्यायनी कार्यकरी काव्यशास्त्रप्रमोदिनी ॥ १४॥  
  
कामाकर्षणरूपा च कामपीठनिवासिनी ।  
कङ्किनी काकिनी क्रीडा कुत्सिता कलहप्रिया ॥ १५॥  
  
कुण्डगोलोद्भवप्राणा कौशिकी कीर्तिवर्धिनी ।  
कुम्भस्तनी कटाक्षा च काव्या कोकनदप्रिया ॥ १६॥  
  
कान्तारवासिनी कान्तिः कठिना कृष्णवल्लभा ।  
इति ते कथितं देवि गुह्याद्गुह्यतरं परम् ॥ १७॥  
  
प्रपठेद्य इदं नित्यं कालीनामशताष्टकम् ।  
त्रिषु लोकेषु देवेशि तस्यासाध्यं न विद्यते ॥ १८॥  
  
प्रातःकाले च मध्याह्ने सायाह्ने च सदा निशि ।  
यः पठेत्परया भक्त्या कालीनामशताष्टकम् ॥ १९॥  
  
कालिका तस्य गेहे च संस्थानं कुरुते सदा ।  
शून्यागारे श्मशाने वा प्रान्तरे जलमध्यतः ॥ २०॥  
  
वह्निमध्ये च सङ्ग्रामे तथा प्राणस्य संशये ।  
शताष्टकं जपन्मन्त्री लभते क्षेममुत्तमम् ॥ २१॥  
  
कालीं संस्थाप्य विधिवत् स्तुत्वा नामशताष्टकैः ।  
साधकस्सिद्धिमाप्नोति कालिकायाः प्रसादतः ॥ २२॥  
  
इति श्रीकालीशतनामस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
