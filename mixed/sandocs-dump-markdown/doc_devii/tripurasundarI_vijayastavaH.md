---
Category: devii, dashamahAvidyA, stotra, devI
File name: tripurasundarIvijayastava.itx
Language: Sanskrit
Latest update: April 18, 2015
Location: doc_devii
Proofread by: Pankaj Dubey dr.pankaj.dubey at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: ShrI Tripurasundari vijayastavah
Texttype: stotra
Transliterated by: Pankaj Dubey dr.pankaj.dubey at gmail.com
engtitle: tripurasundarI vijayastavaH
itxtitle: tripurasundarI vijayastavaH
title: त्रिपुरसुन्दरी विजयस्तवः

---
  
 श्रीत्रिपुरसुन्दरी विजयस्तवः   
          ॥ क॥  
  
कल्पान्तोदित-चण्ड-भानु-विलसद्-देह-प्रभा-मण्डिता  
कालाम्भोद-समान-कुन्तल-भरा कारुण्य-वारां निधिः ।  
काद्यर्णाङ्कित-मन्त्र-राज-विलसत्-कूट-त्रयोपासिता  
श्रीचक्राधि-निवासिनी विजयते श्रीराज-राजेश्वरी ॥ १॥  
  
          ॥ ए॥  
  
एतत्-प्राभव-शालिनीति निगमैरद्याप्यनालोचिता  
हेमाम्भोज-मुखी चलत्-कुवलय-प्रस्पर्धमानेक्षणा ।  
एणाङ्कांश-समान-फाल-फलक-प्रोल्लासि-कस्तूरिका  
श्रीचक्राधि-निवासिनी विजयते श्रीराज-राजेश्वरी  ॥ २॥  
  
          ॥ ई॥  
  
ईषत्-फुल्ल-कदम्ब-कुण्डल-महा-लावण्य-गर्वापहा  
स्निग्ध-स्वच्छ-सुदन्त-कान्ति-विलसन्मन्द-स्मिताऽलङ्कृता ।  
ईशित्वाद्यखिलेष्ट-सिद्धि-फलदा भक्त्या नतानां सदा  
श्रीचक्राधि-निवासिनी विजयते श्रीराज-राजेश्वरी ॥ ३॥  
  
          ॥ ल॥  
  
लक्ष्यालक्ष्यावलग्न-देश-विलसद्-रोमावली-वल्लरी  
वृत्त-स्निग्ध-फल-द्वय-भ्रम-करोत्तुङ्ग-स्तनी सुन्दरी ।  
रक्ताशोक-शुभ-प्रपाटल-दुकूलाच्छादिताङ्गी मुदा  
श्रीचक्राधि-निवासिनी विजयते श्रीराज-राजेश्वरी ॥ ४॥  
  
          ॥ ह्रीं॥  
  
ह्रीङ्ङ्कारी सुर-वाहिनी जल-गभीरावर्तनाभिर्धन-  
श्रोणी-मण्डल-भार-मन्द गमना-काञ्ची-कलापोज्ज्वला ।  
शुण्डादण्ड-सुवर्ण-वर्ण-कदली-काण्डोपमोरु-द्वयी  
श्रीचक्राधि-निवासिनी विजयते श्रीराज-राजेश्वरी ॥ ५॥  
  
          ॥ ह॥  
  
हस्त-प्रोज्ज्वलदिक्षु-कार्मुक-लसत्-पुष्पेषु-पाशाङ्कुशा  
ह्याद्यर्णाङ्कित-मन्त्र-राज-निलया हारादिभिर्भूषिता ।  
हस्त-प्रान्त-रणत्-सुवर्ण-वलया हर्यक्ष-सम्पूजिता  
श्रीचक्राधि-निवासिनी विजयते श्रीराज-राजेश्वरी ॥ ६॥  
  
          ॥ स॥  
  
संरक्ताम्बुज-पाद-युग्म-विलसन्मञ्जु-क्वणन्नूपुरा  
संसारार्णव-तारणैक-तरणिर्लावण्य-वारां निधिः ।  
लीला-लोल-तमं शुकं मधुरया संलालयन्ती गिरा  
श्रीचक्राधि-निवासिनी विजयते श्रीराज-राजेश्वरी ॥ ७॥  
  
          ॥ क॥  
  
कल्याणी करुणा-रसार्द्र-हृदया कल्याण-सन्दायिनी  
काद्यर्णाङ्कित-मन्त्र-लक्षित-तनुस्तन्वी तमो-नाशिनी ।  
कामेशाङ्क-विलासिनी कल-गिरामावास-भूमिः शिवा  
श्रीचक्राधि-निवासिनी विजयते श्रीराज-राजेश्वरी ॥ ८॥  
  
          ॥ ह॥  
  
हन्तुं दानव-पुङ्गवं रण-भुवि प्रोच्चण्ड-भण्डाभिधं  
हर्यक्षाद्यमरार्थिता भगवती दिव्यां तनूमाश्रिता ।  
श्रीमाता ललितेत्यचिन्त्य-विभवैर्नाम्नां सहस्रैः स्तुता  
श्रीचक्राधि-निवासिनी विजयते श्रीराज-राजेश्वरी ॥ ९॥  
  
          ॥ ल॥  
  
लक्ष्मीर्वाग-गजादिभिर्बहु-विधैः रूपैः स्तुताऽपि स्वयं  
नी-रूपा गुण-वर्जिता त्रि-जगतां माता च चिद्-रूपिणी ।  
भक्तानुग्रह-कारणेन ललितं रूपं समासादिता  
श्रीचक्राधि-निवासिनी विजयते श्रीराज-राजेश्वरी ॥ १०॥  
  
          ॥ ह्रीं॥  
  
ह्रीङ्कारैक-परायणार्त-जनता-संरक्षणे दीक्षिता  
हार्दासं तमसं व्यपोहित-मलं भूष्णुर्हर-प्रेयसी  
हत्यादि-प्रकटाघ-सङ्घ-दलने दक्षा च दाक्षायणी  
श्रीचक्राधि-निवासिनी विजयते श्रीराज-राजेश्वरी ॥ ११॥  
  
          ॥ स॥  
  
सर्वानन्द-मयी समस्त-जगतामानन्द-सन्दायिनी  
सर्वोत्तुङ्ग-सुवर्ण-शैल-निलया सा सार-साक्षी सती ।  
सर्वैर्योगि-चयैः सदैव विचिता साम्राज्य-दान-क्षमा  
श्रीचक्राधि-निवासिनी विजयते श्रीराज-राजेश्वरी ॥ १२॥  
  
          ॥ क॥  
  
कन्या-रूप-धरा गलाब्ज-विलसन्मुक्ता-लताऽलङ्कृता  
कादि-क्षान्तमनु-प्रविष्ट-हृदया कल्याण-शीलान्विता ।  
कल्पान्तोद्भट-ताण्डव-प्रमुदिता श्रीकाम-जित्-साक्षिणी  
श्रीचक्राधि-निवासिनी विजयते श्रीराज-राजेश्वरी ॥ १३॥  
  
          ॥ ल॥  
  
लक्ष्या भक्ति-रसार्द्र-हृत्-सरसिजे सद्भिः सदाऽऽराधिता  
सान्द्रानन्द-मयी सुधाकर-कला खण्डोज्ज्वलन्मौलिका ।  
शर्वाणी शरणागताऽऽर्ति-शमिनी सच्चिन्मयी सर्वदा  
श्रीचक्राधि-निवासिनी विजयते श्रीराज-राजेश्वरी ॥ १४॥  
  
          ॥ ह्रीं॥  
  
ह्रीङ्कार-त्रय-सम्पुटाऽति-महता मन्त्रेण सम्पूजिता  
होत्री चन्द्र-समीरणाऽग्नि-जल-भू-भास्वन्नभो-रूपिणी ।  
हंसः सोहमिति प्रकृष्ट-धिषणैराराधिता योगिभिः  
श्रीचक्राधि-निवासिनी विजयते श्रीराज-राजेश्वरी ॥ १५॥  
  
          ॥ श्रीं॥  
  
श्रीङ्काराम्बुज-हंसिकाऽऽश्रित-जन-क्षेमङ्करी शङ्करी  
शृङ्गारैक-रसाकरस्य मदनस्योज्जीविका-वल्लरी ।  
श्रीकामेशरहः-सखी च ललिता श्रीमद्-गुहाऽऽराधिता  
श्रीचक्राधि-निवासिनी विजयते श्रीराज-राजेश्वरी ॥ १६॥  
  
इति ।  
  
  
Encoded and proofread by Pankaj Dubey dr.pankaj.dubey at gmail.com  
  
