---
Category: devii, lakShmI, devI
Description/comments: shrIlakShmIkaTAkSha S K Rajagopalan 2001 collection of Laxmistotras
File name: dIpalakShmIstavam.itx
Language: Sanskrit
Latest update: May 5, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: dIpalakShmIstavam
engtitle: dIpalakShmIstavam
itxtitle: dIpalakShmIstavam
title: दीपलक्ष्मीस्तवम्

---
  
 दीपलक्ष्मीस्तवम्   
  
अन्तर्गृहे हेमसुवेदिकायां सम्मार्जनालेपनकर्म कृत्वा ।  
विधानधूपातुलपञ्चवर्णं चूर्णप्रयुक्ताद्भुतरङ्गवल्याम् ॥  
  
अगाधसम्पूर्णसरस्समाने, गोसर्पिषाऽऽपूरितमध्यदेशे ।  
मृणालतन्तुकृतवर्त्तियुक्ते पुष्पावतंसे तिलकाभिरामे ॥  
  
परिष्कृतस्थापितरत्नदीपे ज्योतिर्मयीं प्रज्ज्वलयामि देवीम् ।  
नमाम्यहं मत्कुलवृद्धिदात्रीं, सौदादि सर्वाङ्गणशोभमानाम् ॥  
  
भो दीपलक्ष्मि प्रथितं यशो मे प्रदेहि माङ्गल्यममोघशीले ।  
भर्तृप्रियां धर्मविशिष्टशीलां, कुरुष्व कल्याण्यनुकम्पया माम् ॥  
  
यान्तर्बहिश्चापि तमोऽपहन्त्री, सन्ध्यामुखाराधितपादपद्मा ।  
त्रयीसमुद्घोषितवैभवा सा, ह्यनन्यकामे हृदये विभातु ॥  
  
भो दीप ब्रह्मरूपस्त्वं ज्योतिषां प्रभुरव्ययः ।  
आरोग्यं देहि पुत्रांश्च अवैधव्यं प्रयच्छ मे ॥  
  
सन्ध्यादीपस्तवमिदं नित्यं नारी पठेत्तु या ।  
सर्वसौभाग्ययुक्ता स्याल्लक्ष्म्यनुग्रहतस्सदा ॥  
  
शरीरारोग्यमैश्वर्यमरिपक्षक्षयस्सुखम् ।  
देवि त्वद्दृष्टिदृष्टानां पुरुषाणां न दुर्लभम् ॥  
  
इति दीपलक्ष्मी स्तवं सम्पूर्णम् ।  
  
Proofread by PSA Easwaran psaeaswaran at gmail.com  
  
