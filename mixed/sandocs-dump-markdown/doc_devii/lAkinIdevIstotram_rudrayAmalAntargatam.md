---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 2 bhairava bhairavI sa.nvAde
File name: lAkinIdevIstotram.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Shri Lakinidevi Stotram
Texttype: stotra
Transliterated by: staff of Muktabodha.org Mark S.G. Dyczkowski
engtitle: lAkinIdevIstotram
itxtitle: lAkinIdevIstotram (rudrayAmalAntargatam)
title: लाकिनीदेवीस्तोत्रम् (रुद्रयामलान्तर्गतम्)

---
  
 श्रीलाकिनीदेवीस्तोत्रम्   
अथैकोनपञ्चाशत्तमः पटलः  
आनन्दभैरवी उवाच  
षट्चक्रभेदनार्थाय सर्वसिद्धसुसिद्धये ।  
वक्ष्यामि लाकिनीदेवीस्तोत्रं परमदुर्लभम् ॥ ४९-१॥  
  
यत्पाठादतिसन्तोषं प्राप्नोति यतिरीश्वर ।  
तत्क्रियासारसम्पन्नं स्तवनं लाकिनीप्रियम् ॥ ४९-२॥  
  
अस्य श्रीलाकिनीस्तोत्रस्य महाविष्णुकहोड-ऋषि-र्गायत्रीच्छन्दो  
महासिद्धिदमृत्युञ्जयमहारुद्र लाकिनी सरस्वतीदेवता  
मणिपूरभेदने जपे विनियोगः ॥  
  
ओं बीजाक्षरमूर्तिमार्ति हरिणीमार्यां जयां बुद्धिदां  
     दीनानामपराधकोटिहननीं सञ्ज्ञामणिं योगिनाम् ।  
त्वामाद्यामनुरागिणीं गुणगणामोदैकहेतुस्थलां  
     स्थित्यन्तःकृतकौतुकीमवरदे वन्दे मुदा लाकिनीम् ॥ ४९-३॥  
  
हेरम्बार्चनसिद्धिदाद्वयगता कोटिप्रभा भास्करा  
साकारा किरणोज्ज्वला सुखमयी वेदध्वनिप्राणिनी ।  
कोपाकोपितलक्षणा तरुतराकल्पाशयासंशया  
कृत्वैवं वरवर्णिनी समवतु श्रीलाकिनी कङ्किनी ॥ ४९-४॥  
  
केयूरामलहारमालशुभगा वीरासना स्थायिनी  
भार्या रुद्रपतेः प्रवालविमला वक्त्रोत्पलस्रग्धरा ।  
माता योगवतां सती परा परपदा माध्वीरसाच्छादिता  
त्वं मां पाहि कृपामयी यमगतं मृत्युञ्जये श्रीधरे ॥ ४९-५॥  
  
आकाङ्क्षीकुलसङ्ख्यका क्षयकरी शत्रुप्रभादेर्दया  
भक्तानामतिदुःखहा शशिमुखी योन्यानना कामुकी ।  
कामस्थानमकामदोषशतकं शीघ्रं त्वलक्षेमदा  
जीवन्मुक्तिपदं विधेहि समरे सर्गद्रुहस्य प्रियम् ॥ ४९-६॥  
  
त्वं पञ्चाननपूजिता त्वमशिता त्वं बालविद्यागति-  
स्त्वं सत्यं कवितासु वाक्यकविता त्वं केवलानन्ददा ।  
त्वं लाक्षारुणरूपिणी त्वमवरा त्वं लिङ्गसंहारिणी  
त्वं साक्षादमृतप्रदा त्वमजरा त्वं लाकिनी पातु माम् ॥ ४९-७॥  
  
नानामङ्गलधर्मराज्यजडिता संस्कारबोधाश्रया  
लिङ्गस्थाचलपुत्रिका नवगृहे सङ्कामयन्ती शिवा ।  
मे लिङ्गोपरि रुद्रनाथ विपथव्याभेदनं सङ्गमं  
शीघ्रं कारय देवि मोक्षतुरिकं कोटीव चन्द्रोज्ज्वला ॥ ४९-८॥  
  
चन्द्राभासकलाश्रया श्रयति या शब्दच्छटा या समा  
माया मोहभिदा दया दयति या कृष्णक्रिया मोहिनी ।  
लक्ष्मीर्नीलकलेवरामलमणेः पूर्वं सदा रक्षतु  
श्रीविद्या भयदायिनी त्वमपि सा मे नाभिमूलोदया ॥ ४९-९॥  
  
मात्रा मुद्रामनननिलया मालिनी मन्त्रविद्या  
विश्वेशानी शयनरहिता शीतवातातपस्था ।  
सत्यासत्या वचनभवगा गौरि माता त्वमेव  
प्राणान् रक्ष प्रथमकिरणामाश्रये त्वामनन्ताम् ॥ ४९-१०॥  
  
सिद्धासिद्धा शशिरविकला केवलाम्भोजसंस्था  
स्थित्यानन्दा नयनस्वचलाम्भोजमध्यप्रकाशा ।  
नित्यं श्रद्धागतिपथकरा कर्त्री कामानहर्त्री  
नाद्यस्तोत्रं भज भज भजे त्वामनन्तां स्वरूपे ॥ ४९-११॥  
  
पीतापीता पवनगमना धारणध्यानयोगा  
कालाकाला कलिकुलकला निष्कला ज्ञानरूपा ।  
कृष्णानन्दा मदनकुहरा केकरा शङ्करी वा ।  
त्वं श्रीधात्री धवलकमलं नाभिमूले प्रवक्ष्ये ॥ ४९-१२॥  
  
श्वेता श्वेतारुणशतकरा भावनाज्ञानसिद्धिः  
प्रीताप्रीता परमगहना चारुणामाननायाः ।  
त्वं सा विद्या विधिबुधवरा धारणाज्ञानगम्या  
रम्यारम्या रमणनिरता नीरदा पातु नाभिम् ॥ ४९-१३॥  
  
मन्दोद्बन्धप्रियवधुलता नीरवानावहन्त्री  
क्षेत्राक्षेत्रा परचरगता भुक्तिमुक्तिप्रकाशा ।  
कौलाकौलाज्ञापितनयना गञ्जना वातमुग्धा  
मुग्धामुग्धामतिधनपतेर्नाभिसंस्थेऽवनाभिम् ॥ ४९-१४॥  
  
हंसी सिंहासनगतपदा चक्रविद्या सुसूक्ष्मा  
श्रीविद्या त्वं नवविलचरा सुन्दरी रक्तवर्णा ।  
स्वर्णाम्भोजोपरि शुभमना चक्रमध्ये प्रतिष्ठा  
सर्वा वर्णा परिजनदयानाभिपद्मं च रक्षा ॥ ४९-१५॥  
  
ब्रह्मानन्दा नृपगणमहापूजया शोभिताङ्गी  
श्रीश्रीविद्यासकलविभवा भावनीया महेन्द्रैः ।  
सिद्धस्थाने मणिमयगृहे मूलसिंहासनस्था  
पद्मे चाष्टान्वितयुगदले नाभिमूलेममाव ॥ ४९-१६॥  
  
योगज्ञानं द्विविधविभवं वेदविद्याप्रकाशं  
मे चाष्टाङ्गं समवतु मुदा षोडशी भैरवस्था ।  
चन्द्रोल्का त्वं भवभयहरा शोकतापापहन्त्री  
नाभावब्जे उदयति सुरो यस्तमीशे प्ररक्ष ॥ ४९-१७॥  
  
संशिष्टा त्वं विरत करुणे शीतले शीतशैले  
साक्षादन्यप्रचयवचना पार्वणा पर्वपूरा ।  
विद्युत्पूरं समसुखमयं पाहि पञ्चानना या  
त्वं सा देवी शुभमणिगृहे शीतलत्वं विधेहि ॥ ४९-१८॥  
  
छन्दोगानां सकलविषयच्छेदिनी चार्णमाता  
माला लाक्षारुणकिरणभा गोपपूज्या गिरीज्या ।  
मातस्त्वं मे स्वमणिभवनं पाहि सूक्ष्मा भवानी ।  
वानस्थानाश्रय जय कराचाङ्गिरा चान्नपूर्णा ॥ ४९-१९॥  
  
चन्द्रोल्लासाऽवयवसुखदा दीर्घकेशी विशाला  
त्वं मातङ्गी जननि जगतां बालिका विप्रचण्डा ।  
ज्योत्स्नाजाले उदयति सदा रक्तभाषप्रभासा  
त्वं मे रुद्र हरिहरतनुं नाभिमूले प्ररक्ष ॥ ४९-२०॥  
  
वाणीनाम्ना रचयति वचः सुन्दरी वर्णनस्था  
स्थित्यन्तस्था चलतनुधरा धामसन्धामरा सा ।  
बोधानन्दप्रकृतितनुभिर्व्यापिनी ज्ञानमुग्धा  
मातस्त्वं मे मणिदलगृहं पाहि सर्वाङ्गविद्ये ॥ ४९-२१॥  
  
विद्या चण्डामलसितसृजा चन्दनालिप्तदेहा  
विश्वेशानि भगवति शिवे त्वं क्षयामोघरूपा ।  
जाया शम्भोर्जटिलशिवगता मोक्षदा मानसंस्था  
चित्तं शुभ्रं कुरु विषयछेदनं छेदिनि त्वम् ॥ ४९-२२॥  
  
मणिमयकुलगेहे कोटिविद्युत्प्रकाशेऽ-  
भयवरमपि देहि कोधविद्ये मयि त्वम् ।  
सकलसुखविभोगं पालय प्राणरूपं  
चरणतलविलग्नं मामनाथं परेशि ॥ ४९-२३॥  
  
भुवनगहनहेतोः कायसर्गा विनास्ते  
विधिमखसुरनाथं मानुषादि त्रिसर्गम् ।  
मम मणिकुलपद्मे नित्यरूपाभिधानं  
जयति खलु तदानीं स्तोत्रसारप्रकारम् ॥ ४९-२४॥  
  
भवतु चरणपद्मे लाकिनी देवकन्ये  
विरचय मनुशास्त्रं सिद्धमन्त्रप्रकारम् ।  
वह वह भवभावं त्राहि मां चन्द्रगेहे  
कठिनहृदयनाशं शङ्करि त्वं कुरुष्व ॥ ४९-२५॥  
  
कमलवनसमीपे वन्यमध्येऽतिगुह्ये  
विषयविषयिनाशं कौलिके त्वं विकृत्य ।  
भवनिजमणिपीठे स्थापयित्वा निदानं  
हर हरदयिते त्वं दोषषट्कं विवादम् ॥ ४९-२६॥  
  
घोरे सान्द्रान्धकारे मम निजकुलदृग्दानकर्त्रि प्रसन्ने  
वाञ्छाकल्पद्रुमस्था त्वमिह कुशलदा दायभागाविभागा ।  
त्वं काली नन्दिनीस्था नयकरुणघटा मध्यगा माघका त्वं  
भीमा भीत्यापहन्त्री हरपदनयनो लाकिनी नाभिमाव ॥ ४९-२७॥  
  
एतत्स्तोत्रं पठेद् विद्वान् योगज्ञानी निराश्रयः ।  
महासुखगतो वीरो विभवायामृताय च ॥ ४९-२८॥  
  
भोगमोक्षौ करे तस्य चैहिके योगिराड् भवेत् ।  
परे याति महादेवी पादपद्मे न संशयः ॥ ४९-२९॥  
  
ऐहिके चिरजीवित्वं ददाति कामदायिनी ।  
मणिपूरे स्थितो याति कुलमार्गप्रसादतः ॥ ४९-३०॥  
  
कुलमार्गेण यत्स्थानं लयं विश्वेश्वरीपदम् ।  
तल्लया मणिपूरस्था देवता पश्यति ध्रुवम् ॥ ४९-३१॥  
  
पूजान्ते प्रपठेत् स्तोत्रं भक्तिभावपरायणः ।  
शीघ्रमेव हि योगी स्यात् कुलमार्गप्रसादतः ॥ ४९-३२॥  
  
इति श्रीरुद्रयामले उत्तरतन्त्रे लाकिनीशस्तवनं नाम  
एकोनपञ्चाशत्तमः पटलः ॥ ४९॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
