---
Category: kavacha, devii, sarasvatI, devI
Description-comments: rudrayAmalatantra dashavidyArahasye
File name: sarasvatIkavachamrudrayAmala.itx
Language: Sanskrit
Latest update: June 1, 2017
Location: doc_devii
Proofread by: DPD, NA
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIkavacham rudrayAmala
Transliterated by: DPD
engtitle: Sarasvatikavacha
itxtitle: sarasvatIkavacham 2 (rudrayAmalAntargatam)
title: सरस्वतीकवचम् २ (रुद्रयामलान्तर्गतम्)

---
  
 श्रीसरस्वतीकवचम्   
  
भैरव उवाच -  
  
शृणु देवि! प्रवक्ष्यामि वाणीकवचमुत्तमम् ।  
त्रैलोक्यमोहनं नाम दिव्यं भोगापवर्गदम् ॥ १॥  
  
मूलमन्त्रमयं साध्यमष्टसिद्धिप्रदायकम् ।  
सर्वैश्वर्यप्रदं लोके सर्वाङ्गमविनिश्चितम् ॥ २॥  
  
पठनाच्छ्रवणात् देवि! महापातकनाशनम् ।  
महोत्पातप्रशमनं मूलविद्यामनोहरम् ॥ ३॥  
  
यद्धृत्वा कवचं ब्रह्मा विष्णुरीशः शचीपतिः ।  
यमोऽपि वरुणश्चैव कुबेरोऽपि दिगीश्वराः ॥ ४॥  
  
ब्रह्मा सृजति विश्वं च विष्णुर्दैत्यनिसूदनः ।  
शिवः संहरते विश्व जिष्णुः सुमनसां पतिः ॥ ५॥  
  
दिगीश्वराश्च दिक्पाला यथावदनुभूतये ।  
त्रैलोक्यमोहनं वक्ष्ये भोगमोक्षैकसाधनम् ॥ ६॥  
  
सर्वविद्यामयं ब्रह्मविद्यानिधिमनुत्तमम् ।  
त्रैलोक्यमोहनस्यास्य कवचस्य प्रकीर्तितः ॥ ७॥  
  
विनियोगः -  
ऋषिः कण्वो विराट् छन्दो देवी सरस्वती शुभा ।  
अस्य श्रीसरस्वती देवता, ह्रीं बीजं, ॐ शक्तिः, ऐं कीलकं,  
त्रिवर्गफलसाधने विनियोगः ।  
  
ऋष्यादिन्यासः -  
कण्वऋषये नमः शिरसि । विराट् छन्दसे नमः मुखे ।  
देवीसरस्वत्यै नमः हृदि । ह्रीं बीजाय नमः गुह्ये ।  
ॐ शक्तये नमः नाभौ । ऐं कीलकाय नमः पादयोः ।  
त्रिवर्गफलसाधने विनियोगाय नमः सर्वाङ्गे॥  
  
ॐ ऐं ह्रीं ह्रीं पातु वाणी शिरो मे सर्वदा सती ।  
ॐ ह्रीं सरस्वती देवी भालं पातु सदा मम ॥ ८॥  
  
ॐ ह्रीं भ्रुवौ पातु दुर्गा दैत्यानां भयदायिनी ।  
ॐ ऐं ह्रीं पातु नेत्रे सर्वमङ्गलमङ्गला ॥ ९॥  
  
ॐ ह्रीं पातु श्रोत्रयुग्मं जगदभयकारिणी ।  
ॐ ऐं नासा पातु नित्यं विद्या विद्यावरप्रदा ॥ १०॥  
  
ॐ ह्रीं ऐं पातु वक्त्रं वाग्देवी भयनाशिनी ।  
अं आं इं ईं पातु दन्तान् त्रिदन्तेश्वर पूजिताः ॥ ११॥  
  
उं ऊं ऋं ॠं ऌं ॡं एं ऐं पातु ओष्ठौ च भारती ।  
ओं औं अं अः पातु कण्ठं नीलकण्ठाङ्कवासिनी ॥ १२॥  
  
कं खं गं घं ङं पायान्मे चांसौ देवेशपूजिता ।  
चं छं जं झं ञं मे पातु वक्षो वक्षःस्थलाश्रया ॥ १३॥  
  
टं ठं डं ढं णं पायान्मे पार्श्वौ पार्श्वनिवासिनी ।  
तं थं दं धं नं मे पातु मध्ये लोकेशपूजिता ॥ १४॥  
  
पं फं बं भं मं पायान्मे नाभिं ब्रह्मेशसेविता ।  
यं रं लं वं पातु गुह्य नितम्बप्रियवादिनी ॥ १५॥  
  
शं षं सं हं कटिं पातु देवी श्रीवगलामुखी ।  
ऊरू ळं क्षं सदा पातु सर्वाविद्याप्रदा शिवा ॥ १६॥  
  
सरस्वती पातु जङ्घे रमेश्वरप्रपूजिता ।  
ॐ ह्रीं ऐं ह्रीं पातु पादौ पादपीठनिवासिनी ॥ १७॥  
  
विस्मारितं च यत् स्थानं यद्देशो नाम वर्जितः ।  
तत्सर्वं पातु वागेशी मूलविद्यामयी परा ॥ १८॥  
  
पूर्वे मां पातु वाग्देवी वागेशी वह्निके च माम् ।  
सरस्वती दक्षिणे च नैऋत्ये चानलप्रिया ॥ १९॥  
  
पश्चिमे पातु वागीशा वायौ वेणामुखी तथा ।  
उत्तरे पातु विद्या चैशान्यां विद्याधरी तथा ॥ २०॥  
  
असिताङ्गो जलात् पातु पयसो रुरुभैरवः ।  
चण्डश्च पातु वातान्मे क्रोधेशः पातु धावतः ॥ २१॥  
  
उन्मत्तस्तिष्ठतः पातु भीषणश्चाग्रतोऽवतु ।  
कपाली मार्गमध्ये च संहारश्च प्रवेशतः ॥ २२॥  
  
पादादिमूर्धपर्यन्तं वपुः सर्वत्र मेऽवतु ।  
शिरसः पादपर्यन्तं देवी सरस्वती मम ॥ २३॥  
  
इतीदं कवचं वाणी मन्त्रगर्भं जयावहम् ।  
त्रैलोक्यमोहनं नाम दारिद्र्यभयनाशनम् ॥ २४॥  
  
सर्वरोगहरं साक्षात् सिद्धिदं पापनाशनम् ।  
विद्याप्रदं साधकानां मूलविद्यामयं परम् ॥ २५॥  
  
परमार्थप्रदं नित्यं भोगमोक्षैककारणम् ।  
यः पठेत् कवचं देवि! विवादे शत्रुसङ्कटे ॥ २६॥  
  
वादिमुखं स्तम्भयित्वा विजयी गृहमेष्यति ।  
पठनात् कवचस्यास्य राज्यकोपः प्रशाम्यति ॥ २७॥  
  
त्रिवारं यः पठेद् रात्रो श्मशाने सिद्धिमाप्नुयात् ।  
रसैर्भूजे लिखेद् वर्म रविवारे महेश्वरि! ॥ २८॥  
  
अष्टगन्धेर्लाक्षया च धूपदीपादितर्पणैः ।  
सुवर्णगुटिकां तत्स्थां पूजयेत् यन्त्रराजवत् ॥ २९॥  
  
गुटिकैषा महारूपा शुभा सरस्वतीप्रदा ।  
सर्वार्थसाधनी लोके यथाऽभीष्टफलप्रदा ॥ ३०॥  
  
गुटिकेयं शुभा देव्या न देया यस्य कस्यचित् ।  
इदं कवचमीशानि मूलविद्यामयं ध्रुवम् ॥ ३१॥  
  
विद्याप्रदं श्रीपदं च पुत्रपौत्रविवर्धनम् ।  
आयुष्यकरं पुष्टिकरं श्रीकरं च यशः प्रदम् ॥ ३२॥  
  
इतीदं कवचं देवि! त्रैलोक्यमोहनाभिधम ।  
कवचं मन्त्रगर्भं तु त्रैलोक्य मोहनाभिधम् ॥ ३३॥  
  
॥ इति श्रीरुद्रयामले तन्त्रे दशविद्यारहस्ये सरस्वती कवचम् ॥  
  
  
Encoded and proofread by DPD  
  
