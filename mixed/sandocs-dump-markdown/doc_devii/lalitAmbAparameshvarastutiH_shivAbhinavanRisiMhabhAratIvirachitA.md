---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, shiva, dashamahAvidyA,
  lalitA
File name: lalitAmbAparameshvarastutiH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalitA
Subject: philosophy/hinduism/religion
Sublocation: devii
Text title: lalitAmbAparameshvarastutiH
engtitle: lalitAmbAparameshvarastutiH
itxtitle: lalitAmbAparameshvarastutiH (shivAbhinavanRisiMhabhAratIvirachitA)
title: ललिताम्बापरमेश्वरस्तुतिः (शिवाभिनवनृइसिंहभारतीविरचिता)

---
  
 श्रीललिताम्बापरमेश्वरस्तुतिः   
कल्याणशैलधन्वा करधृतकुम्भाक्षमालिकामुद्रः ।  
कलयतु मम सन्तोषं करिचर्मधरः कृपापयोराशिः ॥ १॥  
  
एकात्मकत्वधिषणामेधयतीमीशजीवयोर्नमताम् ।  
एकान्तवासलभ्यामेकां पुण्यावलिं नुमः शम्भोः ॥ २॥  
  
ईशोऽर्धवपुर्यस्या ईप्सितपङ्क्तिर्यदङ्घ्रिनतसुलभा ।  
ईकाररूपिणीं तामीश्वरपत्नीं हृदा सदा कलये ॥ ३॥  
  
लभ्यन्तेऽखिलविभवा लब्धावसरैर्यदीयमन्त्रजपे ।  
लक्ष्मीगीर्विनुता सा लक्ष्या भूयान्मदीयचित्तस्य ॥ ४॥  
  
ह्रीङ्कारपद्मभृङ्गौ ह्रीङ्कारावृत्तिशीलनरसुलभौ ।  
ह्रीङ्कारगिरिमृगेन्द्रौ ह्रीङ्कारेणैव भावयामि शिवौ ॥ ५॥  
  
हरतादाशु जडत्वं हरिदधिपाराध्यपादपाथोजः ।  
हरिणाङ्ककलितचूडो हृतवर्ष्मार्धः कुलाद्रिकन्यकया ॥ ६॥  
  
सत्यं ज्ञानमितीमे सकलाम्नाया वदन्ति यद्रूपम् ।  
सद्गुरुमुखैकवेद्यां सन्मतिदां नौमि तां परामनिशम् ॥ ७॥  
  
कर्मभिरात्मानुगणैः कलितामलभावचित्तकञ्जातैः ।  
कतिपयपुरुषवरेण्यैः कथमपि बुद्धं नमामि शशिमौलिम् ॥ ८॥  
  
हतरिपुवर्गैः शान्तैर्हरिहयपद्मोद्भवादिपदविमुखैः ।  
हंसकरैः परमाद्यैर्हस्ताम्बुजपूजितं नमामि हरम् ॥ ९॥  
  
ललितां कवित्वसरणिं लभते मूकोऽपि यत्कृपालेशात् ।  
लङ्केशाहितविनुतां लम्बोदरमातरं नमस्यामि ॥ १०॥  
  
ह्रीङ्कारगेहगृहिणौ ह्रीङ्कारपयःपयोधिकल्पतरू ।  
ह्रीङ्कारवनमयूरौ ह्रीङ्कारशरीरिणौ शिवौ वन्दे ॥ ११॥  
  
सम्यङ्निरुध्य चेतः सकलानि निगृह्य करणानि ।  
सततं यतिभिर्हृदये समाधिभाव्यां नमामि ललिताम्बाम् ॥ १२॥  
  
कणभुक्कपिलाराध्यः कथिताधिकसौख्यदानकृतदीक्षः ।  
करविधृतहरिणबालः कलाभिवृद्ध्यै ममास्तु परमेशः ॥ १३॥  
  
ललनाभिस्त्रिदशानां ललितैर्गीतैः स्तुतात्मचारित्राम् ।  
लसदलकफालदेशां लभ्यां योगैर्नमामि जगदम्बाम् ॥ १४॥  
  
ह्रीङ्कारसौधराजौ ह्रीङ्काराम्भोधिपूर्णसितकिरणौ ।  
ह्रीङ्कारवाच्यरूपौ ह्रीन्निष्कुटकोकिलौ शिवौ कलये ॥ १५॥  
  
आदौ यन्मनुवर्णैर्घटिता रचिता स्तुतिर्येयम् ।  
सा ललिता तामूरीकुर्यादव्याजकरुणाङ्गी ॥ १६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीललिताम्बापरमेश्वरस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
