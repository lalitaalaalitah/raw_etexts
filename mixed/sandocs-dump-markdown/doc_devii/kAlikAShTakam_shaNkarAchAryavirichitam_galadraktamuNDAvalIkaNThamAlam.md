---
Author: Shankaracharya
Category: aShTaka, devii, dashamahAvidyA, shankarAchArya, devI
Description-comments: This is also said to be from Kalirahasya
File name: kAlikAShTakam.itx
Indexextra: (translation)
Language: Sanskrit
Latest update: June 30, 2017
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kAlikAShTakam
engtitle: kAlikAShTakam
itxtitle: kAlikAShTakam (shaNkarAchAryavirichitam galadraktamuNDAvalIkaNThamAlam)
title: कालिकाष्टकम् (शण्कराचार्यविरिचितम् गलद्रक्तमुण्डावलीकण्ठमालम्)

---
  
 श्रीकालिकाष्टकम्   
  
ध्यानम् ।  
गलद्रक्तमुण्डावलीकण्ठमाला  
        महोघोररावा सुदंष्ट्रा कराला ।  
विवस्त्रा श्मशानालया मुक्तकेशी  
    महाकालकामाकुला कालिकेयम् ॥ १॥  
  
भुजेवामयुग्मे शिरोऽसिं दधाना  
        वरं दक्षयुग्मेऽभयं वै तथैव ।  
सुमध्याऽपि तुङ्गस्तना भारनम्रा  
    लसद्रक्तसृक्कद्वया सुस्मितास्या ॥ २॥  
  
शवद्वन्द्वकर्णावतंसा सुकेशी  
        लसत्प्रेतपाणिं प्रयुक्तैककाञ्ची ।  
शवाकारमञ्चाधिरूढा शिवाभिश्-  
    चतुर्दिक्षुशब्दायमानाऽभिरेजे ॥ ३॥  
  
॥ अथ स्तुतिः ॥  
  
विरञ्च्यादिदेवास्त्रयस्ते गुणास्त्रीन्  
    समाराध्य कालीं प्रधाना बभूबुः ।  
अनादिं सुरादिं मखादिं भवादिं  
    स्वरूपं त्वदीयं न विन्दन्ति देवाः ॥ १॥  
  
जगन्मोहिनीयं तु वाग्वादिनीयं  
    सुहृत्पोषिणीशत्रुसंहारणीयम् ।  
वचस्तम्भनीयं किमुच्चाटनीयं  
    स्वरूपं त्वदीयं न विन्दन्ति देवाः ॥ २॥  
  
इयं स्वर्गदात्री पुनः कल्पवल्ली  
    मनोजास्तु कामान् यथार्थं प्रकुर्यात् ।  
तथा ते कृतार्था भवन्तीति नित्यं  
    स्वरूपं त्वदीयं न विन्दन्ति देवाः ॥ ३॥  
  
सुरापानमत्ता सुभक्तानुरक्ता  
    लसत्पूतचित्ते सदाविर्भवत्ते ।  
जपध्यानपूजासुधाधौतपङ्का  
    स्वरूपं त्वदीयं न विन्दन्ति देवाः ॥ ४॥  
  
चिदानन्दकन्दं हसन् मन्दमन्दं  
    शरच्चन्द्रकोटिप्रभापुञ्जबिम्बम् ।  
मुनीनां कवीनां हृदि द्योतयन्तं  
    स्वरूपं त्वदीयं न विन्दन्ति देवाः ॥ ५॥  
  
महामेघकाली सुरक्तापि शुभ्रा  
    कदाचिद् विचित्राकृतिर्योगमाया ।  
न बाला न वृद्धा न कामातुरापि  
    स्वरूपं त्वदीयं न विन्दन्ति देवाः ॥ ६॥  
  
क्षमस्वापराधं महागुप्तभावं  
    मया लोकमध्ये प्रकाशिकृतं यत् ।  
तव ध्यानपूतेन चापल्यभावात्  
    स्वरूपं त्वदीयं न विन्दन्ति देवाः ॥ ७॥  
  
यदि ध्यानयुक्तं पठेद् यो मनुष्यस्-  
    तदा सर्वलोके विशालो भवेच्च ।  
गृहे चाष्टसिद्धिर्मृते चापि मुक्तिः  
    स्वरूपं त्वदीयं न विन्दन्ति देवाः ॥ ८॥  
  
॥ इति श्रीमच्छङ्कराचार्यविरचितं श्रीकालिकाष्टकं सम्पूर्णम् ॥  
  
  
This is also said to be found in Kalirahasya text.  
  
