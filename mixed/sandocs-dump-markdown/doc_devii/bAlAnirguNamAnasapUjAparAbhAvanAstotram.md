---
Category: devii, dashamahAvidyA, devI, pUjA
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAnirguNamAnasapUjAparAbhAvanAstotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlAnirguNamAnasapUjAparAbhAvanAstotram
engtitle: bAlAnirguNamAnasapUjAparAbhAvanAstotram
itxtitle: bAlAnirguNamAnasapUjAparAbhAvanAstotram
title: बालानिर्गुणमानसपूजापराभावनास्तोत्रम्

---
  
 श्रीबालानिर्गुणमानसपूजा पराभावनास्तोत्रम्   
ध्यायामि कथमिव त्वां धीवर्त्मविदूरदिव्यमहिमवतीम् ।  
आवाहनं विभोस्ते देवेशि कथं कुतः स्थानात् ॥ १॥  
  
कियदासनं प्रकल्प्यं कृतासनायाश्च सर्वतोऽपि शिवे ।  
पाद्यं कुतोऽर्घ्यमपि वाऽऽपाद्यं सर्वत्रपाणिपादायाः ॥ २॥  
  
आचमनं ते स्यादपि भगवति ननु सर्वतोमुखीनायाः ।  
मधुपर्को वा कथमिह मधुवैरिणि दर्शितप्रसादायाः ॥ ३॥  
  
स्नानेन किं विधेयं सलिलकृतेनेह नित्यशुद्धायाः ।  
वस्त्रेणापि न कार्यं कार्पासीयेन हेमवस्त्रायाः ॥ ४॥  
  
हैमैराभरणैर्वा चमत्कृतिः का हिरण्यवर्णायाः ।  
रत्नाचलवासिन्याः चिन्तामणिगेहगायास्ते ॥ ५॥  
  
गन्धवती हि तनुस्ते गन्धाः किं नेशि पौनरुक्त्याय ।  
पुष्करफलदानोत्कां पुष्करकुसुमेन पूजये किं त्वाम् ॥ ६॥  
  
शमधनमूलधनं त्वं सकलेश्वरी भवसि धूपिता केन ।  
दीपः कथं शिखावान् दीप्येत पुरः स्वयम्प्रकाशायाः ॥ ७॥  
  
अमृतात्मकं निवेदितमशनं किं नाम नित्यतृप्तायाः ।  
त्वय्याम्रेडितमेतत्ताम्बूलं यदिह सुमुखरागायाः ॥ ८॥  
  
उपहारीभूयादिदमुमेऽद्य यन्मे विचेष्टितमशेषम् ।  
नीराजयामि विद्युन्निभां कथं वा चिदाभासाम् ॥ ९॥  
  
पुष्पाञ्जलिः कुतस्ते मूलप्रकृतिस्वरूपायाः ।  
छत्रं नभोऽतिगायाः चामरमप्यविदितश्रमायास्ते ॥ १०॥  
  
नृत्यं प्रथतां कथमिव चित्रं भायान्महानटपुरन्घ्र्याः ।  
गीतं किं कलभाषणजितवाणीमधुरवीणायाः ॥ ११॥  
  
वाद्यं डमरुभृदीशे वादयितुं तव पुरोऽस्ति का शक्तिः ।  
अपरिच्छिन्नायास्ते जगदीश्वरि कः प्रदक्षिणविधिर्वा ॥ १२॥  
  
स्युस्ते नमांसि कथमिव शङ्करि परितोऽपि विद्यमानायाः ।  
वाचामगोचरीं त्वां वाचः प्रसरैः प्रसादयेयं वा ॥ १३॥  
  
कस्मै वच्मि दशां मे कस्येदुग्घृदयमस्ति शक्तिर्वा ।  
कस्य बलं चोद्धर्तुं क्लेशात्त्वामन्तरा दयासिन्धो ॥ १४॥  
  
याचे नाभिनवं ते चन्द्रापीडे मदम्ब किञ्चिदपि ।  
मह्यं प्रदेहि भगवति मदीयमेव स्वरूपमानन्दम् ॥ १५॥  
  
भगवति बालतया वाऽभक्त्या वाप्यापदाकुलितया वा ।  
मोहाविष्टतया वा मास्तु च ते मनसि यद्दुरुक्तं मे ॥ १६॥  
  
श्रीबालानिर्गुणमानसपूजा पराभावनास्तोत्रं सम्पूर्णम् ।  
  
  
Proofread by PSA Easwaran  
  
