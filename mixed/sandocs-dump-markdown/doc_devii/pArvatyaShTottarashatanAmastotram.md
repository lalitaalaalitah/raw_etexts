---
Category: devii, aShTottarashatanAma, devI
Description/comments: See corresponding Namavali
File name: pArvatyaShTottarashatanAmastotram.itx
Indexextra: (Scan, nAmAvalI)
Language: Sanskrit
Latest update: January 18, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Shri Parvati Ashtottarashatanama Stotram
Transliterated by: PSA Easwaran
engtitle: pArvatyaShTottarashatanAmastotram
itxtitle: pArvatyaShTottarashatanAmastotram
title: पार्वत्यष्टोत्तरशतनामस्तोत्रम्

---
  
 श्रीपार्वत्यष्टोत्तरशतनामस्तोत्रम्   
महेश्वरी महादेवी महेश्वरविमोहिनी ।  
महाप्रभा महामाया महासुरनिषूदनी ॥ १॥  
  
उमा कुमारजननी हिमाचलतनूभवा ।  
भवानी भावनागम्या भवपाशविमोचिनी ॥ २॥  
  
शिवा भवाङ्कनिलया मृगाङ्कसदृशानना ।  
अपङ्का शङ्करी शान्ता हृदयान्तःप्रकाशिनी ॥ ३॥  
  
विजया दुर्जयामेया जयदा जगदीश्वरी ।  
आर्या परापरमयी त्रिपुरा परमेश्वरी ॥ ४॥  
  
कात्यायनी हैमवती शाम्भवी सुम्भमर्दिनी ।  
शाकम्भरी कला कालि भैरवी भयहारिणी ॥ ५॥  
  
नारायणी प्राणमयी शर्वाणी सर्वमङ्गला ।  
अरुणा भूरिकरुणा शरणागतवत्सला ॥ ६॥  
  
हरिणाङ्ककलाभूषा हरिणाक्षा हरप्रिया ।  
भक्तप्रिया भगवती सुदया दनुजादया ॥ ७॥  
  
पङ्कजाक्षसमाराध्या पङ्कजाक्षसहोदरी ।  
किङ्करीमूतगीर्वाणा पङ्कजास्त्रोद्भवेक्षणा ॥ ८॥  
  
ह्रीङ्कारी शबरी तारा मातङ्गी मङ्गलप्रदा ।  
अङ्गीकृतहरार्द्धाङ्गा शृङ्गारशरणानना ॥ ९॥  
  
शृङ्गारनायिका बाला जया सिंहासनेश्वरी ।  
कामेश्वरी च कल्याणी सुन्दरी सुरसेविता ॥ १०॥  
  
चक्रेश्वरी मधुमती पार्वती पद्मलोचना ।  
कोदण्डिनी कुण्डलिनी चामुण्डा चण्डिकाम्बिका ॥ ११॥  
  
चर्च्चिका गिरिजा दुर्गा सर्गस्थित्यन्तकारिणी ।  
सुभगा ललिता गौरी मातामणिर्गृहेश्वरी ॥ १२॥  
  
लोकेश्वरी महाराज्ञी मालिनी मेनकात्मजा ।  
रुद्राणी शङ्करी शर्मदायिनी सर्वसाक्षिणी ॥ १३॥  
  
श्रीविद्या श्रीकरी शक्तिष्षोडशी श्रीदिपूजिता ।  
वाग्वादिनी विन्दुगृहा भवसङ्कटहारणी ॥ १४॥  
  
करपङ्कजसंस्पर्शप्रधूतसुरशासना ।  
पादपल्लवनिष्पिष्टमहिषासुरविग्रहा ॥ १५॥  
  
तरुणार्कसहस्राभतनुच्छायाविजृम्भणा ।  
वदनामोदबिभ्राम्यदलिपालिनिभालका ॥ १६॥  
  
नवकुङ्कुमकस्तूरीतिलकालङ्कृतालिका ।  
अधरारुणिमारक्तमुक्ताशोभितनासिका ॥ १७॥  
  
कनत्कपोलयुगलप्रतिबिम्बितकुण्डला ।  
तमःप्रवाहप्रतिमचिकुरभ्राजिदिङ्मुखा ॥ १८॥  
  
इदमष्टोत्तरशतं पार्वत्यास्सर्वकामदम् ।  
सर्वसम्पत्प्रदं श्रेष्ठं सर्वसौभाग्यपुष्टिदम् ॥ १९॥  
  
सर्वविद्याप्रदं सर्वपुरुषार्थप्रदं परम् ।  
रहस्यमिदमुत्कृष्टं न मीमांसमितस्ततः ॥ २०॥  
  
यः पठेत्परया भक्त्या सन्ध्याकाले समाहितः ।  
स्मरन्नपि महादेवं पार्वतीसहितं शिवम् ।  
स भुक्त्वात्र महाभोगान् शिवलोके महीयते ॥ २१॥  
  
इति पार्वत्यष्टोत्तरशतं सम्पूर्णम् ।   
  
  
Encoded and proofread by PSA Easwaran  
  
