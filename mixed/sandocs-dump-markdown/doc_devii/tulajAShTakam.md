---
Category: aShTaka, devii, otherforms, devI
File name: tulajAShTakam.itx
Indexextra: (post)
Language: Sanskrit
Latest update: November 21, 2015
Location: doc_devii
Proofread by: Sunder Hattangadi sunderh at hotmail.com
Send corrections to: sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: tulajAShTakam
Transliterated by: mI_AryA
engtitle: tulajAShTakam
itxtitle: tulajAShTakam
title: तुलजाष्टकम्

---
  
 तुलजाष्टकम्   
  
दुग्धेन्दु कुन्दोज्ज्वलसुन्दराङ्गीं  
मुक्ताफलाहारविभूषिताङ्गीम् ।  
शुभ्राम्बरां स्तनभरालसाङ्गीं  
वन्देऽहमाद्यां तुलजाभवानीम् ॥ १॥  
  
बालार्कभासामतिचारुहासां  
माणिक्यमुक्ताफलहारकण्ठीम् ।  
रक्ताम्बरां रक्तविशालनेत्रीं  
वन्देऽहमाद्यां तुलजाभवानीम् ॥ २॥  
  
श्यामाङ्गवर्णां मृगशावनेत्रां  
कौशेयवस्त्रां कुसुमेषु पूज्याम् ॥   
कस्तूरिकाचन्दनचर्चिताङ्गीं  
वन्देऽहमाद्यां तुलजाभवानीम् ॥ ३॥  
  
पीताम्बरां चम्पककान्तिगौरीं  
अलङ्कृतामुत्तममण्डनैश्च ।  
नाशाय भूतां भुवि दानवानां  
वन्देऽहमाद्यां तुलजाभवानीम् ॥ ४॥  
  
चन्द्रार्कताटङ्कधरां त्रिनेत्रां  
शूलं दधानामतिकालरूपाम् ।  
विपक्षनाशाय धृतायुधां तां  
वन्देऽहमाद्यां तुलजाभवानीम् ॥ ५॥  
  
ब्रह्मेन्द्र नारायणरुद्रपूज्यां  
देवाङ्गनाभिः परिगीयमानाम् ।  
स्तुतां वचोभिर्मुनिनारदाद्यैः  
वन्देऽहमाद्यां तुलजाभवानीम् ॥ ६॥  
  
अष्टाङ्गयोगे सनकादिभिश्च  
ध्यातां मुनीन्द्रैश्च समाधिगम्याम् ।  
भक्तस्य नित्यं भुवि कामधेनुं  
वन्देऽहमाद्यां तुलजाभवानीम् ॥ ७॥  
  
सिंहासनस्थां परिवीज्यमानां  
देवैः समस्तैश्च सुचामरैश्च ।  
छत्रं दधानामतिशुभ्रवर्णां  
वन्देऽहमाद्यां तुलजाभवानीम् ॥ ८॥  
  
पूर्णः कटाक्षोऽखिललोकमातु-  
र्गिरीन्द्रकन्यां भजतां सुधन्याम् ।  
दारिद्र्यकं नैव कदा जनानां  
चिन्ता कुतः स्याद्भवसागरस्य ॥ ९॥  
  
तुलजाष्टकमिदं स्तोत्रं त्रिकालं यः पठेन्नरः ।  
आयुः कीर्तिर्यशो लक्ष्मी धनपुत्रानवाप्नुयात् ॥ १०॥  
  
॥ इति श्रीमच्छङ्कराचार्य विरचितं तुलजाष्टकम् सम्पूर्णम् ॥   
  
  
Endoded by AryA in maayboli posting  
Proofread by Sunder Hattangadi sunderh at hotmail.com  
  
