---
Acknowledge-Permission: Mahaperiaval Trust
Category: devii, mangala, lakShmI, vishhnu, devI
Description/comments: Edited by S. V. Radhakrishna Shastriji
File name: lakShmIhayagrIvamangalam.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: lakShmIhayagrIvamangalam
engtitle: lakShmIhayagrIvamangalam
itxtitle: lakShmIhayagrIvamaNgalam
title: लक्ष्मीहयग्रीवमण्गलम्

---
  
 श्रीलक्ष्मीहयग्रीवमङ्गलम्   
  
अशेषवेदरूपाय यथार्थज्ञानदायिने ।  
विद्यालक्ष्मीसमेताय वाजिवक्त्राय मङ्गलम् ॥ १॥  
  
पालने ज्ञानदाने च प्रवणादनिरुद्धतः ।  
आविर्भूताय वेधोऽर्थमश्वग्रीवाय मङ्गलम् ॥ २॥  
  
स्वनाभिपद्मजायादौ स्वोपदिष्टाः श्रुतीः समाः ।  
स्थिरं पुनरदाद्योऽस्मै तुरङ्गास्याय मङ्गलम् ॥ ३॥  
  
मध्वाभान्मधुमब्बिन्दोः कैटभं कठिनादपि ।  
कृत्वाऽरी शिक्षिताजाय गन्धर्वास्याय मङ्गलम् ॥ ४॥  
  
पादव्यवस्था यत्रार्थवशेनैव मृगात्मने ।  
यजुषे यज्ञरूपाय हयग्रीवाय मङ्गलम् ॥ ५॥  
  
यदुद्गीथस्वरत्रस्तौ दैत्यौ वेदापहारिणौ ।  
प्रणवोद्गीथरूपाय पुण्यह्रेषाय मङ्गलम् ॥ ६॥  
  
वामपुस्तकहस्तस्वभुजाश्लिष्टरमात्मने ।  
व्याख्यामुद्रान्यहस्ताय वाजिवक्त्राय मङ्गलम् ॥ ७॥  
  
शरद्घनस्थचन्द्राय पुण्डरीकस्थमूर्तये ।  
शङ्खचक्रधरायास्तु सैन्धवास्याय मङ्गलम् ॥ ८॥  
  
ज्ञानामृतघटीयन्त्रसाक्षचिन्मुद्रपाणये ।  
मुमुक्षाहेतुवीक्षाय मधुहन्त्रेऽस्तु मङ्गलम् ॥ ९॥  
  
यस्याक्षरसमाम्नायो ह्यकारादिर्हलन्त्यवाक् ।  
मध्ये हयवरश्लिष्टो हयास्यस्यास्य मङ्गलम् ॥ १०॥  
  
अश्विदध्यङ्याज्ञवल्क्यकश्यपादिश्रिताङ्घ्रये ।  
वैष्णवक्रतुनेष्टाय वाजिवक्त्राय मङ्गलम् ॥ ११॥  
  
रजोमूर्तेर्वधूं वाणीं कुर्वते सत्त्वहेतवे ।  
तमोमूर्तिञ्च सर्वज्ञं तुरगास्याय मङ्गलम् ॥ १२॥  
  
रामदेशितमार्गेण पाञ्चालेनार्चिताङ्घ्रये ।  
व्यासादिजप्यमन्त्राय वाजिकण्ठाय मङ्गलम् ॥ १३॥  
  
सर्वसूक्ष्मार्थविज्ञानं साधुव्याहारधोरणी ।  
यन्मन्त्रजपतस्तस्मै हयग्रीवाय मङ्गलम् ॥ १४॥  
  
दशावतारा यस्य स्युः पाश्चात्याः वेधसां गुरोः ।  
हव्यकव्यभुजे तस्मै हयग्रीवाय मङ्गलम् ॥ १५॥  
  
श्रवणोदग्रकर्णाय श्रवणर्क्षोद्भवाय च ।  
श्रवणग्राह्यवाग्दात्रे श्रीहयास्याय मङ्गलम् ॥ १६॥  
  
यत्कटाक्षकलालेशकलनात्सकलाः कलाः ।  
स्वयमाविर्भवन्त्यस्मै शीर्षण्यश्वाय मङ्गलम् ॥ १७॥  
  
धर्माविरुद्धयोरर्थकामयोरमृतस्य च ।  
हेतुं वाचं ददानाय हयग्रीवाय मङ्गलम् ॥ १८॥  
  
सर्वविद्याप्रतिष्ठानब्रह्मविद्याप्रदायिने ।  
वागीश्वरेश्वरायास्तु वाजिवक्त्राय मङ्गलम् ॥ १९॥  
  
ज्ञानाय ज्ञानरूपाय ज्ञानिने ज्ञानदायिने ।  
सर्वोत्तमाय श्रीशाय हयग्रीवाय मङ्गलम् ॥ २०॥  
  
य इदं श्रीहयग्रीवमङ्गलं नियतं पठेत् ।  
विद्यावाग्धनवंशायुर्वृद्धिसौख्यानि सोऽश्नुते ॥ २१॥  
  
इति श्रीलक्ष्मीहयग्रीवमङ्गलं सम्पूर्णम् ।  
  
  
Proofread by PSA Easwaran psaeaswaran at gmail.com  
  
