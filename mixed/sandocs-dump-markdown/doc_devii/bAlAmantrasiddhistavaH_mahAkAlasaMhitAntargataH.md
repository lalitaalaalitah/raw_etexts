---
Category: devii, dashamahAvidyA, devI
Description/comments: bAlAsaparyA
File name: bAlAmantrasiddhistavaH.itx
Indexextra: (Scan)
Language: Sanskrit
Latest update: April 8, 2018
Location: doc_devii
Proofread by: NA, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bAlAmantrasiddhistavaH
engtitle: bAlAmantrasiddhistavaH
itxtitle: bAlAmantrasiddhistavaH (mahAkAlasaMhitAntargataH)
title: बालामन्त्रसिद्धिस्तवः (महाकालसंहितान्तर्गतः)

---
  
 श्रीबालामन्त्रसिद्धिस्तवः   
ब्राह्मीरूपधरे देवि ब्रह्मात्मा ब्रह्मपालिका ।  
विद्यामन्त्रादिकं सर्वं सिद्धिं देहि परेश्वरि ॥ १॥  
  
महेश्वरी महामाया मानन्दा मोहहारिणी ।  
मन्त्रसिद्धिफलं देहि महामन्त्रार्णवेश्वरि ॥ २॥  
  
गुह्येश्वरी गुणातीता गुह्यतत्त्वार्थदायिनी ।  
गुणत्रयात्मिका देवी मन्त्रसिद्धिं ददस्व माम् ॥ ३॥  
  
नारायणी च नाकेशी नृमुण्डमालिनी परा ।  
नानानना नाकुलेशी मन्त्रसिद्धिं प्रदेहि मे ॥ ४॥  
  
घृष्टिचक्रा महारौद्री घनोपमविवर्णका ।  
घोरघोरतरा घोरा मन्त्रसिद्धिप्रदा भव ॥ ५॥  
  
शक्राणी सर्वदैत्यघ्नी सहस्रलोचनी शुभा ।  
सर्वारिष्टविनिर्मुक्ता सा देवी मन्त्रसिद्धिदा ॥ ६॥  
  
चामुण्डारूपदेवेशी चलज्जिह्वा भयानका ।  
चतुष्पीठेश्वरी देहि मन्त्रसिद्धिं सदा मम ॥ ७॥  
  
लक्ष्मीलावण्यवर्णा च रक्ता रक्तमहाप्रिया ।  
लम्बकेशा रत्नभूषा मन्त्रसिद्धिं सदा दद ॥ ८॥  
  
बाला वीरार्चिता विद्या विशालनयनानना ।  
विभूतिदा विष्णुमाता मन्त्रसिद्धिं प्रयच्छ मे ॥ ९॥  
  
   फलश्रुतिः ।  
मन्त्रसिद्धिस्तवं पुण्यं महामोक्षफलप्रदम् ।  
महामोहहरं साक्षात् सत्यं मन्त्रस्य सिद्धिदम् ॥ १०॥  
  
इति महाकालसंहितायां श्रीबालामन्त्रसिद्धिस्तवः सम्पूर्णः ।  
  
  
