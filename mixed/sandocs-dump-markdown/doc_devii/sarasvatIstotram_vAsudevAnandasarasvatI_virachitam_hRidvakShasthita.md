---
Author: Vasudevanand Saraswati (Tembe) Swami Maharaj (1854-1914)
Category: devii, sarasvatI, vAsudevAnanda-sarasvatI, devI
File name: sarasvatIstotramvAsudevAnanda.itx
Language: Sanskrit
Latest update: May 13, 2017
Location: doc_devii
Proofread by: NA
Send corrections to: sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIstotramvAsudevAnanda
engtitle: sarasvatIstotram bv vAsudevAnanda
itxtitle: sarasvatIstotram (vAsudevAnandasarasvatI virachitam hRidvakShasthita)
title: सरस्वतीस्तोत्रम् (वासुदेवानन्दसरस्वती विरचितम् हृइद्वक्षस्थित)

---
  
 श्रीसरस्वतीस्तोत्रम्   
  
श्रीवासुदेवानन्दविरचितम् ।  
  
हृद्वक्षस्थितविद्रुमाधिकमदा त्रीशस्य या स्फूर्तिदा  
मालापुस्तकपद्मभृच्च वरदा या सर्वभाषास्पदा ।  
या शङ्खस्फटिकर्क्षनाथविशदा या शारदा सर्वदा  
प्रीता तिष्ठतु मन्मुखे सुवरदा वाग्जाड्यदा सर्वदा ॥ १॥  
  
यस्यास्त्रीणी गुहागतानि हि पदान्येकं त्वनेकेडितं  
स्तोतुं तां निगमेडितां बुधकुलं जातं त्वलं व्रीडितम् ।  
ब्रह्माद्या अपि देवता नहि विदुर्यस्याः परं क्रीडितं  
प्रारब्धात्र नुतिर्मयेव रुरुणा शार्दूलविक्रीडितम् ॥ २॥  
  
अयि सर्वगुहास्थितेऽजिते मयि तेऽपाङ्गदृगस्तु पूजिते ।  
त्वदृते नहि वागधीश्वरि व्यवहारोऽपि परमेश्वरि ॥ ३॥  
  
समयोचितवाक्प्रदे मुदे विदुषां संसदि वादिवाददे ।  
मयि मातरशेषधारणा दयितेऽजस्य सदास्तु तारणा ॥ ४॥  
  
यद्धस्ते कमलं च तत्र कमला लीलाविहारी हरि-  
स्तस्याः सन्निकटेऽस्य नाभिकमले स्याल्लोकमूले विधिः ।  
वेदा भेदभिदो मुखेषु च विधेर्ये स्वप्रमाणा नृणां  
तेभ्यो यज्ञविधिस्ततोऽमरगणा जीवन्ति सा पातु वाक् ॥ ५॥  
  
नमो नमस्तेऽस्तु महासरस्वति प्रसीद मातर्जगतो महस्वति ।  
परेशि वाग्वादिनि देवि भास्वति प्रकाशके तेऽस्तु नभो यशस्वति ॥ ६॥  
  
त्रिषष्टिवर्णाऽऽशुगयुक्परा या भूत्वाथ पश्यन्त्यभिधाथ मध्या ।  
स्थानप्रयत्नादिवशान्मुखे च या वैखरीति प्रणमामि तां गाम् ॥ ७॥  
  
त्वं ब्रह्मयोनिरपरा सरस्वति परावरा ।  
साक्षात्स्वभक्तहृत्संस्थे प्रसीद मतिचेतने ॥ ८॥  
  
सरस्वतीस्तुतिमिमां वासुदेवसरस्वती ।  
चक्रे यमनुजग्राह नरसिंहसरस्वती ॥ ९॥  
  
इति श्रीवासुदेवानन्दसरस्वतीविरचितं श्रीसरस्वतीस्तोत्रं सम्पूर्णम् ॥  
  
   
Composed by P. P. Vasudevanand Saraswati (Tembe) Swami Maharaj (1854-1914)  
  
