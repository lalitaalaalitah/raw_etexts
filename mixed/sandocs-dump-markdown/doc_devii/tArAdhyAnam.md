---
Acknowledge-Permission: Mahaperiaval Trust
Category: dhyAnam, devii, devI
File name: tArAdhyAnam.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: tArAdhyAnam
Transliterated by: Shree Devi Kumar
engtitle: tArAdhyAnam
itxtitle: tArAdhyAnam
title: ताराध्यानम्

---
  
 श्रीताराध्यानम्   
  
 १. विश्वव्यापकवारिमध्यविलसच्छ्वेताम्बुजन्मस्थिताम् ।  
कर्त्रीखड्गकपालनीलनलिनैः राजत्करां नीलभाम् ॥  
  
काञ्चीकुण्डलहारकङ्कणलसत्केयूरमञ्जीरकाम् ।  
आप्तैर्नागवरैर्विभूषिततनुं चारक्तनेत्रत्रयाम् ॥  
  
पिङ्गैकाग्रजटां लसत्सुरसनां दंष्ट्राकरालाननाम् ।  
हस्तैश्चापि वरं कटौ विदधतीं श्वेतास्थिपट्टालिकाम् ॥  
  
अक्षेभ्येण विराजमानशिरसं स्मेराननाम्भोरुहाम् ।  
तारं शावहृदासनां दृढकुचामम्बां त्रिलोक्यां भजे ॥  
  
 २. श्वेताम्बरां शारदचन्द्रकान्तिं सद्भूषणां चन्द्रकलावतंसाम् ।  
कर्त्रीकपालान्वितपादपद्मां तारां त्रिनेत्रां प्रभजेऽखिलर्द्ध्यै ॥  
  
 ३. प्रत्यालीढपदार्पिताङ्घ्रिशवहृद्घोराट्टहासा परा ।  
खड्गेन्दीवरकर्त्रिखर्परभुजा हुङ्कारबीजोद्भवा ॥  
  
खर्वा नीलविशालपिङ्गलजटाजूटैकनागैर्युता ।  
जाड्यं न्यस्य कपालके त्रिजगतां हन्त्युग्रतारा स्वयम् ॥  
  
 ४. सात्त्विकमूर्तिध्यानम् ॥  
  
श्वेताम्बराढ्यां हंसस्थां मुक्ताभरणभूषिताम् ।  
चतुर्वक्त्रामष्टभुजैर्दधानां कुण्डिकाम्बुजे ॥  
  
वराभये पाशशक्ती अक्षस्रक्पुष्पमालिके ।  
शब्दपाथोनिधेर्मध्ये तारां स्थितिकरीं भजे ॥  
  
 ५. राजसमूर्तिध्यानम् ॥  
  
रक्ताम्बरां रक्तसिंहासनस्थां हेमभूषिताम् ।  
एकवक्त्रां वेदसङ्ख्यैर्भुजैः सम्बिभ्रतीं क्रमात् ॥  
  
अक्षमालां पानपात्रमभयं वरमुत्तमम् ।  
श्वेतद्वीपस्थितां वन्दे तारां स्थितिपरायणाम् ॥  
  
 ६. तामसमूर्तिध्यानम् ॥  
  
कृष्णाम्बराढ्यां नौसंस्थामस्थ्याभरणभूषिताम् ।  
नववक्त्रां भुजैरष्टादशभिर्दधतीं वरम् ॥  
  
अभयं परशुं दर्वीं खड्गं पाशुपतं हलम् ।  
भिन्दिं शूलं च मुसलं कर्त्रीं शक्तिं त्रिशीर्षकम् ॥  
  
संहारास्त्रं वज्रपाशौ खट्वाङ्गं गदया सह ।  
रक्ताम्भोधौ स्थितां वन्दे देवीं संहारकारिणीम् ॥  
  
इति श्रीताराध्यानम् ॥  
  
  
Proofread by PSA Easwaran psaeaswaran at gmail.com  
  
