---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH, rudrayAmala
File name: bAlAmakarandastavaH.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Makaranda Stava
engtitle: bAlAmakarandastavaH
itxtitle: bAlAmakarandastavaH (rudrayAmalAntargataH)
title: बालामकरन्दस्तवः (रुद्रयामलान्तर्गतः)

---
  
 श्रीबालामकरन्दस्तवः   
श्रीरुद्र उवाच-  
शृणु देवि प्रवक्ष्यामि मकरन्दस्तवं शुभम् ।  
गोप्याद्गोप्यतरं गोप्यं महाकौतूहलं परम् ॥ १॥  
  
बालायाः परमेशान्याः स्तोत्रचूडामणिः शिवे ।  
मकरन्दस्य स्तोत्रस्य ऋषिर्नारदसञ्ज्ञकः ॥ २॥  
  
छन्दोऽनुष्टुपुदाख्यातं श्रीबाला देवता स्मृता ।  
ऐं बीजं शक्तिः सौः प्रोक्तं कीलकं क्लीं तथैव च ॥ ३॥  
  
भोगमोक्षस्य सिद्ध्यर्थे विनियोगः प्रकीर्तितः ।  
नमस्तेऽस्तु परां शक्तिं नमस्ते भक्तवत्सले ॥ ४॥  
  
नमस्तेऽस्तु गुणातीतां बालां सिद्धिप्रदाम्बिकाम् ।  
भवदुःखाब्धितरणीं परं निर्वाणदायिनीम् ॥ ५॥  
  
धनदां ज्ञानदां सत्यां श्रीबालां प्रणमाम्यहम् ।  
सिद्धिप्रदां ज्ञानरूपां चतुर्वर्गफलप्रदाम् ॥ ६॥  
  
आधिव्याधिहरां वन्दे श्रीबालां परमेश्वरीम् ।  
ऐङ्काररूपिणीं भद्रां क्लीङ्कारगुणसम्भवाम् ॥ ७॥  
  
सौःकाररूपरूपेशीं बालां बालार्कसन्निभाम् ।  
ऊर्ध्वाम्नायेश्वरीं देवीं रक्तां रक्तविलेपनाम् ॥ ८॥  
  
रक्तवस्त्रधरां सौम्यां श्रीबालां प्रणमाम्यहम् ।  
राजराजेश्वरीं देवीं रजोगुणात्मिकां भजे ॥ ९॥  
  
ब्रह्मविद्यां महामायां त्रिगुणात्मकरूपिणीम् ।  
पञ्चप्रेतासनस्थां च पञ्चमाकारभक्षकाम् ॥ १०॥  
  
पञ्चभूतात्मिकां चैव नमस्ते करुणामयीम् ।  
सर्वदुःखहरां दिव्यां सर्वसौख्यप्रदायिनीम् ॥ ११॥  
  
सिद्धिदां मोक्षदां भद्रां श्रीबालां भावयाम्यहम् ।  
नमस्तस्यै महादेव्यै देवदेवेश्वरि परे ॥ १२॥  
  
सर्वोपद्रवनाशिन्यै बालायै सततं नमः ।  
गुह्याद्गुह्यतरां गुप्तां गुह्येशीं देवपूजिताम् ॥ १३॥  
  
हरमौलिस्थितां देवीं बालां वाक्सिद्धिदां शिवाम् ।  
व्रणहां सोमतिलकां सोमपानरतां पराम् ॥ १४॥  
  
सोमसूर्याग्निनेत्रां च वन्देऽहं हरवल्लभाम् ।  
अचिन्त्याकाररूपाख्यां ओङ्काराक्षरूपिणीम् ॥ १५॥  
  
त्रिकालसन्ध्यारूपाख्यां भजामि भक्ततारिणीम् ।  
कीर्तिदां योगदां रादां सौख्यनिर्वाणदां तथा ॥ १६॥  
  
मन्त्रसिद्धिप्रदामीडे सृष्टिस्थित्यन्तकारिणीम् ।  
नमस्तुभ्यं जगद्धात्रि जगत्तारिणि चाम्बिके ॥ १७॥  
  
सर्ववृद्धिप्रदे देवि श्रीविद्यायै नमोऽस्तु ते ।  
दयारूप्यै नमस्तेऽस्तु कृपारूप्यै नमोऽस्तु ते ॥ १८॥  
  
शान्तिरूप्यै नमस्तेऽस्तु धर्मरूप्यै नमो नमः ।  
पूर्णब्रह्मस्वरूपिण्यै नमस्तेऽस्तु नमो नमः ॥ १९॥  
  
ज्ञानार्णवायै सर्वायै नमस्तेऽस्तु नमो नमः ।  
पूतात्मायै परात्मायै महात्मायै नमो नमः ॥ २०॥  
  
आधारकुण्डलीदेव्यै भूयो भूयो नमाम्यहम् ।  
षट्चक्रभेदिनी पूर्णा षडाम्नायेश्वरी परा ॥ २१॥  
  
परापरात्मिका सिद्धा श्रीबाला श्ररणं मम ।  
इदं श्रीमकरन्दाख्यं स्तोत्रं सर्वागमोक्तकम् ॥ २२॥  
  
स्तोत्रराजमिदं देवि धारय त्वं कुलेश्वरि ।  
पुण्यं यशस्यमायुष्यं देवानामपि दुर्लभम् ।  
पाठमात्रेण देवेशि सर्वारिष्टं विनश्यति ॥ २३॥  
  
इति रुद्रयामलतः श्रीबालामकरन्दस्तवः सम्पूर्णः ।  
  
  
Proofread by PSA Easwaran   
  
