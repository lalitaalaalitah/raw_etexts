---
Acknowledge-Permission: Mahaperiaval Trust
Category: devii, lakShmI, prapatti, vishhnu, devI
Description/comments: Edited by S. V. Radhakrishna Shastriji
File name: lakShmIhayavadanaprapattiH.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: lakShmIhayavadanaprapattiH
engtitle: lakShmIhayavadanaprapattiH
itxtitle: lakShmIhayavadanaprapattiH
title: लक्ष्मीहयवदनप्रपत्तिः

---
  
 श्रीलक्ष्मीहयवदन प्रपत्तिः   
  
विशुद्धविज्ञानघनस्वरूपं विज्ञानविश्राणनबद्धदीक्षम् ।  
दयानिधिं देहभृतां शरण्यं देवं हयग्रीवमहं प्रपद्ये ॥ १॥  
  
ब्रह्माणमादौ व्यदधादमुष्मै वेदाश्च यः स्म प्रहिणोति नित्यान् ।  
स्वगोचरज्ञानविधायिनं तं देवं हयग्रीवमहं प्रपद्ये ॥ २॥  
  
उद्गीथतारस्वरपूर्वमन्तःप्रविश्य पातालतलादहार्षीत् ।  
आम्नायमाकण्ठहयो य एतं देवं हयग्रीवमहं प्रपद्ये ॥ ३॥  
  
प्रदाय पुत्राय पुनः श्रुतीर्यो जघान दैत्यौ नियताब्धिवासम् ।  
हव्यैश्च कव्यैश्च तमर्च्यमानं देवं हयग्रीवमहं प्रपद्ये ॥ ४॥  
  
यन्नाभिनालीकदलस्थनीरविन्दूत्थितौ तौ मधुकैटभाख्यौ ।  
वेदापहाराय तमो रजस्तं देवं हयग्रीवमहं प्रपद्ये ॥ ५॥  
  
काम्यार्च्यतां प्राप्य वरं सुरेषु गतेषु यज्ञाग्रहरोऽर्थितो यः ।  
अदर्शयत् काय हयं वपुस्तं देवं हयग्रीवमहं प्रपद्ये ॥ ६॥  
  
यो जायमानं पुरुषं प्रपश्यन् मोक्षार्थचिन्तापरमातनोति ।  
विद्याधिदेवं मधुसूदनं तं देवं हयग्रीवमहं प्रपद्ये ॥ ७॥  
  
आदित्यबिम्बेऽश्ववपुर्दधत्सन् अयातयामान् निगमानदिक्षत् ।  
यो याज्ञवल्क्याय दयानिधिं तं देवं हयग्रीवमहं प्रपद्ये ॥ ८॥  
  
विज्ञानदानप्रथिता जगत्यां व्यासादयो वागपि दक्षिणा सा ।  
यद्वीक्षणांशाहितवैभवांस्तं देवं हयग्रीवमहं प्रपद्ये ॥ ९॥  
  
मत्स्यादिरूपाणि यथा तथैव नानाविधाचार्यवपूंषि गृह्णन् ।  
वेदान्तविद्याः प्रचिनोति यस्तं देवं हयग्रीवमहं प्रपद्ये ॥ १०॥  
  
श्रेष्ठः कृतज्ञः सुलभोऽन्वितानां शान्तः सुबुद्धिः प्रथितो हि वाजी ।  
तदाननाविष्कृतसद्गुणौघं देवं हयग्रीवमहं प्रपद्ये ॥ ११॥  
  
हस्तैर्दधानं दरचक्रकोशव्याख्यानमुद्राः सितपद्मपीठम् ।  
विद्याख्यलक्ष्म्यञ्चितवामभागं देवं हयग्रीवमहं प्रपद्ये ॥ १२॥  
  
इति श्रीलक्ष्मीहयवदनप्रपत्तिः समाप्ता ।  
  
  
Proofread by PSA Easwaran psaeaswaran at gmail.com  
  
