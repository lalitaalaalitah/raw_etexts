---
Acknowledge-Permission: Vishwas Bhide http://satsangdhara.net
Category: devii, otherforms, devI
File name: devIstutisubAhu.itx
Indexextra: (Marathi)
Language: Sanskrit
Latest update: June 14, 2017
Location: doc_devii
Proofread by: Vishwas Bhide, PSA Easwaran
Send corrections to: Sanskrit@cheerful.com
Site access: https://sanskritdocuments.org
Source: Devi Bhagavat Mahapurana 3.23
SubDeity: otherforms
Subject: philosophy/hinduism/religion
Sublocation: devii
Text title: devIstuti by Subahu
Transliterated by: Vishwas Bhide
engtitle: devIstuti by Subahu
itxtitle: devIstutiH subAhukRitaM (devIbhAgavatamahApurANAntargatA)
title: देवीस्तुतिः सुबाहुकृइतं (देवीभागवतमहापुराणान्तर्गता)

---
  
 सुबाहुकृता देवीस्तुतिः   
  
सुबाहुरुवाच -  
नमौ देव्यै जगद्धात्र्यै शिवायै सततं नमः ।  
दुर्गायै भगवत्यै ते कामदायै नमो नमः ॥ १॥  
  
नमः शिवायै शान्त्यै ते विद्यायै मोक्षदे नमः ।  
विश्वव्याप्त्यै जगन्मातर्जगद्धात्र्यै नमः शिवे ॥ २॥  
  
नाहं गतिं तव धिया परिचिन्तयन् वै  
     जानामि देवि सगुणः किल निर्गुणायाः ।  
किं स्तौमि विश्वजननीं प्रकटप्रभावां  
     भक्तार्तिनाशनपरां परमाञ्च शक्तिम् ॥ ३॥  
  
वाग्देवता त्वमसि सर्वगतैव बुद्धि-  
     र्विद्या मतिश्च गतिरप्यसि सर्वजन्तोः ।  
त्वां स्तौमि किं त्वमसि सर्वमनोनियन्त्री  
     किं स्तूयते हि सततं खलु चात्मरूपम् ॥ ४॥  
  
ब्रह्मा हरश्च हरिरप्यनिशं स्तुवन्तो  
     नान्तं गताः सुरवराः किल ते गुणानाम् ।  
क्वाहं विभेदमतिरम्ब गुणैर्वृतो वै  
     वक्तुं क्षमस्तव चरित्रमहोऽप्रसिद्धः ॥ ५॥  
  
सत्सङ्गतिः कथमहो न करोति कामं  
     प्रासङ्गिकापि विहिता खलु चित्तशुद्धिः ।  
जामातुरस्य विहितेन समागमेन  
     प्राप्तं मयाऽद्भुतमिदं तव दर्शनं वै ॥ ६॥  
  
ब्रह्माऽपि वाञ्छति सदैव हरो हरिश्च  
     सेन्द्राः सुराश्च मुनयो विदितार्थतत्त्वाः ।  
यद्दर्शनं जननि तेऽद्य मया दुरापं  
     प्राप्तं विना दमशमादिसमाधिभिश्च ॥ ७॥  
  
क्वाहं सुमन्दमतिराशु तवावलोकं  
     क्वेदं भवानि भवभेषजमद्वितीयम् ।  
ज्ञाताऽसि देवि सततं किल भावयुक्ता  
     भक्तानुकम्पनपरामरवर्गपूज्या ॥ ८॥  
  
किं वर्णयामि तव देवि चरित्रमेतद्  
     यद्रक्षितोऽस्ति विषमेऽत्र सुदर्शनोऽयम् ।  
शत्रू हतौ सुबलिनौ तरसा त्वयाद्य  
     भक्तानुकम्पि चरितं परमं पवित्रम् ॥ ९॥  
  
नाश्चर्यमेतदिति देवि विचारितेऽर्थे  
     त्वं पासि सर्वमखिलं स्थिरजङ्गमं वै ।  
त्रातस्त्वया च विनिहत्य रिपुर्दयातः  
     संरक्षितोऽयमधुना ध्रुवसन्धिसूनुः ॥ १०॥  
  
भक्तस्य सेवनपरस्य स्वयशोऽतिदीप्तं  
     कर्तुं भवानि रचितं चरितं त्वयैतत् ।  
नोचेत्कथं सुपरिगृह्य सुतां मदीयां  
     युद्धे भवेत्कुशलवाननवद्यशीलः ॥ ११॥  
  
शक्ताऽसि जन्ममरणादिभयान्विहन्तुं  
     किं चित्रमत्र किल भक्तजनस्य कामम् ।  
त्वं गीयसे जननि भक्तजनैरपारा  
     त्वं पापपुण्यरहिता सगुणाऽगुणा च ॥ १२॥  
  
त्वद्दर्शनादहमहो सुकृती कृतार्थो  
     जातोऽस्मि देवि भुवनेश्वरि धन्यजन्मा ।  
बीजं न ते न भजनं किल वेद्मि मात-  
     र्ज्ञातस्तवाद्य महिमा प्रकटप्रभावः ॥ १३॥  
  
व्यास उवाच -  
एवं स्तुता तदा देवी प्रसन्नवदना शिवा ।  
उवाच च नृपं देवी वरं वरय सुव्रत ॥ १४॥   
  
इति श्रीमद्देवीभागवतमहापुराणे तृतीयस्कन्धे  
द्वात्रिंशोऽध्याये सुबाहुकृता देवीस्तुतिः सम्पूर्णा ।  
  
Verse 42-55  
Encoded and proofread by Vishwas Bhide, PSA Easwaran  
  
