---
Category: devii, gAyatrI, stotra, devI
File name: mahAgAyatrilIlAstuti.itx
Language: Sanskrit
Latest update: September 11, 2013
Location: doc_devii
Proofread by: Jagannath Vedula jvedula at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: mahAgAyatrilIlAstuti
Texttype: stotra
Transliterated by: Jagannath Vedula jvedula at yahoo.com
engtitle: Mahagayatrililastuti
itxtitle: mahAgAyatrilIlAstutiH
title: महागायत्रिलीलास्तुतिः

---
  
 महागायत्रीलीलास्तुती   
  
                  ॐ   
      अथ महागायत्रीलीलास्तुतिः ।  
सदा गवेषयन् जगत्रयेषु वेदमातरं  
चिदात्मना कृतस्थितं समत्र चाद्य लब्धवान् ।  
उदस्रु गददं महोदयात्प्रणौमि भक्तिनौकया  
सुदुस्तरं द्रुतं तितीर्षुरापदर्णवम् ॥ १॥  
  
सुहीनलोकपातिनी सतां कृपाऽतिशोभते  
ह्यत्सुधांशुचक्षुषे क्षयाम्ब ! माद्यशं जनम् ।  
नवापि हीयते तवेषदीशि ! पालनेननो  
भवाद्यतः कुपुत्रता न भासते प्रसूह्रदि ॥ २।  
  
नमामि मुक्तविद्रुमप्रतप्तहाटकाऽसिता-  
वदातवर्णसुन्दरैः षडर्धलोललोचनैः ।  
सरोजषण्डबान्धवप्रतप्तपावकप्रभैः  
किरीटरत्नरञ्जितैः सुधांशुखण्डमण्डितैः ॥ ३॥  
  
मुखैर्दशार्धसम्मितैर्विराजमानविग्रहां  
सुरेशचापसप्रभां समस्तदेववन्दिताम् ।  
वराभयाङ्कुशान्वितैः कपालशूल शङ्ख-  
चक्रसारसद्वयीगुणाङ्कितैः करैर्विराजिताम् ॥ ४॥  
  
भवद्रुमस्य मूलतां गतां मुनीन्द्रवन्दिताम्  
अखण्ड भावमण्डलप्रकाशकारिणीं शिवाम् ।  
समस्तदेवतामयीं समस्त सिद्धिदयिनीम्  
पूर्वरूप विग्रहां सरस्वतीं भवार्तिहाम् ॥ ५॥  
  
शुचीन्दुसूर्यलोचनां शुचीन्दुसूर्य विग्रहाम्  
शुचीन्दुसूर्यसङ्गमस्वभावशालिनीं शुभाम् ।  
पदद्वयानुकम्पितस्वशक्तिचक्रसेवितां  
परेशशक्तिमुत्तमां भजे त्रिलोकसुन्दरीम् ॥ ६॥  
  
महामहेश्वरी जगद्विसर्गसुस्थितिक्षय-  
स्वतन्त्रता शरीरिणी बभूव या महेशितुः ।  
द्विपत्रितादिभेदतो लतायमानविग्रहा  
त्रयीश्वरी सदा तु सा जगङ्जयाय जायताम् ॥ ७॥  
  
नमामि तन्मुखारविन्दपञ्चकं मलापहं  
गलैकनालकं सदाविकासि भक्तिसम्भवम् ।  
स्वभक्तहंससेवितं शुचीन्दुपद्मबन्धवः  
प्रतीकभूतविग्रहा गता हि यत्र पञ्चताम् ॥ ८॥  
  
भवार्णवेऽतिदुःसहस्मराधिदिग्धमानसं  
षडूर्मिनित्यपीडितं जनं दिधीर्षुमानसा ।  
श्रुतिध्वनिस्फुरन्मुखारविन्दभूसुरैः सदा  
त्रिसन्ध्यमीश्वरी नुताऽस्तु सा सुखप्रदा हि नः ॥ ९॥  
  
त्रयीप्रसूः स्वदृष्टिपातधूतभक्तकल्मषा  
समैर्जुनैर्नुता मुदा स्ववर्णधर्मभेदतः ।  
निलिम्पनिम्नगामिषेण पादद्यौतजं जलं  
यदीयमागतं क्षिर्ति तनोतु नः शिवं तु सा ॥ १०॥  
  
स्वदम्भवञ्चिताखिलं कुभोगसक्तमानसं  
सदाऽशुचिं कुमार्गगं शठं च शङ्कसे यदि ।  
कथं स्वपादचिन्तनोत्थवैभवं नहीश्वरि !  
यतोङ्व्रिचिन्तकं दयादृशेक्षसे न माद्यशम् ॥ ११॥  
  
अनेकदोषदूषितेष्वनिर्विवेचना सती  
स्वतन्त्रशक्तिरीश्वरी भवाधनाशकारिणी ।  
कृपामयीम् दृशं विधाय सा स्वभक्तिपात्रितं  
स्वपत्कजे मधुव्रतं करोतु मामहर्निशम् ॥ १२॥  
  
त्रिसन्ध्यमिष्टदैवतं सुकेशवास्यजं स्तवं  
स्मरन् हृदीद्धभावनो विधाय वेदमातरम् ।  
विधूय पापसञ्चयं वितीर्य कीर्तिमुत्तमाम्-  
इह त्वमुत्र कैवलं पदं स याति निर्भयम् ॥ १३॥  
  
इति श्रीमहागायत्रीलीलास्तुतिः ।  
  
  
Encoded and proofread Jagannath Vedula jvedula at yahoo.com  
  
