---
Category: devii, dashamahAvidyA, devI
Description/comments: Tattvachintamani ekonaviMshaH tripurArNavoktaM
File name: tripurasundarIaparAdhakShamApaNastotram.itx
Indexextra: (Scan 1, 2)
Language: Sanskrit
Latest update: January 7, 2019
Location: doc_devii
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Tripurasundari Aparadhakshamapanastotram
engtitle: tripurasundarIaparAdhakShamApaNastotram
itxtitle: tripurasundaryaparAdhakShamApaNastotram (tripurArNavoktaM)
title: त्रिपुरसुन्दर्यपराधक्षमापणस्तोत्रम् (त्रिपुरार्णवोक्तं)

---
  
 श्रीत्रिपुरसुन्दर्यपराधक्षमापणस्तोत्रम्   
अथ स्तोत्रं प्रवक्ष्यामि त्रिपुरार्णव ईरितम् ।  
किं किं द्वन्द्वं दनुजदलिनि क्षीयते न श्रुतायां  
     का का सिद्धिः कुलकमलिनि प्राप्यते नार्चितायाम् ।  
का का कीर्तिः सुरवरनुते व्याप्यते न स्तुतायां  
     कं कं भोगं त्वयि न चिनुते चित्तमालम्बितायाम् ॥ १॥  
  
सकुसं सकुसं रम्भ स्वारिता मोक्षविभ्रमे ।  
चिच्चन्द्रमण्डलान्तःस्थे नमस्ते हरवल्लभे ॥ २॥  
  
जगदुद्धारणोद्योगयोगभोगवियोगिनि ।  
स्थितिभावस्थिते देवि नमः स्थाणुप्रियेऽम्बिके ॥ ३॥  
  
भावाभावपृथग्भावानुभावे वेदकर्मणि ।  
चैतन्यपञ्चके देवि नमस्तुभ्यं हराङ्गने ॥ ४॥  
  
सृष्टिस्थित्युपसंहारप्रत्युर्जितपदद्वये ।  
चिद्विश्रान्तिमहासत्तामात्रे मातर्नमोऽस्तु ते ॥ ५॥  
  
वह्न्यर्कशीतकिरणब्रह्मचक्रान्तरोदिते ।  
चतुष्पीठेश्वरि शिवे नमस्ते त्रिपुरेश्वरि ॥ ६॥  
  
चराचरमिदं विश्वं प्रकाशयसि तेजसा ।  
मातृकारूपमास्थाय तस्यै मातर्नमोऽस्तु ते ॥ ७॥  
  
स्मृता भवभयं हंसि पूजिताऽसि शुभङ्करि ।  
स्तुता त्वं वाच्छितं वस्तु ददासि करुणावरे ॥ ८॥  
  
भक्तस्य नित्यपूजायां रतस्य मम साम्प्रतम् ।  
वाग्भवादिमहासिद्धिं देहि त्रिपुरसुन्दरि ॥ ९॥  
  
परमानन्दसन्दोहप्रमोदभरनिर्भरे ।  
दुःखत्रयपरिम्लानवदनं पाहि मां शिवे ॥ १०॥  
  
शब्दब्रह्ममयि यच्च देवि त्रिपुरसुन्दरि ।  
यथाशक्ति जपं पूजां गृहाण मदनुग्रहात् ॥ ११॥  
  
अज्ञानादल्पबुद्धित्वादालस्याद् दुष्टभावतः ।  
ममापराधं कार्पण्यं क्षमस्व परदेवते ॥ १२॥  
  
अज्ञानामसमर्थानामस्वस्थाननिवासिनाम् ।  
अशुद्धं बलमस्माकं शिशूनां हरवल्लभे ॥ १३॥  
  
कृपामयि कृपां भद्रे सकृन्मयि निवेशय ।  
तावदहं कृतार्थोऽस्मि न ते किञ्चन हीयते ॥ १४॥  
  
यन्मया क्रियते कर्म जाग्रत्स्वप्नसुषुप्तिषु ।  
तत् सर्वं तावकी पूजा भूयाद् भूत्यै रमे शिवे ॥ १५॥  
  
द्रव्यहीनं क्रियाहीनं विधिहीनञ्च यद् भवेत् ।  
तत् सर्वं कृपया देवि क्षमस्व परदेवते ॥ १६॥  
  
यन्मयोक्तं महाज्ञानं तन्महत् स्वल्पमेव वा ।  
तावत् सर्वं जगद्धात्रि क्षन्तव्यमयमञ्जलिः ॥ १७॥  
  
इति श्रीत्रिपुरसुन्दरी अपराधक्षमापणस्तोत्रं सम्पूर्णम् ।  
  
(तत्त्वचिन्तामणि एकोनविंशः प्रकाशः  
                   त्रिपुरार्णवोक्तं त्रिपुरसुन्दरीस्तोत्रम्)  
  
  
Proofread by rama prakasha ramaprakashak at gmail.com  
  
