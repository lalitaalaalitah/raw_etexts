---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, sarasvatI, devI
Description/comments: rudrayAmale uttaratantre 2 bhairava bhairavI sa.nvAde
File name: vANIgItam.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
Subject: philosophy/hinduism/religion
Sublocation: devii
Text title: Vani Gitam
Texttype: stotra
Transliterated by: staff of Muktabodha.org Mark S.G. Dyczkowski
engtitle: vANIgItam
itxtitle: vANIgItam (rudrayAmalAntargatam)
title: वाणीगीतम् (रुद्रयामलान्तर्गतम्)

---
  
 वाणीगीतम्   
अथ त्रिसप्ततितमः पटलः  
श्रूयतां कोमलाम्भोजस्थितवक्त्रविराजिते ।  
अत्यद्भुतं महागीतं शृणोति साधको हि यत् ॥ ७३-१॥  
  
ध्वनिरन्तर्गतं ज्योतिर्ज्योतिरन्तर्गतं मनः ।  
तन्मनो विलयं याति ध्वनिषु ज्ञानकोटिषु ॥ ७३-२॥  
  
तद् ध्वनिज्ञानसञ्ज्ञानं शृण्वन्ति योगिनो जनाः ॥ ७३-३॥  
  
परमगुणगभीरे धीरनीरे शरीरे  
     भवनवभवकान्तौ सम्प्रशात्मा नितान्तम् ।  
विमलमधुरवाक्यालङ्कृतज्ञानसिन्धौ  
     सकलवचनरत्नं स्थापयामास वाणी ॥ ७३-४॥  
  
ॐ तुण्डोग्रस्थिरवचनगा मोहयञ्जीववर्णं  
     शङ्कातङ्कारहितचरिता मोहिता ज्ञानतन्द्रे ।  
सालङ्कारा खरतरकरा वाक्यमालां वहन्ती  
     सा पश्यन्ती विमलकरुणा राध्यतां मूलचक्रे ॥ ७३-५॥  
  
संसारे सारभागे सयुवतिसुकृपालक्षणैर्लक्षिताङ्गे  
सिद्धान्तज्ञानजीवं चरमसमगुणं भूपतेर्योगिनो वा ।  
विप्रेन्द्राणामनन्तं ध्वनिगुरुमधुरं व्यापितं पार्वतीशे  
हे हे कालप्रकालप्रियतनुशिखरे वेशमासं चयत्वम् ॥ ७३-६॥  
  
सञ्चारे परमस्थिरे हरिहरे विद्याधरे भूधरे  
साकारे करुणाकरे स्वविलये ते पादपङ्केरुहे ।  
नित्यज्ञानमयं जयं सुरतरुच्छायालयं पूजये  
मातः कालि कलाधरे गलबिले शाकम्भरि शाकिनि ॥ ७३-७॥  
  
भास्वत्कोटिरविच्छटाभरसुखश्रीकण्ठवीरालये  
हृत्पङ्केरुहमध्यसारघटितं सारस्वतोत्पत्तिदम् ।  
श्रीदेवीगुरुरूपिणीचरणपद्मान्तःप्रभामण्डलं  
शैलेन्द्रोदयकारिणीमणिगृहं मापद्मनाभेरधः ॥ ७३-८॥  
  
वाञ्छाकल्पद्रुमस्था स्थितिलयफलदा योगिनी योगमाता  
सूक्ष्मानन्दप्रशंसा तरुणरविकला कोकिलालापमुग्धा ।  
स्निग्धा स्निग्धाङ्गसङ्गा नवशशिमुकुटा चारुवर्णा विशाला  
सा दुर्गा दुःखहन्त्री भवतु शिवगृहे कामनासिद्धिदात्री ॥ ७३-९॥  
  
निराश्रयमहं पदं भवति कालि भक्त्याश्रये  
     श्रिये विमलभावदे सकलभावगो गोगणः ।  
मयि प्रियधनं मुदा वितर चारुदृष्ट्या सुखं  
     तदैव गलभागकृद्गगनपद्ममध्यस्थले ॥ ७३-१०॥  
  
नित्ये निष्फलरूपभूतिनिकरे त्रैलोक्यरक्षाकरे  
     धर्मध्वान्तनिकेतने गणयति ज्ञानप्रयोगान्तरम् ।  
ते पादाम्बुजसम्भवः प्रियगणः प्राणाश्रितः पार्थिवो  
     मातः पर्वतराजराजदुहिते पुण्यं पवित्राप्तये ॥ ७३-११॥  
  
भीभर्गो भारसर्गो भवरवविभवो भूतिभारावलम्बी  
भावाभावः प्रभावः प्रभवति भुवने भीमभक्तिप्रकाशः ।  
भूभूतोद्भूतभीतिप्रभृतिभयभवासम्भवानन्दभावो  
मातस्ते पादपङ्केरुहविमलतलानन्दसेवाभिवृद्ध्या ॥ ७३-१२॥  
  
नित्यं पातु गणेश्वरी गणपतेर्माता रमे मातरं  
प्राणं प्रत्यय पूर्वसिद्धिकरणी सिद्धासने रक्षतु ।  
आनन्दाम्बुधिमज्जनैकसुखदा भालस्थलस्थापिनी  
कण्ठाम्भोरुहकर्णिका सुरगणान् गीता परा सुस्वरान् ॥ ७३-१३॥  
  
कृपापारावारा विमलपुरुषं गौरिवपुषं  
     धरावक्षे मुख्ये धरणिसुतबुद्ध्याऽधमनरम् ।  
न जाने त्वत्कामं तनुविरहचिन्तामणिमयं  
     तव स्नेहाध्वीनां गमयति न पारं सुरवरः ॥ ७३-१४॥  
  
जयति जय जयाज्योतिराधारजेता  
     सुरनरगणपूज्यः खेटचक्रस्य मध्ये ।  
भवकमलकराढ्यं नम्रभावं प्रतापं  
     गमयति तव पादाम्भोजसेवाबलेन ॥ ७३-१५॥  
  
इत्येतैः श्लोकमुख्यैस्तु स्तुत्वा गीतरसान्तरैः ।  
परब्रह्ममयीं ध्यात्वा स्वयं ब्रह्मतनुं गतः ॥ ७३-१६॥  
  
अकस्माद् भोगसम्पत्तिर्मोक्षपद्धतयः शुभाः ।  
प्रभवन्ति स्वयं विद्या अष्टादश गुणोदयाः ॥ ७३-१७॥  
  
नीलजीमूतसङ्काशं चन्द्रशेखरमीश्वरम् ।  
सदाशिवं महाशक्तिशाकिनीवामसंस्थितम् ॥ ७३-१८॥  
  
चतुर्भुजं देवदेवमनन्तमक्षरं हरम् ।  
भावगीतं पुनर्गीत्वा परं ब्रह्मसमो भवेत् ॥ ७३-१९॥  
  
कण्ठषोडशसम्पूर्णमध्ये योगी स्थिराशयः ।  
अष्टसिद्धीश्वरो भूत्वा भावसिद्धिं लभेद् ध्रुवम् ॥ ७३-२०॥  
  
त्वया सह समाह्लाददर्शनं सिद्धिमाप्नुयात् ॥ ७३-२१॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवीभैरवसंवादे वाणीगीतविन्यासो नाम  
त्रिसप्ततितमः पटलः ॥ ७३॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
