---
Author: Maheshvaranandasarasvati
Category: devii, devI, nadI, aShTaka
Description/comments: Brihat Stotra Ratnakar Shivadutta Shastri
File name: siddhasarayUstotrAShTakam.itx
Language: Sanskrit
Latest update: February 19, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: siddhasarayUstotrAShTakam
engtitle: siddhasarayUstotrAShTakam
itxtitle: siddhasarayUstotrAShTakam (maheshvarAnandasarasvatIvirachitam)
title: सिद्धसरयूस्तोत्राष्टकम् (महेश्वरानन्दसरस्वतीविरचितम्)

---
  
 श्रीसिद्धसरयूस्तोत्राष्टकम्   
श्रीरामनाममहिमानमुदीरयन्ती  
     तद्धाम-साम-गुण-गौरवमुद्गीरन्ती ।  
आपूर-पूर-परिपूत-गभीरघोषा  
     दोषाटवी-विघटनं सरयूस्तनोतु ॥ १॥  
  
श्रीभारतीय-विजय-ध्वज-शैलराज-  
     प्रोड्डीयमान-कलकेतन-कीर्तिवल्ली ।  
श्रीमानसोत्तरसरः-प्रभवाद्यशक्ति-  
     र्मूर्ता नदीशतनुता सरयूर्विभाति ॥ २॥  
  
साकेत-गौरवगिरः परिबृंहयन्ती  
     श्रीराघवेन्द्रमभितःकिल दर्शयन्ती ।  
गङ्गां भृगुप्रवरतीर्थमनुस्रवन्ती  
     धन्या पुनातु सरयूर्गिरिराजकन्या ॥ ३॥  
  
इक्ष्वाकुमुख्य-रविवंश-समर्चिताङ्घ्रि-  
     र्दिव्यावदात-जलराशि-लसत्प्रवाहा ।  
पापौघ -काननघटा -दहनप्रभावा  
     दारिद्र्य-दुःख-दमनी सरयूर्धिनोतु ॥ ४॥  
  
त्रैलोक्यपुण्यमिव विद्रुतमेकनिष्ठं  
     निस्तन्द्र-चन्द्रकिरणामृत-लोभनीयम् ।  
सर्वार्थदं सकल-मङ्गल-दानदक्षं  
     वन्दे प्रवाहमतुलं ललितं सरय्वाः ॥ ५॥  
  
नित्यं समस्त-जन-तापहरं पवित्रं  
     देवासुरार्चितमुदग्र -समग्रधारम् ।  
हारं हरेर्हरिण-रेणुविलासकूलं  
     श्रीसारवं सलिलमुद्धमुपघ्नमीडे ॥ ६॥  
  
वन्याः सरिद्-द्रुमलता-गज-वाजि-सिंहा  
     हंसाः शुका हरिण-मर्कट-कोल-कीटाः ।  
मत्स्या भुजङ्ग-कमठा अपि संश्रितास्त्वां  
     पूज्या भवन्ति जगतां महिता महार्हाः ॥ ७॥  
  
एकादशीमथ महानवमीं भजन्तो  
     दिव्यावगाहनरता समुपेत्य धीराः ।  
श्रीजानकीशचरणाम्बुज -दत्तचित्ता-  
     नावर्तयन्ति भवमत्र जले सरय्वाः ॥ ८॥  
  
पुण्यैर्धन्यैर्वसिष्ठादिभिरथ मुनिभिः सेवितां दिव्यदेहां  
     गौराङ्गीं स्वर्णरत्नोज्ज्वल-पटल-लसद्-भूषणाख्यां दयार्द्राम् ।  
श्रीनागेशाभिमुख्यां सुरवरझरिणीं सर्वसिद्धिप्रदात्रीं  
     तोष्टये ब्रह्मरूप-प्रकटित-सरयूं कोटिसूर्य-प्रकाशाम् ॥ ९॥  
  
देव्याः सरय्वाः स्तवनं सर्वमङ्गल-मङ्गलम् ।  
श्रीरामेश्वरयोः सद्यो वशीकरणमुत्तमम् ॥ १०॥  
  
काशीपीठाधिनाथेन शङ्कराचार्यभिक्षुणा ।  
महेश्वरेण रचितः स्तवोऽयं सत्सु राजताम् ॥ ११॥  
  
इति काशीपीठाधीश्वर-जगद्गुरु शङ्कराचार्य-स्वामि-  
श्रीमहेश्वरानन्दसरस्वतीविरचितं सिद्धसरयूस्तोत्राष्टकं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
