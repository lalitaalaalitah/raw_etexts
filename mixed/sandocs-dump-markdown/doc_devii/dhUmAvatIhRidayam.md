---
Category: hRidaya, devii, dashamahAvidyA, devI
Description-comments: In shAktapramoda and mantramahArNava madhyakhaNda
File name: dhUmAvatIhRidayam.itx
Language: Sanskrit
Latest update: March 29, 2017
Location: doc_devii
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: dhUmAvatIhRidayam
Transliterated by: Gopal Upadhyay gopal.j.upadhyay at gmail.com
engtitle: dhUmAvatIhRidayam
itxtitle: dhUmAvatIhRidayam
title: धूमावतीहृइदयम्

---
  
 श्रीधूमावतीहृदयम्   
  
श्रीगणेशाय नमः ॥  
  
श्रीउमामहेश्वराभ्यां नमः ॥  
  
श्रीधूमावत्यै नमः ॥  
  
        ॐ अस्य श्रीधूमावतीहृदयस्तोत्रमन्त्रस्य पिप्पलाद ऋषिः ।  
अनुष्टुप्छन्दः । श्रीधूमावती देवता । धूं बीजम् । ह्रीं शक्तिः ।  
क्लीं कीलकम् । सर्वशत्रुसंहरणे पाठे विनियोगः ॥  
  
अथ हृदयादि षडङ्गन्यासः ।  
ॐ धां हृदयाय नमः ।  
ॐ धीं शिरसे स्वाहा ।  
ॐ धूं शिखायै वषट् ।  
ॐ धैं कवचाय हुम् ।  
ॐ धौं नेत्रत्रयाय वौषट् ।  
ॐ धः अस्त्राय फट् ।  
इति हृदयादि षडङ्गन्यासः ॥  
  
अथ करन्यासः ।  
ॐ धां अङ्गुष्ठाभ्यां नमः ।  
ॐ धीं तर्जनीभ्यां नमः ।  
ॐ धूं मध्यमाभ्यां नमः ।  
ॐ धैं अनामिकाभ्यां नमः ।  
ॐ धौं कनिष्ठिकाभ्यां नमः ।  
ॐ धः करतलकरपृष्ठाभ्यां नमः ।  
इति करन्यासः ॥  
  
अथ ध्यानम् ।  
ॐ धूम्राभां धूम्रवस्त्रां प्रकटितदशनां मुक्तवालाम्बराढ्यां  
काकाङ्कस्यन्दनस्थां धवलकरयुगां शूर्पहस्तातिरूक्षाम् ।  
नित्यं क्षुत्क्षान्तदेहां मुहुरतिकुटिलां वारिवाञ्छाविचित्रां  
ध्यायेद्धूमावतीं वामनयनयुगलां भीतिदां भीषणास्याम् ॥ १॥  
  
इति ध्यानम् ।  
कल्पादौ या कालिकाद्याऽचीकलन्मधुकैटभौ ।  
कल्पान्ते त्रिजगत्सर्वं धूमावतीं भजामि ताम् ॥ २॥  
  
गुणागाराऽगम्यगुणा या गुणा गुणवर्द्धिनी ।  
गीतावेदार्थतत्त्वज्ञैर्धूमावतीं भजामि ताम् ॥ ३॥  
  
खट्वाङ्गधारिणी खर्वा खण्डिनी खलरक्षसाम् ।  
धारिणी खेटकस्यापि धूमावतीं भजामि ताम् ॥ ४॥  
  
घूर्णा घूर्णकरा घोरा घूर्णिताक्षी घनस्वना ।  
घातिनी घातकानां या धूमावतीं भजामि ताम् ॥ ५॥  
  
चर्वन्तीमस्थिखण्डानां चण्डमुण्डविदारिणीम् ।  
चण्डाट्टहासिनीं देवीं भजे धूमावतीमहम् ॥ ६॥  
  
छिन्नग्रीवां क्षताच्छन्नां छिन्नमस्तास्वरूपिणीम् ।  
छेदिनीं दुष्टसङ्घानां भजे धूमावतीमहम् ॥ ७॥  
  
जाता या याचिता देवैरसुरणां विघातिनी ।  
जल्पन्ती बहु गर्जन्ती भजे तां धूम्ररूपिणीम् ॥ ८॥  
  
झङ्कारकारिणीं झञ्झां झञ्झमाझमवादिनीम् ।  
झटित्याकर्षिणीं देवीं भजे धूमावतीमहम् ॥ ९॥  
  
टीपटङ्कारसंयुक्तां धनुष्टङ्कारकारिणीम् ।  
घोरां घनघटाटोपां वन्दे धूमावतीमहम् ॥ १०॥  
  
ठं ठं ठं ठं मनुप्रीतिं ठः ठः मन्त्रस्वरूपिणीम् ।  
ठमकाह्वगतिप्रीतां भजे धूमावतीमहम् ॥ ११॥  
  
डमरूडिण्डिमारावां डाकिनीगणमण्डिताम् ।  
डाकिनीभोगसन्तुष्टां भजे धूमावतीमहम् ॥ १२॥  
  
ढक्कानादेन सन्तुष्टां ढक्कावादकसिद्धिदाम् ।  
ढक्कावादचलच्चित्तां भजे धूमावतीमहम् ॥ १३॥  
  
तत्त्ववार्त्ताप्रियप्राणां भवपाथोधितारिणीम् ।  
तारस्वरूपिणीं तारां भजे धूमावतीमहम् ॥ १४॥  
  
थां थीं थूं थें मन्त्ररूपां थैं थौं थं थः स्वरूपिणीम् ।  
थकारवर्णसर्वस्वां भजे धूमावतीमहम् ॥ १५॥  
  
दूर्गास्वरूपिणीं देवीं दुष्टदानवदारिणीम् ।  
देवदैत्यकृतध्वंसां वन्दे धूमावतीमहम् ॥ १६॥  
  
ध्वान्ताकारान्धकध्वंसां मुक्तधम्मिल्लधारिणीम् ।  
धूमधाराप्रभां धीरां भजे धूमावतीमहम् ॥ १७॥  
  
नर्त्तकीनटनप्रीतां नाट्यकर्मविवर्द्धिनीम् ।  
नारसिंहीन्नराराध्यां नौमि धूमावतीमहम् ॥ १८॥  
  
पार्वतीपतिसम्पूज्यां पर्वतोपरिवासिनीम् ।  
पद्मारूपां पद्मपूज्यां नौमि धूमावतीमहम् ॥ १९॥  
  
फूत्कारसहितश्वासां फट् मन्त्रफलदायिनीम् ।  
फेत्कारिगणसंसेव्यां सेवे धूमावतीमहम् ॥ २०॥  
  
बलिपूज्यां बलाराध्यां बगलारूपिणीं वराम् ।  
ब्रह्मादिवन्दितां विद्यां वन्दे धूमावतीमहम् ॥ २१॥  
  
भव्यरूपां भवाराध्यां भुवनेशीस्वरूपिणीम् ।  
भक्तभव्यप्रदान्देवीं भजे धूमावतीमहम् ॥ २२॥  
  
मायां मधुमतीं मान्यां मकरध्वजमानिताम् ।  
मत्स्यमांसमदास्वादां मन्ये धूमावतीमहम् ॥ २३॥  
  
योगयज्ञप्रसन्नास्यां योगिनीपरिसेविताम् ।  
यशोदां यज्ञफलदां यजे धूमावतीमहम् ॥ २४॥  
  
रामाराध्यपदद्वन्द्वां रावणध्वंसकारिणीम् ।  
रमेशरमणीं पूज्यामहं धूमावतीं श्रये ॥ २५॥  
  
लक्षलीलाकलालक्ष्यां लोकवन्द्यपदाम्बुजाम् ।  
लम्बितां बीजकोशाढ्यां वन्दे धूमावतीमहम् ॥ २६॥  
  
बकपूज्यपदाम्भोजां बकध्यानपरायणाम् ।  
बालां बकारिसन्ध्येयां वन्दे धूमावतीमहम् ॥ २७॥  
  
शाङ्करीं शङ्करप्राणां सङ्कटध्वंसकारिणीम् ।  
शत्रुसंहारिणीं शुद्धां श्रये धूमावतीमहम् ॥ २८॥  
  
षडाननारिसंहन्त्रीं षोडशीरूपधारिणीम् ।  
षड्रसास्वादिनीं सौम्यां सेवे धूमावतीमहम् ॥ २९॥  
  
सुरसेवितपादाब्जां सुरसौख्यप्रदायिनीम् ।  
सुन्दरीगणसंसेव्यां सेवे धूमावतीमहम् ॥ ३०॥  
  
हेरम्बजननीं योग्यां हास्यलास्यविहारिणीम् ।  
हारिणीं शत्रुसङ्घानां सेवे धूमावतीमहम् ॥ ३१॥  
  
क्षीरोदतीरसंवासां क्षीरपानप्रहर्षिताम् ।  
क्षणदेशेज्यपादाब्जां सेवे धूमावतीमहम् ॥ ३२॥  
  
चतुस्त्रिंशद्वर्णकानां प्रतिवर्णादिनामभिः ।  
कृतं तु हृदयस्तोत्रं धूमावत्यां सुसिद्धिदम् ॥ ३३॥  
  
य इदं पठति स्तोत्रं पवित्रं पापनाशनम् ।  
स प्राप्नोति परां सिद्धिं धूमावत्याः प्रसादतः ॥ ३४॥  
  
पठन्नेकाग्रचित्तो यो यद्यदिच्छति मानवः ।  
तत्सर्वं समवाप्नोति सत्यं सत्यं वदाम्यहम् ॥ ३५॥  
  
इति धूमावतीहृदयं समाप्तम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
