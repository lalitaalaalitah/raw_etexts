---
Category: devii, nadI, aShTottarashatanAma, devI
File name: godAShTottarashatanAmastotram.itx
Language: Sanskrit
Latest update: November 29, 2018
Location: doc_devii
Proofread by: Karthik Raman karthik.raman at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: godAShTottarashatanAmastotram
Transliterated by: Karthik Raman karthik.raman at gmail.com
engtitle: godAShTottarashatanAmastotram
itxtitle: godAShTottarashatanAmastotram
title: गोदाष्टोत्तरशतनामस्तोत्रम्

---
  
 श्रीगोदाष्टोत्तरशतनामस्तोत्रम्   
ध्यानम् ।  
शतमखमणि नीला चारुकल्हारहस्ता  
स्तनभरनमिताङ्गी सान्द्रवात्सल्यसिन्धुः ।  
अलकविनिहिताभिः स्रग्भिराकृष्टनाथा  
विलसतु हृदि गोदा विष्णुचित्तात्मजा नः ॥   
  
अथ स्तोत्रम् ।  
श्रीरङ्गनायकी गोदा विष्णुचित्तात्मजा सती ।  
गोपीवेषधरा देवी भूसुता भोगशालिनी ॥ १॥  
  
तुलसीकाननोद्भूता श्रीधन्विपुरवासिनी ।  
भट्टनाथप्रियकरी श्रीकृष्णहितभोगिनी ॥ २॥  
  
आमुक्तमाल्यदा बाला रङ्गनाथप्रिया परा ।  
विश्वम्भरा कलालापा यतिराजसहोदरी ॥ ३॥  
  
कृष्णानुरक्ता सुभगा सुलभश्रीः सुलक्षणा ।  
लक्ष्मीप्रियसखी श्यामा दयाञ्चितदृगञ्चला ॥ ४॥  
  
फल्गुन्याविर्भवा रम्या धनुर्मासकृतव्रता ।  
चम्पकाशोक-पुन्नाग-मालती-विलसत्-कचा ॥ ५॥  
  
आकारत्रयसम्पन्ना नारायणपदाश्रिता ।  
श्रीमदष्टाक्षरीमन्त्र-राजस्थित-मनोरथा ॥ ६॥  
  
मोक्षप्रदाननिपुणा मनुरत्नाधिदेवता ।  
ब्रह्मण्या लोकजननी लीलामानुषरूपिणी ॥ ७॥  
  
ब्रह्मज्ञानप्रदा माया सच्चिदानन्दविग्रहा ।  
महापतिव्रता विष्णुगुणकीर्तनलोलुपा ॥ ८॥  
  
प्रपन्नार्तिहरा नित्या वेदसौधविहारिणी ।  
श्रीरङ्गनाथमाणिक्यमञ्जरी मञ्जुभाषिणी ॥ ९॥  
  
पद्मप्रिया पद्महस्ता वेदान्तद्वयबोधिनी ।  
सुप्रसन्ना भगवती श्रीजनार्दनदीपिका ॥ १०॥  
  
सुगन्धवयवा चारुरङ्गमङ्गलदीपिका ।  
ध्वजवज्राङ्कुशाब्जाङ्क-मृदुपाद-लताञ्चिता ॥ ११॥  
  
तारकाकारनखरा प्रवालमृदुलाङ्गुली ।  
कूर्मोपमेय-पादोर्ध्वभागा शोभनपार्ष्णिका ॥ १२॥  
  
वेदार्थभावतत्त्वज्ञा लोकाराध्याङ्घ्रिपङ्कजा ।  
आनन्दबुद्बुदाकार-सुगुल्फा परमाऽणुका ॥ १३॥  
  
तेजःश्रियोज्ज्वलधृतपादाङ्गुलि-सुभूषिता ।  
मीनकेतन-तूणीर-चारुजङ्घा-विराजिता ॥ १४॥  
  
ककुद्वज्जानुयुग्माढ्या स्वर्णरम्भाभसक्थिका ।  
विशालजघना पीनसुश्रोणी मणिमेखला ॥ १५॥  
  
आनन्दसागरावर्त-गम्भीराम्भोज-नाभिका ।  
भास्वद्बलित्रिका चारुजगत्पूर्ण-महोदरी ॥ १६॥  
  
नववल्लीरोमराजी सुधाकुम्भायितस्तनी ।  
कल्पमालानिभभुजा चन्द्रखण्ड-नखाञ्चिता ॥ १७॥  
  
सुप्रवाशाङ्गुलीन्यस्तमहारत्नाङ्गुलीयका ।  
नवारुणप्रवालाभ-पाणिदेश-समञ्चिता ॥ १८॥  
  
कम्बुकण्ठी सुचुबुका बिम्बोष्ठी कुन्ददन्तयुक् ।  
कारुण्यरस-निष्यन्द-नेत्रद्वय-सुशोभिता ॥ १९॥  
  
मुक्ताशुचिस्मिता चारुचाम्पेयनिभनासिका ।  
दर्पणाकार-विपुल-कपोल-द्वितयाञ्चिता ॥ २०॥  
  
अनन्तार्क-प्रकाशोद्यन्मणि-ताटङ्क-शोभिता ।  
कोटिसूर्याग्निसङ्काश-नानाभूषण-भूषिता ॥ २१॥  
  
सुगन्धवदना सुभ्रू अर्धचन्द्रललाटिका ।  
पूर्णचन्द्रानना नीलकुटिलालकशोभिता ॥ २२॥  
  
सौन्दर्यसीमा विलसत्-कस्तूरी-तिलकोज्ज्वला ।  
धगद्ध-गायमानोद्यन्मणि-सीमन्त-भूषणा ॥ २३॥  
  
जाज्वल्यमाल-सद्रत्न-दिव्यचूडावतंसका ।  
सूर्यार्धचन्द्र-विलसत्-भूषणाञ्चित-वेणिका ॥ २४॥  
  
अत्यर्कानल-तेजोधिमणि-कञ्चुकधारिणी ।  
सद्रत्नाञ्चितविद्योत-विद्युत्कुञ्जाभ-शाटिका ॥ २५॥  
  
नानामणिगणाकीर्ण-हेमाङ्गदसुभूषिता ।  
कुङ्कुमागरु-कस्तूरी-दिव्यचन्दन-चर्चिता ॥ २६॥  
  
स्वोचितौज्ज्वल्य-विविध-विचित्र-मणि-हारिणी ।  
असङ्ख्येय-सुखस्पर्श-सर्वातिशय-भूषणा ॥ २७॥  
  
मल्लिका-पारिजातादि दिव्यपुष्प-स्रगञ्चिता ।  
श्रीरङ्गनिलया पूज्या दिव्यदेशसुशोभिता ॥ २८॥  
  
॥ इति श्रीगोदाष्टोत्तरशतनामस्तोत्रं सम्पूर्णम् ॥  
  
  
Encoded and proofread by Karthik Raman karthik.raman at gmail.com  
  
