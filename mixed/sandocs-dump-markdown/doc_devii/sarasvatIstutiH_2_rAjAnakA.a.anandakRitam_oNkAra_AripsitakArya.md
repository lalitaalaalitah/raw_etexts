---
Category: devii, sarasvatI, devI
File name: sarasvatIstutiH2.itx
Indexextra: (Scan)
Language: Sanskrit
Latest update: September 29, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: Sarasvati Stuti 2
engtitle: sarasvatIstutiH 2
itxtitle: sarasvatIstutiH 2 (rAjAnakA.a.anandakRitam oNkAra AripsitakArya)
title: सरस्वतीस्तुतिः २ (राजानकाऽऽनन्दकृइतम् ओण्कार आरिप्सितकार्य)

---
  
 सरस्वतीस्तुतिः २   
ओङ्कार आरिप्सितकार्यसिद्धेर्बुद्धेः प्रचाराय परः प्रकारः ।  
निर्धूततत्तद्विषयप्रमादः श्रीशारदाया जयति प्रसादः ॥ १॥  
  
ह्रीतेव यां वीक्ष्य मुखे मुरारेरुरःस्थिता श्रीर्भ्रमते जगत्सु ।  
सरस्वती सा स्वत एव तुष्ट्या विचारहेतोश्चिरमाविरास्ताम् ॥ २॥  
  
ऐश्वर्यबीजं परमेश्वरस्य विश्वैककर्तुस्तमसां विघाति ।  
वाग्दैवतं वाङ्मनसातिगं तत् परं महो मे स्फुरतां पुरस्तात् ॥ ३॥  
  
ह्रीते इवाऽस्तां विभवेन यस्या इच्छाक्रिये नित्यमनुप्रवृत्ते ।  
तत्तत्स्वरूपप्रतिपत्तिहेतुः सा ज्ञानशक्तिर्मयि सन्निधत्ताम् ॥ ४॥  
  
ओङ्कार एवाभित आत्तशक्तिर्यद्बीजमन्तर्धृतिवद्विभाति ।  
उद्भिद्य चित्ते स्वरसेन सिक्ता सा वाग्लता मे फलतादऽभीष्टम् ॥ ५॥  
  
सर्वः प्रपञ्चस्त्रिजगद्विधातुर्विना यदाभासमऽसन्निवाऽस्ते ।  
सारस्वतं तत्परमं महो मे हृद्व्योमगं सन्तमसं हिनस्तु ॥ ६॥  
  
रक्षातिरूक्षा भ्रमराक्षसेभ्यः शिक्षाधिगन्तुं परमार्थतत्त्वम् ।  
भिक्षापरानन्दमयीह साक्षात्सा ख्यातिमायातु सरस्वती मे ॥ ७॥  
  
स्वच्छीकृते यच्चरणाब्जरेणुविमर्शनैर्हृन्मुकुरे विभाति ।  
सत्सम्मुखीनं खलु सर्वतत्त्वं सरस्वती शाश्वतमाविरास्ताम् ॥ ८॥  
  
तैस्तैरनेकैः कविता सखेलमऽनेलमूकैरपि यत्प्रपद्ये ।  
तद्वैभवं यत्सुरसस्य सैषा वाग्देवता दर्शयताद्विमर्शान् ॥ ९॥  
  
नश्यन्ति यद्ध्यानवशादविद्या विद्याऽनवद्या प्रतिभाति सद्यः ।  
उद्द्योतयन्ती हृदयं मदीयं सरस्वती शाश्वतमाविरास्ताम् ॥ १०॥  
  
(१)मस्तूपमा वस्तुस्वधा किमस्तु सचेतसां चर्वितयद्रसानाम् ।  
सरस्वती सा स्वरसार्पणेन स्वतश्चिरं तर्पयतां गिरं मे ॥ ११॥  
  
ओङ्कारयुग्मं वृतिवद्बहिस्तद्यस्या हि मायाद्वितयं तथान्तः ।  
वाग्देवता सा फलतादभीष्टं संसेविता कल्पलता बुधानाम् ॥ १२॥  
  
सन्मानसाब्जस्थितिरऽक्षमालाविद्यासुधाकुम्भविपञ्चिपाणिः ।  
चन्द्रावतंसाऽवतु हंसयाना मूर्ताप्यमूर्ता च सरस्वती नः ॥ १३॥  
  
वाच्यानि साक्षादिह वाचकेषु सङ्केतयन्तीमभिधानवृत्तिम् ।  
बिभर्ति या पुस्तकसत्स्वरूपां पुनातु सा वाङ्मयदेवताऽस्मान् ॥ १४॥  
  
प्रयोजनाद्रूढिवशाच्च लोके द्विस्तत्त्वताराः परिवर्तयन्ती ।  
या लक्षणां धारयतेऽक्षमालामिपाद(२)हं नौमि सरस्वतीं ताम् ॥ १५॥  
  
पदैरसङ्केतमऽलक्ष्यमेवं संव्यञ्जयन्तीं किमपि स्वरेण ।  
Footnote   
       १ मण्डं दधिभवं मस्त्वित्यमरः ।  
       २ दऽसौ पातु सरस्वती नः इत्यपि पाठः ।  
  
या व्यञ्जनामेव विपञ्चिरूपां बिभर्ति तां नौमि गिरामधीशीम् ॥ १६॥  
  
शतैः श्रुतीनां पथिभिर्ध्वनन्तीं गीतार्थसारोपनिषद्रहस्यम् ।  
अध्यात्मविद्यामिव वादयन्तीं वीणां भवेन्मे शरणाय वाणी ॥ १७॥  
  
या सच्चिदानन्दरसैकसारं करे सुधाकुम्भनिभाद्वहन्ती ।  
विश्वेश्वरं सिञ्चति सप्रपञ्चं सरस्वती साऽञ्चतु मे हृदब्जम् ॥ १८॥  
  
हंसः सदाऽनाहतनादरूपादुद्गत्वरो यां वहति स्वपक्षैः ।  
वाग्वादिनी सा निजपादपद्मधूलीभरैर्भूषयतां मनो मे ॥ १९॥  
  
ब्रह्मोदयस्थानमनादिसिद्धं पद्मं लसत्केसरसौरभाढ्यम् ।  
यस्या निवासोस्ति सरस्वती सा स्वतः स्रुतैः सिञ्चतु चिद्रसैर्माम् ॥ २०॥  
  
मेधादयो यत्परिवारभूता ब्रह्मादिसेव्या निजकार्यसिद्ध्यै ।  
विश्वेश्वरी सा स्वरसप्रवाहैः सरस्वती सिञ्चतु हृत्सरोजम् ॥ २१॥  
  
सञ्जीवनार्थं जगतां सुधांशुकलां किरीटे कलया बिभर्ति ।  
हृतान्धकारा करुणाकटाक्षैः प्रत्यक्षलक्ष्याऽस्तु सरस्वती सा ॥ २२॥  
  
इति श्रीमदाराध्यतमराजानकाऽऽनन्दकृतं सरस्वतीस्तोत्रम् ।  
  
  
Proofread by Aruna Narayanan narayanan.aruna at  gmail.com  
  
