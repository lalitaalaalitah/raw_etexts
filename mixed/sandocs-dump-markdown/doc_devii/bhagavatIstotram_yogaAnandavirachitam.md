---
Author: Yogananda
Category: devii, yogAnanda, devI
File name: bhagavatIstotram.itx
Language: Sanskrit
Latest update: December 27, 2016
Location: doc_devii
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: bhagavatIstotram
engtitle: bhagavatIstotram
itxtitle: bhagavatIstotram (yogaAnandavirachitam)
title: भगवतीस्तोत्रम् (योगआनन्दविरचितम्)

---
  
 भगवतीस्तोत्रम्   
  
श्रीगणेशाय नमः ।  
नमामि त्वां मातर्द्रविणरहितोऽहं तव सुतो  
     जगद्वन्द्यां स्वर्गे भुवि बलिगृहे चापि विदिताम् ।  
पृथिव्यां कल्याणी मम भयहरा त्वं न च परा  
     यतोऽहं यातस्त्वां भवगतभयात्साम्प्रतमुमे ॥ १॥  
  
प्रसीदेशे नित्यं भगवति भवाम्भोधितरणे  
     शरण्ये नास्त्यन्या विपदघहरा कापि जगति ।  
जडो मूर्खोऽहं ते जननि नहि जाने विलसित\-  
     मतोऽहं संयातस्तव पदपयोजे गिरिसुते ॥ २॥  
  
अहो संसारेऽस्मिन् जननि तव तुल्या नहि परा  
     खलं दुष्टं पुत्रं जगति जननी रक्षति निजम् ।  
परित्यक्त्वेदानीं सकलसुरवृन्दं गिरिसुते  
     नमामि त्वां देवीं भवभयहरां मङ्गलकराम् ॥ ३॥  
  
जगन्मातर्दुर्गे भवभयविभङ्गैकनिपुणे  
     मया संसारेऽस्मिन् तव चरणपूजाऽपि न कृता ।  
न पुष्पाणां हारस्तव शिरसि शुभ्रोऽर्पित इति  
     क्षमस्वागो मातर्मम बहुविधं शैलतनये ॥ ४॥  
  
धनाद्धीनं दीनं परिजनविहीनं बहुशुचं  
     तथा शत्रुग्रस्तं विविधभययुक्तं जडमतिम् ।  
भवत्याः संयातं निकटमयि भूमीधरसुते  
     समाश्वस्तं दृष्ट्या कुरु जगति कीर्त्या च विदितम् ॥ ५॥  
  
त्वमेका संसारे जनिमदघनाशे प्रभुरहो  
     त्वमेवैका मातर्भवभयलयाधाननिपुणा ।  
तवाशा मे शश्वज्जननि निजदुःखैकदलने  
     विहाय त्वां मातः कमिह ननु संयामि शरणम् ॥ ६॥  
  
तथा पूर्वे काले प्रबलतरवीर्यौ दितिसुतौ  
     प्रसिद्धौ सोदर्यौ भुविदिविगतौ भीषणतरौ ।  
निशुम्भः शुम्भश्च प्रविततमहामोहगहनौ  
     विनष्टौ त्वां प्राप्यामरवरनुते शम्भुदयिते ॥ ७॥  
  
सुरास्त्वां संयाता हरिहरनुतां दैत्यदलिताः  
     सुराणां रक्षायै असुरकुलनाशं कृतवती ।  
अहो मूर्तिर्धन्या सकलसुरसंसेव्यचरणा  
     त्वमेवैका मातर्जगति बहुरूपा विजयसे ॥ ८॥  
  
भगवत्या इदं स्तोत्रं योगानन्देन निर्मितम् ।  
यः पठेद्भक्तिभावेन फलमिष्टं लभेत् सः ॥ ९॥  
  
इति योगानन्दविरचितं श्रीभगवतीस्तोत्रं सम्पूर्णम् ॥  
  
  
Proofread by Pallasena Narayanaswami ppnswami at gmail.com  
  
  
