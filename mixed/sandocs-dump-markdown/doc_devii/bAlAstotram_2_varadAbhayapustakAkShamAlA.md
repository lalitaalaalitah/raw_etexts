---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAstotram2.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Stotram 2
engtitle: bAlAstotram 2
itxtitle: bAlAstotram 2 (varadAbhayapustakAkShamAlA)
title: बालास्तोत्रम् २ (वरदाभयपुस्तकाक्षमाला)

---
  
 श्रीबालास्तोत्रम् २   
वरदाभयपुस्तकाक्षमालाविलसत्पाणिसरोजभासमानाम् ।  
शरदिन्दुसहस्रकोटितुल्यां परमानन्दमयीं प्रणौमि बालाम् ॥ १॥  
  
करुणैकनिधिं विशालनेत्रां नलिनीपल्लवचारु पाणिपादाम् ।  
निखिलाघमवेद्यदिव्यरूपां परमानन्दमयीं प्रणौमि बालाम् ॥ २॥  
  
अरुणाभतनुं सुमन्दहासां कमलामोदमुखीं रवीन्दुभासाम् ।  
शरणागतरक्षणाधिकाशां परमानन्दमयीं प्रणौमि बालाम् ॥ ३॥  
  
तिलकोदितफालदिव्यशोभां कबरीभारविलासि निर्मलास्याम् ।  
विमलानघरत्नहारभारां परमानन्दमयीं प्रणौमि बालाम् ॥ ४॥  
  
चरणामलहंसकाभिरामां पदपङ्केरुहनम्रसर्वदेवाम् ।  
कुलिशाङ्कुशपङ्कजाङ्घिपद्मां परमानन्दमयीं प्रणौमि बालाम् ॥ ५॥  
  
नवयौवनचारुभावलीलां घनताटङ्कविकासिकर्णपूराम् ।  
मणिमौक्तिकनासिकाभिरामां परमानन्दमयीं प्रणौमि बालाम् ॥ ६॥  
  
परवाग्भवमन्मथादिमध्यां विमलाङ्गां सितपङ्कजे निषण्णाम् ।  
विविधाकृतिवेद्यमूलरूपां परमानन्दमयीं प्रणौमि बालाम् ॥ ७॥  
  
रक्तवस्त्रपरीधानां फुल्लकल्हारहस्तकाम् ।  
देवीं प्रणौमि तां बालां नित्यकल्याणरूपिणीम् ॥ ८॥  
  
इति श्रीबालास्तोत्रम् (२) सम्पूर्णम् ।  
  
  
Proofread by PSA Easwaran   
  
