---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, shiva, pArvatI
File name: gaurIgirIshakalyANastavaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: gaurIgirIshakalyANastavaH
engtitle: gaurIgirIshakalyANastavaH
itxtitle: gaurIgirIshakalyANastavaH (shivAbhinavanRisiMhabhAratIvirachitaH)
title: गौरीगिरीशकल्याणस्तवः (शिवाभिनवनृइसिंहभारतीविरचितः)

---
  
 श्रीगौरीगिरीशकल्याणस्तवः   
(श्रीशृङ्गगिरौ - श्रीभवानीमलहानिकरेश्वरकल्याणोत्सवे)  
चन्द्रार्धप्रविभासिमस्तकतटौ तन्द्राविहीनौ सदा  
भक्तौघप्रतिपालने निजतनुच्छायाजितार्कायुतौ ।  
शृङ्गाद्रिस्थविवाहमण्डपगतौ कारुण्यवारान्निधी  
कल्याणं तनुतां समस्तजगतां गौरीगिरीशौ मुदा ॥ १॥  
  
अन्योन्यार्चनतत्परौ मधुरवाक्सतोषितान्योन्यकौ  
चन्द्रार्धाञ्चितशेखरौ प्रणमतामिष्टार्थदौ सत्वरम् ।  
शृङ्गाहिस्थविवाहमण्डपगतौ शृङ्गारजन्मावनी  
कल्पाणं तनुतां समस्तजगतां गौरीगिरीशौ मुदा ॥ २॥  
  
कामापत्तिविभूतिकारणदृशौ सोमार्धभूषोज्ज्वलौ  
सामाम्नायसुगीयमानचरितौ रामार्चिताङ्घ्रिद्वयौ ।  
शृङ्गाद्रिस्थविवाहमण्डपगतौ माणिक्यभूषान्वितौ  
कल्याणं तनुतां समस्तजगतां गौरीगिरीशौ मुदा ॥ ३॥  
  
सौन्दर्येण परस्परं प्रमुदितावन्योन्यचित्तस्थितौ  
राकाचन्द्रसमानवक्त्रकमलौ पाकाब्जकालङ्कृतौ ।  
शृङ्गाद्रिस्थविवाहमण्डपगतौ तुङ्गातटावासिनौ  
कल्याणं तनुतां समस्तजगतां गौरीगिरीशौ मुदा ॥ ४॥  
  
सिंहोक्षाग्र्यगती महोन्नतपदं सम्प्रापयन्तौ नता-  
नंहोराशिनिवारणैकनिपुणौ ब्रह्मेन्द्रविष्ण्वर्चितौ ।  
शृङ्गाद्रिस्थविवाहमण्डपगतौ गाङ्गेयभूषोज्ज्वलौ  
कल्याणं तनुतां समस्तजगतां गौरीगिरीशौ मुदा ॥ ५॥  
  
कस्तूरीघनसारचर्चिततनू प्रस्तूयमानौ सुरै-  
रस्तूक्त्या प्रणतेष्टपूरणकरौ वस्तूपलब्धिप्रदौ ।  
शृङ्गाद्रिस्थविवाहमण्डपगतावङ्गावधूतेन्दुभौ  
कल्याणं तनुतां समस्तजगतां गौरीगिरीशौ मुदा ॥ ६॥  
  
वाणीनिर्जितहंसकोकिलरवौ पाणीकृताम्भोरुहौ  
वेणीकेशविनिर्जिताहिचपलौ क्षोणीसमानक्षमौ ।  
शृङ्गाद्रिस्थविवाहमण्डपगतौ तुङ्गेष्टजालप्रदौ  
कल्याणं तनुतां समस्तजगतां गौरीगिरीशौ मुदा ॥ ७॥  
  
दम्भाहङ्कृतिदोषशून्यपुरुषैः सम्भावनीयौ सदा  
जम्भारातिमुखामरेन्द्रविनुतौ कुम्भात्मजाद्यर्चितौ ।  
शृङ्गाद्रिस्थविवाहमण्डपगतौ वाग्दानदीक्षाधरौ  
कल्याणं तनुतां समस्तजगतां गौरीगिरीशौ मुदा ॥ ८॥  
  
शापानुग्रहशक्तिदाननिपुणौ तापापनोदक्षमौ  
सोपानक्रमतोऽधिकारिभिरनुप्राप्यौ क्षमासागरौ ।  
शृङ्गाद्रिस्थविवाहमण्डपगतौ लावण्यपाथोनिधी  
कल्याणं तनुतां समस्तजगतां गौरीगिरीशौ मुदा ॥ ९॥  
  
शोणाम्भोरुहतुल्यपादयुगलौ बाणार्चनातोषितौ  
वीणाधृन्मुनिगीयमानविभवौ बालारुणाभाम्बरौ ।  
शृङ्गाद्रिस्थविवाहमण्डपगतौ तुल्याधिकैर्वर्जितौ  
कल्याणं तनुतां समस्तजगतां गौरागिरीशौ मुदा ॥ १०॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीगौरीगिरीशकल्याणस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
