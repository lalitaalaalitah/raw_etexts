---
Author: maheshvara
Category: kavacha, devii, radha, maheshvarAnandasarasvatI, devI
File name: raadhaakavacham.itx
Indexextra: (needs proofreading)
Language: Sanskrit
Latest update: August 15 , 2002
Location: doc_devii
Proofread by: Daniel Mohanpersad (danielmohanpersad98 at msn.com)
Send corrections to: Sanskrit@cheerful.com
Site access: https://sanskritdocuments.org
Source: brahmavaivarta puraaNa
SubDeity: radha
Subject: stotra
Sublocation: devii
Text title: shriiraadhaakavacham
Transliterated by: Daniel Mohanpersad (danielmohanpersad98 at msn.com)
engtitle: rAdhAkavacham
itxtitle: rAdhAkavacham (brahmavaivartapurANAntargatam)
title: राधाकवचम् (ब्रह्मवैवर्तपुराणान्तर्गतम्)

---
  
 श्रीराधाकवचम्   
  
महेश्वर उवाच ।  
श्रीजगन्मङ्गलस्यास्य कवचस्य प्रजापतिः ॥ १॥  
  
ऋषिश्चन्दोऽस्य गायत्री देवी रासेश्वरी स्वयम् ।  
श्रीकृष्णभक्तिसम्प्राप्तौ विनियोगः प्रकीर्तितः ॥ २॥  
  
शिष्याय कृष्णभक्ताय ब्रह्मणाय प्रकाश्येत् ।  
शठाय परशिष्याय दत्त्वा मृत्युमवाप्नुयात् ॥ ३॥  
  
राज्यं देयं शिरो देयं न देयं कवचं प्रिये ।  
कण्ठे धृतमिदं भक्त्या कृष्णेन परमात्मना ॥ ४॥  
  
मया दृष्टं च गोलोके ब्रह्मणा विष्णुना पुरा ।  
ॐ राधेति चतुर्थ्यन्तं वह्निजायान्तमेव च ॥ ५॥  
  
कृष्णेनोपासितो मन्त्रः कल्पवृक्षः शिरोऽवतु ।  
ॐ ह्रीं श्रीं राधिकाङेन्तं वह्निजायान्तमेव च ॥ ६॥  
  
कपालं नेत्रयुग्मं च श्रोत्रयुग्मं सदावतु ।  
ॐ रां ह्रीं श्रीं राधिकेति ङेन्तं वह्नि जायान्तमेव च ॥ ७॥  
  
मस्तकं केशसङ्घांश्च मन्त्रराजः सदावतु ।  
ॐ रां राधेति चतुर्थ्यन्तं वह्निजायान्तमेव च ॥ ८॥  
  
सर्वसिद्धिप्रदः पातु कपोलं नासिकां मुखम् ।  
क्लीं श्रीं कृष्णप्रियाङेन्तं कण्ठं पातु नमोऽन्तकम् ॥ ९॥  
  
ॐ रां रासेश्वरीङेन्तं स्कन्धं पातु नमोऽन्तकम् ।  
ॐ रां रासविलासिन्यै स्वाहा पृष्ठं सदावतु ॥ १०॥  
  
वृन्दावनविलासिन्यै स्वाहा वक्षः सदावतु ।  
तुलसीवनवासिन्यै स्वाहा पातु नितम्बकम् ॥ ११॥  
  
कृष्णप्राणाधिकाङेन्तं स्वाहान्तं प्रणवादिकम् ।  
पादयुग्मं च सर्वाङ्गं सन्ततं पातु सर्वतः ॥ १२॥  
  
राधा रक्षतु प्राच्यां च वह्नौ कृष्णप्रियावतु ।  
तुलसीवनवासिन्यै स्वाहा पातु नितम्बकम् ॥ १३॥  
  
पश्चिमे निर्गुणा पातु वायव्ये कृष्णपूजिता ।  
उत्तरे सन्ततं पातु मूलप्रकृतिरीश्वरी ॥ १४॥  
  
सर्वेश्वरी सदैशान्यां पातु मां सर्वपूजिता ।  
जले स्थले चान्तरिक्षे स्वप्ने जागरणे तथा ॥ १५॥  
  
महाविष्णोश्च जननी सर्वतः पातु सन्ततं ।  
कवचं कथितं दुर्गे श्रीजगन्मङ्गलं परम् ॥ १६॥  
  
यस्मै कस्मै न दातव्य गुढाद् गुढतरं परम् ।  
तव स्नेहान्मयाख्यातं प्रवक्तं न कस्यचित् ॥ १७॥  
  
गुरुमभ्यर्च्य विधिवद् वस्त्रालङ्कारचन्दनैः ।  
कण्ठे वा दक्षिणे बाहौ धृत्वा विष्णोसमो भवेत् ॥ १८॥  
  
शतलक्षजपेनैव सिद्धं च कवचं भवेत् ।  
यदि स्यात् सिद्धकवचो न दग्धो वह्निना भवेत् ॥ १९॥  
  
एतस्मात् कवचाद् दुर्गे राजा दुर्योधनः पुरा ।  
विशारदो जलस्तम्भे वह्निस्तम्भे च निश्चितम् ॥ २०॥  
  
मया सनत्कुमाराय पुरा दत्तं च पुष्करे ।  
सूर्यपर्वणि मेरौ च स सान्दीपनये ददौ ॥ २१॥  
  
बलाय तेन दत्तं च ददौ दुर्योधनाय सः ।  
कवचस्य प्रसादेन जीवन्मुक्तो भवेन्नरः ॥ २२॥  
  
नित्यं पठति भक्त्येदं तन्मन्त्रोपासकश्च यः ।  
विष्णुतुल्यो भवेन्नित्यं राजसूयफलं लभेत् ॥ २३॥  
  
स्नानेन सर्वतीर्थानां सर्वदानेन यत्फलम् ।  
सर्वव्रतोपवासे च पृथिव्याश्च प्रदक्षिणे ॥ २४॥  
  
सर्वयज्ञेषु दीक्षायां नित्यं च सत्यरक्षणे ।  
नित्यं श्रीकृष्णसेवायां कृष्णनैवेद्यभक्षणे ॥ २५॥  
  
पाठे चतुर्णां वेदानां यत्फलं च लभेन्नरः ।  
यत्फलं लभते नूनं पठनात् कवचस्य च ॥ २६॥  
  
राजद्वारे श्मशाने च सिंहव्याघ्रान्विते वने ।  
दावाग्नौ सङ्कटे चैव दस्युचौरान्विते भये ॥ २७॥  
  
कारागारे विपद्ग्रस्ते घोरे च दृढबन्धने ।  
व्याधियुक्तो भवेन्मुक्तो धारणात् कवचस्य च ॥ २८॥  
  
इत्येतत्कथितं दुर्गे तवैवेदं महेश्वरि ।  
त्वमेव सर्वरूपा मां माया पृच्छसि मायया ॥ २९॥  
  
श्रीनारायण उवाच ।  
इत्युक्त्वा राधिकाख्यानं स्मारं च माधवम् ।  
पुलकाङ्कितसर्वाङ्गः साश्रुनेत्रो बभुव सः ॥ ३०॥  
  
न कृष्णसदृशो देवो न गङ्गासदृशी सरित् ।  
न पुष्करसमं तीर्थं नाश्रामो ब्राह्मणात् पर ॥ ३१॥  
  
परमाणुपरं सूक्ष्मं महाविष्णोः परो महान् ।  
नभ परं च विस्तीर्णं यथा नास्त्येव नारद ॥ ३२॥  
  
तथा न वैष्णवाद् ज्ञानी यिगीन्द्रः शङ्करात् परः ।  
कामक्रोधलोभमोहा जितास्तेनैव नारद ॥ ३३॥  
  
स्वप्ने जागरणे शश्वत् कृष्णध्यानरतः शिवः ।  
यथा कृष्णस्तथा शम्भुर्न भेदो माधवेशयोः ॥ ३४॥  
  
यथा शम्भुर्वैष्णवेषु यथा देवेषु माधवः ।  
तथेदं कवचं वत्स कवचेषु प्रशस्तकम् ॥ ३५॥  
  
इति श्रीब्रह्मवैवर्ते श्रीराधिकाकवचं सम्पूर्नम् ।  
  
  
  
Encoded by Daniel Mohanpersad danielmohanpersad98@msn.com  
  
