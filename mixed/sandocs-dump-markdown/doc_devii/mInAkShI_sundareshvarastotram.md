---
Author: Traditional
Category: devii, mInAkShI, stotra, devI
File name: minsundereshvara.itx
Language: Sanskrit
Latest update: March 15, 2001
Location: doc_devii
Proofread by: Subramanian Ganesh sgesh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: mInAkShI
Subject: philosophy/hinduism/religion
Sublocation: devii
Text title: mInAxI sundareshvara stotram
Texttype: stotra
Transliterated by: Subramanian Ganesh sgesh at hotmail.com
engtitle: mInAxI sundareshvara stotram
itxtitle: mInAkShI sundareshvarastotram
title: मीनाक्षी सुन्दरेश्वरस्तोत्रम्

---
  
 श्रीमीनाक्षी सुन्दरेश्वरस्तोत्रम्   
  
सुवर्णपद्मिनीतटान्तदिव्यहर्म्यवासिने  
सुपर्णवाहनप्रियाय सूर्यकोटितेजसे ।  
अपर्णया विहारिणे फणाधरेन्द्रधारिणे  
सदा नमश्शिवाय ते सदाशिवाय शम्भवे ॥ १ ॥  
  
सुतुङ्गभङ्गजान्हुजासुधांशुखण्डमौलये  
पतङ्गपङ्कजासुहृत्कृपीटयोनिचक्षुषे ।  
भुजङ्गराजकुण्डलाय पुण्यशालिबन्धवे  
सदा नमश्शिवाय ते सदाशिवाय शम्भवे ॥ २ ॥  
  
चतुर्मुखाननारविन्दवेदगीतमूर्तये  
चतुर्भुजानुजाशरीरशोभमानमूर्तये ।  
चतुर्विधार्थदानशौण्डताण्डवस्वरूपिने  
सदा नमश्शिवाय ते सदाशिवाय शम्भवे ॥ ३ ॥  
  
शरन्निशाकरप्रकाशमन्दहासमञ्जुला-  
धरप्रवालभासमानवक्त्रमण्डलश्रिये ।  
करस्फुरत्कपालमुक्तविष्णुरक्तपायिने  
सदा नमश्शिवाय ते सदाशिवाय शम्भवे ॥ ४ ॥  
  
सहस्रपुण्डरीकपूजनैकशून्यदर्शना  
सहस्वनेत्रकल्पितार्चनाच्युताय भक्तितः ।  
सहस्रभानुमण्डलप्रकाशचक्रदायिने  
सदा नमश्शिवाय ते सदाशिवाय शम्भवे ॥ ५ ॥  
  
रसारथाय रम्यपत्रभृद्रथाङ्गपाणये  
रसाधरेन्द्रचापशिञ्जिनीकृतानिलाशिने ।  
स्वसारथीकृताजनुन्नवेदरूपवाजिने  
सदा नमश्शिवाय ते सदाशिवाय शम्भवे ॥ ६ ॥  
  
अतिप्रगल्भवीरभद्रसिंहनादगर्जित  
श्रुतिप्रभीतदक्षयागभोगिनाकसद्मनाम् ।  
गतिप्रदाय गर्जिताखिलप्रपञ्चसाक्षिणे  
सदा नमश्शिवाय ते सदा शिवाय शम्भवे ॥ ७ ॥  
  
मृकण्डुसूनुरक्षणावधूतदण्डपाणये  
सुगण्डमण्डलस्फुरत्प्रभाजितामृतांशवे ।  
अखण्डभोगसम्पदर्थिलोकभावितात्मने  
सदा नमश्शिवाय ते सदा शिवाय शम्भवे ॥ ८ ॥  
  
मधुरिपुविधिशक्रमुख्यदेवैरपि नियमार्चितपादपङ्कजाय ।  
कनकगिरिशरासनाय तुभ्यं रजतसभापतये नमः शिवाय ॥ ९ ॥  
  
हालास्यनाथाय महेश्वराय हालाहलालङ्कृतकन्धराय ।  
मीनेक्षनायाः पतये शिवाय नमो नमः सुन्दरताण्डवाय ॥ १० ॥  
  
त्वया कृतमिदं स्तोत्रं यः पठेद्भक्तिसंयुतः ।  
तस्याऽऽयुर्दीर्घमारोग्यं सम्पदश्च ददाम्यहम् ॥ ११ ॥  
  
  
  
  
  
Encoded by Subramanian Ganesh \  
From hAlAsya mahAtmiyam.  
  
