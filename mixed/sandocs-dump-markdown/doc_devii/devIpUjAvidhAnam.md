---
Acknowledge-Permission: Svarna Prakashanam
Category: devii, radha, devI
Description/comments: Datta Gopala Krishna, Pammal, Chennai 9442252443
File name: devIpUjAvidhAnam.itx
Language: Sanskrit
Latest update: May 14, 2017
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Source: kalyANamanjarI dvitIya bhAgaH rAdhAkalyaNam
SubDeity: radha
Subject: philosophy/hinduism/religion
Sublocation: devii
Text title: devIpUjAvidhAnam
Transliterated by: NA
engtitle: devIpUjAvidhAnam
itxtitle: devIpUjAvidhAnam
title: देवीपूजाविधानम्

---
  
 श्रीदेवीपूजाविधानम्   
  
तत्रादौ राधिकामन्त्रं शृणु नारद भक्तितः ॥  
  
ब्रह्मविष्ण्वादिभिर्नित्यं सेवितो यः परात्परः ।  
श्रीराधेति चतुर्थ्यन्तं वह्नेर्जाया ततः परम् ॥ १॥  
  
षडक्षरो महामन्त्रो धर्माद्यर्थप्रकाशकः ।  
मायाबीजादिकश्चायं वाञ्छाचिन्तामणिः स्मृतः ॥ २॥  
  
वक्त्रकोटिसहस्रैस्तु जिह्वाकोटिशतैरपि ।  
एतन्मन्त्रस्य माहात्म्यं वर्णितुं नैव शक्यते ॥ ३॥  
  
जग्राह प्रथमं मन्त्रं श्रीकृष्णो भक्तितत्परः ।  
उपदेशान्मूलदेव्या गोलोके रासमण्डले ॥ ४॥  
  
विष्णुस्तेनोपदिष्टस्तु तेन ब्रह्मा विराट् तथा ।  
तेन धर्मस्तेन चाहमित्येषा हि परम्परा ॥ ५॥  
  
अहं जपामि तं मन्त्रं तेनाहमृषिरीडितः ।  
ब्रह्माद्याः सकला देवा नित्यं ध्यायन्ति तां मुदा ॥ ६॥  
  
कृष्णार्चायां नाधिकारो यतो राधार्चनं विना ।  
वैष्णवैः सकलैस्तस्मात्कर्तव्यं राधिकार्चनम् ॥ ७॥  
  
कृष्णप्राणाधिदेवी सा तदधीनो विभुर्यतः ।  
रासेश्वरी तस्य नित्यं तया हीनो न तिष्ठति ॥ ८॥  
  
राध्नोति सकलात्कामांस्तस्माद्राधेति कीर्तिता ।  
अत्रोक्तानां मनूनां च ऋषिरस्याहमेव च ॥ ९॥  
  
छन्दश्च देवी गायत्री देवतात्र च राधिका ।  
तारो बीजं शक्तिबीजं शक्तिस्तु परिकीर्तिता ॥ १०॥  
  
मूलावृत्या षडङ्गानि कर्तव्यानीतरत्र च ।  
अथ ध्यायेन्महादेवीं राधिकां रासनायिकाम् ॥ ११॥  
  
पूर्वोक्तरीत्या तु मुने सामवेदे विगीतया ।  
श्वेतचम्पकवर्णाभां शरदिन्दुसमाननाम् ॥ १२॥  
  
कोटिचन्द्रप्रतीकाशां शरदम्भोजलोचनाम् ।  
बिम्बाधरां पृथुश्रोणीं काञ्चीयुतनितम्बिनीम् ॥ १३॥  
  
कुन्दपङ्क्तिसमानाभदन्तपङ्क्तिविराजिताम् ।  
क्षौमाम्बरपरीधानां वह्निशुद्धांशुकान्विताम् ॥ १४॥  
  
ईषद्धास्यप्रसन्नास्यां करिकुम्भयुगस्तनीम् ।  
सदा द्वादशवर्षीयां रत्नभुषणभूषिताम् ॥ १५॥  
  
शृङ्गारसिन्धुलहरीं भक्तानुग्रहकातराम् ।  
मल्लिकामालतीमालाकेशपाशविराजिताम् ॥ १६॥  
  
सुकुमाराङ्गलतिकां रासमण्डलमध्यागाम् ।  
वराभयकरां शान्तां शश्वत्सुस्थिरयौवनाम् ॥ १७॥  
  
रत्नसिंहासनासीनां गोपीमण्डलनायिकाम् ।  
कृष्णप्राणाधिकां वेदबोधितां परमेश्वरीम् ॥ १८॥  
  
एवं ध्यात्वा ततो बाह्ये शालग्रामे घटेऽथवा ।  
यन्त्रे वाऽष्टदले देवीं पूजयेत्तु विधानतः ॥ १९॥  
  
आवाह्य देवीं तत्पश्चादासनादि प्रदीयताम् ।  
मूलमन्त्रं समुच्चार्य चासनादीनि कल्पयेत् ॥ २०॥  
  
पाद्यं तु पादयोर्दद्यान्मस्तकेऽर्घ्यं समीरितम् ।  
मुखे त्वाचमनीयं स्यात्त्रिवारं मूलविद्यया ॥ २१॥  
  
मधुपर्कं ततो दद्यादेकां गां च पयस्विनीम् ।  
ततो नयेत्स्नानशालां तां च तत्रैव भावयेत् ॥ २२॥  
  
अभ्यङ्गादिस्नानविधिं कल्पयित्वाथ वाससी ।  
ततश्च चन्दनं दद्यान्नानालङ्कारपूर्वकम् ॥ २३॥  
  
पुष्पमाला बहुविधास्तुलसीमञ्जरीयुताः ।  
पारिजातप्रसूनानि शतपत्रादिकानि च ॥ २४॥  
  
ततः कुर्यात्पवित्रं तत्परिवारार्चनं विभोः ।  
अग्नीशासुरवायव्यमध्ये दिक्ष्वङ्गपूजनम् ॥ २५॥  
  
कृत्वा पश्चादष्टदले दक्षिणावर्ततोऽग्रतः ।  
मालावतीमग्रदले वह्निकोणे च माधवीम् ॥ २६॥  
  
रत्नमालां दक्षिणे च नैरृत्ये तु सुशीलकाम् ।  
पश्चाद्दले शशिकलां पूजयेन्मतिमान्नरः ॥ २७॥  
  
मारुते पारिजातां चाप्युत्तरे च परावतीम् ।  
ईशानकोणे सम्पूज्या सुन्दरी प्रियकारिणी ॥ २८॥  
  
ब्राह्म्यादयस्तु तद्बाह्येऽप्याशापालांस्तु भूपुरे ।  
वज्रादिकान्यायुधानि देवीमित्थं प्रपूजयेत् ॥ २९॥  
  
ततो देवीं सावरणां गन्धाद्यैरूपचारकैः ।  
राजोपचारसहितैः पूजयेन्मतिमान्नरः ॥ ३०॥  
  
ततः स्तुवीत देवेशीं स्तोत्रैर्नामसहस्रकैः ।  
सहस्रसङ्ख्यं च जपं नित्यं कुर्यात्प्रयत्नतः ॥ ३१॥  
  
य एवं पूजयेद्देवीं राधां रासेश्वरीं पराम् ।  
स भवेद्विष्णुतुल्यस्तु गोलोकं याति सन्ततम् ॥ ३२॥  
  
यः कार्तिक्यां पौर्णमास्यां राधाजन्मोत्सवं बुधः ।  
कुरुते तस्य सान्निध्यं दद्याद्रासेश्वरी परा ॥ ३३॥  
  
केनचित्कारणेनैव राधा वृन्दावने वने ।  
वृषभानुसुता जाता गोलोकस्थायिनी सदा ॥ ३४॥  
  
अत्रोक्तानां तु मन्त्राणां वर्णसङ्ख्याविधानतः ।  
पुरश्चरणकर्मोक्तं दशांशं होममाचरेत् ॥ ३५॥  
  
तिलैस्त्रिस्वादुसंयुक्तैर्जुहुयाद्भक्तिभावतः ।  
नारद उवाच  
स्तोत्रं वद मुने सम्यग्येन देवी प्रसीदति ॥ ३६॥  
  
श्रीनारायण उवाच  
नमस्ते परमेशानि रासमण्डलवासिनि ।  
रासेश्वरि नमस्तेऽस्तु कृष्णप्राणाधिकप्रिये ॥ ३७॥  
  
नमस्त्रैलोक्यजननि प्रसीद करुणार्णवे ।  
ब्रह्मविष्ण्वादिभिर्देवैर्वन्द्यमानपदाम्बुजे ॥ ३८॥  
  
नमः सरस्वतीरूपे नमः सावित्रि शङ्करि ।  
गङ्गापद्मावतीरूपे षष्ठि मङ्गलचण्डिके ॥ ३९॥  
  
नमस्ते तुलसीरूपे नमो लक्ष्मीस्वरूपिणि ।  
नमो दुर्गे भगवति नमस्ते सर्वरूपिणि ॥ ४०॥  
  
मूलप्रकृतिरूपां त्वां भजामः करुणार्णवाम् ।  
संसारसागरादस्मानुद्धराम्ब दयां कुरु ॥ ४१॥  
  
इदं स्तोत्रं त्रिसन्ध्यं यः पठेद्राधां स्मरन्नरः ।  
न तस्य दुर्लभं किञ्चित्कदाचिच्च भविष्यति ॥ ४२॥  
  
देहान्ते च वसेन्नित्यं गोलोके रासमण्डले ।  
इदं रहस्यं परमं न चाख्येयं तु कस्यचित् ॥ ४३॥  
  
इति श्रीदेवीभागवते नवमस्कन्धे पञ्चाशत्तमेऽध्याये  
देवी पूजाविधानं समाप्तम् ॥  
  
  
From kalyANamanjarI, dvitIya bhAgaH rAdhAkalyaNam  
saNgrahItaM rA. dattagopAlakRRiShNaH, svarNaprakAshanam  
  
Proofread by PSA Easwaran psaeaswaran at gmail.com  
  
