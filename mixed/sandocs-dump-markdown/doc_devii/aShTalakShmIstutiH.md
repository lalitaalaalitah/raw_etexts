---
Category: devii, lakShmI, devI
Description/comments: shrIlakShmIkaTAkSha S K Rajagopalan 2001 collection of Laxmistotras
File name: aShTalakShmIstutiH.itx
Language: Sanskrit
Latest update: May 5, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: aShTalakShmIstutiH
engtitle: aShTalakShmIstutiH
itxtitle: aShTalakShmIstutiH
title: अष्टलक्ष्मीस्तुतिः

---
  
 श्रीअष्टलक्ष्मीस्तुतिः   
  
आदिलक्ष्मीः ।  
सुमनोवन्दितसुन्दरि माधवि चन्द्रसहोदरि हेममयि  
मुनिगणकाङ्क्षितमोक्षप्रदायिनि मञ्जुलभाषिणि वेदनुते ।  
पङ्कजवासिनि देवसुपूजिते सद्गुणवर्षिणि शान्तियुते  
जय जय हे मधुसूदनकामिनि आदिलक्ष्मि परिपालय माम् ॥  
  
धनलक्ष्मीः ।  
अयि कलिकल्मषनाशिनि कामिनि वैदिकरूपिणि वेदमयि  
क्षीरसमुद्भवमङ्गलरूपिणि मन्त्रनिवासिनि मन्त्रनुते ।  
मङ्गलदायिनि अम्बुजवासिनि देवगणाश्रितपादयुगे  
जय जय हे मधुसूदनकामिनि धान्यलक्ष्मि परिपालय माम् ॥  
  
धैर्यलक्ष्मीः ।  
जय वरवर्णिनि वैष्णवि भार्गवि मन्त्रस्वरूपिणि मन्त्रमयि  
सुरगणविनुते अतिशयफलदे ज्ञानविकासिनि शास्त्रनुते ।  
भवभयहारिणि पापविमोचिनि साधुसमाश्रितपादयुगे  
जय जय हे मधुसूदनकामिनि धैर्यलक्ष्मि परिपालय माम् ॥  
  
गजलक्ष्मीः ।  
जय जय दुर्गतिनाशिनि कामिनि बहुदे शुभकलहंसगते  
रथगजतुरगपदादिसमावृतपरिजनमण्डितराजनुते ।  
सुरवरधनपतिपद्मजसेविततापनिवारकपादयुगे  
जय जय हे मधुसूदनकामिनि गजलक्ष्मि परिपालय माम् ॥  
  
सन्तानलक्ष्मीः ।  
अयि खगवाहे मोहिनि चक्रिणि रागविवर्धिनि सन्मतिदे  
गुणगणवारिधे लोकहितैषिणि नारदतुम्बुरुगाननुते ।  
सकलसुरासुरदेवमुनीश्वरभूसुरवन्दितपादयुगे  
जय जय हे मधुसूदनकामिनि सन्तानलक्ष्मि परिपालय माम् ॥  
  
विजयलक्ष्मीः ।  
कमलनिवासिनि सद्गतिदायिनि विज्ञानविकासिनि काममयि  
अनुदिनमर्चितकुङ्कुमभासुरभूषणशोभि सुगात्रयुते ।  
सुरमुनिसंस्तुतवैभवराजितदीनजानाश्रितमान्यपदे  
जय जय हे मधुसूदनकामिनि विजयलक्ष्मि परिपालय माम् ॥  
  
ऐश्वर्यलक्ष्मीः ।  
प्रणतसुरेश्वरि भारति भार्गवि शोकविनाशिनि रत्नमयि  
मणिगणभूषितकर्णविभूषणकान्तिसमावृतहासमुखि ।  
नवनिधिदायिनि कलिमलहारिणि कामितवरदे कल्पलते  
जय जय हे मधुसूदनकामिनि ऐश्वर्यलक्ष्मि परिपालय माम् ॥  
  
धनलक्ष्मीः ।  
धिमिधिमिधिन्धिमिदुन्दुमदुमदुमदुन्दुभिनादविनोदरते  
बम्बम्बों बम्बम्बों प्रणवोच्चारशङ्खनिनादयुते ।  
वेदपुराणस्मृतिगणदर्शितसत्पदसज्जनशुभफलदे  
जय जय हे मधुसूदनकामिनि धनलक्ष्मि परिपालय माम् ॥  
  
इति श्रीअष्टलक्ष्मीस्तुतिः सम्पूर्णा ।  
  
Proofread by PSA Easwaran psaeaswaran at gmail.com  
  
