---
Category: devii, kavacha, dashamahAvidyA, devI
Description/comments: rudrayAmala tantre panchANgakhaNDe
File name: pratyangirAkavacham.itx
Language: Sanskrit
Latest update: March 30, 2018
Location: doc_devii
Proofread by: Krishna Vallapareddy, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: pratyangirAkavacham
Transliterated by: Krishna Vallapareddy krishna321 at hotmail.com
engtitle: pratyangirAkavacham sarvArthasAdhakam
itxtitle: pratyaNgirAkavacham sarvArthasAdhakam (rudrayAmalatantrAntargatam)
title: प्रत्यण्गिराकवचम् सर्वार्थसाधकम् (रुद्रयामलतन्त्रान्तर्गतम्)

---
  
 श्री प्रत्यङ्गिरा सर्वार्थसाधककवचं   
  
देव्युवाच ।  
भगवन् सर्वधर्मज्ञ सर्वशास्त्रार्थपारग ।  
देव्याः प्रत्यङ्गिरायाश्च कवचं यत्प्रकाशितम् ॥ १॥  
  
सर्वार्थसाधनं नाम कथयस्व मयि प्रभो ।  
भैरव उवाच ।  
शृणु देवि प्रवक्ष्यामि कवचं परमाद्भुतम् ॥ २॥  
  
सर्वार्थसाधनं नाम त्रैलोक्ये चाऽतिदुर्लभम् ।  
सर्वसिद्धिमयं देवि सर्वैश्वर्यप्रदायकम् ॥ ३॥  
  
पठनाच्छ्र्वणान्मर्त्यस्त्रैलोक्यैश्वर्यभाग्भवेत् ।  
सर्वार्थसाधकस्याऽस्य कवचस्य ऋषिः शिवः ॥ ४॥  
  
छन्दो विराट् पराशक्तिर्जगद्धात्री च देवता ।  
धर्माऽर्थकाममोक्षेषु विनियोगः प्रकीर्तितः ॥ ५॥  
  
विनियोगः-  
ॐ श्रीसर्वार्थसाधककवचस्य शिव ऋषिः ।  
विराट् छन्दः । श्रीमत्प्रत्यङ्गिरा देवता । ऐं बीजम् । ह्रीं शक्तिः ।  
श्रीं कीलकं श्रीसदाशिवदेवता प्रीत्यर्थे पाठे विनियोगः ॥  
  
ॐ प्रणवं मे शिरः पातु वाग्भवं च ललाटकम् ।  
ह्रीं पातु दक्षनेत्रं मे लक्ष्मीर्वाम सुरेश्वरी ॥ १॥  
  
प्रत्यङ्गिरा दक्षकर्ण वामे कामेश्वरी तथा ।  
लक्ष्मीः प्राणं सदा पातु वदनं पातु केशवः ॥ २॥  
  
गौरी तु रसनां पातु कण्ठं पातु महेश्वरः ।  
स्कन्धदेशं रतिः पातु भुजौ तु मकरध्वजः ॥ ३॥  
  
शङ्खनिधिः करौ पातु वक्षः पद्मनिधिस्तथा ।  
ब्राह्मी मध्यं सदा पातु नाभिं पातु महेश्वरी ॥ ४॥  
  
कौमारी पृष्ठदेशं तु गुह्यं रक्षतु वैष्णवी ।  
वाराही च कटिम्पातु चैन्द्री पातु पदद्वयम् ॥ ५॥  
  
भार्यां रक्षतु चामुण्डा लक्ष्मी रक्षतु पुत्रकान् ।  
इन्द्रः पूर्वे सदा पातु आग्नेय्यां अग्निदेवता ॥ ६॥  
  
याम्ये यमः सदा पातु नैरृत्यां निरृतिस्तथा ।  
पश्चिमे वरुणः पातु वायव्यां वायुदेवता ॥ ७॥  
  
सौम्यां सोमः सदा पातु चैशान्यामीश्वरो विभुः ।  
ऊर्ध्वं प्रजापतिः पातु ह्यधश्चाऽनन्तदेवता ॥ ८॥  
  
राजद्वारे श्मशाने तु अरण्ये प्रान्तरे तथा ।  
जले स्थले चाऽन्तरिक्षे शत्रूणां निग्रहे तथा ॥ ९॥  
  
एताभिः सहिता देवी चतुर्बीजा महेश्वरी ।  
प्रत्यङ्गिरा महाशक्तिः सर्वत्र मां सदाऽवतु ॥ १०॥  
  
फलश्रुतिः ।  
इति ते कथितं देवि सारात्सारं परात्परम् ।  
सर्वार्थसाधनं नाम कवचं परमाद्भुतम् ॥ १॥  
  
अस्याऽपि पठनात्सद्यः कुबेरोऽपि धनेश्वरः ।  
इन्द्राद्याः सकला देवाः धारणात्पठनाद्यतः ॥ २॥  
  
सर्वसिद्धीश्वरो सन्तः सर्वैश्वर्यमवाप्नुयुः ।  
प्रीतिमन्येऽन्यतः कृत्वा कमला निश्चला गृहे ॥ ३॥  
  
वाणी च निवसेद्वक्त्रे सत्यं सत्यं न संशयः ।  
यो धारयति पुण्यात्मा सर्वार्थसाधनाभिधम् ॥ ४॥  
  
कवचं परमं पुण्यं सोऽपि पुण्यवतां वरः ।  
सर्वैश्वर्ययुतो भूत्वा त्रैलोक्यविजयी भवेत् ॥ ५॥  
  
पुरुषो दक्षिणे बाहौ नारी वामभुजे तथा ।  
बहुपुत्रवती भूयाद्वन्ध्याऽपि लभते सुतम् ॥ ६॥  
  
ब्रह्मास्त्रादीनि शस्त्राणि नैव कृन्तन्ति तत्तनुम् ।  
एतत्कवचमज्ञात्वा यो जपेत्परमेश्वरीम् ॥ ७॥  
  
दारिद्र्यं परमं प्राप्य सोऽचिरान्मृत्युमाप्नुयात् ॥  
  
श्री रुद्रयामल तन्त्रे पञ्चाङ्गखण्डे प्रत्यङ्गिरायाः  
सर्वार्थसाधनं नामकं कवचं परिपूर्णम् ॥  
  
  
Encoded by krishna vallapareddy krishna321 at hotmail.com  
Proofread by krishna vallapareddy, PSA Easwaran  
  
