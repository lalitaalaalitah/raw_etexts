---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: devii, radha, raghunAthadAsagosvAmin, stavAvalI, stavarAja, devI
Description/comments: From Collected prayers by Raghunatha Dasa Goswami Stavavali
File name: premAmbhojamarandastavarAjaH.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: premAmbhojamarandastavarAjaH
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: premAmbhojamarandastavarAjaH
itxtitle: premAmbhojamarandastavarAjaH (raghunAthadAsagosvAmivirachitaH)
title: प्रेमाम्भोजमरन्दस्तवराजः (रघुनाथदासगोस्वामिविरचितः)

---
  
 प्रेमाम्भोजमरन्दस्तवराजः   
महाभावोज्ज्वलच्चिन्तारत्नोद्भावितविग्रहाम् ।  
सखीप्रणयसद्गन्धवरोद्वर्तनसुप्रभाम् ॥ १॥  
  
कारुण्यामृतवीचिभिस्तारुण्यामृतधारया ।  
लावण्यामृतवन्याभिः स्नपितां ग्लप्तेन्दिराम् ॥ २॥  
  
ह्रीपट्टवस्त्रगुप्ताङ्गीं सौन्दर्यघुसृणाञ्चिताम् ।  
श्यामलोज्ज्वलकस्तूरीविचित्रितकलेवराम् ॥ ३॥  
  
कम्पाश्रुपुलकस्तम्भस्वेदगद्गदरक्तताः ।  
उन्मादो जाड्यमित्येतै रथनिर्नवभिरुत्तमैः ॥ ४॥  
  
क्ल्प्तालङ्कृतिसंस्लिष्टां गुणालीपुष्पमालिनीम् ।  
धीराधीरात्वसद्वासपटवासैः परिष्कृताम् ॥ ५॥  
  
प्रच्छन्नमानधम्मिल्लां सौभाग्यतिलकोज्ज्वलाम् ।  
कृष्णनामयशःश्राववतंसोल्लासिकर्णिकाम् ॥ ६॥  
  
रागताम्बूलरक्तौष्ठीं प्रेमकौटिल्यकज्जलाम् ।  
नर्मभाषितनिस्यन्दस्मितकर्पूरवासिताम् ॥ ७॥  
  
सौरभान्तःपुरे गर्वपर्यङ्कोपरि लीलया ।  
निविष्टां प्रेमवैचित्त्यविचलत्तरलाञ्चिताम् ॥ ८॥  
  
प्रणयक्रोधसच्चोलीबन्ध्गुप्तीकृतस्तनाम् ।  
सपत्नीवक्त्रहृच्छोषियशःश्रीकच्छपीवराम् ॥ ९॥  
  
मध्यतात्मसखीस्कन्धलीलान्यस्तकराम्बुजाम् ।  
श्यामां श्यामस्मरामोदमधुलीपरिवेशिकाम् ॥ १०॥  
  
त्वां नत्वा याचते धृत्वा तृणं दन्तैरयं जनः ।  
स्वदास्यामृतसेकेन जीवयामुं सुदुःखितम् ॥ ११॥  
  
न मुञ्चेच्छरणायातमपि दुष्टं दयामयः ।  
अतो गान्धर्विके हा हा मुञ्चैनं नैव तादृशम् ॥ १२॥  
  
प्रेमाम्भोजमरन्दाख्यं स्तवराजमिमं जनः ।  
श्रीराधिकाकृपाहेतुं पठंस्तद्दास्यमाप्नुयात् ॥ १३॥  
  
इति श्रीरघुनाथदासगोस्वामिविरचितस्तवावल्यां  
          प्रेमाम्भोजमरन्दस्तवराजः सम्पूर्णः ।  
  
  
