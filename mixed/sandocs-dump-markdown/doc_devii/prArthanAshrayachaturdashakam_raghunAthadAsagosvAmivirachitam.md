---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: devii, radha, raghunAthadAsagosvAmin, stavAvalI, dashaka, devI
Description/comments: From Collected prayers by Raghunatha Dasa Goswami Stavavali
File name: prArthanAshrayachaturdashakam.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: prArthanAshrayachaturdashakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: prArthanAshrayachaturdashakam
itxtitle: prArthanAshrayachaturdashakam (raghunAthadAsagosvAmivirachitam)
title: प्रार्थनाश्रयचतुर्दशकम् (रघुनाथदासगोस्वामिविरचितम्)

---
  
 श्रीप्रार्थनाश्रयचतुर्दशकम्   
अलं दीपावल्यां विपुलरति गोवर्धनगिरिं  
     जनन्या सम्पूज्योज्ज्वलितमहिलोद्गीतकुतुकैः ।  
निशाद्रावैः पृष्ठे रचितकरलक्ष्माश्रियमसौ  
     वहन्मेघध्वानैः कलय गिरिभृत्खेलयति गाः ॥ १॥  
  
पुरो गोभिः सार्धं व्रजनृपतिमुख्या व्रजजना  
     व्रजन्त्येषां पश्चान्निखिलमहिलाभिर्व्रजनृपा ।  
ततो मित्रव्रातैः कृतविविधनर्मा व्रजशशी  
     छलैः प्श्यन्राधां सहचरि परिक्रामति गिरिम् ॥ २॥  
  
उदञ्चत्कारुण्यामृतवितरणैर्जीवितजग-  
     द्युवद्वन्द्वं गन्धैर्गुणसुमनसं वासितजनम् ।  
कृपां चेन्मय्येवं किरति न तदा त्वं कुरु तथा  
     यथा मे श्रीकुण्डे सखि सकलमङ्गं निवसति ॥ ३॥  
  
उद्दामनर्मरसकेलिविनिर्मिताङ्गं  
     राधामुकुन्दयुगलं ललिताविशाखे ।  
गौराङ्गचन्द्रमिह रूपयुगं न पश्य-  
     न्हा वेदनाः कति सहे स्फुट रे ललाट ॥ ४॥  
  
व्रजपतिकृतपर्वानन्दिनन्दीश्वरोद्य-  
     त्परिषदि वदनान्तःस्मेरतां राधिकायाः ।  
रचयति हरिरादाद्दृग्विभङ्गेन नद्यां  
     रविरिव कमलिन्यः पुष्पकान्तिं करेण ॥ ५॥  
  
उपगिरि गिरिधर्तुः सुस्मिते वक्त्रबिम्बे  
     भ्रमति निभृतराधा नेत्रभङ्गीच्छलेन ।  
अतितृषितचकोरी लालसेवाम्बुदस्यो  
     परि शशिनि सुधाढ्ये मध्य आकाशदेशम् ॥ ६॥  
  
द्युतिजितरतिगौरीक्ष्मारमासत्यभामा  
     व्रजपुरवरनारीवृन्दचन्द्रावलीकाम् ।  
गिरिभृत इह राधां तन्वतो मण्डितं तत्-  
     तदुपकरणमग्रे किं निधास्ये क्रमेण ॥ ७॥  
  
कनकरचितकुम्भद्वन्द्वविन्यासभङ्गी  
     रुचिहरकुचयुग्मं सौरभोच्छूनमस्याः ।  
सपुलकमथ गन्धैश्चित्रितं कर्तुमिच्छो-  
     र्गिरिभृत इह हस्ते हन्त दास्ये कदा तान्॥ ८॥  
  
कृष्णस्यांसे विनिहितभुजवल्लिरुत्फुल्लरोमा  
     रामा केयं कलयतितरं भूधरारण्यलक्ष्मीम् ।  
ज्ञातं ज्ञातं प्रणयचतुला व्याकुला रागपूरै-  
     रन्या कान्ते सहचरि विना राधिकामीदृशी वा ॥ ९॥  
  
अपूर्वप्रेमाब्धेः परिमलपयःफेननिवहैः  
     सदा यो जीवातुर्यमिह कृपयासिञ्चदतुलम् ।  
इदानीं दुर्दैवात्प्रतिपदविपद्दाववलितो  
     निरालम्बः सोऽयं कमिह तं ऋते यातु शरणम् ॥ १०॥  
  
शून्यायते महागोष्ठं गिरीन्द्रोऽजगरायते ।  
व्याघ्रतुण्डायते कुण्डं जीवातुरहितस्य मे ॥ ११॥  
  
न पतति यदि देहस्तेन किं तस्य दोषः  
     स किल कुलिशसारैर्यद्विधात्रा व्यधायी ।  
अयमपि परहेतुर्गाढतर्केण दृष्टः  
     प्रकटकदनभारं को वहत्वन्यथा वा ॥ १२॥  
  
गिरिवरतटकुञ्जे मञ्जुवृन्दावनेश  
     सरसि च रचयन्श्रीराधिकाकृष्णकीर्तिम् ।  
धृतरति रमणीयं संस्मरंस्तत्पदाब्जं  
     व्रजदधिफलमश्नन्सर्वकालं वसामि ॥ १३॥  
  
वसतो गिरिवरतटकुञ्जे  
     लपतः श्रीराधिकेऽनु कृष्णेति ।  
धायतो व्रजदधितक्रं  
     नाथ सदा मे दिनानि गच्छन्तु ॥ १४॥  
  
इति श्रीरघुनाथदासगोस्वामिविरचितस्तवावल्यां  
          श्रीप्रार्थनाश्रयचतुर्दशकं सम्पूर्णम् ।  
  
  
