---
Author: tyAgarAja
Category: devii, otherforms, stotra, tyAgarAja, devI
File name: navAksharI.itx
Language: Sanskrit
Latest update: October 11, 2001
Location: doc_devii
Proofread by: Sridhar  Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: navaakSharii Devi stotra
Texttype: stotra
Transliterated by: Sridhar  Seshagiri seshagir at engineering.sdsu.edu
engtitle: navAkSharIstotram
itxtitle: navAkSharIstotram
title: नवाक्षरीस्तोत्रम्

---
  
 नवाक्षरीस्तोत्रम्   
  
श्रीगुरुचरणसरोजं श्रीकरभवतरणसुकरदृढनावम् ।  
मच्चितमधुपझङ्कृतमानन्दं नौमि शाङ्करं शरण्यम् ॥ १॥  
  
ऐन्द्रधनुर्मरतकमामैरावतनाथगीर्भिरभ्यर्च्याम् ।  
ऐङ्कारार्थस्वरूपामैशानीनाथसेवितां वन्दे ॥ २॥  
  
ह्रीनतदैत्यसमूहां हृद्यां सुरलोकसेविताङ्घ्रियुगाम् ।  
ह्रीङ्कारान्त्यसरूपां हृदयविलासप्रचोदितां वन्दे ॥ ३॥  
  
क्लीङ्कारकामजननीं क्लीमितिशब्दप्रपूरितदिगन्ताम् ।  
क्लीबस्त्रीपुंशब्दक्रीडारूपां नमामि विश्वमयीम् ॥ ४॥  
  
चामरबिभ्रद्वाणीचन्द्रसजातासुसेव्यपार्श्वयुगाम् ।  
चरणतलमहिषमुण्डां चापादिकरां नमामि चामुण्डाम् ॥ ५॥  
  
मुण्डमणिहारकण्ठीं मुकुरकपोलप्रभासुशोभमुखीम् ।  
मुहुरास्फालितधनुषं मुरहरभागिनीं नमामि मुग्धतनुम् ॥ ६॥  
  
डाकिन्याद्यभितुष्टां डमरुकनादेन पूरितदिगन्ताम् ।  
डम्भाभिमानहन्त्रीं डामरतन्त्रप्रकाशितां वन्दे ॥ ७॥  
  
यैवर्णसत्यमायायस्यै दत्तान्यायुधानि शक्राद्यैः ।  
यौवनमदसाम्राज्यायै तस्यै नमोऽस्तु विद्यायै ॥ ८॥  
  
विश्वोत्तीर्णां विद्यां विविधजगच्चित्रकल्पनारूपाम् ।  
वियदादिसृष्टिहेतुं विश्वासैकप्रकाशितां नौमि ॥ ९॥  
  
चेतसि नितरां वासितचेतोमयि चैत्यचेतने चतुरे ।  
चम्पककलिकानासे चामीकरभासुराङ्गि नौमि त्वाम् ॥ १०॥  
  
अक्षरनवाक्षरीयं निक्षेपमयी सुवाक्सुधारूपा ।  
एतत् स्तोत्रम् पठतां यच्छति सौभाग्यकीर्तिपुष्टिधृतीः ॥ ११॥  
  
॥ इत्यानन्दनाथपादपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितं नवाक्षरीस्तोत्रं सम्पूर्णम् ॥  
  
  
  
  
Encoded and proofread by Sridhar  Seshagiri seshagir at engineering.sdsu.edu  
  
