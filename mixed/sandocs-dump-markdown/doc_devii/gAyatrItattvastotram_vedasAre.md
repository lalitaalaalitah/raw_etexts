---
Category: devii, gAyatrI, devI
File name: gAyatrItattvastotram.itx
Language: Sanskrit
Latest update: February 4, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatrItattvastotram
Transliterated by: NA
engtitle: gAyatrItattvastotram
itxtitle: gAyatrItattvastotram (vedasAre)
title: गायत्रीतत्त्वस्तोत्रम् (वेदसारे)

---
  
 गायत्रीतत्त्वस्तोत्रम्   
  
श्रीगणेशाय नमः ॥  
  
श्रीगायत्रीतत्त्वमालामन्त्रस्य विश्वामित्र ऋषिः, अनुष्टुप्छदः,  
परमात्मा देवता, हलो बीजानि, स्वराः शक्तयः, अव्यक्तं कीलकम्,  
मम समस्तपापक्षयार्थे गायत्रीतत्त्वपाठे विनियोगः ।  
चतुर्विशतितत्त्वानां यदेकं तत्त्वमुत्तमम् ।  
अनुपाधि परम्ब्रह्म तत्परञ्ज्योतिरोमिति ॥ १॥  
  
यो वेदादौ स्वरः  प्रोक्तो वेदान्ते च प्रतिष्ठितः ।  
तस्य प्रकृतिलीनस्य तत्परञ्ज्योतिरोमिति ॥ २॥  
  
तत्सदादिपदैर्वाच्यं परमं पदमव्ययम् ।  
अभेदत्वं पदार्थस्य तत्परञ्ज्योतिरोमिति ॥ ३॥  
  
यस्य मायांशभागेन जगदुत्पद्यतेऽखिलम् ।  
तस्य सर्वोत्तमं रूपमरूपस्याभिधीमहि ॥ ४॥  
  
न पश्यन्ति परमं पश्यन्तो हि दिवौकसः ।  
तं भूतानिलदेवं तु सुपर्णमुपधावताम् ॥ ५॥  
  
यदंशः प्रेरितो जन्तुः कर्मपाशनियन्त्रितः ।  
आजन्मकृतपापानामपहन्तुं दिवौकसः ॥ ६॥  
  
इदं महामुनिप्रोक्तं गायत्रीतत्त्वमुत्तमम् ।  
यः पठेत्परया भक्त्या स याति षरमां गतिम् ॥ ७॥  
  
सर्ववेदपुराणेषु साङ्गोपाङ्गेषु यत्फलम् ।  
सकृदस्य जपादेव तत्फलं प्राप्नुयान्नरः ॥ ८॥  
  
अभक्ष्यभक्षणात्पूतो भवति ।  
अगम्यागमनात्पूतो भवति । सर्वपापेभ्यः पूतो भवति ।  
प्रातरधीयानो रात्रिकृतं पापं नाशयति ।  
सायमधीयानो दिवसकृतं पापं नाशयति ।  
मध्यन्दिनमुपयुञ्जानोऽसत्प्रतिग्रहादिना मुक्तो भवति ॥ ९॥  
  
अनुप्लवं पुरुषाः पुरुषमभिवदन्ति यं यं काममभिध्यायति  
तं तमेवाप्नोती पुत्रपौत्रान् कीर्तिसौभाग्यानि चोपलभते ।  
सर्वभूतात्ममित्रं देहान्ते तद्विशिष्टो गायत्रीपरमं पदमाप्नोति ॥ १०॥  
  
इति श्रीवेदसारे गायत्रीतत्त्वस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
