---
Author: Vinayaka Shastri Vetala
Category: devii, reNukA, devI
Description-comments: Skandapurana Runukakhanda
File name: reNukAstotrammuchukubdaskanda.itx
Indexextra: (Skandapurana)
Language: Sanskrit
Latest update: June 13, 2013
Location: doc_devii
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAstotraM muchukundakRitam skandapurANe reNukAkhaNDe
Transliterated by: Kaushal S. Kaloo kaushalskaloo at gmail.com
engtitle: Renuka Stotram Muchukunda kritam
itxtitle: reNukAstotram (muchukundakRitam)
title: रेणुकास्तोत्रम् (मुचुकुन्दकृइतम्)

---
  
 रेणुकास्तोत्रं मुचुकुन्दकृतम्   
  
श्रीगणेशाय नमः ।  
  
           मुचुकुन्द उवाच   
  
अनाथमकृतप्रज्ञं अज्ञानतिमिरावृतम् ।  
मोहपङ्कनिमग्नञ्च मामुद्धर सुरेश्वरि ॥  
  
त्वां रेणुकेति वरदेति च सुन्दरीति   
   वागीश्वरीति सकलेति च पार्वतीति ।   
सिद्धेश्वरीति सुभगेति च ये वदन्ति   
   तान् देवि नित्यमनधान् परिपालय त्वम् ॥  
  
अम्बेति विश्वजननीति जगद्धितेति   
   विद्येति धर्मनिरतेति परात्परेति ।  
आद्येति वेदजननीति च ये वदन्ति   
   तान् देवि नित्यमनधान् परिपालय त्वम् ॥  
  
त्वां वेदशास्त्रमितिहासविनोदिनीति  
   ब्रह्मेति ब्रह्मगमकेति शुभावहेति ।  
विश्वेश्वरीति कमलेति च ये वदन्ति   
   तान् देवि नित्यमनधान् परिपालय त्वम् ॥  
  
आनन्दभूतनिलयेत्यनलोद्भवेति   
   गूढेति भावगमकेति शुभावहेति ।  
विश्वेश्वरीति कमलेति च ये वदन्ति   
   तान् देवि नित्यमनधान् परिपालय त्वम् ॥  
  
नित्येति दिव्यचरणेति महाव्रतेति   
   हृद्येति भक्तजनदुःखविनाशिनीति ।  
श्रद्धेति रामजननीति च ये वदन्ति   
   तान् देवि नित्यमनधान् परिपालय त्वम् ॥  
  
त्वां पुण्यदेति जमदग्नि-ऋषिप्रियेति   
   गङ्गेति तत्त्वविहितेति परापरेति ।  
सुद्धेति पातककदम्बकुठारकेति   
   तान् देवि नित्यमनधान् परिपालय त्वम् ॥  
  
त्वां राजनीति परमामृतभोजनेति   
   शृङ्गारमुख्यनवषट् च रसप्रियेति ।  
लक्ष्मीप्रदेति सुमुखेति च ये वदन्ति   
   तान् देवि नित्यमनधान् परिपालय त्वम् ॥  
  
                स्कन्द उवाच  
  
स्तुतैवं मुचुकुन्देन रेणुका ब्रह्मरूपिणी ।  
प्रत्यक्षरूपा प्राहेदं  प्रसन्नाहं मुनीश्वर ॥  
  
                देव्युवाच   
  
मुचुकुन्द त्वया तुल्यः कश्चिद्भक्तो न विद्यते ।  
किं प्रार्थयसि मत्तस्त्वं ब्रूहि यत्तेऽभिवाञ्छितम् ॥  
  
               मुचुकुन्द उवाच  
  
त्वद्भक्तिमतुलां देहि देवि त्वं विश्वरूपिणी ।  
नान्यदिच्छाम्यहं मातः सत्यमेतन्मयोदितम् ॥  
  
आत्मनः स्वं परं ब्रह्मस्वरूपं दर्शयस्व मे ।  
यदि तुष्टासि दासस्य कृपया त्वं ममोपरि ॥  
  
इति श्रीस्कन्दमहापुराणे रेणुकामाहात्म्ये  
            श्रीरेणुकास्तोत्रं मुचुकुन्दकृतम् ॥  
  
   
Encoded by Kaushal S. Kaloo kaushalskaloo at gmail.com  
  
