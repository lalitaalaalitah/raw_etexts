---
Acknowledge-Permission: http://ioustotra.blogspot.com
Author: Shankaracharya
Category: devii, dashamahAvidyA, kavacha, shankarAchArya, devI
File name: shAkambharIpanchakam.itx
Indexextra: (Audio-Video)
Language: Sanskrit
Latest update: August 5, 2018
Location: doc_devii
Proofread by: Prakash Ketkar, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shAkambharIpanchakam
Transliterated by: Prakash Ketkar
engtitle: shAkambharIpanchakam
itxtitle: shAkambharIpanchakam (shaNkarAchAryavirachitam)
title: शाकम्भरीपञ्चकम् (शण्कराचार्यविरचितम्)

---
  
 श्रीशाकम्भरीपञ्चकम्   
श्रीवल्लभसोदरी श्रितजनश्चिद्दायिनी श्रीमती  
     श्रीकण्ठार्धशरीरगा श्रुतिलसन्माणिक्यताटङ्कका ।  
श्रीचक्रान्तरवासिनी श्रुतिशिरः सिद्धान्तमार्गप्रिया  
     श्रीवाणी गिरिजात्मिका भगवती शाकम्भरी पातु माम् ॥ १॥  
  
शान्ता शारदचन्द्रसुन्दरमुखी शाल्यन्नभोज्यप्रिया  
     शाकैः पालितविष्टपा शतदृशा शाकोल्लसद्विग्रहा ।  
श्यामाङ्गी शरणागतार्तिशमनी शक्रादिभिः शंसिता  
     शङ्कर्यष्टफलप्रदा भगवती शाकम्भरी पातु माम् ॥ २॥  
  
कञ्जाक्षी कलशी भवादिविनुता कात्यायनी कामदा  
     कल्याणी कमलालया करकृतां भोजासिखेटाभया ।  
कादंवासवमोदिनी कुचलसत्काश्मीरजालेपना  
     कस्तूरीतिलकाञ्चिता भगवती शाकम्भरी पातु माम् ॥ ३॥  
  
भक्तानन्दविधायिनी भवभयप्रध्वंसिनी भैरवी  
     भर्मालङ्कृतिभासुरा भुवनभीकृद् दुर्गदर्पापहा ।  
भूभृन्नायकनन्दिनी भुवनसूर्भास्यत्परः कोटिभा  
     भौमानन्द विहारिणी भगवती शाकम्भरी पातु माम् ॥ ४॥  
  
रीताम्नायशिखासु रक्तदशना राजीवपत्रेक्षणा  
     राकाराजकरावदातहसिता राकेन्दुबिम्बस्थिता ।  
रुद्राणी रजनीकरार्भकलसन्मौली रजोरुपिणी  
     रक्षः शिक्षणदीक्षिता भगवती शाकम्भरी पातु माम् ॥ ५॥  
  
श्लोकानामिह पञ्चकं पठति यः स्तोत्रात्मकं शर्मदं  
     सर्वापत्तिविनाशकं प्रतिदिनं भक्त्या त्रिसन्ध्यं नरः ।  
आयुःपूर्णमपारमर्थममलां कीर्ति प्रजामक्षयां  
     शाकम्भर्यनुकम्पया स लभते विद्यां च विश्वार्थकाम् ॥ ६॥  
  
॥ इति श्रीमच्छङ्कराचार्यविरचितं शाकम्भरीपञ्चकं सम्पूर्णम् ॥  
  
  
  
