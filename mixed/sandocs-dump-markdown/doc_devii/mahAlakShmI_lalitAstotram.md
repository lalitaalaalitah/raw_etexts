---
Category: devii, lakShmI, lalitA, stotra, devI
Description-comments: lakShmInarAyaNasaMhitA
File name: mahAlakshmIlalitAstotra.itx
Language: Sanskrit
Latest update: May 5, 2013
Location: doc_devii
Proofread by: pranav.tendulkar and vrushaliagarkar at gmail dotcom
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subcategory: lalitA
Subject: philosophy/hinduism/religion
Sublocation: devii
Text title: mahAlakshmIlalitAstotra lakShmInarAyaNasaMhitAyAM
Texttype: stotra
Transliterated by: pranav.tendulkar and vrushali
engtitle: mahAlakShmI lalitA stotram
itxtitle: mahAlakShmI lalitAstotram
title: महालक्ष्मी ललितास्तोत्रम्

---
  
 श्रीमहालक्ष्मी ललितास्तोत्रम्   
  
          ॥ ध्यानम् ॥  
  
चक्राकारं महत्तेजः तन्मध्ये परमेश्वरी ।  
जगन्माता जीवदात्री नारायणी परमेश्वरी ॥ १ ॥  
  
व्यूहतेजोमयी ब्रह्मानन्दिनी हरिसुन्दरी ।  
पाशाङ्कुशेक्षुकोदण्ड पद्ममालालसत्करा ॥ २ ॥  
  
दृष्ट्वा तां मुमुहुर्देवाः प्रणेमुर्विगतज्वराः ।  
तुष्टुवुः श्रीमहालक्ष्मीं ललितां वैष्णवीं पराम् ॥ ३ ॥  
  
         ॥ श्रीदेवाः ऊचुः ॥  
  
जय लक्ष्मि जगन्मातः जय लक्ष्मि परात्परे ।  
जय कल्याणनिलये जय सर्वकलात्मिके ॥ १ ॥  
  
जय ब्राह्मि महालक्ष्मि ब्रहात्मिके परात्मिके ।  
जय नारायणि शान्ते जय श्रीललिते रमे ॥ २ ॥  
  
जय श्रीविजये देवीश्वरि श्रीदे जयर्द्धिदे ।  
नमः सहस्र शीर्षायै सहस्रानन लोचने ॥ ३ ॥  
  
नमः सहस्रहस्ताब्जपादपङ्कजशोभिते ।   
अणोरणुतरे लक्ष्मि महतोऽपि महीयसि ॥ ४ ॥  
  
अतलं ते स्मृतौ पादौ वितलं जानुनी तव ।  
रसातलं कटिस्ते च कुक्षिस्ते पृथिवी मता ॥ ५ ॥  
  
हृदयं भुवः स्वस्तेऽस्तु मुखं सत्यं शिरो मतम् ।  
दृशश्चन्द्रार्कदहना दिशः कर्णा भुजः सुराः ॥ ६ ॥  
  
मरुतस्तु तवोच्छ्वासा वाचस्ते श्रुतयो मताः ।  
क्रिडा ते लोकरचना सखा ते परमेश्वरः ॥ ७ ॥  
  
आहारस्ते सदानन्दो वासस्ते हृदयो हरेः ।  
दृश्यादृश्यस्वरूपाणि रूपाणि भुवनानि ते ॥ ८ ॥  
  
शिरोरुहा घनास्ते वै तारकाः कुसुमानि ते ।  
धर्माद्या बाहवस्ते च कालाद्या हेतयस्तव ॥ ९ ॥  
  
यमाश्च नियमाश्चापि करपादनखास्तव ।  
स्तनौ स्वाहास्वधाकारौ सर्वजीवनदुग्धदौ ॥ १० ॥  
  
प्राणायामस्तव श्वासो रसना ते सरस्वती ।  
महीरुहास्तेऽङ्गरुहाः प्रभातं वसनं तव ॥ ११ ॥  
  
आदौ दया धर्मपत्नी ससर्ज निखिलाः प्रजाः ।  
हृत्स्था त्वं व्यापिनी लक्ष्मीः मोहिनी त्वं तथा परा ॥ १२ ॥  
  
इदानीं दृश्यसे ब्राह्मी नारायणी प्रियशङ्करी ।  
नमस्तस्यै महालक्ष्म्यै गजमुख्यै नमो नमः ॥ १३ ॥  
  
सर्वशक्त्यै सर्वधात्र्यै महालक्ष्म्यै नमो नमः ।   
या ससर्ज विराजं च ततोऽजं विष्णुमीश्वरम् ॥ १४ ॥  
  
रुदं तथा सुराग्रयाँश्च तस्यै लक्ष्म्यै नमो नमः ।  
त्रिगुणायै निर्गुणायै हरिण्यै ते नमो नमः ॥ १५ ॥  
  
यन्त्रतन्त्रात्मिकायै ते जगन्मात्रे नमो नमः ।  
वाग्विभूत्यै गुरुतन्व्यै महालक्ष्म्यै नमो नमः ॥ १६ ॥  
  
कम्भरायै सर्वविद्याभरायै ते नमो नमः ।  
जयाललितापाञ्चाली रमातन्वै नमो नमः ॥ १७ ॥  
  
पद्मावतीरमाहंसी सुगुणाऽऽज्ञाश्रियै नमः ।  
नमः स्तुता प्रसनैवञ्छन्दयामास सव्दरैः ॥ १८ ॥  
  
॥ फल श्रुति श्री लक्ष्मी उवाच ॥   
  
स्तावका मे भविश्यन्ति श्रीयशोधर्मसम्भृताः ।  
विद्याविनयसम्पन्ना निरोगा दीर्घजीविनः ॥ १ ॥  
  
पुत्रमित्रकलत्राढ्या भविष्यन्ति सुसम्पदः ।  
पठनाच्छ्रवणादस्य शत्रुभीतिर्विनश्यति ॥ २ ॥  
  
राजभीतिः कदनानि विनश्यन्ति न संशयः ।  
भुक्तिं मुक्तिं भाग्यमृद्धिमुत्तमां च लभेन्नरः ॥ ३ ॥  
  
॥ श्रीलक्ष्मीनारायणसंहितायां देवसङ्घकृता श्रीमहालक्ष्मीललितास्तोत्रम् ॥  
  
  
Encoded and proofread by   
Pranav and Vrushali Tendulkar pranav.tendulkar at gmail.com  
  
