---
Category: devii, kavacha, dashamahAvidyA, devI
Description/comments: shAktapramodaH
File name: mAtanginIkavacham.itx
Language: Sanskrit
Latest update: July 29, 2018
Location: doc_devii
Proofread by: lalitha parameswari parameswari.lalitha at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: mAtanginIkavacham
engtitle: mAtanginIkavacham
itxtitle: mAtaNginIkavacham tvaritaphaladAyinI (nandyAvartAntargatam)
title: मातण्गिनीकवचम् त्वरितफलदायिनी (नन्द्यावर्तान्तर्गतम्)

---
  
 मातङ्गिनीकवचं   
श्रीदेव्युवाच  
साधु साधु महादेव कथयस्व सुरेश्वर ।  
मातङ्गीकवचन्दिव्यं सर्वसिद्धिकरन्नृणाम् ॥ १॥  
  
श्री ईश्वर उवाच  
शृणु देवि प्रवक्ष्यामि मातङ्गीकवचं शुभम् ।  
गोपनीयं महादेवि मौनी जापं समाचरेत् ॥ २॥  
  
अस्य श्रीमातङ्गीकवचस्य दक्षिणामूर्तिरृषिर्विराट्  
छन्दो मातङ्गी देवता चतुर्वर्गसिद्धये विनियोगः ॥  
  
ॐशिरो मातङ्गिनी पातु भुवनेशी तु चक्षुषी ।  
तोडला कर्णयुगलन्त्रिपुरा वदनं मम ॥ ३॥  
  
पातु कण्ठे महामाया हृदि माहेश्वरी तथा ।  
त्रिपुष्पा पार्श्वयोः पातु गुदे कामेश्वरी मम ॥ ४॥  
  
ऊरुद्वये तथा चण्डी जङ्घयोश्च हरप्रिया ।  
महामाया पादयुग्मे सर्वाङ्गेषु कुलेश्वरी ॥ ५॥  
  
अङ्गम्प्रत्यङ्गकञ्चैव सदा रक्षतु वैष्णवी ।  
ब्रह्मरन्ध्रे सदा रक्षेन्मातङ्गी नाम संस्थिता ॥ ६॥  
  
ललाटे रक्षयेन्नित्यं महापिशाचिनीति च ।  
नेत्राभ्यां सुमुखी रक्षेद्देवी रक्षतु नासिकाम् ॥ ७॥  
  
महापिशाचिनी पायान्मुखे रक्षतु सर्वदा ।  
लज्जा रक्षतु मान्दन्ते चोष्ठौ सम्मार्जनीकरी ॥ ८॥  
  
चिबुके कण्ठदेशे तु चकारत्रितयम्पुनः ।  
सविसर्गं महादेवी हृदयम्पातु सर्वदा ॥ ९॥  
  
नाभिं रक्षतु मा लोला कालिकावतु लोचने ।  
उदरे पातु चामुण्डा लिङ्गे कात्यायनी तथा ॥ १०॥  
  
उग्रतारा गुदे पातु पादौ रक्षतु चाम्बिका ।  
भुजौ रक्षतु शर्वाणी हृदयञ्चण्डभूषणा ॥ ११॥  
  
जिह्वायां मातृका रक्षेत्पूर्वे रक्षतु पुष्टिका ।  
विजया दक्षिणे पातु मेधा रक्षतु वारुणे ॥ १२॥  
  
नैरृत्यां सुदया रक्षेद्वायव्याम्पातु लक्ष्मणा ।  
ऐशान्यां रक्षयेद्देवी मातङ्गी शुभकारिणी ॥ १३॥  
  
रक्षेत्सुरेशा चाग्नेये बगला पातु चोत्तरे ।  
ऊर्द्ध्वम्पातु महादेवी देवानां हितकारिणी ॥ १४॥  
  
पाताले पातु मा नित्यँ वशिनी विश्वरूपिणी ।  
प्रणवञ्च तता माया कामबीजञ्च कूर्च्चकम् ॥ १५॥  
  
मातङ्गिनी ङेयुतास्त्रँ वह्निजायावधिर्मनुः ।  
सार्द्धैकादशवर्णा सा सर्वत्र पातु मां सदा ॥ १६॥  
  
इति ते कथितन्देवि गुह्याद्गुह्यतरम्परम् ।  
त्रैलोक्यमङ्गलन्नाम कवचन्देवदुर्लभम् ॥ १७॥  
  
य इदम्प्रपठेन्नित्यञ्जायते सम्पदालयम् ।  
परमैश्वर्यमतुलम्प्राप्नुयान्नात्र संशयः ॥ १८॥  
  
गुरुमभ्यर्च्च्य विधिवत्कवचम्प्रपठेद्यदि ।  
ऐश्वर्यं सुकवित्वञ्च वाक्सिद्धिँ लभते ध्रुवम् ॥ १९॥  
  
नित्यन्तस्य तु मातङ्गी महिला मङ्गलञ्चरेत् ।  
ब्रह्मा विष्णुश्च रुद्रश्च ये देवाः सुरसत्तमाः ॥ २०॥  
  
ब्रह्मराक्षसवेताला ग्रहाद्या भूतजातयः ।  
तन्दृष्ट्वा साधकन्देवि लज्जायुक्ता भवन्ति ते ॥ २१॥  
  
कवचन्धारयेद्यस्तु सर्वसिद्धिँलभेद्ध्रुवम् ।  
राजानोऽपि च दासत्वं षट्कर्माणि च साधयेत् ॥ २२॥  
  
सिद्धो भवति सर्वत्र किमन्यैर्बहु भाषितैः ।  
इदं कवचमज्ञात्वा मातङ्गीँ यो भजेन्नरः ॥ २३॥  
  
अल्पायुर्निर्द्धनो मूर्खो भवत्येव न संशयः ।  
गुरौ भक्तिः सदा कार्या कवचे च दृढा मतिः ॥ २४॥  
  
तस्मै मातङ्गिनी देवी सर्वसिद्धिम्प्रयच्छति ॥ २५॥  
  
इति नन्द्यावर्ते उत्तरखण्डे त्वरितफलदायिनी मातङ्गिनीकवचं  
समाप्तम् ॥  
  
  
Proofread by lalitha parameswari parameswari.lalitha at gmail.com  
  
