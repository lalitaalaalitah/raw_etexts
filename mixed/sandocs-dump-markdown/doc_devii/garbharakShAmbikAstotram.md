---
Category: devii, otherforms, devI
File name: garbharakShAmbikAstotram.itx
Indexextra: (Translation-Audio)
Language: Sanskrit
Latest update: February 10, 2018
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: garbharakShAmbikAstotram
Transliterated by: PSA Easwaran psaeaswaran at gmail.com
engtitle: Garbha Raksha Ambika Stotram
itxtitle: garbharakShAmbikAstotram
title: गर्भरक्षाम्बिकास्तोत्रम्

---
  
 गर्भरक्षाम्बिकास्तोत्रम्   
  
श्रीमाधवि काननस्थे गर्भरक्षाम्बिके पाहि भक्तां स्तुवन्तीम् ॥  
  
वापीतटे वामभागे  
वामदेवस्य देवस्य देवि स्थिता त्वम् ।  
मान्या वरेण्या वदान्या  
पाहि गर्भस्थजन्तून् तथा भक्तलोकान् ।  
श्रीमाधवि काननस्थे गर्भरक्षाम्बिके पाहि भक्तां स्तुवन्तीम् ॥ १॥  
  
श्रीगर्भरक्षापुरे या  
दिव्यसौन्दर्ययुक्ता सुमाङ्गल्यगात्री ।  
धात्री जनित्री जनानां  
दिव्यरूपां दयार्द्रां मनोज्ञां भजे त्वाम् ।  
श्रीमाधवि काननस्थे गर्भरक्षाम्बिके पाहि भक्तां स्तुवन्तीम् ॥ २॥  
  
आषाढमासे सुपुण्ये  
शुक्रवारे सुगन्धेन गन्धेन लिप्ता ।  
दिव्याम्बराकल्पवेषा  
वाजपेयादि यागस्थभक्तैः सुदृष्टा ।  
श्रीमाधवि काननस्थे गर्भरक्षाम्बिके पाहि भक्तां स्तुवन्तीम् ॥ ३॥  
  
कल्याणदात्रीं नमस्ये  
वेदिकाढ्यस्त्रिया गर्भरक्षाकरीं त्वाम् ।  
बालैस्सदा सेविताङ्घ्रिं गर्भरक्षार्थमारादुपेतैरुपेताम् ।  
श्रीमाधवि काननस्थे गर्भरक्षाम्बिके पाहि भक्तां स्तुवन्तीम् ॥ ४॥  
  
ब्रह्मोत्सवे विप्रवीथ्यां  
वाद्यघोषेण तुष्टां रथे सन्निविष्टाम् ।  
सर्वार्थदात्रीं भजेऽहं  
देववृन्दैरपीड्यां जगन्मातरं त्वाम् ।  
श्रीमाधवि काननस्थे गर्भरक्षाम्बिके पाहि भक्तां स्तुवन्तीम् ॥ ५॥  
  
एतत् कृतं स्तोत्ररत्नं  
दीक्षितानन्तरामेण देव्याश्च तुष्ट्यै ।  
नित्यं पठेद्यस्तु भक्त्या  
पुत्रपौत्रादि भाग्यं भवेत्तस्य नित्यम् ॥ ६॥  
  
इति ब्रह्मश्री अनन्तरामदीक्षितवर्यविरचितं  
गर्भरक्षा अम्बिका स्तोत्रं सम्पूर्णम् ॥  
  
इति गर्भरक्षाम्बिकास्तोत्रं सम्पूर्णम् ।  
  
Encoded and proofread by PSA Easwaran psawaswaran at gmail.com  
  
