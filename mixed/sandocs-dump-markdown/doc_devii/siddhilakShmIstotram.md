---
Author: Traditional
Category: devii, lakShmI, stotra, devI
Description-comments: shrIbrahmANDapurANe_IshvaraviShNusaMvAda
File name: siddhilakShmIstotram.itx
Language: Sanskrit
Latest update: June 29, 2004, May 1, 2020
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: siddhi lakShmI stotra
Texttype: stotra
Transliterated by: WebD
engtitle: siddhilakShmIstotram
itxtitle: siddhilakShmIstotram
title: सिद्धिलक्ष्मीस्तोत्रम्

---
  
 सिद्धिलक्ष्मीस्तोत्रम्   
  
श्री गणेशाय नमः ।  
ॐ अस्य श्रीसिद्धिलक्ष्मीस्तोत्रस्य हिरण्यगर्भ ऋषिः,  
अनुष्टुप् छन्दः, सिद्धिलक्ष्मीर्देवता, मम समस्त  
दुःखक्लेशपीडादारिद्र्यविनाशार्थं  
सर्वलक्ष्मीप्रसन्नकरणार्थं  
महाकालीमहालक्ष्मीमहासरस्वतीदेवताप्रीत्यर्थं च  
सिद्धिलक्ष्मीस्तोत्रजपे विनियोगः ।  
ॐ सिद्धिलक्ष्मी अङ्गुष्ठाभ्यां नमः ।  
ॐ ह्रीं विष्णुहृदये तर्जनीभ्यां नमः ।  
ॐ क्लीं अमृतानन्दे मध्यमाभ्यां नमः ।  
ॐ श्रीं दैत्यमालिनी अनामिकाभ्यां नमः ।  
ॐ तं तेजःप्रकाशिनी कनिष्ठिकाभ्यां नमः ।  
ॐ ह्रीं क्लीं श्रीं ब्राह्मी वैष्णवी माहेश्वरी  
करतलकरपृष्ठाभ्यां नमः । एवं हृदयादिन्यासः ।  
ॐ सिद्धिलक्ष्मी हृदयाय नमः ।  
ॐ ह्रीं वैष्णवी शिरसे स्वाहा ।  
ॐ क्लीं अमृतानन्दे शिखायै वौषट् ।  
ॐ श्रीं दैत्यमालिनी कवचाय हुम् ।  
ॐ तं तेजःप्रकाशिनी नेत्रद्वयाय वौषट् ।  
ॐ ह्रीं क्लीं श्रीं ब्राह्मीं वैष्णवीं फट् ॥ अथ ध्यानम् ॥  
  
ब्राह्मीं च वैष्णवीं भद्रां षड्भुजां च चतुर्मुखाम् ।  
त्रिनेत्रां च त्रिशूलां च पद्मचक्रगदाधराम् ॥ १॥  
  
पीताम्बरधरां देवीं नानालङ्कारभूषिताम् ।  
तेजःपुञ्जधरां श्रेष्ठां ध्यायेद्बालकुमारिकाम् ॥ २॥  
  
ॐकारलक्ष्मीरूपेण विष्णोर्हृदयमव्ययम् ।  
विष्णुमानन्दमध्यस्थं ह्रीङ्कारबीजरूपिणी ॥ ३॥  
  
ॐ क्लीं अमृतानन्दभद्रे सद्य आनन्ददायिनी ।  
ॐ श्रीं दैत्यभक्षरदां शक्तिमालिनी शत्रुमर्दिनी ॥ ४॥  
  
तेजःप्रकाशिनी देवी वरदा शुभकारिणी ।  
ब्राह्मी च वैष्णवी भद्रा कालिका रक्तशाम्भवी ॥ ५॥  
  
आकारब्रह्मरूपेण ॐकारं विष्णुमव्ययम् ।  
सिद्धिलक्ष्मि परालक्ष्मि लक्ष्यलक्ष्मि नमोऽस्तुते ॥ ६॥  
  
सूर्यकोटिप्रतीकाशं चन्द्रकोटिसमप्रभम् ।  
तन्मध्ये निकरे सूक्ष्मं ब्रह्मरूपव्यवस्थितम् ॥ ७॥  
  
ॐकारपरमानन्दं क्रियते सुखसम्पदा ।  
सर्वमङ्गलमाङ्गल्ये शिवे सर्वार्थसाधिके ॥ ८॥  
  
प्रथमे त्र्यम्बका गौरी द्वितीये वैष्णवी तथा ।  
तृतीये कमला प्रोक्ता चतुर्थे सुरसुन्दरी ॥ ९॥  
  
पञ्चमे विष्णुपत्नी च षष्ठे च वैएष्णवी तथा ।  
सप्तमे च वरारोहा अष्टमे वरदायिनी ॥ १०॥  
  
नवमे खड्गत्रिशूला दशमे देवदेवता ।  
एकादशे सिद्धिलक्ष्मीर्द्वादशे ललितात्मिका ॥ ११॥  
  
एतत्स्तोत्रं पठन्तस्त्वां स्तुवन्ति भुवि मानवाः ।  
सर्वोपद्रवमुक्तास्ते नात्र कार्या विचारणा ॥ १२॥  
  
एकमासं द्विमासं वा त्रिमासं च चतुर्थकम् ।  
पञ्चमासं च षण्मासं त्रिकालं यः पठेन्नरः ॥ १३॥  
  
ब्राह्मणाः क्लेशतो दुःखदरिद्रा भयपीडिअताः ।  
जन्मान्तरसहस्रेषु मुच्यन्ते सर्वक्लेशतः ॥ १४॥  
  
अलक्ष्मीर्लभते लक्ष्मीमपुत्रः पुत्रमुत्तमम् ।  
धन्यं यशस्यमायुष्यं वह्निचौरभयेषु च ॥ १५॥  
  
शाकिनीभूतवेतालसर्वव्याधिनिपातके ।  
राजद्वारे महाघोरे सङ्ग्रामे रिपुसङ्कटे ॥ १६॥  
  
सभास्थाने श्मशाने च कारागेहारिबन्धने ।  
अशेषभयसम्प्राप्तौ सिद्धिलक्ष्मीं जपेन्नरः ॥ १७॥  
  
ईश्वरेण कृतं स्तोत्रं प्राणिनां हितकारणम् ।  
स्तुवन्ति ब्राह्मणा नित्यं दारिद्र्यं न च वर्धते ॥ १८॥  
  
या श्रीः पद्मवने कदम्बशिखरे राजगृहे कुञ्जरे  
श्वेते चाश्वयुते वृषे च युगले यज्ञे च यूपस्थिते ।  
शङ्खे देवकुले नरेन्द्रभवनी गङ्गातटे गोकुले  
सा श्रीस्तिष्ठतु सर्वदा मम गृहे भूयात्सदा निश्चला ॥ १९॥  
  
॥ इति श्रीब्रह्माण्डपुराणे ईश्वरविष्णुसंवादे दारिद्र्यनाशनं  
सिद्धिलक्ष्मीस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
