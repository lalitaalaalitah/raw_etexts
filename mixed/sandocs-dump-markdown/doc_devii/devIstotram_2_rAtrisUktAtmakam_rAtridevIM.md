---
Category: devii, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: devIstotramrAtrisUktAtmakaM.itx
Language: Sanskrit
Latest update: March 22, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: devIstotramrAtrisUktAtmakaM
engtitle: devIstotramrAtrisUktAtmakaM
itxtitle: devIstotram 2 (rAtrisUktAtmakam rAtridevIM)
title: देवीस्तोत्रम् २ (रात्रिसूक्तात्मकम् रात्रिदेवीं)

---
  
 रात्रिसूक्तात्मकं देवीस्तोत्रम्   
  
श्रीगणेशाय नमः ॥  
  
रात्रिदेवीं प्रपद्येऽहं शरणागतवत्सलाम् ।  
करालवदनां कृष्णां दुष्टग्रहविनाशिनीम् ॥ १॥  
  
नमामि खड्गहस्तां तां खेटहस्तां भयानकाम् ।  
वरदाभयहस्तां च भक्तलोकभयापहाम् ॥ २॥  
  
शूलहस्तां शङ्खचक्रगदाचापेषुधारिणीम् ।  
चतुर्भुजामष्टभुजां द्विभुजामरिमर्दिनीम् ॥ ३॥  
  
अष्टादशभुजां लक्ष्मीं दशहस्तां सरस्वतीम् ।  
सर्वसम्पत्प्रदात्रीं च सर्वविद्याप्रदायिनीम् ॥ ४॥  
  
सहस्रबाहुचरणां सहस्रमुखलोचनाम् ।  
सहस्रमुकुटोपेतां सहस्रचरणाम्बुजाम् ॥ ५॥  
  
पद्मयोनिमुखाब्जस्थां विष्णुवक्षःस्थलस्थिताम् ।  
शिवाङ्कनिलयां गौरीं वन्दे मूर्तित्रयात्मिकाम् ॥ ६॥  
  
आर्भट्या वैष्णवी चोग्रा कुलानि विबुधद्विषाम् ।  
या निर्दहति रक्ताक्षी तां वन्दे सिंहवाहनाम् ॥ ७॥  
  
मधुकैटभसंहारं महिषासुरमर्दनम् ।  
याऽकरोन्नौमि दुर्गां तां वधं शुम्भनिशुम्भयोः ॥ ८॥  
  
इन्द्रादिसर्वदेवानां सूर्यादिज्योतिषामपि ।  
सर्वशक्तिस्वरूपा या रात्रीं तां प्रणमाम्यहम् ॥ ९॥  
  
रात्रिसूक्तं जपेद्रात्रौ त्रिवारं च दिने दिने ।  
भूतप्रेतपिशाचादिचोरसर्पादिनाशनम् ॥ १०॥  
  
इति श्रीरात्रिसूक्तात्मकदेवीस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
