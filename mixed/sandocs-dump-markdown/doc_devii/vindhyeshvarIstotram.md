---
Author: Traditional
Category: devii, pArvatI, stotra, devI
File name: vindhyeshvarIstotra.itx
Language: Sanskrit
Latest update: June 15, 2004, October 5, 2018
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: vindhyeshvarIstotram
Texttype: stotra
engtitle: vindhyeshvarIstotram
itxtitle: vindhyeshvarIstotram
title: विन्ध्येश्वरीस्तोत्रम्

---
  
 विन्ध्येश्वरीस्तोत्रम्   
  
श्रीगणेशाय नमः ।  
निशुम्भशुम्भमर्दिनीं प्रचण्डमुण्डखण्डनीम् ।  
वने रणे प्रकाशिनीं भजामि विन्ध्यवासिनीम् ॥ १॥  
  
त्रिशूलमुण्डधारिणीं धराविघातहारिणीम् ।  
गृहे गृहे निवासिनीं भजामि विन्ध्यवासिनीम् ॥ २॥  
  
दरिद्रदुःखहारिणीं सतां विभूतिकारिणीम् ।  
वियोगशोकहारिणीं भजामि विन्ध्यवासिनीम् ॥ ३॥  
  
लसत्सुलोललोचनां लतासदेवरप्रदाम् ।  var  जने सदा वरप्रदाम्  
कपालशूलधारिणीं भजामि विन्ध्यवासिनीम् ॥ ४॥  
  
करो मुदा गदाधरो शिवां शिवप्रदायिनीम् ।  var कराब्जदानदाधरां  
वरावराननां शुभां भजामि विन्ध्यवासिनीम् ॥ ५॥  
  
ऋषीन्द्रजामिनिप्रदां त्रिधास्यरूपधारिणीम् ।  var  कपीन्द्रजामिनिप्रदां त्रिधास्वरूप  
जले स्थले निवासिनीं भजामि विन्ध्यवासिनीम् ॥ ६॥  
  
विशिष्टसृष्टिकारिणीं विशालरूपधारिणीम् ।  
महोदरे विशालिनीं भजामि विन्ध्यवासिनीम् ॥ ७॥  
  
पुरन्दरादिसेवितां मुरादिवंशखण्डनीम् ।  var  सुरारिवंशखण्डिताम्  
विशुद्धबुद्धिकारिणीं भजामि विन्ध्यवासिनीम् ॥ ८॥  
  
॥ इति विन्ध्येश्वरीस्तोत्रं सम्पूर्णम् ॥  
  
  
  
var indicates variation or pAThabheda.  
  
Proofread by : Ravin Bhalekar ravibhalekar@hotmail.com  
  
