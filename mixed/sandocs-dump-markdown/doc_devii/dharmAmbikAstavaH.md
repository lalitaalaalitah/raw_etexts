---
Author: tyAgarAja
Category: devii, otherforms, stotra, tyAgarAja, devI
File name: dharmAmbikAstava.itx
Language: Sanskrit
Latest update: November 22, 2001
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: Hymn on dharmAmbikA, the presiding goddess at Thiruvaiyaaru.
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: Hymn on dharmAmbikA
itxtitle: dharmAmbikAstavaH
title: धर्माम्बिकास्तवः

---
  
 धर्माम्बिकास्तवः   
  
          त्यागराजविरचितः  
कल्याणामृतकामधेनुमहिले कामप्रियाहर्षदे  
कारुण्यामृतवापिके पिकशिशुस्वानन्दसल्लापिनि ।  
कामेशप्रियकामकल्पलतिके कादम्बवाटीप्रिये  
देहि श्रीपदपद्मभक्तिमनिशं धर्माम्बिके श्रीशिवे ॥ १ ॥  
  
एणीबालविलोचने फणिमणिश्रेणीलसत्कङ्कणे  
तूणीराकृतजङ्घिके त्रिनयने स्थाणोर्मनोहारिणि ।  
वाणीपाणिसरोजवादितलसद्वीणास्वरालापिके  
देहि श्रीपदपद्मभक्तिमनिशं धर्माम्बिके श्रीशिवे ॥ २ ॥  
  
ईशित्वादिविभूतिकस्वविभवे ईकारसिंहासने  
इन्द्राणीपठितस्तुते इहपरत्राणध्वजे इन्दिरे ।  
ईशानादिसुरेन्द्रसेवकजने ईशाधिराजेश्वरी  
देहि श्रीपदपद्मभक्तिमनिशं धर्माम्बिके श्रीशिवे ॥ ३ ॥  
  
लावण्याब्धिपयोजवक्त्रनयने लक्ष्मीकरालोकने  
लक्ष्मीकान्तनिषेविताङ्घ्रिकमले लम्बोदरश्रीकरि ।  
लक्ष्यालक्ष्यविलक्षणे क्षणवतां स्वानन्दवृद्धिप्रदे  
देहि श्रीपदपद्मभक्तिमनिशं धर्माम्बिके श्रीशिवे ॥ ४ ॥  
  
ह्रीपाशादिविमोचनेऽतिचतुरे हृद्ग्रन्थिविच्छेदिके  
हृद्यानन्दसुधारसार्द्रमधुना सन्तर्पणाह्लादिनि ।  
ह्रीङ्कारार्थजगद्विलासविभवे विद्ये विमर्शात्मिके  
देहि श्रीपदपद्मभक्तिमनिशं धर्माम्बिके श्रीशिवे ॥ ५ ॥  
  
हस्तिश्रेष्ठसुकुम्भसन्निभकुचे  हर्यक्षमध्ये शुभे  
हेमाब्जाननपाणिपादनयने चन्द्रार्धफाले शिवे ।  
हे मारारिमतेर्विमोहदलसन्नीलालके निर्मले  
देहि श्रीपदपद्मभक्तिमनिशं धर्माम्बिके श्रीशिवे ॥ ६ ॥  
  
सत्यानन्दचिदीश्वरप्रणयिनी सौभाग्यरत्नाकरी  
साम्राज्यप्रभुदेशिकेन्द्रकरुणास्यन्दामृतस्वर्धुनी ।  
सर्वाशारहितस्य भक्तहृदयस्यानन्दकादम्बिनी  
देहि श्रीपदपद्मभक्तिमनिशं धर्माम्बिके श्रीशिवे ॥ ७ ॥  
  
कल्पे कालकलेशि कल्पकलने सङ्कल्पसिद्धाखिले  
कालाकालविभागकल्पनकले कालान्तकप्रेयसि ।  
कालोपाधिविवर्जिते कलिमलप्रध्वंसिनी कामदे  
देहि श्रीपदपद्मभक्तिमनिशं धर्माम्बिके श्रीशिवे ॥ ८ ॥  
  
हक्षद्वन्द्वदलत्रिकोणविलसज्ज्योत्स्नाकलाराधिते  
हंसद्वन्द्वगतिप्रबोधजननश्रीदेशिकेन्द्रात्मिके ।  
हंसारोहविचक्षणे अभयदे आनन्दसंवर्धिनी  
देहि श्रीपदपद्मभक्तिमनिशं धर्माम्बिके श्रीशिवे ॥ ९ ॥  
  
लज्जानम्रमुखे प्रनृत्यति शिवे लास्यप्रिये लक्षणे  
लक्ष्यार्थे लयवर्जिते ललितवाक्पीयूषसन्दोहिनि ।  
लक्ष्मीमानसराजहंसि ललिते लामज्जगन्धप्रिये  
देहि श्रीपदपद्मभक्तिमनिशं धर्माम्बिके श्रीशिवे ॥ १० ॥  
  
ह्रीङ्कारे हृदयत्रिकोणनिलये हृद्ये सुराराधिते  
ह्रीङ्कारध्वनिलीनचित्तसुलभे हृष्टेश्वरेष्टेश्वरि ।  
ह्रीङ्काराग्निमुखप्रशान्तकलनासर्वज्ञसाम्राज्यदे  
देहि श्रीपदपद्मभक्तिमनिशं धर्माम्बिके श्रीशिवे ॥ ११ ॥  
  
सत्यासत्यविवर्जिते समरसे संविल्लते शाश्वते  
सर्वज्ञानविबोधिनीशकरुणे सौभाग्यविद्यामयि ।  
सच्चित्सौख्यविलासकेलिकुतुके सर्वापवर्गात्मिके  
देहि श्रीपदपद्मभक्तिमनिशं धर्माम्बिके श्रीशिवे ॥ १२ ॥  
  
कर्माकर्मविवर्जिते कविमुखे वाग्वृष्टिकादम्बिनी  
काव्यालापविबोधिनीशकलिके कौमारि कात्यायनि ।  
कान्तार्धेन्दुविभूषणे स्मरकले श्रीकामकोटीश्वरी  
देहि श्रीपदपद्मभक्तिमनिशं धर्माम्बिके श्रीशिवे ॥ १३ ॥  
  
लब्धश्रीकमलालयालयलसत्कामेश्वरप्रेयसी  
लाक्षारक्तरसप्रलिप्तचरणद्वन्द्वे लघुश्यामले ।  
लौहित्यच्छविपाटलीसुमपदे पर्याप्तकामप्रदे  
देहि श्रीपदपद्मभक्तिमनिशं धर्माम्बिके श्रीशिवे ॥ १४ ॥  
  
ह्रीङ्कारोत्थितनादसन्ततिसुधाधाराभिसन्तर्पिते  
ह्रीङ्कारत्रयमन्त्रविद्रुमलताज्योतिःस्वरूपे परे ।  
ह्रीङ्काराक्षररूपिणि त्रिभुवनश्रीराजराजेश्वरी  
देहि श्रीपदपद्मभक्तिमनिशं धर्माम्बिके श्रीशिवे ॥ १५ ॥  
  
मूलालवालजपराविटपिप्रसूनै-  
रभ्यर्चिता श्रुतिरहस्यसुगन्धगन्धैः ।  
प्रस्पन्दिधीपवनचालितवाङ्मयैस्त्वं  
त्यागाधिराजमहिषी वरदे प्रसीद ॥ १६ ॥  
  
इत्यानन्दनाथपादपपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितः धर्माम्बिकास्तवः सम्पूर्णः  
  
  
  
This is a hymn on dharmAmbikA, the presiding goddess  
at ThiruvaiyAru.  
Encoded and proofread by Sridhar  Seshagiri seshagir at engineering.sdsu.edu  
  
