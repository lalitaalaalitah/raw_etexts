---
Author: Dhundiraja Bhatta
Category: devii, devI, nadI, aShTaka
Description/comments: Ganga Jnana Mahodadhi compiled by Acharya Ramapada Chakravarty
File name: gangAShTakam9.itx
Indexextra: (Scan)
Language: Sanskrit
Latest update: June 13, 2010
Location: doc_devii
Proofread by: Anil Kumar Pandey anil.kumar17pandey at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gangashtakam 9
Transliterated by: Anil Kumar Pandey anil.kumar17pandey at gmail.com
engtitle: gangAShTakam 9
itxtitle: gaNgAShTakam 9 (DhuNDirAjabhaTTavirachitam chaladvilola)
title: गण्गाष्टकम् ९ (ढुण्डिराजभट्टविरचितम् चलद्विलोल)

---
  
 गङ्गाष्टकम् ९   
श्रीगणेशाय नमः ।  
चलद्विलोलवीचिविस्खलद्विवृत्तमीनमु-  
     ल्लसत्सहस्रपत्रविस्फुरत्परागपाटलम् ।  
हिमाचलस्खलज्जलप्रवाहपाविताखिल-  
     प्रपञ्चमिन्दुचूडमौलिमन्दिरं महोऽवतात् ॥ १॥  
  
रसालशालतालसत्तमालजालमालस-  
     द्विशालभालभस्मभृत्प्रवाहभास्वरं महः ।  
सरोजगन्धसम्भ्रमन्मिलिन्दपुञ्जमञ्जुलै-  
     गुञ्जमानजह्नुन्दिनीतटं भजामहे ॥ २॥  
  
चलत्तरङ्गमालमुच्छलज्झषोर्णजालमुज्वल-  
     त्प्रभाविशालमालमञ्बुवीरुधां गृहम् ।  
परिज्वलद्भवानलप्रभावलोडिताखिल-  
     प्रपञ्चसिञ्चनामृतं पुनातु जह्नुजापयः ॥ ३॥  
  
करालतिष्यकालकालसर्पसर्पदुल्लसत्  
     प्रभाविषानलावसेकसत्सुधारसैः (समैः) ।  
कुरु त्वमीश्वरप्रियाङ्गने मदङ्गसङ्गता-  
     खिलाघसङ्गभङ्गमुल्लसत्तरङ्गरिङ्गितैः ॥ ४॥  
  
निमज्जदागलालकालिजालशालिसम्यगु-  
     ल्लसत्सुरौघसुन्दरीमुखारविन्दसुन्दरम् ।  
मिलत्पुरार्भकस्फुरत्कराभिघातविद्रव-  
     त्रिराकुलोरुमीनमम्बु भाति शम्भुभूषणम् ॥ ५॥  
  
उदञ्चदुद्धताखिलच्छटामिलद्विभावसु-  
     प्रभाविडम्बितातिचञ्चदभ्रतारकोत्करम् ।  
विलोलवीचिविस्खलत्समीरनीतसीकरं  
     पुरारिपत्तनस्थितं पुनातु पावनं पयः ॥ ६॥  
  
सुराधिराजराजधर्मराजमुख्यनिर्जरा-  
     तिराजिपुण्यराशिरोशुसिद्धिदा कलौ (पुनः) ।  
परामृतप्रदायिनी मुरारिपादचारिणी  
     पुरारिमौलिमालिनी सुरापगा विराजते ॥ ७॥  
  
महीधरेन्द्रपन्नगेन्द्रकुन्दचन्दनद्रुम-  
     स्फुरत्करीन्द्रमण्डलामृतद्रवोपनायनम् ।  
मिलन्निलिम्पसुन्दरीकपोलपत्रवल्लरी-  
     गलत्परागपिञ्जरीकृतं पयः पुनातु माम् ॥ ८॥  
  
अनन्तभट्टसूरिसूनुढुण्ढिराजसत्कवि-  
     प्रकल्पितं विचित्रपद्यचातुरीविभूषितम् ।  
सुरापगाष्टकं नरः पठत्रिदं स याति तत्  
     परं पदं प्रभूतभूमभागवैभवः (सदा)॥ ९॥  
  
इति श्रीमन्महीपण्डितधुरश्चतुस्समुद्रराजमान्यधुलोपनामकानन्तात्मज-  
ढुण्ढिराजभट्ट विरचितं श्रीगङ्गाष्टकं सम्पूर्णम् ।  
  
  
Encoded and proofread by Anil Kumar Pandey anil.kumar17pandey at gmail.com   
  
