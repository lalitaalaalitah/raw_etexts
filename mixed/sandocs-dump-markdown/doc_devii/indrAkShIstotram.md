---
Author: Traditional
Category: devii, otherforms, stotra, devI
File name: indrAkshi.itx
Language: Sanskrit
Latest update: May 08, 2006, January 29, 2017
Location: doc_devii
Proofread by: Ravin Bhalekar ravibhalekar at hotmail.com, Usha Rani Sanka usharani.sanka
  at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: i.ndrAkShI stotram
Texttype: stotra
Transliterated by: http://www.mypurohith.com
engtitle: indrAkShI stotram
itxtitle: indrAkShIstotram
title: इन्द्राक्षीस्तोत्रम्

---
  
 इन्द्राक्षीस्तोत्रम्   
  
श्रीगणेशाय नमः ।  
पूर्वन्यासः  
अस्य श्री इन्द्राक्षीस्तोत्रमहामन्त्रस्य,  
शचीपुरन्दर ऋषिः, अनुष्टुप् छन्दः,  
इन्द्राक्षी दुर्गा देवता, लक्ष्मीर्बीजं,  
भुवनेश्वरीति शक्तिः, भवानीति कीलकम् ,  
इन्द्राक्षीप्रसादसिद्ध्यर्थे जपे विनियोगः ।  
करन्यासः  
ॐ इन्द्राक्षीत्यङ्गुष्ठाभ्यां नमः ।  
ॐ महालक्ष्मीति तर्जनीभ्यां नमः ।  
ॐ माहेश्वरीति मध्यमाभ्यां नमः ।  
ॐ अम्बुजाक्षीत्यनामिकाभ्यां नमः ।  
ॐ कात्यायनीति कनिष्ठिकाभ्यां नमः ।  
ॐ कौमारीति करतलकरपृष्ठाभ्यां नमः ।  
अङ्गन्यासः  
ॐ इन्द्राक्षीति हृदयाय नमः ।  
ॐ महालक्ष्मीति शिरसे स्वाहा ।  
ॐ माहेश्वरीति शिखायै वषट् ।  
ॐ अम्बुजाक्षीति कवचाय हुम् ।  
ॐ कात्यायनीति नेत्रत्रयाय वौषट् ।  
ॐ कौमारीति अस्त्राय फट् ।  
ॐ भूर्भुवः स्वरोम् इति दिग्बन्धः ॥  
  
ध्यानम्-  
नेत्राणां दशभिश्शतैः परिवृतामत्युग्रचर्माम्बरां  
हेमाभां महतीं विलम्बितशिखामामुक्तकेशान्विताम् ।  
घण्टामण्डित-पादपद्मयुगलां नागेन्द्र-कुम्भस्तनीम्  
इन्द्राक्षीं परिचिन्तयामि मनसा कल्पोक्तसिद्धिप्रदाम् ॥  
  
इन्द्राक्षीं द्विभुजां देवीं पीतवस्त्रद्वयान्विताम् ।  
वामहस्ते वज्रधरां दक्षिणेन वरप्रदाम् ॥  
  
इन्द्राक्षीं सहस्रयुवतीं नानालङ्कार-भूषिताम् ।  
प्रसन्नवदनाम्भोजामप्सरोगण-सेविताम् ॥  
  
द्विभुजां सौम्यवदनां पाशाङ्कुशधरां पराम् ।  
त्रैलोक्यमोहिनीं देवीमिन्द्राक्षीनामकीर्तिताम् ॥  
  
पीताम्बरां वज्रधरैकहस्तां नानाविधालङ्करणां प्रसन्नाम् ।  
त्वामप्सरस्सेवित-पादपद्मामिन्द्राक्षि वन्दे शिवधर्मपत्नीम् ॥  
  
इन्द्रादिभिः सुरैर्वन्द्यां वन्दे शङ्करवल्लभाम् ।  
एवं ध्यात्वा महादेवीं जपेत् सर्वार्थसिद्धये ॥  
  
लं पृथिव्यात्मने गन्धं समर्पयामि ।  
हं आकाशात्मने पुष्पैः पूजयामि ।  
यं वाय्वात्मने धूपमाघ्रापयामि ।  
रं अग्न्यात्मने दीपं दर्शयामि ।  
वं अमृतात्मने अमृतं महानैवेद्यं निवेदयामि ।  
सं सर्वात्मने सर्वोपचार-पूजां समर्पयामि ।  
वज्रिणी पूर्वतः पातु चाग्नेय्यां परमेश्वरी ।  
दण्डिनी दक्षिणे पातु नैरॄत्यां पातु खड्गिनी ॥ १॥  
  
पश्चिमे पाशधारी च ध्वजस्था वायु-दिङ्मुखे ।  
कौमोदकी तथोदीच्यां पात्वैशान्यां महेश्वरी ॥ २॥  
  
उर्ध्वदेशे पद्मिनी मामधस्तात् पातु वैष्णवी ।  
एवं दश-दिशो रक्षेत् सर्वदा भुवनेश्वरी ॥ ३॥  
  
इन्द्र उवाच ।  
इन्द्राक्षी नाम सा देवी दैवतैः समुदाहृता ।  
गौरी शाकम्भरी देवी दुर्गा नाम्नीति विश्रुता ॥ ४॥  
  
नित्यानन्दा निराहारा निष्कलायै नमोऽस्तु ते ।  
कात्यायनी महादेवी चन्द्रघण्टा महातपाः ॥ ५॥  
  
सावित्री सा च गायत्री ब्रह्माणी ब्रह्मवादिनी ।  
नारायणी भद्रकाली रुद्राणी कृष्णपिङ्गला ॥ ६॥  
  
अग्निज्वाला रौद्रमुखी कालरात्रिस्तपस्विनी ।  
मेघस्श्यामा सहस्राक्षी विकटाङ्गी जडोदरी ॥ ७॥  
  
महोदरी मुक्तकेशी घोररूपा महाबला ।  
अजिता भद्रदानन्ता रोगहर्त्री शिवप्रदा ॥ ८॥  
  
शिवदूती कराली च प्रत्यक्ष-परमेश्वरी ।  
इन्द्राणी इन्द्ररूपा च इन्द्रशक्तिः परायणा ॥ ९॥  
  
सदा सम्मोहिनी देवी सुन्दरी भुवनेश्वरी ।  
एकाक्षरी परब्रह्मस्थूलसूक्ष्म-प्रवर्धिनी ॥ १०॥  
  
रक्षाकरी रक्तदन्ता रक्तमाल्याम्बरा परा ।  
महिषासुर-हन्त्री च चामुण्डा खड्गधारिणी ॥ ११॥  
  
वाराही नारसिंही च भीमा भैरवनादिनी ।  
श्रुतिः स्मृतिर्धृतिर्मेधा विद्या लक्ष्मीः सरस्वती ॥ १२॥  
  
अनन्ता विजयापर्णा मानस्तोकापराजिता ।  
भवानी पार्वती दुर्गा हैमवत्यम्बिका शिवा ॥ १३॥  
  
शिवा भवानी रुद्राणी शङ्करार्ध-शरीरिणी ।  
ऐरावतगजारूढा वज्रहस्ता वरप्रदा ॥ १४॥  
  
नित्या सकल-कल्याणी सर्वैश्वर्य-प्रदायिनी ।  
दाक्षायणी पद्महस्ता भारती सर्वमङ्गला ॥ १५॥  
  
कल्याणी जननी दुर्गा सर्वदुर्गविनाशिनी ।  
इन्द्राक्षी सर्वभूतेशी सर्वरूपा मनोन्मनी ॥ १६॥  
  
महिषमस्तक-नृत्य-विनोदन-स्फुटरणन्मणि-नूपुर-पादुका ।  
जनन-रक्षण-मोक्षविधायिनी जयतु शुम्भ-निशुम्भ-निषूदिनी ॥ १७॥  
  
सर्वमङ्गल-माङ्गल्ये शिवे सर्वार्थ-साधिके ।  
शरण्ये त्र्यम्बके देवि नारायणि नमोऽस्तुते ॥ १८॥  
  
ॐ ह्रीं श्रीं इन्द्राक्ष्यै नमः। ॐ नमो भगवति, इन्द्राक्षि,  
सर्वजन-सम्मोहिनि, कालरात्रि, नारसिंहि, सर्वशत्रुसंहारिणि ।  
अनले, अभये, अजिते, अपराजिते,  
महासिंहवाहिनि, महिषासुरमर्दिनि ।  
हन हन, मर्दय मर्दय, मारय मारय, शोषय  
शोषय, दाहय दाहय, महाग्रहान् संहर संहर ॥ १९॥  
  
यक्षग्रह-राक्षसग्रह-स्कन्धग्रह-विनायकग्रह-बालग्रह-कुमारग्रह-  
भूतग्रह-प्रेतग्रह-पिशाचग्रहादीन् मर्दय मर्दय ॥ २०॥  
  
भूतज्वर-प्रेतज्वर-पिशाचज्वरान् संहर संहर ।  
धूमभूतान् सन्द्रावय सन्द्रावय ।  
शिरश्शूल-कटिशूलाङ्गशूल-पार्श्वशूल-  
पाण्डुरोगादीन् संहर संहर ॥ २१॥  
  
य-र-ल-व-श-ष-स-ह, सर्वग्रहान् तापय  
तापय, संहर संहर, छेदय छेदय  
ह्रां ह्रीं ह्रूं फट् स्वाहा ॥ २२॥  
  
गुह्यात्-गुह्य-गोप्त्री त्वं गृहाणास्मत्कृतं जपम् ।  
सिद्धिर्भवतु मे देवि त्वत्प्रसादान्मयि स्थिरा ॥ २३॥  
  
फलश्रुतिः  
नारायण उवाच ॥  
  
एवं नामवरैर्देवी स्तुता शक्रेण धीमता ।  
आयुरारोग्यमैश्वर्यमपमृत्यु-भयापहम् ॥ १॥  
  
वरं प्रादान्महेन्द्राय देवराज्यं च शाश्वतम् ।  
इन्द्रस्तोत्रमिदं पुण्यं महदैश्वर्य-कारणम् ॥ २ ॥  
  
क्षयापस्मार-कुष्ठादि-तापज्वर-निवारणम् ।  
चोर-व्याघ्र-भयारिष्ठ-वैष्णव-ज्वर-वारणम् ॥ ३॥  
  
माहेश्वरमहामारी-सर्वज्वर-निवारणम् ।  
शीत-पैत्तक-वातादि-सर्वरोग-निवारणम् ॥ ४॥  
  
शतमावर्तयेद्यस्तु मुच्यते व्याधिबन्धनात् ।  
आवर्तन-सहस्रात्तु लभते वाञ्छितं फलम् ॥ ५॥  
  
राजानं च समाप्नोति इन्द्राक्षीं नात्र संशय ।  
नाभिमात्रे जले स्थित्वा सहस्रपरिसङ्ख्यया ॥ ६॥  
  
जपेत् स्तोत्रमिदं मन्त्रं वाचासिद्धिर्भवेद्ध्रुवम् ।  
सायं प्रातः पठेन्नित्यं षण्मासैः सिद्धिरुच्यते ॥ ७॥  
  
संवत्सरमुपाश्रित्य सर्वकामार्थसिद्धये ।  
अनेन विधिना भक्त्या मन्त्रसिद्धिः प्रजायते ॥ ८॥  
  
सन्तुष्टा च भवेद्देवी प्रत्यक्षा सम्प्रजायते ।  
अष्टम्यां च चतुर्दश्यामिदं स्तोत्रं पठेन्नरः ॥ ९॥  
  
धावतस्तस्य नश्यन्ति विघ्नसङ्ख्या न संशयः ।  
कारागृहे यदा बद्धो मध्यरात्रे तदा जपेत् ॥ १०॥  
  
दिवसत्रयमात्रेण मुच्यते नात्र संशयः ।  
सकामो जपते स्तोत्रं मन्त्रपूजाविचारतः ॥ ११॥  
  
पञ्चाधिकैर्दशादित्यैरियं सिद्धिस्तु जायते ।  
रक्तपुष्पै रक्तवस्त्रै रक्तचन्दनचर्चितैः ॥ १२॥  
  
धूपदीपैश्च नैवेद्यैः प्रसन्ना भगवती भवेत् ।  
एवं सम्पूज्य इन्द्राक्षीमिन्द्रेण परमात्मना ॥ १३॥  
  
वरं लब्धं दितेः पुत्रा भगवत्याः प्रसादतः ।  
एतत् स्त्रोत्रं महापुण्यं जप्यमायुष्यवर्धनम् ॥ १४॥  
  
ज्वरातिसार-रोगाणामपमृत्योर्हराय च ।  
द्विजैर्नित्यमिदं जप्यं भाग्यारोग्यमभीप्सुभिः ॥ १५॥  
  
॥ इति इन्द्राक्षी-स्तोत्रं सम्पूर्णम् ॥  
  
  
  
  
  
Proofread by Ravin Bhalekar ravibhalekar at hotmail.com  
and Usha Rani Sanka usharani.sanka at gmail.com  
  
There are some variations found (jaDodarI, jalodarI) in print and are not  
specified here.  
  
