---
Category: devii, lalitA, aShTottarashatanAma, devI
Description/comments: Mantrarajakalpa. The stotra is also titled as shivakAmasundaryambAShTottarashatanAmastotram
  in Nataraja Naama Manjari p 218
File name: lalitAmbikAdivyAShTottarashatanAmastotram.itx
Indexextra: (Scan)
Language: Sanskrit
Latest update: March 1, 2019
Location: doc_devii
Proofread by: Vinu Prasad vinu5884 at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lalitA
Subject: philosophy/hinduism/religion
Sublocation: devii
Text title: Lalitambika Divya AshTottarashatanama Stotram
Transliterated by: Vinu Prasad vinu5884 at gmail.com
engtitle: lalitAmbikAdivyAShTottarashatanAmastotram
itxtitle: lalitAmbikAdivyAShTottarashatanAmastotram shivakAmasudaryambAShTottarashatanAmastotram
  (mantrarAjakalpAntargatam)
title: ललिताम्बिकादिव्याष्टोत्तरशतनामस्तोत्रम् शिवकामसुदर्यम्बाष्टोत्तरशतनामस्तोत्रम्
  (मन्त्रराजकल्पान्तर्गतम्)

---
  
 श्रीललिताम्बिका दिव्याष्टोत्तरशतनामस्तोत्रम्   
शिवकामसुदर्यम्बाष्टोत्तरशतनामस्तोत्रम् च  
॥ पूर्व पीठिका ॥  
  
श्री षण्मुख उवाच ।  
वन्दे विघ्नेश्वरं शक्तिं वन्दे वाणीं विधिं हरिम् ।  
वन्दे लक्ष्मीं हरं गौरीं वन्दे माया महेश्वरम् ॥ १॥  
  
वन्दे मनोन्मयीं देवीं वन्दे देवं सदाशिवम् ।  
वन्दे परशिवं वन्दे श्रीमत्त्रिपुरसुन्दरीम् ॥ २॥  
  
पञ्चब्रह्मासनासीनां सर्वाभीष्टार्थसिद्धये ।  
सर्वज्ञ ! सर्वजनक ! सर्वेश्वर ! शिव ! प्रभो ! ॥ ३॥  
  
नाम्नामष्टोत्तरशतं श्रीदेव्याः सत्यमुत्तमम् ।  
श्रोतुमिच्छाम्यऽहं तात! नामसारात्मकं स्तवम् ॥ ४॥  
  
श्रीशिव उवाच ।  
तद्वदामि तव स्नेहाच्छृणु षण्मुख ! तत्त्वतः ।  
  
महामनोन्मनी शक्तिः शिवशक्तिः शिवङ्करी । शिवश्ङ्करी  
इच्छाशक्तिः क्रियाशक्तिः ज्ञानशक्तिस्वरूपिणी ॥ १॥  
  
शान्त्यातीता कला नन्दा शिवमाया शिवप्रिया ।  
सर्वज्ञा सुन्दरी सौम्या सच्चिदानन्दविग्रहा ॥ २॥  
  
परात्परामयी बाला त्रिपुरा कुण्डली शिवा ।  
रुद्राणी विजया सर्वा सर्वाणी भुवनेश्वरी ॥ ३॥  
  
कल्याणी शूलिनी कान्ता महात्रिपुरसुन्दरी ।  
मालिनी मानिनी शर्वा मग्नोल्लासा च मोहिनी ॥ ४॥  
  
माहेश्वरी च मातङ्गी शिवकामा शिवात्मिका ।  
कामाक्षी कमलाक्षी च मीनाक्षी सर्वसाक्षिणी ॥ ५॥  
  
उमादेवी महाकाली श्यामा सर्वजनप्रिया ।  
चित्परा चिद्घनानन्दा चिन्मया चित्स्वरूपिणी ॥ ६॥  
  
महासरस्वती दुर्गा ज्वाला दुर्गाऽतिमोहिनी ।  
नकुली शुद्धविद्या च सच्चिदानन्दविग्रहा ॥ ७॥  
  
सुप्रभा स्वप्रभा ज्वाला इन्द्राक्षी विश्वमोहिनी ।  
महेन्द्रजालमध्यस्था मायामयविनोदिनी ॥ ८॥  
  
शिवेश्वरी वृषारूढा विद्याजालविनोदिनी ।  
मन्त्रेश्वरी महालक्ष्मीर्महाकाली फलप्रदा ॥ ९॥  
  
चतुर्वेदविशेषज्ञा सावित्री सर्वदेवता ।  
महेन्द्राणी गणाध्यक्षा महाभैरवमोहिनी ॥ १०॥  
  
महामयी महाघोरा महादेवी मदापहा ।  
महिषासुरसंहन्त्री चण्डमुण्डकुलान्तका ॥ ११॥  
  
चक्रेश्वरी चतुर्वेदा सर्वादिः सुरनायिका ।  
षड्शास्त्रनिपुणा नित्या षड्दर्शनविचक्षणा ॥ १२॥  
  
कालरात्रिः कलातीता कविराजमनोहरा ।  
शारदा तिलका तारा धीरा शूरजनप्रिया ॥ १३॥  
  
उग्रतारा महामारी क्षिप्रमारी रणप्रिया ।  
अन्नपूर्णेश्वरी माता स्वर्णकान्तितटिप्रभा ॥ १४॥  
  
स्वरव्यञ्जनवर्णाढ्या गद्यपद्यादिकारणा ।  
पदवाक्यार्थनिलया बिन्दुनादादिकारणा ॥ १५॥  
  
मोक्षेशी महिषी नित्या भुक्तिमुक्तिफलप्रदा ।  
विज्ञानदायिनी प्राज्ञा प्रज्ञानफलदायिनी ॥ १६॥  
  
अहङ्कारा कलातीता पराशक्तिः परात्परा ।  
नाम्नामष्टोत्तरशतं श्रीदेव्याः परमाद्भुतम् ॥ १७॥  
  
॥ फलश्रुति ॥  
  
सर्वपापक्षय करं महापातकनाशनम् ।  
सर्वव्याधिहरं सौख्यं सर्वज्वरविनाशनम् ॥ १॥  
  
ग्रहपीडाप्रशमनं सर्वशत्रुविनाशनम् ।  
आयुरारोग्यधनदं सर्वमोक्षशुभप्रदम् ॥ २॥  
  
देवत्वममरेशत्वं ब्रह्मत्वं सकलप्रदम् ।  
अग्निस्तम्भं जलस्तम्भं सेनास्तम्भादिदायकम् ॥ ३॥  
  
शाकिनीडाकिनीपीडा हाकिन्यादिनिवारणम् ।  
देहरक्षाकरं नित्यं परतन्त्रनिवारणम् ॥ ४॥  
  
मन्त्रं यन्त्रं महातन्त्रं सर्वसिद्धिप्रदं नृणाम् ।  
सर्वसिद्धिकरं पुंसामदृश्यत्वाकरं वरम् ॥ ५॥  
  
सर्वाकर्षकरं नित्यं सर्वस्त्रीवश्यमोहनम् ।  
मणिमन्त्रौषधीनां च सिद्धिदं शीघ्रमेव च ॥ ६॥  
  
भयश्चौरादिशमनं दुष्टजन्तुनिवारणम् ।  
पृथिव्यादिजनानां च वाक्स्थानादिपरो वशम् ॥ ७॥  
  
नष्टद्रव्यागमं सत्यं निधिदर्शनकारणम् ।  
सर्वथा ब्रह्मचारीणां शीघ्रकन्याप्रदायकम् ॥ ८॥  
  
सुपुत्रफलदं शीघ्रमश्वमेधफलप्रदम् ।  
योगाभ्यासादि फलदं श्रीकरं तत्त्वसाधनम् ॥ ९॥  
  
मोक्षसाम्राज्यफलदं देहान्ते परमं पदम् ।  
देव्याः स्तोत्रमिदं पुण्यं परमार्थं परमं पदम् ॥ १०॥  
  
विधिना विष्णुना दिव्यं सेवितं मया च पुरा ।  
सप्तकोटिमहामन्त्रपारायणफलप्रदम् ॥ ११॥  
  
चतुर्वर्गप्रदं नृणां सत्यमेव मयोदितम् ।  
नाम्नामष्टोत्तरशतं यच्छाम्यऽहं सुखप्रदम् ॥ १२॥  
  
कल्याणीं परमेश्वरीं परशिवां श्रीमत्त्रिपुरसुन्दरीं  
      मीनाक्षीं ललिताम्बिकामनुदिनं वन्दे जगन्मोहिनीम् ।  
चामुण्डां परदेवतां सकलसौभाग्यप्रदां सुन्दरीं  
      देवीं सर्वपरां शिवां शशिनिभां श्री राजराजेश्वरीम् ॥  
  
इति श्रीमन्त्रराजकल्पे मोक्षपादे स्कन्देश्वरसंवादे  
         श्रीललितादिव्याष्टोत्तरशतनामस्तोत्रं सम्पूर्णम् ।  
  
  
The stotra is also titled as shivakAmasundaryambAShTottarashatanAmastotram  
in Nataraja Naama Manjari p 218  
  
Encoded and proofread by Vinu Prasad vinu5884 at gmail.com  
  
