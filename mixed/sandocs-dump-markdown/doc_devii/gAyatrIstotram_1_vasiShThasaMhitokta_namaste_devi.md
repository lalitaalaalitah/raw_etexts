---
Author: Traditional
Category: devii, gAyatrI, stotra, devI
Description-comments: vasiShThasa.nhita
File name: gaayatriistotra.itx
Language: Sanskrit
Latest update: September 8, 2004
Location: doc_devii
Proofread by: Satish Bharadwaj satish_uma at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatrIstotram 1
Texttype: stotra
Transliterated by: WebD
engtitle: gAyatrIstotram 1
itxtitle: gAyatrIstotram 1 (vasiShThasaMhitokta namaste devi)
title: गायत्रीस्तोत्रम् १ (वसिष्ठसंहितोक्त नमस्ते देवि)

---
  
 श्रीगायत्रीस्तोत्रम् १   
  
नमस्ते देवि गायत्री सावित्री त्रिपदेऽक्षरी ।  
अजरे अमरे माता त्राहि मां भवसागरात् ॥ १॥  
  
नमस्ते सूर्यसङ्काशे सूर्यवावित्रिकेऽमले ।  
ब्रह्मविद्ये महाविद्ये वेदमातर्नमोऽस्तु ते ॥ २॥  
  
अनन्तकोटि-ब्रह्माण्डव्यापिनी ब्रह्मचारिणी ।  
नित्यानन्दे महामये परेशानी नमोऽस्तु ते ॥ ३॥  
  
त्वं ब्रह्मा त्वं हरिः साक्षाद् रुद्रस्त्वमिन्द्रदेवता ।  
मित्रस्त्वं वरुणस्त्वं च त्वमग्निरश्विनौ भगः ॥ ४॥  
  
पूषाऽर्यमा मरुत्वांश्च ऋषयोऽपि मुनीश्वराः ।  
पितरो नागयक्षांश्च गन्धर्वाऽप्सरसां गणाः ॥ ५॥  
  
रक्षो-भूत-पिशाचाच्च त्वमेव परमेश्वरी ।  
ऋग्-यजु-स्सामविद्याश्च अथर्वाङ्गिरसानि च ॥ ६॥  
  
त्वमेव सर्वशास्त्राणि त्वमेव सर्वसंहिताः ।  
पुराणानि च तन्त्राणि महागममतानि च ॥ ७॥  
  
त्वमेव पञ्चभूतानि तत्त्वानि जगदीश्वरी ।  
ब्राह्मी सरस्वती सन्ध्या तुरीया त्वं महेश्वरी ॥ ८॥  
  
तत्सद्ब्रह्मस्वरूपा त्वं किञ्चित् सदसदात्मिका ।  
परात्परेशी गायत्री नमस्ते मातरम्बिके ॥ ९॥  
  
चन्द्रकलात्मिके नित्ये कालरात्रि स्वधे स्वरे ।  
स्वाहाकारेऽग्निवक्त्रे त्वां नमामि जगदीश्वरी ॥ १०॥  
  
नमो नमस्ते गायत्री सावित्री त्वं नमाम्यहम् ।  
सरस्वती नमस्तुभ्यं तुरीये ब्रह्मरूपिणी ॥ ११॥  
  
अपराध सहस्राणि त्वसत्कर्मशतानि च ।  
मत्तो जातानि देवेशी त्वं क्षमस्व दिने दिने ॥ १२॥  
  
॥ इति श्रीवसिष्ठसंहितोक्तं गायत्रीस्तोत्रं सम्पूर्णम् ॥  
  
  
Proofread by Satish Bharadwaj satish\_uma@hotmail.com  
  
