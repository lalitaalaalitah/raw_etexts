---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: devii, radha, raghunAthadAsagosvAmin, stavAvalI, devI
Description/comments: From Collected prayers by Raghunatha Dasa Goswami Stavavali
File name: rAdhikAyAHpremapUrAbhidhastotram.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: rAdhikAyAHpremapUrAbhidhastotram
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: rAdhikAyAHpremapUrAbhidhastotram
itxtitle: rAdhikAyAHpremapUrAbhidhastotram (raghunAthadAsagosvAmivirachitam)
title: राधिकायाःप्रेमपूराभिधस्तोत्रम् (रघुनाथदासगोस्वामिविरचितम्)

---
  
 श्रीराधिकायाः प्रेमपूराभिधस्तोत्रम्   
मधुमधुरनिशायां ज्योतिरुद्भासितायां  
     सितकुसुमसुवासाः कॢप्तकर्पूरभूषा ।  
सुबलसखमुपेता दूतिकान्यस्तहस्ता  
     क्षणमपि मम राधे नेत्रमानन्दय त्वम् ॥ १॥  
  
स्मरगृहमविशन्ती वाम्यतो धाम गन्तुं  
     सरणिमनुसरन्ती तेन संरुद्ध्य तूर्णम् ।  
बलसवलितकाक्वा लम्भितान्तःस्मिताक्षी  
     क्षणमपि मम राधे नेत्रमानन्दय त्वम् ॥ २॥  
  
मुदिररुचिरवक्षस्युन्नते माधवस्य  
     स्थिरचरवरविद्युद्वल्लिवन्मल्लितल्पे ।  
ललितकनकयूथीमालिकावच्च भान्ती  
     क्षणमपि मम राधे नेत्रमानन्दय त्वम् ॥ ३॥  
  
स्मरविलसिततल्पे जल्पलीलामनल्पां  
     क्रमकृतिपरिहीनां बिभ्रती तेन सार्धम् ।  
मिथ इव परिरम्भारम्भवृत्त्येकवर्ष्मा  
     क्षणमपि मम राधे नेत्रमानन्दय त्वम् ॥ ४॥  
  
प्रमदमदनयुद्धश्रान्तितः कान्तकृष्ण  
     प्रचुरसुखदवक्षःस्फारतल्पे स्वपन्ती ।  
रसमुदितविशाखाजीविताब्धौ समृद्धा  
     क्षणमपि मम राधे नेत्रमानन्दय त्वम् ॥ ५॥  
  
अपि बत सुरतान्ते प्रौढिसौभाग्यदृप्य-  
     त्प्रणयधृतसुसख्योन्मादमत्तोरुगर्वैः ।  
दरगदितमुकुन्दाकल्पिताकल्पतल्पा  
     क्षणमपि मम राधे नेत्रमानन्दय त्वम् ॥ ६॥  
  
स्मरदयितनिकुञ्जप्राङ्गणे व्यावहास्यां  
     व्रजनवयुवराजं वक्रिमाडम्बरेण ।  
सदसि परिभवन्ती संस्तुतालीकुलेन  
     क्षणमपि मम राधे नेत्रमानन्दय त्वम् ॥ ७॥  
  
क्वचन च दरदोषाद्दैवतः कृष्णजाता-  
     त्सपदि विहितमाना मौनिनी तत्र तेन ।  
प्रकटितपटुचाटुप्रार्थ्यमानप्रसादा  
     क्षणमपि मम राधे नेत्रमानन्दय त्वम् ॥ ८॥  
  
पितुरिह वृसभानोर्भाग्यभङ्गी बकारेः  
     प्रणयविपिनभृङ्गी सङ्गिनी तस्य देवी ।  
निजगणकुमुदालेः कौमुदी हा कृपाब्धे  
     क्षणमपि मम राधे नेत्रमानन्दय त्वम् ॥ ९॥  
  
निरवधिगुणसिन्धो भद्रसेनादिबन्धो  
     निरुपमगुणवृन्दप्रेयसीवृन्दमौले ।  
अतिकदनसमुद्रे मज्जतो हा कृपार्द्रे  
     क्षणमपि मम राधे नेत्रमानन्दय त्वम् ॥ १०॥  
  
नटयति रुचिनान्दीमुन्नयन्सूत्रधार  
     प्रवर इव रसज्ञानर्तकीं रङ्गरूपे ।  
रसवति दशकेऽस्मिन्प्रेमपूराभिधे यः  
     स सपदि लभते तत्द्वन्द्वरत्नप्रसादम् ॥ ११॥  
  
इति श्रीरघुनाथदासगोस्वामिविरचितस्तवावल्यां  
          श्रीराधिकायाः प्रेमपूराभिधस्तोत्रं सम्पूर्णम् ।  
  
  
