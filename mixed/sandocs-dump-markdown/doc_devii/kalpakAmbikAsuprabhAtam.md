---
Author: sheShashAyIsharmA
Category: suprabhAta, devii, devI, otherforms
File name: kalpakAmbikAsuprabhAtam.itx
Indexextra: (Tamil)
Language: Sanskrit
Latest update: July 2, 2019
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Kalpakambika Suprabhatam
Texttype: stotra
Transliterated by: PSA Easwaran psaeaswaran at gmail.com
engtitle: kalpakAmbikAsuprabhAtam
itxtitle: kalpakAmbikAsuprabhAtam
title: कल्पकाम्बिकासुप्रभातम्

---
  
 श्रीकल्पकाम्बिकासुप्रभातम्   
नृत्तं च लास्यमखिलं पितृ-मातृ-दत्तं  
     वित्तं विवर्धयति कुञ्चितपादलीलः ।  
यत्संस्मृतेर्भवति वाग्विभवादि लाभः  
     दद्यात्स नृत्यगणराण्मम सुप्रभातम् ॥ १॥  
  
नीरार्णवोर्मिशिशिरीकृतकोमलाङ्गि  
     नीलानुजे शतमघोपलरम्यवर्णे ।  
श्रीनीलकण्ठतनुभागिनि भाग्यमूले  
     श्रीकल्पकाम्ब भवतात् तव सुप्रभातम् ॥ २॥  
  
ओङ्काररूपकमयूरगतान्तरङ्गे  
     ओङ्कारवर्णनविदूरगतिप्रणामे ।  
ओङ्कारलोलहरिभागकृते मयूरि  
     श्रीकल्पकाम्ब भवतात् तव सुप्रभातम् ॥ ३॥  
  
मर्माणि शास्त्रनिगमप्रभवानि कीर-  
     भाषाहृतानि कलयन्मेधया ते ।  
हस्तागतां कीरशिशुकां कलयन्ज्ञां  
     श्रीकल्पकाम्ब भवतात् तव सुप्रभातम् ॥ ४॥  
  
बालार्करक्तनवभूमितलाब्जचेले  
     बाले प्रसूनचपलप्रथितात्मभावे ।  
मायूरनागरमहाजनभाग्यमूले  
     श्रीकल्पकाम्ब भवतात् तव सुप्रभातम् ॥ ५॥  
  
अत्रार्पयन्ति मनुजा मनसा महान्तः  
     सर्वं स्वकर्मफलमुद्भवनाशमूलम् ।  
त्वत्सुन्दरस्मितगतात्मविभावनाभिः  
     श्रीकल्पकाम्ब भवतात् तव सुप्रभातम् ॥ ६॥  
  
पूर्णानि पूर्णफलदान्यतिकोमलानि  
     जायन्त इत्यधिकमर्थितचित्तमूलात् ।  
त्वद्वीक्षणाढ्यकविवाचि हृदिस्पृशानि  
     श्रीकल्पकाम्ब भवतात् तव सुप्रभातम् ॥ ७॥  
  
मत्तेभकुम्भसमसुस्तनमुग्धकान्ते  
     मन्दारकुन्दकरवीरसुमप्रियासि ।  
सर्वाश्रये निगमपीठनिवासिमान्ये  
     श्रीकल्पकाम्ब भवतात् तव सुप्रभातम् ॥ ८॥  
  
ह्रीं ह्रीमिति प्रतिदिनं तव मन्दिरेऽस्मिन्  
     त्वद्बीजमुख्यमननात्प्रभवन्ति सन्तः ।  
सभ्योत्तमोत्तमपते सकलाण्डमान्ये  
     श्रीकल्पकाम्ब भवतात् तव सुप्रभातम् ॥ ९॥  
  
ह्रीं ह्रीं शिवे शुभतमे भव मे प्रसन्ना  
     संसारवार्धितरणे भव मे सहाय्या ।  
इत्यर्थिभिः प्रतिदिनं क्रियते निनादः  
     श्रीकल्पकाम्ब भवतात् तव सुप्रभातम् ॥ १०॥  
  
नो वेद्म्यहं श्रुतिपदं निखिलांश्च मन्त्रान्  
     त्वामेव वेद्मि करुणां जननीं मदीयाम् ।  
तस्मात्कुरुष्व मयि पुत्रमतिं त्वदीये  
     श्रीकल्पकाम्ब भवतात् तव सुप्रभातम् ॥ ११॥  
  
वासन्तनागरगतस्तव शेषशायी  
     वाधूलरामपदभृत् दश पद्यपुष्पैः ।  
नव्यां तनोति नवरात्रिमहोत्सवेऽस्मिन्  
     त्वत्सुप्रभातनुतिमम्बुजनाभदासः ॥ १२॥  
  
इति वाधूलगोत्रोद्भवेन श्रीवेङ्कटेश्वरार्यस्य  
पुत्रेण श्रीशेषशायीशर्माख्येन विरचितं  
श्रीकल्पकाम्बिकासुप्रभातं सम्पूर्णम् ।  
  
Encoded and proofread by PSA Easwaran psaeaswaran at gmail.com  
  
