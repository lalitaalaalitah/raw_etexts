---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, sarasvatI, dashaka
File name: shAradAdashakam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shAradAdashakam
engtitle: shAradAdashakam
itxtitle: shAradAdashakam (shivAbhinavanRisiMhabhAratIvirachitam)
title: शारदादशकम् (शिवाभिनवनृइसिंहभारतीविरचितम्)

---
  
 श्रीशारदादशकम्   
(श्रीकालटिक्षेत्रे)  
करवाणि वाणि किं वा जगति प्रचयाय धर्ममार्गस्य ।  
कथयाशु तत्करोम्यहमहर्निशं तत्र मा कृथा विशयम् ॥ १॥  
  
गणनां विधाय मत्कृतपापानां किं धृताक्षमालिकया ।  
तान्ताद्याप्यसमाप्तेर्निश्चलतां पाणिपङ्कजे धत्से ॥ २॥  
  
विविधाशया मदीयं निकटं दूराज्जनाः समायान्ति ।  
तेषां तस्याः कथमिव पूरणमहमम्ब सत्वरं कुर्याम् ॥ ३॥  
  
गतिजितमरालगर्वां मतिदानधुरन्धरां प्रणम्रेभ्यः ।  
यतिनाथसेवितपदामतिभक्त्या नौमि शारदां सदयाम् ॥ ४॥  
  
जगदम्बां नगतनुजाधवसहजां जातरूपतनुवल्लीम् ।  
नीलेन्दीवरनयनां बालेन्दुकचां नमामि विधिजायाम् ॥ ५॥  
  
भारो भारति न स्याद्वसुधायास्तद्वदम्ब कुरु शीघ्रम् ।  
नास्तिकतानास्तिकताकरणात्कारुण्यदुग्धवाराशे ॥ ६॥  
  
निकटेवसन्तमनिशं पक्षिणमपि पालयामि करतोऽहम् ।  
किमु भक्तियुक्तलोकानिति बोधार्थं करे शुकं धत्से ॥ ७॥  
  
शृङ्गाद्रिस्थितजनतामनेकरोगैरुपद्रुतां वाणि ।  
विनिवार्य सकलरोगान्पालय करुणार्द्रदृष्टिपातेन ॥ ८॥  
  
मद्विरहादतिभीतान्मदेकशरणानतीव दुःखार्तान् ।  
मयि यदि करुणा तव भो पालय शृङ्गाद्रिवासिनो लोकान् ॥ ९॥  
  
सदनमहेतुकृपाया रदनविनिर्धूतकुन्दगर्वालिम् ।  
मदनान्तकसहजातां सरसिजभवभामिनीं हृदा कलये ॥ १०॥  var  मदनरिपुसहोत्थां  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीशारदादशकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
