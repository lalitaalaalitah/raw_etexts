---
Author: raghunAthajI
Category: devii, nadI, puShTimArgIya, aShTaka, raghunAthajI, devI
Description/comments: puShTimArgIya stotraratnAkara
File name: yamunAShTakam1.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunAShTakam 4
engtitle: yamunAShTakam 4
itxtitle: yamunAShTakam 4 (yayA tamIshavaMshajaH raghunAthajIkRitam)
title: यमुनाष्टकम् ४ (यया तमीशवंशजः रघुनाथजीकृइतम्)

---
  
 श्रीयमुनाष्टकम् ४   
यया तमीशवंशजः समापितो बृहद्धनं  
मरुच्चलञ्जलप्रभूतवीचिविप्लुषां मिषात् ।  
तदङ्घ्रिकञ्जभक्तियुक्तया सुदत्तमार्गया  
कलौ कलिन्दनन्दिनी कृपाकुलं करोतु नः ॥ १॥  
  
यदम्बुपानमात्रतोऽतिभक्तियुक्तचेतसां  
कृतैनसामहो निजस्वभावतः कृपायुता ।  
प्रधाव्य धर्मराजतो महद्भयं निवर्त्य सा  
कलौ कलिन्दनन्दिनी कृपाकुलं करोतु नः ॥ २॥  
  
यदीयनीरकेलितो दधार नन्दनन्दनः  
समस्तसुन्दरीजने स्वभावमद्भुतं मुदा ।  
परस्परावलोकनं विवर्धयन् सुदृष्टितः  
कलौ कलिन्दनन्दिनी कृपाकुलं करोतु नः ॥ ३॥  
  
यदङ्घ्रिफुल्लपङ्कजेऽवनप्रभावतः सदा  
समस्तभक्तसङ्ग्रहं पुनाति सा जगत्त्रयम् ।  
गिरीशधारिसङ्गमप्रबोधसत्सुखासदं  
कलौ कलिन्दनन्दिनी कृपाकुलं करोतु नः ॥ ४॥  
  
यथाऽऽपदश्च दूरतो ज्वलन्ति सम्पदः सदा  
वसन्ति नन्दनन्दने दृढा रतिश्च जायते ।  
महाष्टसिद्धिदाऽप्यशेषघोरपापसङ्क्षयः  
कलौ कलिन्दनन्दिनी कृपाकुलं करोतु नः ॥ ५॥  
  
यदङ्कतो विनिःसृतस्य पापिनोऽपि शोभया  
जगत्त्रयं विमोहितं तदीयकान्तियुक्तया ।  
प्रफुल्लसारसा प्रभूतरुद्रदेवसंस्तुता  
कलौ कलिन्दनन्दिनी कृपाकुलं करोतु नः ॥ ६॥  
  
यदीयभक्तसेवने कृते हरिः प्रसन्नता-  
मवाप गोपिकापतिः समस्तकामदायिनी ।  
तदम्बुमध्यखेलनप्रभूतभावलज्जितः  
कलौ कलिन्दनन्दिनी कृपाकुलं करोतु नः ॥ ७॥  
  
यदन्तिकस्थवालुकाः प्रयान्ति यत्र भूतले  
गृहे गृहे वसन्त्यसौ हरिस्तदन्वगश्च सा ।  
यदा तदा सदैव तत्र भक्तवृन्दवन्दिता  
कलौ कलिन्दनन्दिनी कृपाकुलं करोतु नः ॥ ७॥  
  
हरिप्रिये तवाऽष्टकं सदा पठेत्स शुद्धधी-  
र्य एव गोकुलाधिपस्य लेढि सङ्गमं शुभम् ।  
पुनः प्रयाति तत्सुखं तटस्थरासमण्डल-  
स्थितास्त्रिभङ्गिमोहनं दधाति तद्विचेष्टितम् ॥ ८॥  
  
इति श्रीरघुनाथजीकृतं यमुनाष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
