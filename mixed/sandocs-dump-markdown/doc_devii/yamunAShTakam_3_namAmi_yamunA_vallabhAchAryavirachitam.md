---
Author: Vallabhacharya
Category: aShTaka, devii, nadI, vallabhaachaarya, devI, puShTimArgIya
Description-comments: puShTImArga
File name: yamunaa83.itx
Language: Sanskrit
Latest update: February 24, 2017
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunaashhTakam 3
Transliterated by: DPD
engtitle: Yamunashtakam 3
itxtitle: yamunAShTakam 3 (namAmi yamunA vallabhAchAryavirachitam)
title: यमुनाष्टकम् ३ (नमामि यमुना वल्लभाचार्यविरचितम्)

---
  
 यमुनाष्टकम् ३   
        ॥ श्रीगोपीजनवल्लभाय नमः॥  
  
नमामि यमुनामहं सकलसिद्धिहेतुं मुदा  
मुरारिपदपङ्कजस्फुरदमन्दरेणूत्कटाम् ।  
तटस्थनवकाननप्रकटमोदपुष्पाम्बुना  
सुरासुरसुपूजितस्मरपितुः श्रियं बिभ्रतीम् ॥ १॥  
  
कलिन्दगिरिमस्तके पतदमन्दपूरोज्ज्वला  
विलासगमनोल्लसत्प्रकटगण्डशैलोन्नता ।  
सघोषगतिदन्तुरा समधिरूढदोलोत्तमा  
मुकुन्दरतिवर्धिनी जयति पद्मबन्धोः सुता ॥ २॥  
  
भुवं भुवनपावनीमधिगतामनेकस्वनैः  
प्रियाभिरिव सेवितां शुकमयूरहंसादिभिः ।  
तरङ्गभुजकङ्कणप्रकटमुक्तिकावालुका   
नितम्बतटसुन्दरीं नमत कृष्णतुर्यप्रियाम् ॥ ३॥  
  
अनन्तगुण भूषिते शिवविरञ्चिदेवस्तुते  
घनाघननिभे सदा ध्रुवपराशराभीष्टदे ।  
विशुद्धमथुरातटे सकलगोपगोपीवृते  
कृपाजलधिसंश्रिते मम मनस्सुखं भावय ॥ ४॥  
  
यया चरणपद्मजा मुररिपोः प्रियम्भावुका  
समागमनतोऽभवत् सकलसिद्धिदा सेवताम् ।  
तया सदृशतामियात्कमलजा सपत्नीव य-  
द्धरिप्रियकलिन्दया मनसि मे सदा स्थीयताम् ॥ ५॥  
  
नमोऽस्तु यमुने सदा तव चरित्रमत्यद्भुतं  
न जातु यमयातना भवति ते पयः पानतः ।  
यमोऽपि भगिनीसुतान्कथमु हन्ति दुष्टानपि  
प्रियो भवति सेवनात्तव हरेर्यथा गोपिकाः ॥ ६॥  
  
ममाऽस्तु तव सन्निधौ तनुनवत्वमेतावता  
न दुर्लभतमा रतिर्मुररिपौ मुकुन्दप्रिये ।  
अतोऽस्तु तव लालना सुरधुनी परं सङ्गमा-  
त्तवैव भुवि कीर्तिता न तु कदापि पुष्टिस्थितैः ॥ ७॥  
  
स्तुतिं तव करोति कः कमलजासपत्निप्रिये  
हरेर्यदनुसेवया भवति सौख्यमामोक्षतः ।  
इयं तव कथाऽधिका सकलगोपिकासङ्गमः ।  
स्मरश्रमजलाणुभिः सकलगात्रजैः सङ्गमः ॥ ८॥  
  
तवाऽष्टकमिदं मुदा पठति सूरसूते सदा  
समस्तदुरितक्षयो भवति वै मुकुन्दे रतिः ।  
तया सकलसिद्धयो मुररिपुश्च सन्तुष्यति  
स्वभावविजयो भवेद्वदति वल्लभः श्रीहरेः ॥ ९॥  
  
इति श्रीवल्लभाचार्यविरचितं श्रीयमुनाष्टकं सम्पूर्णम् ।  
  
  
Encoded and proofread by DPD  
  
