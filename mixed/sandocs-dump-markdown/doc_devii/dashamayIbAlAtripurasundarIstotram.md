---
Acknowledge-Permission: Shri Tripursundari Ved Gurukulam, Sahibabad (Ghaziabad), UP
Category: devii, rAmAnujasampradAya, dashamahAvidyA, devI
File name: dashamayIbAlAtripurasundarIstotram.itx
Indexextra: (stotramAlA)
Language: Sanskrit
Latest update: March 24, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: dashamayIbAlAtripurasundarIstotram
engtitle: dashamayIbAlAtripurasundarIstotram
itxtitle: dashamayIbAlAtripurasundarIstotram
title: दशमयीबालात्रिपुरसुन्दरीस्तोत्रम्

---
  
 दशमयीबालात्रिपुरसुन्दरीस्तोत्रम्   
  
श्रीकाली बगलामुखी च ललिता धूमावती भैरवी  
मातङ्गी भुवनेश्वरी च कमला श्रीवज्रवैरोचनी ।  
तारा पूर्वमहापदेन कथिता विद्या स्वयं शम्भुना  
लीलारूपमयी च देशदशधा बाला तु मां पातु सा ॥ १॥  
  
श्यामां श्यामघनावभासरुचिरां नीलालकालङ्कृतां  
बिम्बोष्ठीं बलशत्रुवन्दितपदां बालार्ककोटिप्रभाम् ।  
त्रासत्राणकृपाणमुण्डदधतीं भक्ताय दानोद्यतां  
वन्दे सङ्कटनाशिनीं भगवतीं बालां स्वयं कालिकाम् ॥ २॥  
  
ब्रह्मास्त्रां सुमुखीं बकारविभवां बालां बलाकीनिभां  
हस्तन्यस्तसमस्तवैरिरसनामन्ये दधानां गदाम् ।  
पीतां भूषणगन्धमाल्यरुचिरां पीताम्बराङ्गां वरां  
वन्दे सङ्कटनाशिनीं भगवतीं बालां च बगलामुखीम् ॥ ३॥  
  
बालार्कश्रुतिभस्करां त्रिनयनां मन्दस्मितां सन्मुखीं  
वामे पाशधनुर्धरां सुविभवां बाणं तथा दक्षिणे ।  
पारावारविहारिणीं परमयीं पद्मासने संस्थितां  
वन्दे सङ्कटनाशिनीं भगवतीं बालां स्वयं षोडशीम् ॥ ४॥  
  
दीर्घां दीर्घकुचामुदग्रदशनां दुष्टच्छिदां देवतां  
क्रव्यादां कुटिलेक्षणां च कुटिलां काकध्वजां क्षुत्कृशाम् ।  
देवीं शूर्पकरां मलीनवसनां तां पिप्पलादार्चिताम् ।  
बालां सङ्कटनाशिनीं भगवतीं ध्यायामि धूमावतीम् ॥ ५॥  
  
उद्यत्कोटिदिवाकरप्रतिभटां बालार्कभाकर्पटां  
मालापुस्तकपाशमङ्कुशधरां दैत्येन्द्रमुण्डस्रजाम् ।  
पीनोत्तुङ्गपयोधरां त्रिनयनां ब्रह्मादिभिः संस्तुतां  
बालां सङ्कटनाशिनीं भगवतीं श्रीभैरवीं धीमहि ॥ ६॥  
  
वीणावादनतत्परां त्रिनयनां मन्दस्मितां सन्मुखीं  
वामे पाशधनुर्धरां तु निकरे बाणं तथा दक्षिणे ।  
पारापारविहारिणीं परमयीं ब्रह्मासने संस्थितां  
वन्दे सङ्कटनाशिनीं भगवतीं मातङ्गिनीं बालिकाम् ॥ ७॥  
  
उद्यत्सूर्यनिभां च इन्दुमुकुटामिन्दीवरे संस्थितां  
हस्ते चारुवराभयं च दधतीं पाशं तथा चाङ्कुशम् ।  
चित्रालङ्कृतमस्तकां त्रिनयनां ब्रह्मादिभिः सेवितां  
वन्दे सङ्कटनाशिनीं च भुवनेशीमादिबालां भजे ॥ ८॥  
  
देवीं काञ्चनसन्निभां त्रिनयनां फुल्लारविन्दस्थितां  
विभ्राणां वरमब्जयुग्ममभयं हस्तैः किरीटोज्ज्वलाम् ।  
प्रालेयाचलसन्निभैश्च करिभिरासिञ्च्यमानां सदा  
बालां सङ्कटनाशिनीं भगवतीं लक्ष्मीम्भजे चेन्दिराम् ॥ ९॥  
  
सच्छिन्नां स्वशिरोविकीर्णकुटिलां वामे करे विभ्रतीं  
तृप्तास्यस्वशरीरजैश्च रुधिरैः सन्तर्पयन्तीं सखीम् ।  
सद्भक्ताय वरप्रदाननिरतां प्रेतासनाध्यासिनीं  
बालां सङ्कटनाशिनीं भगवतीं श्रीछिन्नमस्तां भजे ॥ १०॥  
  
उग्रामेकजटामनन्तसुखदां दूर्वादलाभामजां  
कर्त्रीखड्गकपालनीलकमलान् हस्तैर्वहन्तीं शिवाम् ।  
कण्ठे मुण्डस्रजां करालवदनां कञ्जासने संस्थितां  
वन्दे सङ्कटनाशिनीं भगवतीं बालां स्वयं तारिणीम् ॥ ११॥  
  
मुखे श्रीमातङ्गी तदनु किल तारा च नयने  
तदन्तरगा काली भृकुटिसदने भैरवि परा ।  
कटौ छिन्ना धूमावती जय कुचेन्दौ कमलजा  
पदांशे ब्रह्मास्त्रा जयति किल बाला दशमयी ॥ १२॥  
  
विराजन् मन्दारद्रुमकुसुमहारस्तनतटी  
परित्रासत्राणास्फटिकगुटिकापुस्तकवरा ।  
गले रेखास्तिस्रो गमकगतिगीतैकनिपुणा  
सदापीलाहाला जयति किल बाला दशमयी ॥ १३॥  
  
इति श्रीमेरुतन्त्रे दशमयीबालात्रिपुरसुन्दरीस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
