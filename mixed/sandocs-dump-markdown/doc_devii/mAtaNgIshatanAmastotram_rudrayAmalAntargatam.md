---
Acknowledge-Permission: Mahaperiaval Trust
Category: aShTottarashatanAma, devii, devI, dashamahAvidyA
Description/comments: Rudrayamala tantra
File name: mAtangIshatanAmastotram.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: mAtangIshatanAmastotram
Transliterated by: Shree Devi Kumar
engtitle: mAtangIshatanAmastotram
itxtitle: mAtaNgIshatanAmastotram (rudrayAmalAntargatam)
title: मातण्गीशतनामस्तोत्रम् (रुद्रयामलान्तर्गतम्)

---
  
 श्रीमातङ्गीशतनामस्तोत्रम्   
  
श्रीभैरव्युवाच -  
भगवञ्छ्रोतुमिच्छामि मातङ्ग्याः शतनामकम् ।  
यद्गुह्यं सर्वतन्त्रेषु केनापि न प्रकाशितम् ॥ १॥  
  
भैरव उवाच -  
शृणु देवि प्रवक्ष्यामि रहस्यातिरहस्यकम् ।  
नाख्येयं यत्र कुत्रापि पठनीयं परात्परम् ॥ २॥  
  
यस्यैकवारपठनात्सर्वे विघ्ना उपद्रवाः ।  
नश्यन्ति तत्क्षणाद्देवि वह्निना तूलराशिवत् ॥ ३॥  
  
प्रसन्ना जायते देवी मातङ्गी चास्य पाठतः ।  
सहस्रनामपठने यत्फलं परिकीर्तितम् ।  
तत्कोटिगुणितं देवीनामाष्टशतकं शुभम् ॥ ४॥  
  
अस्य श्रीमातङ्गीशतनामस्तोत्रस्य भगवान्मतङ्ग ऋषिः  
अनुष्टुप् छन्दः मातङ्गी देवता मातङ्गीप्रीतये जपे विनियोगः ।  
महामत्तमातङ्गिनी सिद्धिरूपा तथा योगिनी भद्रकाली रमा च ।  
भवानी भवप्रीतिदा भूतियुक्ता भवाराधिता भूतिसम्पत्करी च ॥ १॥  
  
धनाधीशमाता धनागारदृष्टिर्धनेशार्चिता धीरवापीवराङ्गी ।  
प्रकृष्टप्रभारूपिणी कामरूपप्रहृष्टा महाकीर्तिदा कर्णनाली ॥ २॥  
  
कराली भगा घोररूपा भगाङ्गी भगाह्वा भगप्रीतिदा भीमरूपा ।  
भवानी महाकौशिकी कोशपूर्णा किशोरीकिशोरप्रियानन्द ईहा ॥ ३॥  
  
महाकारणाकारणा कर्मशीला कपालिप्रसिद्धा महासिद्खण्डा ।  
मकारप्रिया मानरूपा महेशी महोल्लासिनीलास्यलीलालयाङ्गी ॥ ४॥  
  
क्षमाक्षेमशीला क्षपाकारिणी चाक्षयप्रीतिदा भूतियुक्ता भवानी ।  
भवाराधिता भूतिसत्यात्मिका च प्रभोद्भासिता भानुभास्वत्करा च ॥ ५॥  
  
धराधीशमाता धरागारदृष्टिर्धरेशार्चिता धीवराधीवराङ्गी ।  
प्रकृष्टप्रभारूपिणी प्राणरूपप्रकृष्टस्वरूपा स्वरूपप्रिया च ॥ ६॥  
  
चलत्कुण्डला कामिनी कान्तयुक्ता कपालाचला कालकोद्धारिणी च ।  
कदम्बप्रिया कोटरीकोटदेहा क्रमा कीर्तिदा कर्णरूपा च काक्ष्मीः ॥ ७॥  
  
क्षमाङ्गी क्षयप्रेमरूपा क्षपा च क्षयाक्षा क्षयाह्वा क्षयप्रान्तरा च ।  
क्षवत्कामिनी क्षारिणी क्षीरपूर्णा शिवाङ्गी च शाकम्भरी शाकदेहा ॥ ८॥  
  
महाशाकयज्ञा फलप्राशका च शकाह्वा शकाह्वाशकाख्या शका च ।  
शकाक्षान्तरोषा सुरोषा सुरेखा महाशेषयज्ञोपवीतप्रिया च ॥ ९॥  
  
जयन्ती जया जाग्रतीयोग्यरूपा जयाङ्गा जपध्यानसन्तुष्टसञ्ज्ञा ।  
जयप्राणरूपा जयस्वर्णदेहा जयज्वालिनी यामिनी याम्यरूपा ॥ १०॥  
  
जगन्मातृरूपा जगद्रक्षणा च स्वधावौषडन्ता विलम्बाविलम्बा ।  
षडङ्गा महालम्बरूपासिहस्ता पदाहारिणीहारिणी हारिणी च ॥ ११॥  
  
महामङ्गला मङ्गलप्रेमकीर्तिर्निशुम्भच्छिदा शुम्भदर्पत्वहा च ।  
तथाऽऽनन्दबीजादिमुक्तस्वरूपा तथा चण्डमुण्डापदामुख्यचण्डा ॥ १२॥  
  
प्रचण्डाप्रचण्डा महाचण्डवेगा चलच्चामरा चामराचन्द्रकीर्तिः ।  
सुचामीकराचित्रभूषोज्ज्वलाङ्गी सुसङ्गीतगीता च पायादपायात् ॥ १३॥  
  
इति ते कथितं देवि नाम्नामष्टोत्तरं शतम् ।  
गोप्यञ्च सर्वतन्त्रेषु गोपनीयञ्च सर्वदा ॥ १४॥  
  
एतस्य सतताभ्यासात्साक्षाद्देवो महेश्वरः ।  
त्रिसन्ध्यञ्च महाभक्त्या पठनीयं सुखोदयम् ॥ १५॥  
  
न तस्य दुष्करं किञ्चिज्जायते स्पर्शतः क्षणात् ।  
स्वकृतं यत्तदेवाप्तं तस्मादावर्तयेत्सदा ॥ १६॥  
  
सदैव सन्निधौ तस्य देवी वसति सादरम् ।  
अयोगा ये तवैवाग्रे सुयोगाश्च भवन्ति वै ॥ १७॥  
  
त एवमित्रभूताश्च भवन्ति तत्प्रसादतः ।  
विषाणि नोपसर्पन्ति व्याधयो न स्पृशन्ति तान् ॥ १८॥  
  
लूताविस्फोटकास्सर्वे शमं यान्ति च तत्क्षणात् ।  
जरापलितनिर्मुक्तः कल्पजीवी भवेन्नरः ॥ १९॥  
  
अपि किं बहुनोक्तेन सान्निध्यं फलमाप्नुयात् ।  
यावन्मया पुरा प्रोक्तं फलं साहस्रनामकम् ।  
तत्सर्वं लभते मर्त्यो महामायाप्रसादतः ॥ २०॥  
  
इति श्रीरुद्रयामले मातङ्गीशतनामस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
