---
Category: kavacha, devii, dashamahAvidyA, lalitA, devI
File name: lalitAkavachamnAradapurANa.itx
Language: Sanskrit
Latest update: May 29, 2015
Location: doc_devii
Proofread by: Rashmi Sharma, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: bRihannAradIyapurANa pUrvabhAge adhyAya 89 v. 23-38
SubDeity: dashamahAvidyA
Subcategory: lalitA
Subject: philosophy/hinduism/religion
Sublocation: devii
Text title: Shri Lalita Kavacham from nAradapurANa
Transliterated by: Radhe Shyam Tiware
engtitle: lalitAkavacham
itxtitle: lalitAkavacham (nAradapurANAntargatam)
title: ललिताकवचम् (नारदपुराणान्तर्गतम्)

---
  
 श्रीललिताकवचम्   
। नारदपुराणान्तर्गते ।  
  
सनत्कुमार उवाच-  
अथ ते कवचं देव्या वक्ष्ये नवरतात्मकम् ।  
येन देवासुरनरजयी स्यात्साधकः सदा ॥ १॥  
  
सर्वतः सर्वदाऽऽत्मानं ललिता पातु सर्वगा ।  
कामेशी पुरतः पातु भगमाली त्वनन्तरम् ॥ २॥  
  
दिशं पातु तथा दक्षपार्श्वं मे पातु सर्वदा ।  
नित्यक्लिन्नाथ भेरुण्डा दिशं मे पातु कौणपीम् ॥ ३॥  
  
तथैव पश्चिमं भागं रक्षताद्वह्निवासिनी ।  
महावज्रेश्वरी नित्या वायव्ये मां सदावतु ॥ ४॥  
  
वामपार्श्वं सदा पातु इतीमेलरिता ततः ।  
माहेश्वरी दिशं पातु त्वरितं सिद्धदायिनी ॥ ५॥  
  
पातु मामूर्ध्वतः शश्वद्देवता कुलसुन्दरी ।  
अधो नीलपताकाख्या विजया सर्वतश्च माम् ॥ ६॥  
  
करोतु मे मङ्गलानि सर्वदा सर्वमङ्गला ।  
देहेन्द्रियमनःप्राणाञ्ज्वालामालिनिविग्रहा ॥ ७॥  
  
पालयत्वनिशं चित्ता चित्तं मे सर्वदावतु ।  
कामात्क्रोधात्तथा लोभान्मोहान्मानान्मदादपि ॥ ८॥  
  
पापान्मां सर्वतः शोकात्सङ्क्षयात्सर्वतः सदा ।  
असत्यात्क्रूरचिन्तातो हिंसातश्चौरतस्तथा ।  
स्तैमित्याच्च सदा पान्तु प्रेरयन्त्यः शुभं प्रति ॥ ९॥  
  
नित्याः षोडश मां पान्तु गजारूढाः स्वशक्तिभिः ।  
तथा हयसमारूढाः पान्तु मां सर्वतः सदा ॥ १०॥  
  
सिंहारूढास्तथा पान्तु पान्तु ऋक्षगता अपि ।  
रथारूढाश्च मां पान्तु सर्वतः सर्वदा रणे ॥ ११॥  
  
तार्क्ष्यारूढाश्च मां पान्तु तथा व्योमगताश्च ताः ।  
भूतगाः सर्वगाः पान्तु पान्तु देव्यश्च सर्वदा ॥ १२॥  
  
भूतप्रेतपिशाचाश्च परकृत्यादिकान् गदान् ।  
द्रावयन्तु स्वशक्तीनां भूषणैरायुधैर्मम ॥ १३॥  
  
गजाश्वद्वीपिपञ्चास्यतार्क्ष्यारूढाखिलायुधाः ।  
असङ्ख्याः शक्तयो देव्यः पान्तु मां सर्वतः सदा ॥ १४॥  
  
सायं प्रातर्जपन्नित्याकवचं सर्वरक्षकम् ।  
कदाचिन्नाशुभं पश्येत्सर्वदानन्दमास्थितः ॥ १५॥  
  
इत्येतत्कवचं प्रोक्तं ललितायाः शुभावहम् ।  
यस्य सन्धारणान्मर्त्यो निर्भयो विजयी सुखी ॥ १६॥  
  
॥ इति श्रीबृहन्नारदीयपुराणे पूर्वभागे तृतीयपादे  
बृहदुपाख्याने श्रीललिताकवचं सम्पूर्णम् ॥ अध्यायः ८९॥  
  
  
  
89th chapter of first part of Naradiyapurana.    
Kavacha verses are 23-38.  
Encoded by Radhe Shyam Tiware, proofread by Rashmi Sharma  
Proofread by PSA Easwaran psaeaswaran at gmail.com  
  
