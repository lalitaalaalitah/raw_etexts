---
Category: devii, kavacha, dashamahAvidyA, devI
Description/comments: rudrayAmale tantre dashavidyArahasye
File name: rAjnIkavacham.itx
Indexextra: (Scan)
Language: Sanskrit
Latest update: September 29, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Rajni Kavacham
engtitle: rAjnIkavacham
itxtitle: rAjnIkavacham (rudrayAmalAntargatam)
title: राज्ञीकवचम् (रुद्रयामलान्तर्गतम्)

---
  
 राज्ञीकवचम्   
ॐ श्रीभैरव उवाच -  
शृणु देवि प्रवक्ष्यामि राज्ञीकवचमुत्तमम् ।  
त्रैलोक्यविजयं नाम दिव्यं भोगापवर्गदम् ॥ १॥  
  
मूलमन्त्रमयं साध्यमष्टसिद्धिप्रदायकम् ।  
सर्वैश्वर्यप्रदं लोके सर्वागमविनिश्चितम् ॥ २॥  
  
पठनाद्धारणाद्देवि महापातकनाशनम् ।  
महोत्पातप्रशमनं मूलविद्यामनोहरम् ॥ ३॥  
  
विरूपाक्षः शिवो देवि विष्णुर्नारायणो बली ।  
ब्रह्मा पितामहो लोके जिष्णुर्गीर्वाणनायकः ॥ ४॥  
  
महोनिधिस्तथा सूर्यस्तारकाधिपतिः शशी ।  
रत्नाकरश्च जलधिः शेषश्चानन्ततां गतः ॥ ५॥  
  
श्रीराज्ञ्याः कवचस्यास्य पठनाद्धारणात्सदा ।  
बहुनोक्तेन किं देवि कवचस्यास्य धारणात् ॥ ६॥  
  
मर्त्योप्यमर्त्यतां याति राज्ञीपदमवाप्नुयात् ॥ ७॥  
  
ऋषिरस्य महादेवि ब्रह्मा छन्द उदाहृतम् ।  
गायत्रं देवता राज्ञी माया बीजमुदाहृतम् ॥ ८॥  
  
शरच्छक्तिः कीलकं च कामराजो महेश्वरि ।  
भोगापवर्गसिद्ध्यर्थे विनियोगः प्रकीर्तितः ॥ ९॥  
  
अस्य श्रीमहाराज्ञिकवचमन्त्रस्य, ब्रह्मा ऋषिः, गायत्रं छन्दः,  
श्रीमहाराज्ञी देवता, ह्रीं बीजं, सौः शक्तिः, क्लीं कीलकं,  
आत्मनो वाङ्मनःकायोपार्जितपापनिवारणार्थं  
महाराज्ञीप्रीत्यर्थं पाठे विनियोगः ॥  
  
ध्यानम् -  
ॐ लक्ष्मीर्मे शिरः पातु ह्रीं ललाटं सरस्वती ।  
श्रीं बाला पातु मे नेत्रे त्र्य श्रं पातु श्रुती मम ॥ १॥  
  
रां दुर्गा पातु मे नासां क्लीं मुखं पातु शारिका ।  
सौः कण्ठं वैखरी पातु भं भुजौ पातु मे शिवा ॥ २॥  
  
गं हस्तौ पातु मे काली वं वक्षस्त्रिपुराऽवतु ।  
षडश्रं पातु मे मध्यं वृत्तं पार्श्वौ ममावतु ॥ ३॥  
  
त्यै पृष्ठं पातु मे ब्राह्मी रां नाभिं पातु वैष्णवी ।  
ज्ञ्यै गुदं पातु रुद्राणी ह्रीं कटिं मे पराजिता ॥ ४॥  
  
स्वां कौमारी पातु जानू हां जङ्घेऽवतु चण्डिका ।  
स्वाहा गुल्फौ च वाराही ॐ पादौ नारसिंहिका ॥ ५॥  
  
विस्मारितं च यत्स्थानं यत्स्थानं नामवर्जितम् ।  
तत्सर्वं पातु मे राज्ञी मूलविद्यामयी परा ॥ ६॥  
  
वासुकिः पूर्वतः पातु नीलनागोऽनलेऽवतु ।  
तक्षको दक्षिणे पातु नैरृते पद्मनायकः ॥ ७॥  
  
कार्कोटकः पश्चिमेऽव्याद्वायव्यां शङ्खपालकः ।  
कुलिकश्चोत्तरे पातु शेष ईशानमण्डले ॥ ८॥  
  
ब्राह्मी ब्राह्मे मुहूर्तेऽव्याद्दिनादौ वैष्णवी मम ।  
रुद्राणी पातु मध्याह्ने सायं पात्वपराजिता ॥ ९॥  
  
निशादौ पातु कौमारी निशीथे चण्डिकावतु ।  
निशान्ते पातु वाराही सर्वदा नारसिंहिका ॥ १०॥  
  
असिताङ्गः क्षितेः पातु पयसो रुरुभैरवः ।  
चण्डो मां पवनात्पातु क्रोधेशः पातु माऽनलात् ॥ ११॥  
  
उन्मत्तः सोमतः पातु भीषणः सूर्यतोऽवतु ।  
याजकाच्च कपालेशो व्योम्नः संहारकोऽवतु ॥ १२॥  
  
सदा समन्ततः पातु वपुर्वसुदलं पातु मम ।  
गुरवः पान्तु सर्वत्र दिगीशः पातु सर्वतः ॥ १३॥  
  
वृत्तत्रयं पातु नित्यं धरा गेहं सदाऽवतु ।  
श्रीचक्रं पातु भीतिभ्यो योगिन्यः पान्तु सर्वदा ॥ १४॥  
  
ऊर्ध्वं चाधः सदा पातु दिग्भ्यो राज्ञीश्वरः शिवः ।  
सर्वत्र सर्वदा सर्वं वपुर्भूतेश्वरोऽवतात् ॥ १५॥  
  
पादादिमूर्धपर्यन्तं वपुः सर्वत्र मेऽवतु ।  
शिरसः पादपर्यन्तं राज्ञी पञ्चदशाक्षरी ॥ १६॥  
  
इत्येवं कवचं राज्ञ्या मन्त्रगर्भं जयावहम् ।  
त्रैलोक्यविजयं नाम दारिद्र्यभयनाशनम् ॥ १७॥  
  
सर्वरोगहरं साक्षात्सिद्दिदं पापनाशनम् ।  
महाभयहरं देवि मूलविद्यामयं परम् ॥ १८॥  
  
परमार्थप्रदं नित्यं भोगमोक्षैककारणम् ।  
यः पठेत्कवचं देवि रणे राजभये क्षणात् ॥ १९॥  
  
सङग्रामेषु रिपुञ्जित्वा विजयी गृहमेष्यति ।  
पठनात्कवचस्यास्य राजकोपः प्रशाम्यति ॥ २०॥  
  
द्यूते धनं लभेद्द्युती श्मशाने सिद्धिमाप्नुयात् ।  
त्रिवारं यः पठेद्रात्रौ रेतःस्रावे महेश्वरि ॥ २१॥  
  
तस्य राज्ञी महाविद्या स्वप्नेऽभीष्टप्रदा भवेत् ।  
स्वयम्भूकुसुमैः शुद्धै रेतःस्तन्योभयाङ्कितैः ॥ २२॥  
  
रसैर्भूर्जे लिखेद्वर्म रवौ प्रातर्महेश्वरि ।  
चीरतन्तुभिरव्यक्तं लाक्षया वेष्टितं तथा ॥ २३॥  
  
सुवर्णगुटिकान्तःस्थं पूजयेद्यन्त्रराजवत् ।  
गुटिकैषा महाविद्या राज्ञीमूर्तिरिवापरा ॥ २४॥  
  
मूलविद्यामयी देवि कुक्षिस्था भोगदायिनी ।  
पृष्ठस्था बलदा देवि कुक्षिस्था रोगनाशिनी ॥ २५॥  
  
सर्वार्थसाधनी लोके यथाभीष्टफलप्रदा ।  
गुटिकेयं शुभा राज्ञ्या न देया यस्य कस्यचित् ॥ २६॥  
  
इदं कवचमीशानि मूलविद्यामयं परम् ।  
सारस्वतप्रदं लक्ष्मीपुत्रपौत्रविवर्धनम् ॥ २७॥  
  
आयुष्करं पुष्टिकरं श्रीकरं च यशस्करम् ।  
चतुःषष्ट्यादितन्त्राणां सारमादाय वर्णितम् ॥ २८॥  
  
श्मशाने यः पठेत्सायं महाचीनक्रमेश्वरः ।  
स साधको महादेवि राज्ञीपुत्रो भविष्यति ॥ २९॥  
  
इदं ते मम सर्वस्वं त्रैलोक्यविजयाभिधम् ।  
कवचं मन्त्रगर्भं च गोपनीयं स्वयोनिवत् ॥ ३०॥  
  
इति श्रीरुद्रयामले तन्त्रे दशविद्यारहस्ये श्रीराज्ञीकवचम् ।  
  
  
Proofread by Aruna Narayanan narayanan.aruna at  gmail.com  
  
