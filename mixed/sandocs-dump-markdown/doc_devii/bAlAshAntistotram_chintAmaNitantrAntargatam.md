---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH, chintAmaNitantre
File name: bAlAshAntistotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Shanti Stotram
engtitle: bAlAshAntistotram
itxtitle: bAlAshAntistotram (chintAmaNitantrAntargatam)
title: बालाशान्तिस्तोत्रम् (चिन्तामणितन्त्रान्तर्गतम्)

---
  
 श्रीबालाशान्तिस्तोत्रम्   
श्रीभैरव उवाच-  
जय देवि जगद्धात्रि जय पापौघहारिणि ।  
जय दुःखप्रशमनि शान्तिर्भव ममार्चने ॥ १॥  
  
श्रीबाले परमेशानि जय कल्पान्तकारिणि ।  
जय सर्वविपत्तिघ्ने शान्तिर्भव ममार्चने ॥ २॥  
  
जय बिन्दुनादरूपे जय कल्याणकारिणि ।  
जय घोरे च शत्रुघ्ने शान्तिर्भव ममार्चने ॥ ३॥  
  
मुण्डमाले विशालाक्षि स्वर्णवर्णे चतुर्भुजे ।  
महापद्मवनान्तस्थे शान्तिर्भव ममार्चने ॥ ४॥  
  
जगद्योनि महायोनि निर्णयातीतरूपिणि ।  
पराप्रासादगृहिणि शान्तिर्भव ममार्चने ॥ ५॥  
  
इन्दुचूडयुते चाक्षहस्ते श्रीपरमेश्वरि ।  
रुद्रसंस्थे महामाये शान्तिर्भव ममार्चने ॥ ६॥  
  
सूक्ष्मे स्थूले विश्वरूपे जय सङ्कटतारिणि ।  
यज्ञरूपे जाप्यरूपे शान्तिर्भव ममार्चने ॥ ७॥  
  
दूतीप्रिये द्रव्यप्रिये शिवे पञ्चाङ्कुशप्रिये ।  
भक्तिभावप्रिये भद्रे शान्तिर्भव ममार्चने ॥ ८॥  
  
भावप्रिये लासप्रिये कारणानन्दविग्रहे ।  
श्मशानस्य देवमूले शान्तिर्भव ममार्चने ॥ ९॥  
  
ज्ञानाज्ञानात्मिके चाद्ये भीतिनिर्मूलनक्षमे ।  
वीरवन्द्ये सिद्धिदात्रि शान्तिर्भव ममार्चने ॥ १०॥  
  
स्मरचन्दनसुप्रीते शोणितार्णवसंस्थिते ।  
सर्वसौख्यप्रदे शुद्धे शान्तिर्भव ममार्चने ॥ ११॥  
  
कापालिकि कलाधारे कोमलाङ्गिः कुलेश्वरि ।  
कुलमार्गरते सिद्धे शान्तिर्भव ममार्चने ॥ १२॥  
  
शान्तिस्तोत्रं सुखकरं बल्यन्ते पठते शिवे ।  
देव्याः शान्तिर्भवेत्तस्य न्यूनाधिक्यादिकर्मणि ॥ १३॥  
  
मन्त्रसिद्धिकामनया दशावृत्त्या पठेद्यदि ।  
मन्त्रसिद्धिर्भवेत्तस्य नात्र कार्या विचारणा ॥ १४॥  
  
चन्द्रसूर्योपरागे च यः पठेत्स्तोत्रमुत्तमम् ।  
बाला सद्मनि सौख्येन बहुकालं वसेत्ततः ॥ १५॥  
  
सर्वभद्रमवाप्नोति सर्वत्र विजयी भवेत् ।  
तीर्थकोटिगुणं चैव दानकोटिफलं तथा ।  
लभते नात्र सन्देहः सत्यं सत्यं मयोदितम् ॥ १६॥  
  
(चिन्तामणितन्त्रे)  
  
इति श्रीबालाशान्तिस्तोत्रं समाप्तम् ।  
  
  
Proofread by PSA Easwaran   
  
