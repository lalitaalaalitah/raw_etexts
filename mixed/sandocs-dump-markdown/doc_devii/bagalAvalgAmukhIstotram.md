---
Author: Traditional
Category: devii, dashamahAvidyA, stotra, devI
Description-comments: rudrayAmale tantre
File name: bagalAmukhIstotram.itx
Language: Sanskrit
Latest update: March 31, 2005
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bagalAmukhIstotram
Texttype: stotra
Transliterated by: Ravin Bhalekar ravibhalekar at hotmail.com
engtitle: bagalA(valgA)mukhIstotram
itxtitle: bagalA(valgA)mukhIstotram
title: बगला(वल्गा)मुखीस्तोत्रम्

---
  
 श्रीबगला(वल्गा)मुखीस्तोत्रम्   
  
श्रीगणेशाय नमः ।  
चलत्कनककुण्डलोल्लसितचारुगण्डस्थलीं  
लसत्कनकचम्पकद्युतिमदिन्दुबिम्बाननाम् ।  
गदाहतविपक्षकां कलितलोलजिह्वाञ्चलां  
स्मरामि बगलामुखीं विमुखवाङ्मनस्स्तम्भिनीम् ॥ १॥  
  
पीयूषोदधिमध्यचारुविलद्रक्तोत्पले मण्डपे  
सत्सिंहासनमौलिपातितरिपुं प्रेतासनाध्यासिनीम् ।  
स्वर्णाभां करपीडितारिरसनां भ्राम्यद्गदां विभ्रतीमित्थं  
ध्यायति यान्ति तस्य सहसा सद्योऽथ सर्वापदः ॥ २॥  
  
देवि त्वच्चरणाम्बुजार्चनकृते यः पीतपुष्पाञ्जलीन्भक्त्या  
वामकरे निधाय च मनुं मन्त्री मनोज्ञाक्षरम् ।  
पीठध्यानपरोऽथ कुम्भकवशाद्बीजं स्मरेत्पार्थिवं  
तस्यामित्रमुखस्य वाचि हृदये जाड्यं भवेत्तत्क्षणात् ॥ ३॥  
  
वादी मूकति रङ्कति क्षितिपतिर्वैश्वानरः शीतति क्रोधी  
शाम्यति दुर्जनः सुजनति क्षिप्रानुगः खञ्जति ।  
गर्वी खर्वति सर्वविच्च जडति त्वन्मन्त्रिणा यन्त्रितः  
श्रीर्नित्ये बगलामुखि प्रतिदिनं कल्याणि तुभ्यं नमः ॥ ४॥  
  
मन्त्रस्तावदलं विपक्षदलने स्तोत्रं पवित्रं च ते  
यन्त्रं वादिनियन्त्रणं त्रिजगतां जैत्रं च चित्रं च ते ।  
मातः श्रीबगलेति नाम ललितं यस्यास्ति जन्तोर्मुखे  
त्वन्नामग्रहणेन संसदि मुखे स्तम्भो भवेद्वादिनाम् ॥ ५॥  
  
दुष्टस्तम्भनमुग्रविघ्नशमनं दारिद्र्यविद्रावणं  
भूभृत्सन्दमनं चलन्मृगदृशां चेतःसमाकर्षणम् ।  
सौभाग्यैकनिकेतनं समदृशः कारुण्यपूर्णेक्षणम्  
मृत्योर्मारणमाविरस्तु पुरतो मातस्त्वदीयं वपुः ॥ ६॥  
  
मातर्भञ्जय मद्विपक्षवदनं जिह्वां च सङ्कीलय  
ब्राह्मीं मुद्रय दैत्यदेवधिषणामुग्रां गतिं स्तम्भय ।  
शत्रूंश्चूर्णय देवि तीक्ष्णगदया गौराङ्गि पीताम्बरे  
विघ्नौघं बगले हर प्रणमतां कारुण्यपूर्णेक्षणे ॥ ७॥  
  
मातर्भैरवि भद्रकालि विजये वाराहि विश्वाश्रये  
श्रीविद्ये समये महेशि बगले कामेशि वामे रमे ।  
मातङ्गि त्रिपुरे परात्परतरे स्वर्गापवर्गप्रदे  
दासोऽहं शरणागतः करुणया विश्वेश्वरि त्राहि माम् ॥ ८॥  
  
संरम्भे चौरसङ्घे प्रहरणसमये बन्धने व्याधिमध्ये  
विद्यावादे विवादे प्रकुपितनृपतौ दिव्यकाले निशायाम् ।  
वश्ये वा स्तम्भने वा रिपुवधसमये निर्जने वा वने वा  
गच्छंस्तिष्ठंस्त्रिकालं यदि पठति शिवं प्राप्नुयादाशु धीरः ॥ ९॥  
  
त्वं विद्या परमा त्रिलोकजननी विघ्नौघसञ्छेदिनी  
योषित्कर्षणकारिणी जनमनःसम्मोहसन्दायिनी ।  
स्तम्भोत्सारणकारिणी पशुमनःसम्मोहसन्दायिनी  
जिह्वाकीलनभैरवी विजयते ब्रह्मादिमन्त्रो यथा ॥ १०॥  
  
विद्या लक्ष्मीर्नित्यसौभाग्यमायुः पुत्रैः पौत्रैः सर्वसाम्राज्यसिद्धिः ।  
मानो भोगो वश्यमारोग्यसौख्यं प्राप्तं तत्तद्भूतलेऽस्मिन्नरेण ॥ ११॥  
  
त्वत्कृते जपसन्नाहं गदितं परमेश्वरि ।  
दुष्टानां निग्रहार्थाय तद्गृहाण नमोऽस्तु ते ॥ १२॥  
  
पीताम्बरां च द्विभुजां त्रिनेत्रां गात्रकोमलाम् ।  
शिलामुद्गरहस्तां च स्मरे तां बगलामुखीम् ॥ १३॥  
  
ब्रह्मास्त्रमिति विख्यातं त्रिषु लोकेषु विश्रुतम् ।  
गुरुभक्ताय दातव्यं न देयं यस्य कस्यचित् ॥ १४॥  
  
नित्यं स्तोत्रमिदं पवित्रमिह यो देव्याः पठत्यादराद्धृत्वा  
यन्त्रमिदं तथैव समरे बाहौ करे वा गले ।  
राजानोऽप्यरयो मदान्धकरिणः सर्पा मृगेन्द्रादिकास्ते  
वै यान्ति विमोहिता रिपुगणा लक्ष्मीः स्थिरा सिद्धयः ॥ १५॥  
  
॥ इति श्रीरुद्रयामले तन्त्रे श्रीबगलामुखीस्तोत्रं समाप्तम् ॥  
  
  
Encoded and Proofread by Ravin Bhalekar ravibhalekar at hotmail.com  
  
