---
Acknowledge-Permission: Mahaperiaval Trust
Category: devii, lakShmI, devI
Description/comments: Edited by S. V. Radhakrishna Shastriji
File name: lakShmIstotram.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: lakShmIstotram
engtitle: lakShmIstotram
itxtitle: lakShmIstotram (devavirachitaM)
title: लक्ष्मीस्तोत्रम् (देवविरचितं)

---
  
 श्रीलक्ष्मीस्तोत्रम्   
  
देवकृतम् ।  
क्षमस्व भगवत्यम्ब क्षमाशीले परात्परे ।  
शुद्धसत्त्वस्वरूपे च कोपादिपरिवर्जिते ॥ १॥  
  
उपमे सर्वसाध्वीनां देवीनां देवपूजिते ।  
त्वया विना जगत्सर्वं मृततुल्यं च निष्फलम् ॥ २॥  
  
सर्वसम्पत्स्वरूपा त्वं सर्वेषां सर्वरूपिणि ।  
रासेश्वर्यधिदेवी त्वं त्वत्कलाः सर्वयोषितः ॥ ३॥  
  
कैलासे पार्वती त्वं च क्षीरोदे सिन्धुकन्यका ।  
स्वर्गे च स्वर्गलक्ष्मीस्त्वं मर्त्यलक्ष्मीश्च भूतले ॥ ४॥  
  
वैकुण्ठे च महालक्ष्मीर्देवदेवी सरस्वती ।  
गङ्गा च तुलसी त्वं च सावित्री ब्रह्मलोकतः ॥ ५॥  
  
कृष्णप्राणाधिदेवी त्वं गोलोके राधिका स्वयम् ।  
रासे रासेश्वरी त्वं च वृन्दावनवने वने ॥ ६॥  
  
कृष्णप्रिया त्वं भाण्डीरे चन्द्रा चन्दनकानने ।  
विरजा चम्पकवने शतशृङ्गे च सुन्दरी ॥ ७॥  
  
पद्मावती पद्मवने मालती मालतीवने ।  
कुन्ददन्ती कुन्दवने सुशीला केतकीवने ॥ ८॥  
  
कदम्बमाला त्वं देवि कदम्बकाननेऽपि च ।  
राजलक्ष्मी राजगृहे गृहलक्ष्मीर्गृहे गृहे ॥ ९॥  
  
इत्युक्त्वा देवताः सर्वा मुनयो मनवस्तथा ।  
रुरुदुर्नम्रवदनाः शुष्ककण्ठोष्ठतालुकाः ॥ १०॥  
  
इति लक्ष्मीस्तवं पुण्यं सर्वदेवैः कृतं शुभम् ।  
यः पठेत्प्रातरुत्थाय स वै सर्वं लभेद्ध्रुवम् ॥ ११॥  
  
अभार्यो लभते भार्यां विनीतां सुसुतां सतीम् ।  
सुशीलां सुन्दरीं रम्यामतिसुप्रियवादिनीम् ॥ १२॥  
  
पुत्रपौत्रवतीं शुद्धां कुलजां कोमलां वराम् ।  
अपुत्रो लभते पुत्रं वैष्णवं चिरजीविनम् ॥ १३॥  
  
परमैश्वर्ययुक्तं च विद्यावन्तं यशस्विनम् ।  
भ्रष्टराज्यो लभेद्राज्यं भ्रष्टश्रीर्लभते श्रियम् ॥ १४॥  
  
हतबन्धुर्लभेद्वन्धुं धनभ्रष्टो धनं लभेत् ।  
कीर्तिहीनो लभेत्कीर्तिं प्रतिष्ठां च लभेद्ध्रुवम् ॥ १५॥  
  
सर्वमङ्गलदं स्तोत्रं शोकसन्तापनाशनम् ।  
हर्षानन्दकरं शश्वद्धर्ममोक्षसुहृत्प्रदम् ॥ १६॥  
  
इति देवकृतं श्रीलक्ष्मीस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
