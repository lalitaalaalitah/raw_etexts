---
Category: devii, nadI, stotra, devI
Description-comments: shrIkalkipurANe.anubhAgavate bhaviShye tRityA.nshe
File name: gangAstavakalkIP.itx
Indexextra: (Kalki and Bhavishyapurana)
Language: Sanskrit
Latest update: May 18, 2013
Location: doc_devii
Proofread by: Dinesh Agarwaa, by PSA EASWARAN psaeaswaran at gmail.coml
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: gangAstava kalkIpurANe evaM bhaviShye
Texttype: stotra
Transliterated by: Dinesh Agarwal  dinesh.garghouse at gmail.com
engtitle: Gangastava
itxtitle: gaNgAstavaH
title: गण्गास्तवः

---
  
 गङ्गास्तवः   
  
श्रीगणेशाय नमः ॥  
  
सूत उवाच --  
शृणुध्वं मुनयः सर्वे गङ्गास्तवमनुत्तमम् ।  
शोकमोहहरं पुंसामृषिभिः परिकीर्तितम् ॥ १॥  
  
ऋषय ऊचुः --  
इयं सुरतरङ्गिणी भवनवारिधेस्तारिणी    
स्तुता हरिपदाम्बुजादुपगता जगत्संसदः ।               
सुमेरुशिखरामरप्रियजलामलक्षालिनी   
प्रसन्नवदना शुभा भवभयस्य विद्राविणी ॥ २॥  
  
भगीरथरथानुगा सुरकरीन्द्रदर्पापहा          
महेशमुकुटप्रभा गिरिशिरःपताका सिता ।  
सुरासुरनरोरगैरजभवाच्युतैः संस्तुता   
विमुक्तिफलशालिनी कलुषनाशिनी राजते ॥ ३॥  
  
पितामहकमण्डलुप्रभवमुक्तिबीजा लता  
श्रुतिस्मृतिगणस्तुतद्विजकुलालवालावृता ।  
सुमेरुशिखराभिदा निपतिता त्रिलोकावृता   
सुधर्मफलशालिनी सुखपलाशिनी राजते ॥ ४॥  
  
चरद्विहगमालिनी सगरवंशमुक्तिप्रदा   
मुनीन्द्रवरनन्दिनी दिवि मता च मन्दाकिनी ।  
सदा दुरितनाशिनी विमलवारिसन्दर्शन-      
प्रणामगुणकीर्तनादिषु जगत्सु संराजते ॥ ५॥  
  
महाभिषसुताङ्गना हिमगिरीशकूटस्तना   
सफेनजलहासिनी सितमरालसच्चारिणी ।  
  
चलल्लहरिसत्करा वरसरोजमालाधरा   
रसोल्लसितगामिनी जलधिकामिनी राजते ॥ ६॥  
  
क्वचिन्मुनिगणैः स्तुता क्वचिदनन्तसम्पूजिता          
क्वचित्कलकलस्वना क्वचिदधीरयादोगणा ।  
क्वचिद्रविकरोज्ज्वला क्वचिदुदग्रपाताकुला               
क्वचिज्जनविगाहिता जयति भीष्ममाता सती ॥ ७॥          
  
स एव कुशली जनः  प्रणमतीह भागीरथीं   
स एव तपसां निधिर्जपति जाह्नवीमादरात् ।  
स एव पुरुषोत्तमः स्मरति साधु मन्दाकिनीं   
स एव विजयी प्रभुः सुरतरङ्गिणीं सेवते ॥ ८॥           
  
तवामलजलाचितं खगसृगालमीनक्षतं   
चलल्लहरिलोलितं रुचिरतीरजम्बालितम् ।  
कदा निजवपुर्मुदा सुरनरोरगैः संस्तुतोऽप्यहं   
त्रिपथगामिनि प्रियमतीव पश्याम्यहो ॥ ९॥  
  
त्वत्तीरे वसतिं तवामलजलस्नानं तव प्रेक्षणं   
त्वन्नामस्मरणं तवोदयकथासंलापनं पावनम् ।  
गङ्गे मे तव सेवनैकनिपुणोऽप्यानन्दितश्चादृतः   
स्तुत्वा चोद्गतपातको भुवि कदा शान्तश्चरिष्याम्यहम् ॥ १०॥  
  
इत्येतदृषिभिः प्रोक्तं गङ्गास्तवनमुत्तमम् ।           
स्वर्ग्यं यश्स्यमायुष्यं पठनाच्छ्रवणादपि ॥ ११॥       
  
सर्वपापहरं पुंसां बलमायुर्विवर्धनम् ।  
प्रातर्मध्याह्नसायाह्ने गङ्गासान्निध्यता भवेत् ॥ १२॥  
  
इत्येतद्भार्गवाख्यानं शुकदेवान्मया श्रुतम् ।  
पठितं श्रावितं चात्र पुण्यं धन्यं यशस्करम् ॥ १३॥      
  
अवतारं महाविष्णोः कल्केः परममद्भुतम् ।  
पठतां शृण्वतां भक्त्या सर्वाशुभविनाशनम् ॥ १४॥  
  
इति श्रीकल्किपुराणेऽनुभागवते भविष्ये तृतीयांशे  
ऋषिकृतो गङ्गास्तवः सम्पूर्णः ॥   
   
  
  
Encoded and proofread by Dinesh Agarwal  dinesh.garghouse at gmail.com  
Proofread by PSA EASWARAN psaeaswaran at gmail.com  
  
  
