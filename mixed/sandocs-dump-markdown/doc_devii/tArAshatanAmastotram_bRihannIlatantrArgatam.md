---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: aShTottarashatanAma, devii, dashamahAvidyA, stotra, devI
Description-comments: Brihannilatantra
File name: tArAshatanAmastotrambRRihannIla.itx
Language: Sanskrit
Latest update: March 8, 2013
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: tArAshatanAmastotram bRRihannIlatantrAntargatam
Texttype: stotra
Transliterated by: muktabodha.org
engtitle: Tarashatanamastotra from Brihannilatantra
itxtitle: tArAshatanAmastotram (bRihannIlatantrArgatam)
title: ताराशतनामस्तोत्रम् (बृइहन्नीलतन्त्रार्गतम्)

---
  
 ताराशतनामस्तोत्रम् बृहन्नीलतन्त्रार्गतम्   
  
श्रीदेव्युवाच ।  
  
सर्वं संसूचितं देव नाम्नां शतं महेश्वर ।  
यत्नैः शतैर्महादेव मयि नात्र प्रकाशितम् ॥ २०-१॥  
  
पठित्वा परमेशान हठात् सिद्ध्यति साधकः ।  
नाम्नां शतं महादेव कथयस्व समासतः ॥ २०-२॥  
  
श्रीभैरव उवाच ।  
  
शृणु देवि प्रवक्ष्यामि भक्तानां हितकारकम् ।  
यज्ज्ञात्वा साधकाः सर्वे जीवन्मुक्तिमुपागताः ॥ २०-३॥  
  
कृतार्थास्ते हि विस्तीर्णा यान्ति देवीपुरे स्वयम् ।  
नाम्नां शतं प्रवक्ष्यामि जपात् स(अ)र्वज्ञदायकम् ॥ २०-४॥  
  
नाम्नां सहस्रं सन्त्यज्य नाम्नां शतं पठेत् सुधीः ।  
कलौ नास्ति महेशानि कलौ नान्या गतिर्भवेत् ॥ २०-५॥  
  
शृणु साध्वि वरारोहे शतं नाम्नां पुरातनम् ।  
सर्वसिद्धिकरं पुंसां साधकानां सुखप्रदम् ॥ २०-६॥  
  
तारिणी तारसंयोगा महातारस्वरूपिणी ।  
तारकप्राणहर्त्री च तारानन्दस्वरूपिणी ॥ २०-७॥  
  
महानीला महेशानी महानीलसरस्वती ।  
उग्रतारा सती साध्वी भवानी भवमोचिनी ॥ २०-८॥  
  
महाशङ्खरता भीमा शाङ्करी शङ्करप्रिया ।  
महादानरता चण्डी चण्डासुरविनाशिनी ॥ २०-९॥  
  
चन्द्रवद्रूपवदना चारुचन्द्रमहोज्ज्वला ।  
एकजटा कुरङ्गाक्षी वरदाभयदायिनी ॥ २०-१०॥  
  
महाकाली महादेवी गुह्यकाली वरप्रदा ।  
महाकालरता साध्वी महैश्वर्यप्रदायिनी ॥ २०-११॥  
  
मुक्तिदा स्वर्गदा सौम्या सौम्यरूपा सुरारिहा ।  
शठविज्ञा महानादा कमला बगलामुखी ॥ २०-१२॥  
  
महामुक्तिप्रदा काली कालरात्रिस्वरूपिणी ।  
सरस्वती सरिच्श्रेष्ठा स्वर्गङ्गा स्वर्गवासिनी ॥ २०-१३॥  
  
हिमालयसुता कन्या कन्यारूपविलासिनी ।  
शवोपरिसमासीना मुण्डमालाविभूषिता ॥ २०-१४॥  
  
दिगम्बरा पतिरता विपरीतरतातुरा ।  
रजस्वला रजःप्रीता स्वयम्भूकुसुमप्रिया ॥ २०-१५॥  
  
स्वयम्भूकुसुमप्राणा स्वयम्भूकुसुमोत्सुका ।  
शिवप्राणा शिवरता शिवदात्री शिवासना ॥ २०-१६॥  
  
अट्टहासा घोररूपा नित्यानन्दस्वरूपिणी ।  
मेघवर्णा किशोरी च युवतीस्तनकुङ्कुमा ॥ २०-१७॥  
  
खर्वा खर्वजनप्रीता मणिभूषितमण्डना ।  
किङ्किणीशब्दसंयुक्ता नृत्यन्ती रक्तलोचना ॥ २०-१८॥  
  
कृशाङ्गी कृसरप्रीता शरासनगतोत्सुका ।  
कपालखर्परधरा पञ्चाशन्मुण्डमालिका ॥ २०-१९॥  
  
हव्यकव्यप्रदा तुष्टिः पुष्टिश्चैव वराङ्गना ।  
शान्तिः क्षान्तिर्मनो बुद्धिः सर्वबीजस्वरूपिणी ॥ २०-२०॥  
  
उग्रापतारिणी तीर्णा निस्तीर्णगुणवृन्दका ।  
रमेशी रमणी रम्या रामानन्दस्वरूपिणी ॥ २०-२१॥  
  
रजनीकरसम्पूर्णा रक्तोत्पलविलोचना ।  
इति ते कथितं दिव्यं शतं नाम्नां महेश्वरि ॥ २०-२२॥  
  
प्रपठेद् भक्तिभावेन तारिण्यास्तारणक्षमम् ।  
सर्वासुरमहानादस्तूयमानमनुत्तमम् ॥ २०-२३॥  
  
षण्मासाद् महदैश्वर्यं लभते परमेश्वरि ।  
भूमिकामेन जप्तव्यं वत्सरात्तां लभेत् प्रिये ॥ २०-२४॥  
  
धनार्थी प्राप्नुयादर्थं मोक्षार्थी मोक्षमाप्नुयात् ।  
दारार्थी प्राप्नुयाद् दारान् सर्वागम(पुरो?प्रचो)दितान् ॥ २०-२५॥  
  
अष्टम्यां च शतावृत्त्या प्रपठेद् यदि मानवः ।  
सत्यं सिद्ध्यति देवेशि संशयो नास्ति कश्चन ॥ २०-२६॥  
  
इति सत्यं पुनः सत्यं सत्यं सत्यं महेश्वरि ।  
अस्मात् परतरं नास्ति स्तोत्रमध्ये न संशयः ॥ २०-२७॥  
  
नाम्नां शतं पठेद् मन्त्रं सञ्जप्य भक्तिभावतः ।  
प्रत्यहं प्रपठेद् देवि यदीच्छेत् शुभमात्मनः ॥ २०-२८॥  
  
इदानीं कथयिष्यामि विद्योत्पत्तिं वरानने ।  
येन विज्ञानमात्रेण विजयी भुवि जायते ॥ २०-२९॥  
  
योनिबीजत्रिरावृत्त्या मध्यरात्रौ वरानने ।  
अभिमन्त्र्य जलं स्निग्धं अष्टोत्तरशतेन च ॥ २०-३०॥  
  
तज्जलं तु पिबेद् देवि षण्मासं जपते यदि ।  
सर्वविद्यामयो भूत्वा मोदते पृथिवीतले ॥ २०-३१॥  
  
शक्तिरूपां महादेवीं शृणु हे नगनन्दिनि ।  
वैष्णवः शैवमार्गो वा शाक्तो वा गाणपोऽपि वा ॥ २०-३२॥  
  
तथापि शक्तेराधिक्यं शृणु भैरवसुन्दरि ।  
सच्चिदानन्दरूपाच्च सकलात् परमेश्वरात् ॥ २०-३३॥  
  
शक्तिरासीत् ततो नादो नादाद् बिन्दुस्ततः परम् ।  
अथ बिन्द्वात्मनः कालरूपबिन्दुकलात्मनः ॥ २०-३४॥  
  
जायते च जगत्सर्वं सस्थावरचरात्मकम् ।  
श्रोतव्यः स च मन्तव्यो निर्ध्यातव्यः स एव हि ॥ २०-३५॥  
  
साक्षात्कार्यश्च देवेशि आगमैर्विविधैः शिवे ।  
श्रोतव्यः श्रुतिवाक्येभ्यो मन्तव्यो मननादिभिः ॥ २०-३६॥  
  
उपपत्तिभिरेवायं ध्यातव्यो गुरुदेशतः ।  
तदा स एव सर्वात्मा प्रत्यक्षो भवति क्षणात् ॥ २०-३७॥  
  
तस्मिन् देवेशि प्रत्यक्षे शृणुष्व परमेश्वरि ।  
भावैर्बहुविधैर्देवि भावस्तत्रापि नीयते ॥ २०-३८॥  
  
भक्तेभ्यो नानाघासेभ्यो गवि चैको यथा रसः ।  
सदुग्धाख्यसंयोगे नानात्वं लभते प्रिये ॥ २०-३९॥  
  
तृणेन जायते देवि रसस्तस्मात् परो रसः ।  
तस्मात् दधि ततो हव्यं तस्मादपि रसोदयः ॥ २०-४०॥  
  
स एव कारणं तत्र तत्कार्यं स च लक्ष्यते ।  
दृश्यते च महादे(व?वि)न कार्यं न च कारणम् ॥ २०-४१॥  
  
तथैवायं स एवात्मा नानाविग्रहयोनिषु ।  
जायते च ततो जातः कालभेदो हि भाव्यते ॥ २०-४२॥  
  
स जातः स मृतो बद्धः स मुक्तः स सुखी पुमान् ।  
स वृद्धः स च विद्वांश्च न स्त्री पुमान् नपुंसकः ॥ २०-४३॥  
  
नानाध्याससमायोगादात्मना जायते शिवे ।  
एक एव स एवात्मा सर्वरूपः सनातनः ॥ २०-४४॥  
  
अव्यक्तश्च स च व्यक्तः प्रकृत्या ज्ञायते ध्रुवम् ।  
तस्मात् प्रकृतियोगेन विना न ज्ञायते क्वचित् ॥ २०-४५॥  
  
विना घटत्वयोगेन न प्रत्यक्षो यथा घटः ।  
इतराद् भिद्यमानोऽपि स भेदमुपगच्छति ॥ २०-४६॥  
  
मां विना पुरुषे भेदो न च याति कथञ्चन ।  
न प्रयोगैर्न च ज्ञानैर्न श्रुत्या न गुरुक्रमैः ॥ २०-४७॥  
  
न स्नानैस्तर्पणैर्वापि नच दानैः कदाचन ।  
प्रकृत्या ज्ञायते ह्यात्मा प्रकृत्या लुप्यते पुमान् ॥ २०-४८॥  
  
प्रकृत्याधिष्ठितं सर्वं प्रकृत्या वञ्चितं जगत् ।  
प्रकृत्या भेदमाप्नोति प्रकृत्याभेदमाप्नुयात् ॥ २०-४९॥  
  
नरस्तु प्रकृतिर्नैव न पुमान् परमेश्वरः ।  
इति ते कथितं तत्त्वं सर्वसारमनोरमम् ॥ २०-५०॥  
  
इति श्रीबृहन्नीलतन्त्रे भैरवभैरवीसंवादे ताराशतनाम  
तत्त्वसारनिरूपणं विंशः पटलः ॥ २०॥  
  
  
Proofread byDPD  
  
