---
Category: devii, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: vaikRitikarahasyam.itx
Language: Sanskrit
Latest update: March 22, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: mArkaNDeyapurANa
Subject: philosophy/hinduism/religion
Sublocation: devii
Text title: vaikRitikarahasyam
engtitle: vaikRitikarahasyam
itxtitle: vaikRitikarahasyam (mArkaNDeyapurANAntargatam)
title: वैकृइतिकरहस्यम् (मार्कण्डेयपुराणान्तर्गतम्)

---
  
 वैकृतिकं रहस्यम्   
  
श्रीगणेशाय नमः ॥  
  
ऋषिरुवाच ।  
त्रिगुणा तामसी देवी सात्त्विकी या त्वयोदिता ।  
सा शर्वा चण्डिका दुर्गा भद्रा भगवतीर्यते ॥ १॥  
  
योगनिद्रा हरेरुक्ता महाकाली तमोगुणा ।  
मधुकैटभनाशार्थं यां तुष्टावाम्बुजासनः ॥ २॥  
  
दशवक्त्रा दशभुजा दशपादाञ्जनप्रभा ।  
विशालया राजमाना त्रिंशल्लोचनमालया ॥ ३॥  
  
स्फुरद्दशनदंष्ट्रा सा भीमरूपापि भूमिप ।  
रूपसौभाग्यकान्तीनां सा प्रतिष्ठां महाश्रियाम् ॥ ४॥  
  
खड्गबाणगदाशूलशङ्खचक्रभुशुडिभृत् ।  
परिघं कार्मुकं शीर्षं निश्चोतद्रुधिरं दधौ ॥ ५॥  
  
एषा सा वैष्णवी माया महाकाली दुरत्यया ।  
आराधिता वशीकुर्यात्पूजाकर्तुश्चराचरम् ॥ ६॥  
  
सर्वदेवशरीरेभ्यो याऽऽविर्भूताऽमितप्रभा ।  
त्रिगुणा सा महालक्ष्मीः साक्षान्महिषमर्दिनी ॥ ७॥  
  
श्वेतानना नीलभुजा सुश्वेतस्तनमण्डला ।  
रक्तमध्या रक्तपादा रक्तजङ्घोरुरुन्मदा ॥ ८॥  
  
सुचित्रजघना चित्रमाल्याम्बरविभूषणा ।  
चित्रानुलेपना कान्तिरूपसौभाग्यशालिनी ॥ ९॥  
  
अष्टादशभुजा पूज्या सा सहस्रभुजा सती ।  
आयुधान्यत्र वक्ष्यन्ते दक्षिणाधःकरक्रमात् ॥ १०॥  
  
अक्षमाला च कमलं बाणोऽसिः कुलिशं गदा ।  
चक्रं त्रिशूलं परशुः शङ्खो घण्टा च पाशकः ॥ ११॥  
  
शक्तिर्दण्डश्चर्म चापं पानपात्रं कमण्डलुः ।  
अलङ्कृतभुजामेभिरायुधैः कमलासनाम् ॥ १२॥  
  
सर्वदेवमयीमीशां महालक्ष्मीमिमां नृप ।  
पूजयेत्सर्वलोकानां स देवानां प्रभुर्भवेत् ॥ १३॥  
  
गौरीदेहात्समुद्भूता या सत्त्वैकगुणाश्रया ।  
साक्षात्सरस्वती प्रोक्ता शुम्भासुरनिबर्हिणी ॥ १४॥  
  
दधौ चाष्टभुजा बाणान्मुसलं शूलचक्रभृत् ।  
शङ्खं घण्टां लाङ्गलं च कार्मुकं वसुधाधिप ॥ १५॥  
  
एषा सम्पूजिता भक्त्या सर्वज्ञत्वं प्रयच्छति ।  
निशुम्भमथिनी देवी शुम्भासुरनिबर्हिणी ॥ १६॥  
  
इत्युक्तानि स्वरूपाणि मूर्तीनां तव पार्थिव ।  
उपासनं जगन्मातुः पृथगासां निशामय ॥ १७॥  
  
महालक्ष्मीर्यदा पूज्या महाकाली सरस्वती ।  
दक्षिणोत्तरयोः पूज्ये पृष्ठतो मिथुनत्रयम् ॥ १८॥  
  
विरञ्चिः स्वरया मध्ये रुद्रो गौर्या च दक्षिणे ।  
वामे लक्ष्म्या हृषीकेशः पुरतो देवतात्रयम् ॥ १९॥  
  
अष्टादशभुजा मध्ये वामे चास्या दशानना ।  
दक्षिणेऽष्टभुजा लक्ष्मीर्महतीति समर्चयेत् ॥ २०॥  
  
अष्टादशभुजा चैषा यदा पूज्या नराधिप ।  
दशानना चाष्टभुजा दक्षिणोत्तरयोस्तदा ॥ २१॥  
  
कालमृत्यू च सम्पूज्यौ सर्वारिष्टप्रशान्तये ।  
यदा चाष्टभुजा पूज्या शुम्भासुरनिबर्हिणी ॥ २२॥  
  
नवास्याः शक्तयः पूज्यास्तदा रुद्रविनायकौ ।  
नमो देव्या इति स्तोत्रैर्महालक्ष्मीं समर्चयेत् ॥ २३॥  
  
अवतारत्रयार्चायां स्तोत्रमन्त्रास्तदाश्रयाः ।  
अष्टादशभुजा चैषा पूज्या महिषमर्दिनी ॥ २४॥  
  
महालक्ष्मीर्महाकाली सैव प्रोक्ता सरस्वती ।  
ईश्वरी पुण्यपापानां सर्वलोकमहेश्वरी ॥ २५॥  
  
महिषान्तकरी येन पूजिता स जगत्प्रभुः ।  
पूजयेज्जगतां धात्रीं चण्डिकां भक्तवत्सलाम् ॥ २६॥  
  
अर्घादिभिरलङ्कारैर्गन्धपुष्पैस्तथोत्तमैः ।  
धूपैर्दीपैश्च नैवेद्यैर्नानाभक्ष्यसमन्वितैः ॥ २७॥  
  
रुधिराक्तेन बलिना मांसेन सुरया नृप ।  
प्रणामाचमनीयेन चन्दनेन सुगन्धिना ॥ २८॥  
  
सकर्पूरैश्च ताम्बूलैर्भक्तिभावसमन्वितैः ।  
वामभागेऽग्रतो देव्याश्छिन्नशीर्षं महासुरम् ॥ २९॥  
  
पूजयेन्महिषं येन प्राप्तं सायुज्यमीशया ।  
दक्षिणे पुरतः सिंहं समग्रं धर्ममीश्वरम् ॥ ३०॥  
  
वाहनं पूजयेद्देव्या धृतं येन चराचरम् ।  
ततः कृताञ्जलिर्भूत्वा स्तुवीत चरितैरिमैः ॥ ३१॥  
  
एकेन वा मध्यमेन नैकेनेतरयोरिह ।  
चरितार्धं तु न जपेज्जपञ्छिद्रमवाप्नुयात् ॥ ३२॥  
  
स्तोत्रमन्त्रैः स्तुवीतेमां यदि वा जगदम्बिकाम् ।  
प्रदक्षिणानमस्कारान्कृत्वा मूर्घ्नि कृताञ्जलिः ॥ ३३॥  
  
क्षमापयेज्जगद्धात्रीं मुहुर्मुहुरतद्रितः ।  
प्रतिश्लोकं च जुहुयात्पायसं तिलसर्पिषा ॥ ३४॥  
  
जुहुयात्स्तोत्रमन्त्रैर्वा चण्डिकायै शुभं हविः ।  
नमोनमःपदैर्देवीं पूजयेत्सुसमाहितः ॥ ३५॥  
  
प्रयतः प्राञ्जलिः प्रह्वः प्राणानारोप्य चात्मनि ।  
सुचिरं भावयेद्देवीं चण्डिकां तन्मयो भवेत् ॥ ३६॥  
  
एवं यः पूजयेद्भक्त्या प्रत्यहं परमेश्वरीम् ।  
भुक्त्वा भोगान् यथाकामं देवीसायुज्यमाप्नुयात् ॥ ३७॥  
  
यो न पूजयते नित्यं चण्डिकां भक्तवत्सलाम् ।  
भस्मीकृत्यास्य पुण्यानि निर्दहेत्परमेश्वरी ॥ ३८॥  
  
तस्मात्पूजय भूपाल सर्वलोकमहेश्वरीम् ।  
यथोक्तेन विधानेन चण्डिकां सुखमाप्स्यसि ॥ ३९॥  
  
इति श्रीमार्कण्डेयपुराणे सूर्यसावर्णिके मन्वन्तरे देवीमाहात्म्ये  
वैकृतिकं रहस्यं सम्पूर्णम् ॥ अध्याय १५  
  
See also prAdhAnikarahasyam and mUrtirahasyam  
  
Proofread by PSA Easwaran psaeaswaran at gmail.com  
  
