---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, pArvatI
File name: shivAstutikadambam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: shivAstutikadambam
engtitle: shivAstutikadambam
itxtitle: shivAstutikadambam (shivAbhinavanRisiMhabhAratIvirachitam)
title: शिवास्तुतिकदम्बम् (शिवाभिनवनृइसिंहभारतीविरचितम्)

---
  
 श्रीशिवास्तुतिकदम्बम्   
कमलानि साम्यमाप्तुं तप्यन्त्यद्यापि कण्ठदघ्नजले  
यत्पादयोरहर्निशमनिशं नौमि तां राजराजेशीम् ॥ १॥  
  
कमलासखकमलोद्भवकामारिप्रमुखनिर्जरैःसेव्याम् ।  
विमलामतिलघुधिषणां ददतीं नौमि नम्राय कामाक्षीम् ॥ २॥  
  
वलमानकदम्बमालिकां ललनामिन्दुशिखामणेः पराम् ।  
तुलनारहितास्यपङ्कजां कलये चेतसि शैलराट्सुताम् ॥ ३॥  
  
तामरसतुल्यचरणां श्यामपयोवाहकान्तिकचलसिताम् ।  
सामनुतदिव्यचरितां सोमसमास्यां नमामि गिरिबालाम् ॥ ४॥  
  
नयनजितपद्मगर्वे नय नतमेनं महापदवीम् ।  
मतिमति महेशमानिनि मतिमन्मनुजार्च्यमानपदपद्मे ॥ ५॥  
  
नारदमुखमुनिचिन्त्यां नीरदगर्वापहारिकेशततिम् ।  
पारदसमानवर्णां शारदचन्द्राननां भजे गौरीम् ॥ ६॥  
  
पङ्कजसमानवक्त्रामङ्कगतां बालचन्द्रचूडस्य ।  
सङ्कर्षणादिविनुतां शङ्करचरणार्चनां नमामि शिवाम् ॥ ७॥  
  
पाकारिमुखसुरेड्यां केकानीकाशवचनसद्भङ्गीम् ।  
कोकारिशिशुवतंसां शोकापहरां नमामि शिवदयिताम् ॥ ८॥  
  
बाहुजितपङ्कजस्रजमाहुर्यां कालिदासमुखकवयः ।  
तां हुतवहाभवस्त्रां मुहुर्मुहुर्नमामि जगदम्बाम् ॥ ९॥  
  
यवकोटिसूक्ष्मरूपे खजितपरपुष्टगर्वसर्वस्वे ।  
नवनवकवित्वदायिनि शिवमानसहंसि मां पाहि ॥ १०॥  
  
यावकसमानवर्णं तावकमम्बाङ्घ्रिपङ्कजद्वन्द्वम् ।  
स्तावकसुखततिदं खलु पावकशशिसूर्यमण्डलान्तःस्थे ॥ ११॥  
  
वाचां ततिं ददानां मोचां नीचां विधातुमतिचतुराम् ।  
प्राचां वचसां गेयामाचान्ताघां नमामि गिरितनयाम् ॥ १२॥  
  
पालितदिविजे पृथ्वीपालितनिजदासनिकुरुम्बे ।  
पर्वतपतितनयेऽव सुपर्वतरोर्दर्पहरणचतुरे माम् ॥ १३॥  
  
सरसिजमुखि नम्राग्रेसरसिद्धिविधायिनि क्षिप्रम् ।  
भवजलधिपारदा त्वं भव जलजास्ये भवानि मम तरसा ॥ १४॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीशिवास्तुतिकदम्बं सम्पूर्णम् ।  
  
  
Proofread by PSA Easwaran psaeaswaran at gmail.com  
  
