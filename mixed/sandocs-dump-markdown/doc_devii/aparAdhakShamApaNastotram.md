---
Author: Traditional
Category: aparAdhakShamA, devii, durgA, devI
Description-comments: Verses for devi durga
File name: aparaadhakshamaa.itx
Language: Sanskrit
Latest update: June 20, 2019
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: aparAdhakShamApanA from Durga Spatashati or Devi Mahatmya
Transliterated by: Smt. K. Shankaran (achintya at ican.net)
engtitle: aparAdhakShamApaNastotram
itxtitle: aparAdhakShamApaNastotram
title: अपराधक्षमापणस्तोत्रम्

---
  
 अपराधक्षमापणस्तोत्रम्   
  
ॐ अपराधशतं कृत्वा जगदम्बेति चोच्चरेत् ।  
यां गतिं समवाप्नोति न तां ब्रह्मादयः सुराः  ॥ १॥  
  
सापराधोऽस्मि शरणं प्राप्तस्त्वां जगदम्बिके ।  
इदानीमनुकम्प्योऽहं यथेच्छसि तथा कुरु  ॥ २॥  
  
अज्ञानाद्विस्मृतेर्भ्रान्त्या यन्न्यूनमधिकं कृतम् ।  
तत्सर्वं क्षम्यतां देवि प्रसीद परमेश्वरि  ॥ ३॥  
  
कामेश्वरि जगन्मातः सच्चिदानन्दविग्रहे ।  
गृहाणार्चामिमां प्रीत्या प्रसीद परमेश्वरि  ॥ ४॥  
  
सर्वरूपमयी देवी सर्वं देवीमयं जगत् ।  
अतोऽहं विश्वरूपां त्वां नमामि परमेश्वरीम्  ॥ ५॥  
  
यदक्षरं परिभ्रष्टं मात्राहीनञ्च यद्भवेत् ।  
पूर्णं भवतु तत् सर्वं त्वत्प्रसादान्महेश्वरि  ॥ ६॥  
  
यदत्र पाठे जगदम्बिके मया  
     विसर्गबिन्द्वक्षरहीनमीरितम् ।  
तदस्तु सम्पूर्णतमं प्रसादतः  
     सङ्कल्पसिद्धिश्व सदैव जायताम्  ॥ ७॥  
  
यन्मात्राबिन्दुबिन्दुद्वितयपदपदद्वन्द्ववर्णादिहीनं  
भक्त्याभक्त्यानुपूर्वं  प्रसभकृतिवशात् व्यक्त्तमव्यक्त्तमम्ब ।  
मोहादज्ञानतो वा पठितमपठितं साम्प्रतं  ते स्तवेऽस्मिन्  
तत् सर्वं साङ्गमास्तां भगवति वरदे त्वत्प्रसादात् प्रसीद  ॥ ८॥  
  
प्रसीद भगवत्यम्ब प्रसीद भक्तवत्सले ।  
प्रसादं कुरु मे देवि दुर्गे देवि नमोऽस्तु ते  ॥ ९॥  
  
   ॥ इति अपराधक्षमापणस्तोत्रं समाप्तम्॥  
  
  
Encoded by Smt. K. Shankaran (achintya at ican.net)  
Proofread by Sunder Hattangadi sunderh at hotmail.com  
  
