---
Author: viThThaleshvara
Category: devii, nadI, puShTimArgIya, aShTaka, viThThaleshvara, devI
Description/comments: puShTimArgIya stotraratnAkara
File name: yamunAShTapadI.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunAShTapadI
engtitle: yamunAShTapadI
itxtitle: yamunAShTapadI (viThThaleshvaravirachitA)
title: यमुनाष्टपदी (विठ्ठलेश्वरविरचिता)

---
  
 यमुनाष्टपदी   
  
नमो देवि यमुने नमो देवि यमुने  
हर कृष्णमिलनान्तरायम् ।  
निजनाथमार्गदायिनि कुमारी-  
कामपूरिके कुरु भक्तिरायम् ॥ ध्रु०॥  
  
मधपकुलकलितकमलीवलीव्यपदेश-  
धारितश्रीकृष्णयुतभक्तहृदये ।  
सततमतिशयितहरिभावना-  
जाततत्सारूप्यगदितहृदये ॥ १॥  
  
निजकूलभवविविधतरुकुसुम-  
युतनीरशोभया विलसदलिवृन्दे ।  
स्मारयसि गोपीवृन्दपूजित-  
सरसमीशवपुरानन्दकन्दे ॥ २॥  
  
उपरि बलदमलकमलारुण-  
द्युतिरेणुपरिमलितजलभरेणामुना ।  
व्रजयुवतिकुचकुम्भकुङ्कुमारुण-  
मुरः स्मारयामि मारपितुरधुना ॥ ३॥  
  
अधिरजनि हरिविहृतिमीक्षितुं  
कुवलयाभिधसुभगनयनान्युशति तनुषे ।  
नयनयुगमल्पमिति बहुतराणि  
च तानि रसिकतानिधितया कुरुषे ॥ ४॥  
  
रजनिजागरजनितरागरञ्जित-  
नयनपङ्कजैरहनि हरिमीक्षसे ।  
मकरन्दरभरमिषेणानन्दपूरिता  
सततमिह हर्षाश्रु मुञ्चसे ॥ ५॥  
  
तटगतानेकशुकसारिकामुनि-  
गणस्तुतविविधगुणसीधुसागरे ।  
सङ्गता सततमिह भक्तजन-  
तापहृदि राजसे रासरससागरे ॥ ६॥  
  
रतिभरश्रमजलोदितकमल-  
परिमलव्रजयुवतिमोदे ।  
ताटङ्कचलनसुनिरस्तसङ्गीत-  
युतमदमुदितमधुपकृतविनोदे ॥ ७॥  
  
निजव्रजजनावनात्तगोवर्द्धने  
राधिकाहृदयगतहृदयकमले ।  
रतिमतिशयितरसविठ्ठलस्याशु  
कुरु वेणुनिनदाह्वानसरले ॥ ८॥  
  
श्लोकौ ।  
व्रजपरिवृढवल्लभे कदा त्व-  
च्चरणसरोरुहमीक्षणास्पदं मे ।  
तव तटगतवालुकाः कदाहं  
सकलनिजाङ्कगता मुदा करिष्ये ॥ १॥  
  
वृन्दावने चारुबृहद्वने म-  
न्मनोरथं पूरय सूरसूते ।  
दृग्गोचरः कृष्णविहार एव  
स्थितिस्त्वदीये तट एव भूयात् ॥ २॥  
  
इति श्रीविठ्ठलेश्वरविरचिता यमुनाष्टपदी सामाप्त ।  
  
  
Proofread by PSA Easwaran psaeaswaran at gmail.com  
  
