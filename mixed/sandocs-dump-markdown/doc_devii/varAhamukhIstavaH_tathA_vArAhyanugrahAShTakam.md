---
Category: devii, otherforms, stotra, devI
File name: varAhamukhIstava.itx
Language: Sanskrit
Latest update: November 26, 2001
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: Hymn in praise of Goddess as varAhamukhI
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: Hymn to Goddess varAhamukhI
itxtitle: varAhamukhIstavaH tathA vArAhyanugrahAShTakam
title: वराहमुखीस्तवः तथा वाराह्यनुग्रहाष्टकम्

---
  
 वराहमुखीस्तवः तथा वाराह्यनुग्रहाष्टकम्   
  
कुवलयनिभा कौशेयार्धोरुका मुकुटोज्ज्वला  
हलमुसलिनी सद्भक्तेभ्यो वराभयदायिनी ।  
कपिलनयना मध्ये क्षामा कठोरघनस्तनी  
जयति जगतां मातः सा ते वराहमुखी तनुः ॥ १ ॥  
  
तरति विपदो घोरा दूरात् परिह्रियते भय-  
स्खलितमतिभिर्भूतप्रेतैः स्वयं व्रियते श्रिया ।  
क्षपयति रिपूनीष्टे वाचां रणे लभते जयं  
वशयति जगत् सर्वं वाराहि यस्त्वयि भक्तिमान् ॥ २ ॥  
  
स्तिमितगतयः सीदद्वाचः परिच्युतहेतयः  
क्षुभितहृदयाः सद्यो नश्यद्दृशो गलितौजसः ।  
भयपरवशा भग्नोत्साहाः पराहतपौरुषा  
भगवति पुरस्त्वद्भक्तानां भवन्ति विरोधिनः ॥ ३ ॥  
  
किसलयमृदुर्हस्तः क्लिश्यते कन्दुकलीलया  
भगवति महाभारः क्रीडासरोरुहमेव ते ।  
तदपि मुसलं धत्से हस्ते हलं समयद्रुहां  
हरसि च तदाघातैः प्राणानहो तव साहसम् ॥ ४ ॥  
  
जननि नियतस्थाने त्वद्वामदक्षिणपार्श्वयो-  
र्मृदुभुजलतामन्दोत्क्षेपप्रणर्तितचामरे ।  
सततमुदिते गुह्याचारद्रुहां रुधिरासवै-  
रुपशमयतां शत्रून् सर्वानुभे मम देवते ॥ ५ ॥  
  
हरतु दुरितं क्षेत्राधीशः स्वशासनविद्विषां  
रुधिरमदिरामत्तः प्राणोपहारबलिप्रियः ।  
अविरतचटत्कुर्वद्दंष्ट्रास्थिकोटिरटन्मुको  
भगवति स ते चण्डोच्चण्डः सदा पुरतः स्थितः ॥ ६ ॥  
  
क्षुभितमकरैर्वीचीहस्तोपरुद्धपरस्परै-  
श्चतुरदधिभिः क्रान्ता कल्पान्तदुर्ललितोदकैः ।  
जननि कथमुत्तिष्ठेत् पातालसद्मबिलादिला  
तव तु कुटिले दंष्ट्राकोटी न चेदवलम्बनम् ॥ ७ ॥  
  
तमसि बहुले शून्याटव्यां पिशाचनिशाचर-  
प्रमथकलहे चोरव्याघ्रोरगद्विपसङ्कटे ।  
क्षुभितमनसः क्षुद्रस्यैकाकिनोऽपि कुतो भयं  
सकृदपि मुखे मातस्त्वन्नाम सन्निहितं यदि ॥ ८ ॥  
  
विदितविभवं हृद्यैः पद्मैर्वराहमुखीस्तवं  
सकलफलदं पूर्णं मन्त्राक्षरैरिममेव यः ।  
पठति स पटुः प्राप्नोत्यायुश्चिरं कवितां प्रियां  
सुतसुखधनारोग्यं कीर्तिं श्रियं जयमुर्वराम् ॥ ९ ॥  
  
इति श्रीवराहमुखीस्तवः समाप्तः ॥  
  
  
  
  
Encoded and proofread by Sridhar  Seshagiri seshagir at engineering.sdsu.edu  
  
