---
Author: Shri Vasishtha Ganapati Muni
Category: devii, reNukA, stotra, gaNapati-muni, devI, saptaka
Description-comments: The Collected Works of Vasishtha Kavyakantha Ganapati Muni Vol
  2.13
File name: reNukAsaptakam.itx
Indexextra: (Collected Works)
Language: Sanskrit
Latest update: July 3, 2013
Location: doc_devii
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAsaptakam
Texttype: stotra
engtitle: Renuka Saptakam
itxtitle: reNukAsaptakam (gaNapatimunivirachitam)
title: रेणुकासप्तकम् (गणपतिमुनिविरचितम्)

---
  
 श्रीरेणुकासप्तकम्   
  
श्रीगणेशाय नमः ।  
  
पुरतो विलोक्य वृषभं पार्श्वे लिङ्गं परात्परस्य विभोः ।  
पृष्ठे स्कन्दगणेशौ त्वां कालीं मन्महे मातः ॥ १॥  
  
न त्वं लक्ष्मीमातः यल्लक्ष्मीनायकस्य माताऽसि ।  
जनयित्रि राक्षसारेः तस्मात्त्वां मन्महे कालीम् ॥ २॥  
  
संहारनायिकत्वात् मारीत्वादुग्रवेषरूपत्वात् ।  
मध्यमलोकनिवासात् त्वां कालीं मन्महे मातः ॥ ३॥  
  
जमदग्निः शिवभागः भागस्त्वं देवि शैलकन्यायाः ।  
एवं ज्ञात्वा यस्त्वां भजति स धन्यो महाभागः ॥ ४॥  
  
त्वां चण्डिकां प्रचण्डामाहुस्तन्त्राणि जनिमतां मातः ।  
तस्मात्त्वं शिवकान्ता न श्रीर्न प्रेयसी च विधेः ॥ ५॥  
  
गौरी श्रीर्वा वाग्वा न विशेषो जगति भक्तलोकस्य ।  
मम तु विशिष्टा गौरी साक्षादस्याः सुतो यदहम् ॥ ६॥  
  
तिसृषु  परदेवतासु श्रेष्ठत्वं नोच्यते मयैकस्याः ।  
प्रीतिर्मे गिरिजायां लक्ष्मीतो भारतीतश्च ॥ ७॥  
  
॥ इति श्रीभगवन्महर्षिरमणान्तेवासिनो वासिष्ठस्य  
नरसिंहसूनोर्गणपतेः कृतिः रेणुकासप्तकं समाप्तम् ॥  
  
  
From Complete works of Shri Vasishtha Ganapati Muni Vol. 2.13  
Proofread by Kaushal S. Kaloo  kaushalskaloo  at  gmail.com  
  
