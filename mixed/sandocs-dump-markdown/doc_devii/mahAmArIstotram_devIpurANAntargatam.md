---
Category: devii, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: mahAmArIstotram.itx
Language: Sanskrit
Latest update: March 23, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: mahAmArIstotram
engtitle: mahAmArIstotram
itxtitle: mahAmArIstotram (devIpurANAntargatam)
title: महामारीस्तोत्रम् (देवीपुराणान्तर्गतम्)

---
  
 महामारीस्तोत्रम्   
  
श्रीगणेशाय नमः ॥  
  
देव्युवाच ।  
पुरा ब्रह्मा तु मां सृष्ट्वा समाहूयाब्रवीद्वचः ।  
शृणु मे वचनं पुत्रि कुरुष्वाद्याथ सादरम् ॥ १॥  
  
कलौ जना दुराचारा राजानश्च तथाविधाः ।  
अतो गत्वा भुवं देवि मृत्युरूपा भवाशु च ॥ २॥  
  
परद्रव्यापहर्तारः परस्त्रीनिरताः सदा ।  
देवस्वहरणे सक्ता ब्रह्मस्वहरणे नृप ॥ ३॥  
  
तेषां दोषवशात्त्वं तु जनान् संहर नित्यशः ।  
ब्रह्मणैवं समादिष्टा इन्द्राद्यैः सुरसत्तमैः ॥ ४॥  
  
भुवं समागता तत्र जनाञ्ज्ञात्वाथ पापिनः ।  
राज्ञो दोषान्पुरस्कृत्य ग्रामे ग्रामे वसाम्यहम् ।  
तत्रापि पापिनो हत्वा पुनर्ग्रामान्तरं भजे ॥ ५॥  
  
एवं देशानटित्वाऽहं सर्वान्संहृत्य वै जनान् ।  
पुनर्गच्छामि सदनं ब्रह्मणः परमेष्ठिनः ॥ ६॥  
  
एवं मदागमं ज्ञात्वा बुद्धिमान्पुण्यकृन्नरः ।  
विचार्य शास्त्रतो नित्यं जागरूको भवेदलम् ॥ ७॥  
  
पतन्ति मूषिका यत्र नृत्यन्ति विरमन्ति च ।  
तद्गृहं तत्क्षणं त्यक्त्वा सकुटुम्बो वने विशेत् ॥ ८॥  
  
तत्र शान्तिं प्रकुर्वीत महादेव्याः समीरिताम् ।  
जपित्वा च महामन्त्रं पठित्वा स्तोत्रमुत्तमम् ॥ ९॥  
  
``ॐ नमो भगवति महामारिके मृत्युरूपिणि सकुटुम्बं मामव स्वाहा ।''  
वने जलाशयं गत्वा ऊर्ध्वबाहुरधोमुखः ।  
वीरासने चोपविश्य जपेन्मन्त्रं सहस्रशः ॥ १०॥  
  
संस्थाप्य प्रतिमां तत्र धूपदीपोपहारकैः ।  
सम्पूज्य विधिवत्पश्चाज्जुहुयात्प्रत्यहं नरः ॥ ११॥  
  
हरिद्राचूर्णमिश्रेण चित्रान्नेनैव संयुतः ।  
समिद्भिः खदिरैर्भक्त्या ब्राह्मणैश्च समन्वितः ॥ १२॥  
  
पत्नीपुत्रात्मभृत्यैश्च जुहुयादनुवासरम् ।  
होमान्ते च पठेन्नित्यं स्तोत्रमेतज्जितेन्द्रियः ॥ १३॥  
  
नमो देवि महादेवि सर्वशोकवशङ्करी ।  
सर्वदा सर्वतो मह्यं कृपां कुरु कृपामयि ॥ १४॥  
  
मेरौ कैलासशिखरे हेमाद्रौ गन्धमादने ।  
नित्यप्रियकृतावासे मद्यमांसबलिप्रिये ॥ १५॥  
  
महासैन्यसमायुक्ते सर्वप्राणविहिंसके ।  
सर्वाभिचारिके देवि सर्वं त्वं रक्ष सर्वदा ॥ १६॥  
  
यत्र कुत्र स्थले वापि यस्मिन् कस्मिन् यदा तदा ।  
रक्ष मां रक्ष मां देवि सपुत्रपशुभृत्यकम् ॥ १७॥  
  
माङ्गल्यं मङ्गलं देहि महामङ्गलदायिनि ।  
लोकानामभये सर्वमङ्गले मङ्गलप्रिये ॥ १८॥  
  
इति स्तुत्वा महादेवीं भक्तिभावेन संयुतः ।  
भुञ्जीत स्वजनैर्युक्तो देवीं तां मनसा स्मरन् ॥ १९॥  
  
यदा स्वगृहचैत्येषु ध्वाङ्क्षरावो भविष्यति ।  
काकशान्तिं ततः कृत्वा गृहं गन्तुमुपक्रमेत् ॥ २०॥  
  
सुमुहूर्ते सुनक्षत्रे स्वलङ्कृत्य ततो गृहम् ।  
ब्राह्मणैर्बन्धुभिः सार्धं संविशेद्गृहमात्मनः ॥ २१॥  
  
स्वस्तिवाचनविप्रेभ्यः शान्तिसूक्तोक्तिपूर्वकम् ।  
दक्षिणां च हिरण्यादिं दद्याच्छाट्यविवर्जितः ॥ २२॥  
  
ब्राह्मणान्भोजयित्वा च देवीं तां प्रार्थयेद्गृहे ।  
गच्छ गच्छ महादेवि स्वस्थानं मङ्गलं कुरु ॥ २३॥  
  
एवं कृत्यविधानेन मारिकाशान्तिरुत्तमा ।  
जायते नात्र सन्देहः सत्यं सत्यं समीरितम् ॥ २४॥  
  
इत्येतत्कथितं देव्या देवेभ्यः स्वात्मसम्भवम् ।  
माहात्म्यं पठितं येन सोऽपि माङ्गल्यमाप्नुयात् ॥ २५॥  
  
लिखितं पुस्तकं यस्य गृहे तिष्ठति सर्वदा ।  
तस्य मारीभयं नास्ति सत्यं सत्यं मयोदितम् ॥ २६॥  
  
पुस्तकं पूजयेद्यस्तु श्रद्धया परया सदा ।  
सोऽपि माङ्गल्यमाप्नोति इहामुत्र परां गतिम् ॥ २७॥  
  
सर्वं त्यक्त्वा साधयेत देवीं यत्नैर्धनैरपि ।  
स्तोष्यन्ति परया भक्त्या सर्वकामार्थसिद्धये ॥ २८॥  
  
बिडाला यत्र नश्यन्ति यत्र नश्यन्ति मूषिकाः ।  
स्थानं तच्च परित्यज्य स्थानं शून्यं च कारयेत् ॥ २९॥  
  
इति श्रीदेवीपुराणे श्रीमहामारिकास्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
