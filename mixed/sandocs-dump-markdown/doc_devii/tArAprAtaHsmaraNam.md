---
Category: suprabhAta
File name: tArAprAtaHsmaraNam.itx
Indexextra: (Translation)
Language: Sanskrit
Latest update: August 2, 2017
Location: doc_devii
Proofread by: Jonathan Wiener wiener78 at sbcglobal.net, NA
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: tArAprAtaHsmaraNam
engtitle: tArAprAtaHsmaraNam
itxtitle: tArAprAtaHsmaraNam
title: ताराप्रातःस्मरणम्

---
  
 श्रीताराप्रातःस्मरणम्   
  
प्रातः स्मरामि भवतारिणि तारिणीं त्वां  
मन्दस्मितां त्रिनयनां घननीलवर्णाम् ।  
कर्त्रीकपालोत्पलखड्गधर्त्रीं  
धात्रीं सुरासुरनृणामखिलेश्वरीं च ॥ १॥  
  
प्रातः स्मरामि खर्वामपवर्गदात्री-  
मक्षोभ्यशम्भुसहितामहिभूषणाढ्याम् ।  
प्रत्यर्पिताङ्घ्रशिववक्षसि सुप्रसन्नां  
भक्तार्तिभयवारणकर्मदक्षाम् ॥ २॥  
  
प्रातः स्मरामि षट्कोणत्रिकोणगेहां  
वस्वारधरणीगृहशोभमानाम् ।  
शक्रादिसुरसङ्घसुसेव्यमाना-  
मानन्दकन्दां पञ्चार्णवीं ताम् ॥ ३॥  
  
प्रातर्नमामि नृकरोटिविशालमालां  
हालाविघूर्णिततरां सुत्रिनेत्रजालाम् ।  
व्याघ्राम्बरावृतकटीतटभासमानां  
जाड्यापहां त्वरितसिद्धिप्रदां परेशीम् ॥ ४॥  
  
प्रातर्भजामि भवतापविनाशिकाम्बां  
सद्यः समृद्धिनिधिबुद्धिप्रकाशिकां च ।  
ज्वलच्चितामध्यगतातिघोरां  
दंष्ट्राकरालामपि भक्तपालाम् ॥ ५॥  
  
यः श्लोकपञ्चकमिदं पठति प्रभाते  
तारां स्मरन्प्रतिदिनं भुविभारहाराम् ।  
विद्याविभूतिसुखशान्तियशांस्यवाप्य  
सोऽन्ते प्रयाति सालोक्यपदं जनन्याः ॥ ६॥  
  
इति श्रीताराप्रातःस्मरणं सम्पूर्णम् ।  
  
Proofread by Jonathan Wiener wiener78 at sbcglobal.net, NA  
  
