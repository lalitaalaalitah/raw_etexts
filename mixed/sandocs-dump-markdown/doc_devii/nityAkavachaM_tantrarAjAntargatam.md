---
Category: devii, dashamahAvidyA, devI, kavacha
File name: nityAkavachamtantrarAja.itx
Indexextra: (tantrarAja tantra)
Language: Sanskrit
Latest update: May 6, 2017
Location: doc_devii
Proofread by: NA
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: nityAkavachamtantrarAja
Transliterated by: NA
engtitle: nityAkavacham from tantrarAja
itxtitle: nityAkavachaM (tantrarAjAntargatam)
title: नित्याकवचं (तन्त्रराजान्तर्गतम्)

---
  
 नित्याकवचम्   
तन्त्रराजतन्त्रे अष्टाविंशं पटलान्तर्गतम् ।  
  
समस्तापद्विमुक्त्यर्थं सर्वसम्पदवाप्तये ।  
भूतप्रेतपिशाचादिपीडाशान्त्यै सुखाप्तये ॥ १॥  
  
समस्तरोगनाशाय समरे विजयाय च ।  
चोरसिंहद्वीपिगजगवयादिभयानके ॥ २॥  
  
अरण्ये शैलगहने मार्गे दुर्भिक्षके तथा ।  
सलिलादिमनः पीडास्वब्धौ पोतादिसङ्कटे ॥ ३॥  
  
प्रजप्य नित्याकवचं सकृत्सर्वन्तरत्यसौ ।  
सुखी जीवति निर्द्वन्द्वो निःसपत्नो जितेन्द्रियः ॥ ४॥  
  
शृणु तत् कवचं देवि वक्ष्ये तव तदात्मकम् ।  
येनाहमपि युद्धेषु देवासुरजयी सदा ॥ ५॥  
  
सर्वतः सर्वदात्मानं ललिता पातु सर्वगा ।  
कामेशी पुरतः पातु भगमाला त्वनन्तरम् ॥ ६॥  
  
दिशं पातु तथा दक्षपार्श्वं मे पातु सर्वदा ।  
नित्यक्लिन्ना च भेरुण्डा दिशं पातु सदा मम ॥ ७॥  
  
तथैव पश्चिमं भागं रक्षेत् सा वह्निवासिनी ।  
महावज्रेश्वरी रक्षेदनन्तरदिशं सदा ॥ ८॥  
  
वामपार्श्वं सदा पातु दूती मे त्वरिता ततः ।  
पालयेत्तु दिशं चान्यां रक्षेन्मां कुलसुन्दरी ॥ ९॥  
  
नित्या मामूर्द्ध्वतः पातु साधो मे पातु सर्वदा ।  
नित्या नीलपताकाख्या विजया सर्वतश्च माम् ॥ १०॥  
  
करोतु मे मङ्गलानि सर्वदा सर्वमङ्गला ।  
देहेन्द्रियमनःप्राणान् ज्वालामालिनिविग्रहा ॥ ११॥  
  
पालयेदनिशं चित्रा चित्तं मे पातु सर्वदा ।  
कामात् क्रोधात्तथा लोभान्मोहान्मानान्मदादपि ॥ १२॥  
  
पापान्मत्सरतः शोकात् संशयात् सर्वतः सदा ।  
स्तैमित्याच्च समुद्योगादशुभेषु तु कर्मसु ॥ १३॥  
  
असत्यक्रूरचिन्तातो हिंसातश्चौर्यतस्तथा ।  
रक्षन्तु मां सर्वदा ताः कुर्वन्त्विच्छां शुभेषु च ॥ १४॥  
  
नित्याः षोडश मां पान्तु गजारूढाः स्वशक्तिभिः ।  
तथा हयसमारूढाः पान्तु मां सर्वतः सदा ॥ १५॥  
  
सिंहारूढास्तथा पान्तु मान्तरक्षगता अपि ।  
रथारूढाश्च मां पान्तु सर्वतः सर्वदा रणे ॥ १६॥  
  
तार्क्ष्यारूढाश्च मां पान्तु तथा व्योमगतास्तथा ।  
भूगताः सर्वदा पान्तु माञ्च सर्वत्र सर्वदा ॥ १७॥  
  
भूतप्रेतपिशाचापस्मारकृत्यादिकान् गदान् ।  
द्रावयन्तु स्वशक्तीनां भीषणैरायुधैर्मम ॥ १८॥  
  
गजाश्वद्वीपिपञ्चास्यतार्क्ष्यरूढाखिलायुधाः ।  
असङ्ख्याः शक्तयो देव्याः पान्तु मां सर्वतः सदा ॥ १९॥  
  
सायं प्रातर्जपन्नित्याकवचं सर्वरक्षकम् ।  
कदाचिन्नाशुभं पश्येन्न शृणोति च मत्समः ॥ २०॥  
  
इति षोडशनित्यातन्त्रेषु श्रीकादिमते लोकतादात्म्यादिकथनं नाम  
अष्टाविशं पटलान्तर्गतं नित्याकवचम् सम्पूर्णम् ॥ १  
  
From tantrarAja paTala@, shloka 52-71  
  
NA  
  
