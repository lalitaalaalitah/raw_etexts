---
Author: Kalidasa
Category: devii, otherforms, stotra, kAlidAsa, nava, devI
Description-comments: A poem by Kalidasa
File name: navaratnamala.itx
Language: Sanskrit
Latest update: Feb. 27, 2008, February 10, 2018
Location: doc_devii
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: literature
Sublocation: devii
Text title: Navaratnamala
Texttype: stotra
Transliterated by: Sunder Hattangadi (sunderh at hotmail.com)
engtitle: Navaratnamala by Kalidas
itxtitle: navaratnamAlA athavA shyAmalAnavaratnamAlikAstotram (kAlidAsavirachitam)
title: नवरत्नमाला अथवा श्यामलानवरत्नमालिकास्तोत्रम् (कालिदासविरचितम्)

---
  
 नवरत्नमाला अथवा श्यामलानवरत्नमालिकास्तोत्रम् कालिदासविरचितम्   
मातङ्गीस्तोत्रं च  
  
ओङ्कारपञ्जरशुकीमुपनिषदुद्यानकेलिकलकण्ठीम् ।  
आगमविपिनमयूरीमार्यामन्तर्विभावये गौरीम् ॥ १॥  
  
दयमानदीर्घनयनां देशिकरूपेणदर्शिताभ्युदयाम् ।  var  देशक  
वामकुचनिहितवीणां वरदां सङ्गीतमातृकां वन्दे ॥ २॥  
  
श्यामलिमसौकुमार्यां सौन्दर्यानन्दसम्पदुन्मेषाम् ।  
तरुणिमकरुणापूरां मदजलकल्लोललोचनां वन्दे ॥ ३॥  
  
नखमुखमुखरितवीणानादरसास्वादनवनवोल्लासम् ।  
मुखमम्ब मोदयतु मां मुक्ताताटङ्कमुग्धहसितं ते ॥ ४॥  
  
सरिगमपधनिरतां तां वीणासङ्क्रान्तकान्तहस्तां ताम् ।  
शान्तां मृदुलस्वान्तां कुचभरतान्तां नमामि शिवकान्ताम् ॥ ५॥  
  
अवटुतटघटितचूलीताडिततालीपलाशताटङ्काम् ।  
वीणावादनवेलाऽकम्पितशिरसां नमामि मातङ्गीम् ॥ ६॥  
  
वीणारवानुषङ्गं विकचमुखाम्भोजमाधुरीभृङ्गम् ।  
करुणापूरतरङ्गं कलये मातङ्गकन्यकापाङ्गम् ॥ ७॥  
  
मणिभङ्गमेचकाङ्गीं मातङ्गीं नौमि सिद्धमातङ्गीम् ।  
यौवनवनसारङ्गीं सङ्गीताम्भोरुहानुभवभृङ्गीम् ॥ ८॥  
  
मेचकमासेचनकं मिथ्यादृष्टान्तमध्यभागं ते ।  
मातस्वरूपमनिशं मङ्गलसङ्गीतसौरभं वन्दे ॥ ९॥  var  मातस्तव स्वरूपं  
नवरत्नमाल्यमेतद् रचितं मातङ्गकन्यकाभरणम् ।  
यः पठति भक्तियुक्तः सः भवेत् वागीश्वरः साक्षात् ॥  
  
इति कविकालिदासविरचितं नवरत्नमाला अथवा  
             श्यामलानवरत्नमालिकास्तोत्रम् सम्पूर्णम् ।  
  
Encoded and proofread by   
Kapila Sankaran, Sunder Hattangadi sunderh at hotmail.com  
  
