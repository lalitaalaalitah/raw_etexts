---
Category: hRidaya, devii, dashamahAvidyA, devI
Description-comments: Mantramaharnava nIlasarasvatItantre bhuvaneshvarIpaTale
File name: bhuvaneshvarIhRidayam.itx
Language: Sanskrit
Latest update: August 12, 2016
Location: doc_devii
Proofread by: Gopal Upadhyay, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Bhuvaneshwari Hridayam
Transliterated by: Gopal Upadhyay gopal.j.upadhyay at gmail.com
engtitle: Bhuvaneshvari Hridayam
itxtitle: bhuvaneshvarIhRidayam
title: भुवनेश्वरीहृइदयम्

---
  
 श्रीभुवनेश्वरीहृदयम्   
  
श्रीगणेशाय नमः ।  
श्रीउमामहेश्वराभ्यां नमः ।  
  
देव्युवाच ।  
भगवन् ब्रूहि तत्स्तोत्रं सर्वकामप्रसाधनम् ।  
यस्य श्रवणमात्रेण नान्यच्छ्रोतव्यमिष्यते ॥ १॥  
  
यदि मेऽनुग्रहः कार्यः प्रीतिश्चापि ममोपरि ।  
तदिदं कथय ब्रह्मन् विमलं यन्महीतले ॥ २॥  
  
ईश्वर उवाच ।  
शृणुदेवि प्रवक्ष्यामि सर्वकामप्रसाधनम् ।  
हृदयं भुवनेश्वर्याः स्तोत्रमस्ति यशोदयम् ॥ ३॥  
  
विनियोगः ।  
ॐ अस्य श्रीभुवनेश्ववरीहृदयस्तोत्रमन्त्रस्य शक्तिरृषिः ।  
गायत्री छन्दः । श्रीभुवनेश्ववरी देवता ।  
हकारो बीजम् । ईकारः शक्तिः । रेफः कीलकम् ।  
सकलमनोवाञ्छितसिद्धयर्थे जपे विनियोगः ॥ पाठे  
हृदयादिषडङ्गन्यासः ॥  
  
ॐ ह्रीं हृदयाय नमः ।  
ॐ श्रीं शिरसे स्वाहा ।  
ॐ ऐं शिखायै वषट् ।  
ॐ ह्रीं कवचाय हुं  ।  
ॐ श्रीं नेत्रत्रयाय वौषट् ।  
ॐ ऐं अस्त्राय फट् ।  
इति हृदयादिषडङ्गन्यासः ॥  
  
करन्यासः ॥  
  
ॐ ह्रीं अङ्गुष्ठाभ्यां नमः ।  
ॐ श्रीं तर्जनीभ्यां नमः ।  
ॐ ऐं मध्यमाभ्यां नमः ।  
ॐ ह्रीं अनामिकाभ्यां नमः ।  
ॐ श्रीं कनिष्ठिकाभ्यां नमः ।  
ॐ ऐं करतलकरपृष्ठाभ्यां नमः ।  
इति करन्यासः ॥  
  
अथ ध्यानम् ।  
ध्यायेद्ब्रह्मादिकानां कृतजनिजननीं योगिनीं योगयोनिं  
देवानां जीवनायोज्ज्वलितजयपरज्योतिरुग्राङ्गधात्रीम् ।  
शङ्खं चक्रं च बाणं धनुरपि दधतीं दोश्चतुष्काम्बुजातैर्मायामाद्यां  
विशिष्टां भवभवभुवनां भूभवा भारभूमिम् ॥ ४॥  
  
इति ध्यानम् ॥  
  
यदाज्ञयेदं गगनाद्यशेषं सृजत्यजः श्रीपतिरौरसं वा ।  
var यदाज्ञया यो जगदाद्यशेषं  
बिभर्ति संहन्ति भवस्तदन्ते भजामहे श्रीभुवनेश्वरीं ताम् ॥ ५॥  
  
जगज्जनानन्दकरीं जयाख्यां यशस्विनीं यन्त्रसुयज्ञयोनिम् ।  
जितामितामित्रकृतप्रपञ्चां भजामहे श्रीभुवनेश्वरीं ताम् ॥ ६॥  
  
हरौ प्रसुप्ते भुवनत्रयान्ते अवातरन्नाभिजपद्मजन्मा ।  
विधिस्ततोऽन्धे विदधार यत्पदं भजामहे श्रीभुवनेश्वरीं ताम् ॥ ७॥  
  
न विद्यते क्वापि तु जन्म यस्या न वा स्थितिः सान्ततिकीह यस्याः ।  
न वा निरोधेऽखिलकर्म यस्या भजामहे श्रीभुवनेश्वरीं ताम्  ॥ ८॥  
  
कटाक्षमोक्षाचरणोग्रवित्ता निवेशितार्णा करुणार्द्रचित्ता ।  
सुभक्तये एति समीप्सितं या भजामहे श्रीभुवनेश्वरीं ताम् ॥ ९॥  
  
यतो जगज्जन्म बभूव योनेस्तदेव मध्ये प्रतिपाति या वा ।  
तदत्ति यान्तेऽखिलमुग्रकाली भजामहे श्रीभुवनेश्वरीं ताम् ॥ १०॥  
  
सुषुप्तिकाले जनमध्ययन्त्या यया जनः स्वप्नमवैति किञ्चित् ।  
प्रबुद्ध्यते जाग्रति जीव एष भजामहे श्रीभुवनेश्वरीं ताम् ॥ ११॥  
  
दयास्फुरत्कोरकटाक्षलाभान्नैकत्र यस्याः प्रलभन्ति सिद्धाः ।  
कवित्वमीशित्वमपि स्वतन्त्रा भजामहे श्रीभुवनेश्वरीं ताम् ॥ १२॥  
  
लसन्मुखाम्भोरुहमुत्स्फुरन्तं हृदि प्रणिध्याय दिशि स्फुरन्तः ।  
यस्याः कृपार्द्रं प्रविकाशयन्ति भजामहे श्रीभुवनेश्वरीं ताम् ॥ १३॥  
  
यदानुरागानुगतालिचित्राश्चिरन्तनप्रेमपरिप्लुताङ्गाः ।  
सुनिर्भयाः सन्ति प्रमुद्य यस्याः भजामहे श्रीभुवनेश्वरीं ताम् ॥ १४॥  
  
हरिर्विरञ्चिर्हर ईशितारः पुरोऽवतिष्ठन्ति प्रपन्नभङ्गाः ।  
यस्याः समिच्छन्ति सदानुकूल्यं भजामहे श्रीभुवनेश्वरीं ताम् ॥ १५॥  
  
मनुं यदीयं हरमग्निसंस्थं ततश्च वामश्रुतिचन्द्रसक्तम् ।  
जपन्ति ये स्युर्हि सुवन्दितास्ते भजामहे श्रीभुवनेश्वरीं ताम् ॥ १६॥  
  
प्रसीदतु प्रेमरसार्द्रचित्ता सदा हि सा श्रीभुवनेश्ववरी मे ।  
कृपाकटाक्षेण कुबेरकल्पा भवन्ति यस्याः पदभक्तिभाजः ॥ १७॥  
  
मुदा सुपाठ्यं भुवनेश्वरीयं सदा सतां स्तोत्रमिदं सुसेव्यम् ।  
सुखप्रदं स्यात्कलिकल्मषघ्नं सुशृण्वतां सम्पठतां प्रशस्यम् ॥ १८॥  
  
एतत्तु हृदयं स्तोत्रं पठेद्यस्तु समाहितः ।  
भवेत्तस्येष्टदा देवी प्रसन्ना भुवनेश्वरी ॥ १९॥  
  
ददाति धनमायुष्यं पुण्यं पुण्यमतिं तथा ।  
नैष्ठिकीं देवभक्तिं च गुरुभक्तिं विशेषतः ॥ २०॥  
  
पूर्णिमायां चतुर्दश्यां कुजवारे विशेषतः ।  
पठनीयमिदं स्तोत्रं देवसद्मनि यत्नतः ॥ २१॥  
  
यत्रकुत्रापि पाठेन स्तोत्रस्यास्य फलं भवेत् ।  
सर्वस्थानेषु देवेश्याः पूतदेहः सदा पठेत् ॥ २२॥  
  
॥ इति नीलसरस्वतीतन्त्रे भुवनेश्वरीपटले श्रीदेवीश्वरसंवादे  
श्रीभुवनेश्ववरी हृदयस्तोत्रं समाप्तम् ॥  
  
॥ इति श्रीमन्त्रमहार्णवे मध्यखण्डे भुवनेश्वरीतन्त्रे सप्तमतरङ्गः ॥  
  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay  
  
