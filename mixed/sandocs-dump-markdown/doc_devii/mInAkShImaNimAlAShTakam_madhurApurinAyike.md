---
Category: aShTaka
File name: mInAkShImaNimAlAShTakam.itx
Indexextra: (Translation)
Language: Sanskrit
Latest update: August 2, 2017
Location: doc_devii
Proofread by: Jonathan Wiener wiener78 at sbcglobal.net, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: mInAkShImaNimAlAShTakam
engtitle: mInAkShImaNimAlAShTakam
itxtitle: mInAkShImaNimAlAShTakam (madhurApurinAyike)
title: मीनाक्षीमणिमालाष्टकम् (मधुरापुरिनायिके)

---
  
 श्रीमीनाक्षीमणिमालाष्टकम्   
  
मधुरापुरिनायिके नमस्ते  
मधुरालापिशुकाभिरामहस्ते ।  
मलयध्वजपाण्ड्यराजकन्ये  
मयि मीनाक्षि कृपां विधेहि धन्ये ॥ १॥  
  
कचनिर्जितकालमेघकान्ते  
कमलासेवितपादपङ्कजान्ते ।  
मधुरापुरवल्लभेष्टकान्ते  
मयि मीनाक्षि कृपां विधेहि शान्ते ॥ २॥  
  
कुचयुग्मविधूतचक्रवाके  
कृपयापालितसर्वजीवलोके ।  
मलयध्वजसन्ततेः पताके  
मयि मीनाक्षि कृपां निधेहि पाके ॥ ३॥  
  
विधिवाहनजेतृकेलियाने  
विमतामोटनपूजितापदाने ।  
मधुरेक्षणभावभूतमीने  
मयि मीनाक्षि कृपां विधेहि दीने ॥ ४॥  
  
तपनीयपयोजिनीतटस्थे  
तुहिनप्रायमहीधरोदरस्थे ।  
मदनारिपरिग्रहे कृतार्थे  
मयि मीनाक्षि कृपां विधेहि सार्थे ॥ ५॥  
  
कलकीरकलोक्तिनाददक्षे  
कलितानेकजगन्निवासिरक्षे ।  
मदनाशुगहल्लकान्तपाणे  
मयि मीनाक्षि कृपां कुरु प्रवीणे ॥ ६॥  
  
मधुवैरिविरिञ्चिमुख्यसेव्ये  
मनसा भावितचन्द्रमौलिसव्ये ।  
तरसा परिपूरितयज्ञहव्ये  
मयि मीनाक्षि कृपां विधेहि भव्ये ॥ ७॥  
  
जगदम्ब कदम्बमूलवासे  
कमलामोदमुखेन्दुमन्दहासे ।  
मदमन्दिरहारिदृग्विलासे  
मयि मीनाक्षि कृपां विधेहि दासे ॥ ८॥  
  
पठतामनिशं प्रभातकाले  
मणिमालाष्टकमष्टभूतिदायी ।  
घटिताशतचातुरीं प्रदद्या-  
त्करुणापूर्णकटाक्षसन्निवेशात ॥ ९॥  
  
इति श्रीमीनाक्षीमणिमालाष्टकं सम्पूर्णम् ।  
  
Proofread by Jonathan Wiener wiener78 at sbcglobal.net, NA  
  
