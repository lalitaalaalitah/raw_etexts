---
Author: sheShashAyIsharmA
Category: devii, devI, otherforms
File name: kalpakAmbikAsharaNapadyAni.itx
Indexextra: (Tamil)
Language: Sanskrit
Latest update: July 2, 2019
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Kalpakambika Suprabhatam
Texttype: stotra
Transliterated by: PSA Easwaran psaeaswaran at gmail.com
engtitle: kalpakAmbikAsharaNapadyAni
itxtitle: kalpakAmbikAsharaNapadyAni
title: कल्पकाम्बिकाशरणपद्यानि

---
  
 श्रीकल्पकाम्बिकाशरणपद्यानि   
अव्याजकारुण्यरसप्रवाहां  
     सव्याजकेलि प्रथितात्मभावाम् ।  
वाचां धियां पूर्णफलप्रदात्रीं  
     श्रीकल्पकाम्बां शरणं प्रपद्ये ॥ १॥  
  
अवैमि शक्तिं भवतीमरूपां  
     स्त्रीलिङ्कसङ्कल्पितमूर्त्तिभेदाम् ।  
तथापि नाम्नामवसानहेतोः  
     श्रीकल्पकां त्वां शरणं प्रपद्ये ॥ २॥  
  
मुक्तिर्न मे तुष्टिकरी भवेत्सा  
     यदङ्कसंलालितबालकोऽहम् ।  
चक्षुष्मतां भाग्यमिमं नितान्तं  
     श्रीकल्पकाम्बां शरणं प्रपद्ये ॥ ३॥  
  
रक्ताम्बरां रक्तकिरीटरम्यां  
     शुके कृपाक्तां प्रतिबिम्बमुक्ते ।  
मन्दस्मितालम्बजगत्प्रतिष्ठां  
     श्रीकल्पकाम्बां शरणं प्रपद्ये ॥ ४॥  
  
अनन्यसाधारणसत्त्वयुक्तां  
     असत्त्वसंसारसुलीनतत्त्वाम् ।  
रूपेण रूपान्तकरीमनन्यां  
     श्रीकल्पकाम्बां शरणं प्रपद्ये ॥ ५॥  
  
त्वद्रूपलाभे भवतीह केकी  
     स्कन्दोऽप्यवाहः मृगयन् स्ववाहम् ।  
अकिञ्चनोऽहं विविधैःः प्रलापैः  
     श्रीकल्पकां त्वां शरणं प्रपन्नाः ॥ ६॥  
  
अघप्रसूर्नाहमकल्पिताशः  
     यदन्तरङ्गे निहितं त्वयैव ।  
त्वदीयमाया रचयत्यघं यत्  
     तस्माच्छिवे त्वां शरणं प्रपद्ये ॥ ७॥  
  
त्वमक्षराणामसि मूलभागे  
     मौने तदूर्ध्वे परयाऽऽप्तसत्त्वा ।  
अतोऽहमीड्ये कविताविलासे  
     श्रीकल्पकां त्वां शरणं प्रपद्ये ॥ ८॥  
  
भक्त्या विभक्त्या च विवाद वाग्भिः  
     यत्कल्पितः शास्त्रमतप्रयोगः ।  
भवेन्ममास्ये नितरां प्रसादात्  
     श्रीकल्पकां त्वां शरणं प्रपद्ये ॥ ९॥  
  
त्वद्वीक्षणान्मे हृदये तवाङ्घ्रिः  
     लभेत संस्थामरुणारुणा सा ।  
इतीव सञ्चिन्त्य जगद्धिते त्वां  
     श्रीकल्पकाम्बां शरणं प्रपद्ये ॥ १०॥  
  
श्रीकल्पकाम्बापदपूजनेप्सा  
     सञ्जातजल्पं दश पद्यबद्धम् ।  
अङ्गीकरोत्वम्बुजनाभविष्णुः  
     श्रीशेषशायी प्रियकृत्कृपालुः ॥ ११॥  
  
इति वाधूलगोत्रोद्भवेन श्रीवेङ्कटेश्वरार्यस्य  
पुत्रेण श्रीशेषशायीशर्माख्येन विरचिता  
श्रीकल्पकाम्बिकाशरणपद्यानि समाप्ता ।  
  
Encoded and proofread by PSA Easwaran psaeaswaran at gmail.com  
  
