---
Category: devii, gAyatrI, panjara, devI
File name: sAvitrIpanjarastotram.itx
Language: Sanskrit
Latest update: March 24, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: sAvitrIpanjarastotram
Transliterated by: NA
engtitle: sAvitrIpanjarastotram
itxtitle: sAvitrIpanjarastotram (vasiShThasaMhitAyAm)
title: सावित्रीपञ्जरस्तोत्रम् (वसिष्ठसंहितायाम्)

---
  
 सावित्रीपञ्जरस्तोत्रम्   
  
श्रीगणेशाय नमः ॥  
  
भगवन्तं देवदेवं ब्रह्माणं परमेष्ठिनम् ।  
विधातारं विश्वसृजं पद्मयोनिं प्रजापतिम् ॥ १॥  
  
शुद्धस्फटिकसङ्काशं महेन्द्रशिखरोपमम् ।  
बद्धपिङ्गजटाजूटं तडित्कनककुण्डलम् ॥ २॥  
  
शरच्चन्द्राभवदनं स्फुरदिन्दीवरेक्षणम् ।  
हिरण्मयं विश्वरूपमुपवीताजिनावृतम् ॥ ३॥  
  
मौक्तिकाभाक्षवलयस्तन्त्रीलयसमन्वितः ।  
कर्पूरोद्धूलिततनुः स्रष्टुर्नयनवर्धनम् ॥ ४॥  
  
विनयेनोपसङ्गम्य शिरसा प्रणिपत्य च ।  
नारदः परिपप्रच्छ देवर्षिगणमध्यगः ॥ ५॥  
  
नारद उवाच ।  
भगवन् देवदेवेश सर्वज्ञ करुणानिधे ।  
श्रोतुमिच्छामि प्रश्नेन भोगमोक्षैकसाधनम् ॥ ६॥  
  
ऐश्वर्यस्य समग्रस्य फलदं द्वन्द्ववर्जितम् ।  
ब्रह्महत्यादिपापघ्नं पापाद्यरिभयापहम् ॥ ७॥  
  
यदेकं निष्कलं सूक्ष्मं निरञ्जनमनामयम् ।  
यत्ते प्रियतमं लोके तन्मे ब्रूहि पितर्मम ॥ ८॥  
  
ब्रह्मोवाच ।  
शृणु नारद वक्ष्यमि ब्रह्ममूलं सनातनम् ।  
सृष्ट्यादौ मन्मुखे क्षिप्तं देवदेवेन विष्णुना ॥ ९॥  
  
प्रपञ्चबीजमित्याहुरुत्पत्तिस्थितिहेतुकम् ।  
पुरा मया तु कथितं कश्यपाय सुधीमते ॥ १०॥  
  
सावित्रीपञ्जरं नाम रहस्यं निगमत्रये ।  
ऋष्यादिकं च दिग्वर्णं साङ्गावरणकं क्रमात् ॥ ११॥  
  
वाहनायुधमन्त्रास्त्रं मूर्तिध्यानसमन्वितम् ।  
स्तोत्रं शृणु प्रवक्ष्यामि तव स्नेहाच्च नारद ॥ १२॥  
  
ब्रह्मनिष्ठाय देयं स्याददेयं यस्य कस्यचित् ।  
आचम्य नियतः पश्चादात्मध्यानपुरःसरम् ॥ १३॥  
  
ओमित्यादौ विचिन्त्याथ व्योमहैमाब्जसंस्थितम् ।  
धर्मकन्दगतज्ञानमैश्वर्याष्टदलान्वितम् ॥ १४॥  
  
वैराग्यकर्णिकाऽऽसीनां प्रणवग्रहमध्यगाम् ।  
ब्रह्मवेदिसमायुक्तां चैतन्यपुरमध्यगाम् ॥ १५॥  
  
तत्त्वहंससमाकीर्णां शब्दपीठे सुसंस्थिताम् ।  
नादबिन्दुकलातीतां गोपुरैरुपशोभिताम् ॥ १६॥  
  
विद्याविद्यामृतत्वादिप्रकारैरभिसंवृताम् ।  
निगमार्गलसञ्च्छन्नां निर्गुणद्वारवाटिकाम् ॥ १७॥  
  
चतुर्वर्गफलोपेतां महाकल्पवनैवृताम् ।  
साद्रानन्दसुधासिन्धुनिगमद्वारवाटिकाम् ॥ १८॥  
  
ध्यानधारणयोगादितृणगुल्मलतावृताम् ।  
सदसच्चित्स्वरूपाख्यां मृगपक्षिसमाकुलाम् ।  
विद्याविद्याविचारत्वाल्लोकालोकाचलावृताम् ॥ १९॥  
  
अविकारसमाश्लिष्टनिजध्यानगुणावृताम् ।  
पञ्चीकरणपञ्चोत्थभूततत्त्वनिवेदिताम् ॥ २०॥  
  
वेदोपनिषदर्थाख्यदेवर्षिगणसेविताम् ।  
इतिहासग्रहगणैः सदारैरभिवन्दिताम् ॥ २१॥  
  
गाथाप्सरोभिर्यक्षैश्च गणकिन्नरसेविताम् ।  
नारसिंहपुराणाख्यैः पुरुषैः कल्पचारणैः ॥ २२॥  
  
कृतगानविनोदादिकथालापनतत्पराम् ।  
तदित्यवाङ्मनोगम्यतेजोरूपधरां पराम् ॥ २३॥  
  
जगतः प्रसवित्रीं तां सवितुः सृष्टिकारिणीम् ।  
वरेण्यमित्यन्नमयीं पुरुषार्थफलप्रदाम् ॥ २४॥  
  
अविद्यावर्णवर्ज्यां च तेजोवद्गर्भसञ्ज्ञिकाम् ।  
देवस्य सच्चिदानन्दपरब्रह्मरसात्मिकाम् ॥ २५॥  
  
धीमह्यहं स वै तद्वद्ब्रह्माद्वैतस्वरूपिणीम् ।  
धियो यो नस्तु सविता प्रचोदयादुपासिताम् ॥ २६॥  
  
परोऽसौ सविता साक्षादेनोनिर्हरणाय च ।  
परो रजस इत्यादि परं ब्रह्म सनातनम् ॥ २७॥  
  
आपो ज्योतिरिति द्वाभ्यां पाञ्चभौतिकसञ्ज्ञकम् ।  
रसोऽमृतं ब्रह्मपदैस्तां नित्यां तपिनीं पराम् ॥ २८॥  
  
भूर्भुवःसुवरित्येतैर्निगमत्वप्रकाशिकाम् ।  
महर्जनस्तपःसत्यलोकोपरिसुसंस्थिताम् ॥ २९॥  
  
तादृगस्या विराड्रूपकिरीटवरराजिताम् ।  
व्योमकेशालकाकाशरहस्यं प्रवदाम्यहम् ॥ ३०॥  
  
मेघभ्रुकुटिकाक्रान्तविधिविष्णुशिवार्चिताम् ।  
गुरुभार्गवकर्णान्तां सोमसूर्याग्निलोचनाम् ॥ ३१॥  
  
इडापिङ्गलसूक्ष्माभ्यां वायुनासापुटान्विताम् ।  
सन्ध्याद्विरोष्ठपुटितां लसद्वाग्भूपजिह्विकाम् ॥ ३२॥  
  
सन्ध्यासौ द्युमणेः कण्ठलसद्बाहुसमन्विताम् ।  
पर्जन्यहृदयासक्तवसुसुस्तनमण्डलाम् ॥ ३३॥  
  
आकाशोदरवित्रस्तनाभ्यवान्तरदेशकाम् ।  
प्रजापत्याख्यजघनां कटीन्द्राणीति सञ्ज्ञिकाम् ॥ ३४॥  
  
ऊरू मलयमेरुभ्यां शोभमानासुरद्विषम् ।  
जानुनी जह्नुकुशिकवैश्वदेवसदाभुजाम् ॥ ३५॥  
  
अयनद्वयजङ्घाद्यखुराद्यपितृसञ्ज्ञिकाम् ।  
पदाङ्घ्रिनखरोमाद्यभूतलद्रुमलाञ्छिताम् ॥ ३६॥  
  
ग्रहराश्यृक्षदेवर्षिमूर्तिं च परसञ्ज्ञिकाम् ।  
तिथिमासर्तुवर्षाख्यसुकेतुनिमिषात्मिकाम् ॥ ३७॥  
  
अहोरात्रार्धमासाख्यां सूर्याचन्द्रमसात्मिकाम् ।  
मायाकल्पितवैचित्र्यसन्ध्याच्छादनसंवृताम् ॥ ३८॥  
  
ज्वलत्कालानलप्रख्यां तडित्कोटिसमप्रभाम् ।  
कोटिसूर्यप्रतीकाशां चन्द्रकोटिसुशीतलाम् ॥ ३९॥  
  
सुधामण्डलमध्यस्थां सान्द्रानन्दामृतात्मिकाम् ।  
प्रागतीतां मनोरम्यां वरदां वेदमातरम् ॥ ४०॥  
  
चराचरमयीं नित्यां ब्रह्माक्षरसमन्विताम् ।  
ध्यात्वा स्वात्मनि भेदेन ब्रह्मपञ्जरमारभेत् ॥ ४१॥  
  
पञ्जरस्य ऋषिश्चाहं छन्दो विकृतिरुच्यते ।  
देवता च परो हंसः परब्रह्माधिदेवता ॥ ४२॥  
  
प्रणवो बीजशक्तिः स्यादों कीलकमुदाहृतम् ।  
तत्तत्त्वं धीमहि क्षेत्रं धियोऽस्त्रं यः परं पदम् ॥ ४३॥  
  
मन्त्रमापो ज्योतिरिति योनिर्हंसः सबन्धकम् ।  
विनियोगस्तु सिद्ध्यर्थं पुरुषार्थचतुष्टये ॥ ४४॥  
  
ततस्तैरङ्गषट्कं स्यात्तैरेव व्यापकत्रयम् ।  
पूर्वोक्तदेवतां ध्यायेत् साकारगुणसंयुताम् ॥ ४५॥  
  
पञ्चवक्त्रां दशभुजां त्रिपञ्चनयनैर्युताम् ।  
मुक्ताविद्रुमसौवर्णां सितशुभ्रसमाननाम् ॥ ४६॥  
  
वाणीं परां रमां मायां चामरैर्दर्पणैर्युताम् ।  
षडङ्गदेवतामन्त्रै रूपाद्यवयवात्मिकाम् ॥ ४७॥  
  
मृगेन्द्रमृगपक्षीन्द्रमृगहंसासने स्थिताम् ।  
अर्धेन्दुबद्धमुकुटकिरीटमणिकुण्डलाम् ॥ ४८॥  
  
रत्नताटङ्कमाङ्गल्यपरग्रैवेयनूपुराम् ।  
अङ्गुलीयककेयूरकङ्कणाद्यैरलङ्कृताम् ॥ ४९॥  
  
दिव्यस्रग्वस्त्रसञ्च्छन्नरविमण्डलमध्यगाम् ।  
वराभयाब्जयुगलां शङ्खचक्रगदाङ्कुशान् ॥ ५०॥  
  
शुभ्रं कपालं दधतीं वहन्तीमक्षमालिकाम् ।  
गायत्रीं वरदां देवीं सावित्रीं वेदमातरम् ॥ ५१॥  
  
आदित्यपथगामिन्यां स्मरेद्ब्रह्मस्वरूपिणीम् ।  
विचित्रमन्त्रजनर्नीं स्मरेद्विद्यां सरस्वतीम् ॥ ५२॥  
  
त्रिपदा ऋह्मयी पूर्वामुखी ब्रह्मास्त्रसञ्ज्ञिका ।  
चतुर्विंशतितत्त्वाख्या पातु प्राचीं दिशं मम ॥ ५३॥  
  
चतुष्पादयजुर्ब्रह्मदण्डाख्या पातु दक्षिणाम् ।  
षट्त्रिशत्तत्त्वयुक्ता सा पातु मे दक्षिणां दिशम् ॥ ५४॥  
  
प्रत्यङ्मुखी पञ्चपदी पञ्चाशत्तत्त्वरूपिणी ।  
पातु प्रतीचीमनिशं सामब्रह्मशिरोऽङ्किता ॥ ५५॥  
  
सौम्या ब्रह्मस्वरूपाख्या साथर्वाङ्गिरसात्मिका ।  
उदीचीं षट्पदा पातु चतुःषष्टिकलात्मिका ॥ ५६॥  
  
पञ्चाशत्तत्त्वरचिता भवपादा शताक्षरी ।  
व्योमाख्या पातु मे चोर्ध्वां दिशं वेदाङ्गसंस्थिता ॥ ५७॥  
  
विद्युन्निभा ब्रह्मसञ्ज्ञा मृगारूढा चतुर्भुजा ।  
चापेषुचर्मासिधरा पातु मे पावकीं दिशम् ॥ ५८॥  
  
ब्राह्मी कुमारी गायत्री रक्ताङ्गी हंसवाहिनी ।  
बिभ्रत्कमण्डल्वक्षस्रक्स्त्रुवान्मे पातु नैऋतीम् ॥ ५९॥  
  
चतुर्भुजा वेदमाता शुक्लाङ्गी वृषवाहिनी ।  
वराभयकपालाक्षस्रग्विणी पातु वारुणीम् ॥ ६०॥  
  
श्यामा सरस्वती वृद्धा वैष्णवी गरुडासना ।  
शङ्खाराब्जाभयकरा पातु शैवीं दिशं मम ॥ ६१॥  
  
चतुर्भुजा वेदमाता गौराङ्गी सिंहवाहना ।  
वराभयाब्जयुगलैर्भुजैः पात्वधरां दिशम् ॥ ६२॥  
  
तत्तत्पार्श्वस्थिताः स्वस्ववाहनायुधभूषणाः ।  
स्वस्वदिक्षु स्थिताः पान्तु ग्रहशक्त्यङ्गदेवताः ॥ ६३॥  
  
मन्त्राधिदेवतारूपा मुद्राधिष्ठान देवता ।  
व्यापकत्वेन पात्वस्मानापहृत्तलमस्तकी ॥ ६४॥  
  
तत्पदं मे शिरः पातु भालं मे सवितुःपदम् ।  
वरेण्यं मे दृशौ पातु श्रुतीर्भगः सदा मम ॥ ६५॥  
  
घ्राणं देवस्य मे पातु पातु धीमहि मे मुखम् ।  
जिह्वा मम धियः पातु कण्ठं मे पातु यःपदम् ॥ ६६॥  
  
नःपदं पातु मे स्कन्धौ भुजौ पातु प्रचोदयात् ।  
करौ मे च परः पातु पादौ मे रजसेऽवतु ॥ ६७॥  
  
असौ मे हृदयं पातु मम मध्यं सदावतु ।  
ॐ मे नाभिं सदा पातु कटिं मे पातु मे सदा ।  
ओमापः सक्थिनी पातु गुह्यं ज्योतिः सदा मम ॥ ६८॥  
  
ऊरू मम रसः पातु जानुनी अमृतं मम ।  
जङ्घे ब्रह्मपदं पातु गुल्फौ भूः पातु मे सदा ॥ ६९॥  
  
पादौ मम भुवः पातु सुवः पात्वखिलं वपुः ।  
रोमाणि मे महः पातु रोमकं पातु मे जनः ॥ ७०॥  
  
प्राणांश्च धातुतत्त्वानि तदीशः पातु मे तपः ।  
सत्यं पातु ममायूंषि हंसो शुद्धिं च पातु मे ॥ ७१॥  
  
शुचिवत् पातु मे शुक्रं वसुः पातु श्रियं मम ।  
मतिं पात्वन्तरिक्षं सद्धोता दानं च पातु मे ॥ ७२॥  
  
वेदिषत् पातु मे विद्यामतिथिः पातु मे गृहम् ।  
धर्मं दुरोणसत् पातु नृषत् पातु सुतान्मम ॥ ७३॥  
  
वरसत् पातु मे भार्यां मृतसत् पातु मे सुतान् ।  
व्योमसत्पातु मे बन्धून् भ्रातॄनब्जाश्च पातु मे ॥ ७४॥  
  
पशून्मे पातु गोजाश्च ऋतजाः पातु मे भवम् ।  
सर्वं मे अद्रिजाः पातु यानं मे पात्वृतं सदा ॥ ७५॥  
  
अनुक्तमथ यत्स्थानं शरीरेऽन्तर्बहिश्च यत् ।  
तत्सर्वं पातु मे नित्यं हंसः सोऽहमहर्निशम् ॥ ७६॥  
  
इदं तु कथितं सम्यङ् मया ते ब्रह्मपञ्जरम् ।  
सन्ध्ययोः प्रत्यहं भक्त्या जपकाले विशेषतः ॥ ७७॥  
  
धारयेद्द्विजवर्यो यः श्रावयेद्वा समाहितः ।  
स विष्णुः स शिवः सोऽहं सोऽक्षरः स विराट् स्वराट् ॥ ७८॥  
  
इति वसिष्ठसंहितायां ब्रह्मनारदसंवादे सावित्रीपञ्जरस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
