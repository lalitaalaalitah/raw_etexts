---
Category: devii, pArvatI, stotra, devI
File name: devIstavaharivaMsha.itx
Indexextra: (Harivamsha)
Language: Sanskrit
Latest update: Octobet 2, 2014
Location: doc_devii
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: devIstava harivaMshAnubandhanam
Texttype: stotra
Transliterated by: PSA Easwaran psaeaswaran at gmail
engtitle: Devistava
itxtitle: devIstavam
title: देवीस्तवम्

---
  
 देवीस्तवम्   
  
    हरिवंशे अनुबन्धम्- अध्याय-८  
  
वैशम्पायन उवाच  
आर्या कात्यायनी देवी कौशिकी ब्रह्मचारिणी ।  
जननी सिद्धसेनस्य दुर्गा वीरा महातपाः ॥ १॥  
  
जया च विजया चैव पुष्टिश्च त्वं क्षमा दया ।   
ज्येष्ठा यमस्य भगिनी नीलकौशेयवासिनी ॥ २॥  
  
बहुरूपा विरूपा च अनेकविधरूपिणी ।   
विरूपाक्षी विशालाक्षी भक्तानां परिरक्षणी ॥ ३॥  
  
पर्वताग्रेषु घोरेषु नदीषु च गुहासु च ।   
वासस्तव महादेवि वनेषूपवनेषु च ॥ ४॥  
  
शबरैर्बर्बरैश्चैव पुलिन्दैश्च सुपूजिता ।   
मयूरपक्षध्वजिनी लोकान् क्रामसि सर्वशः ॥ ५॥  
  
कुक्कुटैश्चागलैर्मेषैः सिंहैर्व्याघ्रैः समाकुला ।   
घण्टानिनादबहुला विश्रुता विन्ध्यवासिनी ॥ ६॥  
  
त्रिशूलपट्टिसधरा सूर्यचन्द्रपताकिनी ।   
नवमी कृष्णपक्षस्य शुक्लस्यैकादशी प्रिया ॥ ७ ॥  
  
भगिनी वासुदेवस्य रजनी कलहप्रिया ।   
आवासः सर्वभूतानां निष्ठा च परमा गतिः ॥ ८ ॥  
  
नन्दगोपसुता चैव देवानां विजयावहा ।   
चीरवासाः सुवासाश्च रौद्री सन्ध्या त्वमेव च ॥ ९॥  
  
प्रकीर्णकेशी मृत्युश्च तथा मांसौदनप्रिया ।   
लक्ष्मीरलक्ष्मीरूपेण दानवानां वधाय च ॥ १०॥  
  
सावित्री चापि देवानां माता भूतगणस्य च ।   
अन्तर्वेदी च यज्ञानामृत्विजां चैव दक्षिणा ॥ ११॥  
  
सिद्धिः सांयात्रिकाणां च वेला सागरयायिनाम् ।  
यक्षाणां प्रथमा यक्षी नागानां सुरसेति च ॥ १२॥  
  
कन्यानां ब्रह्मचर्या च सौभाग्यं प्रमदासु च ।   
ब्रह्मवादिन्यथो दीक्षा शोभा च परमा तथा ।   
ज्योतिषां त्वं प्रभा देवि नक्षत्राणां च रोहिणी ॥ १३॥  
  
राजद्वारेषु तीर्थेषु नदीनां सङ्गमेषु च ।   
पूर्णे च पूर्णिमाचन्द्रे कृत्तिवासा इति स्मृता ॥ १४॥  
  
सरस्वती च वाल्मीकेः स्मृतिर्द्वैपायने तथा ।   
सुरदेवी च भूतेषु स्तूयसे त्वं स्वकर्मभिः ॥ १५॥  
  
इन्द्रस्य चारुदृष्टिस्त्वं सहस्रनयनेति च ।   
ऋषीणां धर्मबुद्धिस्तु देवानामदितिस्तथा ॥ १६॥  
  
कर्षकानां च सीतेति भूतानां धरणीति च ।   
तापसानां च देवी त्वमरणी चाग्निहोत्रिणाम् ॥ १७॥  
  
क्षुधा च सर्वभूतानां तृप्तिस्त्वं च दिवौकसाम् ।   
स्वाहा तुष्टिर्धृतिर्मेधा वसूनां त्वं वसूमती ॥ १८॥  
  
आशा त्वं मानुषाणां तु तुष्टिश्च कृतकर्मणाम् ।   
दिशश्च विदिशश्चैव तथा ह्यग्निशिखा प्रभा ॥ १९॥  
  
शकुनी पूतना च त्वं रेवती च सुदारुणा ।   
निद्रा च सर्वभूतानां मोहनी क्षत्रिया तथा ॥ २०॥  
  
विद्यानां ब्रह्मविद्या त्वमोङ्कारोऽस्थ वषट् तथा ।   
नारीणां पार्वती च त्वं पौराणीमृषयो विदुः ॥ २१॥  
  
अरुन्धत्येकभर्तॄणां प्रजापतिवचो यथा ।   
भेदो विवादशीलानं त्वमिन्द्राणीति विश्रुता ।   
पर्यायनामभिर्दिव्यैरिन्द्राणी चेति विश्रुता ॥ २२॥  
  
त्वया व्याप्तमिदं सर्वं जगत् स्थावरजङ्गमम् ।  
सङ्ग्रामेषु च सर्वेषु अग्निप्रज्वलितेषु च ॥ २३ ॥  
  
नदीतीरेषु घोरेषु कान्तारेषु भयेषु च ।  
प्रवासे राजबन्धे च शत्रूणां च प्रमर्दने ॥ २४ ॥  
  
प्राणात्ययेषु सर्वेषु त्वं हि रक्षा न संशयः ।  
त्वयि मे हृदयं देवि त्वयि बुद्धिर्मनस्त्वयि ॥ २५॥   
रक्ष मां सर्वपापेभ्यः प्रसादं च करिष्यसि ।  
इमं देव्याः स्तवं दिव्यमितिहाससमन्वितम् ॥ २६॥  
  
यः पठेत् प्रातरुत्थाय शुचिः प्रयतमानसः ।  
त्रिभिश्च काङ्क्षितं मासैः फलं वै सम्प्रयच्छति ॥ २७ ॥  
  
षड्भिर्मासैर्वरिष्ठं तु वरमेकं प्रयच्छति ।  
षण्मासान् पठते यस्तु काङ्क्षितं च लभेत सः ।  
अर्चिता नवभिर्मासैर्दिव्यं चक्षुः प्रयच्छति ॥ २८ ॥  
  
संवत्सरेण सिद्धिं तु यथाकामं प्रयच्छति ।  
सत्यं च ब्रह्मचर्यं च द्वैपायनवचो यथा ॥ २९ ॥  
  
इति हरिवंशानुबन्धं अन्तर्गतं देवीस्तवं सम्पूर्णम् ॥   
  
  
From Haivamsha Appendix 8  
Encoded and proofread by PSA Easwaran psaeaswaran at gmail  
  
