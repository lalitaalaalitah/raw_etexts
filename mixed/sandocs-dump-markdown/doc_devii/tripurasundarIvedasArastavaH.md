---
Category: devii, dashamahAvidyA, devI
File name: tripurasundarIvedasArastavaH.itx
Language: Sanskrit
Latest update: December 27, 2016
Location: doc_devii
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: tripurasundarIvedasArastavaH
engtitle: tripurasundarIvedasArastavaH
itxtitle: tripurasundarIvedasArastavaH
title: त्रिपुरसुन्दरीवेदसारस्तवः

---
  
 त्रिपुरसुन्दरीवेदसारस्तवः   
  
श्रीगणेशाय नमः ।  
कस्तूरीपङ्कभास्वद्गलचलदमलस्थूलमुक्तावलीका  
     ज्योत्स्नाशुद्धावदाता शशिशिशुमुकुटालङ्कृता ब्रह्मपत्नी ।  
साहित्याम्भोजभृङ्गी कविकुलविनुता सात्त्विकीं वाग्विभूतिं  
     देयान्मे शुभवस्त्रा करचलवलया वल्लकीं वादयन्ती ॥ १॥  
  
एकान्ते योगिवृन्दैः प्रशमितकरणैः क्षुत्पिपासाविमुक्तैः  
     सानन्दं ध्यानयोगाद्विसगुणसद्दशी दृश्यते चित्तमध्ये ।  
या देवी हंसरूपा भवभयहरणं साधकानां विधत्ते  
     सा नित्यं नादरूपा त्रिभुवनजननी मोदमाविष्करोतु ॥ २॥  
  
ईक्षित्री सृष्टिकाले त्रिभुवनमथ या तत्क्षणेऽनुप्रविश्य  
     स्थेमानं प्रापयन्ती निजगुणविभवैः सर्वथा व्याप्य विश्वम् ।  
संहर्त्री सर्वभासां विलयनसमये स्वात्मनि स्वप्रकाशा  
     सा देवी कर्मबन्धं मम भवकरणं नाश्यत्वादिशक्तिः ॥ ३॥  
  
लक्ष्या या चक्रराजे नवपुरलसिते योगिनीवृन्दगुप्ते  
     सौवर्णे शैलशृङ्गे सुरगणरचिते तत्त्वसोपानयुक्ते ।  
मन्त्रिण्या मेचकाङ्ग्या कुचभरनतया कोलमुख्या च सार्धं  
     साम्राज्ञी सा मदीया मदगजगमना दीर्घमायुस्तनोतु ॥ ४॥  
  
ह्रीङ्काराम्भोजभृङ्गी हयमुखविनुता हानिवृद्ध्यादिहीना  
     हंसोऽहम्मन्त्रराज्ञी हरिहयवरदा हादिमन्त्रार्थरूपा ।  
हस्ते चिन्मुद्रिकाढ्या हतबहुदनुजा हस्तिकृत्तिप्रिया मे  
     हार्दं शोकातिरेकं शमयतु ललिताघीश्वरी पाशहस्ता ॥ ५॥  
  
हस्ते पङ्केरुहाभे सरससरसिजं बिभ्रती लोकमाता  
     क्षीरोदन्वत्सुकन्या करिवरविनुता नित्यपुष्टाक्ष गेहा ।  
पद्माक्षी हेमवर्णा मुररिपुदयिता शेवधिः सम्पदां या  
     सा मे दारिद्र्यदोषं दमयतु करुणादृष्टिपातैरजस्रम् ॥ ६॥  
  
सच्चिद्ब्रह्मस्वरूपां सकलगुणयुतां निर्गुणां निर्विकारां  
     रागद्वेषादिहन्त्रीं रविशशिनयनां राज्यदानप्रवीणाम् ।  
चत्वारिंशत्त्रिकोणे चतुरधिकसमे चक्रराजे लसन्तीं  
     कामाक्षीं कामितानां वितरणचतुरां चेतसा भावयामि ॥ ७॥  
  
कन्दर्पे शान्तदर्पे त्रिनयननयनज्योतिषा देववृन्दैः  
     साशङ्कं साश्रुपातं सविनयकरुणं याचिता कामपत्न्या ।  
या देवी दृष्टिपातैः पुनरपि मदनं जीवयामास सद्यः  
     सा नित्यं रोगशान्त्यै प्रभवतु ललिताधीश्वरी चित्प्रकाशा ॥ ८॥  
  
हव्यैः कव्यैश्च सर्वैः श्रुतिचयविहितैः कर्मभिः कर्मशीला  
     ध्यानाद्यैरष्टभिश्च प्रशमितकलुषा योगिनः पर्णभक्षाः ।  
यामेवानेकरूपां प्रतिदिनमवनौ संश्रयन्ते विधिज्ञाः  
     सा मे मोहान्धकारं बहुभवजनितं नाशयत्वादिमाता ॥ ९॥  
  
लक्ष्या मूलत्रिकोणे गुरुवरकरुणालेशतः कामपीठे  
     यस्याः विश्वं समस्तं बहुतरविततं जायते कुण्डलिन्याः ।  
यस्याः शक्तिप्ररोहादविरलममृतं विन्दते योगिवृन्दं  
     तां वन्दे नादरूपां प्रणवपदमयीं प्राणिनां प्राणदात्रीम् ॥ १०॥  
  
ह्रीङ्काराम्भोधिलक्ष्मीं हिमगिरितनयामीश्वरीमीश्वराणां  
     ह्रीम्मन्त्राराध्यदेवीं श्रुतिशतशिखरैर्मृग्यमाणां मृगाक्षीम् ।  
ह्रीम्मन्त्रान्तैस्त्रिकूटैः स्थिरतरमतिभिर्धार्यमाणां ज्वलन्तीं  
     ह्रीं ह्रीं ह्रीमित्यजस्रं हृदयसरसिजे भावयेऽहं भवानीम् ॥ ११॥  
  
सर्वेषां ध्यानमात्रात्सवितुरुदरगा चोदयन्ती मनीषां  
     सावित्री तत्पदार्था शशियुतमकुटा पञ्चशीर्षा त्रिनेत्रा  
हस्ताग्रैः शङ्खचक्राद्यखिलजनपरित्राणदक्षायुधानां  
     बिभ्राणा वृन्दमम्बा विशदयतु मतिं मामकीनां महेशी ॥ १२॥  
  
कर्त्री लोकस्य लीलाविलसितविधिना कारयित्री क्रियाणां  
     भर्त्री स्वानुप्रवेशाद्वियदनिलमुखैः पञ्चभूतैः स्वसृष्टैः ।  
हर्त्री स्वेनैव धाम्ना पुनरपि विलये कालरूपं दधाना  
     हन्यादामूलमस्मत्कलुषभरमुमा भुक्तिमुक्तिप्रदात्री ॥ १३॥  
  
लक्ष्या या पुण्यजालैर्गुरुवरचरणाम्भोजसेवाविशेषाद्-  
     दृश्या स्वान्ते सुधीभिर्दरदलितमहापद्मकोशेन तुल्ये ।  
लक्षं जस्वापि यस्या मनुवरमणिमासिद्धिमन्तो महान्तः  
     सा नित्यं मामकीने हृदयसरसिजे वासमङ्गीकरोतु ॥ १४॥  
  
ह्रींश्रीर्मैम्मन्त्ररूपा हरिहरविनुताऽगस्त्यपत्नीप्रदिष्टा  
     हादिः काद्यर्णतत्त्वा सुरपतिवरदा कामराजप्रदिष्टा ।  
दुष्टानां दानवानां मदभरहरणा दुःखहन्त्री बुधानां  
     साम्राज्ञी चक्रराज्ञी प्रदिशतु कुशलं मह्यमोङ्काररूपा ॥ १५॥  
  
श्रीम्मन्त्रार्थस्वरूपा श्रितजनदुरितध्वान्तहन्त्री शरण्या  
     श्रौतस्मार्तक्रियाणामविकलफलदा फालनेत्रस्य दाराः ।  
श्रीचक्रान्तर्निषण्णा गुहवरजननी दुष्टहन्त्री वरेण्या  
     श्रीमत्सिंहासनेशी प्रदिशतु विपुलां कीर्तिमानन्दरूपा ॥ १६॥  
  
श्रचिक्रवरसाम्राज्ञी श्रीमत्त्रिपुरसुन्दरी ।  
श्रीगुहान्वयसौवर्णदीपिका दिशतु श्रियम् ॥ १७॥  
  
इति श्रीमत्त्रिपुरसुन्दरीवेदसारस्तवः सम्पूर्णः ॥  
  
  
Proofread by Pallasena Narayanaswami ppnswami at gmail.com  
%टित्ले १९३। भगवतीस्तोत्रम् ।  
%Title 198 devyaShTakam .  
%टित्ले १९५ देवीस्तोत्रम् ।  
%Title 200. devIshatakam .  
%टित्ले २०१। त्रिपुरसुन्दरीप्रातःस्मरणम् ।  
%Title 203. tripurasundarIShoDashopachArapUjA .  
%टित्ले २०५ त्रिपुरसुन्दरीपुष्पाञ्जलिस्तवः ।  
%Title 208. tripurasundarIvedasArastavaH .  
  
