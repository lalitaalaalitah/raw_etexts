---
Category: kavacha, devii, dashamahAvidyA, devI
Description-comments: kAlIkulasarvvasva.  It is meant for daxiNAkAlI.
File name: kAlIkavacham.itx
Indexextra: (scan)
Language: Sanskrit
Latest update: May 5, 2006
Location: doc_devii
Proofread by: Kunal Mukherjee kunal at neo.tamu.edu
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: Hinduism/religion/traditional
Sublocation: devii
Text title: kAlIkavacham
Transliterated by: Kunal Mukherjee kunal at neo.tamu.edu
engtitle: kAlIkavacham.h
itxtitle: kAlIkavacham athavA dakShiNakAlikAkavacham (kAlIkulasarvasve)
title: कालीकवचम् अथवा दक्षिणकालिकाकवचम् (कालीकुलसर्वस्वे)

---
  
 कालीकवचम्   
श्रीमद्दक्षिणकालिकाकवचम्  
भैरव् उवाच -  
कालिका या महाविद्या कथिता भुवि दुर्लभा ।  
तथापि हृदये शल्यमस्ति देवि कृपां कुरु ॥ १॥  
  
कवचन्तु महादेवि कथयस्वानुकम्पया ।  
यदि नो कथ्यते मातर्व्विमुञ्चामि तदा तनुं ॥ २॥  
  
श्रीदेव्युवाच -  
शङ्कापि जायते वत्स तव स्नेहात् प्रकाशितं ।  
न वक्तव्यं न द्रष्टव्यमतिगुह्यतरं महत् ॥ ३॥  
  
कालिका जगतां माता शोकदुःखविनाशिनी ।  
विशेषतः कलियुगे महापातकहारिणी ॥ ४॥  
  
काली मे पुरतः पातु पृष्ठतश्च कपालिनी ।  
कुल्ला मे दक्षिणे पातु कुरुकुल्ला तथोत्तरे ॥ ५॥  
  
विरोधिनी शिरः पातु विप्रचित्ता तु चक्षुषी ।  
उग्रा मे नासिकां पातु कर्णौ चोग्रप्रभा मता ॥ ६॥  
  
वदनं पातु मे दीप्ता नीला च चिबुकं सदा ।  
घना ग्रीवां सदा पातु बलाका बाहुयुग्मकं ॥ ७॥  
  
मात्रा पातु करद्वन्द्वं वक्षोमुद्रा सदावतु ।  
मिता पातु स्तनद्वन्द्वं योनिमण्डलदेवता ॥ ८॥  
  
ब्राह्मी मे जठरं पातु नाभिं नारायणी तथा ।  
ऊरु माहेश्वरी नित्यं चामुण्डा पातु लिङ्गकं ॥ ९॥  
  
कौमारी च कटीं पातु तथैव जानुयुग्मकं ।  
अपराजिता च पादौ मे वाराही पातु चाङ्गुलीन् ॥ १०॥  
  
सन्धिस्थानं नारसिंही पत्रस्था देवतावतु ।  
रक्षाहीनन्तु यत्स्थानं वर्जितं कवचेन तु ॥ ११॥  
  
तत्सर्वं रक्ष मे देवि कालिके घोरदक्षिणे ।  
ऊर्द्धमधस्तथा दिक्षु पातु देवी स्वयं वपुः ॥ १२॥  
  
हिंस्रेभ्यः सर्वदा पातु साधकञ्च जलाधिकात् ।  
दक्षिणाकालिका देवी व्यपकत्वे सदावतु ॥ १३॥  
  
इदं कवचमज्ञात्वा यो जपेद्देवदक्षिणां ।  
न पूजाफलमाप्नोति विघ्नस्तस्य पदे पदे ॥ १४॥  
  
कवचेनावृतो नित्यं यत्र तत्रैव गच्छति ।  
तत्र तत्राभयं तस्य न क्षोभं विद्यते क्वचित् ॥ १५॥  
  
इति कालीकुलसर्वस्वे कालीकवचं अथवा श्रीमद्दक्षिणकालिकाकवचम्  
समाप्तम् ॥  
  
  
This is also said to be from Bhairavitantra.  
Encoded and proofread by Kunal Mukherjee kunal at neo.tamu.edu  
  
