---
Category: shataka, devii, otherforms, stotra, devI
File name: brihadamba100.itx
Language: Sanskrit
Latest update: September 3, 2002
Location: doc_devii
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion  a hymn on the presiding Goddess bRihadambA at the rock-cut   temple
  of shrI gOkarNEshvarar in tirugOkarNam (pudukkOTTai).
Sublocation: devii
Text title: bRihadambAryAshatakam
Texttype: stotra
Transliterated by: Sridhar Seshagiri seshagir at engineering.sdsu.edu
engtitle: bRihadambAryAshatakam
itxtitle: bRihadambAryAshatakam
title: बृइहदम्बार्याशतकम्

---
  
 बृहदम्बार्याशतकम्   
  
श्रीगोकर्णनिकेता श्रीविद्यादिव्यशुक्तिकामुक्ता ।  
श्रीकण्ठनित्यमिलिता श्रीचक्रेशी पुरोऽस्तु मे माता ॥ १॥  
  
कल्याणं कलयेन्नः कल्यानस्मान् करोतु शतमब्दान् ।  
कल्यातङ्कमपास्येत् कल्याणी नः सदैव बृहदम्बा ॥ २॥  
  
तरुणारुणप्रकाशं तरुणा वकुलेन भासुरनिवेशम् ।  
गुरुणा स्तनेन नमितं गुरुणा सदयेन वस्तुः न कथितम् ॥ ३॥  
  
वकुलद्रुमूलसदनां वनजसहाध्यायिपरिलसद्वदनाम् ।  
वल्गुस्मितेक्ष्यरदनां वन्दे दृक्तर्जिताम्बुजच्छदनाम् ॥ ४॥  
  
एका द्विलोकसुखदा त्र्यक्षर्याख्यापिता चतुःपीठा ।  
पञ्चाम्नायशिरःस्था बृहदम्ब त्वं षडध्वजनयित्री ॥ ५॥  
  
नासाभासा चम्पकशोभाक्षोभावहास्तु बृहदम्बा ।  
पारावारात्मजया सेव्या देव्या गिरां च भव्याय ॥ ६॥  
  
कम्बुलसत्कन्धरया कैश्यविनिर्धूतनीलकन्धरया ।  
पाल्ये शोणाधरया पावितवकुलद्रुमूलसद्धरया ॥ ७॥  
  
पीनस्तनावनम्रे पादनताम्भोजवासिनीकम्रे ।  
वाणीजितसरसाम्रे वाचो वल्गन्तु धाम्नि मे ताम्रे ॥ ८॥  
  
वकुलवनीवासिन्या विद्रुमसच्छायचेलवासिन्या ।  
हृद्राजीवासिन्या हृदयं शम्भोर्हृतं सुवासिन्या ॥ ९॥  
  
वन्दे श्रीबृहदम्बां वल्गुगतापास्तराजकादम्बाम् ।  
आश्रितजनावलम्बामासेवे कैश्यधूतलोलम्बाम् ॥ १०॥  
  
केसरसरभासुरया केवलदासीभवत्सुरासुरया ।  
कलिता वाणी सुरया कयापि मे भक्तिनम्रभूसुरया ॥ ११॥  
  
शिरसा धृतसोमायाः श्रीगोकर्णैकदिव्यधामायाः ।  
पदनम्राणां मायाः पापविधात्र्यः कदापि नोमायाः ॥ १२॥  
  
आनन्दसारसीमामानङ्गोत्कर्षपोषकापाङ्गाम् ।  
आनन्तुं बृहदम्बामानन्त्यं मूर्ध्नि वाञ्छामि ॥ १३॥  
  
वकुलाटवीनिविष्टां वन्दकसंरक्षणात्यभिनिविष्टाम् ।  
निरवधिकरुणाविष्टां नित्यं सेवेमहीष्टशिपिविष्टाम् ॥ १४॥  
  
अभिधायितहृल्लेखामतीतविद्वत्सुकविजनोल्लेखाम् ।  
पदपद्मनमल्लेखां पश्यामः शाश्वतीं तटिल्लेखाम् ॥ १५॥  
  
करुणामृतवर्षिण्याः सेवकसर्वापराधमर्षिण्याः ।  
वकुलविपिनहर्षिण्या वश्याः स्मः शम्भुचित्तकर्षिण्याः ॥ १६॥  
  
करुणाझरसरसाक्षीमरुणाधरशोभिसुन्दरसुहासाम् ।  
तरुनार्धघटितदेहां वरुणालयजेडितां शिवां वृणुमः ॥ १७॥  
  
धन्याः के नु मदन्या वलयेऽवन्या यतो वकुलवन्याः ।  
मूले मोक्षवदान्या मान्या कन्या गिरोर्हितमान्या मे ॥ १८॥  
  
केचित् त्वां कुलमूले साक्षात्कुर्वन्त्यहं वकुलमूले ।  
अर्धेश्वरां कतिपये मातः सर्वेश्वरामहं कलये ॥ १९॥  
  
वाञ्छितसिद्ध्यै भविता लाञ्छितचिकुरा चकोरवृत्तिकृता ।  
काङ्क्षितचरणा सद्भिः कां क्षिप्रं नातनोति संसिद्धिम् ॥ २०॥  
  
अरुणिमसारसमष्टिः संसृतिकूपोत्तरणयष्टिः ।  
कलितामृतौघवृष्टिर्बृहदम्बा भातु मे कृपादृष्टिः ॥ २१॥  
  
सामजसमानगमना सामसमाजोपगानतुष्टमनाः ।  
समजानुपेतचरणा समरसतापन्नपन्नगाभरणा ॥ २२॥  
  
विश्वपतिवश्यहृदया नश्वरविश्वासपश्वनाशास्या ।  
अश्वमुखस्तवशस्या निःश्वसितानुश्रवास्ति बृहदम्बा ॥ २३॥  
  
लघु तव चरणं शरणं तरणं मृत्योर्भजामि बृहदम्ब ।  
यावत् तरसा जरसा परसादङ्गानि न कृतानि ॥ २४॥  
  
प्रभवति यत्र न गौर्वा नोर्मीणां सङ्कथा न वा जडता ।  
कोऽपि वकुलालवाले जयति चिरानन्दसागरोऽपार ॥ २५॥  
  
स्थावरराजतनूजा भावरसस्फीतवैखरी जननी ।  
पीवरवक्षोजनता धीवरदौहित्रसूक्तिपरिचिन्त्या ॥ २६॥  
  
सर्वानन्दनिवासा शक्रशतानन्दमुख्यसुरसेव्या ।  
धृतनन्दसूनुदेहा भूमनिजानन्दमेदुरा जयति ॥ २७॥  
  
अपहृत्य चित्तशल्यं भक्तिमतामातनोषि कैवल्यम् ।  
बृहदम्ब को न्वकल्यं देवान्तरं त्व्या पाल्यम् ॥ २८॥  
  
भवनीकृतगोकर्णं भास्वन्मणिकुण्डलस्फुरत्कर्णम् ।  
ध्यायामि शोणवर्णं धाम परं भक्तमानसाभ्यर्णम् ॥ २९॥  
  
कलिता ललिता कलितापहरा दहरान्तरविचिन्त्या ।  
वकुले मुकुलेड्यकुले सदयाभ्युदया किमन्यदेवैर्मे ॥ ३०॥  
  
वाराणसीनिषेवां वाराश्यवगाहनानि च न तन्याः ।  
वारान् बहूनथाङ्घ्र्योर्वारा पूयस्व वकुलमूलेश्याः ॥ ३१॥  
  
श्रेयश्च या विधत्ते श्रीबृहदम्बापदाम्बुरुहचिन्ता ।  
कलिकलुषणि विभिन्ते मदमपि कार्तान्तमाहन्ता ॥ ३२॥  
  
नीवी नवान्यवचसां सा वीणा वाण्यभिपणार्या ।  
भावी भवार्तिहरणी देवी दयतां सदैव बृहदम्बा ॥ ३३॥  
  
माता सारसनेत्रा मान्या वाराशिकन्यकानेत्रा ।  
मृगचक्रवर्तिपत्रा मनसि मम स्तात् स्तनोल्लसत्पत्रा ॥ ३४॥  
  
वेलतिगानुकम्पा वकुलवनाम्भोदमञ्जुतरशम्पा ।  
भवतप्तामृतझम्पा भवतु हृदिस्था कृतद्विषत्कम्पा ॥ ३५॥  
  
पद्यायामाद् यायामाद्यायामम्ब तावकजनानाम् ।  
विद्यां ते निरवद्यां विद्यां गोकर्णराज्ञि दयया ते ॥ ३६॥  
  
तरणिं तमश्छटानामरणिं ज्ञानानलस्य कलयामि ।  
तरणिं भवाम्बुराशेः सरणिं वेद्यागमस्य बृहदम्बाम् ॥ ३७॥  
  
वक्षोजभारनमिता लक्षोत्तरवेदगीःप्रमिता ।  
इक्षोर्मधुरोक्तिमिता न क्षोभ्या त्वं दयाधुनी स्तिमिता ॥ ३८॥  
  
हृदयं पुराणवचसां सदयं दीनावने परं तेजः ।  
मदयन्नधरं शम्भोस्तदयं यातो जनः शरणम् ॥ ३९॥  
  
माङ्कणतीरकुटीरा मेदुरवक्षोजलिप्तपाटीरा ।  
पतिधृतचन्द्राण्डीरा ध्येयाम्बा मुक्तिदानशौण्डीरा ॥ ४०॥  
  
आपन्नरक्षणार्थे चापं पुण्ड्रेक्षुमादधाना सा ।  
रोपं च पौष्पमम्बा पापं प्रोत्सारयेन्ममाशेषम् ॥ ४१॥  
  
दक्षा निरर्गला सा दातुं स्वर्गं त्रिवर्गमपवर्गम् ।  
बृहदम्बा महदन्तर्वासा भासारुणा जयति ॥ ४२॥  
  
वारिदसोदरचिकुरां वदनपराभूतविस्फुरन्मुकुराम् ।  
सुन्दरहासाङ्कूरां सेवेऽम्बां वाग्जितामृतासाराम् ॥ ४३॥  
  
बिन्दुत्रयात्मकतया कलयन्ति त्वामपारकरुणाब्धिम् ।  
ये बृहदम्ब भवाब्धिर्विदुषां तेषां कति पृषन्ति ॥ ४४॥  
  
नीवारशूकशाता नीहारांशुच्छटाशीता ।  
बालादित्यशताभा मूलाधारात् समुद्यता भासि ॥ ४५॥  
  
विश्वप्रथानिदानं वेदशिरःस्फूर्जदपदानम् ।  
बृहदम्बिकाभिधानं बहुशः सेवेय मङ्गलविधानम् ॥ ४६॥  
  
आलोलनीलवेणी फालोत्सङ्गानुषङ्गिदिव्यमणी ।  
कालोन्मिषत्कुवलयच्छायादायादलोचनद्वितया ॥ ४७॥  
  
मणिताटङ्कसमुद्यद्घृणिगणनीराजितकपोलम् ।  
नासाग्रलम्बिमुक्ताभासा सम्पृक्तमन्दहासरुचिः ॥ ४८॥  
  
अरुणाधरजितबिम्बा वक्त्रपराभूतशीतकरबिम्बा ।  
पीनोन्नतस्तनभरा पाशसृणीष्विक्षुचापकरा ॥ ४९॥  
  
शिञ्जितमञ्जीरलसन्मञ्जुलचरणाब्जनम्रसुरलोका ।  
बृहदम्बा मम हृदये निवसतु वात्सल्यशीतलालोका ॥ ५०॥  
  
भानव्या या नव्या मानव्याघातभीतया दीप्त्या ।  
आतन्वीत सुतन्वी सा तन्वीड्या श्रियं तवाम्ब तनूः ॥ ५१॥  
  
इच्छात्तविश्वशिल्पां पञ्चब्रह्मप्रकल्पितसुतल्पाम् ।  
वन्दीकृतादिजल्पां वन्दे देवीं दयोदयानल्पाम् ॥ ५२॥  
  
केचिन्मदालसाक्षं कालोन्मीलत्कुवालजयदक्षम् ।  
गात्रं तवापरोक्षं कुर्युर्बृहदम्ब दुष्कृतविपक्षम् ॥ ५३॥  
  
शयधृतचारुविपञ्ची श्रोणीबिम्बावलम्बिमणिकाञ्ची ।  
गोकर्णेश्यघवञ्ची दृष्टा चेत् को न भक्तिरोमाञ्ची ॥ ५४॥  
  
कालं प्रयाप्य मेऽलं भारैर्दुःस्थैरचारुकुचभारैः ।  
क्षामैरशुकश्यामैरन्यैर्देवैरधूतनतदैन्यैः ॥ ५५॥  
  
सोमार्धसल्ललामा सा मामव्यात् सुवकुलवनदामा ।  
कामारिदिव्यरामा परमा संविद् घनश्यामा ॥ ५६॥  
  
कोमलवाकुलमूला स्तोमलसत्कुन्तलाधिगोकर्णम् ।  
यामलवर्ण्या कापि श्यामलवर्णा विभाति गुरुमूर्तिः ॥ ५७॥  
  
प्रवहत्करुणापाङ्गं प्रत्यग्राम्भोदमेचकश्यामम् ।  
विश्वाधिकान्तरङ्गं वकुलवने भाति पालितपाङ्गम् ॥ ५८॥  
  
शिखिपिञ्छं तापिञ्छं सभयं धम्मिल्लशोभया स्वभया ।  
आदधती दधतीन्दुं माङ्कणरोधोऽङ्कणे जयत्यम्बा ॥ ५९॥  
  
वामकुचचुम्बिवीणामर्धोन्मीलन्मनोज्ञट्टक्कोणाम् ।  
विश्वावनप्रवीणां वकुलाटव्यां नमामि रममाणाम् ॥ ६०॥  
  
अंसानुषङ्गिचूली संसारापारवारिधेराली ।  
शं सा ददातु काली कंसारीड्या सदात्तवकुलाली ॥ ६१॥  
  
वीणावादिनि शर्मास्वादिनि कर्माद्रिभेदिनि स्यान्मे ।  
विश्वाकारिणि चन्द्रालङ्कारिणि बोधकारिणि प्रेम ॥ ६२॥  
  
अरुणांशुकामुपासे निगमं शुकरूपिणं दधतीम् ।  
ददतीमाशुकवित्वं स्वांशुकदर्थीकृतातसीं जननीम् ॥ ६३॥  
  
सज्जनकृतवरिवस्यं सारसपरिहाससादरनिजास्यम् ।  
गान्धर्वस्य रहस्यं किञ्चन कुर्यान्मदाशास्यम् ॥ ६४॥  
  
दूर्वाश्यामलकाये दुर्वासोमुख्यमौनिगणसेव्ये ।  
अर्वास्यवर्णितगुणे कुर्वाशापूर्तिमद्य बृहदम्ब ॥ ६५॥  
  
लीलालोला वकुलाटव्यामव्याच्छुकाभिरामकरा ।  
वीणाक्काणाभिरता माता भूताधिपस्य दयिता नः ॥ ६६॥  
  
दुरितेभ्यो न कृतेभ्यो नापि कृतान्ताद् बिभेमि दुर्दान्तात् ।  
दृष्टा दयासमष्टिर्वकुलवने श्यामलाकृतिर्येन ॥ ६७॥  
  
धन्योऽहं धन्योऽहं वंशद्वितयी मदीक्षिता धन्या ।  
परिपणमाम्नायानां श्यामलमालोकि वकुलमूले यत् ॥ ६८॥  
  
वित्तादिभिर्नराणां मत्तानां दुर्लभा विना भक्तिम् ।  
तत्तादृशानुभावा सत्ता काचिद् विभाति गोकर्णे ॥ ६९॥  
  
परिहृतसर्वविकल्पा परिधृतशीतांशुकोरकाकल्पा ।  
बालदिवाकरकल्पा बृहदम्बा पातु सत्यसङ्कल्पा ॥ ७०॥  
  
चम्पकनीपरसालाः सन्त्येवान्ये रसास्थले सालाः ।  
वकुले तु मेऽस्ति भक्तिर्यस्मिन् दृष्टे स्मृता भवत्यम्बा ॥ ७१॥  
  
भ्रमरीविभ्रमकबरीं भ्रूभ्रमणेनैव पञ्चकृत्यकरीम् ।  
संवित्सुखामृतझरीं संसेवेऽम्बां भवाम्बुराशितरीम् ॥ ७२॥  
  
कुमुदेशपाकचूडं कलितसुरोद्यानमालिकापीडम् ।  
अञ्चितवकुलाक्रीडं किञ्चिदुपासे दयानिवहनीडम् ॥ ७३॥  
  
सरले सरले विरले तरले हृन्नेत्रकुचसीम्नि ।  
वस्तुनि मेऽस्तु निवास्तुनि करुणायाश्चित्तवृत्तिरपतन्द्रा ॥ ७४॥  
  
कं गणयेऽन्यमुपास्यं मङ्कणकासारतीरकौतुकिनः ।  
अङ्गणवाकुलसुमनोरिङ्खणसौरभ्यनिर्भराद्धाम्नः ॥ ७५॥  
  
वेशन्ततुल्यनाभी वासन्तस्फारपुष्पशुभवेणी ।  
सीमन्तभासिवुसृणा सा हन्त प्रेक्षिताद्य बृहदम्बा ॥ ७६॥  
  
श्रुतिलासिकालिरङ्गायितस्वमहिमाक्षिनिर्जितकुरङ्गा ।  
प्रोद्यत्कृपातरङ्गा पायादम्बा मृगेश्वरतुरङ्गा ॥ ७७॥  
  
निबिडघनस्तनकुम्भा निजवेणीन्यस्तशीतकरडिम्भा ।  
निवसितवरकौसुम्भा निवसतु चित्ते जगद्धितारम्भा ॥ ७८॥  
  
गम्भीरनाभिकुहरां कुम्भीन्द्रस्पर्धिमुग्धसञ्चाराम् ।  
तां भीमस्य न भामां कुम्भीपाकेच्छवो भजन्त्यज्ञाः ॥ ७९॥  
  
वाह्यापि नो पुराण्या तत्त्वविपण्या यदुच्चतागण्या ।  
सा वर्ण्यास्तु शरण्या कस्य धरण्यामुमाखिलवरेण्या ॥ ८०॥  
  
गोकर्णेशयसेव्यां गोकर्णेशप्रियां प्रणमन् ।  
गोकर्णे वस तूष्णीं गोकर्णे भ्रामकांस्तु जप मन्त्रान् ॥ ८१॥  
  
क्षुद्रार्थदानशीला न द्रागाराधिताः प्रसीदन्ति ।  
निद्रालसास्त्वदन्ये तद्राज्ञि त्वां भजे वकुलवन्याः ॥ ८२॥  
  
आगमकोटिनिरुक्तामाब्रह्मस्तम्बरक्षणासक्ताम् ।  
आर्यामनादिमुक्तामालोके केसराटवीसक्ताम् ॥ ८३॥  
  
सेवे किञ्चन दिव्यं भावे तेजः समस्तसंसेव्यम् ।  
धीवेदिमेत्य हृद्यं संवेद्याख्यं दहेन्ममाभव्यम् ॥ ८४॥  
  
वाणी चाम्बुधिकन्या सा वृणुते तं बलादिवानन्या ।  
किञ्चित् त्वया जनन्या कटाक्षितो यः कियत्यथ स्त्र्यन्या ॥ ८५॥  
  
शक्तः कोऽपि यदीयां लङ्घितुमाज्ञां न लोकेषु ।  
यस्याज्ञां बृहदम्बा साध्यास्ते कस्ततो ह्यधिकः ॥ ८६॥  
  
अष्टापदादि सर्वं लोष्टाभिन्नं सदाभिपश्यन्तः ।  
अष्टात्मनः प्रणयिनीं  शिष्टाः पश्यन्त्यनन्यतया ॥ ८७॥  
  
दाहं भवानलोत्थं व्याहन्तुं वाकुलाटवीं देवीम् ।  
सोऽहं भजामि भक्त्या याहन्तारूपिनीति गुरुणोक्ता ॥ ८८॥  
  
कुलदैवतं मदीयं कुलकुण्डाभ्यन्तरैकवास्तव्यम् ।  
कुलपर्वतेशभाग्यं कुलायमीक्षेऽनुपाधिकरुणायाः ॥ ८९॥  
  
अग्नाविष्णुमुखेड्या भग्नाशेषार्तिरात्मभक्तानाम् ।  
भुग्नालका मदीये लग्ना चित्ते चकास्तु बृहदम्बा ॥ ९०॥  
  
अव्याजभूतकरुणा भव्यापाङ्गप्रकल्पितत्राणा ।  
अव्याद्विलिप्तघुसृणा स्तव्या श्रुत्या सदाप्तगोकर्णा ॥ ९१॥  
  
अम्भोजतुल्यनयनामङ्कालङ्कारिणीं त्रिनेत्रस्य ।  
अङ्गीकृतादिमरसाम्बां गोकर्णनायिकां सेवे ॥ ९२॥  
  
भार्यामनादियूनोऽहार्याधीशान्ववायमणिभूषाम् ।  
आर्यामुपाध्वमनिशं कार्याकार्यावमर्शनिष्णाताः ॥ ९३॥  
  
वरदे सुरदेशिकवाङ्निकरासुकरानुवर्णने धाम्नि ।  
करवै मुरवैरिमुखैः शिरसा सुरसार्थकैर्नते चेतः ॥ ९४॥  
  
मङ्कणकासारझरीसमीरधारामनोहरोदारे ।  
मिलदलिलोलन्मुकुले वकुलवने लालसीति सकलेशी ॥ ९५॥  
  
पश्यल्ललाटदारान् परिपूर्णानन्दसंविदाकारान् ।  
कठिनघनस्तनभारान् कलये गोकर्णपावनागारान् ॥ ९६॥  
  
गोकर्णेशमहिष्या व्याकर्तुं को गुणान् भवेदीशः ।  
स्वीकर्तुं हृदि वा तान् श्रीकर्कास्यं तमेकमपहाय ॥ ९७॥  
  
तुष्टा श्रीबृहदम्बा कष्टानुन्मूलयेत् कृपादृष्ट्या ।  
इष्टानि च प्रदद्यान्मृष्टां प्रतिभां परत्र च श्रेयः ॥ ९८॥  
  
वन्दे विश्वविधात्रीं वन्दे विद्याचिमुक्तिफलदात्रीम् ।  
वन्दे वकुलवनेशीं वन्दे गोकर्णवल्लभसुकेशीम् ॥ ९९॥  
  
जयति स्फारदयार्द्रा गोकर्णाधीशवल्लभा जयति ।  
जयति प्रसादसुमुखी श्रीरघुनाथेन्द्रपूजिता जयति ॥ १००॥  
  
आख्यां सकृद् यदीयामाख्यायाशेषवाञ्छितं लभते ।  
तस्याः स्तुतिप्रियायाः यः स्यात् स्तोत्रं पठन् स पूर्णार्थः ॥ १०१॥  
  
॥ इति श्रीबृहदम्बाशतकं सम्पूर्णम्॥  
  
  
  
  
Encoded and proofread by Sridhar Seshagiri seshagir at engineering.sdsu.edu  
  
