---
Author: Swami Vedanta Desika (Ramanuja Sampradaya)
Category: devii, lakShmI, stotra, vedAnta-deshika, devI
Description-comments: Also known as kanakadhArAlakShmIstavarAjaH
File name: shriistuti.itx
Language: Sanskrit
Latest update: July 09, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: shrIstutiH
Texttype: stotra
Transliterated by: WebD
engtitle: shrIstutiH by Swami Vedanta Desika
itxtitle: shrIstutiH (vedAntadeshikavirachitA)
title: श्रीस्तुतिः (वेदान्तदेशिकविरचिता)

---
  
 श्रीस्तुतिः   
  
श्रीकनकधारालक्ष्मीस्तवराजः  
  
श्रीगणेशाय नमः ।  
मानातीतप्रथितविभवां मङ्गलं मङ्गलानां वक्षःपीठं  
मधुविजयिनो भूषयन्तीं स्वकान्त्या ।  
प्रत्यक्षानुश्रविकमहिमप्रार्थिनीनां प्रजानां  
श्रेयोमूर्तिं श्रियमशरणस्त्वां शरण्यां प्रपद्ये ॥ १॥  
  
आविर्भावः कलशजलधावध्वरे वाऽपि यस्याः  
स्थानं यस्याः सरसिजवनं विष्णुवक्षःस्थलं वा ।  
भूमा यस्या भुवनमखिलं देवि दिव्यं पदं वा  
स्तोकप्रज्ञैरनवधिगुणा स्तूयसे सा कथं त्वम् ॥ २॥  
  
स्तोतव्यत्वं दिशति भवती देहिभिः स्तूयमाना  
तामेव त्वामनितरगतिः स्तोतुमाशंसमानः ।  
सिद्धारम्भः सकलभुवनश्लाघनीयो भवेयं  
सेवापेक्षा तव चरणयोः श्रेयसे कस्य न स्यात् ॥ ३॥  
  
यत्सङ्कल्पाद्भवति कमले यत्र देहिन्यमीषां  
जन्मस्थेमप्रलयरचना जङ्गमाजङ्गमानाम् ।  
तत्कल्याणं किमपि यमिनामेकलक्ष्यं समाधौ  
पूर्णं तेजः स्फुरति भवतीपादलाक्षारसाङ्कम् ॥ ४॥  
  
निष्प्रत्यूहप्रणयघटितं देवि नित्यानपायं विष्णुस्त्वं  
चेत्यनवधिगुणं द्वन्द्वमन्योन्यलक्ष्यम् ।  
शेषश्चित्तं विमलमनसां मौलयश्च श्रुतीनां  
सम्पद्यन्ते विहरणविधौ यस्य शय्याविशेषाः ॥ ५॥  
  
उद्देश्यत्वं जननि भजतोरूज्झितोपाधिगन्धं  
प्रत्यग्रूपे हविषि युवयोरेकशेषित्वयोगात् ।  
पद्मे पत्युस्तव च निगमैर्नित्यमन्विष्यमाणो  
नावच्छेदं भजति महिमा नर्तयन मानसं नः ॥ ६॥  
  
पश्यन्तीषु श्रुतिषु परितः सूरिवृन्देन सार्धं  
मध्येकृत्य त्रिगुणफलकं निर्मितस्थानभेदम् ।  
विश्वाधीशप्रणयिनी सदा विभ्रमद्यूतवृत्तौ  
ब्रह्मेशाद्या दधति युवयोरक्षशारप्रचारम् ॥ ७॥  
  
अस्येशाना त्वमसि जगतः संश्रयन्ती मुकुन्दं  
लक्ष्मीः पद्मा जलधितनया विष्णुपत्नीन्दिरेति ।  
यन्नामानि श्रुतिपरिपणान्येवमावर्तयन्तो  
नावर्तन्ते दुरितपवनप्रेरिते जन्मचक्रे ॥ ८॥  
  
त्वामेवाहुः कतिचिदपरे त्वत्प्रियं लोकनाथं  
किं तैरन्तःकलहमलिनैः किञ्चिदुत्तीर्य मग्नैः ।  
त्वत्सम्प्रीत्यै विहरति हरौ सम्मुखीनां श्रुतीनां  
भावारूढौ भगवति युवां दम्पती दैवतं नः ॥ ९॥  
  
आपन्नार्तिप्रशमनविधौ बद्धदीक्षस्य  
विष्णोराचख्युस्त्वां प्रियसहचरीमैकमत्योपपन्नाम् ।  
प्रादुर्भावैरपि समतनुः प्राध्वमन्वीयसे त्वं  
दूरोत्क्षिप्तैरिव मधुरता दुग्धराशेस्तरङ्गे ॥ १०॥  
  
धत्ते शोभां हरिमरकते तावकी मूर्तिराद्या  
तन्वी तुङ्गस्तनभरनता तप्तजाम्बूनदाभा ।  
यस्यां गच्छन्त्युदयविलयैर्नित्यमानन्दसिन्धा-  
विच्छावेगोल्लसितलहरीविभ्रमं व्यक्तयस्ते ॥ ११॥  
  
आसंसारं विततमखिलं वाङ्मयं  
यद्विभूतिर्यद्भ्रूभङ्गात्कुसुमधनुषः किङ्करो मेरूधन्वा ।  
यस्यां नित्यं नयनशतकैरेकलक्ष्यो महेन्द्रः  
पद्मे तासां परिणतिरसौ भावलेशैस्त्वदीयैः ॥ १२॥  
  
अग्रे भर्तुः सरसिजमये भद्रपीठे  
निषण्णामम्भोराशेरधिगतसुधासम्प्लवादुत्थितां त्वाम् ।  
पुष्पासारस्थगितभुवनैः पुष्कलावर्तकाद्यैः  
क्लृप्तारम्भाः कनककलशैरभ्यषिञ्चन्गजेन्द्राः ॥ १३॥  
  
आलोक्य त्वाममृतसहजे विष्णुवक्षःस्थलस्थां  
शापाक्रान्ताः शरणमगमन्सावरोधाः सुरेन्द्राः ।  
लब्ध्वा भूयस्त्रिभुवनमिदं लक्षितं त्वत्कटाक्षैः  
सर्वाकारस्थिरसमुदयां सम्पदं निर्विशन्ति ॥ १४॥  
  
आर्तत्राणत्रव्रतिभिरमृतासारनीलाम्बुवाहै-  
रम्भोजानामुषसि मिषतामन्तरङ्गैरपाङ्गै ।  
यस्यां यस्यां दिशि विहरते देवि दृष्टिस्त्वदीया  
तस्यां तस्यामहमहमिकां तन्वते सम्पदोघाः ॥ १५॥  
  
योगारम्भत्वरितमनसो युष्मदैकान्त्ययुक्तं धर्मं  
प्राप्तुं प्रथममिह ये धारयन्तेऽधना याम् ॥  
  
तेषां भूमेर्धनपतिगृहादम्बुधेर्वा प्रकामं धारा  
निर्यान्त्यधिकमधिकं वाञ्छितानां वसूनाम् ॥ १६॥  
  
श्रेयस्कामा यमलनिलये चित्रमाम्नायवाचां  
चूडापीडं तव पदयुगं चेतसा धारयन्तः ।  
छत्रच्छायासुभगशिरसश्चामरस्मेरपार्श्वाः  
श्लाघाशब्दश्रवणमुदिताः स्रग्विणः सञ्चरन्ति ॥ १७॥  
  
ऊरीकर्तुं कुशलमखिलं जेतुमादीनरातीन्  
दूरीकर्तुं दुरितनिवहं त्यक्तुमाद्यामविद्याम् ।  
अम्ब स्तम्बावधिकजननग्रामसीमान्तरेखामालम्बन्ते  
विमलमनसो विष्णुकान्ते दया ते ॥ १८॥  
  
जाताकाङ्क्षा जननि युवयोरेकसेवाधिकारे  
मायालीढं विभवमखिलं मन्यमानास्तृणाय ।  
प्रीत्यै विष्णोस्तव च कृतिनः प्रीतिमन्तो भजन्ते  
वेलाभङ्गप्रशमनफलं वैदिकं धर्मसेतुम् ॥ १९॥  
  
सेवे देवि त्रिदशमहिलामौलिमालार्चितं ते  
सिद्धिक्षेत्रं शमितविपदां सम्पदां पादपद्मम् ।  
यस्मिन्नीषन्नमितशिरसो यापयित्वा शरीरं  
वर्तिष्यन्ते वितमसि पदे वासुदेवस्य धन्याः ॥ २०॥  
  
सानुप्रासप्रकटितदयैः सान्द्रवात्सल्यदिग्धैरम्ब  
स्निग्धैरमृतलहरीलब्धसब्रह्मचर्यैः ।  
घर्मे तापत्रयविरचिते गाढतप्तं क्षणं  
मामाकिञ्चन्यग्लपितमनधैराद्रियेथाः कटाक्षैः ॥ २१॥  
  
सम्पद्यन्ते भवभयतमीभानवस्त्वत्प्रसादाद्भावाः  
सर्वे भगवति हरौ भक्तिमुद्वेलयन्तः ।  
याचे किं त्वामहमिह यतः शीतलोदारशीला  
भूयो भूयो दिशसि महतां मङ्गलानां प्रबन्धान् ॥ २२॥  
  
माता देवि त्वमसि भगवान्वासुदेवः पिता मे  
जातः सोऽहं जननि युवयोरेकलक्ष्यं दयायाः ।  
दत्तो युष्मत्परिजनतया देशिकैरप्यतस्त्वं किं ते  
भूयः प्रियमिति किल स्मेरवक्रा विभासि ॥ २३॥  
  
कल्याणानामविकलनिधिः काऽपि कारुण्यसीमा  
नित्यामोदा निगमवचसां मौलिमन्दारमाला ।  
सम्पद्दिव्यः मधुविजयिनः सन्निधत्तां सदा  
मे सैषा देवी सकलभुवनप्रार्थनाकामधेनुः ॥ २४॥  
  
उपचितगुरुभक्तेरुत्थितं वेङ्कटेशात्कलि-  
कलुषनिवृत्त्यै कल्प्यमानं प्रजानाम् ।  
सरसिजनिलयायाः स्तोत्रमेतत्पठन्तः  
सकलकुशलसीमा सार्वभौमा भवन्ति ॥ २५॥  
  
॥ इति श्रीवेदान्तदेशिकविरचिता श्रीस्तुतिः सम्पूर्णा ॥  
  
  
  
Proofread by Ravin Bhalekar ravibhalekar at hotmail.com  
  
