---
Category: devii, dashamahAvidyA, stotra, devI
Description-comments: This is a hymn to devi, with the syllables of
File name: mahA16ratna.itx
Language: Sanskrit
Latest update: January 27, 2002
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: hinduism/religion
Sublocation: devii
Text title: mahAShoDashIvarNaratnAvalistotram
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: mahAShoDashIvarNaratnAvalistotram
itxtitle: mahAShoDashIvarNaratnAvalistotram
title: महाषोडशीवर्णरत्नावलिस्तोत्रम्

---
  
 महाषोडशीवर्णरत्नावलिस्तोत्रम्   
  
ह्रीङ्काराङ्कणदीपिकां श्रितजनानन्दप्रदां श्रीमतीं  
श्रीनाथाद्यमरार्चितङ्घ्रिकमलां श्रीसुन्दरीं भावये ।  
श्रीमन्मञ्जुलरत्नसानुविलसन्मध्यस्थकूटाग्रग-  
श्रीमन्नागरमध्यलासिसुमहच्छ्रीचक्रबिन्दौ स्थिताम् ॥ १॥  
  
ह्रीङ्कारामृतसिन्धुकौस्तुभमणिं ह्रीङ्कारमध्यस्थितां  
ह्रीङ्कारोन्नतरत्नसौधवलभीसंलासिपारावतीम् ।  
ह्ऱीङ्कारमरपादपाग्रविहरत्संहृष्टकेकीं भजे  
ह्रीङ्काराम्बुदचञ्चलां हृदि गतां ह्रीङ्कारवर्णात्मिकाम् ॥ २॥  
  
क्लीङ्काराम्बुजपत्रभास्करनिभां क्लीङ्कारचन्द्रप्रभां  
क्लीङ्काराग्निशिखां भजामि सततं क्लीङ्कारपेटीमणिम् ।  
क्लीङ्कारोपवनान्यपुष्टगृहिणीं क्लीङ्कारवेद्यात्मिकां  
क्लीङ्काराब्जहरप्रियां परतरां क्लीङ्कारवर्णात्मिकाम् ॥ ३॥  
  
ऐं ऐमित्यनुचिन्तकाच्छहृदयाम्भोजाटवीहंसिकां  
ईशित्वादिविभूतिसंवृतमहारत्नासने संस्थिता ।  
ऐश्वर्याय भवत्वखण्डविभवा याम्बा सदा मे गृहे  
चेशाद्यर्चितपादपङ्कजयुगा चैशाङ्कमञ्चस्थिता ॥ ४॥  
  
सौन्दर्यद्रुममञ्जरी भगवती सौवर्णवर्णावता-  
न्मां संसारमहाभयाद् द्रुततरं सौवर्नकुम्भस्तनी ।  
सूर्याब्जारिकृशानुदृक् शशिकलोत्तंसा सदानन्ददा  
सौभाग्यं दिशतादथ प्रथितमप्यव्याहतं भूरि मे ॥ ५॥  
  
ओङ्कारार्थनिरूपणैकमनसा चोङ्कारनादात्मना  
श्रीदेव्या मम चित्तभित्तिरधुना चित्रायते चोज्ज्वला ।  
ओजोभिर्जगदेतदद्य विपुलं यस्यास्तयाब्जप्रभै-  
रोतप्रोतमभूत् कुसुम्भकुरुविन्दाब्जप्रभायाः सदा ॥ ६॥  
  
ह्रीङ्कारागममस्तकं हृदि कदा भायाद् वपुस्ते परं  
ह्रीङ्काराब्धिसुधामयं हृतजपाशोणं हितप्रापकम् ।  
ह्रीङ्काराद्रिगुहाहरीन्द्रशिशुकं ह्रीङ्कारकन्दाङ्कुरं  
ह्रीङ्काराम्बुजसौरभं हृतजगज्जालं जगन्नायिके ॥ ७॥  
  
ह्रीङ्काराध्वरदक्षिणे जननि ते पादाब्जयुग्मे सदा  
भक्तिं मे जनयाशु देवि कृपया श्रीदेवि तारायिते ।  
श्रीमन्मञ्जुलरत्ननिर्मितमहामञ्जीरभूषोज्ज्वले  
श्रीशृङ्गाररसालये श्रितजगत्स्वान्ताब्जिनीहंसिके ॥ ८॥  
  
कल्याण वितनोतु काममनिशं कामारिवामाङ्कगा  
कस्तूरीघनसाररूषितकुचाग्रालम्बिमुक्तालता ।  
कामाकर्षणदिव्यपाशसुभगा कान्त्यार्ककोटिप्रभा  
कल्याणी कमलेक्षणा कलिमलप्रध्वंसिनी कामदा ॥ ९॥  
  
एतावन्मम देवि ते पदयुगे भक्तिर्दृढा भूयसी  
स्यान्नेत्रे च जपाप्रसूनरुचिरायास्त्वत्तनोर्वीक्षणे ।  
आनन्दाश्रुपरिप्लुते वचनमप्यम्ब स्तवे गद्गदं  
चेतस्त्वन्मयमम्ब पश्यतु जगत् त्वन्मूर्तिभासारुणम् ॥ १०॥  
  
ईशानादिपदाञ्चिते शिवमये मञ्चे परेशाङ्कगा-  
मीशित्वाद्यखिलाष्टभूतिमनिशं दात्रीं स्वभक्ताय मे ।  
चापं चैक्षवमाशुगं सुममयं क्रोधात्मकं चाङ्कुशं  
पाशं रागतनुं प्रणौमि दधतीं श्रीमन्महासुन्दरीम् ॥ ११॥  
  
लक्ष्मीं चक्रनिवासिनीं ललितसङ्गीतप्रियां लाकिनीं  
लब्धैश्चर्यसमुन्नतिं लयकरीं लास्यप्रियामाश्रये ।  
लङ्कानायकवैरिपूजितपदां लावण्यवारान्निधिं  
लक्ष्मीपूजितपादपद्मयुगलां मोक्षाख्यलक्ष्म्यै सदा ॥ १२॥  
  
ह्रीङ्कारार्णसुधां च हृद्यममरैरीड्यं महत् ते वपुः  
प्रालेयांशुकलाविलासिमकुटं ह्रीङ्कारनादात्मकम् ।  
ये ध्यायन्ति हृदम्बुजे प्रतिदिनं तेषामनङ्गज्वर-  
क्लान्ताः स्युर्वशमागतास्त्वनुकलं वध्वः सुराणां प्रियाः ॥ १३॥  
  
हन्तास्थां मितवैभवेषु हरिमुख्येष्वेव मूढा जना  
भक्तिं पामरदैवतेषु विवशाः कुर्वन्ति मोहादिह ।  
त्यक्त्वा त्वां परदेवतां हरिहरब्रह्मादिभिः सेवितां  
सर्वैश्वर्यमहोदयां खरमिमे सन्त्यज्य धेनुं श्रिताः ॥ १४॥  
  
सर्वज्ञत्वमवाप्य संसदि सतां शास्त्रेषु पाण्डित्यम-  
प्यम्बायाः पदपद्मसंस्मृतिवशान्मूकोऽपि वाग्मी भवेत् ।  
यस्यास्तच्चरणाम्बुजं हरिहरब्रह्मादिभिर्वन्दितं  
मूढाश्चिन्तयताशु वोऽपि तरसा दद्यात् कवित्वं श्रियः ॥ १५॥  
  
कल्याण्यम्ब कदम्बकाननगृहे कल्पद्रुमैः काङ्क्षिता-  
दर्थादर्थसमर्पणेऽधिकतरे कारुण्यकल्लोलिभिः ।  
कर्णान्तायतलोचनाञ्चलगतैर्वीक्ष्याद्य मामातुरं  
रक्षासु त्रिपुरे परात्परतरे श्रीकामसञ्जीविनि ॥ १६॥  
  
हस्त्युत्तुङ्गपृथूरुकुम्भकुचयोर्विन्यस्तहारेण ता-  
मारक्तांशुकमाल्यभूषणवरैरुद्दीप्यमानामुमाम् ।  
हाहाहूहुमुखस्तुतामनुदिनं हैयगवीनान्तरा-  
मम्बामादिमवाक्स्तुतामहमलं ध्यायाम्यभीष्टाप्तये ॥ १७॥  
  
लब्धज्ञानसुधाकरेण मनसा लक्ष्यीकृतं ते वपुः  
सद्भिः सन्ततमम्बुजाक्षि ललिते लग्नं भवत्वान्तरे ।  
लावण्योज्ज्वलदिव्यगात्रि विमले लाक्षारसालङ्कृतं  
श्रीमत्पादपयोजयुग्ममधुना मन्मूर्ध्नि निक्षिप्यताम् ॥ १८॥  
  
ह्रीङ्काराब्धिसुधे ह्रिया विरहिते ह्रीङ्कारमन्त्रार्थदे  
ह्रीङ्कारप्रियशारिके मयि कृपां ह्रीङ्कारनादोदये ।  
ह्रीङ्कारमलदर्पणप्रतिकृते ह्रीङ्कारवेद्ये शिवे  
दीने मय्यधुना कुरुष्व दयया ह्रीङ्कारदीपप्रभे ॥ १९॥  
  
सम्पत्कर्मणि दीक्षितानि सकलापद्भञ्जनान्यम्ब ते  
मामेवाकलयन्तु पङ्कजदलाक्षेमङ्कराण्यादरात् ।  
ब्रह्मादीन् पदपद्मलग्नमकुटान् हित्वा कथञ्चिच्छिवे  
नेत्राण्यद्य कृपासुधारसझरीसिक्तानि हे सुन्दरि ॥ २०॥  
  
कल्पान्ते हृत्सर्वलोकजठरस्यानन्दनाट्यं मुदा  
कर्तुर्यन्मणिकुण्डलीयुगलिका दीपायते सन्ततम् ।  
ब्रह्मोपेन्द्रमुखामरे विरमति ब्रह्माण्डभाण्डे परं  
सा पाशाङ्कुशपुष्पसायकधनुर्विद्योततान्मे हृदि ॥ २१॥  
  
लक्ष्यं किञ्च भवेन्महात्रिपुरसुन्दर्यागमान्तैर्नुते  
मां लक्ष्यीकुरु वीक्षणाशुगततेस्त्वामेव सर्वात्मना ।  
ध्यात्वा चेतसि संस्थितं जगदिदं त्वद्रूपमार्ये सदा  
ज्ञात्वानन्यहृदा विहाय भजनं नश्यत्सु देवेष्विह ॥ २२॥  
  
ह्रीङ्कारस्मरणेन देवि तरसा ह्रीमान् सुधीमान् भवेत्  
ते मूकोऽपि जडोऽपि पद्मजनुषा सापत्निकोऽभूद् भृशम् ।  
आश्लिष्याम्बुधिकन्यकां विलसति श्रीमन्त्रराजाक्षरं  
तन्मय्यादिश देवदेवि कृपया धन्योऽस्म्यहं तेन च ॥ २३॥  
  
सौवर्णोज्ज्वलमण्डपे मरतकप्राकारभित्तौ बृह-  
न्नानारत्नमयासने शिवमये श्रीकामराजाङ्कके ।  
तिष्ठन्तीं कुरुविन्दबृन्दरुचिरां माणिक्यभूषोज्ज्वलां  
धन्यास्ते भुवि चिन्तयन्ति मनसा ये श्रीमहासुन्दरीम् ॥ २४॥  
  
ऐङ्काराम्बुजकर्णिकोज्ज्वलमहद्रत्नासने संस्थितां  
सिञ्चन्तीममृतद्रवैः शशिशिलास्पष्टाभिरामप्रभाम् ।  
तेजोभिर्जगदम्ब ये भुवि भजन्त्यापीनतुङ्गस्तनीं  
तेषामाननपङ्कजे निवसते वाणी सुधास्यन्दिनी ॥ २५॥  
  
क्लीमित्यक्षरमेकमेव मनसा ध्यायन्ति ये मानवाः  
कन्दर्पायुततुल्यसुन्दरतरश्रीमूर्तयः शैथिलम् ।  
कुर्वन्ति स्म रतेश्च नैजवपुषा ते पातिव्रत्यं सह  
स्पर्धन्ते हृतवाग्रमाः कमलनाभाब्जासनाभ्यां सदा ॥ २६॥  
  
ह्रीङ्कारीं हृदयाम्बुजेऽहमधुना ह्रीङ्कारसौधे शुभे  
ह्रीङ्कारोन्नतरत्नमञ्चफलके ह्रीङ्कारशोणाम्बुजे ।  
ह्रीङ्काराक्षरमुच्चरद्भगवतीमारोप्य शोणप्रभां  
ह्रीङ्काराम्बुजवारिगन्धफलताम्बूलादिभिस्तोषये ॥ २७॥  
  
ह्रीङ्कारामृतपादमञ्जुलमणीवेद्यन्तरे भासुरां  
श्रीदेवीं श्रितसर्वलोकसकलाभीष्टप्रदानोत्सुकाम् ।  
श्रीश्रीमत्तनुमुद्यदर्ककिरणां श्रीशाम्भवीं श्रीकरी-  
मात्मन्यैक्यमुपास्महे परतरां निर्वाणसंसिद्धये ॥ २८॥  
  
इति श्रीमहाषोडशीवर्णरत्नावलिस्तोत्रं सम्पूर्णम्  
  
  
  
This is a hymn to devi, with the syllables of the sacred  
Shrividya mantra mahAShoDashI encoded into the verses.  
  
Encoded by Sridhar Seshagiri seshagir at engineering.sdsu.edu  
  
  
