---
Author: Anantanandasarasvati
Category: devii, devI, nadI, aShTaka
Description/comments: Brihat Stotra Ratnakar Shivadutta Shastri
File name: gangAShTakam.itx
Language: Sanskrit
Latest update: February 19, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: gangAShTakam
engtitle: gangAShTakam
itxtitle: gaNgAShTakam (anantAnandasarasvatIvirachitaM na shaktAstvAM stotuM)
title: गण्गाष्टकम् (अनन्तानन्दसरस्वतीविरचितं न शक्तास्त्वां स्तोतुं)

---
  
 गङ्गाष्टकम्   
न शक्तास्त्वां स्तोतुं विधिहरिहरा जह्नतनये  
     गुणोत्कर्षाख्यानं त्वयि न घटते निर्गुणपदे ।  
अतस्ते संस्तुत्यै कृतमतिरहं देवि सुधियां  
     विनिन्द्यो यद्वेदाश्चकितमभिगायन्ति भवतीम् ॥ १॥  
  
तथाऽपि त्वां पापः पतितजनतोद्धारनिपुणे  
     प्रवृत्तोऽहं स्तोतुं प्रकृतिचलया बालकधिया ।  
अतो दृष्टोत्साहे भवति भवभारैकदहने  
     मयि स्तुत्ये गङ्गे कुरु परकृपां पर्वतसुते ॥ २॥  
  
न संसारे तावत्कलुषमिह यावत्तव पयो  
     दहत्यार्ये सद्यो दहन इव शुष्कं तृणचयम् ।  
पलायन्ते दृष्ट्वा तव परिचरानन्तकजना  
     यथा वन्या वाऽन्ये वनपतिभयाद् वामनमृगाः ॥ ३॥  
  
जना ये ते मातर्निधनसमये तोयकणिकां  
     मुखे कृत्वा प्राणाञ्जहति सुरसङ्घैरनुवृता ।  
विमाने क्रीडन्तोऽमरपतिपदं यान्ति नियतं  
     कथा तेषां का वा जननि तव तीरे निवसताम् ॥ ४॥  
  
शिवः सर्वाराध्यो जननि विषतापोपशमनं  
     चरीकर्तुं गङ्गे कलिकलुषभङ्गे पशुपतिः ।  
जटायां सन्धत्त ललितलहरीं त्वां सुरनदी  
     त्वदन्या का वन्द्या परममहिता वा त्रिभुवने ॥ ५॥  
  
जनस्तावन्मातर्दुरितभयतो बिभ्यति सृतौ  
     न यावत्त्वत्तीरं नयनपथमायाति विमलम् ।  
यदाप्तं त्वत्तीरं तदनु दुरितानां न गणना  
     ततो गङ्गे! वन्द्या मुनिसमुदयास्त्वां न जहति ॥ ६॥  
  
नमामि त्वां गङ्गे श्रुतिवनविहारैकनिपुणे  
     जगन्मातर्मातस्त्रिपुरहरसेव्ये विधिनुते ।  
त्वमेवाद्या दुर्गा जनहितकृते त्वं द्रवमयी  
     स्वयं जाता देवि त्वमसि परमं ब्रह्म विदितम् ॥ ७॥  
  
कदा गङ्गे रम्ये तटमधिवसस्ते शिवनुते  
     शिवे दुर्गे मातः सकलफलदे देवदयिते ।  
परेशे सर्वेशे श्रुतिशतनुते दक्षतनये  
     सदाऽहं सञ्जल्पन्निमिषमिव नेष्यामि दिवसान् ॥ ८॥  
  
गङ्गाष्टकमिदं पुण्यं प्रभाते यः पठेच्छुचिः ।  
सर्वाभीष्टं ततस्तस्मै ददाति सुरनिम्नगा ॥ ९॥  
  
इति स्वामि-श्रीमदनन्तानन्दसरस्वतीविरचितं गङ्गाष्टकं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
