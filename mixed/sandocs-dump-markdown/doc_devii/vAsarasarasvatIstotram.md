---
Category: devii, sarasvatI, devI
File name: vAsarasarasvatIstotram.itx
Language: Sanskrit
Latest update: July 1, 2017
Location: doc_devii
Proofread by: Malleswara Rao Yellapragada, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: vAsarasarasvatIstotram
Transliterated by: Malleswara Rao Yellapragada malleswararaoy at yahoo.com
engtitle: vAsarasarasvatIstotram
itxtitle: vAsarasarasvatIstotram
title: वासरसरस्वतीस्तोत्रम्

---
  
 श्रीवासरसरस्वतीस्तोत्रम्   
  
शरच्चन्द्रवक्त्रां लसत्पद्महस्तां सरोजाभनेत्रां स्फुरद्रत्नमौलिम् ।  
घनाकारवेणीं निराकारवृत्तिं भजे शारदां वासरापीठवासाम् ॥ १॥  
  
धराभारपोषां सुरानीकवन्द्यां मृणालीलसद्बाहुकेयूरयुक्ताम् ।  
त्रिलोकैकसाक्षीमुदारस्तनाढ्यां भजे शारदां वासरापीठवासाम् ॥ २॥  
  
दुरासारसंसारतीर्थाङ्घ्रिपोतां क्वणत्स्वर्णमाणिक्यहाराभिरामाम् ।  
शरच्चन्द्रिकाधौतवासोलसन्तीं भजे शारदां वासरापीठवासाम् ॥ ३॥  
  
विरिञ्चीन्द्रविष्ण्वादियोगीन्द्र पूज्यां प्रसन्नां विपन्नार्तिनाशां शरण्याम् ।  
त्रिलोकाधिनाथाधिनाथां त्रिशून्यां भजे शारदां वासरापीठवासाम् ॥ ४॥  
  
अनन्तामगम्यामनाद्यामभाव्यामभेद्यामदाह्यामलेप्यामरूपाम् ।  
अशोष्यामसङ्गामदेहामवाच्यां भजे शारदां वासरापीठवासाम् ॥ ५॥  
  
मनोवागतीतामनाम्नीमखण्डामभिन्नात्मिकामद्वयां स्वप्रकाशाम् ।  
चिदानन्दकन्दां परञ्ज्योतिरूपां भजे शारदां वासरापीठवासाम् ॥ ६॥  
  
सदानन्दरूपां शुभायोगरूपामशेषात्मिकां निर्गुणां निर्विकाराम् ।  
महावाक्यवेद्यां विचारप्रसङ्गां भजे शारदां वासरापीठवासाम् ॥ ७॥  
  
इमं स्तवं पठेद्यस्तु त्रिकालं भक्तिसंयुतः ।  
शारदासाम्यमाप्नोति गृहे स्थित्वाज्ञ सम्भवम् ॥ ८॥ ??  
  
॥ इति श्री ब्रह्माण्डपुराणान्तर्गत वाल्मीकिकृत  
श्रीवासरसरस्वतीस्तोत्रं सम्पूर्णम् ॥  
  
  
Encoded by Malleswara Rao Yellapragada malleswararaoy at yahoo.com  
Proofread by Malleswara Rao Yellapragada, PSA Easwaran  
  
