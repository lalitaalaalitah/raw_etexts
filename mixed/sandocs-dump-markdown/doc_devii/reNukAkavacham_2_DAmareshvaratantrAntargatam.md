---
Category: kavacha, devii, reNukA, devI
Description-comments: shrIDAmareshvaratantre ShaShThitamo.adhyAyaH from shrIreNukAtantram,
  Pitambarapeeth, Datia
File name: reNukAkavacham2.itx
Indexextra: (DAmareshvaratantra)
Language: Sanskrit
Latest update: May 18, 2013
Location: doc_devii
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAkavacham 2 shrIDAmareshvaratantre ShaShThitamo.adhyAyaH
Transliterated by: Kaushal S. Kaloo kaushalskaloo at gmail.com
engtitle: Renuka Kavacham 2 from Damareshvaratantra Adhyaya 6
itxtitle: reNukAkavacham 2 (DAmareshvaratantrAntargatam)
title: रेणुकाकवचम् २ (डामरेश्वरतन्त्रान्तर्गतम्)

---
  
 रेणुकाकवचं डामरेश्वरतन्त्रे षष्ठितमोऽध्यायः   
  
          ॥ श्री गणेशाय नमः ॥  
  
शृणु देवि प्रवक्ष्यामि रेणुकाकवचं परम् ।  
येन विज्ञानमात्रेण सान्निध्यं रेणुका भवेत् ॥  
  
रेणुकाकवचस्यास्य भार्गवस्तु ऋषिः स्मृतः ।  
छन्दोऽनुष्टुप् तथा देवी रेणुका देवता मम ॥  
  
इष्ट-काम्यार्थ-सिद्ध्यर्थे विनियोगो वरानने ।  
रेणुका मे शिरः पातु परा शक्तिस्वरूपिणी ॥  
  
भालं रक्षतु भुवनेशी लोचनं मे त्रिलोचनी ।  
मुखं मे रेणुका पातु नासिकां कालनाशिनी ॥  
  
भ्रुवौ सुभ्रूलता पातु दन्तान्मे कुन्ददन्तिका ।  
ओष्ठं बिम्बोष्ठिका पातु जिंह्वां पातु सुरेश्वरी ॥  
  
ग्रीवां रक्षतु इन्द्राणी कुक्षौ रक्षेत्कुलेश्वरी ।  
गण्डं मे पातु चामुण्डा महालक्ष्मीस्तु कन्धरम् ॥  
  
असौ हंसप्रिया पातु बाहू सायुधवाहुका ।  
वाणीं वक्षस्थलं पातु हृदयं हृदयेश्वरी ॥  
  
जघने घनवाहा मे गुह्यं गुह्येश्वरी मम ।  
ऊरू वरोरुका पातु श्रीदेवी सिद्धिदेवता ॥  
  
सर्वाङ्गं सर्वदा पातु सर्वाणी रूपिणी वरा ।  
इति श्रीरेणुका वर्म दुष्कर्म त्रासनं सदा ॥  
  
स्तुतिमात्रेण  भक्तानां संरक्षणविचक्षणम् ।  
जप्त्वा तु कवचं देव्याः यत्र तत्र तु गच्छति ॥  
  
तत्र तत्र जयो लाभः कार्यसिद्धिश्च जायते ।  
  
॥ इति श्री डामरेश्वरतन्त्रे रेणुकाकवचं नाम षष्ठितमोऽध्यायः ॥  
  
  
Encoded and proofread by Kaushal S. Kaloo     kaushalskaloo at gmail.com  
  
