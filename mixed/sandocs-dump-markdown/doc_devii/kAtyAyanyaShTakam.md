---
Author: Traditional
Category: aShTaka, devii, otherforms, devI
File name: kaatyaani8.itx
Language: Sanskrit
Latest update: July 22, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: kAtyAyanyaShTakam
Transliterated by: WebD
engtitle: kAtyAyanyaShTakam
itxtitle: kAtyAyanyaShTakam
title: कात्यायन्यष्टकम्

---
  
 कात्यायन्यष्टकम्   
  
श्रीगणेशाय नमः ।  
अवर्षिसञ्ज्ञं पुरमस्ति लोके कात्यायनी तत्र विराजते या ।  
प्रसाददा या प्रतिभा तदीया सा छत्रपुर्यां जयतीह गेया ॥ १॥  
  
त्वमस्य भिन्नैव विभासि तस्यास्तेजस्विनी दीपजदीपकल्पा ।  
कात्यायनी स्वाश्रितदुःखहर्त्री पवित्रगात्री मतिमानदात्री ॥ २॥  
  
ब्रह्मोरुवेतालकसिंहदाढोसुभैरवैरग्निगणाभिधेन ।  
संसेव्यमाना गणपत्यभिख्या युजा च देवि स्वगणैरिहासि ॥ ३॥  
  
गोत्रेषु जातैर्जमदग्निभारद्वाजाऽत्रिसत्काश्यपकौशिकानाम् ।  
कौण्डिन्यवत्सान्वयजैश्च विप्रैर्निजैर्निषेव्ये वरदे नमस्ते ॥ ४॥  
  
भजामि गोक्षीरकृताभिषेके रक्ताम्बरे रक्तसुचन्दनाक्ते ।  
त्वां बिल्वपत्रीशुभदामशोभे भक्ष्यप्रिये हृत्प्रियदीपमाले ॥ ५॥  
  
खड्गं च शङ्खं महिषासुरीयं पुच्छं त्रिशूलं महिषासुरास्ये ।  
प्रवेशितं देवि करैर्दधाने रक्षानिशं मां महिषासुरघ्ने ॥ ६॥  
  
स्वाग्रस्थबाणेश्वरनामलिङ्गं सुरत्नकं रुक्ममयं किरीट्म ।  
शीर्षे दधाने जय हे शरण्ये विद्युत्प्रभे मां जयिनं कुरूष्व ॥ ७॥  
  
नेत्रावतीदक्षिणपार्श्वसंस्थे विद्याधरैर्नागगणैश्च सेव्ये ।  
दयाघने प्रापय शं सदास्मान्मातर्यशोदे शुभदे शुभाक्षि ॥ ८॥  
  
इदं कात्यायनीदेव्याः प्रसादाष्टकमिष्टदम् ।  
कुमठाचार्यजं भक्त्या पठेद्यः स सुखी भवेत् ॥ ९॥  
  
॥ इति श्रीकात्यायन्यष्टकं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
