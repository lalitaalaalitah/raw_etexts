---
Author: Shankaracharya
Category: aShTaka, devii, nadI, devI, shankarAchArya
File name: gangaashta.itx
Language: Sanskrit
Latest update: 1998, October 5, 2010
Location: doc_devii
Proofread by: Dhrup Chand
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: ga.ngAShTaka
Transliterated by: Dhrup Chand
engtitle: gangAShTakam
itxtitle: gaNgAShTakam (shaNkarAchAryavirachitam)
title: गण्गाष्टकम् (शण्कराचार्यविरचितम्)

---
  
 श्रीगङ्गाष्टकम्   
  
                ॐ  
भगवति तव तीरे नीरमात्राशनोऽहं  
    विगतविषयतृष्णः कृष्णमाराधयामि ।  
सकलकलुषभङ्गे स्वर्गसोपानगङ्गे  
    तरलतरतरङ्गे देवि गङ्गे प्रसीद ॥ १॥  
  
भगवति भवलीलामौलिमाले तवाम्भः  
    कणमणुपरिमाणं प्राणिनो ये स्पृशन्ति ।  
अमरनगरनारिचामरमरग्राहिणीनां  
    विगतकलिकलङ्कातङ्कमङ्के लुठन्ति ॥ २॥  
  
ब्रह्माण्डं खण्डयन्ती हरशिरसि जटावल्लिमुल्लासयन्ती  
    खर्ल्लोकात् आपतन्ती कनकगिरिगुहागण्डशैलात् स्खलन्ती ।  
क्षोणी पृष्ठे लुठन्ती दुरितचयचमूनिंर्भरं भर्त्सयन्ती  
    पाथोधिं पुरयन्ती सुरनगरसरित् पावनी नः पुनातु ॥ ३॥  
  
मज्जनमातङ्गकुम्भच्युतमदमदिरामोदमत्तालिजालं  
    स्नानंः सिद्धाङ्गनानां कुचयुगविगलत् कुङ्कुमासङ्गपिङ्गम् ।  
सायम्प्रातर्मुनीनां कुशकुसुमचयैः छन्नतीरस्थनीरं  
    पाय न्नो गाङ्गमम्भः करिकलभकराक्रान्तरं हस्तरङ्गम् ॥ ४॥  
  
आदावादि पितामहस्य नियमव्यापारपात्रे जलं  
    पश्चात् पन्नगशायिनो भगवतः पादोदकं पावनम् ।  
भूयः शम्भुजटाविभूषणमणिः जहनोर्महर्षेरियं  
    कन्या कल्मषनाशिनी भगवती भागीरथी दृश्यते ॥ ५॥  
  
शैलेन्द्रात् अवतारिणी निजजले मज्जत् जनोत्तारिणी  
    पारावारविहारिणी भवभयश्रेणी समुत्सारिणी ।  
शेषाहेरनुकारिणी हरशिरोवल्लिदलाकारिणी  
    काशीप्रान्तविहारिणी विजयते गङ्गा मनूहारिणो ॥ ६॥  
  
कुतो वीचिर्वीचिस्तव यदि गता लोचनपथं  
    त्वमापीता पीताम्बरपुग्निवासं वितरसि ।  
त्वदुत्सङ्गे गङ्गे पतति यदि कायस्तनुभृतां  
    तदा मातः शातक्रतवपदलाभोऽप्यतिलघुः ॥ ७॥  
  
गङ्गे त्रैलोक्यसारे सकलसुरवधूधौतविस्तीर्णतोये  
    पूर्णब्रह्मस्वरूपे हरिचरणरजोहारिणि स्वर्गमार्गे ।  
प्रायश्चितं यदि स्यात् तव जलकाणिक्रा ब्रह्महत्यादिपापे  
    कस्त्वां स्तोतुं समर्थः त्रिजगदघहरे देवि गङ्गे प्रसीद ॥ ८॥  
  
मातर्जाह्नवी शम्भुसङ्गवलिते मौलै निधायाञ्जलिं  
    त्वत्तीरे वपुषोऽवसानसमये नारायणान्ध्रिद्वयम् ।  
सानन्दं स्मरतो भविष्यति मम प्राणप्रयाणोत्सवे  
    भूयात् भक्तिरविच्युता हरिहरद्वैतात्मिका शाश्वती ॥ ९॥  
  
गङ्गाष्टकमिदं पुण्यं यः पठेत् प्रयतो नरः ।  
    सर्वपापविनिर्भुक्तो विष्णुलोकं स गच्छति ॥ १०॥  
  
इति श्रीमत्परमहंसपरिव्राजकाचार्य श्रीगोविन्दभगवत्पूज्यपादस्यशिष्या  
श्रीमच्छङ्करभगवतः कृतौ गङ्गाष्टकस्तोत्रं सम्पूर्णम् ।  
  
It is attributed to agastimuni.  See 398 of Ganga GYAna mahodadhi  
Encoded and proofread by Dhrup Chand  
  
