---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: devii, krishna, rUpagosvAmin, stavamAlA, aShTaka, lalitA, devI
Description/comments: From stavamAlA (rUpagosvAmivirachitA) Garland of Devotional
  Prayers stavamAlA
File name: lalitAShTakam.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 22, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: lalitA
Subject: philosophy/hinduism/religion
Sublocation: devii
Text title: lalitAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: lalitAShTakam
itxtitle: lalitAShTakam athavA shrIlalitApraNAmastotram (rUpagosvAmivirachitam)
title: ललिताष्टकम् अथवा श्रीललिताप्रणामस्तोत्रम् (रूपगोस्वामिविरचितम्)

---
  
 श्रीललिताष्टकम्   
श्रीललिताप्रणामस्तोत्रम्  
श्रीललिताय नमः ।  
राधामुकुन्द पदसम्भवघर्मबिन्दु  
     निर्मञ्छनोपकरणीकृत देहलक्षाम् ।  
उत्तुङ्गसौहृदविशेषवशात् प्रगल्भां  
     देवीं गुणैः सुललितां ललितां नमामि ॥ १॥  
  
राकासुधाकिरणमण्डलकान्तिदण्डि  
     वक्त्रश्रियं चकितचारू चमूरुनेत्राम् ।  
राधाप्रसाधनविधानकलाप्रसिद्धां  
     देवीं गुणैः सुललितां ललितां नमामि ॥ २॥  
  
लास्योल्लसद्भुजगशत्रुपतत्रचित्र  
     पट्टांशुकाभरणकञ्चुलिकाञ्चिताङ्गीम् ।  
गोरोचनारुचिविगर्हण गौरिमाणं  
     देवीं गुणैः सुललितां ललितां नमामि ॥ ३॥  
  
धूर्ते व्रजेन्द्रतनये तनु सुष्ठुवाम्यं  
     मा दक्षिणा भाव कलङ्किनि लाघवाय ।  
राधे गिरं शृणु हितामिति शिक्षयन्तीं  
     देवीं गुणैः सुललितां ललितां नमामि ॥ ४॥  
  
राधामभिव्रजपतेः कृतमात्मजेन  
     कूटं मनागपि विलोक्य विलोहिताक्षीम् ।  
वाग्भङ्गिभिस्तमचिरेण विलज्जयन्तीं  
     देवीं गुणैः सुललितां ललितां नमामि ॥ ५॥  
  
वात्सल्यवृन्दवसतिं पशुपालराज्ञ्याः  
     सख्यानुशिक्षणकलासु गुरुं सखीनाम् ।  
राधाबलावरज जीवितनिर्विशेषां  
     देवीं गुणैः सुललितां ललितां नमामि ॥ ६॥  
  
यां कामपि व्रजकुले वृषभानुजायाः  
     प्रेक्ष्य स्वपक्षपदवीमनुरुद्ध्यमानाम् ।  
सद्यस्तदिष्टघटनेन कृतार्थयन्तीं  
     देवीं गुणैः सुललितां ललितां नमामि ॥ ७॥  
  
राधाव्रजेन्द्रसुतसङ्गमरङ्गचर्यां  
     वर्यां विनिश्चितवतीमखिलोत्सवेभ्यः ।  
तां गोकुलप्रियसखीनिकुरम्बमुख्यां  
     देवीं गुणैः सुललितां ललितां नमामि ॥ ८॥  
  
नन्दनमूनि ललितागुणलालितानि  
     पद्यानि यः पठति निर्मलदृष्टिरष्टौ ।  
प्रीत्या विकर्षति जनं निजवृन्दमध्ये  
     तं कीर्तिदापतिकुलोज्ज्वलकल्पवल्ली ॥ ९॥  
  
इति श्रीरूपगोस्वामिविरचितस्तवमालायां श्रीललिताष्टकं  
              श्रीललिताप्रणामस्तोत्रं सम्पूर्णम् ।  
  
  
  
