---
Category: devii, dashamahAvidyA, devI, kavacha
File name: shArikAkavacham.itx
Indexextra: (Scan)
Language: Sanskrit
Latest update: February 18, 2020
Location: doc_devii
Proofread by: Sivakumar Thyagarajan Iyer, Psa Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Sharika Kavacham
Transliterated by: Sivakumar Thyagarajan Iyer shivakumar24 at gmail.com
engtitle: shArikAkavacham
itxtitle: shArikAkavacham
title: शारिकाकवचम्

---
  
 शारिकाकवचम्   
ॐ श्रीगणेशाय नमः ।  
अथ शारिकाकवचम् ।  
श्रीभैरव उवाच -  
ॐ अधुना शृणु देवेशि शारिकाकवचं परम् ।  
त्रैलोक्यमोहनं नाम मूलमन्त्रमयं परम् ॥ १॥  
  
अस्य श्रवणमात्रेण सर्वयज्ञफलं लभेत् ।  
सर्वापत्तारणं दिव्यं सर्वसिद्धिप्रदं कलौ ॥ २॥  
  
सर्वस्वं मे रहस्यं मे परमं परमाद्भुतम् ।  
धारणादस्य देवेशि विष्णुना स जलोद्भवः ॥ ३॥  
  
दानवेन्द्रो हतः शीघ्रमन्धकारो यथेन्दुना ।  
मयापि त्रिपुराध्यक्षो दानवो जिष्णुना बलः ॥ ४॥  
  
जम्भो वृत्रासुरो देवि प्रभावादस्य वर्मणः ।  
कवचस्यास्य देवेशि ऋषिर्भैरव ईरितः ॥ ५॥  
  
त्रिष्टुप्छन्दो देवता च त्रैलोक्यमोहिनीश्वरी ।  
शारिका शर्म बीजं च माशक्तिः कीलकं गजः ॥ ६॥  
  
त्रैलोक्यमोहविद्यार्थे विनियोगः प्रकीर्तितः ।  
ॐ मे  दुर्गा शिरः पायादेकाक्षरविभूषणा ॥ ७॥  
  
ॐ ह्रीं चण्डी ललाटं मे जगदुल्लासरूपिणी ।  
ॐ ह्रीं श्रीं त्र्यक्षरा पातु भ्रुवौ मे भगमालिनी ॥ ८॥  
  
ॐ ह्रीं श्रीं हूं च नेत्रेऽव्यात्सर्वमङ्गलमङ्गला ।  
ॐ ह्रीं श्रीं हूं फ्रामऽव्यान्मे श्रुती शङ्करवल्लभा ॥ ९॥  
  
ॐ ह्रीं श्रीं हूं फ्रां आं पातु नासां नारायणेश्वरी ।  
ॐ ह्रीं श्रीं हूं फ्रां आं शां मे पातु वक्त्रं सरस्वती ॥ १०॥  
  
अं आं इं ईं  रदान्पातु मातृका शेखरेश्वरी ।  
उं ऊं ऋं ॠं लृं लॄं एं ऐं पायादोष्ठौ भवप्रिया ॥ ११॥  
  
ॐ औं अं अः गलं पातु नीलकण्ठासनेश्वरी ।  
कं खं गं घं ङं मे पातु स्कन्धौ स्कन्दसमर्चिता ॥ १२॥  
  
चं छं जं झं ञं मे पायाद्वक्षो वामप्रियाम्बिका ।  
टं ठं डं ढं णं मे पायात्पार्श्वौ पर्वतनन्दिनी ॥ १३॥  
  
तं थं दं धं नं मे पातु कुक्षिं कुलाकुलेश्वरी ।  
पं फं बं भं मं मे पातु नाभिं नारदसेविता ॥ १४॥  
  
यं रं लं वं गुदं पातु गुह्यकेश्वरपूजिता ।  
शं षं सं हं कटिं पातु देवी कात्यायनी तथा ॥ १५॥  
  
ळं क्षः ऊरू सदा पातु सर्वसारस्वतप्रदा ।  
ॐ शां जानू शिवा पातु ॐ आं जङ्घेऽवतादुमा ॥ १६॥  
  
ॐ फ्रां पादौ सदा पातु राजमातङ्गिनी मम ।  
ॐ हूं पादादिमूर्धान्तं वपुर्मे पातु कुब्जिका ॥ १७॥  
  
ॐ श्रीं मूर्धादिपादान्तं वपुर्मे, पातु शारदा ।  
ॐ ह्रीं सप्ताक्षरीपातु शारिका सकलं वपुः ॥ १८॥  
  
पूर्वे मां पातु ब्रह्माणी वह्नौ मे वैष्णवी सदा ।  
दक्षिणेऽवतु मां चण्डी नैरृते मेऽपराजिता ॥ १९॥  
  
पश्चिमेऽवतु कौमारी वायव्ये शाम्भवी च माम् ।  
वाराही चोत्तरे पायादीशाने नारसिंहिका ॥ २०॥  
  
प्रभाते मामुमा पातु मध्ये कामाऽवताच्च माम् ।  
चार्वङ्गी मां दिनान्तेऽव्यान्निशादौ टङ्कधारिणी ॥ २१॥  
  
निशीथेऽव्यादुग्रतारा निशान्ते पार्वती च माम् ।  
सर्वत्र यक्षिणी पातु शिवा मां पातु सर्वदा ॥ २२॥  
  
असिताङ्गः क्षितेः पातु रुरुर्मां पातु पाथसः ।  
चण्डो मां पातु मरुतः क्रोधोऽव्यान्मां हुताशनात् ॥ २३॥  
  
उन्मत्तः सोमतः पातु कपाली सूर्यतोऽवतु ।  
भीषणो यज्ञविघ्नात्तु संहारः शून्यमण्डलात् ॥ २४॥  
  
रणे मां कालिका पातु द्यूते त्रिपुरसुन्दरी ।  
दुर्गाऽवतु विवादे वा श्रीचक्रं सर्वदाऽवतु ॥ २५॥  
  
सर्वत्र सर्वदा देवी पातु मां शारिका परा ।  
धनं पुत्रं सुतान्दारान्गृहं यद्यत्तु मामकम् ।  
तत्तन्मम शिवः पातु वामदेवो चिदीश्वरः ॥ २६॥  
  
इत्येतत्कवचं दिव्यं त्रिषु लोकेषु दुर्लभम् ।  
त्रैलोक्यमोहनं नाम शारिकाया रहस्यकम् ॥ २७॥  
  
विनाऽमुना न सिद्धिः स्यात्कवचेन्द्रेण पार्वति ।  
कोटिलक्ष्यप्रजप्तस्य मन्त्रस्याऽस्य महेश्वरि ॥ २८॥  
  
तस्मात्पठेच्छिवे वर्म मनुगर्भमनुक्षणम् ।  
सर्वोत्पातप्रशमनं बलबुद्धिप्रवर्धनम् ॥ २९॥  
  
परमानन्ददं लोके परमैश्वर्यकारणम् ।  
यः पठेत्पाठयेद्वापि शृणोति श्रावयेदपि ॥ ३०॥  
  
स एव भैरवाध्यक्षस्त्रैलोक्यविजयी विभुः ।  
रवौ भूर्जे लिखेद्वर्म स्वयम्भूकुसुमस्रजा ॥ ३१॥  
  
कुसुमेनाष्ठगन्धेन स्तन्येन निजरेतसा ।  
धारयेन्मूर्ध्नि वा बाहौ प्राप्नुयात्परमां गतिम् ॥ ३२॥  
  
धनकामी लभेद्वित्तं पुत्रकामी लभेत्प्रजाम् ।  
रणे रिपून्नरो हत्वा कल्याणी गृहमाविशेत् ॥ ३३॥  
  
धृत्वा वक्षसि देवेशि वाग्मित्वं जायते क्षणात् ।  
वन्ध्या च काकवन्ध्या च मृतवत्सा लभेत्सुतान् ॥ ३४॥  
  
मार्काण्डेयायुषो देवि साक्षाद्वैश्रवणोपमान् ।  
किं किं न लभते मर्त्यः पठन्कवचमुत्तमम् ॥ ३५॥  
  
यः पठेदर्धरात्रे तु श्मशाने मुक्तकुन्तलः ।  
पीत्वा शीधुं स देवेशि देवीदर्शनमाप्नुयात् ॥ ३६॥  
  
स्तम्भयेद्भास्करं वायुं मोहयेत्त्रिजगद्ध्रुवम् ।  
बहु किं कथ्यतां तस्य कवचस्याऽस्य धारणात् ॥ ३७॥  
  
पठणाच्छ्रवणाद्वापि स भवेद्भैरवोपमः ।  
इतीदं कवचं देवि त्रैलोक्यवश्यकारणम् ॥ ३८॥  
  
त्रैलोक्यमोहनं नाम गोपनीयं सुरेश्वरि ।  
यस्य कस्य न दातव्यं विना शिष्येण पार्वति ॥ ३९॥  
  
दीक्षिताय कुलीनाय दत्त्वा मोक्षमवाप्नुयात् ।  
विना दानं न गृह्णीयान्नदद्याद्दक्षिणां विना ॥ ४०॥  
  
दत्त्वा गृहीत्वाऽप्युभयोः सिद्धिहानिर्भवेद्ध्रुवम् ।  
अन्यथा यस्तु गृह्णीयाद्दद्याद्वा कवचेश्वरम् ॥ ४१॥  
  
पुत्रान्दारान्सुताँश्चैव योगिन्यो भक्षयन्ति तम् ।  
अज्ञात्वा कवचं देवि पूजयेच्छ्रीशिलां शिवे ॥ ४२॥  
  
स भवेच्छिवहा सत्यं सर्वोपद्रवसङ्कुलः ।  
धृत्वा यः कवचं देवि पूजयेच्छ्रीशिलां शिवे ॥ ४३॥  
  
स एव परमां सिद्धिं लभते नात्र संशयः ।  
इतीदं कवचं देवि सारं सर्वस्वमुत्तमम् ।  
रहस्यं शारिकारत्नं गोपनीयं स्वयोनिवत् ॥ ४४॥  
  
इति श्रीरुद्रियामले तन्त्रे शारिकाकवचं समाप्तम् ।  
  
  
Encoded by Sivakumar Thyagarajan Iyer  
Proofread by Sivakumar Thyagarajan Iyer, Psa Easwaran psaeaswaran  
  
