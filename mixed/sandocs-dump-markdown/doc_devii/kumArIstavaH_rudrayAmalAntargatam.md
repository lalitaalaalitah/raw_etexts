---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 1 bhairava bhairavI sa.nvAde
File name: kumArIstavaH.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 1 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Kumaristavah
Texttype: stotra
Transliterated by: staff of Muktabodha.org Mark S.G. Dyczkowski
engtitle: kumArIstavaH
itxtitle: kumArIstavaH (rudrayAmalAntargatam)
title: कुमारीस्तवः (रुद्रयामलान्तर्गतम्)

---
  
 कुमारीस्तवः   
महाविद्या महासेवा भक्तिश्रद्धाप्लुतार्पितः ॥ ८-१३॥  
  
महाज्ञानी भवेत् क्षिप्रं वाञ्छासिद्धिमवाप्नुयात् ॥ ८-१४॥  
  
आनन्दभैरव उवाच -  
देवेन्द्रादय इन्दुकोटिकिरणां वाराणसीवासिनीं  
विद्यां वाग्भवकामिनीं त्रिनयनां सूक्ष्मक्रियाज्वालिनीम् ।  
चण्डोद्योगनिकृन्तिनीं त्रिजगतां धात्रीं कुमारीं वरां  
मूलाम्भोरुहवासिनीं शशिमुखीं सम्पूजयामि श्रिये ॥ ८-१५॥  
  
भाव्यां देवगणैः शिवेन्द्रयतिभिर्मोक्षार्थिभिर्बालिकां  
सन्ध्यां नित्यगुणोदयां द्विजगणे श्रेष्ठोदयां सारुणाम् ।  
शुक्लाभां परमेश्वरीं शुभकरीं भद्रां विशालाननां  
गायत्रीं गणमातरं दिनगतिं कृष्णाञ्च वृद्धां भजे ॥ ८-१६॥  
  
बालां बालकपूजितां गणभृतां विद्यावतां मोक्षदां  
धात्रीं शुक्लसरस्वतीं नववरां वाग्वादिनीं चण्डिकाम् ।  
स्वाधिष्ठानहरिप्रियां प्रियकरीं वेदान्तविद्याप्रदां  
नित्यं मोक्षहिताय योगवपुषा चैतन्यरूपां भजे ॥ ८-१७॥  
  
नानारत्नसमूहनिर्मितगृहे पूज्यां सूरैर्बालिकां  
वन्दे नन्दनकानने मनसिजे सिद्धान्तबीजानने ।  
अर्थं देहि निरर्थकाय पुरुषे हित्वा कुमारीं कलां  
सत्यं पातु कुमारिके त्रिविधमूर्त्या च तेजोमयीम् ॥ ८-१८॥  
  
वरानने सकलिकां कुलपथोल्लासैकबीजोद्वहां  
मांसामोदकरालिनीं हि भजतां कामातिरिक्तप्रदाम् ।  
बालोऽहं वटुकेश्वरस्य चरणाम्भोजाश्रितोऽहं सदा  
हित्वा बालकुमारिके शिरसि शुक्लाम्भोरुहेशं भजे ॥ ८-१९॥  
  
सूर्याह्लादवलाकिनीं कलिमहापापादितापापहां  
तेजोऽङ्गां भुवि सूर्यगां भयहरां तेजोमयीं बालिकाम् ।  
वन्दे हृत्कमले सदा रविदले बालेन्द्रविद्यां सतीं  
साक्षात् सिद्धिकरीं कुमारि विमलेऽन्वासाद्य रूपेश्वरीम् ॥ ८-२०॥  
  
नित्यं श्रीकुलकामिनीं कुलवतीं कोलामुमामम्बिकां  
नानायोगनिवासिनीं सुरमणीं नित्यां तपस्यान्विताम् ।  
वेदान्तार्थविशेषदेशवसना भाषाविशेषस्थितां  
वन्दे पर्वतराजराजतनयां कालप्रियो त्वामहम् ॥ ८-२१॥  
  
कौमारीं कुलकामिनीं रिपुगणक्षोभाग्निसन्दोहिनीं  
रक्ताभानयनां शुभां परममार्गमुक्तिसञ्ज्ञाप्रदाम् ।  
भार्या भागवतीं मतिं भुवनमामोदपञ्चाननां  
पञ्चास्यप्रियकामिनीं भयहरां सर्पादिहारां भजे ॥ ८-२२॥  
  
चन्द्रास्यां चरणद्वयाम्बुजमहाशोभाविनोदीं नदीं  
मोहादिक्षयकारिणीं वरकरां श्रीकुब्जिकां सुन्दरीम् ।  
ये नित्यं परिपूजयन्ति सहसा राजेन्द्रचूडामणिं  
सम्पादं धनमायुषो जनयतो व्याप्येश्वरत्वं जगुः ॥ ८-२३॥  
  
योगीशं भुवनेश्वरं प्रियकरं श्रीकालसन्दर्भया  
शोभासागरगामिनं हरभवं वाञ्छाफलोद्दीपनम् ।  
लोकानामघनाशनाय शिवया श्रीसञ्ज्ञया विद्यया  
धर्मप्राणसदैवतां प्रणमतां कल्पद्रुमं भावये ॥ ८-२४॥  
  
विद्यां तामपराजितां मदनभावामोदमत्ताननां  
हृत्पद्मस्थितपादुकां कुलकलां कात्यायनीं भैरवीम् ।  
ये ये पुण्यधियो भजन्ति परमानन्दाब्धिमध्ये मुदा  
सर्व्वाच्छापिततेजसा भयकरीं मोक्षाय सङ्कीर्तये ॥ ८-२५॥  
  
रुद्राणीं प्रणमामि पद्मवदनां कोट्यर्कतेजोमयीं  
नानालङ्कृतभूषणां कुलभुजामानन्दसन्दायिनीम् ।  
श्री मायाकमलान्वितां हृदिगतां सन्तानबीजक्रियां  
आनन्दैकनिकेतनां हृदि भजे साक्षादलब्धामहम् ॥ ८-२६॥  
  
नमामि वरभैरवीं क्षितितलाद्यकालानलां  
मृणालसुकुमारारुणां भुवनदोषसंशोधिनीम् ।  
जगद्भयहरां हरां हरति या च योगेश्वरी  
महापदसहस्रकं सकलभोगदान्तामहम् ॥ ८-२७॥  
  
साम्राज्यं प्रददाति याचितवती विद्या महालक्षणा  
साक्षादष्टसमृद्धिदातरि महालक्ष्मीः कुलक्षोभहा ।  
स्वाधिष्ठानसुपङ्कजे विवसितां विष्णोरनन्तप्रिये  
वन्दे राजपदप्रदां शुभकरीं कौलेश्वरीं कौलिकीम् ॥ ८-२८॥  
  
पीठानामधिपाधिपां असुवहां विद्यां शुभां नायिकां  
सर्वालङ्करणान्वितां त्रिजगतां क्षोभापहां वारुणीम् ।  
वन्दे पीठगनायिकां त्रिभुवनच्छायाभिराच्छादितां  
सर्वेषां हितकारिणीं जयवतामानन्दरूपेश्वरीम् ॥ ८-२९॥  
  
क्षेत्रज्ञां मदविह्वलां कुलवतीं सिद्धिप्रियां प्रेयसीम् ।  
शम्भोः श्री वटुकेश्वरस्य महतामानन्दसञ्चारिणीम् ॥ ८-३०॥  
  
साक्षादात्मपरोद्गमां कमलमध्यसम्भाविनीं  
शिरो दशशते दलेऽमृतमहाब्धिधाराधराम् ।  
निजमनः क्षोभापहां शाकिनीं  
बाह्यार्थ प्रकटामहं रजतभां वन्दे महाभैरवीम् ॥ ८-३१॥  
  
प्रणामफलदायिनीं सकलबाह्यवश्यां गुणां  
नमामि परमम्बिकां विषयदोषसंहारिणीम् ।  
सम्पूर्णाविधुवन्मुखीं कमलमध्यसम्भाविनीं  
शिरो दशशते दलेऽमृतमहाब्धिधाराधराम् ॥ ८-३२॥  
  
साक्षादहं त्रिभुवनामृतपूर्णदेहां  
सन्ध्यादि देवकमलां कुलपण्डितेन्द्राम् ।  
नत्वा भजे दशशते दलमध्यमध्ये  
कौलेश्वरीं सकलदिव्यजनाश्रयां ताम् ॥ ८-३३॥  
  
विश्वेश्वरीं स्वरकुले वरबालिके त्वां  
सिद्धासने प्रतिदिनं प्रणमामि भक्त्या ।  
भक्तिं धनं जयपदं यदि देहि दास्यं  
तस्मिन् महामधुमतीं लघुनाहताः स्यात् ॥ ८-३४॥  
  
एतत्स्तोत्रप्रसादेन कविता वाक्पतिर्भवेत् ।  
महासिद्धीश्वरो दिव्यो वीरभावपरायणः ॥ ८-३५॥  
  
सर्वत्र जयमाप्नोति स हि स्याद् देववल्लभः ।  
वाचामीशो भवेत् क्षिप्रं कामरूपो भवेन्नरः ॥ ८-३६॥  
  
पशुरेव महावीरो दिव्यो भवति निश्चितम् ।  
सर्वविद्याः प्रसीदन्ति तुष्टाः सर्वे दिगीश्वराः ॥ ८-३७॥  
  
वह्निः शीतलतां याति जलस्तम्भं स कारयेत् ।  
धनवान् पुत्रवान् राजा इह काले भवेन्नरः ॥ ८-३८॥  
  
परे च याति वैकुण्ठे कैलासे शिवसन्निधौ ।  
मुक्तिरेव महादेव यो नित्यं सर्वदा पठेत् ॥ ८-३९॥  
  
महाविद्यापदाम्भोजं स हि पश्यति निश्चितम् ।  
  
इति श्रीरुद्रयामले उत्तरतन्त्रे महातन्त्रोद्दीपने भावासननिर्णये  
पाशवकल्पे षट्चक्र प्रकाशे कुमारीस्तवः नाम अष्टमः पटलम् ॥ २८॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
