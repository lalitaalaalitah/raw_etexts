---
Author: Shankaracharya
Category: aShTaka, devii, nadI, devI, shankarAchArya
File name: yamunaa81.itx
Language: Sanskrit
Latest update: August 23, 2000
Location: doc_devii
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunaashhTakam 1
Transliterated by: Sridhar Seshagiri seshagir at engineering.sdsu.edu
engtitle: Yamunashtakam 1
itxtitle: yamunAShTakam 1 (murArikAya shaNkarAchAryavirachitam)
title: यमुनाष्टकम् १ (मुरारिकाय शण्कराचार्यविरचितम्)

---
  
 यमुनाष्टकम् १   
        ॥ श्रीः ॥  
  
मुरारिकायकालिमाललामवारिधारिणी  
तृणीकृतत्रिविष्टपा त्रिलोकशोकहारिणी ।  
मनोऽनुकूलकूलकुञ्जपुञ्जधूतदुर्मदा  
धुनोतु नो मनोमलं कलिन्दनन्दिनी सदा ॥ १॥  
  
मलापहारिवारिपूरिभूरिमण्डितामृता  
भृशं प्रवातकप्रपञ्चनातिपण्डितानिशा ।  
सुनन्दनन्दिनाङ्गसङ्गरागरञ्जिता हिता  
धुनोतु नो मनोमलं कलिन्दनन्दिनी सदा ॥ २॥  
  
लसत्तरङ्गसङ्गधूतभूतजातपातका  
नवीनमाधुरीधुरीणभक्तिजातचातका ।  
तटान्तवासदासहंससंसृताह्निकामदा   
 var1  संसृता हि कामदा  var2 संवृताह्निकामदा  
धुनोतु नो मनोमलं कलिन्दनन्दिनी सदा ॥ ३॥  
  
विहाररासस्वेदभेदधीरतीरमारुता  
गता गिरामगोचरे यदीयनीरचारुता ।  
प्रवाहसाहचर्यपूतमेदिनीनदीनदा  
धुनोतु नो मनोमलं कलिन्दनन्दिनी सदा ॥ ४॥  
  
तरङ्गसङ्गसैकतान्तरातितं सदासिता  
शरन्निशाकरांशुमञ्जुमञ्जरी सभाजिता ।  
भवार्चनाप्रचारुणाम्बुनाधुना विशारदा  
धुनोतु नो मनोमलं कलिन्दनन्दिनी सदा ॥ ५॥  
  
जलान्तकेलिकारिचारुराधिकाङ्गरागिणी  
स्वभर्तुरन्यदुर्लभाङ्गताङ्गतांशभागिनी ।  
स्वदत्तसुप्तसप्तसिन्धुभेदिनातिकोविदा  
धुनोतु नो मनोमलं कलिन्दनन्दिनी सदा ॥ ६॥  
  
जलच्युताच्युताङ्गरागलम्पटालिशालिनी  
विलोलराधिकाकचान्तचम्पकालिमालिनी ।  
सदावगाहनावतीर्णभर्तृभृत्यनारदा  
धुनोतु नो मनोमलं कलिन्दनन्दिनी सदा ॥ ७॥  
  
सदैव नन्दिनन्दकेलिशालिकुञ्जमञ्जुला  
तटोत्थफुल्लमल्लिकाकदम्बरेणुसूज्ज्वला ।  
जलावगाहिनां नृणां भवाब्धिसिन्धुपारदा  
धुनोतु नो मनोमलं कलिन्दनन्दिनी सदा ॥ ८॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
यमुनाष्टकम् सम्पूर्णम्  ॥  
  
  
  
Encoded and proofread by Sridhar Seshagiri  
  
