---
Category: kavacha, devii, lakShmI, devI
Description-comments: brahmavaivartamahApurANe gaNapatikhaNDe adhyAya 22
File name: mahAlakShmIstavakavachapUjA.itx
Language: Sanskrit
Latest update: January 18, 2017
Location: doc_devii
Proofread by: Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: mahAlakShmIstavakavachapUjA
Transliterated by: Kirk Wortman kirkwort at hotmail.com
engtitle: mahAlakShmIstavakavachapUjA
itxtitle: mahAlakShmIstavakavachapUjA (brahmavaivartAntargatam)
title: महालक्ष्मीस्तवकवचपूजा (ब्रह्मवैवर्तान्तर्गतम्)

---
  
 श्रीमहालक्ष्मीस्तवकवचपूजा   
  
श्रीगणेशाय नमः ।  
  
नारद उवाच ।  
आविर्भूय हरिस्तस्मै किं स्तोत्रं कवचं ददौ ।  
महालक्ष्म्याश्च लक्ष्मीशस्तन्मे ब्रूहि तपोधन ॥ १॥  
  
नारायण उवाच ।  
पुष्करे च तपस्तप्त्वा विरराम सुरेश्वरः ।  
आविर्बभूव तत्रैव क्लिष्टं दृष्ट्वा हरिः स्वयम् ॥ २॥  
  
तमुवाच हृषीकेशो वरं वृणु यथेप्सितम् ।  
स च वव्रे वरं लक्ष्मीमीशस्तस्मै ददौ मुदा ॥ ३॥  
  
वरं दत्त्वा हृषीकेशः प्रवक्तुमुपचक्रमे ।  
हितं सत्यं च सारं च परिणामसुखावहम् ॥ ४॥  
  
मधुसूदन उवाच ।  
गृहाण कवचं शक्र सर्वदुःखविनाशनम् ।  
परमैश्वर्यजनकं सर्वशत्रुविमर्दनम् ॥ ५॥  
  
ब्रह्मणे च पुरा दत्तं विष्टपे च जलप्लुते ।  
यद्धृत्वा जगतां श्रेष्ठः सर्वैश्वर्ययुतो विधिः ॥ ६॥  
  
बभूवुर्मनवः सर्वे सर्वैश्वर्ययुता यतः ।  
सर्वैश्वर्यप्रदस्यास्य कवचस्य ऋषिर्विधिः ॥ ७॥  
  
पङ्क्तिश्छन्दश्च सा देवी स्वयं पद्मालया वरा ।  
सिद्ध्यैश्वर्यसुखेष्वेव विनियोगः प्रकीर्तितः ॥ ८॥  
  
यद्धृत्वा कवचं लोकः सर्वत्र विजयी भवेत् ।  
मस्तकं पातु मे पद्मा कण्ठं पातु हरिप्रिया ॥ ९॥  
  
नासिकां पातु मे लक्ष्मीः कमला पातु लोचने ।  
केशान्केशवकान्ता च कपालं कमलालया ॥ १०॥  
  
जगत्प्रसूर्गण्डयुग्मं स्कन्धं सम्पत्प्रदा सदा ।  
ॐ श्रीं कमलवासिन्यै स्वाहा पृष्ठं सदाऽवतु ॥ ११॥  
  
ॐ ह्रीं श्रीं पद्मालयायै स्वाहा वक्षः सदाऽवतु ।  
पातु श्रीर्मम कङ्कालं बाहुयुग्मं च ते नमः ॥ १२॥  
  
ॐ ह्रीं श्रीं लक्ष्म्यै नमः पादौ पातु मे सन्ततं चिरम् ।  
ॐ ह्रीं श्रीं नमः पद्मायै स्वाहा पातु नितम्बकम् ॥ १३॥  
  
ॐ श्रीं महालक्ष्म्यै स्वाहा सर्वाङ्गं पातु मे सदा ।  
ॐ ह्रीं श्रीं क्लीं महालक्ष्म्यै स्वाहा मां पातु सर्वतः ॥ १४॥  
  
इति ते कथितं वत्स सर्वसम्पत्करं परम् ।  
सर्वैश्वर्यप्रदं नाम कवचं परमाद्भुतम् ॥ १५॥  
  
गुरुमभ्यर्च्य विधिवत्कवचं धारयेत्तु यः ।  
कण्ठे वा दक्षिणे बाहौ स सर्वविजयी भवेत् ॥ १६॥  
  
महालक्ष्मीर्गृहं तस्य न जहाति कदाचन ।  
तस्यच्छायेव सततं सा च जन्मनि जन्मनि ॥ १७॥  
  
इदं कवचमज्ञात्वा भजेल्लक्ष्मीं स मन्दधीः ।  
शतलक्षप्रजापेऽपि न मन्त्रः सिद्धिदायकः ॥ १८॥  
  
नारायण उवाच ।  
दत्त्वा तस्मै च कवचं मन्त्रं वै षोडशाक्षरम् ।  
सन्तुष्टश्च जगन्नाथो जगतां हितकारणम् ॥ १९॥  
  
ॐ ह्रीं श्रीं क्लीं नमो महालक्ष्म्यै स्वाहा ।  
ददौ तस्मै च कृपया चेन्द्राय च महामुने ॥ २०॥  
  
ध्यानं च सामवेदोक्तं गोपनीयं सुदुर्लभम् ।  
सिद्धैर्मुनीन्द्रैर्दुष्प्राप्यं ध्रुवं सिद्धिप्रदं शुभम् ॥ २१॥  
  
श्वेतचम्पकवर्णाभां शतचन्द्रसमप्रभाम् ।  
वह्निशुद्धांशुकाधानां रत्नभूषणभूषिताम् ॥ २२॥  
  
ईषद्धास्यप्रसन्नास्यां भक्तानुग्रहकारिकाम् ।  
कस्तूरीबिन्दुमध्यस्थं सिन्दूरं भूषणं तथा ॥ २३॥  
  
अमूल्यरत्नरचितकुण्डलोज्ज्वलभूषणम् ।  
बिम्रती कबरीभारं मालतीमाल्यशोभितम् ॥ २४॥  
  
सहस्रदलपद्मस्थां स्वस्थां च सुमनोहराम् ।  
शान्तां च श्रीहरेः कान्तां तां भजेज्जगतां प्रसूम् ॥ २५॥  
  
ध्यानेनानेन देवेन्द्रो ध्यात्वा लक्ष्मीं मनोहराम् ।  
भक्त्या सम्पूज्य तस्यै च चोपचारांस्तु षोडश ॥ २६॥  
  
स्तुत्वाऽनेन स्तवेनैव वक्ष्यमाणेन वासव ।  
नत्वा वरं गृहीत्वा च लभिष्यसि च निर्वृतिम् ॥ २७॥  
  
स्तवनं शृणु देवेन्द्र महालक्ष्म्याः सुखप्रदम् ।  
कथयामि सुगोप्यं च त्रिषु लोकेषु दुर्लभम् ॥ २८॥  
  
नारायण उवाच ।  
देवि त्वां स्तोतुमिच्छामि न क्षमाः स्तोतुमीश्वराः ।  
बुद्धेरगोचरां सूक्ष्मां तेजोरूपां सनातनीम् ।  
अत्यनिर्वचनीयां च को वा निर्वक्तुमीश्वरः ॥ २९॥  
  
स्वेच्छामयीं निराकारां भक्तानुग्रहविग्रहाम् ।  
स्तौमि वाङ्मनसोः पारां किंवाऽहं जगदम्बिके ॥ ३०॥  
  
परां चतुर्णां वेदानां पारबीजं भवार्णवे ।  
सर्वसस्याधिदेवीं च सर्वासामपि सम्पदाम् ॥ ३१॥  
  
योगिनां चैव योगानां ज्ञानानां ज्ञानिनां तथा ।  
वेदानां वै वेदविदां जननीं वर्णयामि किम् ॥ ३२॥  
  
यया विना जगत्सर्वमबीजं निष्फलं ध्रुवम् ।  
यथा स्तनन्धयानां च विना मात्रा सुखं भवेत् ॥ ३३॥  
  
प्रसीद जगतां माता रक्षास्मानतिकातरान् ।  
वयं त्वच्चरणाम्भोजे प्रपन्नाः शरणं गताः ॥ ३४॥  
  
नमः शक्तिस्वरूपायै जगन्मात्रे नमो नमः ।  
ज्ञानदायै बुद्धिदायै सर्वदायै नमो नमः ॥ ३५॥  
  
हरिभक्तिप्रदायिन्यै मुक्तिदायै नमो नमः ।  
सर्वज्ञायै सर्वदायै महालक्ष्म्यै नमो नमः ॥ ३६॥  
  
कुपुत्राः कुत्रचित्सन्ति न कुत्रापि कुमातरः ।  
कुत्र माता पुत्रदोषं तं विहाय च गच्छति ॥ ३७॥  
  
स्तनन्धयेभ्य इव मे हे मातर्देहि दर्शनम् ।  
कृपां कुरु कृपासिन्धो त्वमस्मान्भक्तवत्सले ॥ ३८॥  
  
इत्येवं कथितं वत्स पद्मायाश्च शुभावहम् ।  
सुखदं मोक्षदं सारं शुभदं सम्पदः प्रदम् ॥ ३९॥  
  
इदं स्तोत्रं महापुण्यं पूजाकाले च यः पठेत् ।  
महालक्ष्मीर्गृहं तस्य न जहाति कदाचन ॥ ४०॥  
  
इत्युक्त्वा श्रीहरिस्तं च तत्रैवान्तरधीयत ।  
देवो जगाम क्षीरोदं सुरैः सार्धं तदाज्ञया ॥ ४१॥  
  
॥ इति श्रीब्रह्मवैवर्तमहापुराणे गणपतिखण्डे  
नारदनारायणसंवादे लक्ष्मीस्तवकवचपूजाकथनं  
नाम द्वाविंशोऽध्यायः ॥ २२॥  
  
  
Encoded and proofread by Kirk Wortman kirkwort at hotmail.com  
  
