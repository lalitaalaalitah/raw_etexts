---
Author: shankarAchArya
Category: devii, dashamahAvidyA, stotra, devI, stavarAja, shankarAchArya
File name: chhinnamastaastotram.itx
Language: Sanskrit
Latest update: August 28, 2006, July 27, 2008
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shriichhinnamastaastotram
Texttype: stotra
Transliterated by: Ravin Bhalekar ravibhalekar at hotmail.com
engtitle: ChinnamastAstotram
itxtitle: ChinnamastAstotram athavA prachaNDachaNDikAstavarAjaH
title: छिन्नमस्तास्तोत्रम् अथवा प्रचण्डचण्डिकास्तवराजः

---
  
 श्रीछिन्नमस्तास्तोत्रम् अथवा प्रचण्डचण्डिकास्तवराजः   
  
श्रीगणेशाय नमः ।  
आनन्दयित्रि परमेश्वरि वेदगर्भे  
मातः पुरन्दरपुरान्तरलब्धनेत्रे ।  
लक्ष्मीमशेषजगतां परिभावयन्तः  
सन्तो भजन्ति भवतीं धनदेशलब्ध्यै ॥ १॥  
  
लज्जानुगां विमलविद्रुमकान्तिकान्तां  
कान्तानुरागरसिकाः परमेश्वरि त्वाम् ।  
ये भावयन्ति मनसा मनुजास्त एते  
सीमन्तिनीभिरनिशं परिभाव्यमानाः ॥ २॥  
  
मायामयीं निखिलपातककोटिकूटविद्राविणीं  
भृशमसंशयिनो भजन्ति ।  
त्वां पद्मसुन्दरतनुं तरुणारुणास्यां  
पाशाङ्कुशाभयवराद्यकरां वरास्त्रैः ॥ ३॥  
  
ते तर्ककर्कशधियः श्रुतिशास्त्रशिल्पैश्छन्दोऽ-  
भिशोभितमुखाः सकलागमज्ञाः ।  
सर्वज्ञलब्धविभवाः कुमुदेन्दुवर्णां  
ये वाग्भवे च भवतीं परिभावयन्ति ॥ ४॥  
  
वज्रपणुन्नहृदया समयद्रुहस्ते  
वैरोचने मदनमन्दिरगास्यमातः ।  
मायाद्वयानुगतविग्रहभूषिताऽसि  
दिव्यास्त्रवह्निवनितानुगताऽसि धन्ये ॥ ५॥  
  
वृत्तत्रयाष्टदलवह्निपुरःसरस्य  
मार्तण्डमण्डलगतां परिभावयन्ति ।  
ये वह्निकूटसदृशीं मणिपूरकान्तस्ते  
कालकण्टकविडम्बनचञ्चवः स्युः ॥ ६॥  
  
कालागरुभ्रमरचन्दनकुण्डगोल-  
खण्डैरनङ्गमदनोद्भवमादनीभिः ।  
सिन्दूरकुङ्कुमपटीरहिमैर्विधाय  
सन्मण्डलं तदुपरीह यजेन्मृडानीम् ॥ ७॥  
  
चञ्चत्तडिन्मिहिरकोटिकरां विचेला-  
मुद्यत्कबन्धरुधिरां द्विभुजां त्रिनेत्राम् ।  
वामे विकीर्णकचशीर्षकरे परे तामीडे  
परं परमकर्त्रिकया समेताम् ॥ ८॥  
  
कामेश्वराङ्गनिलयां कलया  
सुधांशोर्विभ्राजमानहृदयामपरे स्मरन्ति ।  
सुप्ताहिराजसदृशीं परमेश्वरस्थां  
त्वामाद्रिराजतनये च समानमानाः ॥ ९॥  
  
लिङ्गत्रयोपरिगतामपि वह्निचक्र-  
पीठानुगां सरसिजासनसन्निविष्टाम् ।  
सुप्तां प्रबोध्य भवतीं मनुजा  
गुरूक्तहूँकारवायुवशिभिर्मनसा भजन्ति ॥ १०॥।  
  
शुभ्रासि शान्तिककथासु तथैव पीता  
स्तम्भे रिपोरथ च शुभ्रतरासि मातः ।  
उच्चाटनेऽप्यसितकर्मसुकर्मणि त्वं  
संसेव्यसे स्फटिककान्तिरनन्तचारे ॥ ११॥  
  
त्वामुत्पलैर्मधुयुतैर्मधुनोपनीतैर्गव्यैः  
पयोविलुलितैः शतमेव कुण्डे ।  
साज्यैश्च तोषयति यः पुरुषस्त्रिसन्ध्यं  
षण्मासतो भवति शक्रसमो हि भूमौ ॥ १२॥  
  
जाग्रत्स्वपन्नपि शिवे तव मन्त्रराजमेवं  
विचिन्तयति यो मनसा विधिज्ञः ।  
संसारसागरसमृद्धरणे वहित्रं चित्रं  
न भूतजननेऽपि जगत्सु पुंसः ॥ १३॥  
  
इयं विद्या वन्द्या हरिहरविरिञ्चिप्रभृतिभिः  
पुरारातेरन्तः पुरमिदमगम्यं पशुजनैः ।  
सुधामन्दानन्दैः पशुपतिसमानव्यसनिभिः  
सुधासेव्यैः सद्भिर्गुरुचरणसंसारचतुरैः ॥ १४॥  
  
कुण्डे वा मण्डले वा शुचिरथ मनुना भावयत्येव मन्त्री  
संस्थाप्योच्चैर्जुहोति प्रसवसुफलदैः पद्मपालाशकानाम् ।  
हैमं क्षीरैस्तिलैर्वां समधुककुसुमैर्मालतीबन्धुजातीश्वेतैरब्धं  
सकानामपि वरसमिधा सम्पदे सर्वसिद्ध्यै ॥ १५॥  
  
अन्धः साज्यं समांसं दधियुतमथवा योऽन्वहं यामिनीनां  
मध्ये देव्यै ददाति प्रभवति गृहगा श्रीरमुष्यावखण्डा ।  
आज्यं मांसं सरक्तं तिलयुतमथवा तण्डुलं पायसं वा हुत्वा  
मांसं त्रिसन्ध्यं स भवति मनुजो भूतिभिर्भूतनाथः ॥ १६॥  
  
इदं देव्याः स्तोत्रं पठति मनुजो यस्त्रिसमयं  
शुचिर्भूत्वा विश्वे भवति धनदो वासवसमः ।  
वशा भूपाः कान्ता निखिलरिपुहन्तुः सुरगणा  
भवन्त्युच्चैर्वाचो यदिह ननु मासैस्त्रिभिरपि ॥ १७॥  
  
इति श्रीशङ्कराचार्यविरचितः प्रचण्डचण्डिकास्तवराजः समाप्तः ॥  
  
  
  
  
  
Encoded and Proofread by Ravin Bhalekar ravibhalekar@hotmail.com  
  
