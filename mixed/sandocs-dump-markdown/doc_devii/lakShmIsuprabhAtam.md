---
Category: devii, devI, suprabhAta, lakShmI
File name: lakShmIsuprabhAtam.itx
Indexextra: (Video 1, 2, 3)
Language: Sanskrit
Latest update: July 26, 2019
Location: doc_devii
Proofread by: NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: lakShmIsuprabhAtam
Transliterated by: NA
engtitle: Shri Laxmi SuprabhAtam
itxtitle: lakShmIsuprabhAtam
title: लक्ष्मीसुप्रभातम्

---
  
 श्रीलक्ष्मीसुप्रभातम्   
मातः प्रसन्नवदनाम्बुजनिर्जिताग्रे?  
क्षीराब्धिजे सकललोकपवित्रमूर्ते ।  
आर्तः प्रपन्नजनवन्दितपादपद्मे  
श्रीदेवि लक्ष्मि भवतात् तव सुप्रभातम् ॥ १॥  
  
सद्योविकासि कुसुमेषु सुगन्धमत्ताः  
गायन्ति मातरमितं भ्रमरा यशस्ते ।  
तन्मञ्जुनादपरिबोधितदिव्यदेवि  
श्रीदेवि लक्ष्मि भवतात् तव सुप्रभातम् ॥ २॥  
  
स्नात्वामलः सुरगजः सुरदीर्घिकायां  
शुण्डोधृताब्जविलसद्वदनेन तूर्णम् ।  
सन्तिष्ठते गृहमुखे तव भक्तवर्यः  
श्रीदेवि लक्ष्मि भवतात् तव सुप्रभातम् ॥ ३॥  
  
शोभां तवैव वदनस्य सदा नवीनां  
सम्प्राप्य भानुरिह लोकतमःप्रहन्ता ।  
प्राचीं दिशं भजति सोऽपि तवैव भक्तः  
श्रीदेवि लक्ष्मि भवतात् तव सुप्रभातम् ॥ ४॥  
  
पद्मानि सन्ति रुचिराणि मनोहराणि  
वायुस्तथा वहति मन्दगतिः प्रभाते ।  
चेतोहरीह सुषमा प्रकृतेस्तवेयं  
श्रीदेवि लक्ष्मि भवतात् तव सुप्रभातम् ॥ ५॥  
  
पूर्वाद्रिसानुशिखरात् क्रमतिष्ठितोऽयं  
भानुः क्षणं लसति देवि महाप्रकाशः ।  
त्वन्मूर्तिराजीतकिरीटमणिप्रकाशः  
श्रीदेवि लक्ष्मि भवतात् तव सुप्रभातम् ॥ ६॥  
  
त्वद्दर्शनार्थमभियान्ति सुरेन्द्रमुख्याः  
देवास्त्वदीयपदपङ्कजदत्तचित्ताः ।  
आयोज्य तान् लससि कर्मचये त्वमेव   
श्रीदेवि लक्ष्मि भवतात् तव सुप्रभातम् ॥ ७॥  
  
प्रत्यग्रपुष्पनिचयं स्वकरैर्गृहित्वा  
त्वत्पूजनाय मनुजा धृतशुभ्रवस्त्राः ।  
आयान्ति मन्दिरमितस्तव भक्तियुक्ताः  
श्रीदेवि लक्ष्मि भवतात् तव सुप्रभातम् ॥ ८॥  
  
पद्मप्रिये रुचिरपद्ममुखी स्मितासि  
पद्मालये विजितपद्मविभेत्रि तन्वि । ? तन्नि ? तन्मे  
त्वं पाहि नूनमनिशं जनतां भयार्तेः  
श्रीदेवि लक्ष्मि भवतात् तव सुप्रभातम् ॥ ९॥  
  
अम्ब त्वमेव जगतां प्रतिमा रिरिक्षुः  
नित्योऽर्पिता लससि शाश्वतधर्मगोप्त्री ।  
त्वामाश्रिता जहति दुःखचयं हि भक्ताः  
श्रीदेवि लक्ष्मि भवतात् तव सुप्रभातम् ॥ १०॥  
  
मातर्मदीयहृदये सदयं वसाना  
मज्जीवनं हि कुरु सार्थकमात्मदीत्या ।  
त्वामाश्रितो भवति नैव विपद्भयार्तः  
श्रीदेवि लक्ष्मि भवतात् तव सुप्रभातम् ॥ ११॥  
  
त्वं श्रीहरेर्हृदयमेव सदाऽऽश्रितासि  
प्रीतिं ततो वहसि लोकशुभाय मातः ।  
तत्प्रेममूर्तिरभयं सदयं तनोषि  
श्रीदेवि लक्ष्मि भवतात् तव सुप्रभातम् ॥ १२॥  
  
हेम(?)प्रफुल्लनयनाञ्चनरीक्षणेन  
श्रीमन् तनोषि जगतां दयया दयाब्धे ।  
वात्सल्यमूर्तिरसि सन्तत लोकमाता     
श्रीदेवि लक्ष्मि भवतात् तव सुप्रभातम् ॥ १३॥  
  
त्वन्नेत्रभानुसुविकासितपद्मतल्पो   
भानुश्चकास्ति गगने सतत प्रकाशः ।  
नित्यं न भक्तवलिनी जलमध्यभागे  
श्रीदेवि लक्ष्मि भवतात् तव सुप्रभातम् ॥ १४॥  
  
मन्दस्मिताङ्कुरविभा कमनीयशोभः  
चन्द्रो विभाति रुचिरो नभसि प्रदीप्तः ।  
त्वन्मन्दहास इव भाति हि चन्द्रिकेयं  
श्रीदेवि लक्ष्मि भवतात् तव सुप्रभातम् ॥ १५॥  
  
त्वन्निर्मलेषु हृदयेषु सदैव रूढा  
तत्सम्पदं च सततं द्विगुणां करोषि ।  
सम्पन्नता त्वमसि मङ्गलदेवि मातः  
श्रीदेवि लक्ष्मि भवतात् तव सुप्रभातम् ॥ १६॥  
  
आजन्मनः सकललोकविशिष्टवाञ्छाः  
सम्पूर्य मोक्षमपि देवि त्वमेव तत्से ।  
त्वामाश्रितोऽस्मि वरदायिनि लोकमातः  
श्रीदेवि लक्ष्मि भवतात् तव सुप्रभातम् ॥ १७॥  
  
नारायणस्य परिपूर्णमहत्स्वरूपे  
नारायणि प्रियतरे कुरु मान्त्रितार्थम् ।  
त्वं श्रीहरिप्रियतमासि तदीयचित्ता  
श्रीदेवि लक्ष्मि भवतात् तव सुप्रभातम् ॥ १८॥  
  
नेत्राञ्चलप्रणयवर्षणमत्तचित्तो  
नारायणस्तव सदा रमते हृदब्जे ।  
तत्प्रेममूर्तिरसि देवि सदैव मातः  
श्रीदेवि लक्ष्मि भवतात् तव सुप्रभातम् ॥ १९॥  
  
पश्यात्र देवि मुनिलोकमविप्रपन्नं  
श्रीसूक्तमन्त्रजपकोटिपवित्रचित्तम् ।  
पायात्तमुग्रतपसं तव भक्तिपूतं  
श्रीदेवि लक्ष्मि भवतात् तव सुप्रभातम् ॥ २०॥  
  
पृथ्वी-जलं-तपन-वायु-नभांसि चापि  
त्वामाश्रितानि खलु कर्म सुशक्तिकानि ।  
सर्वं तवैव महिमेति श्रुति समित्ते  
श्रीदेवि लक्ष्मि सततं भवतात् प्रभातम् ॥ २१॥  
  
श्रुत्यन्तमूर्त्मिनतमानसपद्मपूगे  
फुल्लारविन्दनिचये च शिशोश्च हासे ।  
त्वं निर्मले वससि देवि सदैव चित्ते  
श्रीदेवि लक्ष्मि भवतात् तव सुप्रभातम् ॥ २२॥  
  
लक्ष्मि स्वयं वससि शुद्धधनेऽत्र लोके  
धान्ये तथैव विजये स्वपराक्रमाप्ते ।  
ज्ञाने च शान्तिसहिते परिपूर्णरूपे  
श्रीदेवि लक्ष्मि भवतात् तव सुप्रभातम् ॥ २३॥  
  
सायन्तने वससि निर्मलगोसमूहे  
वत्सप्रिये शिशुषु दोहनकर्मसक्ते ।  
दुग्धेऽपिगोरिहसता परिपोषरूपा  
श्रीदेवि लक्ष्मि भवतात् तव सुप्रभातम् ॥ २४॥  
  
त्वं पर्वतेषु परिरम्यशिखिस्थलेषु  
पुष्पादिकेषु निबिडेषु वनस्थलेषु ।  
मन्दाकिनीषु तटिनीषु जलस्थलेषु  
श्रीदेवि लक्ष्मि भवतात् तव सुप्रभातम् ॥ २५॥  
  
प्राणादि संयमपरेषु सदा हृदन्ते  
नारायणस्पृतिपरेषु च मानवेषु ।  
मातः सदा लससि बोधमहतरूपा  
श्रीदेवि लक्ष्मि भवतात् तव सुप्रभातम् ॥ २६॥  
  
त्वामाश्रितो जगति पुण्यफलं समस्तं  
सम्प्राप्नुते तदनुमोक्षपदं प्रविन्ते ।  
त्वामाश्रितश्च मधुसूदनमाश्रितः सन्  
श्रीदेवि लक्ष्मि भवतात् तव सुप्रभातम् ॥ २७॥  
  
सम्प्रत्यहो मनुजबुद्धिरतीव दुष्टा  
सम्पत्फलाय कुरुते खलु दुष्टयत्ना ।  
संस्कार्य ताञ्च जननीव समुद्धरेस्त्वं  
श्रीदेवि लक्ष्मि भवतात् तव सुप्रभातम् ॥ २८॥  
  
न त्वां विना मनुजजन्मफलं जगत्यां  
सम्प्राप्नुयां (हि) सकलं विकला स्वशक्त्या ।  
तस्मात्त्वमेव परिपाहि दयां कुरुष्व  
श्रीदेवि लक्ष्मि भवतात् तव सुप्रभातम् ॥ २९॥  
  
मधुमथनकटाक्षप्रेमभाण्डाररूपा  
सकलविमलसम्पद्वृद्धिरूपा च लक्ष्मीः ।  
लसतु मम हृदब्जे पूर्णबोधात्मना सा  
दिशतु च भुवि सर्वं योग्यमात्यन्तिकं च ॥ ३०॥  
  
ॐ शान्तिः शान्तिः शान्तिः ।  
  
NA, PSA Easwaran  
  
