---
Author: anantarAmadIkShita
Category: devii, kAmAkShI, stotra, devI
File name: kAmAkShIstotram4.itx
Indexextra: (Video 1, 2, English)
Language: Sanskrit
Latest update: May 10, 2020
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: kAmAkShI
Subject: philosophy/hinduism/religion
Sublocation: devii
Text title: shrIkAmAkShIstotram 4
Texttype: stotra
Transliterated by: P. R. Ramamurthy
engtitle: Shri Kamakshi stotram 4
itxtitle: kAmAkShIstotram 4 (kAmAkShimAtarnamaste)
title: कामाक्षीस्तोत्रम् ४ (कामाक्षिमातर्नमस्ते)

---
  
 श्रीकामाक्षीस्तोत्रम्   
कामाक्षिमातर्नमस्ते कामदानैकदक्षे स्थिते भक्तपक्षे ॥ ध्रु॥  
  
कामारिकान्ते कुमारि कालकालस्य भर्तुः करे दत्तहस्ते ।  
कामाय कामप्रदात्रि कामकोटिस्थपूज्ये गिरं देहि मह्यम् ॥ १॥  
  
श्रीचक्रमध्ये वसन्तीं भूतरक्षःपिशाचातिदुष्टान् हरन्तीम् ।  
श्रीकामकोट्यां ज्वलन्तीं कामहीनैस्सुगम्यां भजे देहि वाचम् ॥ २॥  
  
इन्द्रादिमान्ये सुधन्ये ब्रह्मविष्ण्वादिवन्द्ये गिरीन्द्रस्य कन्ये ।  
मान्यां न मन्ये त्वदन्यं मानिताङ्घ्रिं मुनीन्द्रैर्भजे मातरं त्वाम् ॥ ३॥  
  
सिंहाधिरूढे नमस्ते साधुहृत्पद्मगूढे हताशेषमूढे ।  
रूढं हर त्वं गदं मे कण्ठशब्दं दृढं देहि वाग्वादिनि त्वम् ॥ ४॥  
  
कल्याणदात्रीं जनित्रीं कञ्जपत्राभनेत्रां कलानाथवक्त्राम् ।  
श्रीस्कन्दपुत्रां सुवस्त्रां सच्चरित्रां शिवे त्वां भजे देहि वाचम् ॥ ५॥  
  
(भक्त्याकृतं स्तोत्ररत्नं दीक्षितानन्तरामेण देवीप्रसादात् ।  
नित्यं पठेत् भक्तिपूतं सत्य सर्वार्थसिद्धि भवेदेव नूनम् ॥)  
  
चन्द्रापीडां चतुरवदनां चञ्चलापाङ्गलीलां  
      कुन्दस्मेरां कुचभरनतां कुन्तलोद्धूतभृङ्गाम् ।  
मारारातेर्मदनशिखिनं मांसलं दीपयन्तीं  
      कामाक्षीं तां कविकुलगिरां कल्पवल्लीमुपासे ॥ ६॥  
  
इति दीक्षितानन्तरामेणविरचितं श्रीकामाक्षीस्तोत्रं सम्पूर्णम् ।  
  
  
  
