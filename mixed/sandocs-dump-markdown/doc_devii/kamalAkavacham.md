---
Author: Traditional
Category: kavacha, devii, dashamahAvidyA, devI
Description-comments: vishvasAratantra
File name: shriikamalaakavach.itx
Language: Sanskrit
Latest update: August 18, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kamalAkavacham.h
Transliterated by: WebD
engtitle: kamalA kavacham
itxtitle: kamalAkavacham
title: कमलाकवचम्

---
  
 श्रीकमलाकवचम्   
  
श्रीगणेशाय नमः ।  
ॐ अस्याश्चतुरक्षराविष्णुवनितायाः  
कवचस्य श्रीभगवान् शिव ऋषीः ।  
अनुष्टुप्छन्दः । वाग्भवा देवता ।  
वाग्भवं बीजम् । लज्जा शक्तिः ।  
रमा कीलकम् । कामबीजात्मकं कवचम् ।  
मम सुकवित्वपाण्डित्यसमृद्धिसिद्धये पाठे विनियोगः ।  
ऐङ्कारो मस्तके पातु वाग्भवां सर्वसिद्धिदा ।  
ह्रीं पातु चक्षुषोर्मध्ये चक्षुर्युग्मे च शाङ्करी ॥ १॥  
  
जिह्वायां मुखवृत्ते च कर्णयोर्दन्तयोर्नसि ।  
ओष्ठाधारे दन्तपङ्क्तौ तालुमूले हनौ पुनः ॥ २॥  
  
पातु मां विष्णुवनिता लक्ष्मीः श्रीवर्णरूपिणी ॥  
  
कर्णयुग्मे भुजद्वन्द्वे स्तनद्वन्द्वे च पार्वती ॥ ३॥  
  
हृदये मणिबन्धे च ग्रीवायां पार्श्वर्योद्वयोः ।  
पृष्ठदेशे तथा गुह्ये वामे च दक्षिणे तथा ॥ ४॥  
  
उपस्थे च नितम्बे च नाभौ जङ्घाद्वये पुनः ।  
जानुचक्रे पदद्वन्द्वे घुटिकेऽङ्गुलिमूलके ॥ ५॥  
  
स्वधा तु प्राणशक्त्यां वा सीमन्यां मस्तके तथा ।  
सर्वाङ्गे पातु कामेशी महादेवी समुन्नतिः ॥ ६॥  
  
पुष्टिः पातु महामाया उत्कृष्टिः सर्वदाऽवतु ।  
ऋद्धिः पातु सदा देवी सर्वत्र शम्भुवल्लभा ॥ ७॥  
  
वाग्भवा सर्वदा पातु पातु मां हरगेहिनी ।  
रमा पातु महादेवी पातु माया स्वराट् स्वयम् ॥ ८॥  
  
सर्वाङ्गे पातु मां लक्ष्मीर्विष्णुमाया सुरेश्वरी ।  
विजया पातु भवने जया पातु सदा मम ॥ ९॥  
  
शिवदूती सदा पातु सुन्दरी पातु सर्वदा ।  
भैरवी पातु सर्वत्र भेरुण्डा सर्वदाऽवतु ॥ १०॥  
  
त्वरिता पातु मां नित्यमुग्रतारा सदाऽवतु ।  
पातु मां कालिका नित्यं कालरात्रिः सदाऽवतु ॥ ११॥  
  
नवदुर्गाः सदा पातु कामाख्या सर्वदाऽवतु ।  
योगिन्यः सर्वदा पातु मुद्राः पातु सदा सम ॥ १२॥  
  
मात्राः पातु सदा देव्यश्चक्रस्था योगिनी गणाः ।  
सर्वत्र सर्वकार्येषु सर्वकर्मसु सर्वदा ॥ १३॥  
  
पातु मां देवदेवी च लक्ष्मीः सर्वसमृद्धिदा ॥  
  
॥ इति विश्वसारतन्त्रे श्रीकमलाकवचं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
