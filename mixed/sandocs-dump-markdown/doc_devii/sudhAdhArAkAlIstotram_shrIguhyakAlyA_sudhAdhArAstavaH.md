---
Category: devii, dashamahAvidyA, devI
Description-comments: mahAkAlasaMhitAyAM shrIguhyakAlyA
File name: sudhAdhArAkAlIstotram.itx
Indexextra: (Hindi, audio)
Language: Sanskrit
Latest update: January 7, 2017
Location: doc_devii
Proofread by: NA, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: sudhAdhArAkAlIstotram
engtitle: sudhAdhArAkAlIstotram
itxtitle: sudhAdhArAkAlIstotram shrIguhyakAlyA sudhAdhArAstavaH
title: सुधाधाराकालीस्तोत्रम् श्रीगुह्यकाल्या सुधाधारास्तवः

---
  
 सुधाधाराकाली स्तोत्रम्   
अचिन्त्यामिताकारशक्तिस्वरूपा  
    प्रतिव्यक्त्यधिष्ठानसत्त्वैकमूर्तिः ।  
गुणातीतनिर्द्वन्द्वबोधैकगम्या  
    त्वमेका परब्रह्मरूपेण सिद्धा ॥ १॥  
  
अगोत्राकृतित्वादनैकान्तिकत्वात्  
    अलक्ष्यागमत्वादशेषाकरत्वात् ।  
प्रपञ्चालसत्वादनारम्भकत्वात्  
    त्वमेका परब्रह्मरूपेण सिद्धा ॥ २॥  
  
असाधारणत्वादसम्बन्धकत्वात्  
    अभिन्नाश्रयत्वादनाकारकत्वात् ।  
अविद्यात्मकत्वादनाद्यन्तकत्वात्  
    त्वमेका परब्रह्मरूपेण सिद्धा ॥ ३॥  
  
यदा नैव धाता न विष्णुर्न रुद्रो  
    न कालो न वा पञ्चभूतानि नाशा ।  
तदा कारणीभूतसत्वैकमूर्तिः  
    त्वमेका परब्रह्मरूपेण सिद्धा ॥ ४॥  
  
न मीमांसका नैव कालादितर्का  
    न साङ्ख्या न योगा न वेदान्तवेदाः ।  
न देवा विदुस्ते निराकारभावं  
    त्वमेका परब्रह्मरूपेण सिद्धा ॥ ५॥  
  
न ते नामगोत्रे न ते जन्ममृत्यू  
    न ते धामचेष्टे न ते दुःखसौख्ये ।  
न ते मित्रशत्रू न ते बन्धमोक्षौ  
    त्वमेका परब्रह्मरूपेण सिद्धा ॥ ६॥  
  
न बाला न च त्वं वयस्का न वृद्धा  
    न च स्त्री न षण्ढः पुमान्नैव च त्वम् ।  
न च त्वं सुरो नासुरो नो नरो वा  
    त्वमेका परब्रह्मरूपेण सिद्धा ॥ ७॥  
  
जले शीतलत्वं शुचौ दाहकत्वं  
    विधौ निर्मलत्वं रवौ तापकत्वम् ।  
तवैषाम्बिके यस्य कस्यापि शक्तिः  
    त्वमेका परब्रह्मरूपेण सिद्धा ॥ ८॥  
  
पपौ क्ष्वेडमुग्रं पुरा यन्महेशः  
    पुनः संहरत्यन्तकाले जगच्च ।  
तवैव प्रसादान्न च स्वस्य शक्त्या  
    त्वमेका परब्रह्मरूपेण सिद्धा ॥ ९॥  
  
करालाकृतीन्याननानि श्रयन्ती  
    भजन्ती करास्त्रादि बाहुल्यमित्थम् ।  
जगत्पालनायाऽसुराणां वधाय  
    त्वमेका परब्रह्मरूपेण सिद्धा ॥ १०॥  
  
रुचन्ती शिवाभिर्वहन्ती कपालं  
    जयन्ती सुरारीन् वधन्ती प्रसन्ना ।  
नटन्ती पतन्ती चलन्ती हसन्ती  
    त्वमेका परब्रह्मरूपेण सिद्धा ॥ ११॥  
  
अपादाऽपि वाताधिकं धावसि त्वं  
    श्रुतिभ्यां विहीनाऽपि शब्दं शृणोषि ।  
अनासाऽपि जिघ्रस्यनेत्राऽपि पश्य-  
   स्यजिह्वाऽपि नानारसास्वादविज्ञा  
त्वमेका परब्रह्मरूपेण सिद्धा ॥ १२॥  
  
यथा बिम्बमेकं रवेरम्बरस्थं  
    प्रतिच्छायया यावदेकोदकेषु ।  
समुद्भासतेऽनेकरूपं यथावत्  
    त्वमेका परब्रह्मरूपेण सिद्धा ॥ १३॥  
  
यथा भ्रामयित्वा मृदं चक्रमध्ये  
    कुलालो विधत्ते शरावे घटं च ।  
महामोहयन्त्रेषु भूतान्यशेषान्  
    तथा मानुषांस्त्वं सृजस्यादिसर्गे ॥ १४॥  
  
त्वमेका परब्रह्मरूपेण सिद्धा ॥  
  
यथा रङ्गरज्वर्कदृष्टिष्वकस्मात्  
    नॄणां रूपदर्वीकराम्बुभ्रमः स्यात् ।  
जगत्यत्र तत्तन्मये तद्वदेव ।  
    त्वमेकैव तत् तन्निदत्ता समस्तम् ॥ १५॥  
  
त्वमेका परब्रह्मरूपेण सिद्धा ॥  
  
महाज्योतिरेकार सिंहासनं यत्-  
    स्वकीयान् सुरान् वाहयस्युग्रमूर्ते  
अवष्टभ्य पद्भ्यां शिवं भैरवं च ।  
    स्थिता तेन मध्ये भवत्यैव मुख्या  var  मुग्धा  
त्वमेका परब्रह्मरूपेण सिद्धा ॥ १६॥  
  
कुयोगासने योगमुद्राभ्यनीतिः  
    कुशोभायुपोतस्य बालाननं च  
जगन्मातरादृक् तवाऽपूर्वलीला ।  
    कथं कारमस्मद्विधैर्देवि गम्या  
त्वमेका परब्रह्मरूपेण सिद्धा ॥ १७॥  
  
विशुद्धा परा चिन्मयी स्वप्रकाशा-  
    मृतानन्दरूपा जगद्व्यापिका च ।  
तवेतद्विधा या निजाकारमूर्तिः  
    किमस्माभिरन्तर्हृदि ध्यायितव्या ॥ १८॥  var  भावितव्या  
त्वमेका परब्रह्मरूपेण सिद्धा ॥  
  
महाघोरकालानलज्वलज्ज्वाला  
    हित्यत्त्यन्तवासा महाटाट्टहासा ।  
जटाभारकाला महामुण्डमाला  
    विशाला त्वमीदृङ्मया ध्यायशम्ब ॥ १९॥  var  ध्यायसेऽम्ब  
त्वमेका परब्रह्मरूपेण सिद्धा ॥  
  
तपो नैव कुर्वन् वपुः सीदयामि  
    व्रजन्नापि तीर्थं पदे खञ्जयामि ।  
पठन्नापि वेदान् जनिं यापयामि  
    त्वदङ्घ्रिद्वयं मङ्गलं साधयामि ॥ २०॥  
  
त्वमेका परब्रह्मरूपेण सिद्धा ॥  
  
तिरस्कुर्वतोऽन्यामरोपासनार्चे  
    परित्यक्तधर्माध्वरस्यास्य जन्तोः ।  
त्वदाराधनान्यस्तचित्तस्य किं मे  
    करिष्यन्त्यमी धर्मराजस्य दूताः ॥ २१॥  
  
त्वमेका परब्रह्मरूपेण सिद्धा ॥  
  
न मन्ये हरिं नो विधातारमीशं  
    न वह्निं न ह्यर्कं न चेन्द्रादिदेवान् ।  
शिवोदीरितानेकवाक्यप्रबन्धैः  
    त्वदर्चाविधानं विशत्वम्ब मत्यां ॥ २२॥  
  
त्वमेका परब्रह्मरूपेण सिद्धा ॥  
  
नरा मां विनिन्दन्तु नाम त्यजेन्मां  
    त्यजेद्बान्धवा ज्ञातयः सन्त्यजन्तु ।   var  तथा बान्धवा  
यमीया भटा नारके पातयन्तु  
    त्वमेका गतिर्मे त्वमेका गतिर्मे ॥ २३॥  
  
त्वमेका परब्रह्मरूपेण सिद्धा ॥  
  
महाकालरुद्रोदितस्तोत्रमेतत्  
    सदा भक्तिभावेन योऽध्येति भक्तः  
न चापन्न न शोको न रोगो न मृत्यु-  
    र्भवेत् सिद्धिरन्ते च कैवल्यलाभः  
त्वमेका परब्रह्मरूपेण सिद्धा ॥ २४॥  
  
इदं शिवायाः कथितं सुधाधाराख्यं स्तवं ।  
एतस्य सतताभ्यासात् सिद्धिः करतलेस्थिता ॥  
  
एतत्स्तोत्रं च कवचं पद्यं त्रितयमप्यदः ।  
पठनीयं प्रयत्नेन नैमित्तिकसमर्पणे ॥  var  नैमित्तिकसमर्हणे  
सौम्येन्दीवरनीलनीरदघटाप्रोद्दामदेहच्छटा  
लास्योन्मादनिनादमङ्गलचयैः श्रोण्यन्तदोलज्जटाः ।  
सा काली करवालकालकलना हन्त्वश्रियं चण्डिका  
काली क्रोधकरालकालभयदोन्मादप्रमोदालया  
नेत्रोपान्तकृतान्तदैत्यनिवहाप्रोद्दान देहामया ।  var  देहाभया  
पायाद्वो जयकालिका प्रवलिका हुङ्कारघोरानना  
भक्तानामभयप्रदा विजयदा विश्वेशसिद्धासना ॥  
  
इति श्रीसुधाधाराकाली स्तोत्रम् समाप्तम् ॥  
  
इति महाकालसंहितायां श्रीगुह्यकाल्याः सुधाधारास्तवः सम्पूर्णः ।  
  
करालोन्मुखी कालिका भीमकान्ता  
    कटिव्याघ्रचर्मावृता दानवन्ता ।  
हूं हूं कड्मडी नादिनी कालिका तु  
    प्रसन्ना सदा नः प्रसन्नान् पुनातु ॥  
  
  
  
There is a stotra with similar refrain  
tvamekA parabrahmarUpeNa siddhA  
in Rudrayamala uttaratantra paTala 46 (ShaTchatvArIMshaH paTalaH)  
termed as rudrshaktilAkinIstotra or rudrANIstotram with different  
content, vailable in ShaTchakra group in Devi chapter.  
  
