---
Category: aShTaka, devii, pArvatI, devI
File name: gomatyambAShTakam.itx
Language: Sanskrit
Latest update: January 21, 2018
Location: doc_devii
Proofread by: Sivakumar Thyagarajan, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: gomatyambAShTakam
Transliterated by: Sivakumar Thyagarajan Iyer shivakumar24 at gmail.com
engtitle: gomatyambAShTakam
itxtitle: gomatyambAShTakam
title: गोमत्यम्बाष्टकम्

---
  
 श्रीगोमत्यम्बाष्टकम्   
  
ॐ श्रीगणेशाय नमः ॥  
  
भूकैलासे मनोज्ञे भुवनवनवृते नागतीर्थोपकण्ठे  
        रत्नप्रकारमध्ये रविचन्द्रमहायोगपीठे निषण्णम् ।  
संसारव्याधिवैद्यं सकलजननुतं शङ्खपद्मार्चिताङ्घ्रिं  
        गोमत्यम्बासमेतं हरिहरवपुषं शङ्करेशं नमामि ॥  
  
लक्ष्मीवाणीनिषेविताम्बुजपदां लावण्यशोभां शिवां  
        लक्ष्मीवल्लभपद्मसम्भवनुतां लम्बोदरोल्लासिनीम् ।  
नित्यं कौशिकवन्द्यमानचरणां ह्रीङ्कारमन्त्रोज्ज्वलां  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ १॥  
  
देवीं दानवराजदर्पहरिणीं देवेन्द्रसम्पत्प्रदां  
        गन्धर्वोरगयक्षसेवितपदां श्रीशैलमध्यस्थिताम् ।  
जातीचम्पकमल्लिकादिकुसुमैः संशोभिताङ्घ्रिद्वयां  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ २॥  
  
उद्यत्कोटिविकर्तनद्युतिनिभां मौर्वीं भवाम्भोनिधेः  
        उद्यत्तारकनाथतुल्यवदनामुद्योतयन्तीं जगत् ।  
हस्तन्यस्तशुकप्रणाळसहितां हर्षप्रदामम्बिकां  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ ३॥  
  
कल्याणीं कमनीयमूर्तिसहितां कर्पूरदीपोज्ज्वलां  
        कर्णान्तायतलोचनां कळरवां कामेश्वरीं शङ्करीम् ।  
कस्तूरितिलकोज्ज्वलां सकरुणां कैवल्यसौख्यप्रदां  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ ४॥  
  
वैडूर्यादिसमस्तरत्नखचिते कल्याणसिंहासने  
        स्थित्वाऽशेषजनस्य पालनकरीं श्रीराजराजेश्वरीम् ।  
भक्ताभीष्टफलप्रदां भयहरां भण्डस्य युद्धोत्सुकां  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ ५॥  
  
शैलाधीशसुतां सरोजनयनां सर्वाघविध्वंसिनीं  
        सन्मार्गस्थितलोकरक्षणपरां सर्वेश्वरीं शाम्भवीम् ।  
नित्यं नारदतुम्बुरुप्रभृतिभिर्वीणाविनोदस्थितां  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ ६॥  
  
पापारण्यदवानलां प्रभजतां भाग्यप्रदां भक्तिदां  
        भक्तापत्कुलशैलभेदनपविं प्रत्यक्षमूर्तिं पराम् ।  
मार्कण्डेयपराशरादिमुनिभिः संस्तूयमानामुमां  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ ७॥  
  
श्वेतारण्यनिवासिनीं प्रतिदिनं स्तोत्रेण पूर्णाननां  
        त्वत्पादाम्बुजसक्तपूर्णमनसां स्तोकेतरेष्टप्रदाम् ।  
नानावाद्यवैभवशोभितपदां नारायणस्यानुजां meter?  
        श्रीपुन्नागवनेश्वरस्य महिषीं ध्यायेत्सदा गोमतीम् ॥ ८॥  
  
इति श्रीगोमत्यम्बाष्टकं सम्पूर्णम् ।  
  
इति शिवम् ॥  
  
  
Encoded by Sivakumar Thyagarajan Iyer shivakumar24 at gmail.com  
Proofread by Sivakumar Thyagarajan, PSA Easwaran psaeaswaran at gmail.com  
  
