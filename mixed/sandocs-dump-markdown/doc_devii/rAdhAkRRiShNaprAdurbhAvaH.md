---
Category: devii, radha, krishna, devI
Description-comments: sarasa stotrasangrahaH (Lucknow, 1909)
File name: rAdhAkRRiShNaprAdurbhAvaH.itx
Indexextra: (Scanned)
Language: Sanskrit
Latest update: November 4, 2017
Location: doc_devii
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: rAdhAkRRiShNaprAdurbhAvaH
engtitle: rAdhAkRRiShNaprAdurbhAvaH
itxtitle: rAdhAkRRiShNaprAdurbhAvaH
title: राधाकृष्णप्रादुर्भावः

---
  
 श्रीराधाकृष्णप्रादुर्भावः   
श्रीमते रामानुजाय नमः ।  
श्रीराधानटवराभ्यां नमः ।  
  
नमस्तस्मै भगवते कृष्णायाकुण्ठमेधसे ।  
नमो राधाधरसुधासिन्धुनित्यविहारिणे ॥ १॥  
  
राधाकृष्णस्वरूपां वै कृष्णराधास्वरूपिणम् ।  
कालात्मानं निकुञ्जस्थं गुरुरूपं सदा भजे ॥ २॥  
  
हरिणीं हारिणीं ह्रीणां हरितां चतुरक्रियाम् ।  
कौमारीं सततं वन्दे तप्तचामीकरप्रभाम् ॥ ३॥  
  
मुग्धां स्निग्धां विदग्धां चासन्दिग्धां चतुरक्रियाम् ।  
वन्दे रणक्रियाभासा देवर्षिप्रमुखाकृतीः ॥ ४॥  
  
सिञ्जन्नूपुरपादपद्मयुगलां हंसीगतिं बिभ्रतीं  
     चञ्चत्खञ्जनमञ्जुलोचनयुगां पीनोल्लसत्कन्धराम् ।  
बिभ्रत्काञ्चनकङ्कणं द्युतिमिलत्पाणौ चलच्चामरं  
     कुर्वाणां हरिराधिकोपरि सदा श्रीरङ्गदेवीं भजे ॥ ५॥  
  
नव्यां नूतनचीरधारणपरां नीलप्रभां द्योतितां  
     नीलेन्दीवरदीर्घसुन्दरदृशां नीलं निरीक्षद्वनम् ।  
वृन्दारण्यनिकुञ्जवासमुदितं राजीवनेत्रं हरिं  
     ध्यायन्ती धरणि स्थिरेण मनसा श्रीनव्यवासां भजे ॥ ६॥  
  
वचनेमृतसागरायतीं गमने मत्तसुरद्विपायतीम् ।  
हसने मलमौक्तिकायतीं सततं श्रीसखिविश्वमां भजे ॥ ७॥  
  
उत्तमाङ्गपरिरक्षणस्थिरामुत्तरोत्तररसप्रदायनीम् ।  
स्वामिनीं प्रणयपूरनिर्भरामुत्तमां च शिरसाभिवादये ॥ ८॥  
  
निजदासविलासदायिनीं निजनाथैकगुणौघगायिनीम् ।  
वयसा नयनेन्दुहायिनीं सुविलासां शिरसा नतोस्म्यहम् ॥ ९॥  
  
रससागरपारधोरणीं रसरूपामृतचन्द्रतोरणीम् ।  
सरसस्मितहास्यवादिनीं सरसां रासकरीं भजामहे ॥ १०॥  
  
मधुरां मधुरप्रभाषिणीं हरिराधारतिरङ्गसाक्षिणीम् ।  
शशिकोटिविकाससुस्मितां प्रणमामि प्रणयात्मनि स्थिताम् ॥ ११॥  
  
भवतापहरां भयापहां भवपाथोधितरीं दयापराम् ।  
दलिताम्बुजनेत्रशालिनीमतिभद्रां मनसा स्मरे मुदा ॥ १२॥  
  
निजवर्गमधुव्रतावलीं कमनीयाङ्गुलिपल्लवप्ररूढाम् ।  
स्वजनामलमानसप्रसूतं प्रियपद्मापदपङ्कजं स्मरामि ॥ १३॥  
  
श्यामां श्यामवयोन्वितां परिलसन्नीलाम्बरं बिभ्रतीं  
     आकर्णायतनेत्रपङ्कजभरैरालस्यमातन्वतिम् ।  
लीलालोलमनङ्गरङ्गमधुरव्यापरभारावहां  
     राधाकृष्णमुखारविन्दमतुलं सञ्चिनयन्तीं भजे ॥ १४॥  
  
वीणावादनतारतानमधुरत्वाविष्करत्रीं मुदां  
     श्रीवृन्दावनचन्द्रकृष्णविलसत्पादाम्बुजध्यायिनीम् ।  
राधाहारविलासभारकुशलां कुन्देन्दुज्योत्स्नामुखा-  
     मिच्छाशक्तिरतां हरेः प्रिवतरां श्रीशारदाम्बां भजे ॥ १५॥  
  
करेणोत्त्रीयं हसन्ती दधाना द्वितीयेन फुल्लारविन्दान्वहन्ती ।  
लसत्पीनवक्षो लसत्पुष्पहारां सदा संस्मरेहं कृपालामुदाराम् ॥ १६॥  
  
रणच्चारुपादाम्बुजन्यासनिर्जिद्गजेन्द्रामुरौ मौक्लिकस्फारहाराम् ।  
सुधामाधुरीहारिमन्दस्मितास्यां भजे देवदेवीं सुरप्रार्थ्यदास्याम् ॥ १७॥  
  
स्फुरत्सुन्दरोदारमन्दारहारस्तनद्वन्द्वभारावसीदत्सुमध्याम् ।  
लसद्धस्तविन्यस्तताम्बूलपत्रां भजे सुन्दरीं सुन्दराकारछत्राम् ॥ १८॥  
  
पादारविन्दं शिथिलं दधाना पद्मालया पद्मपरागरञ्जिता ।  
पद्मप्रभा पद्मकुचाभिरामा नमामि तस्याः पदपङ्कजं सदा ॥ १९॥  
  
अनाप्नुवंस्तन्मुखचन्द्रमस्तुलां विधुर्गतः खं त्रपया ज्वरार्दितः ।  
जले पतन्नाप्तमुखाम्बुजश्रीस्तामिन्दिरां चेतसि भावयामि ॥ २०॥  
  
कामाङ्गनाकोटिमनोज्ञरूपां मुखप्रभानीर्जितरात्रिभूपाम् ।  
स्वीयप्रियास्नेहनिधानकूपां रामां स्मरे कृष्णमनोनुरूपाम् ॥ २१॥  
  
प्रावृट् प्रफुल्लनवचारुकदम्बपुष्पहारामुखद्युतिविनिर्जितचन्द्रवारा ।  
कान्ताङ्गसङ्गजनिताङ्कनिदर्शनाय वामा करोदभिलसन्मुकुरस्वसख्याः ॥ २२॥  
  
कृष्णामहमभिवन्दे युगलपदाम्भोजभावनामुदिताम् ।  
कृष्णरसायनतृटमि साक्षादिव सिन्धुजां कॢप्ताम् ॥ २३॥  
  
यमुनातीरनिकुञ्जे मधुकरपुञ्जे विनिद्रतरुवृन्दे ।  
पद्मामहमभिबन्दे रटतीं कृष्णेति कृष्णेति ॥ २४॥  
  
अयुतायुतेन्दुरूपां सकलसखीमालिकानूपाम् ।  
वन्देहं श्रुतिरूपां कोटिस्मरकान्तिसरूपाम् ॥ २५॥  
  
मदनमोहनमोहनसुन्दरस्मितविलासकलासु कुतूहलाम् ।  
प्रमुदितेन हृदा त्वभिवादये मनसि भागवतीं भगवत्प्रियाम् ॥ २६॥  
  
वसन्तकालोदयपुष्पितानि द्विसन्धिरागायुतपङ्कजानि ।  
प्रियप्रियाचारुपदाम्बुजेषु प्रीत्यार्पयन्तीं प्रणमामि माधवीम् ॥ २७॥  
  
यच्छोभाभरजलधौ विधिमुखविबुधालयं ययुः सुचिरम् ।  
असितायाश्च तदास्यं शारदविधुमण्डलाकृतिं ध्याये ॥ २८॥  
  
शृङ्गारभारं विविधं विधाय प्रातः स्थिताया निजदेवतायाः ।  
मुखारविन्दैकनिरीक्षणाय गुणाकरी दर्पणमाचकार ॥ २९॥  
  
द्विजराजकलाविरजमानां मुखशोभाजितफुल्लकञ्जलक्ष्मीम् ।  
मृगराजकटिं मृगायताक्षीमहमीडे सततं सुवल्लभाख्याम् ॥ ३०॥  
  
शारदीयविधुबिम्बमुखाभां कुन्दपङ्क्तिरदनश्रियमेकाम् ।  
तुङ्गपीनकुचभारविनम्रामानतोस्मि शाशिगौरतराङ्गीम् ॥ ३१॥  
  
मयूरपिच्छद्युतिहारचामरप्रभातिरस्कारि निजप्रियायाः ।  
सङ्गुम्फयन्तीं विलसत्कराभ्यां धम्मिल्लभारं प्रणमामि केशीम् ॥ ३२॥  
  
जगत्पवित्रं कुरुते हि यस्या दृगन्तपातो वितनोति सौख्यम् ।  
श्रीस्वामिनी स्नेहनिधानभूतां श्रीकृष्णमित्रां प्रभजे पवित्राम् ॥ ३३॥  
  
काश्मीरपङ्काङ्कितहृत्सरोजां सम्भावितश्रीपतिपत्सरोजाम् ।  
विनिद्ररक्तोत्पललोचनाभां मुदा स्मरे चेतसि कुङ्कुमाभाम् ॥ ३४॥  
  
समस्तनानाविधदेवतागणैर्विरिञ्चिगङ्गाधरशारदादिभिः ।  
मूर्ध्नाभिवन्द्यारुणपादपद्मां श्रीश्रीहितां सन्ततमानतोस्मि ॥ ३५॥  
  
विलोहितप्रान्तविशाललोचनां मुखप्रभापूर्णनिशाकरोपमाम् ।  
सुचामरालङ्कृतहस्तपङ्कजां श्रीरङ्गदेवीं मनसा स्मरामि ताम् ॥ ३६॥  
  
अलिन्दे कालिन्दीकमलसुरभीकुञ्जवसतौ  
     वसन्ती वासन्ती नवपरिमलोद्गारिवदनाम् ।  
तदुत्तुङ्गे लीलामदमुकुलिताक्षीं पुनरिमां  
     कदाहं सेव्यंसे किसलयकलापप्रमदने ॥ ३७॥  
  
श्यामालिङ्गितगौरदेहलतया विद्युच्छविं निन्दतीं  
     श्यामाम्भोधरमाधुरीपरिणतीं पद्भयां तिरस्कुर्वतीम् ।  
सर्वासां रतिकेलिभावचतुरां स्त्रीणां शिरोभूषणां  
     श्रीकृष्णस्मरमन्त्रदेशनगुरुं तां राधिकामाश्रये ॥ ३८॥  
  
श्यामप्रेमविलासनीतिनिपुणा शृङ्गारभावान्विता  
     वैदग्धीमदमञ्जतीरसमयी लावण्यविश्रामभूः ।  
रासोल्लासरसप्रबन्धरसिका सौन्दर्यसीमाश्रया  
     श्रीवृन्दावनदेवता विजयते राधा सुधामञ्जरी ॥ ३९॥  
  
श्रीश्रीकोटिनितान्तरूपरुचिरां सौन्दर्यसम्मोहिनीं  
     श्रीवृदावनमञ्जुकुञ्जनिभृतिक्रीडरसावेशिनीम् ।  
श्रीमद्रासविलासलालसमहानन्दामृतप्लाविनीं  
     श्रीमद्दुर्लभदुर्लभा विजयते राधा सुधामञ्जरी ॥ ४०॥  
  
उत्तुङ्गस्तनभारभङ्गुरतनुर्विद्याच्छटाकछवी  
     प्रोद्यन्नीलनवाम्बरा मृदुपदाम्भोजस्फुरन्मञ्जरी ।  
सुस्मेराधरबिम्बचन्द्रवदनी कन्दर्पदर्पाङ्कुरा  
     प्रेमाब्धौ मदमन्थरा विजयते प्राणाधिका राधिका ॥ ४१॥  
  
भस्मीभूतमनोभवं हरदृशोदारस्फुलिङ्गाङ्कुरै-  
     र्लीलापाङ्गनिरीक्षणेन कुतुका तत्सञ्जयन्ती पुनः ।  
मृग्यन्ती स्मरकेलिकुञ्जभवनेकान्तं सखीभिः समं  
     नित्यं नित्यविनोदिनां विजयते प्राणाधिका राधिका ॥ ४२॥  
  
उन्मीलन्नवनेत्रपङ्कजतरोः फुल्लस्तनालङ्कृता  
     सुश्रोणीभरभङ्गुरा सुरुचिरां स्मेराधरामेदुराम् ।  
रक्षन्ती निजवल्लभं नवघनश्यामालिकेलिस्थली-  
     प्रोन्मीलन्कुचकोरका विजयते प्राणाधिका राधिका ॥ ४३॥  
  
श्रीमत्कोटिमनोभवैर्विजयते यत्रार्थसंवादिनी  
     श्रीमद्गानवसन्तरागविलसद् वक्त्राम्बुजामोहिनीम् ।  
line missing in the print  
     श्रीवृन्दावनवल्लभा विजयते राधा सुधामञ्जरी ॥ ४४॥  
  
कलाकुशलरङ्गिनी नटति यत्र राधा नटी  
     न यत्र मुरलीश्रुतिप्रियसखो भवेहागपि ।  
यदीह तरुपक्षिणामनुभवोस्ति सङ्ग्राहक-  
     स्स्मरामि यमुनातटे रसिकवृन्दवृन्दावनम् ॥ ४५॥  
  
प्रथममिलितभीताह्रायिता सा स्वराशौ  
     प्रियतमभुजराधाव्यग्रहस्तौ हसन्तौ ।  
अनमनमतिलीलागद्गदोक्तेर्मदान्धौ  
     स्मरनिभृतनिकुञ्जौ राधिकाकृष्णचन्द्रौ ॥ ४६॥  
  
हृतकनकसुगौरस्निग्धमेघौघनील-  
     च्छविभिरखिलवृन्दारण्यमार्गे व्रजन्तौ ।  
मृदुलनवदुकूले नीलपीते दधानौ  
     स्मरनिभृतनिकुञ्जौ राधिकाकृष्णचन्द्रौ ॥ ४७॥  
  
नवललितवपुष्कौ नव्यलावण्यपुञ्जौ  
     नवरसचलचित्तौ नूतनप्रेमवृत्तौ ।  
नवनिधिवनलीलाकौतुकेनातिलोलौ  
     स्मरनिभृतनिकुञ्जौ राधिकाकृष्णचन्द्रौ ॥ ४८॥  
  
निखिलनिगमगूढौ नित्यमत्यन्तगूढौ  
     प्रणतपरनिबद्धौ शृङ्खलाबद्धचेष्टौ ।  
सुरतरतिमदान्धौ न्यस्तमिश्रौघकन्दौ  
     स्मरनिभृतनिकुञ्जौ राधिकाकृष्णचन्द्रौ ॥ ४९॥  
  
जघनलुलितवेणूविस्फुरद्बर्हचूडौ  
     रुचिरकनकचूडाकङ्कणद्वन्द्वपाणी ।  
विलसदरुणरोचिः पीतकौशेयरम्यौ  
     स्मरनिभृतनिकुञ्जौ राधिकाकृष्णचन्द्रौह ॥ ५०॥  
  
गहनसुरतलीलापाशसंस्विन्नगात्रौ  
     दयितनिजसखीभिर्वेद्यमानौ पटान्ते ।  
सुरतसुभुजवल्लीपीड्यमानौ च भूयः  
     स्मरनिभृतनिकुञ्जौ राधिकाकृष्णचन्द्रौ ॥ ५१॥  
  
विलुलितवरवेणीहारनालावतंसौ  
     मृदुलमधुरहासोल्लासवक्त्रारविन्दौ ।  
अतिरसमदनान्धौ चित्रकन्दर्पकेली-  
     स्मरनिभृतनिकुल्लौ राधिकाकृष्णचन्द्रौ ॥ ५२॥  
  
इति श्रीराधाकृष्णप्रादुर्भावः सम्पूर्तिमगात् ॥  
  
  
Proofread by Pallasena Narayanaswami ppnswami at gmail.com  
From shrI sarasa stotrasangrahaH (Lucknow, 1909).  
  
