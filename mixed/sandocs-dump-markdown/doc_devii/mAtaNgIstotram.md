---
Category: devii, dashamahAvidyA, devI
File name: mAtangIstotram.itx
Indexextra: (Mahavidya Chatushtayam)
Language: Sanskrit
Latest update: June 2, 2018
Location: doc_devii
Proofread by: Lalitha Parameswari, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Matangi Stotra
Transliterated by: Lalitha Parameswari parameswari.lalitha at gmail.com
engtitle: Matangi Stotra
itxtitle: mAtaNgIstotram
title: मातण्गीस्तोत्रम्

---
  
 श्रीमातङ्गीस्तोत्रम्   
मातङ्गीं मधुपानमत्तनयनां मातङ्ग सञ्चारिणीं  
कुम्भीकुम्भविवृत्तपीवरकुचां कुम्भादिपात्राञ्चिताम् ।  
ध्यायेऽहं मधुमारणैकसहजां ध्यातुस्सुपुत्रप्रदां  
शर्वाणीं सुरसिद्धसाध्यवनिता संसेविता पादुकाम् ॥ १॥  
  
मातङ्गी महिषादिराक्षसकृतध्वान्तैकदीपो मणिः  
मन्वादिस्तुत मन्त्रराजविलसत्सद्भक्त चिन्तामणिः ।  
श्रीमत्कौलिकदानहास्यरचना चातुर्य राकामणिः  
देवित्वं हृदये वसाद्यमहिमे मद्भाग्य रक्षामणिः ॥ २॥  
  
जयदेवि विशालाक्षि जय सर्वेश्वरि जय ।  
जयाञ्जनगिरिप्रख्ये महादेव प्रियङ्करि ॥ ३॥  
  
महाविश्वेश दयिते जय ब्रह्मादि पूजिते ।  
पुष्पाञ्जलिं प्रदास्यामि गृहाण कुलनायिके ॥ ४॥  
  
जयमातर्महाकृष्णे जय नीलोत्पलप्रभे ।  
मनोहारि नमस्तेऽस्तु नमस्तुभ्यं वशङ्करि ॥ ५॥  
  
जय सौभाग्यदे नॄणां लोकमोहिनि ते नमः ।  
सर्वैश्वर्यप्रदे पुंसां सर्वविद्याप्रदे नमः ॥ ६॥  
  
सर्वापदां नाशकरीं सर्वदारिद्रयनाशिनीम् ।  
नमो मातङ्गतनये नमश्चाण्डालि कामदे ॥ ७॥  
  
नीलाम्बरे नमस्तुभ्यं नीलालकसमन्विते ।  
नमस्तुभ्यं महावाणि महालक्ष्मि नमोस्तुते ॥ ८॥  
  
महामातङ्गि पादाब्जं तव नित्यं नमाम्यहम् ।  
एतदुक्तं महादेव्या मातङ्गयाः स्तोत्रमुत्तमम् ॥ ९॥  
  
सर्वकामप्रदं नित्यं यः पठेन्मानवोत्तमः ।  
विमुक्तस्सकलैः पापैः समग्रं पुण्यमश्नुते ॥ १०॥  
  
राजानो दासतां यान्ति नार्यो दासीत्वमाप्नुयुः ।  
दासीभूतं जगत्सर्वं शीघ्रं तस्य भवेद् ध्रुवम् ॥ ११॥  
  
महाकवीभवेद्वाग्भिः साक्षाद् वागीश्वरो भवेत् ।  
अचलां श्रियमाप्नोति अणिमाद्यष्टकं लभेत् ॥ १२॥  
  
लभेन्मनोरथान् सर्वान् त्रैलोक्ये नापि दुर्लभान् ।  
अन्ते शिवत्वमाप्नोति नात्र कार्या विचारणा ॥ १३॥  
  
श्रीराजमातङगी पादुकार्पणमस्तु ।  
  
इति श्रीमातङ्गीस्तोत्रं सपूर्णम् ।  
  
Encoded and proofread by Lalitha Parameswari  
parameswari.lalitha at gmail.com  
  
  
