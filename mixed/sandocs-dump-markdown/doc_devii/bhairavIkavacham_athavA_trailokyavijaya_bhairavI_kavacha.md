---
Author: Traditional
Category: kavacha, devii, dashamahAvidyA, devI
Description-comments: rudrayAmale devIshvarasa.nvAde
File name: bhairaviikavacham.itx
Language: Sanskrit
Latest update: May, 15, 2006
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bhairaviikavacham
Transliterated by: Ravin Bhalekar ravibhalekar at hotmail.com
engtitle: bhairavIkavacham
itxtitle: bhairavIkavacham athavA trailokyavijaya bhairavI kavacha
title: भैरवीकवचम् अथवा त्रैलोक्यविजय भैरवी कवच

---
  
 भैरवीकवचम् अथवा त्रैलोक्यविजय भैरवी कवचम्   
  
श्रीगणेशाय नमः ।  
श्रीदेव्युवाच ।  
भैरव्याः सकला विद्याः श्रुताश्चाधिगता मया ।  
साम्प्रतं श्रोतुमिच्छामि कवचं यत्पुरोदितम् ॥ १॥  
  
त्रैलोक्यविजयं नाम शस्त्रास्त्रविनिवारणम् ।  
त्वत्तः परतरो नाथ कः कृपां कर्तुमर्हति ॥ २॥  
  
ईश्वर उवाच ।  
श्रुणु पार्वति वक्ष्यामि सुन्दरि प्राणवल्लभे ।  
त्रैलोक्यविजयं नाम शस्त्रास्त्रविनिवारकम् ॥ ३॥  
  
पठित्वा धारयित्वेदं त्रैलोक्यविजयी भवेत् ।  
जघान सकलान्दैत्यान् यधृत्वा मधुसूदनः ॥ ४॥  
  
ब्रह्मा सृष्टिं वितनुते यधृत्वाभीष्टदायकम् ।  
धनाधिपः कुबेरोऽपि वासवस्त्रिदशेश्वरः ॥ ५॥  
  
यस्य प्रसादादीशोऽहं त्रैलोक्यविजयी विभुः ।  
न देयं परशिष्येभ्योऽसाधकेभ्यः कदाचन ॥ ६॥  
  
पुत्रेभ्यः किमथान्येभ्यो दद्याच्चेन्मृत्युमाप्नुयात् ।  
ऋषिस्तु कवचस्यास्य दक्षिणामूर्तिरेव च ॥ ७॥  
  
विराट् छन्दो जगद्धात्री देवता बालभैरवी ।  
धर्मार्थकाममोक्षेषु विनियोगः प्रकीर्तितः ॥ ८॥  
  
अधरो बिन्दुमानाद्यः कामः शक्तिशशीयुतः ।  
भृगुर्मनुस्वरयुतः सर्गो बीजत्रयात्मकः ॥ ९॥  
  
बालैषा मे शिरः पातु बिन्दुनादयुतापि सा ।  
भालं पातु कुमारीशा सर्गहीना कुमारिका ॥ १०॥  
  
दृशौ पातु च वाग्बीजं कर्णयुग्मं सदावतु ।  
कामबीजं सदा पातु घ्राणयुग्मं परावतु ॥ ११॥  
  
सरस्वतीप्रदा बाला जिह्वां पातु शुचिप्रभा ।  
हस्रैं कण्ठं हसकलरी स्कन्धौ पातु हस्रौ भुजौ ॥ १२॥  
  
पञ्चमी भैरवी पातु करौ हसैं सदावतु ।  
हृदयं हसकलीं वक्षः पातु हसौ स्तनौ मम ॥ १३॥  
  
पातु सा भैरवी देवी चैतन्यरूपिणी मम ।  
हस्रैं पातु सदा पार्श्वयुग्मं हसकलरीं सदा ॥ १४॥  
  
कुक्षिं पातु हसौर्मध्ये भैरवी भुवि दुर्लभा ।  
ऐंईंओंवं मध्यदेशं बीजविद्या सदावतु ॥ १५॥  
  
हस्रैं पृष्ठं सदा पातु नाभिं हसकलह्रीं सदा ।  
पातु हसौं करौ पातु षट्कूटा भैरवी मम ॥ १६॥  
  
सहस्रैं सक्थिनी पातु सहसकलरीं सदावतु ।  
गुह्यदेशं हस्रौ पातु जनुनी भैरवी मम ॥ १७॥  
  
सम्पत्प्रदा सदा पातु हैं जङ्घे हसक्लीं पदौ ।  
पातु हंसौः सर्वदेहं भैरवी सर्वदावतु ॥ १८॥  
  
हसैं मामवतु प्राच्यां हरक्लीं पावकेऽवतु ।  
हसौं मे दक्षिणे पातु भैरवी चक्रसंस्थिता ॥ १९॥  
  
ह्रीं क्लीं ल्वें मां सदा पातु निऋत्यां चक्रभैरवी ।  
क्रीं क्रीं क्रीं पातु वायव्ये हूँ हूँ पातु सदोत्तरे ॥ २०॥  
  
ह्रीं ह्रीं पातु सदैशान्ये दक्षिणे कालिकावतु ।  
ऊर्ध्वं प्रागुक्तबीजानि रक्षन्तु मामधःस्थले ॥ २१॥  
  
दिग्विदिक्षु स्वाहा पातु कालिका खड्गधारिणी ।  
ॐ ह्रीं स्त्रीं हूँ फट् सा तारा सर्वत्र मां सदावतु ॥ २२॥  
  
सङ्ग्रामे कानने दुर्गे तोये तरङ्गदुस्तरे ।  
खड्गकर्त्रिधरा सोग्रा सदा मां परिरक्षतु ॥ २३॥  
  
इति ते कथितं देवि सारात्सारतरं महत् ।  
त्रैलोक्यविजयं नाम कवचं परमाद्भुतम् ॥ २४॥  
  
यः पठेत्प्रयतो भूत्वा पूजायाः फलमाप्नुयात् ।  
स्पर्धामूद्धूय भवने लक्ष्मीर्वाणी वसेत्ततः ॥ २५॥  
  
यः शत्रुभीतो रणकातरो वा भीतो वने वा सलिलालये वा ।  
वादे सभायां प्रतिवादिनो वा रक्षःप्रकोपाद् ग्रहसकुलाद्वा ॥ २६॥  
  
प्रचण्डदण्डाक्षमनाच्च भीतो गुरोः प्रकोपादपि कृच्छ्रसाध्यात् ।  
अभ्यर्च्य देवीं प्रपठेत्रिसन्ध्यं स स्यान्महेशप्रतिमो जयी च ॥ २७॥  
  
त्रैलोक्यविजयं नाम कवचं मन्मुखोदितम् ।  
विलिख्य भूर्जगुटिकां स्वर्णस्थां धारयेद्यदि ॥ २८॥  
  
कण्ठे वा दक्षिणे बाहौ त्रैलोक्यविजयी भवेत् ।  
तद्गात्रं प्राप्य शस्त्राणि भवन्ति कुसुमानि च ॥ २९॥  
  
लक्ष्मीः सरस्वती तस्य निवसेद्भवने मुखे ।  
एतत्कवचमज्ञात्वा यो जपेद्भैरवीं पराम् ।  
बालां वा प्रजपेद्विद्वान्दरिद्रो मृत्युमाप्नुयात् ॥ ३०॥  
  
॥ इति श्रीरुद्रयामले देवीश्वरसंवादे त्रैलोक्यविजयं नाम  
भैरवी कवचं समाप्तम् ॥  
  
  
Encoded and Proofread by Ravin Bhalekar ravibhalekar at hotmail.com  
  
