---
Author: Shankaracharya
Category: laharI, devii, dashamahAvidyA, shankarAchArya, devI
File name: aanandal.itx
Indexextra: (shaNkarAchArya (Meaning))
Language: Sanskrit
Latest update: October 1, 2010
Location: doc_devii
Proofread by: S.V.Ganesan and P. P. Narayanaswami  (swami at math.mun.ca)
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: AnandalaharI
Transliterated by: S.V.Ganesan and P. P. Narayanaswami  (swami at math.mun.ca)
engtitle: AnandalaharI
itxtitle: AnandalaharI
title: आनन्दलहरी

---
  
 आनन्दलहरी   
  
भवानि स्तोतुं त्वां प्रभवति चतुर्भिर्न वदनैः  
प्रजानामीशानस्त्रिपुरमथनः पञ्चभिरपि ।  
न षड्भिः सेनानीर्दशशतमुखैरप्यहिपतिः  
तदान्येषां केषां कथय कथमस्मिन्नवसरः ॥ १॥  
  
घृतक्षीरद्राक्षामधुमधुरिमा कैरपि पदैः  
विशिष्यानाख्येयो भवति रसनामात्र विषयः ।  
तथा ते सौन्दर्यं परमशिवदृङ्मात्रविषयः  
कथङ्कारं ब्रूमः सकलनिगमागोचरगुणे ॥ २॥  
  
मुखे ते ताम्बूलं नयनयुगळे कज्जलकला  
ललाटे काश्मीरं विलसति गळे मौक्तिकलता ।  
स्फुरत्काञ्ची शाटी पृथुकटितटे हाटकमयी  
भजामि त्वां गौरीं नगपतिकिशोरीमविरतम् ॥ ३॥  
  
विराजन्मन्दारद्रुमकुसुमहारस्तनतटी  
नदद्वीणानादश्रवणविलसत्कुण्डलगुणा  
नताङ्गी मातङ्गी रुचिरगतिभङ्गी भगवती  
सती शम्भोरम्भोरुहचटुलचक्षुर्विजयते ॥ ४॥  
  
नवीनार्कभ्राजन्मणिकनकभूषणपरिकरैः  
वृताङ्गी सारङ्गीरुचिरनयनाङ्गीकृतशिवा ।  
तडित्पीता पीताम्बरललितमञ्जीरसुभगा  
ममापर्णा पूर्णा निरवधिसुखैरस्तु सुमुखी ॥ ५॥  
  
हिमाद्रेः सम्भूता सुललितकरैः पल्लवयुता  
सुपुष्पा मुक्ताभिर्भ्रमरकलिता चालकभरैः ।  
कृतस्थाणुस्थाना कुचफलनता सूक्तिसरसा  
रुजां हन्त्री गन्त्री विलसति चिदानन्दलतिका ॥ ६॥  
  
सपर्णामाकीर्णां कतिपयगुणैः सादरमिह  
श्रयन्त्यन्ये वल्लीं मम तु मतिरेवं विलसति ।  
अपर्णैका सेव्या जगति सकलैर्यत्परिवृतः  
पुराणोऽपि स्थाणुः फलति किल कैवल्यपदवीम् ॥ ७॥  
  
विधात्री धर्माणां त्वमसि सकलाम्नायजननी  
त्वमर्थानां मूलं धनदनमनीयाङ्घ्रिकमले ।  
त्वमादिः कामानां जननि कृतकन्दर्पविजये  
सतां मुक्तेर्बीजं त्वमसि परमब्रह्ममहिषी ॥ ८॥  
  
प्रभूता भक्तिस्ते यदपि न ममालोलमनसः  
त्वया तु श्रीमत्या सदयमवलोक्योऽहमधुना  ।  
पयोदः पानीयं दिशति मधुरं चातकमुखे  
भृशं शङ्के कैर्वा विधिभिरनुनीता मम मतिः ॥ ९॥  
  
कृपापाङ्गालोकं वितर तरसा साधुचरिते  
न ते युक्तोपेक्षा मयि शरणदीक्षामुपगते ।  
न चेदिष्टं दद्यादनुपदमहो कल्पलतिका  
विशेषः सामान्यैः कथमितरवल्लीपरिकरैः ॥  १०॥  
  
महान्तं विश्वासं तव चरणपङ्केरुहयुगे  
निधायान्यन्नैवाश्रितमिह मया दैवतमुमे ।  
तथापि त्वच्चेतो यदि मयि न जायेत सदयं  
निरालम्बो लम्बोदरजननि कं यामि शरणम् ॥ ११॥  
  
अयः स्पर्शे लग्नं सपदि लभते हेमपदवीं  
यथा रथ्यापाथः शुचि भवति गङ्गौघमिलितम् ।  
तथा तत्तत्पापैरतिमलिनमन्तर्मम यदि  
त्वयि प्रेम्णासक्तं कथमिव न जायेत विमलम् ॥ १२॥  
  
त्वदन्यस्मादिच्छाविषयफललाभे न नियमः  
त्वमर्थानामिच्छाधिकमपि समर्था वितरणे ।  
इति प्राहुः प्राञ्चः कमलभवनाद्यास्त्वयि मनः  
त्वदासक्तं नक्तं दिवमुचितमीशानि कुरु तत् ॥ १३॥  
  
स्फुरन्नानारत्नस्फटिकमयभित्तिप्रतिफल  
त्त्वदाकारं चञ्चच्छशधरकलासौधशिखरम् ।  
मुकुन्दब्रह्मेन्द्रप्रभृतिपरिवारं विजयते  
तवागारं रम्यं त्रिभुवनमहाराजगृहिणि ॥ १४॥  
  
निवासः कैलासे विधिशतमखाद्याः स्तुतिकराः  
कुटुम्बं त्रैलोक्यं कृतकरपुटः सिद्धिनिकरः ।  
महेशः प्राणेशस्तदवनिधराधीशतनये  
न ते सौभाग्यस्य क्वचिदपि मनागस्ति तुलना ॥ १५॥  
  
वृषो वृद्धो यानं विषमशनमाशा निवसनं  
श्मशानं क्रीडाभूर्भुजगनिवहो भूषणविधिः  
समग्रा सामग्री जगति विदितैव स्मररिपोः  
यदेतस्यैश्वर्यं तव जननि सौभाग्यमहिमा ॥ १६॥  
  
अशेषब्रह्माण्डप्रलयविधिनैसर्गिकमतिः  
श्मशानेष्वासीनः कृतभसितलेपः पशुपतिः ।  
दधौ कण्ठे हालाहलमखिलभूगोलकृपया  
भवत्याः सङ्गत्याः फलमिति च कल्याणि कलये ॥ १७॥  
  
त्वदीयं सौन्दर्यं निरतिशयमालोक्य परया  
भियैवासीद्गङ्गा जलमयतनुः शैलतनये ।  
तदेतस्यास्तस्माद्वदनकमलं वीक्ष्य कृपया  
प्रतिष्ठामातन्वन्निजशिरसिवासेन गिरिशः ॥ १८॥  
  
विशालश्रीखण्डद्रवमृगमदाकीर्णघुसृण  
प्रसूनव्यामिश्रं भगवति तवाभ्यङ्गसलिलम् ।  
समादाय स्रष्टा चलितपदपांसून्निजकरैः  
समाधत्ते सृष्टिं विबुधपुरपङ्केरुहदृशाम् ॥ १९॥  
  
वसन्ते सानन्दे कुसुमितलताभिः परिवृते  
स्फुरन्नानापद्मे सरसि कलहंसालिसुभगे ।  
सखीभिः खेलन्तीं मलयपवनान्दोलितजले  
स्मरेद्यस्त्वां तस्य ज्वरजनितपीडापसरति ॥ २०॥  
  
॥ इति श्रीमच्छङ्कराचार्यविरचिता आनन्दलहरी सम्पूर्णा ॥  
  
  
Encoded by S.V.Ganesan (deepa at tiac.net) and  
P. P. Narayanaswami  (swami at math.mun.ca)  
  
