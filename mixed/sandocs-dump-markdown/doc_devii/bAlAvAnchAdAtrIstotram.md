---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: vAnChAdAtrIstotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Bala Vanchadatri Stotram
engtitle: vAnChAdAtrIstotram
itxtitle: bAlAvAnchAdAtrIstotram
title: बालावाञ्चादात्रीस्तोत्रम्

---
  
 वाञ्छादात्रीस्तोत्रम्   
ऐं विद्याक्षमालासुकपालमुद्राराजत्करां कुन्दसमानकान्तिम् ।  
मुक्ताफलालङ्कृतशोभनाङ्गीं बालां भजे वाङ्मयसिद्धिहेतोः ॥ १॥  
  
क्लीं भजे कल्पवृक्षाध उद्दीप्तरत्नासने सन्निषण्णां मदाघूर्णिताक्षीम् ।  
करैर्बीजपूरं कपालेषुचापं सपाशाङ्कुरां रक्तवर्णां दधानाम् ॥ २॥  
  
सौः व्याख्यानमुद्रामृतकुम्भविद्यां अक्षस्रजं सन्दधतीं कराब्जैः ।  
चिद्रूपिणीं शारदचन्द्रकान्तिं बालां भजे मौक्तिकभूषिताङ्गीम् ॥ ३॥  
  
पाशाङ्कुशौ पुस्तकमक्षसूत्रं करैर्दधानां सकलामरार्च्याम्म् ।  
रक्तां त्रिणोत्रां शशिशेखरां तां भजेऽखिलर्ध्यै त्रिपुरां च बालाम् ॥ ४॥  
  
आरक्तां शशिखण्डमण्डितजटाजूटानुबद्धस्रजं  
     बन्धूकप्रसवारुणाम्बरधरां रक्ताम्बुजाध्यासिनीम् ।  
त्वां ध्यायामि चतुर्भुजां त्रिणयनामापीनरम्यस्तनीं  
     मध्ये निम्नवलित्रयाङ्किततनुं त्वद्रूपसम्पत्तये ॥ ५॥  
  
आधारे तरुणार्कबिम्बरुचिरं सोमप्रभं वाग्भवं  
     बीजं मान्मथमिन्द्रगोपकनिभं हृत्पङ्कजे संस्थितम् ।  
रन्ध्रे ब्रह्मपदे च शाक्तमपरं चन्द्रप्रभाभासुरं  
     ये ध्यायन्ति पदत्रयं तव शिवे ते यान्ति सूक्ष्मं पदम् ॥ ६॥  
  
रक्ताम्बरां चन्द्रकलावतंसां समुद्यदादित्यनिभां त्रिणेत्राम् ।  
विद्याक्षमालाभयदानहस्तां ध्यायामि बालामरुणाम्बुजस्थाम् ॥ ७॥  
  
अकलङ्कशशाङ्काभा त्र्यक्षा चन्द्रकलावती ।  
मुद्रापुस्तलसद्बाहा पातु मां परमा कला ॥ ८॥  
  
मातुलिङ्गपयोजन्महस्तां कनकसन्निभाम् ।  
पद्मासनगतां बालां ध्यायामि धनसिद्धये ॥ ९॥  
  
वरपीयूषकलशपुस्तकाभीतिधारिणीम् ।  
सुधां स्रवन्तीं ज्ञानाप्त्यै ब्रह्मरन्ध्रे विचिन्तये ॥ १०॥  
  
शुक्लाबरां शशाङ्काभां ध्यायाम्यारोग्यदायिनीम् ।  
सृणिपाशधरां देवीं रत्नालङ्कारभूषिताम् ॥ ११॥  
  
अकारादिक्षकारान्तवर्णावयवशालिनीम् ।  
प्रसन्नामरुणामीक्षे सौमनस्यप्रदां शिवाम् ॥ १२॥  
  
पुस्तकजपवटहस्ते वरदाभयचिह्नबाहुलते ।  
कर्पूरामलदेहे वागीश्वरि चोदयाशु मम चेतः ॥ १३॥  
  
इति वाञ्छादात्रीस्तोत्रं सम्पूर्णम् ।  
  
  
Proofread by PSA Easwaran   
  
