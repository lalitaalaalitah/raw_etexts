---
Category: devii, pArvatI, devI
Description-comments: Devi book stall, Kodumgallur, Kerala
File name: jnAnaprasUnAmbAstotram.itx
Language: Sanskrit
Latest update: August 6, 2016
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: Sthothra Rathnaakaram, edited by N. Bappuravu, 2010
SubDeity: pArvatI
Subject: philosophy/hinduism/religion
Sublocation: devii
Text title: jnAnaprasUnAmbAstotram
Transliterated by: PSA Easwaran psaeaswaran at gmail.com
engtitle: jnAnaprasUnAmbAstotram
itxtitle: ambAstotram 2 (jnAnaprasUna mANikyAnchitabhUShaNAM)
title: अम्बास्तोत्रम् २ (ज्ञानप्रसून माणिक्याञ्चितभूषणां)

---
  
 ज्ञानप्रसूनाम्बास्तोत्रम्   
माणिक्याञ्चितभूषणां मणिवरां माहेन्द्रनीलोज्ज्वलां  
     मन्दारद्रुममाल्यभूषितकचां मत्तेभकुम्भस्तनीम् ।  
मौलिस्तोमनुतां मराळगमनां माध्वीरसानन्दिनीं  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ १॥  
  
श्यामां राजनिभाननां रतिहितां राजीवपत्रेक्षणां  
     राजत्काञ्चनरत्नभूषणयुतां राज्यप्रदानेश्वरीम् ।  
रक्षोगर्वनिवारणां त्रिजगतां रक्षैकचिन्तामणिं  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ २॥  
  
कल्याणीं करिकुम्भभासुरकुचां कामेश्वरीं कामिनीं  
     कल्याणाचलवासिनीं कलरवां कन्दर्पविद्याकलाम् ।  
कञ्जाक्षीं कलबिन्दुकल्पलतिकां कामारिचित्तप्रियां  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ ३॥  
  
भावातीतमनःप्रभावभरितां ब्रह्माण्डभाण्डोदरीं  
     बालां बालकुरङ्गनेत्रयुगलां भानुप्रभाभासिताम् ।  
भास्वत्क्षेत्ररुचाभिरामनिलयां भव्यां भवानीं शिवां  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ ४॥  
  
वीणागानविनोदिनीं विजयिनीं वेतण्डकुम्भस्तनीं  
     विद्वद्वन्दितपादपद्मयुगलां विद्याप्रदां शङ्करीम् ।  
विद्वेषिण्यभिरञ्जिनीं स्तुतिभवां वेदान्तवेद्यां शिवां  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ ५॥  
  
नानाभूषितभूषणादिविमलां लावण्यपाथोनिधिं  
     काञ्चीचञ्चलघाटिकाकलरवां कञ्जातपत्रेक्षणाम् ।  
कर्पूरागरुकुङ्कुमाङ्कितकुचां कैलासनाथप्रियां  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ ६॥  
  
मञ्जीराञ्चितपादपद्मयुगलां माणिक्यभूषान्वितां  
     मन्दारद्रुममञ्जरीमधुझरीमाधुर्यखेलद्गिराम् ।  
मातङ्गीं मदिरालसां करशुकां नीलालकालङ्कृतां  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ ७॥  
  
कर्णालम्बितहेमकुण्डलयुगां कादम्बवेणीमुमां  
     अम्भोजासनवासवादिविनुतामर्धेन्दुभूषोज्ज्वलाम् ।  
कस्तूरीतिलकाभिरामनिटिलां गानप्रियां श्यामलां  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ ८॥  
  
कौमारीं नवपल्लवाङ्घ्रियुगलां कर्पूरभासोज्ज्वलां  
     गङ्गाऽऽवर्तसमाननाभिकुहरां गाङ्गेयभूषान्विताम् ।  
चन्द्रार्कानलकोटिकोटिसदृशां चन्द्रार्कबिम्बाननां  
     ध्याये चेतसि काळहस्तिनिलयां ज्ञानप्रसूनाम्बिकाम् ॥ ९॥  
  
बालादित्यनिभाननां त्रिनयनां बालेन्दुना भूषितां  
     नीलाकारसुकेशिनीं विलसितां नित्यान्नदानप्रदाम् ।  
शङ्खं चक्रवराभयं च दधतीं सारस्वतार्थप्रदां  
     ताम्बूलीं त्रिपुरां शिवसेनसहितां ध्यायामि मूकाम्बिकाम्  ॥ १०॥  
  
इति ज्ञानप्रसूनाम्बिकास्तोत्रं समाप्तम् ॥  
  
  
Proofread by PSA Easwaran psaeaswaran at gmail.com  
  
