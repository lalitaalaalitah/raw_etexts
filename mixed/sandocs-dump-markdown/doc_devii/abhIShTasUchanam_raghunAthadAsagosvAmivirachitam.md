---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: devii, radha, raghunAthadAsagosvAmin, stavAvalI, devI
Description/comments: From Collected prayers by Raghunatha Dasa Goswami Stavavali
File name: abhIShTasUchanam.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: abhIShTasUchanam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: abhIShTasUchanam
itxtitle: abhIShTasUchanam (raghunAthadAsagosvAmivirachitam)
title: अभीष्टसूचनम् (रघुनाथदासगोस्वामिविरचितम्)

---
  
 अभीष्टसूचनम्   
आभीरपल्लीपतिपुत्रकान्ता-  
     दास्याभिलासातिबलाश्ववारः ।  
श्रीरूपचिन्तामणिसप्तिसंस्थो  
     मत्स्वान्तदुर्दान्थयेच्छुरास्ताम् ॥ १॥  
  
यद्यत्नतः शमदमात्मविवेकयोगै-  
     रध्यात्मलग्नमविकारमभून्मनो मे ।  
रूपस्य तत्स्मितसुधं सदयावलोकं  
     आसाद्य माद्यति हरेश्चर्तैरिदानीम् ॥ २॥  
  
निभृतविपिनलीलाः कृष्णवक्त्रं सदाक्ष्णा  
     प्रपिबथ मृगकन्या यूयमेवातिधन्याः ।  
क्षणमपि न विलोके सारमेयी व्रस्थाप्य्-  
     उदरभरणवृत्त्या बम्भ्रमन्ती हताहम् ॥ ३॥  
  
मन्मानसोन्मीलदनेकसङ्गम  
     प्रयासकुञ्जोदरलब्धसङ्ग्योः ।  
निवेद्य सख्यर्पय मां स्वसेवने  
     वीटीप्रदानावसरे व्रजेशयोः ॥ ४॥  
  
निविडरतिविलासायासगाढालसाङ्गीं  
     श्रमजलकणिकाभिः क्लिन्नगण्डां नु राधाम् ।  
व्रजपतिसुतवक्षःपीठविन्यस्तदेहां  
     अपि सखि भवतीभिः सेव्यमानां विलोके ॥ ५॥  
  
दितिजकुलनितान्तध्वान्तमश्रान्तमस्य-  
     न्स्वजनजनचकोरप्रेमपीयूषवर्षी  
करशिशिरितराधाकैरवोत्फुल्लवल्ली  
     कुचकुसुमगुलुच्छः पातु कृष्णौषधीशः ॥ ६॥  
  
रासे लास्यं रसवति समं राधया माधवस्य  
     क्ष्माभृत्कच्छे दधिकरकृते स्फारकेलीविवादम् ।  
आलीमध्ये स्मरपवनजं नर्मभङ्गीतरङ्गं  
     काले कस्मिन्कुशलभरिते हन्त साक्षात्करोमि ॥ ७॥  
  
रोहिण्याग्रे कृताशीःशतमथ सभयानन्दमाभीरभर्ता  
     भीत्या शश्वन्नृसिंहे हलिनि सखिकुले न्यस्य सास्रं व्रजेश्या ।  
साटोपस्नेहमुद्यद्व्रजजननिवहै राधिकादिप्रियाभिः  
     सश्लाघं वीक्ष्यमाणः श्रितसुरभिरटन्नव्यगोपः स पायात् ॥ ८॥  
  
अदृष्टा दृष्टेव स्फुरति सखि केयं व्रजवधूः  
     कुतोऽस्मिन्नायाता भजितुमतुला त्वां मधुपुरात् ।  
अपूर्वेणापूर्वां रमय हरिणैनामिति स रा-  
     धिकोद्यद्भङ्ग्युक्त्या विदितयुवतिभ्यः स्मितमधात् ॥ ९॥  
  
राधेति नाम नवसुन्दरदीधुमुग्धं  
     कृष्णेति नाम मधुराद्भुतगाढदुग्धम् ।  
सर्वक्षणं सुरभिरागहिमेन रम्यं  
     कृत्वा तदेव पिब मे रसने क्षुधार्ते ॥ १०॥  
  
चैतन्यचन्द्र मम हृत्कुमुदं विकाश्य  
     हृद्यं विधेहि निजचिन्तनभृङ्गरङ्गैः ।  
किं चापराधतिमिरं निविडं विधूय  
     पादामृतं सदय पायय दुर्गतं माम् ॥ ११॥  
  
पिकपटुरववाद्यैर्भृङ्गझङ्कारगानैः  
     स्फुरदतुलकुडुङ्गक्रोडरङ्गे सरङ्गम् ।  
स्मरसदसि कृतोद्यन्नृत्यतः श्रान्तगात्रं  
     व्रजनवयुवयुग्मं नर्तकं वीजयामि ॥ १२॥  
  
यत्पादाम्बुजयुग्मविच्युतरजःसेवाप्रभावादहं  
     गान्धर्वासरसीगिरीन्द्रनिकटे कष्टोऽपि नित्यं वसन्।  
तत्प्रेयोगणपालितो जितसुधा राधामुकुन्दाभिधा  
     उद्गायामि शृणोमि मां पुनरहो श्रीमान्स रूपोऽवतु ॥ १३॥  
  
इति श्रीरघुनाथदासगोस्वामिविरचितस्तवावल्यां  
          श्रीअभीष्टसूचनं सम्पूर्णम् ।  
  
  
