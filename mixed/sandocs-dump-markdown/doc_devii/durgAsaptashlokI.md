---
Category: devii, durgA, stotra, devI
File name: durga7.itx
Indexextra: (Video)
Language: Sanskrit
Latest update: November 22, 2013
Location: doc_devii
Proofread by: Kapila, Shriramana Sharma jamadagni at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: durgAsaptashlokI
Texttype: stotra
Transliterated by: Kapila Shankaran Love kapilalove at gmail.com
engtitle: durgAsaptashlokI
itxtitle: durgAsaptashlokI
title: दुर्गासप्तश्लोकी

---
  
 श्रीदुर्गासप्तश्लोकी   
  
 । अथ सप्तश्लोकी दुर्गा ।  
शिव उवाच  
देवि त्वं भक्तसुलभे सर्वकार्यविधायिनी ।  
कलौ हि कार्यसिद्ध्यर्थमुपायं ब्रूहि यत्नतः ॥  
  
देव्युवाच  
शृणु देव प्रवक्ष्यामि कलौ सर्वेष्टसाधनम् ।  
मया तवैव स्नेहेनाप्यम्बास्तुतिः प्रकाश्यते ॥  
  
ॐ अस्य श्रीदुर्गासप्तश्लोकीस्तोत्रमहामन्त्रस्य नारायण ऋषिः ।  
अनुष्टुभादीनि छन्दांसि । श्रीमहाकालीमहालक्ष्मीमहासरस्वत्यो देवताः ।  
श्रीदूर्गाप्रीत्यर्थं सप्तश्लोकी दुर्गापाठे विनियोगः ॥  
  
ज्ञानिनामपि चेतांसि देवी भगवती हि सा ।  
बलादाकृष्य मोहाय महामाया प्रयच्छति ॥ १॥  
  
दुर्गे स्मृता हरसि भीतिमशेषजन्तोः  
        स्वस्थैः स्मृता मतिमतीव शुभां ददासि ।  
दारिद्र्यदुःखभयहारिणि का त्वदन्या  
        सर्वोपकारकरणाय सदाऽऽर्द्रचित्ता ॥ २॥  
  
सर्वमङ्गलमाङ्गल्ये शिवे सर्वार्थसाधिके ।  
शरण्ये त्र्यम्बके गौरि नारायणि नमोऽस्तु ते ॥ ३॥  
  
शरणागतदीनार्तपरित्राणपरायणे ।  
सर्वस्यार्तिहरे देवि नारायणि नमोऽस्तु ते ॥ ४॥  
  
सर्वस्वरूपे सर्वेशे सर्वशक्तिसमन्विते ।  
भयेभ्यस्त्राहि नो देवि दुर्गे देवि नमोऽस्तु ते ॥ ५॥  
  
रोगानशेषानपहंसि तुष्टा रुष्टा तु कामान् सकलानभीष्टान् ।  
त्वामाश्रितानां न विपन्नराणां त्वामाश्रिता ह्याश्रयतां प्रयान्ति ॥ ६॥  
  
सर्वाबाधाप्रशमनं त्रैलोक्यस्याखिलेश्वरि ।  
एवमेव त्वया कार्यमस्मद्वैरि विनाशनम् ॥ ७॥  
  
        ॥ इति दुर्गासप्तश्लोकी सम्पूर्णा ॥  
  
  
  
Encoded and proofread by Kapila Shankaran Love kapilalove at gmail.com  
Proofread by Shriramana Sharma jamadagni at gmail.com, NA  
  
