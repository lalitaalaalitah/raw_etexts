---
Author: naarayaNa
Category: devii, radha, stotra, ShoDasha, devI
File name: raadhaa16naarayaNa.itx
Language: Sanskrit
Latest update: December 19, 2002
Location: doc_devii
Proofread by: Daniel Mohanpersad
Send corrections to: danielmohanpersad98@msn.com
Site access: https://sanskritdocuments.org
Source: brahmavaivarta puraaNa ,shriinaaraayaNakRitam
SubDeity: radha
Subject: stotra
Sublocation: devii
Text title: raadhaaShodashanaamavarNam
Texttype: stotra
Transliterated by: Daniel Mohanpersad
engtitle: rAdhAShoDashanAmavarNanam
itxtitle: rAdhAShoDashanAmavarNanam (shrInArAyaNakRitam)
title: राधाषोडशनामवर्णनम् (श्रीनारायणकृइतम्)

---
  
 राधाषोडशनामवर्णनम्   
  
श्रीनारायण उवाच ।  
राधा रासेश्वरी रासवासिनी रसिकेश्वरी ।  
कृष्णप्राणाधिका कृष्णप्रिया कृष्णस्वरूपिणी ॥ १॥  
  
कृष्णवामाङ्गसम्भूता परमान्दरूपिणी ।  
कृष्णा वृन्दावनी वृन्दा वृन्दावनविनोदिनी ॥ २॥  
  
चन्द्रावली चन्द्रकान्ता शतचन्द्रप्रभानना ।  
नामान्येतानि साराणि तेषामभ्यन्तराणि च ॥ ३॥  
  
राधेत्येवं च संसिद्धौ राकारो दानवाचकः ।  
स्वयं निर्वाणदात्री या सा राधा परिकीर्तिता ॥ ४॥  
  
रासेसेश्वरस्य पत्नीयं तेन रासेश्वरी स्मृता ।  
रासे च वासो यस्याश्च तेन सा रासवासिनी ॥ ५॥  
  
सर्वासां रसिकानां च देवीनामीश्वरी परा ।  
प्रवदन्ति पुरा सन्तस्तेन तां रसिकेश्वरीम् ॥ ६॥  
  
प्राणाधिका प्रेयसी सा कृष्णस्य परमात्मनः ।  
कृष्णप्राणाधिका सा च कृष्णेन परिकीर्तिता ॥ ७॥  
  
कृष्णास्यातिप्रिया कान्ता कृष्णो वास्याः प्रियः सदा ।  
सर्वैर्देवगणैरुक्ता तेन कृष्णप्रिया स्मृता ॥ ८॥  
  
कृष्णरूपं सन्निधातुं या शक्ता चावलीलया ।  
सर्वांशैः कृष्णसदृशी तेन कृष्णस्वरूपिणी ॥ ९॥  
  
वामाङ्गार्धेन कृष्णस्य या सम्भूता परा सती ।  
कृष्णवामाङ्गसम्भूता तेन कृष्णेन कीर्तिता ॥ १०॥  
  
परमानन्दराशिश्च स्वयं मूर्तिमती सती ।  
श्रुतिभिः कीर्तिता तेन परमानन्दरूपिणी ॥ ११॥  
  
कृषिर्मोक्षार्थवचनो न एतोत्कृष्टवाचकः ।  
आकारो दातृवचनस्तेन कृष्णा प्रकीर्तिता ॥ १२॥  
  
अस्ति वृन्दावनं यस्यास्तेन वृन्दावनी स्मृता ।  
वृन्दावनस्याधिदेवी तेन वाथ प्रकीर्तिता ॥ १३॥  
  
सङ्घःसखीनां वृन्दः स्यादकारोऽप्यस्तिवाचकः ।  
सखिवृन्दोऽस्ति यस्याश्च सा वृन्दा परिकीर्तिता ॥ १४॥  
  
वृन्दावने विनोदश्च सोऽस्या ह्यस्ति च तत्र वै ।  
वेदा वदन्ति तां तेन वृन्दावनविनोदिनीम् ॥ १५॥  
  
नखचन्द्रावली वक्त्रचन्द्रोऽस्ति यत्र सन्ततम् ।  
तेन चन्द्रवली सा च कृष्णेन परिकीर्तिता ॥ १६॥  
  
कान्तिरस्ति चन्द्रतुल्या सदा यस्या दिवानिशम् ।  
सा चन्द्रकान्ता हर्षेण हरिणा परिकीर्तिता ॥ १७॥  
  
शरच्चन्द्रप्रभा यस्स्याश्चाननेऽस्ति दिवानिशम् ।  
मुनिना कीर्तीता तेन शरच्चन्द्रप्रभानना ॥ १८॥  
  
इदं षोडशनामोक्तमर्थव्याख्यानसंयुतम् ॥  
  
नारायणेन यद्दत्तं ब्रह्मणे नाभिपङ्कजे।  
ब्रह्मणा च पुरा दत्तं धर्माय जनकाय मे ॥ १९॥  
  
धर्मेण कृपया दत्तं मह्यमादित्यपर्वणि ।  
पुष्करे च महातीर्थे पुण्याहे देवसंसदि॥  
  
राधाप्रभावप्रस्तावे सुप्रसन्नेन चेतसा ॥ २०॥  
  
इदं स्तोत्रं महापुण्यं तुभ्यं दत्तं मया मुने ।  
निन्दकायावैष्णवाय न दातव्यं महामुने ॥ २१॥  
  
यावज्जीवमिदं स्तोत्रं त्रिसन्ध्यं यः पठेन्नरः ।  
राधामाधवयोः पादपद्मे भक्तिर्भवेदिह ॥ २२॥  
  
अन्ते लभेत्तयोर्दास्यं शश्वत्सहचरो भवेत् ।  
अणिमादिकसिधिं च सम्प्राप्य नित्यविग्रहम् ॥ २३॥  
  
व्रतदानोपवाइश्च सर्वैर्नियमपूर्वकैः ।  
चतुर्णां चैव वेदानां पाठैः सर्वार्थसंयुतैः ॥ २४॥  
  
सर्वेषां यज्ञतीर्थानां करणैर्विधिवोधितः ।  
प्रदक्षिणेन भुमेश्च कृत्स्नाया एव सप्तधा ॥ २५॥  
  
शरणागतरक्षायामज्ञानां ज्ञानदानतः ।  
देवानां वैष्णवानां च दर्शनेनापि यत् फलम् ॥ २६॥  
  
तदेव स्तोत्रपाठस्य कलां नार्हति षोडशीम् ।  
स्तोत्रस्यास्य प्रभावेण जीवन्मुक्तो भवेन्नरः ॥ २७॥  
  
इति श्रीब्रह्मवैवर्ते श्रीनारायणकृतं राधाषोडशनाम वर्णनम् ॥  
  
  
Encoded by Daniel Mohanpersad danielmohanpersad98@msn.com  
