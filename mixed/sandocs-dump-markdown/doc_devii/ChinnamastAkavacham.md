---
Author: Traditional
Category: kavacha, devii, dashamahAvidyA, devI
Description-comments: shrIbhairavatantre bhairavabhairavIsa.nvAde trailokyavijayaM
  nAma
File name: chhinnamastaakavach.itx
Language: Sanskrit
Latest update: August 21, 2008
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shriichhinnamastaakavacham
Transliterated by: Ravin Bhalekar ravibhalekar at hotmail.com
engtitle: ChinnamastAkavacham
itxtitle: ChinnamastAkavacham
title: छिन्नमस्ताकवचम्

---
  
 श्रीछिन्नमस्ताकवचम्   
श्रीगणेशाय नमः ।  
देव्युवाच ।  
कथिताच्छिन्नमस्ताया या या विद्या सुगोपिताः ।  
त्वया नाथेन जीवेश श्रुताश्चाधिगता मया ॥ १॥  
  
इदानीं श्रोतुमिच्छामि कवचं सर्वसूचितम् ।  
त्रैलोक्यविजयं नाम कृपया कथ्यतां प्रभो ॥ २॥  
  
भैरव उवाच ।  
श्रुणु वक्ष्यामि देवेशि सर्वदेवनमस्कृते ।  
त्रैलोक्यविजयं नाम कवचं सर्वमोहनम् ॥ ३॥  
  
सर्वविद्यामयं साक्षात्सुरात्सुरजयप्रदम् ।  
धारणात्पठनादीशस्त्रैलोक्यविजयी विभुः ॥ ४॥  
  
ब्रह्मा नारायणो रुद्रो धारणात्पठनाद्यतः ।  
कर्ता पाता च संहर्ता भुवनानां सुरेश्वरि ॥ ५॥  
  
न देयं परशिष्येभ्योऽभक्तेभ्योऽपि विशेषतः ।  
देयं शिष्याय भक्ताय प्राणेभ्योऽप्यधिकाय च ॥ ६॥  
  
देव्याश्च च्छिन्नमस्तायाः कवचस्य च भैरवः ।  
ऋषिस्तु स्याद्विराट् छन्दो देवता च्छिन्नमस्तका ॥ ७॥  
  
त्रैलोक्यविजये मुक्तौ विनियोगः प्रकीर्तितः ।  
हुङ्कारो मे शिरः पातु छिन्नमस्ता बलप्रदा ॥ ८॥  
  
ह्रां ह्रूं ऐं त्र्यक्षरी पातु भालं वक्त्रं दिगम्बरा ।  
श्रीं ह्रीं ह्रूं ऐं दृशौ पातु मुण्डं कर्त्रिधरापि सा ॥ ९॥  
  
सा विद्या प्रणवाद्यन्ता श्रुतियुग्मं सदाऽवतु ।  
वज्रवैरोचनीये हुं फट् स्वाहा च ध्रुवादिका ॥ १०॥  
  
घ्राणं पातु च्छिन्नमस्ता मुण्डकर्त्रिविधारिणी ।  
श्रीमायाकूर्चवाग्बीजैर्वज्रवैरोचनीयह्रूं ॥ ११॥  
  
हूं फट् स्वाहा महाविद्या षोडशी ब्रह्मरूपिणी ।  
स्वपार्श्र्वे वर्णिनी चासृग्धारां पाययती मुदा ॥ १२॥  
  
वदनं सर्वदा पातु च्छिन्नमस्ता स्वशक्तिका ।  
मुण्डकर्त्रिधरा रक्ता साधकाभीष्टदायिनी ॥ १३॥  
  
वर्णिनी डाकिनीयुक्ता सापि मामभितोऽवतु ।  
रामाद्या पातु जिह्वां च लज्जाद्या पातु कण्ठकम् ॥ १४॥  
  
कूर्चाद्या हृदयं पातु वागाद्या स्तनयुग्मकम् ।  
रमया पुटिता विद्या पार्श्वौ पातु सुरेश्र्वरी ॥ १५॥  
  
मायया पुटिता पातु नाभिदेशे दिगम्बरा ।  
कूर्चेण पुटिता देवी पृष्ठदेशे सदाऽवतु ॥ १६॥  
  
वाग्बीजपुटिता चैषा मध्यं पातु सशक्तिका ।  
ईश्वरी कूर्चवाग्बीजैर्वज्रवैरोचनीयह्रूं ॥ १७॥  
  
हूम्फट् स्वाहा महाविद्या कोटिसूर्य्यसमप्रभा ।  
छिन्नमस्ता सदा पायादुरुयुग्मं सशक्तिका ॥ १८॥  
  
ह्रीं ह्रूं वर्णिनी जानुं श्रीं ह्रीं च डाकिनी पदम् ।  
सर्वविद्यास्थिता नित्या सर्वाङ्गं मे सदाऽवतु ॥ १९॥  
  
प्राच्यां पायादेकलिङ्गा योगिनी पावकेऽवतु ।  
डाकिनी दक्षिणे पातु श्रीमहाभैरवी च माम् ॥ २०॥  
  
नैरृत्यां सततं पातु भैरवी पश्चिमेऽवतु ।  
इन्द्राक्षी पातु वायव्येऽसिताङ्गी पातु चोत्तरे ॥ २१॥  
  
संहारिणी सदा पातु शिवकोणे सकर्त्रिका ।  
इत्यष्टशक्तयः पान्तु दिग्विदिक्षु सकर्त्रिकाः ॥ २२॥  
  
क्रीं क्रीं क्रीं पातु सा पूर्वं ह्रीं ह्रीं मां पातु पावके ।  
ह्रूं ह्रूं मां दक्षिणे पातु दक्षिणे कालिकाऽवतु ॥ २३॥  
  
क्रीं क्रीं क्रीं चैव नैरृत्यां ह्रीं ह्रीं च पश्चिमेऽवतु ।  
ह्रूं ह्रूं पातु मरुत्कोणे स्वाहा पातु सदोत्तरे ॥ २४॥  
  
महाकाली खड्गहस्ता रक्षःकोणे सदाऽवतु ।  
तारो माया वधूः कूर्चं फट् कारोऽयं महामनुः ॥ २५॥  
  
खड्गकर्त्रिधरा तारा चोर्ध्वदेशं सदाऽवतु ।  
ह्रीं स्त्रीं हूं फट् च पाताले मां पातु चैकजटा सती ।  
तारा तु सहिता खेऽव्यान्महानीलसरस्वती ॥ २६॥  
  
इति ते कथितं देव्याः कवचं मन्त्रविग्रहम् ।  
यद्धृत्वा पठनान्भीमः क्रोधाख्यो भैरवः स्मृतः ॥ २७॥  
  
सुरासुरमुनीन्द्राणां कर्ता हर्ता भवेत्स्वयम् ।  
यस्याज्ञया मधुमती याति सा साधकालयम् ॥ २८॥  
  
भूतिन्याद्याश्च डाकिन्यो यक्षिण्याद्याश्च खेचराः ।  
आज्ञां गृह्णन्ति तास्तस्य कवचस्य प्रसादतः ॥ २९॥  
  
एतदेवं परं ब्रह्मकवचं मन्मुखोदितम् ।  
देवीमभ्यर्च गन्धाद्यैर्मूलेनैव पठेत्सकृत् ॥ ३०॥  
  
संवत्सरकृतायास्तु पूजायाः फलमाप्नुयात् ।  
भूर्जे विलिखितं चैतद्गुटिकां काञ्चनस्थिताम् ॥ ३१॥  
  
धारयेद्दक्षिणे बाहौ कण्ठे वा यदि वान्यतः ।  
सर्वैश्वर्ययुतो भूत्वा त्रैलोक्यं वशमानयेत् ॥ ३२॥  
  
तस्य गेहे वसेल्लक्ष्मीर्वाणी च वदनाम्बुजे ।  
ब्रह्मास्त्रादीनि शस्त्राणि तद्गात्रे यान्ति सौम्यताम् ॥ ३३॥  
  
इदं कवचमज्ञात्वा यो भजेच्छिन्नमस्तकाम् ।  
सोऽपि शत्रप्रहारेण मृत्युमाप्नोति सत्वरम् ॥ ३४॥  
  
॥ इति श्रीभैरवतन्त्रे भैरवभैरवीसंवादे  
त्रैलोक्यविजयं नाम छिन्नमस्ताकवचं सम्पूर्णम् ॥  
  
  
  
Encoded and Proofread by Ravin Bhalekar ravibhalekar at hotmail.com  
  
