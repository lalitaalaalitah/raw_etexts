---
Category: kavacha, devii, reNukA, devI
Description-comments: shrIDAmareshvaratantre IshvarapArvatIsaMvAde from shrIreNukAtantram,
  Pitambarapeeth, Datia
File name: reNukAkavacham3.itx
Indexextra: (DAmareshvaratantra)
Language: Sanskrit
Latest update: May 18, 2013
Location: doc_devii
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAkavacham 3 shrIDAmareshvaratantre IshvarapArvatIsaMvAde
Transliterated by: Kaushal S. Kaloo kaushalskaloo at gmail.com
engtitle: Renuka Kavacham 3 DAmareshvaratantra Ishvaraparvati
itxtitle: reNukAkavacham 3 (DAmareshvaratantrAntargatam)
title: रेणुकाकवचम् ३ (डामरेश्वरतन्त्रान्तर्गतम्)

---
  
 रेणुकाकवचम् ३ डामरेश्वरतन्त्रे ईश्वरपार्वतीसंवादे   
  
           ॥ श्री गणेशाय नमः ॥  
  
          श्री देव्युवाच   
  
भगवन् ब्रूहि कवचं भुक्ति-मुक्ति-प्रदायकम् ।  
त्रैलोक्यमोहनं नाम कृपया मे जगद्गुरो ॥  
  
            ईश्वर उवाच  
शृणु देवि वरारोहे कवचं ब्रह्मरूपिणि ।  
ब्रह्मेश-प्रमुखाधीश-नारायण-मुखाच्युतम् ॥  
  
कवचं रेणुकादेव्याः यः पठेत्प्रयतो नरः ।  
तच्छ्रुत्वा पठनाद्ब्रह्मा सृष्टिकर्ताऽभवत्प्रभुः ॥  
  
कृष्णो दूर्वादलश्यामो देवकी गर्भसम्भवः ।  
ह्यत्पद्मे रेणुकां ध्यात्वा ऋद्धि-सिद्धि-फलप्रदाम् ॥  
  
सर्वाः श्यामा भवन्त्येताः जनार्दन-विभूतयः ।  
एवं देवगणाः सर्वे सर्वैश्वर्यमवाप्नुयुः ॥  
  
शिष्याय गुरुभक्ताय साधकाय प्रकाशयेत् ।  
यो ददात्यन्यशिष्याय शठाय पशुरूपिणे ॥  
  
पञ्चत्वं जायते तस्य ह्यथवा वातुलो भवेत् ।  
कवचस्यास्य सुभगे योगी रुद्र ऋषिः स्वयम् ॥  
  
विराट् छन्दो निगदितं देवता रेणुका परा ।  
धर्मार्थकाममोक्षेषु विनियोग उदाहृतः ॥  
  
क्लीं क्लीं क्लीं मे शिरः पातु भालं नेत्रयुगं तथा ।  
रेणुका नेत्रयुगलं क्लीं क्लीं नासापुटद्वयम् ॥  
  
राममाता च मे पातु सजिह्वां मुखमेव च ।  
भुजयुग्मं तथा पातु क्लीं क्लीं मे त्र्यक्षरात्मिका ॥  
  
कण्ठं च चिबुकं चैव रक्षेन्मे जगदम्बिका ।  
स्वाहाऽवतु ब्रह्मरन्ध्रं महापुरनिवासिनी ॥  
  
क्लीं क्लीं मे रेणुका पश्चात् रक्षेन्मे पादमेव च ।  
क्लीं क्लीं मे हृदयं पातु क्लीं क्लीं मे पार्श्वमेव च ॥  
  
क्लीं क्लीं मे नाभिकमलं क्लीं क्लीं मे पृष्ठमेव च ।  
क्लीं क्लीं मे द्विफडन्ते च स्वाहेति परिकीर्तिता ॥  
  
एकाक्षरी महाविद्या सर्वाङ्गं मे सदाऽवतु ।  
प्राच्यां रक्षतु मां देवि आग्नेयां मातृका तथा ॥  
  
रेणुका दक्षिणे रक्षेद्राममाता च नैरृत्ये ।  
विरोधिनी प्रतीच्यां मे वायव्यां जगद्म्बिका ॥  
  
उग्रा रक्षेदुदीच्यां च ईशान्यां मां प्रभावती ।  
दीप्ता रक्षेत्त्वधोभागे नीला चैवोर्ध्वदेशिके ॥  
  
पुत्रमित्रकलत्रादीन् देवी रक्षतु सर्वदा ।  
इति ते कथितं देवि सर्वमन्मौघविग्रहम् ॥  
  
त्रैलोक्यमोहनं नाम कवचं ब्रह्मरूपिणी ।  
ब्रह्मेश-प्रमुखाधीश-नारायण-मुखाच्युतम् ॥  
  
कवचं रेणुका देव्याः यः पठेत्प्रयतो नरः ।  
स सर्वसिद्धमाप्नोति सत्यमेव न संशयः ॥  
  
गाने तु तुम्बरुः साक्षाद्दाने वै वासवो यथा ।  
दत्तात्रेयसमो ज्ञाने गङ्गेव मलनाशकः ॥  
  
कामदेवसमो रूपे वायुतुल्यः पराक्रमे ।  
स भवेत्साधकः श्रेष्ठः सत्यं सत्यं मयोदितम् ॥  
  
न हन्यते गतिस्तस्य वायोरिव नभस्तले ।  
शतमष्टोत्तरं चास्य पुरश्चर्याविधिस्मृतः ॥  
  
हवनं तद्दशांशेन कृत्वा तत्साधयेद्भुवम् ।  
यदि चेत् सिद्धकवचः शिवतुल्यो भवेत्स्वयम् ॥  
  
पठनाद्धारणात्सर्वा पृथ्वी काशीपुरीसमा ।  
यत्र कुत्र विपन्नोऽपि वाराणस्यां मृतो भवेत् ॥  
  
न मन्त्रो नौषधं तस्य नाकालमरणं तथा ।  
भवत्येव महेशानि कवचे हृदि संस्थिते ॥  
  
अश्वमेधसहस्राणि वा जपेय शतानि च ।  
महादानानि यान्येव प्रादक्षिण्यं भुवस्तथा ॥  
  
कलां नार्हन्ति तान्येव सकृदुच्चारणादतः ।  
पुष्पाञ्जलिं रेणुकायै मूलेनैव सदाऽर्पयेत् ॥  
  
शतवर्षसहस्रायाः पूजायाः फलमाप्नुयात् ।  
लिखित्वा भूर्जपत्रे तु वध्नीयात्सर्वकार्यके ॥  
  
इदं कवचमज्ञात्वा यो जपेद्रेणुकां शिवाम् ।  
शतलक्षं प्रजप्त्वाऽपि न मन्त्रः सिद्धिदायकः ॥  
  
इति श्रीडामरेश्वरतन्त्रे ईश्वरपार्वतीसंवादे रेणुकाकवचं समाप्तम् ॥  
  
   
Encoded and proofread by Kaushal S. Kaloo     kaushalskaloo  at gmail. com   
  
