---
Author: Shankaracharya
Category: devii, dashamahAvidyA, stotra, nava, devI, shankarAchArya
Description-comments: There are variations
File name: devii_navaratna.itx
Indexextra: (Scan
Language: Sanskrit
Latest update: September 3, 2002, March 24, 2020
Location: doc_devii
Proofread by: Sridhar - Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: hinduism/religion
Sublocation: devii
Text title: navaratnamaalikaa stotram.h
Texttype: stotra
Transliterated by: Kapila Shankaran(achintya at ican.net) and Aravind
engtitle: navaratnamAlikA
itxtitle: navaratnamAlikA (shaNkarAchAryavirachitam)
title: नवरत्नमालिका (शण्कराचार्यविरचितम्)

---
  
 नवरत्नमालिका   
नामरत्ननवरत्नमालिका  
  
हारनूपुरकिरीटकुण्डलविभूषितावयवशोभिनीं  
     कारणेशवरमौलिकोटिपरिकल्प्यमानपदपीठिकाम् ।  
कालकालफणिपाशबाणधनुरङ्कुशामरुणमेखलां  
     फालभूतिलकलोचनां मनसि भावयामि परदेवताम् ॥ १॥ (३)  
  
गन्धसारघनसारचारुनवनागवल्लिरसवासिनीं  
     सान्ध्यरागमधुराधराभरणसुन्दराननशुचिस्मिताम् ।  
मन्धरायतविलोचनाममलबालचन्द्रकृतशेखरीं  
     इन्दिरारमणसोदरीं मनसि भावयामि परदेवताम् ॥ २॥ (४)  
  
स्मेरचारुमुखमण्डलां विमलगण्डलम्बिमणिमण्डलां  
     हारदामपरिशोभमानकुचभारभीरुतनुमध्यमाम् ।  
वीरगर्वहरनूपुरां विविधकारणेशवरपीठिकां  
     मारवैरिसहचारिणीं मनसि भावयामि परदेवताम् ॥ ३॥  
  
भूरिभारधरकुण्डलीन्द्रमणिबद्धभूवलयपीठिकां  
     वारिराशिमणिमेखलावलयवह्निमण्डलशरीरिणीम् ।  
वारिसारवहकुण्डलां गगनशेखरीं च परमात्मिकां  
     चारुचन्द्ररविलोचनां मनसि भावयामि परदेवताम् ॥ ४॥ (६)  
  
कुण्डलत्रिविधकोणमण्डलविहारषड्दलसमुल्लस-  
     त्पुण्डरीकमुखभेदिनीं च प्रचण्डभानुभासमुज्ज्वलाम् ।  
मण्डलेन्दुपरिवाहितामृततरङ्गिणीमरुणरूपिणीं  
     मण्डलान्तमणिदीपिकां मनसि भावयामि परदेवताम् ॥ ५॥ (५)  
  
वारणाननमयूरवाहमुखदाहवारणपयोधरां  
     चारणादिसुरसुन्दरीचिकुरशेकरीकृतपदाम्बुजाम् ।  
कारणाधिपतिपञ्चकप्रकृतिकारणप्रथममातृकां  
     वारणान्तमुखपारणां मनसि भावयामि परदेवताम् ॥ ६॥ (७)  
  
पद्मकान्तिपदपाणिपल्लवपयोधराननसरोरुहां  
     पद्मरागमणिमेखलावलयनीविशोभितनितम्बिनीम् ।  
पद्मसम्भवसदाशिवान्तमयपञ्चरत्नपदपीठिकां  
     पद्मिनीं प्रणवरूपिणीं मनसि भावयामि परदेवताम् ॥ ७॥ (९)  
  
आगमप्रणवपीठिकाममलवर्णमङ्गलशरीरिणीं  
     आगमावयवशोभिनीमखिलवेदसारकृतशेखरीम् ।  
मूलमन्त्रमुखमण्डलां मुदितनादबिन्दुनवयौवनां  
     मातृकां त्रिपुरसुन्दरीं मनसि भावयामि परदेवताम् ॥ ८॥ (८)  
  
कालिकातिमिरकुन्तलान्तघनभृङ्गमङ्गलविराजिनीं  
     चूलिकाशिखरमालिकावलयमल्लिकासुरभिसौरभाम् ।  
वालिकामधुरगण्डमण्डलमनोहराननसरोरुहां  var  वालिकाचतुर  
     बालिकामखिलनायिकां मनसि भावयामि परदेवताम् ॥ ९॥ (१)  
  
नित्यमेव नियमेन जल्पतां  
     भुक्तिमुक्तिफलदामभीष्टदाम् ।  
शङ्करेण रचितां सदा जपे-  
     न्नामरत्ननवरत्नमालिकाम् ॥ १०॥ (११)  
  
इति श्रीमत्परमहंसपरिव्रजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ नवरत्नमालिका सम्पूर्णा ॥  
  
 Another variation follows with difference in sequence  
   marked () above and some additional verses added  
   1, 2, and 10 below (3 above not present) as in scan.  
  
           नामरत्ननवरत्नमालिका  
  
ध्यानश्लोकः ।  
कालिकातिमिरकुन्तलान्तघनभृङ्गमङ्गलविराजिनीं  
     चूलिकाशिखरमालिकावलयमल्लिकासुरभिसौरभाम् ।  
वालिकामधुरगण्डमण्डलमनोहराननसरोरुहां  var  वालिकाचतुर  
     बालिकामखिलनायिकां मनसि भावयामि परदेवताम् ॥  
  
दाडिमीकुसुममञ्जरीनिकरसुन्दरे मदनमन्दिरे  
     यामिनीरमणखण्डमण्डितशिखण्डिके तरलकुण्डले ।  
पाशमङ्कुशमुदश्चितं दधति कोमले कमललोचने  
     तावके वपुषि सन्तत जननि! मामकं भवतु मानसम् ॥ १ ॥  
  
कुन्दसुन्दरमन्दहासविराजिताधरपल्लवा-  
     मिन्दुबिम्बनिभाननामरविन्दचारुविलोचनाम् ।  
चन्दनागरुपङ्करूषिततुङ्गपीनपयोधरा  
     चन्द्रशेखरवल्लभां प्रणमामि शैलसुतामुमाम् ॥ २ ॥  
  
हारनूपुरकिरीटकुण्डलविभूषितावयवशोभिनीं  
     कारणेशवरमौलिकोटिपरिकल्प्यमानपदपीठिकाम् ।  
कालकालफणिपाशबाणधनुरङ्कुशामरुणमेखलां  
     फालभूतिलकलोचनां मनसि भावयामि परदेवताम् ॥ ३॥  
  
गन्धसारघनसारचारुनवनागवल्लिरसवासिनीं  
     सान्ध्यरागमधुराधराभरणसुन्दराननशुचिस्मिताम् ।  
मन्धरायतविलोचनाममलबालचन्द्रकृतशेखरीं  
     इन्दिरारमणसोदरीं मनसि भावयामि परदेवताम् ॥ ४॥  
  
कुण्डलत्रिविधकोणमण्डलविहारषड्दलसमुल्लस-  
     त्पुण्डरीकमुखभेदिनीं च प्रचण्डभानुभासमुज्ज्वलाम् ।  
मण्डलेन्दुपरिवाहितामृततरङ्गिणीमरुणरूपिणीं  
     मण्डलान्तमणिदीपिकां मनसि भावयामि परदेवताम् ॥ ५॥  
  
भूरिभारधरकुण्डलीन्द्रमणिबद्धभूवलयपीठिकां  
     वारिराशिमणिमेखलावलयवह्निमण्डलशरीरिणीम् ।  
वारिसारवहकुण्डलां गगनशेखरीं च परमात्मिकां  
     चारुचन्द्ररविलोचनां मनसि भावयामि परदेवताम् ॥ ६॥  
  
वारणाननमयूरवाहमुखदाहवारणपयोधरां  
     चारणादिसुरसुन्दरीचिकुरशेकरीकृतपदाम्बुजाम् ।  
कारणाधिपतिपञ्चकप्रकृतिकारणप्रथममातृकां  
     वारणान्तमुखपारणां मनसि भावयामि परदेवताम् ॥ ७॥  
  
आगमप्रणवपीठिकाममलवर्णमङ्गलशरीरिणीं  
     आगमावयवशोभिनीमखिलवेदसारकृतशेखरीम् ।  
मूलमन्त्रमुखमण्डलां मुदितनादबिन्दुनवयौवनां  
     मातृकां त्रिपुरसुन्दरीं मनसि भावयामि परदेवताम् ॥ ८॥  
  
पद्मकान्तिपदपाणिपल्लवपयोधराननसरोरुहां  
     पद्मरागमणिमेखलावलयनीविशोभितनितम्बिनीम् ।  
पद्मसम्भवसदाशिवान्तमयपञ्चरत्नपदपीठिकां  
     पद्मिनीं प्रणवरूपिणीं मनसि भावयामि परदेवताम् ॥ ९॥  
  
माणिक्यकुण्डलितमौक्तिकवालिकेन  
     मन्दस्मितेन वदनारुणपङ्कजेन ।  
कालान्तदीर्घमणिमङ्गलसूत्रकण्ठी   
     माता विशालनयना मम सन्निधत्ताम् ॥ १०॥  
  
नित्यमेव नियमेन जल्पतां  
     भुक्तिमुक्तिफलदामभीष्टदाम् ।  
शङ्करेण रचितां सदा जपे-  
     न्नामरत्ननवरत्नमालिकाम् ॥ ११॥  
  
इति श्रीमत्परमहंसपरिव्रजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ नवरत्नमालिका सम्पूर्णा ॥  
  
  
Encoded by Kapila Shankaran and Aravind.  
Proofread by Sridhar Seshagiri sridhar.seshagiri@gmail.com  
  
