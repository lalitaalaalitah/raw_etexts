---
Author: Traditional
Category: hRidaya, devii, dashamahAvidyA, devI
Description-comments: shrInandyAvarte mahAdevapArvatIsa.nvAde
File name: chhinnamastaahridayam.itx
Language: Sanskrit
Latest update: August 11, 2006
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: chhinnamastAhradayam
Transliterated by: Ravin Bhalekar ravibhalekar at hotmail.com
engtitle: ChinnamastAhRidayam
itxtitle: ChinnamastAhRidayam
title: छिन्नमस्ताहृइदयम्

---
  
 श्रीछिन्नमस्ताहृदयम्   
  
श्रीगणेशाय नमः ।  
श्रीपार्वत्युवाच ।  
श्रुतं पूजादिकं सम्यग्भवद्वक्त्राब्जनिःसृतम् ।  
हृदयं छिन्नमस्तायाः श्रोतुमिच्छामि साम्प्रतम् ॥ १॥  
  
ॐ महादेव उवाच ।  
नाद्यावधि मया प्रोक्तं कस्यापि प्राणवल्लभे ।  
यत्वया परिपृष्टोऽहं वक्ष्ये प्रीत्यै तव प्रिये ॥ २॥  
  
ॐ अस्य श्रीछिन्नमस्ताहृदयस्तोत्रमन्त्रस्य भैरव ऋषिः ,  
सम्राट् छन्दः , छिन्नमस्ता देवता , हूं बीजम् ,  
ॐ शक्तिः , ह्रीं कीलकं , शत्रुक्षयकरणार्थे पाठे विनियोगः ॥  
  
ॐ भैरवऋषये नमः शिरसि ।  
ॐ सम्राट्छन्दसे नमो मुखे ।  
ॐ छिन्नमस्तादेवतायै नमो हृदि ।  
ॐ हूं बीजाय नमो गुह्ये ।  
ॐ ॐ शक्तये नमः पादयोः ।  
ॐ ह्रीं कीलकाय नमो नाभौ ।  
ॐ विनियोगाय नमः सर्वाङ्गे ।  
इति ऋष्यादिन्यासः ।  
ॐ ॐ अङ्गुष्ठाभ्यां नमः ।  
ॐ हूं तर्जनीभ्यां नमः ।  
ॐ ह्रीं मध्यमाभ्यां नमः ।  
ॐ ऐं अनामिकाभ्यां नमः ।  
ॐ क्लीं कनिष्ठिकाभ्यां नमः ।  
ॐ हूं करतलकरपृष्ठाभ्यां नमः ।  
इति करन्यासः ।  
ॐ ॐ हृदयाय नमः ।  
ॐ हूं शिरसे स्वाहा ।  
ॐ ह्रीं शिखायै वषट् ।  
ॐ ऐं कवचाय हुम् ।  
ॐ क्लीं नेत्रत्रयाय वौषट् ।  
ॐ हूं अस्त्राय फट् ।  
इति हृदयादिषडङ्गन्यासः ।  
रक्ताभां रक्तकेशीं करकमललसत्कर्त्रिकां कालकान्तिं  
विच्छिन्नात्मीयमुण्डासृगरुणबहुलोदग्रधारां पिबन्तीम् ।  
विघ्नाभ्रौघप्रचण्डश्वसनसमनिभां सेवितां सिद्धसङ्घैः  
पद्माक्षीं छिन्नमस्तां छलकरदितिजच्छेदिनीं संस्मरामि ॥  
  
इति ध्यानम् ।  
वन्देऽहं छिन्नमस्तां तां छिन्नमुण्डधरां पराम् ।  
छिन्नग्रीवोच्छटाच्छन्नां क्षौमवस्त्रपरिच्छदाम् ॥ २॥  
  
सर्वदा सुरसङ्घेन सेविताङ्घ्रिसरोरुहाम् ।  
सेवे सकलसम्पत्त्यै छिन्नमस्तां शुभप्रदाम् ॥ ३॥  
  
यज्ञानां योगयज्ञाय या तु जाता युगे युगे ।  
दानवान्तकरीं देवीं छिन्नमस्तां भजामि ताम् ॥ ४॥  
  
वैरोचनीं वरारोहां वामदेवविवर्द्धिताम् ।  
कोटिसूर्य्यप्रभां वन्दे विद्युद्वर्णाक्षिमण्डिताम् ॥ ५॥  
  
निजकण्ठोच्छलद्रक्तधारया या मुहुर्मुहुः ।  
योगिनीस्तर्पयन्त्युग्रा तस्याश्चरणमाश्रये ॥ ६॥  
  
हूमित्येकाक्षरं मन्त्रं यदीयं युक्तमानसः ।  
यो जपेत्तस्य विद्वेषी भस्मतां याति तां भजे ॥ ७॥  
  
हूं स्वाहेति मनुं सम्यग्यः स्मरत्यर्तिमान्नरः ।  
छिनत्ति च्छिन्नमस्ताया तस्य बाधां नमामि ताम् ॥ ८॥  
  
यस्याः कटाक्षमात्रेण क्रूरभूतादयो द्रुतम् ।  
दूरतः सम्पलायन्ते च्छिन्नमस्तां भजामि ताम् ॥ ९॥  
  
क्षितितलपरिरक्षाक्षान्तरोषा सुदक्षा  
छलयुतखलकक्षाच्छेदने क्षान्तिलक्ष्या ।  
क्षितिदितिजसुपक्षा क्षोणिपाक्षय्यशिक्षा  
जयतु जयतु चाक्षा च्छिन्नमस्तारिभक्षा ॥ १०॥  
  
कलिकलुषकलानां कर्त्तने कर्त्रिहस्ता  
सुरकुवलयकाशा मन्दभानुप्रकाशा ।  
असुरकुलकलापत्रासिकाऽम्लानमूर्ति  
जयतु जयतु काली च्छिन्नमस्ता कराली ॥ ११॥  
  
भुवनभरणभूरिभ्राजमानानुभावा  
भवभवविभवानां भारणोद्भातभूतिः ।  
द्विजकुलकमलानां भासिनी भानुमूर्ति  
भवतु भवतु वाणी च्छिन्नमस्ता भवानी ॥ १२॥  
  
मम रिपुगणमाशु च्छेत्तुमुग्रं कृपाणं  
सपदि जननि तीक्ष्णं छिन्नमुण्डं गृहाण ।  
भवतु तव यशोऽलं छिन्धि शत्रून्खलान्मे  
मम च परिदिशेष्टं छिन्नमस्ते क्षमस्व ॥ १३॥  
  
छिन्नग्रीवा छिन्नमस्ता छिन्नमुण्डधराऽक्षता ।  
क्षोदक्षेमकरी स्वक्षा क्षोणीशाच्छादनक्षमा ॥ १४॥  
  
वैरोचनी वरारोहा बलिदानप्रहर्षिता ।  
बलिपूजितपादाब्जा वासुदेवप्रपूजिता ॥ १५॥  
  
इति द्वादशनामानि च्छिन्नमस्ताप्रियाणि यः ।  
स्मरेत्प्रातः समुत्थाय तस्य नश्यन्ति शत्रवः ॥ १६॥  
  
यां स्मृत्वा सन्ति सद्यः सकलसुरगणाः सर्वदा सम्पदाढ्याः  
शत्रूणां सङ्घमाहत्य विशदवदनाः स्वस्थचित्ताः श्रयन्ति ।  
तस्याः सङ्कल्पवन्तः सरसिजचरणां सततं संश्रयन्ति साऽऽद्या  
श्रीशादिसेव्या सुफलतु सुतरं छिन्नमस्ता प्रशस्ता ॥ १७॥  
  
इदं हृदयमज्ञात्वा हन्तुमिच्छति यो द्विषम् ।  
कथं तस्याचिरं शत्रुर्नाशमेष्यति पार्वति ॥ १८॥  
  
यदीच्छेन्नाशनं शत्रोः शीघ्रमेतत्पठेन्नरः ।  
छिन्नमस्ता प्रसन्ना हि ददाति फलमीप्सितम् ॥ १९॥  
  
शत्रुप्रशमनं पुण्यं समीप्सितफलप्रदम् ।  
आयुरारोग्यदं चैव पठतां पुण्यसाधनम् ॥ २०॥  
  
॥ इति श्रीनन्द्यावर्ते महादेवपार्वतीसंवादे  
श्रीछिन्नमस्ताहृदयस्तोत्रं सम्पूर्णम् ॥  
  
  
  
  
  
Encoded and Proofread by Ravin Bhalekar ravibhalekar@hotmail.com  
  
