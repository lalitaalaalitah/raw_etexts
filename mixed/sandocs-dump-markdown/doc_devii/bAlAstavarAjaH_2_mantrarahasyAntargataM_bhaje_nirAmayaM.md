---
Category: devii, dashamahAvidyA, devI, stavarAja
Description/comments: bAlAsaparyA saparyAkrama-nAmAvalI-stotrAdisaNgrahaH, mantrarahasya
File name: bAlAstavarAjaH2.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Stavaraja  2
engtitle: bAlAstavarAjaH 2
itxtitle: bAlAstavarAjaH 2 (mantrarahasyAntargataM bhaje nirAmayaM)
title: बालास्तवराजः २ (मन्त्ररहस्यान्तर्गतं भजे निरामयं)

---
  
 श्रीबालास्तवराजः २   
भजे निरामयं वस्तु जगत्त्रयविमोहनम् ।  
अशेषव्यवहाराणां स्वामिनीं संविदं पराम् ॥ १॥  
  
उद्यत्सूर्यसहस्राभां दाडिमीकुसुमप्रभाम् ।  
जपाकुसुमसङ्काशां पद्मरागघसमप्रभाम् ॥ २॥  
  
विद्युत्पुञ्जनिभां तप्तकाञ्चनाभां सुरेश्वरीम् ।  
रक्तोत्पलदलाकारपादपल्लवराजिताम् ॥ ३॥  
  
अनर्घ्यरत्नखचितमञ्जीरचरणद्वयाम् ।  
पादाङ्गुलीयकक्षिप्तरत्नतेजोविराजिताम् ॥ ४॥  
  
कदलीललितस्तम्भसुकुमारोरुकोमलाम् ।  
अलक्ष्यमध्यमां निम्ननाभिं शातोदरीं पराम् ॥ ५॥  
  
अनर्घ्यमौक्तिकस्यूतहारभारविराजिताम् ।  
उद्यदादित्यसङ्काशताटङ्ककुसुमप्रभाम् ॥ ६॥  
  
पूर्णचन्द्रमुखीं पद्मवदनां वरनासिकाम् ।  
स्फुरन्मादनकोदण्डसुभ्रुवं पद्मलोचनाम् ॥ ७॥  
  
ललाटपट्टसंराजद्रत्नाढ्यतिलकाञ्चिताम् ।  
मुक्तामाणिक्यघटितमकुटस्थलकिङ्किणीम् ॥ ८॥  
  
स्फुरच्चन्द्रकलाराजन्मकुटां लोचनत्रयीम् ।  
प्रवालपल्लवलसद्बाहुवल्लीचतुष्टयाम् ॥ ९॥  
  
इक्षुकोदण्डपुष्पेषुपाशाङ्कुशचतुर्भुजाम् ।  
सर्वदेवमयीं बालां श्रीमत्त्रिपुरसुन्दरीम् ॥ १०॥  
  
सर्वतीर्थमयीं विद्यां सर्वकामप्रपूरणीम् ।  
सर्वाम्नायमयीं विद्यां सर्वदेवोपशोभिताम् ॥ ११॥  
  
एवं ध्यात्वा परां बालां वामनासापुटक्रमात् ।  
त्रिकोणमुद्रया बिन्दौ महापद्ममनुस्मरेत् ॥ १२॥  
  
आवाह्य बालां तन्मन्त्रं पठन्पीठे स्थितां स्मरेत् ॥ १३॥  
  
इति मन्त्ररहस्यान्तर्गतं श्रीबालास्तवराजः (२) सम्पूर्णः ।  
  
  
Proofread by PSA Easwaran   
  
