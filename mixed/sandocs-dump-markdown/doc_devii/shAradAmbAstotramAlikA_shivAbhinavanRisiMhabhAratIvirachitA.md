---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, sarasvatI
File name: shAradAmbAstotramAlikA.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shAradAmbAstotramAlikA
engtitle: shAradAmbAstotramAlikA
itxtitle: shAradAmbAstotramAlikA (shivAbhinavanRisiMhabhAratIvirachitA)
title: शारदाम्बास्तोत्रमालिका (शिवाभिनवनृइसिंहभारतीविरचिता)

---
  
 श्रीशारदाम्बास्तोत्रमालिका   
(श्रीकालटिक्षेत्रे)  
आसेतुशीतगिरिमध्यनिवासलोकान्  
     स्वस्वाश्रमाद्युचितकर्मनिषक्तचित्तान् ।  
श्रीघ्रं विधाय करुणामृतवारिराशे  
     श्रीशारदाम्ब सितचित्तमिमं कुरुष्व ॥ १॥  
  
हंसादिमस्करिवरार्चितपादपद्मे  
     हंसाग्र्ययाननिरते मुखनिर्जिताब्जे ।  
कंसारिमुख्यसुरनायकपूज्यमाने  
     श्रीशारदाम्ब सितचित्तमिमं कुरुष्व ॥ २॥  
  
श्वेताम्बुसम्भवनिवासनिषक्तबुद्धे  
     शीतांशुराजतमहीधरतुल्यवर्णे ।  
वाताम्बुमात्रपरितुष्टजनालिसेव्ये  
     श्रीशारदाम्ब सितचित्तमिमं कुरुष्व ॥ ३॥  
  
क्रव्यादवैरिमुखदेववरेड्यपादे  
     सुव्याहृतिप्रदपदाम्बुजजातुपाते ।  
निर्व्याजपूर्णकरुणामृतजन्मभूमे  
     श्रीशारदाम्ब सितचित्तमिमं कुरुष्व ॥ ४॥  
  
भक्त्यादिगन्धरहितान्गुरुपादपद्मे  
     तत्सेवने च सुतरां विनिवृत्तभावान् ।  
लोकानवाम्ब परिशुद्धहृदो विधाय  
     श्रीशारदाम्ब सितचित्तमिमं कुरुष्व ॥ ५॥  
  
अज्ञातवेदनिचयस्मृतिमुख्यगन्धान्  
     कामार्थमात्रपुरुषार्थधियो मनुष्यान् ।  
आम्नायमार्गपथिकांस्तरसा विधाय  
     श्रीशारदाम्ब सितचित्तमिमं कुरुष्व ॥ ६॥  
  
देहात्मवादनिरतान्सततं हि मोदा-  
     त्तत्पालनैकनिरतानपि नीचवृत्त्या ।  
किं च स्ववृत्तिविमुखान्परिपालयन्ती  
     श्रीशारदाम्ब सितचित्तमिमं कुरुष्व ॥ ७॥  
  
पापाम्बुराशिविनिमज्जनमुह्यमान-  
     मेनं दुरन्तविषयाशमजास्यवासे ।  
लोकं निवार्य तरसा कृपया दुराशां  
     श्रीशारदाम्ब सितचित्तमिमं कुरुष्व ॥ ८॥  
  
उद्वेगकालपरितुष्टहृदम्बुजात-  
     मप्यैहिकादिनिचये स्पृहया विहीनम् ।  
भीत्या रुषा च सुतरां रहितं विधाय  
     श्रीशारदाम्ब सितचित्तमिमं कुरुष्व ॥ ९॥  
  
आकल्पकालटिनिवासनिबद्धदीक्षा  
     भूत्वा तथाखिलजगत्यपि धर्मवृद्धिम् ।  
प्रापय्य लोकपरिरक्षणमाचरन्ती  
     श्रीशारदाम्ब सितचित्तमिमं कुरुष्व ॥ १०॥  
  
भाग्याब्धिपूर्णशरदिन्दुसमूहरूपे  
     भक्तौघसस्यसितभिन्नपयोदपङ्क्ते ।  
वेधोमनोऽम्बुजनिबालदिवाकराभे  
     श्रीशारदाम्ब सितचित्तमिमं कुरुष्व ॥ ११॥  
  
प्राणादिवायुनिचयं विनिरुद्ध्य चेतो  
     हृत्पङ्कजे चिरतरं तव दिव्यमूर्तेः ।  
ध्यानं विभुं रचयितुं प्रविधाय मातः  
     श्रीशारदाम्ब सितचित्तमिमं कुरुष्व ॥ १२॥  
  
काणादकापिलमुखेषु समस्तशास्त्रे-  
     ष्वव्याहतां प्रतिभया सहितां मनीषाम् ।  
जात्वप्यकर्णविषयेषु वितीर्य तूर्णं  
     श्रीशारदाम्ब सितचित्तमिमं कुरुष्व ॥ १३॥  
  
लक्ष्येऽखिलश्रुतिमहादिमवाक्यपङ्क्तेः  
     ऋक्षेशगर्वपरिशातनदक्षवक्त्रे ।  
यक्षेशपाशिमुखदिक्पतिपूज्यपादे  
     श्रीशारदाम्ब सितचित्तमिमं कुरुष्व ॥ १४॥  
  
दारात्मजावसथपालनसक्तचित्तां-  
     स्तत्पालनात्तबहुदुःखततीश्च सोढ्वा ।  
स्वप्नेऽपि सौख्यरहितान्परिपाल्य लोकान्  
     श्रीशारदाम्ब सितचित्तमिमं कुरुष्व ॥ १५॥  
  
कारुण्यपूर्णनयने कलिकल्मषघ्नि  
     कन्दर्पवैरिसहजे कमलायताक्षि ।  
कस्तूरिकामकरिकाश्रितगण्डभागे  
     श्रीशारदाम्ब सितचित्तमिमं कुरुष्व ॥ १६॥  
  
नैवापहाय निजधर्ममतीव कष्ट-  
     कालेऽपि वाणि सुतरां निजधर्मवाञ्छाः ।  
भूयासुराशु पुरुषाः कुरु तद्वदम्ब  
     श्रीशारदाम्ब सितचित्तमिमं कुरुष्व ॥ १७॥  
  
ईहाविहीनजनसन्ततिचिन्त्यमान-  
     पादारविन्दयुगले प्रणतव्रजाय ।  
ईशित्वसिद्धिमुखसिद्धिततिप्रदात्रि  
     श्रीशारदाम्ब सितचित्तमिमं कुरुष्व ॥ १८॥  
  
बालारुणाधरविनिर्जितपक्वबिम्बे  
     चेलावधूतशरदभ्रसनस्तगर्वे ।  
लीलाविनिर्मितविचित्रजगत्समूहे  
     श्रीशारदाम्ब सितचित्तमिमं कुरुष्व ॥ १९॥  
  
भक्तिं वितीर्य सुदृढां तव पादपद्मे  
     दुःखालयेषु विषयेषु विरक्तिदार्ढ्यम् ।  
औत्सुक्यमप्यविरलं निगमान्तपाठे  
     श्रीशारदाम्ब सितचित्तमिमं कुरुष्व ॥ २०॥  
  
दूर्वादिमत्तगजसिंहधुरन्धरत्वं  
     शर्वादिसेवितपदे तरसा वितीर्य ।  
दुर्वासनां हृदि गतां तरसा प्रमथ्य  
     श्रीशारदाम्ब सितचित्तमिमं कुरुष्व ॥ २१॥  
  
पादाम्बुजप्रणतलोकविचित्रकाव्य-  
     कर्तृत्वदानचतुरे चतुरास्यजाये ।  
कुम्भीन्द्रकुम्भपरिपन्थिकुचे कुमारि  
     श्रीशारदाम्ब सितचित्तमिमं कुरुष्व ॥ २२॥  
  
चापल्यनैजजनिभूमिहृदम्बुजातं  
     पापाम्बुराशिदृढमग्नमपेतपुण्यम् ।  
आत्मावबोधविधुरं गुरुभक्तिहीनं  
     श्रीशारदाम्ब सितचित्तमिमं कुरुष्व ॥ २३॥  
  
रङ्कोऽपि यत्करुणया प्रभवेत्सुरेशो  
     मूकोऽपि तद्गुरुमहो वचसा जयेच्च ।  
सा त्वं प्रभूतधनवाग्विभवप्रदात्रि  
     श्रीशारदाम्ब सितचित्तमिमं कुरुष्व ॥ २४॥  
  
अम्बाशु बोधय कृपाभरितैः कटाक्षै-  
     स्तत्त्वं परं यदवलोकनतो न भूयात् ।  
भूयोऽपि जन्म पदनम्रततेः कदाचित्  
     श्रीशारदाम्ब सितचित्तमिमं कुरुष्व ॥ २५॥  
  
कालट्यभिख्यपुरवासनिबद्धभावे  
     कालप्रतीपसहजे कलकण्ठकण्ठे ।  
कायप्रभाजिततुषारसितांशुशोभे  
     श्रीशारदाम्ब सितचित्तमिमं कुरुष्व ॥ २६॥  
  
यत्त्वं हि वीक्षणलवेन नतार्भकाणां  
     सम्पोषणं प्रकुरुषे जगदम्ब सार्थम् ।  
मीनाम्बकत्वमभजद्भवतीह तस्मात्  
     श्रीशारदाम्ब सितचित्तमिमं कुरुष्व ॥ २७॥  
  
अष्टाङ्गयोगमखिलं तरसोपदिश्य  
     नीत्वा च मध्यपदवीं सहशक्तिवायुम् ।  
चेतश्च धामनि परे दृढमारचय्य  
     श्रीशारदाम्ब सितचित्तमिमं कुरुष्व ॥ २८॥  
  
ऐक्यावबोधनकृते प्रणमज्जनानां  
     वक्त्रे विधुत्वमथ नेत्रयुगे झषत्वम् ।  
मध्ये च पञ्चमुखतां परिधारयन्ती  
     श्रीशारदाम्ब सितचित्तमिमं कुरुष्व ॥ २९॥  
  
श्रीशङ्करार्यकरपङ्कजपूजिताङ्घ्रे  
     पाशं विभिद्य तरसा भवनामभाजम् ।  
साशंसदाहिविषयेऽप्युपभुक्तपूर्वे  
     श्रीशारदाम्ब सितचित्तमिमं कुरुष्व ॥ ३०॥  
  
कीरार्भकप्रविलसत्करपङ्कजाते  
     स्वाराज्यदानपरितोषितनम्रवृन्दे ।  
स्मेरास्यकान्तिपरिधूतसुधांशुबिम्बे  
     श्रीशारदाम्ब सितचित्तमिमं कुरुष्व ॥ ३१॥  
  
कारुण्यसागरनिमग्नहृदम्बुजाते  
     लावण्यजन्मसदनीकृतनैजदेहे ।  
कारुण्यनित्यविहृतेर्निलयाङ्गसौधे  
     श्रीशारदाम्ब सितचित्तमिमं कुरुष्व ॥ ३२॥  
  
श्रीशेशपद्मजमुखामरपूजिताङ्घ्रे  
     श्रीबोधदाननिरते प्रणमज्जनेभ्यः ।  
श्रीकण्ठसोदरि कृपामृतवरिराशे  
     श्रीशारदाम्ब सितचित्तमिमं कुरुष्व ॥ ३३॥  
  
पूर्णानदीतटविहारविलोलचित्ते  
     तूर्णानतेष्टततिदाननिबद्धदीक्षे ।  
चूर्णायिताखिलचिरात्तहृदन्धकारे  
     श्रीशारदाम्ब सितचित्तमिमं कुरुष्व ॥ ३४॥  
  
वैराग्यजन्मनिलयैः परिसेव्यमाने  
     वैयासकिप्रमुखमौनिजनैर्नितान्तम् ।  
सच्चित्सुखात्मकतनो विधिपुण्यराशे  
     श्रीशारदाम्ब सितचित्तमिमं कुरुष्व ॥ ३५॥  
  
यां वेत्तुमिच्छति मखानशनाद्युपायै-  
     र्लोके द्विजावलिरसौ बहुपुण्यपाकात् ।  
सोपायहीनमपि नैजकृपातिरेकात्  
     श्रीशारदाम्ब सितचित्तमिमं कुरुष्व ॥ ३६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीशारदाम्बास्तोत्रमालिका सम्पूर्णा ।  
  
  
Proofread by PSA Easwaran psaeaswaran at gmail.com  
  
