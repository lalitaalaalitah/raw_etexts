---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAmuktAvalIstotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Muktavali Stotram
engtitle: bAlAmuktAvalIstotram
itxtitle: bAlAmuktAvalIstotram
title: बालामुक्तावलीस्तोत्रम्

---
  
 श्रीबालामुक्तावलीस्तोत्रम्   
बालार्ककोटिरुचिरां कोटिब्रह्माण्डभूषिताम् ।  
कन्दर्पकोटिलावण्यां बालां वन्दे शिवप्रियाम् ॥ १॥  
  
वह्निकोटिप्रभां सूक्ष्मां कोटिकोटिसहेलिनीम् ।  
वरदां रक्तवर्णां च बालां वन्दे सनातनीम् ॥ २॥  
  
ज्ञानरत्नाकरां भीमां परब्रह्मावतारिणीम् ।  
पञ्चप्रेतासनगतां बालां वन्दे गुहाशयाम् ॥ ३॥  
  
पराप्रासादमूर्ध्निस्थां पवित्रां पात्रधारिणीम् ।  
पशुपाशच्छिदां तीक्ष्णां बालां वन्दे शिवासनाम् ॥ ४॥  
  
गिरिजां गिरिमध्यस्थां गीः रूपां ज्ञानदायिनीम् ।  
गुह्यतत्त्वपरां चाद्यां बालां वन्दे पुरातनिम् ॥ ५॥  
  
बौद्धकोटिसुसौन्दर्यां चन्द्रकोटिसुशीतलाम् ।  
आशावासां परां देवीं वन्दे बालां कपर्दिनीम् ॥ ६॥  
  
सृष्टिस्थित्यन्तकारिणीं त्रिगुणात्मकरूपिणीम् ।  
कालग्रसनसामर्थ्यां बालां वन्दे फलप्रदाम् ॥ ७॥  
  
यज्ञनाशीं यज्ञदेहां यज्ञकर्मशुभप्रदाम् ।  
जीवात्मविश्वजननीं बालां वन्दे परात्पराम् ॥ ८॥  
  
इत्येतत्परमं गुह्यं नाम्ना मुक्तावलीस्तवम् ।  
ये पठन्ति महेशानि फलं वक्तुं न शक्यते ॥ ९॥  
  
गुह्याद्गुह्यतरं गुह्यं महागुह्यं वरानने ।  
विद्यार्थी लभते विद्यां धनार्थी मोक्षमाप्नुयात् ॥ १०॥  
  
कन्यार्थी लभते कन्यां मोक्षार्थी मोक्षमाप्नुयात् ।  
बहुनात्र किमुक्तेन चिन्तामणिरिवापरम् ॥ ११॥  
  
गोपनीयं प्रयत्नेन गोपनीयं न संशयः ।  
अन्येभ्यो नैव दातव्यं किमन्यच्छ्रोतुमिच्छसि ॥ १२॥  
  
इति श्रीविष्णुयामले श्रीबालामुक्तावलीस्तोत्रं सम्पूर्णम् ।  
  
  
Proofread by PSA Easwaran   
  
