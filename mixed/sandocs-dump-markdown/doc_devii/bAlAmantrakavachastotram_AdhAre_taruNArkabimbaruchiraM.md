---
Category: devii, dashamahAvidyA, devI, kavacha
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAmantrakavachastotram.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Mantrakavacha Stotram
engtitle: bAlAmantrakavachastotram
itxtitle: bAlAmantrakavachastotram (AdhAre taruNArkabimbaruchiraM)
title: बालामन्त्रकवचस्तोत्रम् (आधारे तरुणार्कबिम्बरुचिरं)

---
  
 श्रीबालामन्त्रकवचस्तोत्रम्   
आधारे तरुणार्कबिम्बरुचिरं हेमप्रभाभास्वरं  
बीजं मान्मथमिन्द्रगोपसदृशं हृत्पङ्कजे संस्थिताम् ।  
रन्ध्रे ब्रह्मपदं च शाक्तमपरं हेमप्रभाभास्वरं  
ये ध्यायन्ति पदद्वयं तव शिवे ते यान्ति शैवं पदम् ॥  
  
(एवं ध्यात्वा जपेद्वर्म सर्वकर्मसमृद्धये ।)  
ऐङ्कारी मे शिरः पातु क्लीं कारी हृदयं मम ।  
सौः पातु पादयुग्मं मे सर्वाङ्गं सकलाऽवतु ॥ १॥  
  
वाग्देवी मे शिरः पातु फालं पातु कुमारिका ।  
भ्रूयुग्मं शाङ्करी पातु श्रुतियुग्मं गिरीश्वरी ॥ २॥  
  
नेत्रे त्रिनेत्रवरदा नासिकां मे महेश्वरी ।  
ओष्ठौ मे सुभगा पातु चुबुकं नववार्षिका ॥ ३॥  
  
कपोले कमनीयाऽव्यात्कण्ठे कामार्चिताऽवतु ।  
बाहू पातु वराभीतिधारिणी सम्प्रदायिनी ॥ ४॥  
  
वक्षस्त्रिकं च पद्माक्षी कुचौ काञ्चीनिवासिनी ।  
उदरं सुन्दरी पातु नाभिं नागेन्द्रवन्दिता ॥ ५॥  
  
पार्श्वे पाशवहा पातु पृष्ठं पापविनाशिनी ।  
कटीं कर्पूरहृद्देशी (विद्येशी) जघनं ललिताम्बिका ॥ ६॥  
  
मेढ्रं महेशरमणी पातु मां फाललोचना ।  
जानुनी जयदा पातु गुह्यं विद्याप्रदायिनी ॥ ७॥  
  
पादौ निशार्चिता पातु प्रपदं त्रिपुरेश्वरी ।  
सर्वाङ्गं सर्वदा पातु बाला त्रिपुरसुन्दरी ॥ ८॥  
  
वित्तं वित्तेश्वरी पातु पशून्पशुपतिप्रिया ।  
पुत्रान् पुत्रप्रदा पातु दानधर्मप्रदायिनी ॥ ९॥  
  
क्षेत्रं क्षेत्रेशवनिता गेहं गम्भीरनादिनी ।  
पातु धर्ममयी सर्वं शर्वसर्वेश्वरी रमा ॥ १०॥  
  
इत्येतत्कवचं पुण्यं सर्वपाप्रणाशनम् ।  
सर्वसौभाग्यजनकं सर्वरोगनिबर्हणम् ॥ ११॥  
  
(विषज्वरहरं भूतवेतालादिनबर्हणम् ।  
अपस्मारगदाशूलनेत्ररोगादिनाशनम् ॥ १२॥  
  
पठ्यमानं तु सततं बहुदुःखापहं नृणाम् ।  
जपेत्कुमारीकवचं त्रिकालेषु त्रिमासकम् ॥ १३॥  
  
मुच्यते सकलाद्रोगात् कञ्चुकादिव पन्नगः ।  
पठेद्यः प्रयतो वर्षं कुमारी तस्य सिद्धिदा ॥ १४॥  
  
गङ्गातरङ्गविलसच्छीकराक्तमुखाम्बुजा ।  
निष्कलङ्का प्रसन्नास्या सुधासिन्धुसमुज्ज्वला ॥ १५॥  
  
अनेकमन्त्रराजोऽयमशेषं यो जपेन्नरः ।  
तस्य संरक्षणं मन्त्रं वर्षमात्रस्य संशयः ॥ १६॥  
  
प्रातःकाले तु सलिलं ब्राह्मणः प्रयतः शुचिः ।  
मन्त्रं जपन् त्रिरावृत्त्या वर्मसिद्धो भवेन्नरः ॥ १७॥  
  
अस्य मन्त्रप्रभावेन व्याख्याता स भवेद्ध्रुवम् ।  
यद्दुस्साध्यतमं कार्यं तत्तु साध्यं भवेज्जपात् ॥ १८॥  
  
तत्तस्तोत्रेण लभते नात्र कार्या विचारणा ।  
करस्थं काञ्चनं कृत्वा कवचं स महान्भावेत् ॥ १९॥  
  
बहुनाऽत्र किमुक्तेन सर्वकार्येषु सर्वदा ।  
यद्यदर्थे प्रयत्नः स्यात्तत्तदर्थमिदं जपेत्) ॥ २०॥  
  
इति श्रीबालामन्त्रकवचस्तोत्रं सम्पूर्णम् ।  
  
  
Proofread by PSA Easwaran   
  
