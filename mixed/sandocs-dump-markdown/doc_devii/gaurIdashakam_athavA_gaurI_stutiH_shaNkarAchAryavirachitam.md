---
Author: Shankaracharya
Category: devii, pArvatI, stotra, devI, shankarAchArya
File name: gauri10.itx
Indexextra: (English Translation)
Language: Sanskrit
Latest update: August 23, 2000
Location: doc_devii
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: gaurIdashakam
Texttype: stotra
Transliterated by: Sridhar Seshagiri seshagir at engineering.sdsu.edu
engtitle: Gauridashakam
itxtitle: gaurIdashakam athavA gaurI stutiH (shaNkarAchAryavirachitam)
title: गौरीदशकम् अथवा गौरी स्तुतिः (शण्कराचार्यविरचितम्)

---
  
 गौरीदशकम्  अथवा गौरी स्तुतिः   
       ॥ श्रीः ॥  
  
लीलालब्धस्थापितलुप्ताखिललोकां  
लोकातीतैर्योगिभिरन्तश्चिरमृग्याम् ।  
बालादित्यश्रेणिसमानद्युतिपुञ्जां  
गौरीममम्बामम्बुरुहाक्षीमहमीडे ॥ १॥  
  
प्रत्याहारध्यानसमाधिस्थितिभाजां  
नित्यं चित्ते निर्वृतिकाष्ठां कलयन्तीम् ।  
सत्यज्ञानानन्दमयीं तां तनुरूपां  
गौरीमम्बामम्बुरुहाक्षीमहमीडे ॥ २॥  
  
चन्द्रापीडानन्दितमन्दस्मितवक्त्रां  
चन्द्रापीडालङ्कृतनीलालकभाराम् ।  
इन्द्रोपेन्द्राद्यर्चितपादाम्बुजयुग्मां  
गौरीमम्बामम्बुरुहाक्षीमहमीडे ॥ ३॥  
  
आदिक्षान्तामक्षरमूर्त्या विलसन्तीं  
भूते भूते भूतकदम्बप्रसवित्रीम् ।  
शब्दब्रह्मानन्दमयीं तां तटिदाभां  
गौरीमम्बामम्बुरुहाक्षीमहमीडे ॥ ४॥  
  
मूलाधारादुत्थितवीथ्या विधिरन्ध्रं  
सौरं चान्द्रं व्याप्य विहारज्वलिताङ्गीम् ।  
येयं सूक्ष्मात्सूक्ष्मतनुस्तां सुखरूपां  
गौरीमम्बामम्बुरुहाक्षीमहमीडे ॥ ५॥  
  
नित्यः शुद्धो निष्कल एको जगदीशः  
साक्षी यस्याः सर्गविधौ संहरणे च ।  
विश्वत्राणक्रीडनलोलां शिवपत्नीं  
गौरीमम्बामम्बुरुहाक्षीमहमीडे ॥ ६॥  
  
यस्याः कुक्षौ लीनमखण्डं जगदण्डं  
भूयो भूयः प्रादुरभूदुत्थितमेव ।  
पत्या सार्धं तां रजताद्रौ विहरन्तीं  
गौरीमम्बामम्बुरुहाक्षीमहमीडे ॥ ७॥  
  
यस्यामोतं प्रोतमशेषं मणिमाला-  
सूत्रे यद्वत्क्कापि चरं चाप्यचरं च ।  
तामध्यात्मज्ञानपदव्या गमनीयां  
गौरीमम्बामम्बुरुहाक्षीमहमीडे ॥ ८॥  
  
नानाकारैः शक्तिकदम्बैर्भुवनानि  
व्याप्य स्वैरं क्रीडति येयं स्वयमेका ।  
कल्याणीं तां कल्पलतामानतिभाजां  
गौरीमम्बामम्बुरुहाक्षीमहमीडे ॥ ९॥  
  
आशापाशक्लेशविनाशं विदधानां  
पादाम्भोजध्यानपराणां पुरुषाणाम् ।  
ईशामीशार्धाङ्गहरां तामभिरामां  
गौरीमम्बामम्बुरुहाक्षीमहमीडे ॥ १०॥  
  
प्रातःकाले भावविशुद्धः प्रणिधाना-  
द्भक्त्या नित्यं जल्पति गौरिदशकं यः ।  
वाचां सिद्धिं सम्पदमग्रयां शिवभक्तिं  
तस्यावश्यं पर्वतपुत्री विदधाति ॥ ११॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
गौरीदशकम् सम्पूर्णम्  ॥  
  
  
  
Encoded by Sridhar Seshagiri.  
  
