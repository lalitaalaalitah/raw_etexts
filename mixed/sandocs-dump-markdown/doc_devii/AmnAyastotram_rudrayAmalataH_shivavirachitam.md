---
Category: devii, dashamahAvidyA, devI
Description-comments: rudrayAmalataH shivavirachitaM
File name: AmnAyastotram.itx
Indexextra: (Devistutimanjari, Devipujakalpa)
Language: Sanskrit
Latest update: October 5, 2015, May 11, 2020
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy
Sublocation: devii
Text title: AmnAyastotram
Transliterated by: Sunder Hattangadi sunderh at hotmail.com
engtitle: AmnAyastotram
itxtitle: AmnAyastotram (rudrayAmalataH shivavirachitam)
title: आम्नायस्तोत्रम् (रुद्रयामलतः शिवविरचितम्)

---
  
 आम्नायस्तोत्रम्   
अथ रुद्रयामलतः शिवविरचितं आम्नायस्तोत्रम् ।  
  
श्रीनाथादिगुरुत्रयं गणपतिं पीठत्रयं भैरवम् ।  
सिद्धौघं वटुकत्रयं पदयुगं दूतीक्रमं मण्डलम् ॥  
  
वीरान्द्व्यष्टचतुष्कषष्टिनवकं वीरावलीपञ्चकम् ।  
श्रीमन्मालिनिमन्त्रराजसहितं वन्दे गुरोर्मण्डलम् ॥  
  
(गुरुपादुकामनुमुच्चार्य सुमुखादिभिः  
पञ्चमुद्राभिः श्रीगुरुं प्रणम्य)  
  
पूर्वाम्नायः -  
शुद्धविद्या च बाला च द्वादशार्धा मतङ्गिनी ।  
द्विजत्वसाधिनी विद्या गायत्री वेदमातृका ॥ १॥  
  
गाणपत्यं कार्तिकेयं मृत्युञ्जयं नीलकण्ठम् ।  
त्र्यम्बकं जातवेदाश्च तथा प्रत्यङ्गिरादयः ॥ २॥  
  
मुखात्तत्पुरुषाज्जाता द्विकोटीमन्त्रनायिकाः ।  
एताः कामगिरीन्द्राश्च पूर्वाम्नायस्य देवताः ॥ ३॥  
  
गुरुत्रयादिपीठान्तं चतुर्विंशत्सहस्रकम् ।  
एतदावरणोपेतं पूर्वाम्नायं भजाम्यहम् ॥  ४॥  
  
विशुद्धौ चिन्तयेद्धीमान् पूर्वाम्नायस्य देवताः ।  
  
दक्षिणाम्नायः -  
सौभाग्यविद्या बगळा वाराही वटुकस्तथा ॥ ५॥  
  
श्रीतिरस्करिणी प्रोक्ता महामाया प्रकीर्तिता ।  
अघोरं शरभं खङ्गरावणं वीरभद्रकम् ॥ ६॥  
  
रौद्रं शास्ता पाशुपताद्यस्त्रशस्त्रादिभैरवाः ।  
दक्षिणामूर्तिमन्त्राद्याः शैवागमसमुद्भवाः ॥ ७॥  
  
अघोरमुखसम्भूतं मदंशं कोटिसङ्ख्यकम् ।  
पूर्वपीठस्थिता देवि दक्षिणाम्नायदेवताः ॥  ८॥  
  
द्विसहस्रं तु देव्यस्ताः परिवारसमन्विताः ।  
भैरवादिपदद्वन्द्वं भजे दक्षिणमुत्तमम् ॥ ९॥  
  
अनाहते चिन्तयेच्च दक्षिणाम्नायदेवताः ।  
  
पश्चिम्नायायः -  
लोपामुद्रा महादेवी अम्बा च भुवनेश्वरी ॥ १०॥  
  
अन्नपूर्णा कामकला सर्वसिद्धिप्रदायिनी।  
सुदर्शनं वैनतेयं कार्तवीर्यं नृसिंहकम् ॥ ११॥  
  
नामत्रयं राममन्त्रं गोपालं सौरमेव च ।  
धन्वन्तरीन्द्वजालं च इन्द्रादिसुरमन्त्रकम् ॥  १२॥  
  
दत्तात्रेयं द्वादशाष्टौ वैष्णवागमचोदिताः ।  
सद्योजातमुखोद्भूता मन्त्राः स्युः कोटिसङ्ख्यकाः ॥ १३॥  
  
एता जालन्ध्रपीठस्थाः पश्चिमाम्नायदेवताः ।  
दूत्यादि च चतुष्षष्टि सिद्धान्तं त्रिसहस्रकम् ॥ १४॥  
  
आम्नाय पश्चिमं वन्दे सर्वदा सर्वकामदम् ।  
मणिपूरे चिन्तनीयाः पश्चिमाम्नायदेवताः ॥ १५॥  
  
उत्तराम्नायः -  
तुरीयाम्बा महार्धा च अश्वारूढा तथैव च ।  
मिश्राम्बा च महालक्ष्मीः श्रीमद्वाग्वादिनी अपि ॥  १६॥  
  
दुर्गा काळी ततश्चण्डी नकुली च पुळिन्दिनी ।  
रेणुका लक्ष्मिवागीशमातृकाद्याः स्वयंवरा ॥  १७॥  
  
पञ्चाम्नायसमोपेतं श्रीविद्याख्यं मदंशकम् ।  
वामदेवमुखोद्भूता द्विकोटिमन्त्रनायिकाः ॥  १८॥  
  
एता ओड्याणपीठस्थाः शाक्तागमसमुद्भवाः ।  
द्विसहस्रं तु देव्यस्ताः परिवारसमन्विताः ॥  १९॥  
  
मुद्रादिनवकं चैव सिद्धानां मिथुनं तथा ।  
वीरावळीपञ्चकं च भजेदाम्नायमुत्तरम् ॥  २०॥  
  
स्वाधिष्ठाने चिन्तनीया उत्तराम्नायदेवताः ।  
  
ऊर्ध्वाम्नायः -  
परापरा च सा देवी पराशाम्भवमेव च ॥  २१॥  
  
प्रासादं दहरं हंसं महावाक्यादिकं परम् ।  
पञ्चाक्षरं महामन्त्रं तारकं जन्मतारकम् ॥  २२॥  
  
ईशानमुखसम्भूतं स्वात्मानन्दप्रकाशकम् ।  
कोटिसङ्ख्या महादेवि मद्रूपाः सर्वसिद्धिदाः ॥ २३॥  
  
एताः शाम्भवपीठस्थाः सहस्रपरिवारिताः ।  
आराध्य मालिनीपूर्वं मण्डलान्तं तथैव च ॥ २४॥  
  
सायुज्यहेतुकं नित्यं वन्दे चोर्ध्वमकल्मषम् ।  
ऊर्ध्वाम्नायमनून्नित्यं मूलाधारे विभावयेत् ॥ २५॥  
  
अनुत्तराम्नायः -  
स्मर्तव्या पादुका पूर्वं चरणं तदनन्तरम् ।  
पञ्चाम्बा नवनाथाश्च मूलविद्यास्ततः परम् ।  
आधारविद्याषट्कं च पुनरङ्घ्रिद्वयं क्रमात् ॥  २६॥  
  
शाम्भवी चाथ हृल्लेखा समया परबोधिनी ।  
कौलपञ्चाक्षरी पञ्चदशार्णाऽनुत्तरात्मिका ॥ २७॥  
  
षोडशी पूर्तिविद्या च महात्रिपुरसुन्दरी ।  
ऊर्ध्वश्रीपादुकापूर्वं चरणान्तं गुरुक्रमात् ॥ २८॥  
  
पश्चादनुतरं वन्दे परब्रह्मस्वरूपिणीम् ।  
अनुत्तराम्नायमनूनाज्ञानाचक्रे विभावयेत् ॥ २९॥  
  
श्रीनाथगुरुमन्त्रादीन् मण्डलान्तं यथाक्रमम् ।  
सप्तकोटिमहामन्त्रं द्वादशान्ते सदा स्मरेत् ॥ ३०॥  
  
शुचिर्वाप्यशुचिर्वापि गच्छंस्तिष्ठन् स्वपन्नपि ।  
मन्त्रैकशरणो विद्वान् मनसापि सदा स्मरन् ॥ ३१॥  
  
तत्तत्सिद्धिं च साहस्रं जपेत्साधकपुङ्गवः ।  
जपान्ते शुद्धमाला च आम्नायस्तोत्रमुत्तमम् ॥ ३२॥  
  
ललितानामसाहस्रं सर्वपूर्तिकरं स्तवम् ।  
स्तवराजं च पञ्चैते भक्तः प्रतिदिनं पठेत् ॥ ३३॥  
  
भुक्त्वा भोगान् यथाकामं सर्वभूतहिते रतः ।  
सभार्यापुत्रसौभाग्यः सभूतिः पशुमान् भवेत् ॥ ३४॥  
  
एकवारं जपेदेतत् कोटियज्ञफलं लभेत् ।  
एतद्विज्ञानमात्रेण सर्वेषां देशिकोत्तमः ॥  
  
शिवसायुज्यमाप्नोति शिवयोरेवशासनात् ॥ ३५॥  
  
॥ इति रुद्रयामलतन्त्रे उममाहेश्वरसंवादे  
       शिवेनरचितमाम्नायस्तोत्रं सम्पूर्णम् ॥  
  
  
  
Encoded and proofread by Sunder Hattangadi sunderh at hotmail.com  
  
