---
Acknowledge-Permission: Mahaperiaval Trust
Category: devii, tulasI, devI, dvAdasha
Description-comments: tulasI viShNu vivAhavidhi, sanatkumArasaMhitA
File name: vRRindAvanadvAdashIvratam.itx
Indexextra: (TulasiPuja scanned)
Language: Sanskrit
Latest update: June 12, 2017
Location: doc_devii
Proofread by: Shree Devi Kumar
Send corrections to: Sanskrit@cheerful.com
Site access: https://sanskritdocuments.org
SubDeity: tulasI
Subject: philosophy/hinduism/religion
Sublocation: devii
Text title: vRRindAvanadvAdashIvratam
Transliterated by: Shree Devi Kumar
engtitle: vRRindAvanadvAdashIvratam
itxtitle: vRindAvanadvAdashIvratam athavA tulasI viShNuvivAhavidhi (sanatkumArasaMhitAntargatam)
title: वृइन्दावनद्वादशीव्रतम् अथवा तुलसी विष्णुविवाहविधि (सनत्कुमारसंहितान्तर्गतम्)

---
  
 वृन्दावनद्वादशीव्रतम्   
  
(व्रतचूडामणौ )  
तुलसी विष्णुविवाहविधिः  
देशकालौ ततः स्मृत्वा गणेशं तत्र पूजयेत् ।  
पुण्याहं वाचयित्वाऽथ नान्दीश्राद्धं समाचरेत् ॥ १॥  
  
वेदवाद्यादिनिर्घोषैः विष्णुमूर्तिं समानयेत् ।  
तुलस्या निकटे सा तु स्थाप्या चान्तर्हिता घटैः ॥ २॥  
  
आगच्छ भगवन् देव अर्हयिष्यामि केशव ।  
तुभ्यं ददामि तुलसीं सर्वकामप्रदो भव ॥ ३॥  
  
दद्याद् द्विवारमर्घ्यं च पाद्यं विष्टरमेव च ।  
ततश्चाचमनीयं च त्रिरुक्त्वा च प्रदापयेत् ॥ ४॥  
  
पयो दधि घृतं क्षौद्रं कांस्यपात्रपुटे घृतम् ।  
मधुपर्कं गृहाण त्वं वासुदव नमोऽस्तु ते ॥ ५॥  
  
ततो ये स्वकुलाचाराः कर्तव्या विष्णुतुष्टये ।  
हरिद्रालेपनाभ्यङ्गः कार्यः सर्वं विधाय च ॥ ६॥  
  
गोधूलि समये पूज्यौ तुलसीकेशवौ पुनः ।  
पृथक्पृथक्ततः कार्यौ सम्मुखं मङ्गलं पठेत् ॥ ७॥  
  
इष्टदेशे भास्वरे तु सङ्कल्पं तु समर्पयेत् ।  
स्वगोत्रप्रवरानुक्त्चा तथा त्रिपुरुषादिकम् ॥ ८॥  
  
अनादिमध्यनिधन त्रैलोक्यप्रतिपालक ।  
इमां गृहाण तुलसीं विवाहविधिनेश्वर ॥ ९॥  
  
पार्वती बीजसम्भूतां वृन्दाभस्मनि संस्थिताम् ।  
अनादिमध्यनिधनां वल्लभां ते ददाम्यहम् ॥ १०॥  
  
पयोघृतैश्च सेवाभिः कन्यावद्वर्धितां मया ।  
त्वत्प्रियां तुलसीं तुभ्यं दास्यामि त्वं गृहाण भोः ॥ ११॥  
  
एवं दत्वा तु तुलसीं पश्चात्तौ पूजयेत्ततः ।  
रात्रौ जागरणं कुर्यात् विवाहोत्सवपूर्वकम् ॥ १२॥  
  
प्रतिवर्षमिदं कुर्यात् कार्तिकव्रतसिद्धये ।  
ततः प्रभातसमये तुलसीं विष्णुमर्चयेत् ॥ १३॥  
  
वह्नि संस्थापनं कृत्वा द्वादशाक्षरविद्यया ।  
पायसाज्य क्षौद्रतिलैः हुनेदष्टोत्तरं शतम् ॥ १४॥  
  
ततः स्विष्टकृतं हुत्वा दद्यात्पूर्णाहुतिं ततः ।  
आचार्यं च समभ्यर्च्य होमशेषं समापयेत् ॥ १५॥  
  
चतुरो वार्षिकान्मासान् नियमं यस्य यत्कृतम् ।  
कथयित्वा द्विजेभ्यस्तत् तथाऽन्यत्परिपूजयेत् ॥ १६॥  
  
इदं व्रतं मया देव कृतं प्रीत्यै तव प्रभो ।  
नूनं सम्पूर्णतां यातु त्वत्प्रसादात् जनार्दन ॥ १७॥  
  
रेवतीतुर्यचरणे द्वादशीसंयुते नरः ।  
न कुर्यात्पारणां कुर्वन् व्रतं निष्फलतां व्रजेत् ॥ १८॥  
  
ततो येषां पदार्थानां वर्जनं तु कृतं भवेत् ।  
चातुर्मास्येऽथवा तूर्जे ब्राह्मणेभ्यः समर्पयेत् ॥ १९॥  
  
ततः सर्वं समश्नीयात् यद्यदुक्तं व्रते स्थितः ।  
दम्पतिभ्यां सहैवात्र भोक्तव्यं वा द्विजैः सह ॥ २०॥  
  
ततो भुक्तोत्तरं यानि गलितानि दलानि च ।  
तुलस्यास्तानि भुक्त्वा तु सर्वपापैः प्रमुच्यते ॥ २१॥  
  
भोजनानन्तरं विष्णोरर्पितं तुलसीदलम् ।  
भक्षणात्पापनिर्मुक्तिः चान्द्रायण शताधिकम् ॥ २२॥  
  
इक्षुखण्डं तथा धात्रीफलं पूगीफलं तथा । ।  
भुक्त्वा तु भोजनस्यान्ते तस्योच्छिष्टं विनश्यति ॥ २३॥  
  
एषु त्रिषु न भुक्तं चेदैककमपि येन तु ।  
ज्ञेयं उच्छिष्ट आवर्षं नरोऽसौ नात्र संशयः ॥। २४॥  
  
ततः सायं पुनः पूज्यौ इक्षुवंशैश्च मण्डितौ ।  
तुलसीवासुदेवौ च कृतकृत्यो भवेत्ततः ॥ २५॥  
  
ततो विसर्जनं कुर्यात् दत्वा देयादिकं हरेः ।  
वैकुण्ठं गच्छ भगवन् तुलस्या सहितः प्रभो ॥ २६॥  
  
मत्कृतं पूजनं गृह्य सन्तुष्टो भव सर्वदा ।  
गच्छ गच्छ सुरश्रेष्ठ स्वस्थानं परमेश्वर ॥ २७॥  
  
यत्र ब्रह्मादयो देवाः तत्र गच्छ जनार्दन ।  
एवं विसृज्य देवेशं आचार्याय प्रदापयेत् ॥ २८॥  
  
मूर्त्यादिकं सर्वमेव कृतकृत्यो भवेन्नरः ।  
प्रतिवर्षं करोत्येवं तुलस्युद्वाहनं शुभम् ॥ २९॥  
  
इह लोके परत्रापि विपुलं सद्यशो भवेत् ।  
प्रतिवर्षं तु यः कुर्यात् तुलसीकरपीडनम् ।  
भक्तिमान् धनधान्यैश्च युक्तो भवति निश्चितम् ॥ ३०॥  
  
इति सनत्कुमारसंहितान्तर्गतम् वृन्दावनद्वादशीव्रतम् सम्पूर्णम् ।  
  
Encoded and proofread by Shree Devi Kumar  
  
  
