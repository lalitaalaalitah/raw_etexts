---
Category: devii, devI, jaina
File name: ambikAstutiH.itx
Indexextra: (Scans 1, 2)
Language: Sanskrit
Latest update: March 30, 2019
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: ambikAstutiH
engtitle: ambikAstutiH
itxtitle: ambikAstutiH
title: अम्बिकास्तुतिः

---
  
 अम्बिकास्तुतिः   
ॐ महातीर्थरैवतगिरिमण्डने !  जैनमार्गस्थिते !  विघ्नभीखण्डने !  ।  
नेमिनाथाङ्घ्रिराजीवसेवापरे !  त्वं जयाम्बे !  जगञ्जन्तुरक्षाकरे !  ॥ १॥  
  
ह्रीं महामन्त्ररूपे !  शिवे !  शङ्करे !  देवि !  वाचालसत्किङ्किणीनूपुरे !  ।  
तारहारावलीराजितोरःस्थले !  कर्णताडङ्करुचिरम्यगण्डस्थले !  ॥ २॥  
  
अम्बिके !  ह्राँ स्फुरद्वीजविद्ये !  स्वयं ह्रीं समागच्छ  मे देहि दुःखक्षयम् ।  
ह्रां ह्रूँ तं द्रावय द्रावयोपद्रवान् ह्रीं द्रुहि क्षुद्रसर्पेभकण्ठीरवान् ॥ ३॥  
  
क्लीँ प्रचण्डे !  प्रसीद प्रसीद क्षणं ब्लूँ सदा प्रसन्ने !  विधेहीक्षणम् ।  
सः सतां दत्तकल्याणमालोदये ! ह्स्क्ल्ह्रीं नमस्तेऽम्बिके !  अङ्कस्थपुत्रद्वये ॥ ४॥  
  
इत्थमद्भूतमाहात्म्यमन्त्रस्तुते !  क्रोँसमालीढषट्कोणयन्त्रस्थिते !  ।  
ह्रींयुतेऽम्बे !  मरुन्मण्डलालङ्कृते ! देहि मे दर्शन ह्रीं त्रिरेखवृते !  ॥ ५॥  
  
नाशिताशेषमिथ्यादृशां दुर्मदे !  शान्तिकीर्तिद्युतिस्वस्तिसिद्धिप्रदे !  ।  
दुष्टविद्याबलोच्छेदनप्रत्यले !  नन्द नन्दाम्बिके ! निश्चले !  निर्मले !  ॥ ६॥  
  
देवि !  कूष्माण्डि !  दिव्यांशुके !  भैरवे ! दुःसहे दुर्जये !  तप्तहेमच्छवे !  ।  
नाममन्त्रेण निर्नाशितोपद्रवे !  पाहि मामंहिपीठस्थकण्ठीरवे !  ॥ ७॥  
  
देवदेवीगणैः सेविताङ्घ्रिद्वये जागरूकप्रभावैकलक्ष्मीमये !  ।  
पालिताशेषजैनेन्द्रचैत्यालये !  रक्ष मां रक्ष मां देवि !  अम्बालये !  ॥ ८॥  
  
अत्र स्तुतौ गुप्तीकृतो मन्त्रस्त्वेवम्-  
ॐ ह्रीं अम्बिके !  ह्रां ह्रीं ह्रां ह्रीं क्लीँ ब्लूँ सः ह्स्क्ल्ह्रीं  नमः ।  
  
इति अम्बिकास्तुतिः सम्पूर्णा ।  
  
  
Proofread by DPD  
  
