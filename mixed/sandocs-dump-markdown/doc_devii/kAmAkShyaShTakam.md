---
Category: aShTaka
File name: kAmAkShyaShTakam.itx
Indexextra: (Translation)
Language: Sanskrit
Latest update: August 2, 2017
Location: doc_devii
Proofread by: Jonathan Wiener wiener78 at sbcglobal.net, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: kAmAkShyaShTakam
engtitle: kAmAkShyaShTakam
itxtitle: kAmAkShyaShTakam
title: कामाक्ष्यष्टकम्

---
  
 कामाक्ष्यष्टकम्   
  
श्रीकाञ्चीपुरवासिनीं भगवतीं श्रीचक्रमध्ये स्थितां  
कल्याणीं कमनीयचारुमकुटां कौसुम्भवस्त्रान्विताम् ।  
श्रीवाणीशचिपूजिताङ्घ्रियुगलां चारुस्मितां सुप्रभां  
कामाक्क्षीं करुणामयीं भगवतीं वन्दे परां देवताम् ॥ १॥  
  
मालामौक्तिककन्धरां शशिमुखीं शम्भुप्रियां सुन्दरीं  
शर्वाणीं शरचापमण्डितकरां शीतांशुबिम्बाननाम् ।  
वीणागानविनोदकेलिरसिकां विद्युत्प्रभाभासुरां  
कामाक्षीं करुणामयीं भगवतीं वन्दे परां देवताम् ॥ २॥  
  
श्यामां चारुनितम्बिनीं गुरुभुजां चन्द्रावतंसां शिवां  
शर्वालिङ्गितनीलचारुवपुषीं शान्तां प्रवालाधराम् ।  
बालां बालतमालकान्तिरुचिरां बालार्कबिम्बोज्ज्वलां  
कामाक्षीं करुणामयीं भगवतीं वन्दे परां देवताम् ॥ ३॥  
  
लीलाकल्पितजीवकोटिनिवहां चिद्रूपिणीं शङ्करीं  
ब्रह्माणीं भवरोगतापशमनीं भव्यात्मिकां शाश्वतीम् ।  
देवीं माधवसोदरीं शुभकरीं पञ्चाक्षरीं पावनीं  
कामाक्षीं करुणामयीं भगवतीं वन्दे परां देवताम् ॥ ४॥  
  
वामां वारिजलोचनां हरिहरब्रह्मेन्द्रसम्पूजितां  
कारुण्यामृतवर्षिणीं गुणमयीं कात्यायनीं चिन्मयीम् ।  
देवीं शुम्भनिषूदिनीं भगवतीं कामेश्वरीं देवतां  
कामाक्षीं करुणामयीं भगवतीं वन्दे परां देवताम् ॥ ५॥  
  
कान्तां काञ्चनरत्नभूषितगलां सौभाग्यमुक्तिप्रदां  
कौमारीं त्रिपुरान्तकप्रणयिनीं कादम्बिनीं चण्डिकाम् ।  
देवीं शङ्करहृत्सरोजनिलयां सर्वाघहन्त्रीं शुभां  
कामाक्षीं करुणामयीं भगवतीं वन्दे परां देवताम् ॥ ६॥  
  
शान्तां चञ्चलचारुनेत्रयुगलां शैलेन्द्रकन्यां शिवां  
वाराहीं दनुजान्तकीं त्रिनयनीं सर्वात्मिकां माधवीम् ।  
सौम्यां सिन्धुसुतां सरोजवदनां वाग्देवतामम्बिकां  
कामाक्षीं करुणामयीं भगवतीं वन्दे परां देवताम् ॥ ७॥  
  
चन्द्रार्कानललोचनां गुरुकुचां सौन्दर्यचन्द्रोदयां  
विद्यां विन्ध्यनिवासिनीं पुरहरप्राणप्रियां सुन्दरीम् ।  
मुग्धस्मेरसमीक्षणेन सततं सम्मोहयन्तीं शिवां  
कामाक्षीं करुणामयीं भगवतीं वन्दे परां देवताम् ॥ ८॥  
  
इति श्रीकामाक्ष्यष्टकं सम्पूर्णम् ।  
  
Proofread by Jonathan Wiener wiener78 at sbcglobal.net, NA  
  
