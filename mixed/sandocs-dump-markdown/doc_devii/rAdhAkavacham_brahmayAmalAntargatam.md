---
Category: devii, radha, kavacha, devI
Description-comments: sarasa stotrasangrahaH (Lucknow, 1909), Brahmayamala
File name: rAdhAkavachambrahmayAmala.itx
Indexextra: (Scanned)
Language: Sanskrit
Latest update: November 4, 2017
Location: doc_devii
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: rAdhAkavachambrahmayAmala
engtitle: rAdhAkavachambrahmayAmala
itxtitle: rAdhAkavacham (brahmayAmalAntargatam)
title: राधाकवचम् (ब्रह्मयामलान्तर्गतम्)

---
  
 श्रीराधाकवचस्तोत्रम्   
  
श्रीपार्वत्युवाच ॥  
  
ॐ देवदेव महादेव परमप्रीतिदायक ।  
राधायाः कवचं देव कथय प्राणवल्लभ ॥ १॥  
  
श्रीमहादेवौवाच ॥  
  
साधु साधु महादेवि भद्रं भद्रं सुमङ्गलम् ।  
प्रेमभावान्वितायाश्च राधायाः कवचं परम् ॥ २॥  
  
श्यामप्रेमविलासन्या गोपिन्या प्रेमसागरे ।  
मग्नायाः कवचं देवि कथयामि शृणुष्व तत् ॥ ३॥  
  
ऋषिर्नारायणः प्रोक्तो गायत्री छन्द इत्यपि ।  
देवता राधिकादेवी प्रेमभक्तिप्रदायिका ॥ ४॥  
  
धर्मार्थकाममोक्षेषु विनियोगः प्रकीर्तितः ।  
तप्तकाश्चनगौराङ्गी राधा वृन्दावनेश्वरी ॥ ५॥  
  
वृषभानुसुतां देवीं नमामि श्रीहरिप्रियाम् ।  
राधा मे हृदयं पातु मस्तकं पातु गोपिका ॥ ६॥  
  
श्रीकृष्णहृदयासक्ता पातु नाभिं सदा मुदा ।  
श्रीकृष्णानन्दकलिता पातु पादयुगं मम ॥ ७॥  
  
गोविन्दभावरचिता बाहुयुग्मं सदावतु ।  
श्रीराधायै वह्निजाया सर्वाङ्गं पातु सर्वदा ॥ ८॥  
  
श्री क्लीं राधायै तथा स्वाहा पातु नित्यं षडक्षरी ।  
श्री रां हीं राधायै वह्निजायान्ते च महामनुः ॥ ९॥  
  
अष्टाक्षरो महामन्त्रः सर्वकार्येषु रक्षतु ।  
विष्णुवक्षःस्थलस्था च पुत्रान् रक्षतु मे सदा ॥ १०॥  
  
विष्णोर्भावेन मुदिता गृहं पातु च सर्वदा ।  
कृष्णभावरता देवी जिह्वाग्रं मम रक्षतु ॥ ११॥  
  
श्यामप्रेमोद्धता देवी राज्यस्थाने सदावतु ।  
कृष्णे निवेदिताङ्गी च भक्तिभावं सदावतु ॥ १२॥  
  
कृष्णार्तिवर्द्धिनी देवी सर्वबन्धून् सदावतु ।  
इन्द्राद्याः सकला देवाः पान्तु पूर्वादिदिक्षु च ॥ १३॥  
  
रक्षां कुर्वन्तु मां नित्यं धनधान्यप्रदायिका ।  
ॐ श्री राधायै विद्महे वृन्दावनविलासिन्यै धीमहि  
तन्नो राधा प्रचोदयात् ॥ १४॥  
  
इति ते कथितं भद्रे गुह्याद्गुह्यतरं परम् ।  
यः पठेत् साधकश्रेष्ठो भक्तियुक्तः सद भुवि ॥ १५॥  
  
गृहे निवसते लक्ष्मीर्वाणी वक्त्रे न संशयः ।  
राजानो दासतां यान्ति देवतुल्यो भवेन्नरः ॥ १६॥  
  
कवचं परमं पुण्यं सोपि पुण्यवतां वरः ।  
सर्वसिद्धियुतो भूत्वा त्रैलोक्यविजयी भवेत् ॥ १७॥  
  
भक्तियुक्ताय शिष्याय साधकाय प्रकाशयेत् ।  
भक्तिहीनाय दुष्टाय कदाचिन्न प्रकाशयेत् ॥ १८॥  
  
द्विजाय भक्तिहीनाय कदाचिन्न प्रदर्शयेत् ।  
श्वपचाय सदा देयं यदि भक्तीयुतो भवेत् ॥ १९॥  
  
भक्तिश्रद्धाविहीनाय न देयं हि द्विजाय ते ।  
अज्ञात्वा कवचं देवि राधाकृष्णो भजेत्तु यः ॥ २०॥  
  
युगायुतकृतक्लेशं प्रेमभक्तिर्नजायते ।  
मायया रहिता धीराः सर्वमेतत्परात्परम् ॥ २१॥  
  
यथा राधा तथा लक्ष्मीस्तथात्वं हि न संशयः ॥ २२॥  
  
इति श्रीब्रह्मयामले हरगौरीसंवादे श्रीराधाकवचं समाप्तिमगात् ॥  
  
॥ शुभम् ॥  
  
  
Proofread by Pallasena Narayanaswami ppnswami at gmail.com  
From shrI sarasa stotrasangrahaH (Lucknow, 1909).  
  
