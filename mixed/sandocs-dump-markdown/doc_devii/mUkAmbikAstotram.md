---
Author: Traditional
Category: devii, otherforms, stotra, devI
Description-comments: Mookambika Stotra
File name: mUkAmbikAstotra.itx
Indexextra: (youtube)
Language: Sanskrit
Latest update: August 2, 2016
Location: doc_devii
Proofread by: P. R. Ramamurthy, Shree
Send corrections to: Sanskrit@cheerful.com
Site access: https://sanskritdocuments.org
Source: https://www.kamakotimandali.com/stotra/mukambastava.pdf
SubDeity: otherforms
Subject: philosophy/hinduism/religion
Sublocation: devii
Text title: Shri Mukambika stotra
Texttype: stotra
Transliterated by: P. R. Ramamurthy, Shree
engtitle: mUkAmbikAstotram
itxtitle: mUkAmbikAstotram
title: मूकाम्बिकास्तोत्रम्

---
  
 श्रीमूकाम्बिकास्तोत्रम्   
  
मूलाम्भोरुहमध्यकोणविलसत् बन्धूकरागोज्ज्वलां  
ज्वालाजालजितेन्दुकान्ति लहरीं आनन्दसन्दायिनीम् ।  
हेलालालितनीलकुन्तलधरां नीलोत्पलाभांशुकां  
कोल्लूराद्रिनिवासिनीं भगवतीं ध्यायामि मूकाम्बिकाम् ॥ १॥  
  
बालादित्य निभाननां त्रिनयनां बालेन्दुनाभूषितां  
नीलाकारसुकेशिनीं सुललितां नित्यान्नदानप्रदाम् ।  
शङ्खञ्चक्रगदाऽभयं च दधतीं सारस्वतार्थप्रदां  
तां बालां त्रिपुरां शिवेनसहितां ध्यायामि मूकाम्बिकाम् ॥ २॥  
  
मध्यान्हार्कसहस्रकोटिसदृशां मायान्धकारस्थितां  
मायाजालविराजितां मदकरीं मारेण संसेविताम् ।  
शूलम्पाशकपालपुस्तकधरां शुद्धार्थविज्ञानदां  
तां बालां त्रिपुरां शिवेनसहितां ध्यायामि मूकाम्बिकाम् ॥ ३॥  
  
सन्ध्यारागसमाननां त्रिनयनां सन्मानसैः पूजितां  
चक्राक्षाभयकम्बुशोभितकरां प्रालम्बवेणीयुताम् ।  
ईशत्फुल्लसुकेतकीवरदलैरभ्यर्चितां तां शिवां  
तां बालां त्रिपुरां शिवेनसहितां ध्यायामि मूकाम्बिकाम् ॥ ४॥  
  
चन्द्रादित्यसमानकुण्डलधरां चन्द्रार्ककोटिप्रभां  
चन्द्रार्काग्निविलोचनां शशिमुखीं इन्द्रादिसंसेविताम् ।  
भक्ताभीष्टवरप्रदां त्रिनयनां चिन्ताकुलध्वंसिनीं  
मन्त्रारादि वने स्थितां मणिमयीं ध्यायामि मूकाम्बिकाम् ॥ ५॥  
  
कल्याणीं कमलेक्षणां वरनिधिं वन्दारुचिन्तामणिं  
कल्याणाचलसंस्थितां घनकृपां मायां महावैष्णवीम् ।  
कल्यां कम्बुसुदर्शनाऽभयकरां शम्भुप्रियां कामदां  
कल्याणीं त्रिपुरां शिवेन सहितां ध्यायामि मूकाम्बिकाम् ॥ ६॥  
  
कालाम्भोधरकुण्डलाञ्चितमुखां कर्पूरवीटीयुतां  
कर्णालम्बितहेमकुण्डलधरां माणिक्यकाञ्चीधराम् ।  
कैवल्यैकपरायणां कलमुखीं पद्मासने संस्थितां  
तां बालां त्रिपुरां शिवेनसहितां ध्यायामि मूकाम्बिकाम् ॥७॥  
  
नानाकाञ्चिविचित्रवस्त्रसहितां नानाविधैर्भूषितां  
नानापुष्पसुगन्धमाल्यसहितां नानाजनासेविताम् ।  
नानावेदपुराणशास्त्रविनुतां नानाकलिद्रप्रथां  
नानारूपधरां महेशमहिषीं ध्यायामि मूकाम्बिकाम् ॥ ८॥  
  
राकातारकनायकोज्वलमुखीं श्रीकामकाम्यप्रदां  
शोकारण्यधनञ्जयप्रतिनिभां कोपाटवीचन्द्रिकाम् ।  
श्रीकान्तादिसुरार्चितां स्त्रियमिमां लोकावलीनाशिनीं  
लोकानन्दकरीं नमामि शिरसा ध्यायामि मूकाम्बिकाम् ॥ ९॥  
  
काञ्चीकिङ्किणिकङ्कणाञ्चितकरां मञ्जीरहारोज्वलां  
चञ्चत्काञ्चनकिरीटकटिदामाश्लेषभूषोज्ज्वलाम् ।  
किञ्चित्काञ्चनकञ्चुके मणिमये पद्मासने संस्थितां  
पञ्चाद्यञ्चितसञ्चरीं भगवतीं ध्यायामि मूकाम्बिकाम् ॥ १०॥  
  
सौवर्णाम्बुजमध्यकाञ्चिनयनां सौदामिनीसन्निभां  
शङ्खञ्चक्रवराभयानि दधतीं इन्दोः कलां बिभ्रतीम् ।  
ग्रीवेयासक्तहारकुण्डलधरां आखण्डलादिस्तुतां मायां  
विन्ध्यनिवासिनीं भगवतीं ध्यायामि मूकाम्बिकाम् ॥ ११॥  
  
श्रीमन्विभवेन सुरैर्मुनिगणैरप्सरोपास्य सेव्यां  
मन्त्रारादिसमस्तदेववनितैः संशोभमानां शिवाम् ।  
सौवर्णाम्बुजधारिणीं त्रिनयनां मोहादि कामेश्वरीं  
मूकाम्बां सकलेशसिद्धिवरदां वन्दे परां देवताम् ॥ १२॥  
  
इति श्रीमूकाम्बिकास्तोत्रम् सम्पूर्णम् ॥  
  
  
Verses 1,2,3,6 and 7 together (with slight variation)   
form Mookambika Pancharatna stotra.  
  
