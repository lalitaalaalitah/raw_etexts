---
Category: devii, stotra, sarasvatI, devI
Description/comments: Markandeya Purana adhyAya 23, verses 30-47
File name: mahAsarasvatIstavam.itx
Language: Sanskrit
Latest update: November 11, 2018
Location: doc_devii
Proofread by: Lalitha Parameswari parameswari.lalitha at gmail.com, Venkata Sujatha
  Yellapragada, NA
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: Mahasarasvati Stavam
Transliterated by: NA
engtitle: mahAsarasvatIstavam
itxtitle: mahAsarasvatIstavam (mArkaNDeyapurANAntargatam)
title: महासरस्वतीस्तवम् (मार्कण्डेयपुराणान्तर्गतम्)

---
  
 श्रीमहासरस्वतीस्तवम्   
अश्वतर उवाच -  
जगद्धात्रीमहं देवीमारिराधयिषुः शुभाम् ।  
स्तोष्ये प्रणम्य शिरसा ब्रह्मयोनिं सरस्वतीम् ॥ १॥  
  
सदसद्देवि ! सत्किञ्चिन्मोक्षवच्चार्थवत्पदम् ।  
तत्सर्वं त्वय्यसंयोगं योगवद्देवि ! संस्थितम् ॥ २॥  
  
त्वमक्षरं परं देवि ! यत्र सर्वं प्रतिष्ठितम् ।  
अक्षरं परमं देवि ! संस्थितं परमाणुवत् ॥ ३॥  
  
अक्षरं परमं ब्रह्म विश्वञ्चैतत्क्षरात्मकम् ।  
दारुण्यवस्थितो वह्निर्भौमाश्च परमाणवः ॥ ४॥  
  
तथा त्वयि स्थितं ब्रह्म जगच्चेदमशेषतः ।  
ओङ्काराक्षरसंस्थानं यत्तु देवि ! स्थिरास्थिरम् ॥ ५॥  
  
तत्र मात्रात्रयं सर्वमस्ति यद्देवि नास्ति च ।  
त्रयो लोकास्त्रयो वेदास्त्रैविद्यं पावकत्रयम् ॥ ६॥  
  
त्रीणि ज्योतींषि वर्णाश्च त्रयो धर्मागमास्तथा ।  
त्रयो गुणास्त्रयः शब्दस्त्रयो वेदास्तथाश्रमाः ॥ ७॥  
  
त्रयः कालास्तथावस्थाः पितरोऽहर्निशादयः ।  
एतन्मात्रात्रयं देवि ! तव रूपं सरस्वति ॥ ८॥  
  
विभिन्नदर्शिनामाद्या ब्रह्मणो हि सनातनाः ।  
सोमसंस्था हविः संस्थाः पाकसंस्थाश्च सप्त याः ॥ ९॥  
  
तास्त्वदुच्चारणाद्देवि ! क्रियन्ते ब्रह्मवादिभिः ।  
अनिर्देश्यं तथा चान्यदर्धमात्रान्वितं परम् ॥ १०॥  
  
अविकार्यक्षयं दिव्यं परिणामविवर्जितम् ।  
तवैतत्परमं रूपं यन्न शक्यं मयोदितुम् ॥ ११॥  
  
न चास्ये न च तज्जिह्वा ताम्रोष्ठादिभिरुच्यते ।  
इन्द्रोऽपि वसवो ब्रह्मा चन्द्रार्कौ ज्योतिरेव च ॥ १२॥  
  
विश्वावासं विश्वरूपं विश्वेशं परमेश्वरम् ।  
साङ्ख्यवेदान्तवादोक्तं बहुशाखास्थिरीकृतम् ॥ १३॥  
  
अनादिमध्यनिधनं सदसन्न सदेव यत् ।  
एकन्त्वनेकं नाप्येकं भवभेदसमाश्रैतम् ॥ १४॥  
  
अनाख्यं षड्गुणाख्यञ्च वर्गाख्यं त्रिगुणाश्रयम् ।  
नानाशक्तिमतामेकं शक्तिवैभविकं परम् ॥ १५॥  
  
सुखासुखं महासौख्यरूपं त्वयि विभाव्यते ।  
एवं देवि ! त्वया व्याप्तं सकलं निष्कलञ्च यत् ।  
अद्वैतावस्थितं ब्रह्म यच्च द्वैते व्यवस्थितम् ॥ १६॥  
  
येऽर्था नित्या ये विनश्यन्ति चान्ये  
     ये वा स्थूला ये च सूक्ष्मातिसूक्ष्माः ।  
ये वा भूमौ येऽन्तरीक्षेऽन्यतो वा  
     तेषां तेषां त्वत्त एवोपलब्धिः ॥ १७॥  
  
यच्चामूर्तं यच्च मूर्तं समस्तं  
     यद्वा भूतेष्वेकमेकञ्च किञ्चित् ।  
यद्दिव्यस्ति क्ष्मातले खेऽन्यतो वा  
     त्वत्सम्बद्धं त्वत्स्वरैर्व्यञ्जनैश्च ॥ १८॥  
  
इति श्रीमार्कण्डेयपुराणे त्रयोविंशोऽध्यायान्तरगतं महासरस्वतीस्तवं सम्पूर्णम् ।  
  
श्रीमार्कण्डेयपुराणे मदालसोपाख्याने कुवलयाश्वपातालगमनन्नाम  
  
  
Markandeya Purana adhyAya 23, verses 30-47  
Proofread by Lalitha Parameswari parameswari.lalitha at gmail.com  
Venkata Sujatha Yellapragada sujathayv1968 at gmail.com, NA  
  
