---
Category: devii, dashamahAvidyA, devI, kavacha
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAkavacham2.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Kavacham  2
engtitle: bAlAkavacham 2
itxtitle: bAlAkavacham 2 (devadeva mahAdeva)
title: बालाकवचम् २ (देवदेव महादेव)

---
  
 श्रीबालाकवचम् २   
श्रीपार्वत्युवाच-  
देवदेव महादेव शङ्कर प्राणवल्लभ ।  
कवचं श्रोतुमिच्छामि बालाया वद मे प्रभो ॥ १॥  
  
श्रीमहेश्वर उवाच-  
श्रीबालाकवचं देवि महाप्राणाधिकं परम् ।  
वक्ष्यामि सावधाना त्वं शृणुष्वावहिता प्रिये ॥ २॥  
  
अरुणकिरणजालैः रञ्जिताशावकाशा  
विधृतजपवटीका पुस्तकाभीतिहस्ता ।  
इतरकरवराढ्या फुल्लकह्लारसंस्था  
निवसतु हृदि बाला नित्यकल्याणशीला ॥ ३॥  
  
(ऐं) वाग्भवः पातु शीर्षे (क्लीं) कामराजस्तथा हृदि ।  
सौः शक्तिबीजं मां पातु नाभौ गुह्ये च पादयोः ॥ ४॥  
  
ऐं क्लीं सौः वदने पातु बाला मां सर्वसिद्धये ।  
हसकलह्रीं सौः पातु स्कन्धे भैरवी कण्ठदेशतः ॥ ५॥  
  
सुन्दरी नाभिदेशेऽव्याच्चर्चे कामकला सदा ।  
भ्रूनासयोरन्तराले महात्रिपुरसुन्दरी ॥ ६॥  
  
ललाटे सुभगा पातु भगा मां कण्ठदेशतः ।  
भगोदया तु हृदये उदरे भगसर्पिणी ॥ ७॥  
  
भगमाला नाभिदेशे लिङ्गे पातु मनोभवा ।  
गुह्ये पातु महावीरा राजराजेश्वरी शिवा ॥ ८॥  
  
चैतन्यरूपिणी पातु पादयोर्जगदम्बिका ।  
नारायणी सर्वगात्रे सर्वकार्यशुभङ्करी ॥ ९॥  
  
ब्रह्माणी पातु मां पूर्वे दक्षिणे वैष्णवी तथा ।  
पश्चिमे पातु वाराही ह्युत्तरे तु महेश्वरी ॥ १०॥  
  
आग्नेय्यां पातु कौमारी महालक्ष्मीश्च नैरृते ।  
वायव्ये पातु चामुण्डा चेन्द्राणी पातु चेशके ॥ ११॥  
  
जले पातु महामाया पृथिव्यां सर्वमङ्गला ।  
स्क्ल्रीं मां सर्वतः पातु सकलह्रीं पातु सन्धिषु ॥ १२॥  
  
जले स्थले तथाऽऽकाशे दिक्षु राजगृहे तथा ।  
क्षूं क्षें मां त्वरिता पातु सह्रीं सक्लीं मनोभवा ॥ १३॥  
  
हंसः पायान्महादेवी परं निष्कलदेवता ।  
विजया मङ्गला दूती कल्याणी भगमालिनी ।  
जलामालिनिनित्या च सर्वदा पातु मां शिवा ॥ १४॥  
  
इत्येतत्कवचं देवि बालादेव्याः प्रकीर्तितम् ।  
सर्वस्वं मे तव प्रीत्या प्राणवद्रक्षितं कुरु ॥ १५॥  
  
(श्रीरुद्रयामले)  
  
(१. आकाशे पातु वरदा सर्वतो भुवनेश्वरी ॥ १॥  
  
इदं तु कवचं नाम देवानामपि दुर्लभम् ।  
पठेत्प्रातः समुत्थाय शुचिः प्रयतमानसः ॥ २॥  
  
नामयो व्याधपस्तस्य न भयं च क्वचिद्भवेत् ।  
न च मारीभयं तस्य पातकानां भयं तथा ॥ ३॥  
  
गच्छेच्छिवपुरं देवि सत्यं सत्यं वदाम्यहम् ॥ ४॥  
  
यदिदं कवचं ज्ञात्वा श्रीबालां यो जपेच्छिवे ।  
स प्राप्नोति फलं सर्वं शिवसायुज्यसम्भवम् ॥ ५॥ इति पाठः)  
  
इति श्रीबालाकवचं (२) सम्पूर्णम् ।  
  
  
Proofread by PSA Easwaran   
  
