---
Category: stavarAja, devii, dashamahAvidyA, devI
File name: bhairavIstavarAja.itx
Language: Sanskrit
Latest update: October 1, 2016
Location: doc_devii
Proofread by: Gopal Upadhyay
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bhairavI Stavaraja
Transliterated by: Gopal Upadhyay gopal.j.upadhyay at gmail.com
engtitle: bhairavIstavarAjaH
itxtitle: bhairavIstavarAjaH
title: भैरवीस्तवराजः

---
  
 श्रीभैरवीस्तवराजः   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ अथ भैरवीस्तवराजप्रारम्भः ॥   
ब्रह्मादयः स्तुतिशतैरपि सूक्ष्मरूपं  
    जानन्ति नैव जगदादिमनादिमूर्तिम् ।   
तस्माद्वयं कुचनतां नव कुङ्कुमाभां  
    स्थूलां स्तुमः सकलवाङ्मयमातृभूताम् ॥ १॥   
सद्यः समुद्यतसहस्रदिवाकराभां  
    विद्याक्षसूत्रवरदाभयाचिह्नहस्ताम् ।   
नेत्रोत्पलैस्त्रिभिरलङ्कृतवक्त्रपद्मां  
    त्वां तारहाररुचिरां त्रिपुरे भजामः ॥ २॥   
सिन्दूरपूररुचिरं कुचभारनम्रं  
    जन्मान्तरेषु कृतपुण्यफलैकगम्यम् ।   
अन्योन्यभेदकलहाकुलमानसास्ते  
    जानन्ति किं जडधियस्तवरूपमम्ब ॥ ३॥   
स्थूलां वदन्ति मुनयः श्रुतयो गृणन्ति  
    सूक्ष्मां वदन्ति वचसा मधिवासमन्ये ।   
त्वां मूलमाहुरपरे जगतां भवानि  
    मन्यामहे वयमपारकृपाम्बुराशिम् ॥ ४॥   
चन्द्रावतंसकलितां शरदिन्दुशुभ्रां  
    पञ्चाशदक्षरमयीं हृदि भावयन्तीम् ।   
त्वां पुस्तकं जपवटीममृताम्बुकुम्भं  
    व्याख्यां च हस्तकमलैर्दधतीं त्रिनेत्राम् ॥ ५॥  
  
शम्भुस्त्वमद्रितनया कलितार्द्धभागो  
    विष्णुस्त्वमम्ब कमलापरिरब्धदेहः ।   
पद्मोद्भवस्त्वमपि वागधिवासभूमे-  
    स्तेषां क्रियाश्च जगति त्रिपुरे त्वमेव ॥ ६॥   
आश्रित्य वाग्भवभवांश्चतुरः परादीन्  
    भावान्पदेषु विहितान्समुदीरयन्तीम् ।   
कण्ठादिभिश्व करणैः परदेवतां त्वां  
    संविन्मयीं हृदि कदापि न विस्मरामि ॥ ७॥   
आकुञ्च्य वायुमवजित्य च वैरिषट्क-  
    मालोक्य निश्चलधिया निजनासिकाग्रम् ।   
ध्यायन्ति मूर्ध्नि कलितेन्दुकलावसन्तं  
    त्वद्रूपमम्ब कृतिनस्तरुणार्कमित्रम् ॥ ८॥   
त्वं प्राप्य मन्मथरिपोर्वपुरर्द्धभागं  
    सृष्टिं करोषि जगतामिति वेदवादः ।   
सत्यं तदद्रितनये जगदेकमात-  
    र्नो चेदशेषजगतः स्थितिरेव न स्यात् ॥ ९॥   
पूजां विधाय कुसुमैः सुरपादपानां  
    पीठे तवाम्ब कनकाचलगह्वरेषु ।   
गायन्ति सिद्धवनिताः सह किन्नरीभि-  
    रास्वादितासवरसारुणनेत्रपद्माः ॥ १०॥   
विद्युद्विलासवपुषः श्रियमुद्वहन्तीं  
    यान्तीं स्ववासभवनाच्छिवराजधानीम् ।   
सौषुम्नवर्त्मकमलानि विकासयन्तीं  
    देवीं भजे हृदि परामृतसिक्तगात्राम् ॥ ११॥   
आनन्दजन्मभवनं भवनं श्रुतीनां  
    चैतन्यमात्रतनुमम्ब तवाश्रयामि ।   
ब्रह्मेशविष्णुभिरुपासितपादपज्ञ्मां  
    सौभाग्यजन्मवसतिं त्रिपुरे यथावत् ॥ १२॥   
शब्दार्थभावि भवनं सृजन्तीन्दुरूपा या  
    तद्बिभर्ति पुनरर्कतनुः स्वशक्त्या ।   
ब्रह्मात्मिका हरति तत्सकलं युगान्ते  
    तां शारदा मनसि जातु न विस्मरामि ॥ १३॥   
नारायणीति नरकार्णवतारिणीति  
    गौरीति खेदशमनीति सरस्वतीति ।   
ज्ञानप्रदेति नयनत्रयभूषितेति  
    त्वामद्रिराजतनये बहुधा वदन्ति ॥ १४॥   
ये स्तुवन्ति जगन्मातः श्लोकैर्द्वादशभिः क्रमात् ।   
त्वामनुप्राप्य वाक्सिद्धिं प्राप्नुयुस्ते नराः श्रियम् ॥ १५॥   
  
॥ इति श्रीरुद्रयामले भैरवीस्तवराजः सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
  
  
