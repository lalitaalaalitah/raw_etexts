---
Author: Traditional
Category: aShTaka, devii, gAyatrI, devI
File name: gAyatrI_aShTakam.itx
Language: Sanskrit
Latest update: Mar. 14, 2014
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Gayatri Mahavijnana -Pandit Rama Sharma Acharya,
SubDeity: gAyatrI
Subject: philosophy/hinduism/religion
Sublocation: devii
Text title: Gayatri Ashtakam 2
Transliterated by: Sunder Hattangadi sunderh at hotmail.com
engtitle: Gayatri Ashtakam 2
itxtitle: gAyatryaShTakam 2 athavA stotram
title: गायत्र्यष्टकम् २ अथवा स्तोत्रम्

---
  
 गायत्री अष्टकम् वा स्तोत्रम्   
गायत्र्यष्टकम्  
सुकल्याणीं वाणीं सुरमुनिवरैः पूजितपदाम्  
     शिवामाद्यां वन्द्यां त्रिभुवनमयीं वेदजननीम् ।  
परं शक्तिं स्रष्टुं विविधविध रूपां गुणम्यीं  
     भजेऽम्बां गायत्रीं परमसुभगानन्दजननीम् ॥ १॥  
  
विशुद्धां सत्त्वस्थामखिल दुरवस्थादिहरणीं  
     निराकारां सारां सुविमल तपो मूर्तिमतुलाम् ।  
जगज्ज्येष्ठां श्रेष्ठामसुरसुरपूज्यां श्रुतिनुतां  
     भजेऽम्बां गायत्रीं परमसुभगानन्दजननीम् ॥ २॥  
  
तपो निष्ठाभीष्टांस्वजनमनसन्तापशमनीं  
     दयामूर्तिं स्फूर्तिं यतितति प्रसादैकसुलभाम् ।  
वरेण्यां पुण्यां तां निखिल भव बन्धापहरणीं  
     भजेऽम्बां गायत्रीं परमसुभगानन्दजननीम् ॥ ३॥  
  
सदाराध्यां साध्यां सुमति मति विस्तारकरणीं  
     विशोकामालोकां हृदयगत मोहान्धहरणीम् ।  
परां दिव्यां भव्यामगमभवसिन्ध्वेक तरणीं  
     भजेऽम्बां गायत्रीं परमसुभगानन्दजननीम् ॥ ४॥  
  
अजां द्वैतां त्रैतां विविधगुणरूपां सुविमलां  
     तमो हन्त्रीं-तन्त्रीं श्रुति मधुरनादां रसमयीम् ।  
महामान्यां धन्यां सततकरुणाशील विभवां  
     भजेऽम्बां गायत्रीं परमसुभगानन्दजननीम् ॥ ५॥  
  
जगद्धात्रीं पात्रीं सकल भव संहारकरणीं  
     सुवीरां धीरां तां सुविमल तपो राशि सरणीम् ।  
अनेकामेकां वै त्रिजगसदधिष्ठानपदवीं  
     भजेऽम्बां गायत्रीं परमसुभगानन्दजननीम् ॥ ६॥  
  
प्रबुद्धां बुद्धां तां स्वजनमति जाड्यापहरणां  
     हिरण्यां गुण्यां तां सुकविजन गीतां सुनिपुणीम् ।  
सुविद्यां निरवद्याममल गुणगाथां भगवतीं  
     भजेऽम्बां गायत्रीं परमसुभगानन्दजननीम् ॥ ७॥  
  
अनन्तां शान्तां यां भजति बुध वृन्दः श्रुतिमयीं  
     सुगेयां ध्येयां यां स्मरति हृदि नित्यं सुरपतिः ।  
सदा भक्त्या शक्त्या प्रणतमतिभिः प्रीतिवशगां  
     भजेऽम्बां गायत्रीं परमसुभगानन्दजननीम् ॥ ८॥  
  
शुद्ध चित्तः पठेद्यस्तु गायत्र्या अष्टकं शुभम् ।  
अहो भाग्यो भवेल्लोके तस्मिन् माता प्रसीदति ॥ ९॥  
  
इति गायत्र्यष्टकं अथवा स्तोत्रं सम्पूर्णम् ।  
  
Encoded and proofread by Sunder Hattangadi sunderh at hotmail.com  
  
