---
Author: sAdhvIshivAryA
Category: devii, sarasvatI, aShTaka, devI
Description/comments: Parishishta 13 of Bhairava Padmavati Kalpa, Jain/Gujarati publication,
  1993
File name: paThitasiddhasArasvatastava.itx
Language: Sanskrit
Latest update: April 14, 2018
Location: doc_devii
Proofread by: DPD
Send corrections to: sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: paThitasiddhasArasvatastava
Transliterated by: DPD
engtitle: paThitasiddhasArasvatastava
itxtitle: paThitasiddhasArasvatastavaH (sAdhvIshivAryAvirachitaH)
title: पठितसिद्धसारस्वतस्तवः (साध्वीशिवार्याविरचितः)

---
  
 पठितसिद्धसारस्वतस्तवः   
  
व्याप्तानन्तसमस्तलोकनिकरैङ्कारा समस्ता स्थिरा-  
     याराध्या गुरुभिर्गुरोरपि गुरुदेवैस्तु या वन्द्यते ।  
देवानामपि देवता वितरतात् वाग्देवता देवता  
     स्वाहान्तः क्षिप ॐ यतः स्तवमुखं यस्याः स मन्त्रो वर ॥ १॥  
  
ॐ ह्रीं श्रीप्रथमा प्रसिद्धमहिमा सन्तप्तचित्ते हि या  
     सैं ऐं मध्यहिता जगत्त्रयहिता सर्वज्ञनाथाहिता ।  
श्रीँ क्लीँ ब्लीँ चरमा गुणानुपरमा जायेत यस्या रमा  
     विद्यैषा वषडिन्द्रगीःपतिकरी वाणीं स्तुवे तामहम् ॥ २॥  
  
ॐ कर्णे !  वरकर्णभूषिततनुः कर्णेऽथ कर्णेश्वरी  
     ह्रींस्वाहान्तपदां समस्तविपदां छेत्त्री पदं सम्पदाम् ।  
संसारार्णवतारिणी विजयते विद्यावदाते शुभे  
     यस्याः सा पदवी सदा शिवपुरे देवीवतंसीकृता ॥ ३॥  
  
सर्वाचारविचारिणी प्रतरिणी नौर्वाग्भवाब्धौ नॄणां  
     वीणावेणुवरक्वणातिसुभगा दुःखाद्रिविद्रावणी ।  
सा वाणी प्रवणा महागुणगणा न्यायप्रवीणाऽमलं  
     शेते यस्तरणी रणीषु निपुणा जैनी पुनातु ध्रुवम् ॥ ४॥  
  
ॐ ह्रीं बीजमुखा विधूतविमुखा संसेविता सन्मुखा  
     ऐं क्लीँ सौँ सहिता सुरेन्द्रमहिता विद्वज्जनेभ्यो हिता ।  
विद्या विस्फुरति स्फुटं हितरतिर्यस्या विशुद्धा मतिः  
     सा ब्राह्मी जिनवक्त्रवज्रललने लीना तु लीलानु माम् ॥ ५॥  
  
ॐ अर्हन्मुखपद्मवासिनि शुभे !  ज्वालासहस्रांशुभे  
     पापप्रक्षयकारिणि !  श्रुतधरे !  पापं दहत्या शुभे ।  
क्षाँ क्षीँ क्षूँ वरबीजदुग्धवले !  वं वं वहं स्वावहा  
     श्रीवाग्देव्यमृतोद्भवे !  यदि भवे मे मानसे सा भवे ॥ ६॥  
  
हस्ते शर्मदपुस्तिकां विदधती सत्पात्रकं चापरं  
     लोकानां सुखदं प्रभूतवरदं सज्ज्ञानमुद्रं परम् ।  
तुभ्यं बालमृणालकन्दललसल्लीलाविलोलं करं  
     प्रख्याता श्रुतदेवता विदधती सूक्ष्मं नृणां सूनृतम् ! ॥ ७॥  
  
हंसो हंसोतिगर्वं वहति हि विधृता यन्मयैषा मयैषा  
     यन्त्रं यन्त्रं यदेतत् स्फुटति सिततरां सैव यक्षावयक्षा ।  
साध्वी साध्वी शिवार्या प्रविधृतभुवना दुर्धरा या धराया  
     देवी देवीजनार्थ्या रमतु मम सदा मानसे मानसे सा ॥ ८॥  
  
स्पष्टपाठं पठत्येतत् ध्यानेन पटुनाष्टकम् ।  
अजस्रं यो जनस्तस्य भवनयुत्तमसम्पदः ॥ ९॥  
  
॥ इति साध्वीशिवार्याविरचितं पठितसिद्धसारस्वतस्तवः सम्पूर्णः ॥  
  
  
Encoded and proofread by DPD  
  
