---
Author: Traditional
Category: kavacha, devii, lakShmI, devI
File name: tantroktalaxmiikavach.itx
Language: Sanskrit
Latest update: September 29, 2005
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: tantrokta lakShmIkavacham
Transliterated by: webD
engtitle: tantrokta lakShmIkavacham
itxtitle: lakShmIkavacham 1 (tantroktam lakShmI me chAgrataH pAtu)
title: लक्ष्मीकवचम् १ (तन्त्रोक्तम् लक्ष्मी मे चाग्रतः पातु)

---
  
 श्रीलक्ष्मीकवचम् तन्त्रोक्त   
  
श्रीगणेशाय नमः ।  
ॐ अस्य श्रीलक्ष्मीकवचस्तोत्रस्य, श्रीईश्वरो देवता,  
अनुष्टुप् छन्दः, श्रीलक्ष्मीप्रीत्यर्थे पाठे विनियोगः ।  
ॐ लक्ष्मी मे चाग्रतः पातु कमला पातु पृष्ठतः ।  
नारायणी शीर्षदेशे सर्वाङ्गे श्रीस्वरूपिणी ॥ १॥  
  
रामपत्नी तु प्रत्यङ्गे  सदाऽवतु शमेश्वरी।  
विशालाक्षी योगमाया कौमारी चक्रिणी तथा ॥ २॥  
  
जयदात्री धनदात्री पाशाक्षमालिनी शुभा ।  
हरिप्रिया हरिरामा जयङ्करी महोदरी ॥ ३॥  
  
कृष्णपरायणा देवी श्रीकृष्णमनमोहिनी ।  
जयङ्करी महारौद्री सिद्धिदात्री शुभङ्करी ॥ ४॥  
  
सुखदा मोक्षदा देवी चित्रकूटनिवासिनी ।  
भयं हरतु भक्तानां भवबन्धं विमुच्यतु ॥ ५॥  
  
कवचं तन्महापुण्यं यः पठेद्भक्तिसंयुतः ।  
त्रिसन्ध्यमेकसन्ध्यं वा मुच्यते सर्वसङ्कटात् ॥ ६॥  
  
एतत्कवचस्य पठनं धनपुत्रविवर्धनम् ।  
भीतिर्विनाशनञ्चैव त्रिषु लोकेषु कीर्तितम् ॥ ७॥  
  
भूर्जपत्रे समालिख्य रोचनाकुङ्कुमेन तु ।  
धारणाद्गलदेशे च सर्वसिद्धिर्भविष्यति ॥ ८॥  
  
अपुत्रो लभते पुत्र धनार्थी लभते धनम् ।  
मोक्षार्थी मोक्षमाप्नोति कवचस्य प्रसादतः ॥ ९॥  
  
गर्भिणी लभते पुत्रं वन्ध्या च गर्भिणी भवेत् ।  
धारयेद्यपि कण्ठे च अथवा वामबाहुके ॥ १०॥  
  
यः पठेन्नियतं भक्त्या स एव विष्णुवद्भवेत् ।  
मृत्युव्याधिभयं तस्य नास्ति किञ्चिन्महीतले ॥ ११॥  
  
पठेद्वा पाठयेद्वाऽपि शृणुयाच्छ्रावयेद्यदि ।  
सर्वपापविमुक्तस्तु लभते परमां गतिम् ॥ १२॥  
  
सङ्कटे विपदे घोरे तथा च गहने वने ।  
राजद्वारे च नौकायां तथा च रणमध्यतः ॥ १३॥  
  
पठनाद्धारणादस्य जयमाप्नोति निश्चितम् ।  
अपुत्रा च तथा वन्ध्या त्रिपक्षं शृणुयाद्यदि ॥ १४॥  
  
सुपुत्रं लभते सा तु दीर्घायुष्कं यशस्विनम् ।  
शृणुयाद्यः शुद्धबुद्ध्या द्वौ मासौ विप्रवक्त्रतः ॥ १५॥  
  
सर्वान्कामानवाप्नोति सर्वबन्धाद्विमुच्यते ।  
मृतवत्सा जीववत्सा त्रिमासं श्रवणं यदि ॥ १६॥  
  
रोगी रोगाद्विमुच्येत पठनान्मासमध्यतः ।  
लिखित्वा भूर्जपत्रे च अथवा ताडपत्रके ॥ १७॥  
  
स्थापयेन्नियतं गेहे नाग्निचौरभयं क्वचित् ।  
शृणुयाद्धारयेद्वापि पठेद्वा पाठयेदपि ॥ १८॥  
  
यः पुमान्सततं तस्मिन्प्रसन्नाः सर्वदेवताः ।  
बहुना किमिहोक्तेन सर्वजीवेश्वरेश्वरी ॥ १९॥  
  
आद्या शक्तिर्महालक्ष्मीर्भक्तानुग्रहकारिणी ।  
धारके पाठके चैव निश्चला निवसेद् ध्रुवम् ॥ २०॥  
  
॥ इति तन्त्रोक्तं लक्ष्मीकवचं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
