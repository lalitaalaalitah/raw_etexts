---
Author: deva
Category: devii, lakShmI, stotra, devI
File name: devalaxmi.itx
Language: Sanskrit
Latest update: December 29, 2001
Location: doc_devii
Proofread by: Sridhar Seshagiri
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: devakRita lakShmI stotram
Texttype: stotra
Transliterated by: http://www.webdunia.com
engtitle: devakRita lakShmI stotram
itxtitle: lakShmIstotram (devakRitam)
title: लक्ष्मीस्तोत्रम् (देवकृइतम्)

---
  
 श्रीलक्ष्मीस्तोत्रं देवकृत   
  
क्षमस्व भगवन्त्यव क्षमाशीले परात्परे ।  
शुद्धसत्त्वस्वरूपे च कोपादिपरिवर्जिते ॥  
  
उपमे सर्वसाध्वीनां देवीनां देवपूजिते ।  
त्वया विना जगत्सर्वं मृततुल्यं च निष्फलम् ॥  
  
सर्वसम्पत्स्वरूपा त्वं सर्वेषां सर्वरूपिणी ।  
रासेश्वर्यधि देवी त्वं त्वत्कलाः सर्वयोषितः ॥  
  
कैलासे पार्वती त्वं च क्षीरोदे सिन्धुकन्यका ।  
स्वर्गे च स्वर्गलक्ष्मीस्त्वं मर्त्यलक्ष्मीश्च भूतले ॥  
  
वैकुण्ठे च महालक्ष्मीर्देवदेवी सरस्वती ।  
गङ्गा च तुलसी त्वं च सावित्री ब्रह्मालोकतः ॥  
  
कृष्णप्राणाधिदेवी त्वं गोलोके राधिका स्वयम् ।  
रासे रासेश्वरी त्वं च वृन्दावन वने-वने ॥  
  
कृष्णा प्रिया त्वं भाण्डीरे चन्द्रा चन्दनकानने ।  
विरजा चम्पकवने शतशृङ्गे च सुन्दरी ॥  
  
पद्मावती पद्मवने मालती मालतीवने ।  
कुन्ददन्ती कुन्दवने सुशीला केतकीवने ॥  
  
कदम्बमाला त्वं देवी कदम्बकाननेऽपि च ।  
राजलक्ष्मी राजगेहे गृहलक्ष्मीगृहे गृहे ॥  
  
इत्युक्त्वा देवताः सर्वा मुनयो मनवस्तथा ।  
रूरूदुर्नम्रवदनाः शुष्ककण्ठोष्ठ तालुकाः ॥  
  
इति लक्ष्मीस्तवं पुण्यं सर्वदेवैः कृतं शुभम् ।  
यः पठेत्प्रातरूत्थाय स वै सर्वै लभेद् ध्रुवम् ॥  
  
अभार्यो लभते भार्यां विनीतां सुसुतां सतीम् ।  
सुशीलां सुन्दरीं रम्यामतिसुप्रियवादिनीम् ॥  
  
पुत्रपौत्रवतीं शुद्धां कुलजां कोमलां वराम् ।  
अपुत्रो लभते पुत्रं वैष्णवं चिरजीविनम् ।  
परमैश्वर्ययुक्तं च विद्यावन्तं यशस्विनम् ।  
भ्रष्टराज्यो लभेद्राज्यं भ्रष्टश्रीर्लभते श्रियम् ॥  
  
हतबन्धुर्लभेद्बन्धुं धनभ्रष्टो धनं लभेत् ।  
कीर्तिहीनो लभेत्कीर्तिं प्रतिष्ठां च लभेद् ध्रुवम् ॥  
  
सर्वमङ्गलदं स्तोत्रं शोकसन्तापनाशनम् ।  
हर्षानन्दकरं शश्वद्धर्म मोक्षसुहृत्प्रदम् ॥  
  
॥ इति श्रीदेवकृत लक्ष्मीस्तोत्रं सम्पूर्णम् ॥  
  
  
Visit http://www.webdunia.com for additional texts with Hindi meanings.  
  
