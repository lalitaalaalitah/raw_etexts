---
Author: mayUrapaNDitAnujasUnabAlakavi
Category: devii, nadI, devI
File name: gangAtarangaH.itx
Indexextra: (Scan)
Language: Sanskrit
Latest update: November 3, 2019
Location: doc_devii
Proofread by: Shree Devi Kumar shreeshrii at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gangatarangah
Transliterated by: Shree Devi Kumar shreeshrii at gmail.com
engtitle: gangAtarangaH
itxtitle: gaNgAtaraNgaH
title: गण्गातरण्गः

---
  
 गङ्गातरङ्गः   
॥ श्रीगणेशाय नमः ॥  
  
श्रीगङ्गे भागीरथि श्रीशङ्करमौलिमालतीमाले ।  
करुणावति जय भगवति पाहि कृपापाङ्गतः शिवसदये ॥ १॥  
  
पङ्क्तावुपविष्टानां सर्वेषां तर्पणं समं न्याय्यम् ।  
मम तु श्रोत्रं तृप्तं गङ्गे ! रीतिः कथं त्वदीयेयम् ॥ २॥  
  
सर्वेन्द्रियसौहित्यं यथा भविष्यति तथा लघु विधेयम् ।  
अद्यावधि यज्जातं जातं गङ्गे ! त्वया दया कार्या ॥ ३॥  
  
दयनीयोऽयं गङ्गे सर्वैधर्मादिभिः परित्यक्तः ।  
यामि शरणं कमधुना त्वया विना व्रात्यराजोऽहम् ॥ ४॥  
  
पूर्वं समुद्धृतः कति सम्प्रत्युद्धर्तुमनलसासि त्वम् ।  
अग्रे समुद्धरिष्यसि तन्मध्ये मादृशो नैव ॥ ५॥  
  
पूर्वं न चैव मादृङ् नोचेदानीं पुरः कुतो भविता ।  
इति सङ्ख्यातुमनलसा भव भवति जाह्नवि त्रिपथगे त्वम् ॥ ६॥  
  
पापिन उद्धर्तु त्वं बद्धपरिकरा श्रुतं मनीषिभ्यः ।  
इत्थं सति मद्विषये गङ्गे केयं प्रमीला त्वम् ॥ ७॥  
  
प्राक्कर्म पचेलिमतामाप्तमिदानीन्तने जनुषि ।  
इति विदितमहो गङ्गे प्रोत्का यत्सेवनाय धिषणेयम् ॥ ८॥  
  
तव भवतु नमस्कारो मद्विषये देवि ! भो नमस्तुभ्यम् ।  
करुणावति जय गङ्गे पाहि कृपापाङ्गदृष्टिपातैः ॥ ९॥  
  
कतिचिद् ब्रुवन्ति विन्दुं नितम्बमात्रं च जानुदघ्नं च ।  
केचिद् गुल्फद्वयसम्भवसिन्धुं देवतान्तराश्रयणात् ॥ १०॥  
  
तव संश्रयाद्धि गङ्गे भवसिन्धोरस्तितां न मन्येऽहम् ।  
अथवा मन्ये भ्रमं खेनगरः शशविषाणमंशुजलम् ॥ ११॥  
  
शरदां पञ्चसहस्री तवस्थितेर्मानमिति विदामाज्ञा ।  
गङ्गे यदवधि विदिता तदवधि मां पीड्यत्यधीरत्वम् ॥ १२॥  
  
यस्मिन्कस्मिन् हि भवे तिर्यश्चित्वं समुद्धरिष्यसि माम् ।  
इति सत्यमथाप्यस्मिँश्चरमभवे पासि चेच्चमत्कारः ॥ १३॥  
  
वीचीपतितं सर्वा नद्यः सन्तारयन्ति किं चित्रम् ।  
त्वमवीचीपतितमपि हि गङ्गे सन्तारयस्यहो चित्रम् ॥ १४॥  
  
वंशानुत्पादयसि त्वं वर्द्धयसे तथैव जीवयसि ।  
रक्षसि विस्तारयसि स्वस्मिन्पतितं हि तारयसि ॥ १५॥  
  
सद्वंशभवे वंशोद्धारिणि गङ्गे नमस्करोमि त्वाम् ।  
वंश्यमपि दीनं द्विजं किं त्वं नाद्यापि तारयसि ॥ १६॥  
  
नो तारयसि हि मां चेन्मा तारय देवि भोः स्वतन्त्रा त्वम् ।  
मज्जयसि तर्हि मज्जय गङ्गे स्वस्मिन्सुगण्डशैलमिव ॥ १७॥  
  
मा मास्तु मदुद्धारो नैव त्वामर्थये कदाचिदपि ।  
क्षुद्रं यादोजातं विधाय मां स्थापयाशु निजजठरे ॥ १८॥  
  
यद्यपि यादः क्षुद्रं चरति महच्चेत्तथापि मदनुमतिः ।  
किं तव गतमत्र परं मज्जय नामाशु मा विधेहि चिरम् ॥ १९॥  
  
भवसिन्धौ मज्जाया विभ्यति ताभ्यः सुविद्वांसः ।  
नाहं विभेमि मातर्भवसिन्धौ त्वयि ममास्तु मज्जैवः ॥ २०॥  
  
लक्ष्मीनाथं त्यक्त्वा मत्वा श्लाघ्यं कपर्दिसम्बन्धम् ।  
गङ्गे भूमौ विचरस्यतः कपर्द्यस्मि दृग्विषयः ॥ २१॥  
  
गोमूर्त्यश्वत्थादीनितरत्र त्वं कुरुष्व मा माम्भोः ।  
कृमिमशकवेतसादीन् प्रविधाय स्थापयाशु निजजठरे ॥ २२॥  
  
सगरानुद्धर्तुमना भूरन्ध्रप्लावनं कृतवती त्वम् ।  
सगरोऽस्मि बहुलरन्ध्रः प्लावयसि न मां सुरापगे किमिति ॥ २३॥  
  
सुरसङ्गात्सुरधुनिता प्राप्ता याता तथापि नोक्षरता ।  
भूसुरसङ्गादधिकैकाक्षरताप्तिः कथं न सा व्रियते ॥ २४॥  
  
त्वन्मज्जनमेव परं श्लाघ्यं मान्यं श्रुतेर्वचोऽस्माकम् ।  
नान्यत्रामरमुक्तावलिनीराजितपदं पदं शाक्रम् ॥ २५॥  
  
अच्युतपदच्युतापि हि दातुं नैनं पदं स्वतन्त्रा त्वम् ।  
काऽन्येदृशी द्वितीया स्वपदभ्रष्टा सती तदर्पयितुम् ॥ २६॥  
  
दोषत्रयापनुत्यै त्रिविधा मर्त्यास्त्वयि प्रमज्जन्ति ।  
द्विचतुर्दशदोषाढ्यांस्तांस्त्वं कुरुषे कथं त्वेतत् ॥ २७॥  
  
कश्चित्कञ्चिच्छ्रयतेत्याधिक्यं लब्धुमिति जनस्थित्याम् ।  
भूतं चतुर्विधं त्वं त्रिविधं कुरुषे कथं गङ्गे ! ॥ २८॥  
  
अम्ब ! त्वद्दर्शनतो मुक्तिर्न स्नानजं फलं जाने ।  
इति यद्वदति विपश्चित्तदलीकः स्नानतस्त्रिमूर्तित्वम् ॥ २९॥  
  
त्रिगुणांशं पङ्कमार्ष्टिं कर्तुं मर्त्यास्त्वयि प्रमज्जन्ति ।  
तानविशेषेण त्वं करोषि निजलीलया त्रिगुणमूर्तीन् ॥ ३०॥  
  
गङ्गे नश्यति जननं त्वन्मज्जनतो वदन्ति तदलीकम् ।  
जन्तुनिवहो निमज्जँस्त्वयि भवति हि शङ्करो विधिर्विष्णुः ॥ ३१॥  
  
स्वर्गादधः पतन्ती स्वोर्ध्वं गङ्गे निमज्जतो नयसि ।  
सोढ्वाऽपि विपद्गणमथ सन्तः परकार्यसाधने व्यग्राः ॥ ३२॥  
  
गङ्गाप्रार्थनातरङ्गो गङ्गाचरणे समर्पितः शिशुना ।  
सगुणो विगुणो वा स्तां श्राव्यं कलभाषणं हि शिशोः ॥ ३३॥  
  
इति श्रीमदार्याचार्यमयूरपण्डितानुजसूनबालकविरचितो  
गङ्गार्थनातरङ्गः शिवाय भूयात् ॥  
  
  
  
Encoded and proofread by Shree Devi Kumar shreeshrii at gmail.com  
  
