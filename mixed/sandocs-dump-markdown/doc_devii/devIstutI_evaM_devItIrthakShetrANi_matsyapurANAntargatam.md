---
Category: devii, shaktipITha
File name: devIstutItIrthakShetrANi.itx
Language: Sanskrit
Latest update: June 9, 2018
Location: doc_devii
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
Source: Matsyapurana, adhyAya 13
Subject: philosophy/hinduism/religion
Sublocation: devii
Text title: devIstutItIrthakShetrANi
Transliterated by: Gopal Upadhyay gopal.j.upadhyay at gmail.com
engtitle: devIstutI and tIrthakShetrANi
itxtitle: devIstutI evaM devItIrthakShetrANi (matsyapurANAntargatam)
title: देवीस्तुती एवं देवीतीर्थक्षेत्राणि (मत्स्यपुराणान्तर्गतम्)

---
  
 देवीस्तुती एवं देवी तीर्थक्षेत्राणि   
एवमुक्तोऽब्रवीद् दक्षः केषु केषु मयानघे ।  
तीर्थेषु च त्वं द्रष्टव्या स्तोतव्या कैश्च नामभिः ॥ १॥  
  
देव्युवाच -  
सर्वदा सर्वभूतेषु द्रष्टव्या सर्वतो भुवि ।  
सर्वलोकेषु यत् किञ्चिद् रहितं न मया विना ॥ २॥  
  
तथापि येषु स्थानेषु द्रष्टव्या सिद्धिमीप्सुभिः ।  
स्मर्तव्या भूतिकामैर्वा तानि वक्ष्यामि तत्त्वतः ॥ ३॥  
  
वाराणस्यां विशालाक्षी नैमिषे लिङ्गधारिणी ।  
प्रयागे ललिता देवी कामाक्षी गन्धमादने ॥  ४॥  
  
मानसे कुमुदा नाम विश्वकाया तथाम्बरे ।  
गोमन्ते गोमती नाम मन्दरे कामचारिणी ॥ ५॥  
  
मदोत्कटा चैत्ररथे जयन्ती हस्तिनापुरे ।  
कान्यकुब्जे तथा गौरी रम्भा मलयपर्वते ॥ ६॥  
  
एकाम्रके कीर्तिमती विश्वा विश्वेश्वरे विदुः ।  
पुष्करे पुरुहूतेति केदारे मार्गदायिनी ॥ ७॥  
  
नन्दा हिमवतः पृष्ठे गोकर्णे भद्रकर्णिका ।  
स्थाण्वीश्वरे भवानी तु बिल्वके बिल्वपत्रिका ॥ ८॥  
  
श्रीशैले माधवी नाम भद्रा भद्रेश्चरे तथा ।  
जया वराहशैले तु कमला कमलालये ॥ ९॥  
  
रुद्रकोट्यां च रुद्राणी काली कालञ्जरे गिरौ ।  
महालिङ्गे तु कपिला मर्कोटे मुकुटेश्वरी ॥ १०॥  
  
शालग्रामे महादेवी शिवलिङ्गे जलप्रिया ।  
मायापुयां कुमारी तु सन्ताने ललिता तथा ॥ ११॥  
  
उत्पलाक्षी सहस्राक्षे कमलाक्षे महोत्पला ।  
गङ्गायां मङ्गला नाम विमला पुरुषोत्तमे ॥ १२॥  
  
विपाशायाममोघाक्षी पाटला पुण्ड्रवर्धने ।  
नारायणी सुपार्श्वे तु विकूटे भद्रसुन्दरी ॥ १३॥  
  
विपुले विपुला नाम कल्याणी मलयाचले ।  
कोटवी कोटितीर्थे तु सुगन्धा माधवे वने ॥ १४॥  
  
गोदाश्रमे त्रिसन्ध्या तु गङ्गाद्वारे रतिप्रिया ।  
शिवकुण्डे शिवानन्दा नन्दिनी देविकातटे ॥ १५॥  
  
रुक्मिणी द्वारवत्यां तु राधा वृन्दावने वने ।  
देवकी मथुरायां तु पाताले परमेश्वरी ॥ १६॥  
  
चित्रकूटे तथा सीता विन्ध्ये विन्ध्यनिवासिनी । var  विन्ध्याधिवासिनी  
सह्याद्रावेकवीरा तु हरिश्चन्द्रे तु चन्द्रिका ॥ १७॥  
  
रमणा रामतीर्थे तु यमुनायां मृगावती ।  
करवीरे महालक्ष्मीरुमादेवी विनायके ॥ १८॥  
  
अरोगा वैद्यनाथे तु महाकाले महेश्वरी ।  
अभयेत्युष्णतीर्थेषु चामृता विन्ध्यकन्दरे ॥ १९॥  
  
माण्डव्ये माण्डवी नाम स्वाहा माहेश्वरे पुरे ।  
छागलाण्डे प्रचण्डा तु चण्डिका मकरन्दके ॥ २०॥  
  
सोमेश्वरे वरारोहा प्रभासे पुष्करावती ।  
देवमाता सरस्वत्या पारावारतटे मता ॥ २१॥  
  
महालये महाभागा पयोष्ण्यां पिङ्गलेश्वरी ।  
सिंहिका  कृतशौचे तु कार्तिकेये यशस्करी ॥ २२॥  
  
उत्पलावर्तके लोला सुभद्रा शोणसङ्गमे ।  
माता सिद्धपुरे लक्ष्मीरङ्गना भरताश्रमे ॥ २३॥  
  
जालन्धरे विश्वमुखी तारा किष्किन्धपर्वते ।  
देवदारुवने पुष्टिर्मेधा काश्मीरमण्डले ॥ २४॥  
  
भीमा देवी हिमाद्रौ तु पुष्टिर्विश्वेश्वरे तथा ।  
कपालमोचने शुद्धिर्माता कायावरोहणे ॥ २५॥  
  
शङ्खोद्धारे ध्वनिर्नाम धृतिः पिण्डारके तथा ।  
काला तु चन्द्रभागायामच्छोदे शिवकारिणी ॥ २६॥  
  
वेणायाममृता नाम बदर्यामुर्वशी तथा ।  
औषधी चोत्तरकुरौ कुशद्वीपे कुशोदका ॥ २७॥  
  
मन्मथा हेमकूटे तु मुकुटे सत्यवादिनी ।  
अश्वत्थे वन्दनीया तु निधिर्वैश्रवणालये ॥ २८॥  
  
गायत्री वेदवदने पार्वती शिवसन्निधौ ।  
देवलोके तथेन्द्राणी ब्रह्मास्येषु सरस्वती ॥ २९॥  
  
सूर्यबिम्बे प्रभा नाम मातृणां वैष्णवी मता ।  
अरुन्धती सतीनां तु रामसु च तिलोत्तमा ॥ ३०॥  
  
चित्ते ब्रह्मकला नाम शक्तिः सर्वशरीरिणाम् ।  
एतदुद्देशतः प्रोक्तं नामाष्टशतमुत्तमम् ॥ ३१॥  
  
अष्टोत्तरं च तीर्थानां शतमेतदुदाहृतम् ।  
यः स्मरेच्छृणुयाद् वापि सर्वपापैः प्रमुच्यते ॥ ३२॥  
  
एषु तीर्थेषु यः कृत्वा स्नानं पश्यति मां नरः ।  
सर्वपापविनिर्मुक्तः कल्पं शिवपुरे वसेत् ॥ ३३॥  
  
यस्तु मत्परमं कालं करोत्येतेषु मानवः ।  
स भित्त्वा ब्रह्मसदनं पदमभ्येति शाङ्करम् ॥ ३४॥  
  
नाम्नामष्टशतं यस्तु श्रावयेच्छिवसन्निधौ ।  
तृतीयायामथाष्टम्यां बहुपुत्रो भवेन्नरः ॥ ३५॥  
  
गोदाने श्राद्धदाने वा अन्यहनि वा बुधः ।  
देवार्चनविधौ विद्वान् पठन् ब्रह्माधिगच्छति ॥ ३६॥  
  
इति मत्स्यपुराणे त्रयोदशोऽध्याये देवीस्तुतिः समाप्ता ।  
  
Encoded and posted by Gopal Upadhyay gopal.j.upadhyay at gmail.com  
  
