---
Author: Vasudevananda Saraswati
Category: devii, reNukA, stotra, vAsudevAnanda-sarasvatI, devI
File name: reNukAstotrammAtApuravAsinI.itx
Indexextra: (Vasudevananda Saraswati)
Language: Sanskrit
Latest update: June 18, 2013
Location: doc_devii
Proofread by: Kaushal S. Kaloo kaushalskaloo at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: reNukA
Subject: philosophy/hinduism/religion
Sublocation: devii
Text title: reNukAstotram mAtApuravAsinI
Texttype: stotra
Transliterated by: Kaushal S. Kaloo kaushalskaloo at gmail.com
engtitle: Matapura Nivasini Renuka Stotram
itxtitle: reNukAstotram shrImAtApuranivAsinI
title: रेणुकास्तोत्रम् श्रीमातापुरनिवासिनी

---
  
 रेणुकास्तोत्रम् श्रीमातापुरनिवासिनी   
  
श्रीगणेशाय नमः ।  
  
नमस्तेऽस्तु ते महादेवि शिवे कल्याणशाम्भवि ।  
प्रसीद वेदविनुते  जगदम्ब नमोऽस्तु ते ॥ १॥  
  
जगतामादिभूता त्वं जगत्त्वं जगदाश्रया ।  
एकाऽप्यनेकरूपाऽसि जगदम्ब नमोऽस्तु ते ॥ २॥  
  
सृष्टिस्थिते विनाशानां  हेतुभूते मुनिस्तुते ।  
प्रसीद देवविनुते जगदम्ब नमोऽस्तु ते ॥ ३॥  
  
सर्वेश्वरि नमस्तुभ्यं सर्वसौभाग्यदायिनि ।  
सर्वशक्तियुतेऽनन्ते जगदम्ब नमोऽस्तु ते ॥ ४॥  
  
विविधारिष्टशमनि त्रिविधोत्पातनाशिनि ।  
प्रसीद देवि ललिते जगदम्ब नमोऽस्तु ते ॥ ५॥  
  
प्रसीद करुणासिन्धो त्वत्तः कारुणिका परा ।  
यतो नास्ति महादेवि जगदम्ब नमोऽस्तु ते ॥ ६॥  
  
शत्रूञ्जहि जयं देहि सर्वान् कामांश्च देहि मे ।  
भयं नाशय रोगांश्च जगदम्ब नमोऽस्तु ते ॥ ७॥  
  
जगदम्ब नमोऽस्तु ते हिते जय शम्भोर्दयिते महामते ।  
कुलदेवि नमोऽस्तु ते सदा हृदि मे तिष्ठ यतोऽसि सर्वदा ॥ ८॥  
  
मातापुरनिवासिन्याः देव्याः स्तोत्रमिदं परम् ।  
यः पठेत्प्रयतो भक्त्या सर्वान् कामान् स आप्नुयात् ॥ ९॥  
  
इति श्रीवासुदेवानन्दसरस्वतीपण्डितविरचितं  
श्रीमातपुरवासिन्याः देव्याः स्तोत्रं सम्पूर्णम् ॥  
  
  
Encoded and proofread by Kaushal S. Kaloo kaushalskaloo  at  gmail.com  
  
