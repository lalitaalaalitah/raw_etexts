---
Author: tyAgarAja
Category: devii, dashamahAvidyA, stotra, tyAgarAja, devI
File name: rAjarAjeshvarIstava.itx
Language: Sanskrit
Latest update: November 22, 2001
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: hinduism/religion
Sublocation: devii
Text title: Hymn in praise of shrI rAjarAjeshwarI
Texttype: stotra
Transliterated by: Sridhar  Seshagiri sridhar.seshagiri at gmail.com
engtitle: Hymn in praise of shrI rAjarAjeshvarI
itxtitle: rAjarAjeshvarIstavaH (tyAgarAjavirachitaH)
title: राजराजेश्वरीस्तवः (त्यागराजविरचितः)

---
  
 राजराजेश्वरीस्तवः   
  
           त्यागराजविरचितः  
या त्रैलोक्यकुटुम्बिका वरसुधाधाराभिसन्तर्पिणी  
भूम्यादीन्द्रियचित्तचेतनपरा संविन्मयी शाश्वती ।  
ब्रह्मेन्द्राच्युतवन्दितेशमहिषी विज्ञानदात्री सतां  
तां वन्दे हृदयत्रिकोणनिलयां श्रीराजराजेश्वरीम् ॥ १॥  
  
यां विद्येति वदन्ति शुद्धमतयो वाचां परां देवतां  
षट्चक्रान्तनिवासिनीं कुलपथप्रोत्साहसंवर्धिनीम् ।  
श्रीचक्राङ्कितरूपिणीं सुरमणेर्वामाङ्कसंशोभिनीं  
तां वन्दे हृदयत्रिकोणनिलयां श्रीराजराजेश्वरीम् ॥ २॥  
  
या सर्वेश्वरनायिकेति ललितेत्यानन्दसीमेश्वरी-  
त्यम्बेति त्रिपुरेश्वरीति वचसां वाग्वादिनीत्यन्नदा ।  
इत्येवं प्रवदन्ति साधुमतयः स्वानन्दबोधोज्ज्वलाः  
तां वन्दे हृदयत्रिकोणनिलयां श्रीराजराजेश्वरीम् ॥ ३॥  
  
या प्रातः शिखिमण्डले मुनिजनैर्गौरी समाराध्यते  
या मध्ये दिवसस्य भानुरुचिरा चण्डांशुमध्ये परम् ।  
या सायं शशिरूपिणी हिमरुचेर्मध्ये त्रिसन्ध्यात्मिका  
तां वन्दे हृदयत्रिकोणनिलयां श्रीराजराजेश्वरीम् ॥ ४॥  
  
या मूलोत्थितनादसन्ततिलवैः संस्तूयते योगिभिः  
या पूर्णेन्दुकलामृतैः कुलपथे संसिच्यते सन्ततम् ।  
या बन्धत्रयकुम्भितोन्मनिपथे सिद्ध्यष्टकेनेड्यते  
तां वन्दे हृदयत्रिकोणनिलयां श्रीराजराजेश्वरीम् ॥ ५॥  
  
या मूकस्य कवित्ववर्षणसुधाकादम्बिनी श्रीकरी  
या लक्ष्मीतनयस्य जीवनकरी सञ्जीविनीविद्यया ।  
या द्रोणीपुरनायिका द्विजशिशोः स्तन्यप्रदात्री मुदा  
तां वन्दे हृदयत्रिकोणनिलयां श्रीराजराजेश्वरीम् ॥ ६॥  
  
या विश्वप्रभवादिकार्यजननी ब्रह्मादिमूर्त्यात्मना  
या चन्द्रार्कशिखिप्रभासनकरी स्वात्मप्रभासत्तया ।  
या सत्त्वादिगुणत्रयेषु समतासंवित्प्रदात्री सतां  
तां वन्दे हृदयत्रिकोणनिलयां श्रीराजराजेश्वरीम् ॥ ७॥  
  
या क्षित्यन्तशिवादितत्त्वविलसत्स्फूर्तिस्वरूपा परं  
या ब्रह्माण्दकटाहभारनिवहन्मण्डूकविश्वम्भरी ।  
या विश्वं निखिलं चराचरमयं व्याप्य स्थिता सन्ततं  
तां वन्दे हृदयत्रिकोणनिलयां श्रीराजराजेश्वरीम् ॥ ८॥  
  
या वर्गाष्टकवर्णपञ्जरशुकी विद्याक्षरालापिनी  
नित्यानन्दपयोऽनुमोदनकरी श्यामा मनोहारिणी ।  
सत्यानन्दचिदीश्वरप्रणयिनी स्वर्गापवर्गप्रदा  
तां वन्दे हृदयत्रिकोणनिलयां श्रीराजराजेश्वरीम् ॥ ९॥  
  
या श्रुत्यन्तसुशुक्तिसम्पुटमहामुक्ताफलं सात्त्विकं  
सच्चित्सौख्यपयोदवृष्टिफलितं सर्वात्मना सुन्दरम् ।  
निर्मूल्यं निखिलार्थदं निरुपमाकारं भवाह्लाददं  
तां वन्दे हृदयत्रिकोणनिलयां श्रीराजराजेश्वरीम् ॥ १०॥  
  
या नित्याव्रतमण्डलस्तुतपदा नित्यार्चनातत्परा  
नित्यानित्यविमर्शिनी कुलगुरोर्वावयप्रकाशात्मिका ।  
कृत्याकृत्यमतिप्रभेदशमनी कात्स्नर्यात्मलाभप्रदा  
तां वन्दे हृदयत्रिकोणनिलयां श्रीराजराजेश्वरीम् ॥ ११॥  
  
यामुद्दिश्य यजन्ति शुद्धमतयो नित्यं पराग्नौ स्रुचा  
मत्या प्राणघृतप्लुतेन्द्रियचरुद्रव्यैः समन्त्राक्षरैः ।  
यत्पादाम्बुजभक्तिदार्ढ्यसुरसप्राप्त्यै बुधाः सन्ततं  
तां वन्दे हृदयत्रिकोणनिलयां श्रीराजराजेश्वरीम् ॥ १२॥  
  
या संविन्मकरन्दपुष्पलतिकास्वानन्ददेशोत्थिता  
सत्सन्तानसुवेष्टनातिरुचिरा श्रेयःफलं तन्वती ।  
निर्धूताखिलवृत्तिभक्तधिषणाभृङ्गाङ्गनासेविता  
तां वन्दे हृदयत्रिकोणनिलयां श्रीराजराजेश्वरीम् ॥ १३॥  
  
यामाराध्य मुनिर्भवाब्धिमतरत् क्लेशोर्मिजालावृतं  
यां ध्यात्वा न निवर्तते शिवपदानन्दाब्धिमग्नः परम् ।  
यां स्मृत्वा स्वपदैकबोधमयते स्थूलेऽपि देहे जनः  
तां वन्दे हृदयत्रिकोणनिलयां श्रीराजराजेश्वरीम् ॥ १४॥  
  
यापाषाङ्कुशचापसायककरा चन्द्रार्धचूडालसत्  
काञ्चीदामविभूषिता स्मितमुखी मन्दारमालाधरा ।  
नीलेन्दीवरलोचना शुभकरी त्यागाधिराजेश्वरी  
तां वन्दे हृदयत्रिकोणनिलयां श्रीराजराजेश्वरीम् ॥ १५॥  
  
या भक्तेषु ददाति सन्ततसुखं वाणीं च लक्ष्मीं तथा  
सौन्दर्यं निगमागमार्थकवितां सत्पुत्रसम्पत्सुखम् ।  
सत्सङ्गं सुकलत्रतां सुविनयं सयुज्यमुक्तिं परां  
तां वन्दे हृदयत्रिकोणनिलयां श्रीराजराजेश्वरीम् ॥ १६॥  
  
इत्यानन्दनाथपादपपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितः श्रीराजराजेश्वरीस्तवः सम्पूर्णः ॥  
  
  
  
  
Encoded and proofread by Sridhar  Seshagiri seshagir at engineering.sdsu.edu  
  
