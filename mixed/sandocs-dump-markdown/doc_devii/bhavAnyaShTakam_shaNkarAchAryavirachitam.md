---
Author: Shankaracharya
Category: aShTaka, devii, pArvatI, devI, shankarAchArya
File name: bhavani8.itx
Indexextra: (Meaning Russian, English, Hindi 1, 2, Videos 1, 2, 3)
Language: Sanskrit
Latest update: October 7, 2016
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: Eight stanzas to Goddess Bhavani, Bhavani Ashtakam
engtitle: bhavAnyaShTakam
itxtitle: bhavAnyaShTakam (shaNkarAchAryavirachitam)
title: भवान्यष्टकम् (शण्कराचार्यविरचितम्)

---
  
 भवान्यष्टकं   
    न तातो न माता न बन्धुर्न दाता   
          न पुत्रो न पुत्री न भृत्यो न भर्ता ।  
    न जाया न विद्या न वृत्तिर्ममैव   
          गतिस्त्वं गतिस्त्वं त्वमेका भवानि ॥ १॥  
  
    भवाब्धावपारे महादुःखभीरु   
          प्रपात प्रकामी प्रलोभी प्रमत्तः ।  
    कुसंसारपाशप्रबद्धः सदाहं    
          गतिस्त्वं गतिस्त्वं त्वमेका भवानि ॥ २॥  
  
    न जानामि दानं न च ध्यानयोगं   
          न जानामि तन्त्रं न च स्तोत्रमन्त्रम् ।  
    न जानामि पूजां न च न्यासयोगं   
          गतिस्त्वं गतिस्त्वं त्वमेका भवानि ॥ ३॥  
  
    न जानामि पुण्यं न जानामि तीर्थं   
          न जानामि मुक्तिं लयं वा कदाचित् ।  
    न जानामि भक्तिं व्रतं वापि मातर्-  
          गतिस्त्वं गतिस्त्वं त्वमेका भवानि ॥ ४॥  
  
    कुकर्मी कुसङ्गी कुबुद्धिः कुदासः   
          कुलाचारहीनः कदाचारलीनः ।  
    कुदृष्टिः कुवाक्यप्रबन्धः सदाहं   
          गतिस्त्वं गतिस्त्वं त्वमेका भवानि ॥ ५॥  
  
    प्रजेशं रमेशं महेशं सुरेशं   
          दिनेशं निशीथेश्वरं वा कदाचित् ।  
    न जानामि चान्यत् सदाहं शरण्ये   
          गतिस्त्वं गतिस्त्वं त्वमेका भवानि ॥ ६॥  
  
    विवादे विषादे प्रमादे प्रवासे   
          जले चानले पर्वते शत्रुमध्ये ।  
    अरण्ये शरण्ये सदा मां प्रपाहि   
          गतिस्त्वं गतिस्त्वं त्वमेका भवानि ॥ ७॥  
  
    अनाथो दरिद्रो जरारोगयुक्तो  
          महाक्षीणदीनः सदा जाड्यवक्त्रः ।  
    विपत्तौ प्रविष्टः प्रनष्टः सदाहं   
          गतिस्त्वं गतिस्त्वं त्वमेका भवानि ॥ ८॥  
  
॥ इति श्रीमदादिशङ्कराचार्यविरचितं भवान्यष्टकं सम्पूर्णम् ॥  
  
  
  
