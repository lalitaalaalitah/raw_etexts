---
Category: devii, puShTimArgIya, aShTaka, radha, devI
Description/comments: puShTimArgIya stotraratnAkara
File name: rAdhAShTakam2.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: rAdhAShTakam 2
engtitle: rAdhAShTakam 2
itxtitle: rAdhAShTakam 2
title: राधाष्टकम् २

---
  
 श्रीमद्राधाष्टकम् २   
  
निकुञ्जे मञ्जूषद्विविधमृदुपुष्पैकनिचयैः  
समाकीर्णं दान्तं सुमणिजटितं केलिशयनम् ।  
हृदि प्रादुर्भूतोद्भटविरहभावैः सपदि यत्  
करे कृत्वा पत्रव्यजनमुपविशन्तीं हृदि भजे ॥ १॥  
  
विदित्वा गोपीशं श्रमविहितनिद्रं हृदि भिया  
रणत्कारैर्भूयान्न खलु गतनिद्रः परमिति ।  
द्वितीयेन स्तब्धाचलनचपलं कङ्कणचयं  
वितन्वन्तीं मन्दं व्यजनमथ राधां हृदि भजे ॥ २॥  
  
विधायाच्छैः पुष्पैर्विविधरचनां चारुमृदुलां  
पदप्रान्तालम्बां स्वकरकमलाभ्यां पुनरसौ ।  
स्थितं स्वप्राणानां प्रियतममनन्यं निजपुरो-  
ऽवगत्यातन्वन्तीमुरसि वनमालां हृदि भजे ॥ ३॥  
  
पुरा रासारम्भे शरदमलरात्रिष्वपि हरि-  
प्रभावाद्युल्लीढस्मरणकृतचिन्ताशतयुताम् ।  
हृदि प्रादुर्भूतं बहिरपि समुद्वीक्षितुमिव  
स्वतो वारं वारं विकसितदृगब्जां हृदि भजे ॥ ४॥  
  
विचिन्वन्तीं नाथं निरतिशयलीलाकृतिरतं  
प्रपश्यन्तीं चिह्नं चरणयुगसम्भूतमतुलम् ।  
प्रकुर्वन्तीं मूर्धन्यहह पदरेणूत्करमपि  
प्रियां गोपीशस्य प्रणतनिजनाथां हृदि भजे ॥ ५॥  
  
निजप्राणाधीशप्रसभमिलनानन्दविकस-  
त्समस्ताङ्गप्रेमोद्गतमतनुरोमावलिमपि ।  
स्फुरत्सीत्कारान्तःस्थितसभयभावैकनयनां  
पुनः पश्चात्तप्तामतुलरसपात्रं हृदि भजे ॥ ६॥  
  
लसद्गोपीनाथाननकमलसंयोजितमुखां  
मुखाम्भोधिप्रादुर्भवदमृतपानैकचतुराम् ।  
परीरम्भप्राप्तप्रियतमशरीरैक्यरसिकां  
तृतीयार्थप्राप्तिप्रकटहरिसिद्धिं हृदि भजे ॥ ७॥  
  
न मे वाञ्छ्यो मोक्षः श्रुतिषु चतुरात्मा निगदितो  
न शास्त्रीया भक्तिर्न पुनरपि विज्ञानमपि मे ।  
कदाचिन्मां स्वामिन्यहह मयि दासे कृपयतु  
स्वतः स्वाचार्याणां चरणशरणे दीनकरुणा ॥ ८॥  
  
इति श्रीमद्राधाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
