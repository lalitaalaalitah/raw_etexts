---
Category: devii, mangala, aShTaka
File name: devImangalAShTakam.itx
Language: Sanskrit
Latest update: January 5, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: devImangalAShTakam
engtitle: devImangalAShTakam
itxtitle: devImaNgalAShTakam
title: देवीमण्गलाष्टकम्

---
  
 श्रीदेवी मङ्गलाष्टकम्   
श्रीविद्या शिवनामभागनिलया कामेश्वरी सुन्दरी  
     सूक्ष्मस्थूलदशाविशेषितजगद्रूपेण विद्योतिनी ।  
स्वांशीभूतसमस्तभूतहृदयाकाशस्वरूपा शिवा  
     लोकातीत मदाश्रया शिवसती कुर्यात्सदा मङ्गलम् ॥ १॥  
  
दुर्गा भर्गमनोहरा सुरनरैः संसेव्यमाना सदा  
     दैत्यानां सुविनाशिनी च महतां साक्षात् फलादायिनी ।  
स्वप्ने दर्शनदायिनी परमुदं सन्धायिनी शाङ्करी  
     पापघ्नी शुभकारिणी सुमुदिता कुर्यात्सदा मङ्गलम् ॥ २॥  
  
बाला बालार्कवर्णाढ्या सौवर्णाम्बरधारिणी ।  
चण्डिका लोककल्याणी कुर्यान्मे मङ्गलं सदा ॥ ३॥  
  
कालिका भीकराकारा कलिदोषनिवारिणी ।  
काम्यप्रदायिनी शैवी कुर्यान्मे मङ्गलं सदा ॥ ४॥  
  
हिमवत्पुत्रिका गौरी कैलासाद्रिविहारिणी ।  
पार्वती शिववामाङ्गी कुर्यान्मे मङ्गलं सदा ॥ ५॥  
  
वाणी वीणागानलोला विधिपत्नी स्मितानना ।  
ज्ञानमुद्राङ्कितकरा कुर्यान्मे मङ्गलं सदा ॥ ६॥  
  
महालक्ष्मी प्रसन्नास्या धनधान्यविवर्धिनी ।  
वैष्णवी पद्मजा देवी कुर्यान्मे मङ्गलं सदा ॥ ७॥  
  
शम्भुप्रिया चन्द्ररेखा संशोभितललाटका ।  
नानारूपधरा चैका कुर्यान्मे मङ्गलं सदा ॥ ८॥  
  
मङ्गलाष्टकमेतद्धि पठतां शृण्वतां सदा ।  
दद्याद्देवी शुभं शीघ्रमायुरारोग्यभाग्यकम् ॥ ९॥  
  
इति श्रीदेवी मङ्गलाष्टकं सम्पूर्णम् ।  
  
Proofread by PSA Easwaran   
  
