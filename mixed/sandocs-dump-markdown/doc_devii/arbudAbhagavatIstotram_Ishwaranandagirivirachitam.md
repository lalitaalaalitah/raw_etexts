---
Acknowledge-Permission: Shri Chitrapur Math - Publications Committee https://chitrapurmath.net/
Author: The Samvat Master, Iswarananda Giriji, Mount Abu
Category: devii, devI
File name: arbudAbhagavatIstotram.itx
Language: Sanskrit
Latest update: March 2, 2018
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Shri Chitrapura Stuti Manjari,3rd ed. 2008
Subject: philosophy/hinduism/religion
Sublocation: devii
Text title: arbudAbhagavatIstotram
engtitle: arbudAbhagavatIstotram
itxtitle: arbudAbhagavatIstotram (Ishwaranandagirivirachitam)
title: अर्बुदाभगवतीस्तोत्रम् (ईश्वरनन्दगिरिविरचितम्)

---
  
 अर्बुदाभगवतीस्तोत्रम्   
श्यामां दिनाद्ययजनेरुण-पद्मरागां  
     देवीं प्रदोषसमये च हिरण्यवर्णाम् ।  
संवित्प्रभां सकलमूर्तिषु निर्विकल्पां  
     तामर्बुदां भगवतीं प्रणतोस्मि भक्त्या ॥ १॥  
सौम्यां सदा हृदि सतां ललितस्वरूपां  
     क्रूरां च दुष्टमनसां धृतघोररूपाम् ।  
शूलासिपात्र-फणिपाशकरां पराम्बां  
     तामर्बुदां भगवतीं प्रणतोस्मि भक्त्या ॥ २॥  
ब्रह्मादिपञ्च-समलङ्कृत -मञ्च-मध्यां  
     ज्ञानक्रियाबलवतीं जनिताण्डकोटिम् ।  
कैवल्यधामफल-धारण-कल्पवल्लीं  
     तामर्बुदां भगवतीं प्रणतोस्मि भक्त्या ॥ ३॥  
सिद्धां वशिष्ठभृगुगौतम-सिद्धिदात्रीं  
     नित्याचलेश्वर-निरीक्षणचञ्चलाक्षीम् ।  
सिंहाधिरूढसुमुखीं शशिखण्डमौलिं  
     तामर्बुदां भगवतीं प्रणतोस्मि भक्त्या ॥ ४॥  
वात्सल्यसारपरिपूर्ण-विशालनेत्रां  
     योगीशसेवित-कुलामृतवृष्टिरूपाम् ।  
षट्पद्मकाननचरां प्रणव-द्विरेफां  
     तामर्बुदां भगवतीं प्रणतोस्मि भक्त्या ॥ ५॥  
श्रीमद् यतीन्द्र-परिभावित-ब्रह्मरूपां  
     गुह्योपदेशकुशलां गिरिगर्भविष्टाम् ।  
श्रुत्यन्तगीतविभवां विरतिप्रहृष्टां  
     तामर्बुदां भगवतीं प्रणतोस्मि भक्त्या ॥ ६॥  
अर्बुदाम्बां पदाम्भोजं यः स्मरेन् नियमान्वितः ।  
अनेन श्लोकषट्केन भवेद्देवीप्रसादभाग् ॥  
  
इति श्रीईश्वरनन्दगिरिविरचितं   
           अर्बुदाभगवतीस्तोत्रं सम्पूर्णम् ।  
  
Proofread by Sunder Hattangadi sunderh at hotmail.com  
  
