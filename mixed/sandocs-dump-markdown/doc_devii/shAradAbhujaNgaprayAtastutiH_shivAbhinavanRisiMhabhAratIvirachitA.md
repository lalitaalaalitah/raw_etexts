---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, sarasvatI, bhujanga
File name: shAradAbhujangaprayAtastutiH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shAradAbhujangaprayAtastutiH
engtitle: shAradAbhujangaprayAtastutiH
itxtitle: shAradAbhujaNgaprayAtastutiH (shivAbhinavanRisiMhabhAratIvirachitA)
title: शारदाभुजण्गप्रयातस्तुतिः (शिवाभिनवनृइसिंहभारतीविरचिता)

---
  
 श्रीशारदाभुजङ्गप्रयातस्तुतिः   
(कालटीक्षेत्रे)  
स्मितोद्धूतराकानिशानायकायै  
     कपोलप्रभानिर्जितादर्शकायै ।  
स्वनेत्रावधूताङ्गजातध्वजायै  
     सरोजोत्थसत्यै नमः शारदायै ॥ १॥  
  
भवाम्भोधिपारं नयन्त्यै स्वभक्ता-  
     न्विनायासलेशं कृपानौकयैव ।  
भवाम्भोजनेत्रादिसंसेवितायै  
     अजस्रं हि कुर्मो नमः शारदायै ॥ २॥  
  
सुधाकुम्भमुद्राविराजत्करायै  
     व्यथाशून्यचित्तैः सदा सेवितायै ।  
क्रुधाकामलोभादिनिर्वापणायै  
     विधातृप्रियायै नमः शारदायै ॥ ३॥  
  
नतेष्टप्रदानाय भूमिं गतायै  
     गतेनाच्छबर्हाभिमानं हरन्त्यै ।  
स्मितेनेन्दुदर्पं च तोषं व्रजन्त्यै  
     सुतेनेव नम्रैर्नमः शारदायै ॥ ४॥  
  
नतालीयदारिद्र्यदुःखापहन्त्र्यै  
     तथा भीतिभूतादिबाधाहरायै ।  
फणीन्द्राभवेण्यै गिरीन्द्रस्तनायै  
     विधातृप्रियायै नमः शारदायै ॥ ५॥  
  
सुधाकुम्भमुद्राक्षमालाविराज-  
     त्करायै कराम्भोजसम्मर्दितायै  
सुराणां वराणां सदा मानिनीनां  
     मुदा सर्वदा ते नमः शारदायै ॥ ६॥  
  
समस्तैश्च वेदैः सदा गीतकीर्त्यै  
     निराशान्तरङ्गाम्बुजातस्थितायै ।  
पुरारातिपद्माक्षपद्मोद्भवाद्यै-  
     र्मुदा पूजितायै नमः शारदायै ॥ ७॥  
  
अविद्याऽऽपदुद्धारबद्धादरायै  
     तथा बुद्धिसम्पत्प्रदानोत्सुकायै ।  
नतेभ्यः कदाचित्स्वपादाम्बुजाते  
     विधेः पुण्यवत्यै नमः शारदायै ॥ ८॥  var  पुण्यतत्यै  
  
पदाम्भोजनम्रान्कृते भीतभीतान्  
     द्रुतं मृत्युभीतेर्विमुक्तान्विधातुम् ।  
सुधापूर्णकुम्भं करे किं विधत्से  
     द्रुतं पाययित्वा यथातृप्ति वाणि ॥ ९॥  
  
महान्तो हि मह्यं हृदम्भोरुहाणि  
     प्रमोदात्समर्प्यासते सौख्यभाजः ।  
इति ख्यापनायानतानां कृपाब्धे  
     सरोजान्यसङ्ख्यानि धत्से किमम्ब ॥ १०॥  
  
शरच्चन्द्रनीकाशवस्त्रेण वीता  
     कनद्भर्मयष्टेरहङ्कारभेत्त्री ।  
किरीटं सताटङ्कमत्यन्तरम्यं  
     वहन्ती हृदब्जे स्फुरत्वम्ब मूर्तिः ॥ ११॥  
  
निगृह्याक्षवर्गं तपो वाणि कर्तुं  
     न शक्नोमि यस्मादवश्याक्षवर्गः ।  
ततो मय्यनाथे दया पारशून्या  
     विधेया विधातृप्रिये शारदाम्ब ॥ १२॥  
  
कवित्वं पवित्वं द्विषच्छैलभेदे  
     रवित्वं नतस्वान्तहृद्ध्वान्तभेदे ।  
शिवत्वं च तत्त्वप्रबोधे ममाम्ब  
     त्वदङ्घ्र्यब्जसेवापटुत्वं च देहि ॥ १३॥  
  
विलोक्यापि लोको न तृप्तिं प्रयाति  
     प्रसन्नं मुखेन्दुं कलङ्कादिशून्यम् ।  
यदीयं ध्रुवं प्रत्यहं तां कृपाब्धिं  
     भजे शारदाम्बामजस्रं मदम्बाम् ॥ १४॥  
  
पुरा चन्द्रचूडो धृताचार्यरूपो  
     गिरौ शृङ्गपूर्वे प्रतिष्ठाप्य चक्रे ।  
समाराध्य मोदं ययौ यामपारं  
     भजे शारदाम्बामजस्रं मदम्बाम् ॥ १५॥  
  
भवाम्भोधिपारं नयन्तीं स्वभक्तान्  
     भवाम्भोजनेत्राजसम्पूज्यमानाम् ।  
भवद्भव्यभूताघविध्वंसदक्षां  
     भजे शारदाम्बामजस्रं मदम्बाम् ॥ १६॥  
  
वराक त्वरा का तवेष्टप्रदाने  
     कथं पुण्यहीनाय तुभ्यं ददानि ।  
इति त्वं गिरां देवि मा ब्रूहि यस्मा-  
     दघारण्यदावानलेति प्रसिद्धा ॥ १७॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीशारदाभुजङ्गप्रयातस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
