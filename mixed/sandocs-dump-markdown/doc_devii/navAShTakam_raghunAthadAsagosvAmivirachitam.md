---
Acknowledge-Permission: http://granthamandira.net Gaudiya Grantha Mandira
Author: RaghunathadAsagosvAmi
Category: devii, radha, raghunAthadAsagosvAmin, stavAvalI, aShTaka, devI
Description/comments: From Collected prayers by Raghunatha Dasa Goswami Stavavali
File name: navAShTakam.itx
Indexextra: (Text, Meaning 1, 2, Info)
Language: Sanskrit
Latest update: March 15, 2019
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: navAShTakam
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: navAShTakam
itxtitle: navAShTakam (raghunAthadAsagosvAmivirachitam)
title: नवाष्टकम् (रघुनाथदासगोस्वामिविरचितम्)

---
  
 नवाष्टकम्   
गौरीं गोष्ठवनेश्वरीं गिरिधरप्रानाधिकप्रेयसीं  
     स्वीयप्राणपरार्धपुष्पपटलीनिर्मञ्छ्यतत्पद्धतिम् ।  
प्रेम्णा प्रानवयस्यया ललितया संलालितां नर्मभिः  
     सिक्तां सुष्ठु विशाखया भज मनो राधामगाधां रसैः ॥ १॥  
  
स्वीयप्रेष्ठसरोवरान्तिकवलत्कुञ्जान्तरे सौरभो-  
     त्फुल्लत्पुष्पमरन्दलुब्धमधुपश्रेणीध्वनिभ्राजिते ।  
माद्यन्मन्मथराज्यकार्यमसकृद्सम्भालयन्तीं स्मरा-  
     मात्यश्रीहरिणा समं भज मनो राधामगाधां रसैः ॥ २॥  
  
कृष्णापङ्गतरङ्गतुङ्गिततरानङ्गासुरङ्गां गिरं  
     भङ्ग्या लङ्गिमसङ्गरे विदधतीं भङ्गं नु तद्रङ्गिणः ।  
फुल्लत्स्मेरसखीनिकायनिहितस्वाशीःसुधास्वादन  
     लब्धोन्मादधुरोद्धुरां भज मनो राधामगाधां रसैः ॥ ३॥  
  
जित्वा पाशककेलिसङ्गरतरे निर्वादबिम्बाधरं  
     स्मित्वा द्विः पणितं धयत्यघहरे सानन्दगर्वोद्धुरे ।  
ईषाछोणदृगन्तकोणमुदयद्रोमञ्चकम्पस्मितं  
     निघ्नन्तीं कमलेन तं भज मनो राधामगाधां रसैः ॥ ४॥  
  
अंसे न्यस्य करं परं बकरिपोर्बाढं सुसख्योन्मदां  
     पश्यन्तीं नवकाननश्रियमिमामुद्यद्वसन्तोद्भवाम् ।  
प्रीत्या तत्र विशाखया किशलयं नव्यं विकीर्णं प्रिय-  
     श्रोत्रे द्राग्दधतीं मुदा भज मनो राधामगाधां रसैः ॥ ५॥  
  
मिथ्यास्वापमनल्पपुष्पशयने गोवर्धनाद्रेर्गुहा-  
     मध्ये प्राग्दधतो हरेर्मुरलिकां हृत्वा हरन्तीं स्रजम् ।  
स्मित्वा तेन गृहीतकण्ठनिकटां भीत्यापसारोत्सुकां  
     हस्ताभ्यां दमितस्तनीं भज मनो राधामगाधां रसैः ॥ ६॥  
  
तूर्णं गाः पुरतो विधाय सखिभिः पूर्णं विशन्तं व्रजे  
     घूर्णद्यौवतकाङ्क्षिताक्षिनटनैः पश्यन्तमस्या मुखम् ।  
श्यामं श्यामदृगन्तविभ्रमभरैरान्दोलयन्तीतरां  
     पद्माम्लानिकरोदयां भज मनो राधामगाधां रसैः ॥ ७॥  
  
प्रोद्यत्कान्तिभरेण बल्लववधूताराः परार्धात्पराः  
     कुर्वाणां मलिनः सदोज्ज्वलरसे रासे लसन्तीरपि ।  
गोष्ठारण्यवरेण्यधन्यगगने गत्यानुराधाश्रितां  
     गोविन्देन्दुविराजितां भज मनो राधामगाधां रसैः ॥ ८॥  
  
प्रीत्या सुष्ठु नवाष्टकं पटुमतिर्भूमौ निपत्य स्फुटं  
     काक्वा गद्गदनिस्वनेन नियतं पूर्णं पठेद्यः कृती ।  
घूर्णन्मत्तमुकुन्दभृङ्गविलसद्राधासुधावल्लरीं  
     सेवोद्रेकरसेण गोष्ठविपिने प्रेम्णा स तां सिञ्चति ॥ ९॥  
  
इति श्रीरघुनाथदासगोस्वामिविरचितस्तवावल्यां  
          नवाष्टकम् सम्पूर्णम् ।  
  
  
