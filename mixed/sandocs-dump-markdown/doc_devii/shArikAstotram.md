---
Category: devii, dashamahAvidyA, devI
File name: shArikAstotram.itx
Language: Sanskrit
Latest update: June 17, 2018
Location: doc_devii
Proofread by: Nat Natarajan nat.natarajan gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: shArikAstotram
Transliterated by: Nat Natarajan nat.natarajan gmail.com
engtitle: shArikAstotram
itxtitle: shArikAstotram
title: शारिकास्तोत्रम्

---
  
 श्रीशारिकास्तोत्रम्   
श्रीशारिके शरण्ये त्वं मयि दासे कृपां कुरु ।  
ऋणं रोगं भयं शोकं रिपुन्नाशय सत्वरम् ॥  
  
प्रध्युम्नशिखरासीनां मातृचक्रोपशोभिताम् ।  
पीठेश्वरीं शिलारूपां शारिकां प्रणमाम्यहम् ॥  
  
अमा चैवतु कामा च चार्वङ्गी टङ्कधारिणी ।  
तारा च पार्वती पायाद्यक्षिणी शारिकाष्टमी ॥  
  
शान्तिं नयस्याशु जनस्य पापं रिक्तत्वमर्थेन निराकरोषि ।  
कायं निषिञ्चस्यपि भाग्यपूरैः प्रगीयसेऽतः खलु शारिकात्वम् ।  
अमे सुरेशि योगीन्द्रामृतपायनतत्परे ।  
श्रीशारिके नमस्तेऽस्तु पाहि मां शरणागतम् ॥ १॥  
  
कामे कामितकामानां पूरणे पूर्णताप्रदे ।  
श्रीशारिके नमस्तेऽस्तु पाहि मां शरणागतम् ॥ २॥  
  
चार्वङ्गि कोटिकन्दर्पलावण्ये विश्वमोहिनि ।  
श्रीशारिके नमस्तेऽस्तु पाहि मां शरणागतम् ॥ ३॥  
  
टङ्कवारिणि शत्रूणां तिलशो देहखण्डिनि ।  
श्रीशारिके नमस्तेऽस्तु पाहि मां शरणागतम् ॥ ४॥  
  
तारे निसर्गगम्भीरभवसागरतारिणि ।  
श्रीशारिके नमस्तेऽस्तु पाहि मां शरणागतम् ॥ ५॥  
  
पार्वति त्रिजगन्मातर्हिमवद्वंशपावने ।  
श्रीशारिके नमस्तेऽस्तु पाहि मां शरणागतम् ॥ ६॥  
  
यक्षिणीष्टाष्टसिद्धीनां दायिनि देवपूजिते ।  
श्रीशारिके नमस्तेऽस्तु पाहि मां शरणागतम् ॥ ७॥  
  
सत्त्वादिशबलेऽनन्तब्रह्माण्डजननीश्वरि ।  
श्रीशारिके नमस्तेऽस्तु पाहि मां शरणागतम् ॥ ८॥  
  
कलानिधिकलाकान्तकिरीटकुण्डलोज्ज्वले ।  
श्रीशारिके नमस्तेऽस्तु पाहि मां शरणागतम् ॥ ९॥  
  
श्रीशारिका जगन्माताऽनाथनाथा सुरेश्वरी ।  
प्रियतां पादयोरेतत्स्तोत्रपुष्पसमर्पणात् ॥ १०॥  
  
इति शारिकास्तोत्रम् समाप्तम् ।  
  
  
Encoded and proofread by Nat Natarajan nat.natarajan gmail.com, NA  
  
