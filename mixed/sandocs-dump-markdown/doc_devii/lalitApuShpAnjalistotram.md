---
Category: devii, dashamahAvidyA, lalitA, devI
File name: lalitApuShpAnjalistotram.itx
Language: Sanskrit
Latest update: February 13, 2017
Location: doc_devii
Proofread by: Sanjay Khandelwal, NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalitA
Subject: philosophy/hinduism/religion
Sublocation: devii
Text title: lalitApuShpAnjalistotram
Transliterated by: Sanjay Khandelwal ksanjay209 at yahoo.co.in
engtitle: Shri Lalita Pushpanjalistotram
itxtitle: lalitApuShpAnjalistotram
title: ललितापुष्पाञ्जलिस्तोत्रम्

---
  
 श्रीललितापुष्पाञ्जलिस्तोत्रम्   
  
॥ श्रीगणेशाय नमः ॥  
  
॥ श्रीललितात्रिपुरसुन्दर्यै नमः ॥  
  
ॐ समस्तमुनियक्षकिम्पुरुषसिद्धविद्याधर-  
ग्रहासुरसुराप्सरोगणमुखैर्गणैः सेविते! ।  
निवृत्तितिलकाम्बराप्रकृतिशान्तिविद्याकला-  
कलापमधुराकृते कलित एष पुष्पाञ्जलिः ॥ १॥  
  
त्रिवेदकृतविग्रहे, त्रिविधकृत्यसन्धायिनि,  
त्रिरूपसमवायिनि त्रिपुरमार्गसञ्चारिणि! ।  
त्रिलोचनकुटुम्बिनि त्रिगुणसंविदुद्युत्पदे  
त्रयि, त्रिपुरसुन्दरि, त्रिजगदीशि! पुष्पाञ्जलिः ॥ २॥  
  
पुरन्दरजलाधिपान्तककुबेररक्षोहर-  
प्रभञ्जनधनञ्जयप्रभृतिवन्दनानन्दिते! ।  
प्रवालपदपीठीकानिकटनित्यवर्तिस्वभू-  
विरिञ्चिविहितस्तुते! विहित एष पुष्पाञ्जलिः ॥ ३॥  
  
यदानतिबलादहङ्कृतिरुदेति विद्यावय-  
स्तपोद्रविणरूपसौरभकवित्वसंविन्मयि! ।  
जरामरणजन्मजं भयमुपैति तस्यै समा-  
खिलसमीहितप्रसवभूमि! तुभ्यं नमः ॥ ४॥  
  
निरावरणसंविदुद्भ्रमपरास्तभेदोल्लसत्-  
परात्परचिदेकतावरशरीरिणि, स्वैरिणि! ।  
रसायनतरङ्गिणीरुचितरङ्गसञ्चारिणि!,  
प्रकामपरिपूरिणि! प्रकृत एष पुष्पाञ्जलिः ॥ ५॥  
  
तरङ्गयति सम्पदं तदनुसंहरत्यापदं  
सुखं वितरति श्रियं परिचिनोति हन्ति द्विषः ।  
क्षिणोति दुरितानि यत् प्रणतिरम्ब! तस्यै सदा  
शिवङ्करि!  शिवे पदे, शिवपुरन्ध्रि तुभ्यं नमः ॥ ६॥  
  
शिवे, शिवसुशीतलामृततरङ्गगन्धोल्लस-  
न्नवावरणदेवते!, नवनवामृतस्पन्दिनी! ।  
गुरुक्रमपुरस्कृते! गुणशरीरनित्योज्ज्वले!  
षडङ्गपरिवारिते! कलित एष पुष्पाञ्जलिः ॥ ७॥  
  
त्वमेव जननी पिता त्वमथ बन्धवस्त्वं सखा  
त्वमायुरपरा त्वमाभरणमात्मनस्त्वं कलाः ।  
त्वमेव वपुषः स्थितिस्त्वमखिला यतिस्त्वं गुरुः  
प्रसीद परमेश्वरि! प्रणतपात्रि, तुभ्यं नमः ॥ ८॥  
  
कञ्जासनादिसुरवृन्दलसत्किरीटकोटिप्रघर्षणसमुज्ज्वलदङ्घ्रिपीठे ।  
त्वामेव यामि शरणं विगतान्यभावं दीनं विलोकय यदार्द्रविलोकनेन ॥ ९॥  
  
  
Encoded by Sanjay Khandelwal ksanjay209 at yahoo.co.in  
Proofread by Sanjay Kandelwal, NA, PSA Easwaran  
  
