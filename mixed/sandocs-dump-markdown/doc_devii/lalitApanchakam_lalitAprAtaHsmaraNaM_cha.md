---
Author: shankarAchArya
Category: panchaka, devii, dashamahAvidyA, lalitA, shankarAchArya, devI, suprabhAta
File name: lalita5.itx
Language: Sanskrit
Latest update: Jan 30, 1998
Location: doc_devii
Proofread by: Sowmya Ramkumar
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalitA
Subject: Devotional
Sublocation: devii
Text title: lalitaa paJNchakam.h
Transliterated by: Kapila Shankaran
engtitle: lalitApanchakam
itxtitle: lalitApanchakam lalitAprAtaHsmaraNaM cha
title: ललितापञ्चकम् ललिताप्रातःस्मरणं च

---
  
श्रीललिता-प्रातःस्तोत्रपञ्चकम्   
  
प्रातः स्मरामि ललितावदनारविन्दं बिम्बाधरं पृथुलमौक्तिकशोभिनासम्  ।  
आकर्णदीर्घनयनं मणिकुण्डलाढ्यं मन्दस्मितं मृगमदोज्ज्वलभालदेशम्  ॥ १॥  
  
प्रातर्भजामि ललिताभुजकल्पवल्लीं रत्नाङ्गुळीयलसदङ्गुलिपल्लवाढ्याम्  ।  
माणिक्यहेमवलयाङ्गदशोभमानां पुण्ड्रेक्षुचापकुसुमेषुसृणीःदधानाम्  ॥ २॥  
  
प्रातर्नमामि ललिताचरणारविन्दं भक्तेष्टदाननिरतं भवसिन्धुपोतम्  ।  
पद्मासनादिसुरनायकपूजनीयं पद्माङ्कुशध्वजसुदर्शनलाञ्छनाढ्यम्  ॥ ३॥  
  
प्रातः स्तुवे परशिवां ललितां भवानीं त्रय्यन्तवेद्यविभवां करुणानवद्याम्  ।  
विश्वस्य सृष्टविलयस्थितिहेतुभूतां विश्वेश्वरीं निगमवाङ्गमनसातिदूराम्  ॥ ४॥  
  
प्रातर्वदामि ललिते तव पुण्यनाम कामेश्वरीति कमलेति महेश्वरीति  ।  
श्रीशाम्भवीति जगतां जननी परेति वाग्देवतेति वचसा त्रिपुरेश्वरीति  ॥ ५॥  
  
यः श्लोकपञ्चकमिदं ललिताम्बिकायाः सौभाग्यदं सुललितं पठति प्रभाते  ।  
तस्मै ददाति ललिता झटिति प्रसन्ना विद्यां श्रियं विमलसौख्यमनन्तकीर्तिम्  ॥ ६॥  
  
॥  इति श्रीमच्छङ्करभगवतः कृतौ ललिता पञ्चकम् सम्पूर्णम् ॥  
  
  
  
