---
Author: Rajanaka Vidyadhar
Category: devii, devI
File name: shyAmAstutiH.itx
Indexextra: (Scan)
Language: Sanskrit
Latest update: December 6, 2019
Location: doc_devii
Proofread by: Girdhari Lal Koul glkoul.18 at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: shyAmAstutiH
Transliterated by: Girdhari Lal Koul glkoul.18 at gmail.com
engtitle: shyAmAstutiH
itxtitle: shyAmAstutiH (rAjAnakavidyAdharavirachitA)
title: श्यामास्तुतिः (राजानकविद्याधरविरचिता)

---
  
 श्रीश्यामास्तुतिः   
      श्री श्यामसुन्दर्यै नमः ।  
ॐ नमामि कालिकादेवीम ज्ञानकालिकापहाम् ।  
सर्वावभासिनीं ज्वालां ज्ञानदीप प्रज्वालिनीम् ॥ १॥  
  
कालिके त्वं जगन्माता कालिके त्वं जगत्पिता ।  
कालिके त्वं जगबन्धुःकालिकायै नमोऽस्तु ते ॥ २॥  
  
कालमेघसमानाभा काली श्री श्याम सुन्दरी ।  
त्रिकाल ज्ञानजननी कालिका प्रीयतां मम ॥ ३॥  
  
सूर्यकोटि प्रतीकाशा चन्द्रकोटि समानना ।  
अग्निकोटिसमा घोरा कालिका प्रीयतां मम ॥ ४॥  
  
चन्द्रार्क वह्नि नयना तापत्रय विनाशिनी ।  
मलत्रयापहर्त्री च कालिका प्रीयतां मम ॥ ५॥  
  
चितिशक्तिः स्वतन्त्रा च पञ्चकृत्य विधायिनी ।  
विश्वाकारा विश्वोत्तीर्णा कालिका प्रीयतां मम ॥ ६॥  
  
देवपितृपथोर्मध्ये हंसावाहनचारिणी  
विद्युद्रूपा सुसूक्ष्मा च कालिका प्रीयतां मम ॥ ७॥  
  
चिद्रसाऽऽश्यानभिन्ना च घटपटादि रूपिणी  
मृत्स्वर्णजलवदेका कालिका प्रीयतां मम ॥ ८॥  
  
पुरत्रयाश्रया देवी त्रिपुरा त्रिपुरान्तका  
त्रिवेदज जननी विद्या कालिका प्रीयतां मम ॥ ९॥  
  
दाक्षायणी यज्ञहर्त्री सर्वदेव भयङ्करी  
गोपिताऽऽकृतिरीशानी कालिका प्रीयतां मम ॥ १०॥  
  
हिमाद्रितनया गौरी तपसा तोषितेश्वरी  
त्रिजगज्जननी दुर्गा कालिका प्रीयतां मम ॥ ११॥  
  
नारायणी महालक्ष्मीः सर्वकाम प्रदायिनी  
त्रिसन्ध्या वैखरी धात्री कालिका प्रीयतां मम ॥ १२॥  
  
अरिशङ्खकृपाणासि-शूलपाशाब्जपाणिका  
रक्तपात्रकरा चैव कालिका प्रीयतां मम ॥ १३॥  
  
चन्द्रार्धकृतचूडा च कपाल माल धारिणी  
अट्टाट्टहासिनी भीमा कालिका प्रीयतां मम ॥ १४॥  
  
प्रेतासनसमारूढा प्रेतभूमिविहारिणी  
त्रिजगदग्रासिनी घोरा कालिका प्रीयतां मम ॥ १५॥  
  
महाकालस्वरूपा च महाकाल क्षयङ्करी  
महारौद्री च चण्डी च कालिका प्रीयतां मम ॥ १६॥  
  
त्रिकोटिदेवजननी त्रिकोटि देव नाशिनी  
त्रिकोटि देवतारूपा कालिका प्रीयतां मम ॥ १७॥  
  
ज्वालामुखी स्वरूपाच महापातकनाशिनी  
मोहान्धकारशमनी कालिका प्रीयतां मम ॥ १८॥  
  
जयतु जयतु श्यामा कालमेघावभासा  
     जयतु जयतु देवैः स्तूयमान पदाम्ब्जा ।  
जयतु जयतु योगिहृत्कजान्तर्निर्विष्टा  
     जयतु जयतु माता कालिका कालहर्त्री ॥ १९॥  
  
इति श्री श्यामायाः स्तुती राजानक-  
विद्याधर विरचिता शिवदाऽस्तुतरां ।  
ॐ तत्सद् ॐ ॥  
  
  
Encoded and proofread by Girdhari Lal Koul glkoul.18 at gmail.com  
  
  
