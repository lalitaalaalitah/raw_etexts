---
Category: devii, mInAkShI, stotra, devI
Description-comments: Hymn to Goddess Minakshi
File name: mInAkShIstotram2.itx
Indexextra: (Scan)
Language: Sanskrit
Latest update: February 21, 2020
Location: doc_devii
Proofread by: Manoj S R manoj.sethuraman at gmail.com, NA
Send corrections to: Sanskrit@cheerful.com
Site access: https://sanskritdocuments.org
Source: Stotrarnava 2 (Madras Govt Series) page 652/699
SubDeity: mInAkShI
Subject: hinduism/religion
Sublocation: devii
Text title: Minakshi Stotram 2
Texttype: stotra
Transliterated by: Manoj S R manoj.sethuraman at gmail.com
engtitle: Hymn to Goddess mInAkShI
itxtitle: mInAkShIstotram 2 (gaurIM kAnchanapadminItaTagRihAm)
title: मीनाक्षीस्तोत्रम् २ (गौरीं काञ्चनपद्मिनीतटगृइहाम्)

---
  
 श्रीमीनाक्षीस्तोत्रम् २   
गौरीं काञ्चनपद्मिनीतटगृहां श्रीसुन्दरेशप्रियां  
     नीपारण्यसुवर्णकन्दुकपरिक्रीडाविलोलामिमाम् ।  
श्रीमत्पाण्ड्यकुलाचलाग्रविलसद्रत्नप्रदीपायितां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ १॥  
  
गौरीं वेदकदम्बकाननशुकीं शास्त्राटवीकेकिनीं  
     वेदान्ताखिलधर्महेमनलिनीहंसीं शिवां शाम्भवीम् ।  
ओङ्कारम्बुजनीलमत्तमधुपां मन्त्राम्रशाखाम्बिकां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ २॥  
  
गौरीं नूपुरशोभिताङ्घ्रिकमलां तूणोल्लसज्जङ्घिकां  
     रत्नादर्शसमानजानुयुगलां रम्भानिभोरूद्वयाम् ।  
काञ्चीबद्धमनोज्ञपीनजघनामावर्तनाभीहृदां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ३॥  
  
गौरीं व्योमसमानमध्यमयुतामुत्तुङ्गवक्षोरुहां  
     वीणामञ्जुलशारीकान्वितकरां शङ्खाभकण्ठोज्ज्वलाम् ।  
राकाचन्द्रसमानचारुवदनां रोलम्वनीलालकां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ४॥  
  
गौरीं मञ्जुलमीननेत्रयुगलां कोदण्डसुभ्रूलतां  
     बिम्बोष्ठीं स्मितकुन्ददन्तरुचिरां चाम्पेयनासोज्ज्वलाम् ।  
अर्धेन्दुप्रतिबिम्बफालरुचिरामादर्शगण्डस्थलां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ५॥  
  
गौरीं कुङ्कुमपङ्कलेपितलसद्वक्षोजकुम्भोज्ज्वलां  
     कस्तूरीतिलकालकां मलयजां गन्धोलसत्कन्धराम् ।  
लाक्षाकर्दमशोभिपादयुगलां सिन्दूरसीमन्तिनीं  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ६॥  
  
गौरीं चम्पकमल्लिकासुकुसुमैः पुन्नागसौगन्धिका-  
     द्रोणेन्दीवरकुन्दजातिवकुलैराबद्धचूलीयुताम् ।  
मन्दारारुणपद्मकेतकदलश्रेणीलसद्वेणिकां  
     मीनाक्षीं मधुरेश्वरीं शुकधरां श्रीपाण्ड्यबालां भजे ॥ ५॥  
  
॥ इति श्रीमीनाक्षीस्तोत्रं सम्पूर्णम् ॥  
  
  
Encoded and proofread by Manoj S R manoj.sethuraman at gmail.com  
  
