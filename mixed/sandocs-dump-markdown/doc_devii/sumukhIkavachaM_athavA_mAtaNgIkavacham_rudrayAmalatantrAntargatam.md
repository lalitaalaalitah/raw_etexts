---
Author: Traditional
Category: kavacha, devii, dashamahAvidyA, devI
Description-comments: rudrayAmale tantre
File name: sumukhiikavacham.itx
Language: Sanskrit
Latest update: May, 15, 2006
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: sumukhImAtaNgIkavacham
Transliterated by: Ravin Bhalekar ravibhalekar at hotmail.com
engtitle: Sumukhi or Matangi Kavacham
itxtitle: sumukhIkavachaM athavA mAtaNgIkavacham (rudrayAmalatantrAntargatam)
title: सुमुखीकवचं अथवा मातण्गीकवचम् (रुद्रयामलतन्त्रान्तर्गतम्)

---
  
 सुमुखी अथवा मातङ्गीकवचम्   
  
श्रीगणेशाय नमः ।  
श्रीपार्वत्युवाच ।  
देवदेव महादेव सृष्टिसंहारकारक ।  
मातङ्ग्याः कवचं ब्रूहि यदि स्नेहोऽस्ति ते मयि ॥ १॥  
  
शिव उवाच ।  
अत्यन्तगोपनं गुह्यं कवचं सर्वकामदम् ।  
तव प्रीत्या मयाऽऽख्यातं नान्येषु कथ्यते शुभे ॥ २॥  
  
शपथं कुरु मे देवि यदि किञ्चित्प्रकाशसे ।  
अनया सदृशी विद्या न भूता न भविष्यति ॥ ३॥  
  
शवासनां रक्तवस्त्रां युवतीं सर्वसिद्धिदाम् ।  
एवं ध्यात्वा महादेवीं पठेत्कवचमुत्तमम् ॥ ४॥  
  
उच्छिष्टं रक्षतु शिरः शिखां चण्डालिनी ततः ।  
सुमुखी कवचं रक्षेद्देवी रक्षतु चक्षुषी ॥ ५॥  
  
महापिशाचिनी पायान्नासिकां ह्रीं सदाऽवतु ।  
ठः पातु कण्ठदेशं मे ठः पातु हृदयं तथा ॥ ६॥  
  
ठो भुजौ बाहुमूले च सदा रक्षतु चण्डिका ।  
ऐं च रक्षतु पादौ मे सौः कुक्षिं सर्वतः शिवा ॥ ७॥  
  
ऐं ह्रीं कटिदेशं च आं ह्रीं सन्धिषु सर्वदा ।  
ज्येष्ठमातङ्ग्यङ्गुलिर्मे अङ्गुल्यग्रे नमामि च ॥ ८॥  
  
उच्छिष्टचाण्डालि मां पातु त्रैलोक्यस्य वशङ्करी ।  
शिवे स्वाहा शरीरं मे सर्वसौभाग्यदायिनी ॥ ९॥  
  
उच्छिष्टचाण्डालि मातङ्गि सर्ववशङ्करि नमः ।  
स्वाहा स्तनद्वयं पातु सर्वशत्रुविनाशिनी ॥ १०॥  
  
अत्यन्तगोपनं देवि देवैरपि सुदुर्लभम् ।  
भ्रष्टेभ्यः साधकेभ्योऽपि द्रष्टव्यं न कदाचन ॥ ११॥  
  
दत्तेन सिद्धिहानिः स्यात्सर्वथा न प्रकाश्यताम् ।  
उच्छिष्टेन बलिं दत्वा शनौ वा मङ्गले निशि ॥ १२॥  
  
रजस्वलाभगं स्पृष्ट्वा जपेन्मन्त्रं च साधकः ।  
रजस्वलाया वस्त्रेण होमं कुर्यात्सदा सुधीः ॥ १३॥  
  
सिद्धविद्या इतो नास्ति नियमो नास्ति कश्चन ।  
अष्टसहस्रं जपेन्मन्त्रं दशांशं हवनादिकम् ॥ १४॥  
  
भूर्जपत्रे लिखित्वा च रक्तसूत्रेण वेष्टयेत् ।  
प्राणप्रतिष्ठामन्त्रेण जीवन्यासं समाचरेत् ॥ १५॥  
  
स्वर्णमध्ये तु संस्थाप्य धारयेद्दक्षिणे करे ।  
सर्वसिद्धिर्भवेत्तस्य अचिरात्पुत्रवान्भवेत् ॥ १६॥  
  
स्त्रीभिर्वामकरे धार्यं बहुपुत्रा भवेत्तदा ।  
वन्द्या वा काकवन्द्या वा मृतवत्सा च साङ्गना ॥ १७॥  
  
जीवद्वत्सा भवेत्सापि समृद्धिर्भवति ध्रुवम् ।  
शक्तिपूजां सदा कुर्याच्छिवाबलिं प्रदापयेत् ॥ १८॥  
  
इदं कवचमज्ञात्वा मातङ्गी यो जपेत्सदा ।  
तस्य सिद्धिर्न भवति पुरश्चरणलक्षतः ॥ १९॥  
  
॥ इति श्रीरुद्रयामले तन्त्रे मातङ्गीसुमुखीकवचं समाप्तम् ॥  
  
  
Encoded and Proofread by Ravin Bhalekar ravibhalekar@hotmail.com  
  
