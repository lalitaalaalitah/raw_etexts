---
Category: devii, kavacha, dashamahAvidyA, devI
Description/comments: shAktapramodaH. bhairavatantra
File name: kAlikAkavacham3.itx
Language: Sanskrit
Latest update: July 29, 2018
Location: doc_devii
Proofread by: lalitha parameswari parameswari.lalitha at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Kalika Kavacham 3
engtitle: Kalika Kavacham 3
itxtitle: kAlikAkavacham 3 athavA jaganmaNgalakavacham athavA shyAmAkavacham (bhairavatantrArgatam)
title: कालिकाकवचम् ३ अथवा जगन्मण्गलकवचम् अथवा श्यामाकवचम् (भैरवतन्त्रार्गतम्)

---
  
 कालीकवचम् ३   
श्री जगन्मङ्गलकवचम् अथवा श्यामाकवचम्  
भैरव्युवाच -  
कालीपूजा श्रुता नाथ भावाश्च विविधाः प्रभो ॥  
  
इदानीं श्रोतुमिच्छामि कवचं पूर्वसूचितम् ॥ १॥  
  
त्वमेव स्रष्टा पाता च संहर्ता च त्वमेव हि ।  
त्वमेव शरणन्नाथ त्राहिमां दुःखसङ्कटात् ॥ २॥  
  
भैरव उवाच  
रहस्यं शृणु वक्ष्यामि भैरवि प्राणवल्लभे ।  
श्रीजगन्मङ्गलन्नाम कवचं मन्त्रविग्रहम् ॥ ३॥  
  
पठित्वा धारयित्वा च त्रैलोक्यं मोहयेत्क्षणात् ।  
नारायणोऽपि यद्धृत्वा नारी भूत्वा महेश्वरम् ॥ ४॥  
  
योगिनङ्क्षोभमनयद्यद्धृत्वा च रघूत्तमः ।  
वरतृप्तो जघानैव रावणादिनिशाचरान् ॥ ५॥  
  
यस्य प्रसादादीशोऽहं त्रैलोक्यविजयी विभुः ।  
धनाधिपः कुबेरोपि सुरेशोऽभूच्छचीपतिः ॥ ६॥  
  
एवं हि सकला देवास्सर्वसिद्धीश्वराः प्रिये ।  
श्रीजगन्मङ्गलस्यास्य कवचस्य ऋषिः शिवः ॥ ७॥  
  
छन्दोऽनुष्टुप्देवता च कालिका दक्षिणेरिता ।  
जगतां मोहने दुष्टविजये भुक्तिमुक्तिषु ॥ ८॥  
  
योषिदाकर्षणे चैव विनियोगः प्रकीर्तितः ।  
शिरो मे कालिका पातु क्रीङ्कारैकाक्षरी परा ॥ ९॥  
  
क्रीङ्क्रीङ्क्रीं  मे ललाटञ्च कालिका खड्गधारिणी ।  
हूं हूं पातु नेत्रयुगं ह्रीं ह्रीं पातु श्रुती मम ॥ १०॥  
  
दक्षिणे कालिका पातु घ्राणयुग्मं महेश्वरी ।  
क्रीङ्क्रीङ्क्रीं रसनाम्पातु हूं हूं पातु कपोलकम् ॥ ११॥  
  
वदनं सकलम्पातु ह्रीँ ह्रीँ स्वाहास्वरूपिणी ।  
द्वाविंशत्यक्षरी स्कन्धौ महाविद्या सुखप्रदा ॥ १२॥  
  
खड्गमुण्डधरा काली सर्वाङ्गमभितोऽवतु ।  
क्रींह्रूँह्रीँ त्र्यक्षरी पातु चामुण्डा हृदयं मम ॥ १३॥  
  
ऐंहूँओंऐं स्तनद्वन्द्वं ह्रीम्फट्स्वाहा ककुत्स्थलम् ।  
अष्टाक्षरी महाविद्या भुजौ पातु सकर्तृका ॥ १४॥  
  
क्रीङ्क्रींहूंहूंह्रींह्रीङ्कारी  पातु षडक्षरी मम ।  
क्रीं नाभिं मध्यदेशञ्च दक्षिणे कालिकाऽवतु ॥ १५॥  
  
क्रींस्वाहा पातु पृष्ठञ्च कालिका सा दशाक्षरी ।  
क्रीं मे गुह्यं सदा पातु कालिकायै नमस्ततः ॥ १६॥  
  
सप्ताक्षरी महाविद्या सर्वतन्त्रेषु गोपिता ।  
ह्रींह्रीं दक्षिणे कालिके हूंहूं पातु कटिद्वयम् ॥ १७॥  
  
काली दशाक्षरी विद्या स्वाहा मामूरुयुग्मकम् ।  
ॐ क्रीङ्क्रीं मे स्वाहा पातु कालिका जानुनी सदा ॥ १८॥  
  
कालीहृन्नामविद्येयञ्चतुर्वर्गफलप्रदा ।  
क्रींह्रींह्रीं  पातु सा गुल्फन्दक्षिणे कालिकाऽवतु ॥ १९॥  
  
क्रींह्रूंह्रीं स्वाहा पदम्पातु चतुर्द्दशाक्षरी मम ।  
खड्गमुण्डधरा काली वरदाभयधारिणी ॥ २०॥  
  
विद्याभिस्सकलाभिः सा सर्वाङ्गमभितोऽवतु ।  
काली कपालिनी कुल्ला कुरुकुल्ला विरोधिनी ॥ २१॥  
  
विप्रचित्ता तथोग्रोग्रप्रभा दीप्ता घनत्विषा ।  
नीला घना वलाका च मात्रा मुद्रा मिता च माम् ॥ २२॥  
  
एतास्सर्वाः खड्गधरा मुण्डमालाविभूषणाः ।  
रक्षन्तु दिग्विदिक्षु मां ब्राह्मी नारायणी तथा ॥ २३॥  
  
माहेश्वरी च चामुण्डा कौमारी चापराजिता ।  
वाराही नारसिम्ही च सर्वाश्चामितभूषणाः ॥ २४॥  
  
रक्षन्तु स्वायुधैर्दिक्षु विदिक्षु मां यथा तथा ।  
इति ते कथितं दिव्यं कवचं परमाद्भुतम् ॥ २५॥  
  
श्रीजगन्मङ्गलन्नाम महाविद्यौघविग्रहम् ।  
त्रैलोक्याकर्षणं ब्रह्मन्कवचं मन्मुखोदितम् ॥ २६॥  
  
गुरुपूजाँ विधायाथ विधिवत्प्रपठेत्ततः ।  
कवचन्त्रिस्सकृद्वापि यावज्जीवञ्च वा पुनः ॥ २७॥  
  
एतच्छतार्द्धमावृत्य त्रैलोक्यविजयी भवेत् ।  
त्रैलोक्यङ्क्षोभयत्येव कवचस्य प्रसादतः ॥ २८॥  
  
महाकविर्भवेन्मासं सर्वसिद्धीश्वरो भवेत् ।  
पुष्पाञ्जलीन्कालिकायै मूलेनैवार्पयेत् सकृत् ॥ २९॥  
  
शतवर्षसहस्राणां पूजायाः फलमाप्नुयात् ।  
भूर्जे विलिखितञ्चैतत् स्वर्णस्थन्धारयेद्यदि ॥ ३०॥  
  
विशाखायां दक्षबाहौ कण्ठे वा धारयेद्यदि ।  
त्रैलोक्यं मोहयेत् क्रोधात्त्रैलोक्यञ्चूर्णयेत्क्षणात् ॥ ३१॥  
  
पुत्रवान्धनवाञ्श्रीमान्नानाविद्यानिधिर्भवेत् ।  
ब्रह्मास्त्रादीनि शस्त्राणि तद्गात्रस्पर्शनात्ततः ॥ ३२॥  
  
नाशमायाति या नारी वन्ध्या वा मृतपुत्रिनी ।  
बह्वपत्या जीवतोका भवत्येव न संशयः ॥ ३३॥  
  
न देयम्परशिष्येभ्यो ह्यभक्तेभ्यो विशेषतः ।  
शिष्येभ्यो भक्तियुक्तेभ्यो ह्यन्यथा मृत्युमाप्नुयात् ॥ ३४॥  
  
स्पर्द्धामुद्धूय कमला वाग्देवी मन्दिरे सुखे ।  
पौत्रान्तं स्थैर्यमास्थाय निवसत्येव निश्चितम् ॥ ३५॥  
  
इदं कवचमज्ञात्वा यो भजेद्(कालि)घोरदक्षिणाम् ॥  
  
शतलक्षम्प्रजप्त्वापि तस्य विद्या न सिद्ध्यति ॥  
  
सहस्रघातमाप्नोति सोऽचिरान्मृत्युमाप्नुयात् ॥ ३६॥  
  
इति कालीकवचं अथवा जगन्मङ्गलकवचम् अथवा श्यामाकवचम् सम्पूर्णम् ।  
  
Proofread by lalitha parameswari parameswari.lalitha at gmail.com  
  
