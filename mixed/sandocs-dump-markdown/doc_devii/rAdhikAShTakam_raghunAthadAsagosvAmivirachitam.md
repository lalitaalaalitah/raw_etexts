---
Acknowledge-Permission: Mahaperiaval Trust
Author: RaghunathadAsagosvAmi
Category: devii, aShTaka, radha, devI
Description/comments: Edited by S. V. Radhakrishna Shastriji, from Stavavali
File name: rAdhikAShTakam.itx
Indexextra: (VSM 3)
Language: Sanskrit
Latest update: May 13, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: rAdhikAShTakam
engtitle: rAdhikAShTakam
itxtitle: rAdhikAShTakam (raghunAthadAsagosvAmivirachitam)
title: राधिकाष्टकम् (रघुनाथदासगोस्वामिविरचितम्)

---
  
 श्रीराधिकाष्टकम्   
रस-वलित-मृगाक्षी मौलिमाणिक्यलक्ष्मीः  
     प्रमुदितमुरवैरिप्रेमवापीमराली ।  
व्रजवरवृषभानोः पुण्यगीर्वाणवल्ली  
     स्नपयतु निजदास्ये राधिका मां कदा नु ॥ १॥  
  
स्फुरदरुणदुकूलद्योतितोद्यन्नितम्ब-  
     स्थलमभिवरकाञ्चीलास्यमुल्लासयन्ती ।  
कुचकलशविलासस्फीतमुक्तासरःश्रीः  
     स्नपयतु निजदास्ये राधिका मां कदा नु ॥ २॥  
  
सरसिजवरगर्भाखर्वकान्तः समुद्यत्-  
     तरुणिमघनसाराश्लिष्टकैशोरसीधुः ।  
दरविकसितहास्यस्यन्दबिम्बाधराग्रा  
     स्नपयतु निजदास्ये राधिका मां कदा नु ॥ ३॥  
  
अतिचटुलतरं तं काननान्तर्मिलन्तं  
     व्रजनृपतिकुमारं वीक्ष्य शङ्काकुलाक्षी ।  
मधुरमधुवचोभिः संस्तुता नेत्रभङ्गया  
     स्नपयतु निजदास्ये राधिका मां कदा नु ॥ ४॥  
  
व्रजकुलमहिलानां प्राणभूताऽखिलानां  
     पशुपपतिगृहिण्याः कृष्णवत्प्रेमपात्रम् ।  
सुललितललितान्तः स्नेहफुल्लान्तरात्मा  
     स्नपयतु निजदास्ये राधिका मां कदा नु ॥ ५॥  
  
निरवधि सविशाखा शाखियूथप्रसूनैः  
     स्रजमिह रजयन्ती वैजयन्तीं वनान्ते ।  
अघविजयवरोरः प्रेयसी श्रेयसी सा  
     स्नपयतु निजदास्ये राधिका मां कदा नु ॥ ६॥  
  
प्रकटितस्वनिवासं स्निग्धवेणुप्रणादैः  
     द्रुतगतिहरिमारात्प्राप्य कुञ्जे स्मिताक्षी ।  
श्रवणकुहरकण्डूं तन्वती नम्रवक्त्रा  
     स्नपयतु निजदास्ये राधिका मां कदा नु ॥ ७॥  
  
अमलकमलराजिस्पर्शवातप्रशीते  
     निजसरसि निदाघे सायमुल्लासिनीयम् ।  
परिजनगणयुक्ता क्रीडयन्ती बकारिं  
     स्नपयतु निजदास्ये राधिका मां कदा नु ॥ ८॥  
  
पठति विमलचेताः मिष्टराधाष्टकं यः  
     परिहृतनिखिलाशासन्ततिः कातरः सन् ।  
पशुपपतिकुमारः कम्रमामोदितस्तं  
     निजजनगणमध्ये राधिकायास्तनोति ॥ ९॥  
  
इति श्रीरघुनाथदासगोस्वामिविरचितस्तवावल्यां श्रीराधिकाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
