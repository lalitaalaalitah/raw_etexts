---
Category: devii, dashamahAvidyA, stotra, devI
Description-comments: brahmayAmala.  It is ment for AdyAshakti mahAmayA in form of
  kAlI
File name: AdyA.itx
Indexextra: (meaning and  audio)
Language: Sanskrit
Latest update: March 22, 2006, September 17, 2014
Location: doc_devii
Proofread by: Kunal Mukherjee and Sunder Hattangadi
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: Hinduism/religion/traditional
Sublocation: devii
Text title: AdyA stotram
Texttype: stotra
Transliterated by: Kunal Mukherjee
engtitle: AdyA stotram
itxtitle: AdyAstotram
title: आद्यास्तोत्रम्

---
  
 आद्यास्तोत्रम्   
  
       ॐ नम आद्यायै ।  
शृणु वत्स प्रवक्ष्यामि आद्या स्तोत्रं महाफलम् ।  
यः पठेत् सततं भक्त्या स एव विष्णुवल्लभः ॥ १॥  
  
मृत्युर्व्याधिभयं तस्य नास्ति किञ्चित् कलौ युगे ।  
अपुत्रा लभते पुत्रं त्रिपक्षं श्रवणं यदि ॥ २॥  
  
द्वौ मासौ बन्धनान्मुक्ति विप्रवक्त्रात् श्रुतं यदि ।  
मृतवत्सा जीववत्सा षण्मासं श्रवणं यदि ॥ ३॥  
  
नौकायां सङ्कटे युद्धे पठनाज्जयमाप्नुयात् ।  
लिखित्वा स्थापयेद्गेहे नाग्निचौरभयं क्वचित् ॥ ४॥  
  
राजस्थाने जयी नित्यं प्रसन्नाः सर्वदेवता ।  
ॐ ह्रीं ब्रह्माणी ब्रह्मलोके च वैकुण्ठे सर्वमङ्गला ॥ ५॥  
  
इन्द्राणी अमरावत्यामविका वरुणालये।  
यमालये कालरूपा कुबेरभवने शुभा ॥ ६॥  
  
महानन्दाग्निकोने च वायव्यां मृगवाहिनी ।  
नैऋत्यां रक्तदन्ता च ऐशाण्यां शूलधारिणी ॥ ७॥  
  
पाताले वैष्णवीरूपा सिंहले देवमोहिनी ।  
सुरसा च मणीद्विपे लङ्कायां भद्रकालिका ॥ ८॥  
  
रामेश्वरी सेतुबन्धे विमला पुरुषोत्तमे ।  
विरजा औड्रदेशे च कामाक्ष्या नीलपर्वते ॥ ९॥  
  
कालिका वङ्गदेशे च अयोध्यायां महेश्वरी ।  
वाराणस्यामन्नपूर्णा गयाक्षेत्रे गयेश्वरी ॥ १०॥  
  
कुरुक्षेत्रे भद्रकाली व्रजे कात्यायनी परा ।  
द्वारकायां महामाया मथुरायां माहेश्वरी ॥ ११॥  
  
क्षुधा त्वं सर्वभूतानां वेला त्वं सागरस्य च ।  
नवमी शुक्लपक्षस्य कृष्णसैकादशी परा ॥ १२॥  
  
दक्षसा दुहिता देवी दक्षयज्ञ विनाशिनी ।  
रामस्य जानकी त्वं हि रावणध्वंसकारिणी ॥ १३॥  
  
चण्डमुण्डवधे देवी रक्तबीजविनाशिनी ।  
निशुम्भशुम्भमथिनी मधुकैटभघातिनी ॥ १४॥  
  
विष्णुभक्तिप्रदा दुर्गा सुखदा मोक्षदा सदा ।  
आद्यास्तवमिमं पुण्यं यः पठेत् सततं नरः ॥ १५॥  
  
सर्वज्वरभयं न स्यात् सर्वव्याधिविनाशनम् ।  
कोटितीर्थफलं तस्य लभते नात्र संशयः ॥ १६॥  
  
जया मे चाग्रतः पातु विजया पातु पृष्ठतः ।  
नारायणी शीर्षदेशे सर्वाङ्गे सिंहवाहिनी ॥ १७॥  
  
शिवदूती उग्रचण्डा प्रत्यङ्गे परमेश्वरी ।  
विशालाक्षी महामाया कौमारी सङ्खिनी शिवा ॥ १८॥  
  
चक्रिणी जयधात्री च रणमत्ता रणप्रिया ।  
दुर्गा जयन्ती काली च भद्रकाली महोदरी ॥ १९॥  
  
नारसिंही च वाराही सिद्धिदात्री सुखप्रदा ।  
भयङ्करी महारौद्री महाभयविनाशिनी ॥ १०॥  
  
इति ब्रह्मयामले ब्रह्मनारदसंवादे आद्या स्तोत्रं समाप्तम् ॥  
  
॥ ॐ नम आद्यायै ॐ नम आद्यायै ॐ नम आद्यायै ॥  
  
  
  
Encoded and proofread by Kunal Mukherjee kunal at neo.tamu.edu  
Translation at http://www.adyapeath.org/AdyaComb.pdf  
  
  
