---
Author: Shankaracharya
Category: aShTaka, devii, otherforms, shankarAchArya, devI
File name: bhramaraambaa8.itx
Language: Sanskrit
Latest update: February 24, 2002, January 31, 2009
Location: doc_devii
Proofread by: Aravind Krishna seeksha at hotmail.com, Kamakshi kAmAkShi7 at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: bhramarambAShTakaM (1) or Matristava
Transliterated by: Aravind Krishna seeksha at hotmail.com
engtitle: bhramarAmbAShTakam 1
itxtitle: bhramarAmbAShTakam 1 athavA shrImAtRistavaH (shaNkarAchAryavirachitam)
title: भ्रमराम्बाष्टकम् १ अथवा श्रीमातृइस्तवः (शण्कराचार्यविरचितम्)

---
  
 भ्रमराम्बाष्टकम् अथवा श्रीमातृस्तवः   
चाञ्चल्यारुणलोचनाञ्चितकृपाचन्द्रार्कचूडामणिं  
चारुस्मेरमुखां चराचरजगत्संरक्षणीं तत्पदाम् ।  
चञ्च्चम्पकनासिकाग्रविलसन्मुक्तामणीरञ्जितां  
श्रीशैलस्थलवासिनीं भगवतीं श्रीमातरं भावये ॥ १॥  
  
कस्तूरीतिलकाञ्चितेन्दुविलसत्प्रोद्भासिफालस्थलीं  
कर्पूरद्रावमिक्षचूर्णखदिरामोदोल्लसद्वीटिकाम् ।  
लोलापाङ्गतरङ्गितैरधिकृपासारैर्नतानन्दिनीं  
श्रीशैलस्थलवासिनीं भगवतीं श्रीमातरं भावये ॥ २॥  
  
राजन्मत्तमरालमन्दगमनां राजीवपत्रेक्षणां  
राजीवप्रभवादिदेवमकुटै राजत्पदाम्भोरुहाम् ।  
राजीवायतमन्दमण्डितकुचां राजाधिराजेश्वरीं  
श्रीशैलस्थलवासिनीं भगवतीं श्रीमातरं भावये ॥ ३॥  
  
षट्तारां गणदीपिकां शिवसतीं षड्वैरिवर्गापहां  
षट्चक्रान्तरसंस्थितां वरसुधां षड्योगिनीवेष्टिताम् ।  
षट्चक्राञ्चितपादुकाञ्चितपदां षड्भावगां षोडशीं  
श्रीशैलस्थलवासिनीं भगवतीं श्रीमातरं भावये ॥ ४॥  
  
श्रीनाथादृतपालितात्रिभुवनां श्रिचक्रसञ्चारिणीं  
ज्ञानासक्तमनोजयौवनलसद्गन्धर्वकन्यादृताम् ।  
दीनानामातिवेलभाग्यजननीं दिव्याम्बरालङ्कृतां  
श्रीशैलस्थलवासिनीं भगवतीं श्रीमातरं भावये ॥ ५॥  
  
लावण्याधिकभूषिताङ्गलतिकां लाक्षालसद्रागिणीं  
सेवायातसमस्तदेववनितां सीमन्तभूषान्विताम् ।  
भावोल्लासवशीकृतप्रियतमां भण्डासुरच्छेदिनीं  
श्रीशैलस्थलवासिनीं भगवतीं श्रीमातरं भावये ॥ ६॥  
  
धन्यां सोमविभावनीयचरितां धाराधरश्यामलां  
मुन्याराधनमेधिनीं सुमवतां मुक्तिप्रदानव्रताम् ।  
कन्यापूजनपुप्रसन्नहृदयां काञ्चीलसन्मध्यमां  
श्रीशैलस्थलवासिनीं भगवतीं श्रीमातरं भावये ॥ ७॥  
  
कर्पूरागरुकुङ्कुमाङ्कितकुचां कर्पूरवर्णस्थितां  
कृष्टोत्कृष्टसुकृष्टकर्मदहनां कामेश्वरीं कामिनीम् ।  
कामाक्षीं करुणारसार्द्रहृदयां कल्पान्तरस्थायिनीं  
श्रीशैलस्थलवासिनीं भगवतीं श्रीमातरं भावये ॥ ८॥  
  
गायत्रीं गरुडध्वजां गगनगां गान्धर्वगानप्रियां  
गम्भीरां गजगामिनीं गिरिसुतां गन्धाक्षतालङ्कृताम् ।  
गङ्गागौत्मगर्गसन्नुतपदां गां गौतमीं गोमतीं  
श्रीशैलस्थलवासिनीं भगवतीं श्रीमातरं भावये ॥ ९॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
भ्रमराम्बाष्टकं सम्पूर्णम् ॥  
  
  
Encoded by Aravind Krishna seekSha at hotmail.com  
Proofread by KamakShi kAmAkShi7 at gmail.com  
  
