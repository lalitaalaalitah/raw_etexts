---
Category: aShTaka, devii, otherforms, devI
Description-comments: ShiitalaaShTakam.h
File name: shiitalaashtakam.itx
Language: Sanskrit
Latest update: Dec. 20, 1997, October 27, 2007
Location: doc_devii
Proofread by: Mike Magee ac70 at cityscape.co.uk, Karthik Raman karthik.raman at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: puraaNa
Sublocation: devii
Text title: shiitalaaShTakam
Transliterated by: Michael Magee ac70 at cityscape.co.uk
engtitle: shItalAShTakam
itxtitle: shItalAShTakam
title: शीतलाष्टकम्

---
  
 शीतलाष्टकं   
  
अस्य श्रीशीतलास्तोत्रस्य महादेव ऋषिः ।  
अनुष्टुप् छन्दः ।  शीतला देवता ।  
लक्ष्मीर्बीजम् ।  भवानी शक्तिः ।  
सर्वविस्फोटकनिवृत्यर्थे जपे विनियोगः ॥  
  
ईश्वर उवाच ।  
वन्देऽहं शीतलां देवीं रासभस्थां दिगम्बराम् ।  
मार्जनीकलशोपेतां शूर्पालङ्कृतमस्तकाम् ॥ १॥  
  
वन्देऽहं शीतलां देवीं सर्वरोगभयापहाम्।  
यामासाद्य निवर्तेत विस्फोटकभयं महत् ॥ २॥  
  
शीतले शीतले चेति यो ब्रूयद्दाहपीडितः ।  
विस्फोटकभयं घोरं क्षिप्रं तस्य प्रणश्यति ॥ ३॥  
  
यस्त्वामुदकमध्ये तु ध्यात्वा सम्पूजयेन्नरः ।  
विस्फोटकभयं घोरं गृहे तस्य न जायते ॥ ४॥  
  
शीतले ज्वरदग्धस्य पूतिगन्धयुतस्य च ।  
प्रणष्टचक्षुषः पुंसस्त्वामाहुर्जीवनौषधम् ॥ ५॥  
  
शीतले तनुजान् रोगान् नृणां हरसि दुस्त्यजान् ।  
विस्फोटकविदीर्णानां त्वमेकाऽमृतवर्षिणी ॥ ६॥  
  
गलगण्डग्रहा रोगा ये चान्ये दारुणा नृणाम् ।  
त्वदनुध्यानमात्रेण शीतले यान्ति सङ्क्षयम् ॥ ७॥  
  
न मन्त्रो नौषधं तस्य पापरोगस्य विद्यते ।  
त्वामेकां शीतले धात्रीं नान्यां पश्यामि देवताम् ॥ ८॥  
  
मृणालतन्तुसदृशीं नाभिहृन्मध्यसंस्थिताम् ।  
यस्त्वां सञ्चिन्तयेद्देवि तस्य मृत्युर्न जायते ॥ ९॥  
  
अष्टकं शीतलादेव्या यो नरः प्रपठेत्सदा ।  
विस्फोटकभयं घोरं गृहे तस्य न जायते ॥ १०॥  
  
श्रोतव्यं पठितव्यं च श्रद्धाभाक्तिसमन्वितैः ।  
उपसर्गविनाशाय परं स्वस्त्ययनं महत् ॥ ११॥  
  
शीतले त्वं जगन्माता शीतले त्वं जगत्पिता ।  
शीतले त्वं जगद्धात्री शीतलायै नमो नमः ॥ १२॥  
  
रासभो गर्दभश्चैव खरो वैशाखनन्दनः ।  
शीतलावाहनश्चैव दूर्वाकन्दनिकृन्तनः ॥ १३॥  
  
एतानि खरनामानि शीतलाग्रे तु यः पठेत् ।  
तस्य गेहे शिशूनां च शीतलारुङ् न जायते ॥ १४॥  
  
शीतलाष्टकमेवेदं न देयं यस्यकस्यचित् ।  
दातव्यं च सदा तस्मै श्रद्धाभक्तियुताय वै ॥ १५॥  
  
॥ इति श्रीस्कन्दपुराणे शीतलाष्टकं सम्पूर्णम् ॥  
  
  
  
  
  
  
