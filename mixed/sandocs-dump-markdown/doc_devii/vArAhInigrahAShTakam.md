---
Author: Traditional
Category: aShTaka, devii, otherforms, devI
File name: vaaraahiinigraha8.itx
Language: Sanskrit
Latest update: June 26, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: vArAhInigrahAShTakam
Transliterated by: WebD
engtitle: vArAhInigrahAShTakam
itxtitle: vArAhInigrahAShTakam
title: वाराहीनिग्रहाष्टकम्

---
  
 वाराहीनिग्रहाष्टकम्   
  
श्रीगणेशाय नमः ।  
देवि क्रोडमुखि त्वदङ्घ्रिकमल-द्वन्द्वानुरक्तात्मने  
मह्यं द्रुह्यति यो महेशि मनसा कायेन वाचा नरः ।  
तस्याशु त्वदयोग्रनिष्ठुरहला-घात-प्रभूत-व्यथा-  
पर्यस्यन्मनसो भवन्तु वपुषः प्राणाः प्रयाणोन्मुखाः ॥ १॥  
  
देवि त्वत्पदपद्मभक्तिविभव-प्रक्षीणदुष्कर्मणि  
प्रादुर्भूतनृशंसभावमलिनां वृत्तिं विधत्ते मयि ।  
यो देही भुवने तदीयहृदयान्निर्गत्वरैर्लोहितैः  
सद्यः पूरयसे कराब्ज-चषकं वाञ्छाफलैर्मामपि ॥ २॥  
  
चण्डोत्तुण्ड-विदीर्णदंष्ट्रहृदय-प्रोद्भिन्नरक्तच्छटा-  
हालापान-मदाट्टहास-निनदाटोप-प्रतापोत्कटम् ।  
मातर्मत्परिपन्थिनामपहृतैः प्राणैस्त्वदङ्घ्रिद्वयं  
ध्यानोद्दामरवैर्भवोदयवशात्सन्तर्पयामि क्षणात् ॥ ३॥  
  
श्यामां तामरसाननाङ्घ्रिनयनां सोमार्धचूडां  
जगत्त्राण-व्यग्र-हलायुधाग्रमुसलां सन्त्रासमुद्रावतीम् ।  
ये त्वां रक्तकपालिनीं हरवरारोहे वराहाननां  
भावैः सन्दधते कथं क्षणमपि प्राणन्ति तेषां द्विषः ॥ ४॥  
  
विश्वाधीश्वरवल्लभे विजयसे या त्वं नियन्त्र्यात्मिका  
भूतान्ता पुरुषायुषावधिकरी पाकप्रदा कर्मणाम् ।  
त्वां याचे भवतीं किमप्यवितथं यो मद्विरोधी  
जनस्तस्यायुर्मम वाञ्छितावधि भवेन्मातस्तवैवाज्ञया ॥ ५॥  
  
मातः सम्यगुपासितुं जडमतिस्त्वां नैव शक्नोम्यहं  
यद्यप्यन्वित-दैशिकाङ्घ्रिकमलानुक्रोशपात्रस्य मे ।  
जन्तुः कश्चन चिन्तयत्यकुशलं यस्तस्य तद्वैशसं  
भूयाद्देवि विरोधिनो मम च ते श्रेयः पदासङ्गिनः ॥ ६॥  
  
वाराहि व्यथमान-मानसगलत्सौख्यं तदाशाबलिं  
सीदन्तं यमपाकृताध्यवसितं प्राप्ताखिलोत्पादितम् ।  
क्रन्दद्बन्धुजनैः कलङ्किततुलं कण्ठव्रणोद्यत्कृमि  
पश्यामि प्रतिपक्षमाशु पतितं भ्रान्तं लुठन्तं मुहुः ॥ ७॥  
  
वाराहि त्वमशेषजन्तुषु पुनः प्राणात्मिका स्पन्दसे  
शक्ति व्याप्त-चराचरा खलु यतस्त्वामेतदभ्यर्थये ।  
त्वत्पादाम्बुजसङ्गिनो मम सकृत्पापं चिकीर्षन्ति ये  
तेषां मा कुरु शङ्करप्रियतमे देहान्तरावस्थितिम् ॥ ८॥  
  
॥ इति श्रीवाराहीनिग्रहाष्टकं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
