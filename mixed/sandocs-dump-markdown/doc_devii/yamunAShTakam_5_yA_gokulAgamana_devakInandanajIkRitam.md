---
Author: devakInandanajI
Category: devii, nadI, puShTimArgIya, aShTaka, devI
Description/comments: puShTimArgIya stotraratnAkara
File name: yamunAShTakam2.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunAShTakam 5
engtitle: yamunAShTakam 5
itxtitle: yamunAShTakam 5 (yA gokulAgamana devakInandanajIkRitam)
title: यमुनाष्टकम् ५ (या गोकुलागमन देवकीनन्दनजीकृइतम्)

---
  
 श्रीयमुनाष्टकम् ५   
या गोकुलागमनसम्भ्रमदत्तमार्गा  
कृष्णाय शौरिमुदकैरविभावयन्ती ।  
स्रष्टुं तदङ्घ्रिकमलेऽभवदुत्तरङ्गा  
सा मन्मनोरथशतं यमुना विधत्ताम् ॥ १॥  
  
या नन्दसूनुमुरलीरवलीलयोद्यद्-  
भावप्रभावगलदश्रुपरागमङ्घ्रिम् ।  
उन्मीलिताब्जनयनाऽस्पृशदूर्मिदोर्भिः  
सा मन्मनोरथशतं यमुना विधत्ताम् ॥ २॥  
  
या गोकुलेशमुषितांशुकलज्जितान्त-  
राकण्ठमग्ननवनन्दकुमारिकाणाम् ।  
कम्पोद्गमं विदधती न विलम्बमैच्छत्  
सा मन्मनोरथशतं यमुना विधत्ताम् ॥ ३॥  
  
या राधिकाऽधरपयोधरकामुकाय  
तस्मै निकुञ्चनिलयं स्वकरैश्चकार ।  
स्वच्छोचितातिमृदुवालुकभूवितानं  
सा मन्मनोरथशतं यमुना विधत्ताम् ॥ ४॥  
  
या रासकेलिजनितश्रमहारिवारि-  
क्रीडासु घोषवनितोच्छलदम्बुराशिः ।  
नन्दात्मजं सुखयति स्म कृताभिषेकं  
सा मन्मनोरथशतं यमुना विधत्ताम् ॥ ५॥  
  
या चञ्चदञ्चलदृशः सभयं व्रजस्त्रीः  
पीनोन्नतस्तनतटीः परिरभ्य मन्दम् ।  
पारे नयन्तमुपलक्ष्य हरिं समासीत्  
सा मन्मनोरथशतं यमुना विधत्ताम् ॥ ६॥  
  
या विभ्रमद्भ्रमरपङ्क्तितदङ्गसङ्ग-  
लग्नाङ्गरागरुचिरद्युतिदामनेत्री ।  
तत्पादपङ्कजरजोपचिताङ्गदात्री  
सा मन्मनोरथशतं यमुना विधत्ताम् ॥ ७॥  
  
या सेविताऽनिशमशेषजनैर्व्रजेश-  
पादाम्बुजेऽतिरतिमाशु ददाति तेभ्यः ।  
संस्तूयते शिवविरञ्चिमुनीन्द्रवर्यैः  
सा मन्मनोरथशतं यमुना विधत्ताम् ॥ ८॥  
  
उक्तं मयाऽष्टकमिदं तव सूरसूते  
यः सादरं त्वयि मनः प्रपठेन्निधाय ।  
तस्याचला व्रजपतौ रतिराविरास्तां  
नित्यं प्रसीद मयि देवकिनन्दनेऽपि ॥ ९॥  
  
इति श्रीदेवकीनन्दनकृतं यमुनाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
