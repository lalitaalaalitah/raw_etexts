---
Category: devii, durga, kavacha, devI
Description/comments: Brahmavaivarta, Prakriti Khanda 2, Adhyaya 66
File name: durgAstotramBVP.itx
Indexextra: (Scan)
Language: Sanskrit
Latest update: March 12, 2019
Location: doc_devii
Proofread by: Gopal Upadhyay gopal.j.upadhyay at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: durga
Subject: philosophy/hinduism/religion
Sublocation: devii
Text title: durgAstotram 2 from Bhavasihya Purana
Transliterated by: Gopal Upadhyay gopal.j.upadhyay at gmail.com
engtitle: durgAstotram 2 from havasihya Purana
itxtitle: durgAstotram 2 (brahmavaivartapurANAntargatam tvameva sarvajananI)
title: दुर्गास्तोत्रम् २ (ब्रह्मवैवर्तपुराणान्तर्गतम् त्वमेव सर्वजननी)

---
  
 दुर्गास्तोत्रम्   
श्रीगणेशाय नमः । श्रीदुर्गायै नमः ।  
  
नारायण उवाच ।  
पुरा स्तुता सा गोलोके कृष्णेन परमात्मना ।  
सम्पूज्य मधुमासे च सम्प्रीते रासमण्डले ॥ १॥  
  
मधुकैटभयोर्युद्धे द्वितीये विष्णुना पुरा ।  
तत्रैव काले सा दुर्गा ब्रह्मणा प्राणसङ्कटे ॥ २॥  
  
चतुर्थे संस्तुता देवी भक्त्या च त्रिपुरारिणा ।  
पुरा त्रिपुरयुद्धे च महाघोरतरे मुने ॥ ३॥  
  
पञ्चमे संस्तुता देवी वृत्रासुरवधे तथा ।  
शक्रेण सर्वदेवैश्च घोरे च प्राणसङ्कटे ॥ ४॥  
  
तदा मुनीन्द्रैर्मनुभिर्मानवैः सुरथादिभिः ।  
संस्तुता पूजिता सा च कल्पे कल्पे परात्परा ॥ ५॥  
  
स्तोत्रञ्च श्रूयतां ब्रह्मन्सर्वविघ्नविनाशकम् ।  
सुखदं मोक्षदं सारं भवसन्तारकारणम् ॥ ६॥  
  
श्रीकृष्ण उवाच ।  
त्वमेव सर्वजननी मूलप्रकृतिरीश्वरी ।  
त्वमेवाद्या सृष्टिविधौ स्वेच्छया त्रिगुणात्मिका ॥ ७॥  
  
कार्य्यार्थे सगुणा त्वञ्च वस्तुतो निर्गुणा स्वयम् ।  
परब्रह्मस्वरूपा त्वं सत्या नित्या सनातनी ॥ ८॥  
  
तेजस्स्वरूपा परमा भक्तानुग्रविग्रहा ।  
सर्वस्वरूपा सर्वेशा सर्वाधारा परात्परा ॥ ९॥  
  
सर्वबीजस्वरूपा च सर्वपूज्या निराश्रया ।  
सर्वज्ञा सर्वतोभद्रा सर्वमङ्गलमङ्गला ॥ १०॥  
  
सर्वबुद्धिस्वरूपा च सर्वशक्तिस्वरूपिणी ।  
सर्वज्ञानप्रदा देवी सर्वज्ञा सर्वभाविनी ॥ ११॥  
  
त्वं स्वाहा देवदाने च पितृदाने स्वधा स्वयम् ।  
दक्षिणा सर्वदाने च सर्वशक्तिस्वरूपिणी ॥ १२॥  
  
निद्रा त्वं च दया त्वं च तृष्णा त्वं चात्मनः प्रिया ।  
क्षुत्क्षान्तिः शान्तिरीशा च कान्तिः सृष्टिश्च शाश्वती ॥ १३॥  
  
श्रद्धा पुष्टिश्च तन्द्रा च लज्जा शोभा दया तथा ।  
सतां सम्पत्स्वरूपा श्रीर्विपत्तिरसतामिह ॥ १४॥  
  
प्रीतिरूपा पुण्यवतां पापिनां कलहाङ्कुरा ।  
शश्वत्कर्ममयी शक्तिः सर्वदा सर्वजीविनाम् ॥ १५॥  
  
देवेभ्यः स्वपदोदात्री धातुर्धात्री कृपामयी ।  
हिताय सर्वदेवानां सर्वासुरविनाशिनी ॥ १६॥  
  
योगिनिद्रा योगरूपा योगदात्री च योगिनाम् ।  
सिद्धिस्वरूपा सिद्धानां सिद्धिदा सिद्धयोगिनी ॥ १७॥  
  
ब्रह्माणी माहेश्वरी च विष्णुमाया च वैष्णवी ।  
भद्रदा भद्रकाली च सर्वलोकभयङ्करी ॥ १८॥  
  
ग्रामे ग्रामे ग्रामदेवी गृहदेवी गृहे गृहे ।  
सतां कीर्त्तिः प्रतिष्ठा च निन्दा त्वमसतां सदा ॥ १९॥  
  
महायुद्धे महामारी दुष्टसंहाररूपिणी ।  
रक्षास्वरूपा शिष्टानां मातेव हितकारिणी ॥ २०॥  
  
वन्द्या पूज्या स्तुता त्वं च ब्रह्मादीनां च सर्वदा ।  
ब्राह्मण्यरूपा (ब्रह्मण्यरूपा) विप्राणां तपस्या च तपस्विनाम् ॥ २१॥  
  
विद्या विद्यावतां त्वं च बुद्धिर्बुद्धिमतां सताम् ।  
मेधा स्मृतिस्वरूपा च प्रतिभा प्रतिभावताम् ॥ २२॥  
  
राज्ञां प्रतापरूपा च विशां वाणिज्यरूपिणी ।  
सृष्टौ सृष्टिस्वरूपा त्वं रक्षारूपा च पालने ॥ २३॥  
  
तथाऽन्ते त्वं महामारी विश्वे विश्वैश्च पूजिते । (विश्वस्य विश्वपूजिते)  
कालरात्रिर्महारात्रिर्मोहरात्रिश्च मोहिनी ॥ २४॥  
  
दुरत्यया मे माया त्वं यया सम्मोहितं जगत् ।  
यया मुग्धो हि विद्वांश्च मोक्षमार्गं न पश्यति ॥ २५॥  
  
इत्यात्मना कृतं स्तोत्रं दुर्गाया दुर्गनाशनम् ।  
पूजाकाले पठेद्यो हि सिद्धिर्भवति वाञ्छिता ॥ २६॥  
  
वन्ध्या च काकवन्ध्या च मृतवत्सा च दुर्भगा ।  
श्रुत्वा स्तोत्रं वर्षमेकं सुपुत्रं लभते धुवम् ॥ २७॥  
  
कारागारे महाघोरे यो बद्धो दृढबन्धने ।  
श्रुत्वा स्तोत्रं मासमेकं बन्धनान्मुच्यते धुवम् ॥ २८॥  
  
यक्ष्मग्रस्तो गलत्कुष्ठी महाशूली महाज्वरी ।  
श्रुत्वा स्तोत्रं वर्षमेकं सद्यो रोगात्प्रमुच्यते ॥ २९॥  
  
पुत्रभेदे प्रजाभेदे पत्नीभेदे च दुर्गतः ।  
श्रुत्वा स्तोत्रं मासमेकं लभते नात्र संशयः ॥ ३०॥  
  
राजद्वारे श्मशाने च महारण्ये रणस्थले ।  
हिंस्रजन्तुसमीपे च श्रुत्वा स्तोत्रं प्रमुच्यते ॥ ३१॥  
  
गृहदाहे च दावाग्नौ दस्युसैन्यसमन्विते ।  
स्तोत्रश्रवणमात्रेण लभते नात्र संशयः ॥ ३२॥  
  
महादरिद्रो मूर्खश्च वर्षं स्तोत्रं पठेत्तु यः ।  
विद्यावान्धनवांश्चैव स भवेन्नात्र संशयः ॥ ३३॥  
  
॥ इति श्रीब्रह्मवैवर्ते महापुराणे द्वितीये प्रकृतिखण्डे   
नारदनारायणसंवादे दुर्गोपाख्याने दुर्गास्तोत्रं नाम  
षट्षष्टितमोऽध्यायः ॥  
  
  
Encoded and proofread by Gopal Upadhyay gopal.j.upadhyay at gmail.com  
  
