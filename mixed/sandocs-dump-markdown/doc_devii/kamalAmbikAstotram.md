---
Acknowledge-Permission: http://kshetrayaatra.blogspot.com
Category: devii, pArvatI, devI
File name: kamalAmbikAstotram.itx
Language: Sanskrit
Latest update: July 27, 2018
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: kamalAmbikAstotram
engtitle: kamalAmbikAstotram
itxtitle: kamalAmbikAstotram
title: कमलाम्बिकास्तोत्रम्

---
  
 श्रीकमलाम्बिकास्तोत्रम्   
बन्धूकद्युतिमिन्दुबिम्बवदनां वृन्दारकैर्वन्दितां  
मन्दारादि समर्चितां मधुमतीं मन्दस्मितां सुन्दरीम् ।  
बन्धच्छेदनकारिणीं त्रिनयनां भोगापवर्गप्रदां  
वन्देऽहं कमलाम्बिकामनुदिनं वाञ्छानुकूलां शिवाम् ॥ १॥  
  
श्रीकामेश्वरपीठमध्यनिलयां श्रीराजराजेश्वरीं  
श्रीवाणीपरिसेविताङ्घ्रियुगलां श्रीमत्कृपासागराम् ।  
शोकापद्भयमोचिनीं सुकवितानन्दैकसन्दायिनीं  
वन्देऽहं कमलाम्बिकामनुदिनं वाञ्छानुकूलां शिवाम् ॥ २॥  
  
माया मोहविनाशिनीं मुनिगणैराराधितां तन्मयीं  
श्रेयःसञ्चयदायिनीं गुणमयीं वाय्वादि भूतां सताम् ।  
प्रातःकालसमानशोभमकुटां सामादि वेदैस्तुतां  
वन्देऽहं कमलाम्बिकामनुदिनं वाञ्छानुकूलां शिवाम् ॥ ३॥  
  
बालां भक्तजनौघचित्तनिलयां बालेन्दुचूडाम्बरां  
सालोक्यादि चतुर्विधार्थफलदां नीलोत्पलाक्षीमजाम् ।  
कालारिप्रियनायिकां कलिमलप्रध्वंसिनीं कौलिनीं  
वन्देऽहं कमलाम्बिकामनुदिनं वाञ्छानुकूलां शिवाम् ॥ ४॥  
  
आनन्दामृतसिन्धुमध्यनिलयामज्ञानमूलापहां  
ज्ञानानन्दविवर्धिनीं विजयदां मीनेक्षणां मोहिनीम् ।  
ज्ञानानन्दपरां गणेशजननीं गन्धर्वसम्पूजितां  
वन्देऽहं कमलाम्बिकामनुदिनं वाञ्छानुकूलां शिवाम् ॥ ५॥  
  
षट्चक्रोपरि नादबिन्दुनिलयां सर्वेश्वरीं सर्वगां  
षट्शास्त्रागमवेदवेदितगुणां षट्कोणसंवासिनीम् ।  
षट्कालेन समर्च्चितात्मविभवां षड्वर्गसञ्छेदिनीं  
वन्देऽहं कमलाम्बिकामनुदिनं वाञ्छानुकूलां शिवाम् ॥ ६॥  
  
योगानन्दकरीं जगत्सुखकरीं योगीन्द्रचित्तालयां  
एकामीशसुखप्रदां द्विजनुतामेकान्तसञ्चारिणीम् ।  
वागीशां विधिविष्णुशम्भुवरदां विश्वेश्वरीं वैणिकीं  
वन्देऽहं कमलाम्बिकामनुदिनं वाञ्छानुकूलां शिवाम् ॥ ७॥  
  
बोधानन्दमयीं बुधैरभिनुतां मोदप्रदामम्बिकां  
श्रीमद्वेदपुरीशदासविनुतां ह्रीङ्कारसन्धालयाम् ।  
भेदाभेदविवर्जितां बहुविधां वेदान्तचूडामणिं  
वन्देऽहं कमलाम्बिकामनुदिनं वाञ्छानुकूलां शिवाम् ॥ ८॥  
  
इत्थं श्रीकमलाम्बिकाप्रियकरं स्तोत्रं पठेद्यस्सदा  
पुत्रश्रीप्रदमष्टसिद्धिफलदं चिन्ताविनाशास्पदम् ।  
एति ब्रह्मपदं निजं निरुपमं निष्कल्मषं निष्कलं  
योगीन्द्रैरपि दुर्लभं पुनरयं चिन्ताविनाशं परम् ॥ ९॥  
  
इति श्रीकमलाम्बिकास्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
