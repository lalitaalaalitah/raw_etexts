---
Author: Anantakavi
Category: devii, aShTaka, durgA, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: AryAdurgAShTakam.itx
Language: Sanskrit
Latest update: February 10, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: AryAdurgAShTakam
engtitle: AryAdurgAShTakam
itxtitle: AryAdurgAShTakam (anantakavivirachitam)
title: आर्यादुर्गाष्टकम् (अनन्तकविविरचितम्)

---
  
 आर्यादुर्गाष्टकम्   
  
श्रीगणेशाय नमः ॥  
  
आर्यादुर्गाऽभिधाना हिमनगदुहिता शङ्करार्धासनस्था  
     माता षाण्मातुरस्याखिलजनविनुता संस्थिता स्वासनेऽग्र्ये ।  
गीता गन्धर्वसिद्धैर्विरचितबिरुदैर्याऽखिलाङ्गेषु पीता  
     संवीता भक्तवृन्दैरतिशुभचरिता देवता नः पुनातु ॥ १॥  
  
मातस्त्वां साम्बपत्नीं विदुरखिलजना वेदशास्त्राश्रयेण  
     नाहं मन्ये तथा त्वां मयि हरिदयितामम्बुजैकासनस्थाम् ।  
नित्यं पित्रा स देशे निजतनुजनिता स्थाप्यते प्रेमभावात्  
     एतादृश्यानुभूत्यो दधितटसविधे संस्थितां तर्कयामि ॥ २॥  
  
नासीदालोकिता त्वत्तनुरतिरुचिराऽद्यावधीत्यात्मदृष्ट्या  
     लोकोक्त्या मे भ्रमोऽभूत्सरसिजनिलये नामयुग्माक्षरार्थात् ।  
सोऽयं सर्वो निरस्तस्तव कनकमयीं मूर्तिमालोक्य सद्यः  
     साऽपर्णा स्वर्णवर्णार्णवतनुजनिते न श्रुता नापि दृष्टा ॥ ३॥  
  
श्रीसूक्तोक्ताद्यमन्त्रात्कनकमयतनुः स्वर्णकञ्जोच्चहारा  
     सारा लोकत्रयान्तर्भगवतिभवतीत्येवमेवागमोक्तम् ।  
तन्नामोक्ताक्षरार्थात्कथमयि वितथं स्यात्सरिन्नाथकन्ये  
     दृष्टार्थे व्यर्थतर्को ह्यनयपथगतिं सूचयत्यर्थदृष्ट्या ॥ ४॥  
  
तन्वस्ते मातरस्मिञ्जगति गुणवशाद्विश्रुतास्तिस्र एव  
     काली श्रीर्गीश्च तासां प्रथममभिहिता कृष्णवर्णा ह्यपर्णा ।  
लक्ष्मीस्तु स्वर्णवर्णा विशदतनुरथो भारती चेदमूषु  
     स्वच्छा नोनापि कृष्णा भगवति भवती श्रीरसीत्येव सिद्धम् ॥ ५॥  
  
नामाद्यायाः स्वरूपं कनकमयमिदं मध्यमायाश्च यान-  
     मन्त्यायाः सिंहरूपं त्रितयमपि तनौ धारयन्त्यास्तवेदृक् ।  
दृष्ट्वा नूत्नैव सर्वा  व्यवहृतिसरणीरिन्दिरे चेदतर्क्या  
     त्वामाद्यां विश्ववन्द्यां त्रिगुणमयतनुं चेतसा चिन्तयामि ॥ ६॥  
  
त्वद्रूपज्ञानकामा विविधविधसमाकॢप्ततर्कैरनेकै-  
     र्नो शक्ता निर्जरास्ते विधि-हरि-हरसञ्ज्ञा जगद्वन्द्यपादाः ।  
का शक्तिर्मे भवित्री जलनिधितनये ज्ञातुमुग्रं तवेदं  
     रूपं नाम्ना प्रभावादपि वितथफलो मे बभूव प्रयत्नः ॥ ७॥  
  
अस्त्वम्ब त्वय्यनेकैरशुभशुभतरैः कल्पितैरम्ब तर्कै-  
     रद्याहं मन्दबुद्धिः सरसिजनिलये सापराधोऽस्मि जातः ।  
तस्मात्त्वत्पादपद्मद्वयनमितशिरा प्रार्थयाम्येतदेव  
     क्षन्तव्यो मेऽपराधो हरिहरदयिते भेदबुद्धिर्न मेऽस्ति ॥ ८॥  
  
आर्यादुर्गाष्टकमिदमनन्तकविना कृतम् ।  
तव प्रीतिकरं भूयादित्यभ्यर्थनमम्बिके ॥ ९॥  
  
इति श्रीमदनन्तकविविरचितमार्यादुर्गाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
