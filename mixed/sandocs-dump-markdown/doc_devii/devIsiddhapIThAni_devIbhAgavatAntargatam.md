---
Category: devii, shaktipITha
Description/comments: Devi Bhagavata Mahapuran Skandha 7, Adhyaya 30
File name: devIsiddhapIThAnidevIbhAgavatam.itx
Indexextra: (Scan, Devi Bhagavatam 7-30)
Language: Sanskrit
Latest update: June 10, 2018
Location: doc_devii
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Devi 108 Siddhapithas from Devi Bhagavatam
Transliterated by: Gopal Upadhyay gopal.j.upadhyay at gmail.com
engtitle: Devi Siddhapithas from Devi Bhagavatam
itxtitle: devIsiddhapIThAni (devIbhAgavatAntargatam)
title: देवीसिद्धपीठानि (देवीभागवतान्तर्गतम्)

---
  
 देवीसिद्धपीठानि   
जनमेजय उवाच -  
कानि स्थानानि तानि स्युः सिद्धपीठानि चानघ ।  
कति सङ्ख्यानि नामानि कानि तेषां च मे वद ॥ १॥  
  
तत्र स्थितानां देवीनां नामानि च कृपाकर ।  
कृतार्थोऽहं भवे येन तद्वदाशु महामुने ॥ २॥  
  
व्यास उवाच -  
शृणु राजन्प्रवक्ष्यामि देवेपीठानि साम्प्ततम् ।  
येषां श्रवणमात्रेण पापहीनो भवेन्नरः ॥ ३॥  
  
येषु येषु च पीठेषूपास्येयं सिद्धिकाङ्क्षिभिः ।  
भूतिकामैरभिध्येया तानि वक्ष्यामि तत्त्वतः ॥ ४॥  
  
वाराणस्यां विशालाक्षी गौरीमुखनिवासिनी ।  
क्षेत्रे वै नैमिषारण्ये प्रोक्ता सा लिङ्गधारिणी ॥ ५॥  
  
प्रयागे ललिता प्रोक्ता कामुकी गन्धमादने ।  
मानसे कुमुदा प्रोक्ता दक्षिणे चोत्तरे तथा ॥ ६॥  
  
विश्वकामा भगवती विश्वकामप्रपूरणी ।  
गोमन्ते गोमती देवी मन्दरे कामचारिणी ॥ ७॥  
  
मदोत्कटा चैत्ररथे जयन्ती हस्तिनापुरे ।  
गौरी प्रोक्ता कान्यकुब्जे रम्भा तु मलयाचले ॥ ८॥  
  
एकाम्रपीठे सम्प्रोक्ता देवी सा कीर्तिमत्यपि ।  
विश्वे विश्वेश्वरीं प्राहुः पुरुहूतां च पुष्करे ॥ ९॥  
  
केदारपीठे सम्प्रोक्ता देवी सन्मार्गदायिनी ।  
मन्दा हिमवतः पृष्ठे गोकर्णे भद्रकर्णिका ॥ १०॥  
  
स्थानेश्वरी भवानी तु बिल्वले बिल्वपत्रिका ।  
श्रीशैले माधवी प्रोक्ता भद्रा भद्रेश्वरे तथा ॥ ११॥  
  
वराहशैले तु जया कमला कमलालये ।  
रुद्राणी रुद्रकोट्यां तु काली कालञ्जरे तथा ॥ १२॥  
  
शालग्रामे महादेवी शिवलिङ्गे जलप्रिया ।  
महालिङ्गे तु कपिला माकोटे(मर्कोटे) मुकुटेश्वरी ॥ १३॥  
  
मायापुर्यां कुमारी स्यात्सन्ताने ललिताम्बिका ।  
गंयायां मङ्गला प्रोक्ता विमला पुरुषोत्तमे ॥ १४॥  
  
उत्पलाक्षी सहस्राक्षे हिरण्याक्षे महोत्पला ।  
विपाशायाममोघाक्षी पाडला(पाटला) पुण्ड्रवर्धने ॥ १५॥  
  
नारायणी सुपार्श्वे तु त्रिकुटे रुद्रसुन्दरी ।  
विपुले विपुला देवी कल्याणी मलयाचले ॥ १६॥  
  
सह्याद्रावकवीरा तु हरिश्चन्द्रे तु चन्द्रिका ।  
रमणा रामतीर्थे तु यमुनायां मृगावती ॥ १७॥  
  
कोटवी कोटतीर्थे तु सुगन्धा माधवे वने ।  
गोदावर्यां त्रिसन्ध्या तु गङ्गाद्वारे रतिप्रिया ॥ १८॥  
  
शिवकुण्डे शुभानन्दा नन्दिनी देविकातटे ।  
रुक्मिणी द्वारवत्यां तु राधा वृन्दावने वने ॥ १९॥  
  
देवकी मथुरायां तु पाताले परमेश्वरी ।  
चित्रकूटे तथा सीता विन्ध्ये विन्ध्याधिवासिनी ॥ २०॥  
  
करवीरे महालक्षीरुमा देवी विनायके ।  
आरोग्या वैद्यनाथे तु महाकाले महेश्वरी ॥ २१॥  
  
अभयेत्युष्णतीर्थेषु नितम्बा विन्ध्यपर्वते ।  
माण्डव्ये माण्डवी नाम स्वाहा माहेश्वरीपुरे ॥ २२॥  
  
छगलण्डे(छागलाण्डे) प्रचण्डा तु चण्डीकामरकण्टके ।  
सोमेश्वरे वरारोहा प्रभासे पुष्करावती ॥ २३॥  
  
देवमाता सरस्वत्यां पारावारातटे स्मृता ।  
महालये महाभागा पयोष्ण्यां पिङ्गलेश्वरी ॥ २४॥  
  
सिंहिका कृतशौचे तु कार्तिके त्वतिशाङ्करी ।  
उत्पलावर्तके लोला सुभद्रा शोणसङ्गमे ॥ २५॥  
  
माता सिद्धवने लक्ष्मीरनङ्गा भरताश्रमे ।  
जालन्धरे विश्वमुखी तारा किष्किन्धपर्वते ॥ २६॥  
  
देवदारुवने पुष्टिर्मेधा काश्मीरमण्डले ।  
भीमा देवी हिमाद्रौ तु तुष्टिर्विश्वेश्वरे तथा ॥ २७॥  
  
कपालमोचने शुद्धिर्माता कामावरोहणे ।  
शङ्खोद्धारे धरा (धारा) नाम धृतिः पिण्डारके तथा ॥ २८॥  
  
कला तु चन्द्रभागायामच्छोदे शिवधारिणी ।  
वेणायाममृता नाम बदर्यामुर्वशी तथा ॥ २९॥  
  
औषधिश्चोत्तरकुरौ कुशद्वीपे कुशोदका ।  
मन्मथा हेमकूटे तु कुमुदे सत्यवादिनी ॥ ३०॥  
  
अश्वत्थे वन्दनीया तु निधिर्वैश्रवणालये ।  
गायत्री वेदवदने पार्वती शिवसन्निधौ ॥ ३१॥  
  
देवलोके तथेन्द्राणी ब्रह्मास्येषु सरस्वती ।  
सूर्यबिम्बे प्रभा नाम मातॄणां वैष्णवी मता ॥ ३२॥  
  
अरुन्धती सतीनां तु रामासु च तिलोत्तमा ।  
चित्ते ब्रह्मकला नाम शक्तिः सर्वशरीरिणाम् ॥ ३३॥  
  
इमान्यष्टशतानि स्युः पीठानि जनमेजय ।  
तत्सङ्ख्याकायस्तदीशान्यो देव्यश्च परिकीर्तिताः ॥ ३४॥  
  
सतीदेव्यङ्गभूतानि पीठानि कथितानि च ।  
अन्यान्यपि प्रसङ्गेन यानि मुख्यानि भूतले ॥ ३५॥  
  
यः स्मरेच्छृणुयाद्वापि नामाष्टशतमुत्तमम् ।  
सर्वपापविनिर्मुक्तो देवीलोकं परं व्रजेत् ॥ ३६॥  
  
एतेषु सर्वपीठेषु गच्छेद्यात्राविधानतः ।  
सन्तर्पयेच्च पित्रादीञ्छ्राद्धादीनि विधाय च ॥ ३७॥  
  
कुर्याच्च महतीं पूजां भगवत्या विधानतः ।  
क्षमापयेज्जगधात्रीं जगदम्बां मुहुर्मुहुः ॥ ३८॥  
  
कृतकृत्यं स्वमात्मानं जानीयाज्जनमेजय ।  
भक्ष्यभोज्यादिभिः सर्वान्ब्राह्मणान्भोजयेत्ततः ॥ ३९॥  
  
सुवासिनीः कुमारीश्च बटुकादींस्तथा नृप ।  
तस्मिन्क्षेत्रे स्थिता ये तु चाण्डालाद्या अपि प्रभो ॥ ४०॥  
  
देवीरूपाः स्मृताः सर्वे पूजनीयास्ततो हि ते ।  
प्रतिग्रहादिकं सर्वं तेषु क्षेत्रेषु वर्जयेत् ॥ ४१॥  
  
यथाशक्ति पुरश्चर्यां कुर्यान्मन्त्रस्य सत्तमः ।  
मायाबीजेन देवेशीं तत्तत्पीठाधिवासिनीम् ॥ ४२॥  
  
पूजयेदनिशं राजन् पुरश्चरणकृद्भवेत् ।  
वित्तशाठ्यं न कुर्वीत देवीभक्तिपरो नरः ॥ ४३॥  
  
य एवं कुरुते यात्रां श्रीदेव्याः प्रीतमानसः ।  
सहस्रकल्पपर्यन्तं ब्रह्मलोके महत्तरे ॥ ४४॥  
  
वसन्ति पितरस्तस्य सोऽपि देवीपुरे तथा ।  
अन्ते(अन्ते) लब्ध्वा परं ज्ञानं भवेन्मुक्तो भवाम्बुधेः ॥ ४५॥  
  
नामाष्टशतजापेन बहवः सिद्धतां गताः ।  
यत्रैतल्लिखितं साक्षात्पुस्तके वापि तिष्ठति ॥ ४६॥  
  
ग्रहमारीभयादीनि तत्र नैव भवन्ति हि ।  
सौभाग्यं वर्धते नित्यं यथा पर्वणि वारिधिः ॥ ४७॥  
  
न तस्य दुर्लभं किञ्चिन्नामाष्टशतजापिनः ।  
कृतकृत्यो भवेन्नूनं देवीभक्तिपरायणः ॥ ४८॥  
  
नमन्ति देवतास्तं वै देवीरूपो हि स स्मृतः ।  
सर्वथा पूज्यन्ते देवैः किं पुनर्मनुजोत्तमैः ॥ ४९॥  
  
श्राद्धकाले पठेदेतन्नामाष्टशतमुत्तमम् ।  
तृप्तास्तत्पितरः सर्वे प्रयान्ति परमां गतिम् ॥ ५०॥  
  
इमानि मुक्तिक्षेत्राणि साक्षात्संविन्मयानि च ।  
सिद्धपीठानि राजेन्द्र संश्रयेन्मतिमान्नरः ॥ ५१॥  
  
पृष्टं यत्तत्त्वया राजन्नुक्तं सर्वं महेशितुः ।  
रहस्यातिरहस्यं च किं भूयः श्रोतुमिच्छसि ॥ ५२॥  
  
॥ इति श्रीमद्देवीभागवते महापुराणे सप्तमस्कन्धे  
देवीपीठवर्णनं नाम त्रिंशोऽध्यायान्तर्गतं देवीसिद्धपीठानि ॥ ३०  
  
Encoded and proofread by Gopal Upadhyay gopal.j.upadhyay at gmail.com  
  
