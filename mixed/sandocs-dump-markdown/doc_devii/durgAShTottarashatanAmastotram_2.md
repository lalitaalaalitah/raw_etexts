---
Category: aShTottarashatanAma, devii, durgA, stotra, devI
File name: durgA108stotra.itx
Language: Sanskrit
Latest update: August 8, 2007
Location: doc_devii
Proofread by: N.Balasubramanian bbalu at sify.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: durgA108stotra 2
Texttype: stotra
Transliterated by: N.Balasubramanian bbalu at sify.com
engtitle: Hymns with 108 Names of Goddess Durga 2
itxtitle: durgAShTottarashatanAmastotram 2
title: दुर्गाष्टोत्तरशतनामस्तोत्रम् २

---
  
 श्रीदुर्गाष्टोत्तरशतनामस्तोत्र २   
  
॥ॐ श्री दुर्गा परमेश्वर्यै नमः ॥  
  
अस्यश्री दुर्गाष्टोत्तरशतनामास्तोत्र मालामन्त्रस्य  
महाविष्णु महेश्वराः ऋषयः,  
अनुष्टुप्छन्दः, श्रीदुर्गापरमेश्वरी देवता,  
ह्रां बीजं, ह्रीं शक्तिः, ह्रूं कीलकं,  
सर्वाभीष्टसिध्यर्थे जपहोमार्चने विनियोगः ।  
ॐ सत्या साध्या भवप्रीता भवानी भवमोचनी ।  
आर्या दुर्गा जया चाध्या त्रिणेत्राशूलधारिणी ॥  
  
पिनाकधारिणी चित्रा चण्डघण्टा महातपाः ।  
मनो बुद्धि रहङ्कारा चिद्रूपा च चिदाकृतिः ॥  
  
अनन्ता भाविनी भव्या ह्यभव्या च सदागतिः ।  
शाम्भवी देवमाता च चिन्ता रत्नप्रिया तथा ॥  
  
सर्वविद्या दक्षकन्या दक्षयज्ञविनाशिनी ।  
अपर्णाऽनेकवर्णा च पाटला पाटलावती ॥  
  
पट्टाम्बरपरीधाना कलमञ्जीररञ्जिनी ।  
ईशानी च महाराज्ञी ह्यप्रमेयपराक्रमा ।  
रुद्राणी क्रूररूपा च सुन्दरी सुरसुन्दरी ॥  
  
वनदुर्गा च मातङ्गी मतङ्गमुनिकन्यका ।  
ब्राम्ही माहेश्वरी चैन्द्री कौमारी वैष्णवी तथा ॥  
  
चामुण्डा चैव वाराही लक्ष्मीश्च पुरुषाकृतिः ।  
विमला ज्ञानरूपा च क्रिया नित्या च बुद्धिदा ॥  
  
बहुला बहुलप्रेमा महिषासुरमर्दिनी ।  
मधुकैठभ हन्त्री च चण्डमुण्डविनाशिनी ॥  
  
सर्वशास्त्रमयी चैव सर्वधानवघातिनी ।  
अनेकशस्त्रहस्ता च सर्वशस्त्रास्त्रधारिणी ॥  
  
भद्रकाली सदाकन्या कैशोरी युवतिर्यतिः ।  
प्रौढाऽप्रौढा वृद्धमाता घोररूपा महोदरी ॥  
  
बलप्रदा घोररूपा महोत्साहा महाबला ।  
अग्निज्वाला रौद्रमुखी कालारात्री तपस्विनी ॥  
  
नारायणी महादेवी विष्णुमाया शिवात्मिका ।  
शिवदूती कराली च ह्यनन्ता परमेश्वरी ॥  
  
कात्यायनी महाविद्या महामेधास्वरूपिणी ।  
गौरी सरस्वती चैव सावित्री ब्रह्मवादिनी ।  
सर्वतत्त्वैकनिलया वेदमन्त्रस्वरूपिणी ॥  
  
इदं स्तोत्रं महादेव्याः नाम्नां अष्टोत्तरं शतम् ।  
यः पठेत् प्रयतो नित्यं भक्तिभावेन चेतसा ।  
शत्रुभ्यो न भयं तस्य तस्य शत्रुक्षयं भवेत् ।  
सर्वदुःखदरिद्राच्च सुसुखं मुच्यते ध्रुवम् ॥  
  
विद्यार्थी लभते विद्यां धनार्थी लभते धनम् ।  
कन्यार्थी लभते कन्यां कन्या च लभते वरम् ॥  
  
ऋणी ऋणात् विमुच्येत ह्यपुत्रो लभते सुतम् ।  
रोगाद्विमुच्यते रोगी सुखमत्यन्तमश्नुते ॥  
  
भूमिलाभो भवेत्तस्य सर्वत्र विजयी भवेत् ।  
सर्वान्कामानवाप्नोति महादेवीप्रसादतः ॥  
  
कुङ्कुमैः बिल्वपत्रैश्च सुगन्धैः रक्तपुष्पकैः ।  
रक्तपत्रैर्विशेषेण पूजयन्भद्रमश्नुते ॥  
  
           ॥ॐ तत्सत् ॥  
  
  
Encoded and proofread by N.Balasubramanian bbalu@sify.com  
  
