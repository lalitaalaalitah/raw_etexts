---
Category: devii, sarasvatI, stotra, devI
Description-comments: brahmavaivartapurANa prakRitikhaNDa and devIbhAgavatam navamaskandha
  both adhyAya 5
File name: sarasvatIstotrayAjnavalkyaBVP.itx
Language: Sanskrit
Latest update: January 31, 2013
Location: doc_devii
Proofread by: Singanallur Ganesan singanallur at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIstotra evaM vANIstavanaM yAjnavalkyokta
Texttype: stotra
Transliterated by: Singanallur Ganesan singanallur at gmail.com, PSA Easwaran psaeaswaran
  at gmail.com
engtitle: SarasvatIstotra by Yajnyavalkya
itxtitle: sarasvatIstotraM vANIstavanaM cha (yAjnavalkyoktam, brahmavaivarte evaM
  devIbhAgavate)
title: सरस्वतीस्तोत्रं वाणीस्तवनं च (याज्ञवल्क्योक्तम्, ब्रह्मवैवर्ते एवं देवीभागवते)

---
  
 श्रीसरस्वतीस्तोत्रं अथवा वाणीस्तवनं याज्ञ्यवल्क्योक्त   
  
अथ पञ्चमोऽध्यायः ।  
नारायण उवाच ।  
वाग्देवतायाः स्तवनं श्रूयतां सर्वकामदम् ।  
महामुनिर्याज्ञवल्क्यो येन तुष्टाव तां पुरा ॥ १॥  
  
गुरुशापाच्च स मुनिर्हतविद्यो बभूव ह ।  
तदा जगाम दुह्खार्तो रविस्थानं च पुण्यदम् ॥ २॥  
  
सम्प्राप्यतपसा सूर्यं कोणार्के दृष्टिगोचरे ।  
तुष्टाव सूर्यं शोकेन रुरोद स पुनः पुनः ॥ ३॥  
  
सूर्यस्तं पाठयामास वेदवेदाङ्गमीश्वरः ।  
उवाच स्तुहि वाग्देवीं भक्त्या च श्रुतिहेतवे ॥ ४॥  
  
तमित्युक्त्वा दीननाथो ह्यन्तर्धानं जगाम सः ।  
मुनिस्नात्वा च तुष्टाव भक्तिनम्रात्मकन्धरः ॥ ५॥  
  
याज्ञवल्क्य उवाच ।  
कृपां कुरु जगन्मातर्मामेवं हततेजसम् ।  
गुरुशापात्स्मृतिभ्रष्टं विद्याहीनं च दुःखितम् ॥ ६॥  
  
ज्ञानं देहि स्मृतिं देहि विद्यां देहि देवते ।  
प्रतिष्ठां कवितां देहि शाक्तं शिष्यप्रबोधिकाम् ॥ ७॥  
  
ग्रन्थनिर्मितिशक्तिं च सच्छिष्यं सुप्रतिष्ठितम् ।  
प्रतिभां सत्सभायां च विचारक्षमतां शुभाम् ॥ ८॥  
  
लुप्तां सर्वां दैववशान्नवं कुरु पुनः पुनः ।  
यथाऽङ्कुरं जनयति भगवान्योगमायया ॥ ९॥  
  
ब्रह्मस्वरूपा परमा ज्योतिरूपा सनातनी ।  
सर्वविद्याधिदेवी या तस्यै वाण्यै नमो नमः ॥ १०॥  
  
यया विना जगत्सर्वं शश्वज्जीवन्मृतं सदा ।  
ज्ञानाधिदेवी या तस्यै सरस्वत्यै नमो नमः ॥ ११॥  
  
यया विना जगत्सर्वं मूकमुन्मत्तवत्सदा ।  
वागधिष्ठातृदेवी या तस्यै वाण्यै नमो नमः ॥ १२॥  
  
हिमचन्दनकुन्देन्दुकुमुदाम्भोजसन्निभा ।  
वर्णाधिदेवी या तस्यै चाक्षरायै नमो नमः ॥ १३॥  
  
विसर्ग बिन्दुमात्राणां यदधिष्ठानमेव च ।  
इत्थं त्वं गीयसे सद्भिर्भारत्यै ते नमो नमः ॥ १४॥  
  
यया विनाऽत्र सङ्ख्याकृत्सङ्ख्यां कर्तुं न शक्नुते ।  
काल सङ्ख्यास्वरूपा या तस्यै देव्यै नमो नमः ॥ १५॥  
  
व्याख्यास्वरूपा या देवी व्याख्याधिष्ठातृदेवता ।  
भ्रमसिद्धान्तरूपा या तस्यै देव्यै नमो नमः ॥ १६॥  
  
स्मृतिशक्तिर्ज्ञानशक्तिर्बुद्धिशक्तिस्वरूपिणी ।  
प्रतिभा कल्पना शक्तिर्या च तस्यै नमो नमः ॥ १७॥  
  
सनत्कुमारो ब्रह्माणं ज्ञानं पप्रच्छ यत्र वै ।  
बभूव जडवत्सोऽपि सिद्धान्तं कर्तुमक्षमः ॥ १८॥  
  
तदाऽऽजगाम भगवानात्मा श्रीकृष्ण ईश्वरः ।  
उवाच स च तं स्तौहि वाणीमिति प्रजापते ॥ १९॥  
  
स च तुष्टाव तां ब्रह्मा चाऽऽज्ञया परमात्मनः ।  
चकार तत्प्रसादेन तदा सिद्धान्तमुत्तमम् ॥ २०॥  
  
यदाप्यनन्तं पप्रच्छ ज्ञानमेकं वसुन्धरा ।  
बभूव मूकवत्सोऽपि सिद्धान्तं कर्तुमक्षमः ॥ २१॥  
  
तदा त्वां च स तुष्टाव सन्त्रस्तः कश्यपाज्ञया ।  
ततश्चकार सिद्धान्तं निर्मलं भ्रमभञ्जनम् ॥ २२॥  
  
व्यासः पुराणसूत्रं समपृच्छद्वाल्मिकिं यदा ।  
 var  व्यासः पुराणसूत्रश्च समपृच्छतवाल्मिकिम् ।  
मौनीभूतः स सस्मार त्वामेव जगदम्बिकाम् ॥ २३॥  
  
तदा चकार सिद्धान्तं त्वद्वरेण मुनीश्वरः ।  
स प्राप निर्मलं ज्ञानं प्रमादध्वंसकारणम् ॥ २४॥  
  
पुराण सूत्रं श्रुत्वा स व्यासः कृष्णकलोद्भवः ।  
त्वां सिषेवे च दध्यौ तं शतवर्षं च पुष्क्करे ॥ २५॥  
  
तदा त्वत्तो वरं प्राप्य स कवीन्द्रो बभूव ह ।  
तदा वेदविभागं च पुराणानि चकार ह ॥ २६॥  
  
यदा महेन्द्रे पप्रच्छ तत्वज्ञानं शिवा शिवम् ।  
क्षणं त्वामेव सञ्चिन्त्य तस्यै ज्ञानं दधौ विभुः ॥ २७॥  
  
पप्रच्छ शब्दशास्त्रं च महेन्द्रस्च बृहस्पतिम् ।  
दिव्यं वर्षसहस्रं च स त्वां दध्यौ च पुष्करे ॥ २८॥  
  
तदा त्वत्तो वरं प्राप्य दिव्यं वर्षसहस्रकम् ।  
उवाच शब्दशास्त्रं च तदर्थं च सुरेश्वरम् ॥ २९॥  
  
अध्यापिताश्च यैः शिष्याः यैरधीतं मुनीश्वरैः ।  
ते च त्वां परिसञ्चिन्त्य प्रवर्तन्ते सुरेश्वरि ॥ ३०॥  
  
त्वं संस्तुता पूजिता च मुनीन्द्रमनुमानवैः ।  
दैत्यैश्च सुरैश्चापि ब्रह्मविष्णुशिवादिभिः ॥ ३१॥  
  
जडीभूतः सहस्रास्यः पञ्चवक्त्रश्चतुर्मुखः ।  
यां स्तोतुं किमहं स्तौमि तामेकास्येन मानवः ॥ ३२॥  
  
इत्युक्त्वा याज्ञवल्क्यश्च भक्तिनम्रात्मकन्धरः ।  
प्रणनाम निराहारो रुरोद च मुहुर्मुहुः ॥ ३३॥  
  
तदा ज्योतिः स्वरूपा सा तेनाऽदृष्टाऽप्युवाच तम् ।  
सुकवीन्द्रो भवेत्युक्त्वा वैकुण्ठं च जगाम ह ॥ ३४॥  
  
महामूर्खश्च दुर्मेधा वर्षमेकं च यः पठेत् ।  
स पण्डितश्च मेधावी सुकविश्च भवेद्ध्रुवम् ॥ ३५॥  
  
इति श्रीब्रह्मवैवर्ते महापुराणे प्रकृतिखण्डे नारदनारायणसंवादे  
याज्ञवल्क्योक्त वाणीस्तवनं नाम पञ्चमोऽध्यायः ॥  
  
इति श्रीमद्देवीभागवते महापुराणे नवमस्कन्धे  
याज्ञवल्क्यकृतं सरस्वतीस्तोत्रवर्णनं नाम पञ्चमोऽध्यायः ॥  
  
  
brahmavaivartapurANa prakRitikhaNDa adhyAya 5  
same as  
devIbhAgavata mahApurANa navamaskandha adhyAya 5  
Encoded and proofread by  
Singanallur Ganesan singanallur at gmail.com  
  
