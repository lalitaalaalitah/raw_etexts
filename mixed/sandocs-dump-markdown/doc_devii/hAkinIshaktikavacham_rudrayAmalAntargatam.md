---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, kavacha, devI
Description/comments: rudrayAmale uttaratantre 2 bhairava bhairavI sa.nvAde
File name: hAkinIshaktikavacham.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Hakinishakti Kavacham
Texttype: stotra
Transliterated by: staff of Muktabodha.org Mark S.G. Dyczkowski
engtitle: hAkinIshaktikavacham
itxtitle: hAkinIshaktikavacham (rudrayAmalAntargatam)
title: हाकिनीशक्तिकवचम् (रुद्रयामलान्तर्गतम्)

---
  
 हाकिनीशक्तिकवचम्   
अथ चतुरशीतितमः पटलः  
श्रीआनन्दभैरव उवाच  
अथादौ कथयानन्दभैरवि प्राणवल्लभे ।  
कवचं हाकिनीदेव्याः परमानन्दवर्धनम् ॥ ८४-१॥  
  
हेतुयुक्तं श्रद्धया मे करुणासागरस्थिते ।  
शीघ्रं विरचयानन्द कवचं सारमङ्गलम् ॥ ८४-२॥  
  
श्रीआनन्दभैरवी उवाच  
आदौ शृणु महावीर परमानन्दसागर ।  
कवचं हाकिनीदेव्याः संसारार्णवतारकम् ॥ ८४-३॥  
  
यस्य स्मरणमात्रेण योगी योगस्थिरो भवेत् ।  
अन्तरिक्षे च भूलोके पाताले ये चराचराः ॥ ८४-४॥  
  
स्तम्भिता वेपमानाः स्युर्विद्याज्ञानादिपाठतः ।  
कवचध्वनिमात्रेण भूतप्रेतपिशाचकाः ॥ ८४-५॥  
  
विद्रवन्ति भयार्ता वै कालरुद्रप्रभावतः ।  
यथाऽऽलोको वह्निमध्ये स्थिरो भवति निश्चितम् ॥ ८४-६॥  
  
ॐ अस्याः श्रीहाकिनीदेव्याः सानन्दसारमङ्गलस्य महाकवचस्य  
सदाशिव ऋषिर्गायत्रीच्छन्दः श्रीहाकिनीपरदेवता क्लीं बीजं  
स्वाहा शक्तिः सिद्धलक्ष्मीमूलकीलकं देहान्तर्गत  
महाकामसिद्ध्यर्थे जपे विनियोगः ।  
ॐ पातु शीर्षचक्रं मे क्लीं पातु भालमण्डलम् ।  
स्वमूलं पातु मे नित्यं लोचनत्रितयं मम ॥ ८४-६॥  
  
गण्डयुग्मं सदा पातु वाग्भवाद्या मनोरमा ।  
श्रीं ह्रीं पातु कर्णयुग्मं हाकिनी परदेवता ॥ ८४-७॥  
  
महाविद्या सदा पातु ममोष्ठाधरसम्पुटम् ।  
दन्तावलियुगं पातु ह्रीं श्रीं स्वाहा परेश्वरी ॥ ८४-९॥  
  
क्लीं ह्रीं श्रीं हाकिनीदेवी स्वाहा पातु रसप्रियाम् ।  
सृक्कनीं पातु सततं शक्तिः कामवरा मधुः ॥ ८४-१०॥  
  
स्वाहा पातु शिखा शक्तिर्भ्रूमध्यं पातु सर्वदा ।  
हाकिनी मण्डलं पातु परानाथेश्वरी परा ॥ ८४-११॥  
  
सुन्दरी सर्वदा पातु द्विदलं कामसुन्दरी ।  
अमृताख्या सदा पातु भ्रूप्रकाशस्थलं मम ॥ ८४-१२॥  
  
वह्निज्वाला सदा पातु भ्रूश्मशानस्थलं मम ।  
सुरभी पातु मायास्त्रं स्वाहा मे भ्रूगतच्छदम् ॥ ८४-१३॥  
  
त्रिकोणं पातु कामाख्या हाकिनी परमेश्वरी ।  
त्रिपुरा सुन्दरी पातु द्विषट्कोणं सदा मम ॥ ८४-१४॥  
  
हिङ्गुलादेश्वरी पातु षट्कोणबिन्दुमण्डलम् ।  
सप्तभूबिम्बमापातु भूतलान्तःप्रकाशिनी ॥ ८४-१५॥  
  
महाशतदलं पातु शतकोटिमरुप्रिया ।  
गुरुविद्यामयी पातु वाणी मे मत्तगामिनी ॥ ८४-१६॥  
  
चतुर्द्वारं सर्वचक्रं पातु मे परमेश्वरी ।  
अत्यन्तदुःखहन्त्री मे मनश्चक्रं सदाऽवतु ॥ ८४-१७॥  
  
शब्दब्रह्ममयी पातु चन्द्रमण्डलमेव मे ।  
अकालतारिणी दुर्गा सर्गस्थित्यन्तकारिणी ॥ ८४-१८॥  
  
महापुरुषसंस्थानं हाकिनी मण्डलं मम ।  
पातु वर्णमयी तारा चन्द्रार्धं मे सुरेश्वरी ॥ ८४-१९॥  
  
उन्मनीनगरं पातु वह्निकुण्डनिवासिनी ।  
मदिरा पातु सततं भालं विषहरा मम ॥ ८४-२०॥  
  
धर्मदा ज्ञानदा पातु धर्मज्ञानपदं मम ।  
तालपत्नीश्वरी पातु अमृतानन्दकारिणी ॥ ८४-२१॥  
  
वैराग्यनिकरं पातु बिन्दुस्थानं महाबला ।  
त्रितारी कूटशक्तिर्मे सदा पातु विशुद्धकम् ॥ ८४-२२॥  
  
शाकिनीशं सदा पातु शाकिनी कुलभैरवी ।  
सप्तद्वीपेश्वरी पातु मम षोडशपङ्कजम् ॥ ८४-२३॥  
  
शाकिनी भैरवी पातु चण्डदुर्गा सरस्वती ।  
कुमारी कुलजा लक्ष्मीः सिद्धार्थं मे सदाऽवतु ॥ ८४-२४॥  
  
हृदयं पातु सततं शाकिनी परमेश्वरी ।  
बीजरूपा सदा देवी महामहिषघातिनी ॥ ८४-२५॥  
  
उदरं पातु सततं योगिनीकोटिभिः सह ।  
उमा महेश्वरी पातु प्रचण्डा मम पृष्ठकम् ॥ ८४-२६॥  
  
चामुण्डा भैरवी बाला पार्श्वयुग्मं सदाऽवतु ।  
परमा चेश्वरी पातु देवमाता स्तनद्वयम् ॥ ८४-२७॥  
  
सौभाग्यहाकिनी देवी पायात्तु यक्षसः प्रियम् ।  
आद्या देवी शिखारूपा भुजयुग्मं सदाऽवतु ॥ ८४-२८॥  
  
सर्वापराधहर्त्री मे कामविद्या दशच्छदम् ।  
मणिपूरं सदा पातु दशवर्णात्मिका शिवा ॥ ८४-२९॥  
  
नाभिचक्रं सदा पातु लाकिनी पद्मवासिनी ।  
नित्यदेशदलं पातु पार्वती वेदपालिनी ॥ ८४-३०॥  
  
महारुद्रेश्वरी पातु पीठरूपं मणिं मम ।  
तेजोमण्डलमापातु रुद्राणी शूलधारिणी ॥ ८४-३१॥  
  
अभया सर्वदा पातु योगविद्या नितम्बकम् ।  
नितम्बाधारचक्रं मे पातु शैलं नितम्बिनीम् ॥ ८४-३२॥  
  
तरुणी मन्त्रजालस्था वैष्णवी लिङ्गमण्डलम् ।  
सदा पातु हाकिनीशा महाविष्णुस्थलं मम ॥ ८४-३३॥  
  
वैष्णवी ललिता माया रमादेवी कटिं मम ।  
स्वाधिष्ठानं सदा पातु गुह्यरूपा सरस्वती ॥ ८४-३४॥  
  
भवानी भगवत्पत्नी श्मशानकालिका गुदम् ।  
पातु मे रणमातङ्गी राकिनी कुलमण्डलम् ॥ ८४-३५॥  
  
व्यक्ताव्यक्तस्वरूपा मे मूलाधारं सदाऽवतु ।  
चतुर्दलं चतुर्वर्णं पातु मे ज्ञानकुण्डली ॥ ८४-३६॥  
  
तपस्विनी सदा पातु पावनी मूलमावतु ।  
रतिका घटिका वेश्या धरिणी कामसुन्दरी ॥ ८४-३७॥  
  
वह्निकान्ता सदा पातु ममोरुयुगलं सदा ।  
उल्कामुखी क्षेत्रसिद्धा जङ्घायुग्मं सदाऽवतु ॥ ८४-३८॥  
  
बालामुखी पातु सम्पत्प्रदा श्रीकुलभैरवी ।  
पादाम्बुजद्वयं पातु सर्वाङ्गं परहाकिनी ॥ ८४-३९॥  
  
मदना मेदिनी धन्या चामुण्डा मुण्डमालिनी ।  
रमा कामकला ज्येष्ठा तथाज्ञा रतिसुन्दरी ॥ ८४-४०॥  
  
मनोयोगा सदा पातु निर्मला विमलामला ।  
काञ्चनी बगला रात्रिः पञ्चमी रतिसुन्दरी ॥ ८४-४१॥  
  
सर्वत्र सर्वदा पातु योगाद्या प्रेमकातरा ।  
पर्वते विपिने शून्ये रणे घोरतरे भवे ॥ ८४-४२॥  
  
श्मशानवासिनी पातु सर्ववाहनवाहना ।  
सर्वास्त्रधारिणी पातु पञ्चमी पञ्चमप्रिया ॥ ८४-४३॥  
  
चतुर्भुजा सदा पातु हाकिनी देहदेवता ।  
सहस्रायुतकोटीन्दुवदना परमेश्वरी ॥ ८४-४४॥  
  
योगिनीभिः सदा पातु सर्वदेशे तु सर्वदा ।  
अनन्ता सर्वदा पातु महाविघ्नविनाशिनी ॥ ८४-४५॥  
  
जले चानलगर्ते वा व्याधिभीतौ रिपोर्भये ।  
व्याघ्रभीतौ चौरभीतौ महोन्मादभयादिषु ॥ ८४-४६॥  
  
ग्रहभीतौ देवभीतौ दानवाद्रिभयेषु च ।  
अभया निर्भया भीतिहारिणी भयनाशिनी ॥ ८४-४७॥  
  
महाभीमा भद्रकाली भैरवी मारकामला ।  
महाभूतेश्वरी माता जगद्धात्री सदाऽवतु ॥ ८४-४८॥  
  
सर्वदेशे सर्वपीठे मातृका पातु नित्यशः ।  
इत्येतत् कवचं सर्वसिद्धिदं दुःखनाशनम् ॥ ८४-४९॥  
  
कथितं तव यत्नेन महाकाल प्रभो ! हर ।  
यः पठेत् प्रातरुत्थाय कवचं देवदुर्लभम् ॥ ८४-५०॥  
  
स भवेत् कालजेताऽपि स देवो न तु मानुषः ।  
ध्यानात्मा साधकः श्रीमान् परमात्मा भवेत् स्वयम् ॥ ८४-५१॥  
  
आज्ञापद्मे स्थिरो भूत्वा नित्यो भवति निश्चितम् ।  
अकालमृत्युहरणं संसारार्णवतारणम् ॥ ८४-५२॥  
  
कवचं देवदेवेश चानन्दसारमङ्गलम् ।  
यः पठेदतिभक्त्या च जीवन्मुक्तो भवेद् ध्रुवम् ॥ ८४-५३॥  
  
चतुर्विधा मुक्तिमाला तद्गले संस्थिरा ध्रुवम् ।  
भवन्ति योगमुख्यानां गुरुर्वेदान्तपारगः ॥ ८४-५४॥  
  
सर्वशास्त्रार्थवेत्ता स्याद् यामलार्थज्ञ ईश्वरः ।  
शान्तिं विद्यां प्रतिष्ठाञ्च निवृत्तिं प्राप्य निर्मलः ॥ ८४-५५॥  
  
योगात्मा चेश्वरत्वं हि प्राप्नोति नात्र संशयः ।  
कुजे वा शनिवारे वा सङ्क्रान्त्यां रविवासरे ॥ ८४-५६॥  
  
अमावास्यासु रिक्तायां धारयेत् कवचं शुभम् ।  
पुरुषो दक्षिणे हस्ते वामा वामभुजे तथा ॥ ८४-५७॥  
  
सर्वसिद्धिमवाप्नोति यद्यन्मनसि वर्तते ।  
गोरोचनाकुङ्कुमेन चालक्तेन विलिख्य च ॥ ८४-५८॥  
  
अवश्यं सिद्धिमाप्नोति हाकिनीयोगजापतः ॥ ८४-५९॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
भैरवीभैरवसंवादे हाकिनीकवचं नाम चतुरशीतितमः पटलः ॥ ८४॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
