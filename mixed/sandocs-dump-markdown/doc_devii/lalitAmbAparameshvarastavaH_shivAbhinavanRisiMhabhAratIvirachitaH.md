---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, shiva, dashamahAvidyA,
  lalitA
File name: lalitAmbAparameshvarastavaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalitA
Subject: philosophy/hinduism/religion
Sublocation: devii
Text title: lalitAmbAparameshvarastavaH
engtitle: lalitAmbAparameshvarastavaH
itxtitle: lalitAmbAparameshvarastavaH (shivAbhinavanRisiMhabhAratIvirachitaH)
title: ललिताम्बापरमेश्वरस्तवः (शिवाभिनवनृइसिंहभारतीविरचितः)

---
  
 श्रीललिताम्बापरमेश्वरस्तवः   
कलयतु कन्याणततिं कमलासखपद्मयोनिमुखवन्द्यः ।  
करिमुखषण्मुखयुक्तः कामेशस्त्रिपुरसुन्दरीनाथः ॥ १॥  
  
एकैवाहं जगतीत्यायोधनमध्य अब्रवीदादौ ।  
शुम्भं प्रति सा पायादाद्या शक्तिः कृपापयोराशिः ॥ २॥  
  
ईषदिति मन्यते यत्पदभक्तः शम्भुविष्णुमुखपदवीः ।  
सा मे निश्चलविरतिं दद्याद्विषयेषु विष इवात्यन्तम् ॥ ३॥  
  
लभते परात्मविद्यां सुदृढामेवाशु यत्पदासक्तः ।  
तां नौमि बोधरूपामाद्यां विद्यां शिवाजमुखसेव्याम् ॥ ४॥  
  
ह्रीमान्भवेत्सुरेशस्तद्गुरुरपि यत्पदाब्जभक्तस्य ।  
लक्ष्मीं गिरं च दृष्ट्वा सा मामव्यात्तयोः प्रदानेन ॥ ५॥  
  
हसति विधुं हासेन प्रवालमपि पञ्चशाखमार्दवतः ।  
अधरेण बिम्बमव्यात्सा मा सोमार्धमूर्धपुण्यततिः ॥ ६॥  
  
सकलाम्नायशिरोभिस्तात्पर्येणैव गीयते रूपम् ।  
यस्याः सावतु सततं गङ्गाधरपूर्वपुण्यपरिपाठी ॥ ७॥  
  
कलिमलनिवारणव्रतकृतदीक्षः कालसर्वगर्वहरः ।  
करणवशीकरणपटुप्राभवदः पातु पार्वतीनाथः ॥ ८॥  
  
हरतु तमो हार्दें मे हालाहलराजमानगलदेशः ।  
हंसमनुप्रतिपाद्यः परहंसाराध्यपादपाथोजः ॥ ९॥  
  
ललनाः सुरेश्वराणां यत्पादपाथोजमर्चयन्ति मुदा ।  
सा मे मनसि विहारं रचयतु राकेन्दुगर्वहरवदना ॥ १०॥  
  
ह्रीमन्तः कलयति यो मूलं मूलं समस्तलक्ष्मीनाम् ।  
तं चक्रवर्तिनोऽपि प्रणमन्ति च यान्ति तस्य भृत्यत्वम् ॥  
  
सदनं प्रभवति वाचां यन्मूर्तिध्यानतो हि मूकोऽपि ।  
सरसां सालङ्कारां सा मे वाचं ददातु शिवमहिषी ॥ १२॥  
  
करकलितपाशसृणिशरशरासनः कामधुक्प्रणम्राणाम् ।  
कामेश्वरीहृदम्बुजभानुः पायाद्युवा कोऽपि ॥ १३॥  
  
लब्ध्वा स्वयं पुमर्थांश्चतुरः किञ्चात्मभक्तवर्येभ्यः ।  
दद्याद्यत्पदभक्तः सा मयि करुणां करोतु कामेशी ॥ १४॥  
  
ह्रीङ्कारजपपराणां जीवन्मुक्तिं च भुक्तिं च ।  
या प्रददात्यचिरात्तां नौमि श्रीचक्रराजकृतवसतिम् ॥ १५॥  
  
श्रीमातृपदपयोजासक्तस्वान्तेन केनचिद्यतिना ।  
रचिता स्तुतिरियमवनौ पठतां भक्त्या ददाति शुभपङ्क्तिम् ॥ १६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीललिताम्बापरमेश्वरस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
