---
Author: Shri Shankaracharya
Category: devii, pArvatI, bhujanga, shankarAchArya, devI
File name: bhavanibhujanga.itx
Indexextra: (translation)
Language: Sanskrit
Latest update: November 11, 2012
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subcategory: bhujanga
Subject: philosophy/hinduism/religion
Sublocation: devii
Text title: bhavani bhuja.ngaprayAta stotra
engtitle: Bhavani-Bhujangaprayata Stotra
itxtitle: bhavAnIbhujaNgaprayAtastotram (shaNkarAchAryavirachitam)
title: भवानीभुजण्गप्रयातस्तोत्रम् (शण्कराचार्यविरचितम्)

---
  
 भवानीभुजङ्गप्रयातस्तोत्रम्   
श्री गणेशाय नमः ।  
षडाधारपङ्केरुहान्तर्विराजत्  
        सुषुम्नान्तरालेऽतितेजोल्लसन्तीम् ।  
सुधामण्डलं द्रावयन्तीं पिबन्तीं  
        सुधामूर्तिमीडेऽहमानन्दरूपाम् ॥ १॥  
  
ज्वलत्कोटिबालार्कभासारुणाङ्गीं  
        सुलावण्यशृङ्गारशोभाभिरामाम् ।  
महापद्मकिञ्जल्कमध्ये विराजत्  
        त्रिकोणोल्लसन्तीं भजे श्रीभवानीम् ॥२॥  
  
कणत्किङ्किणीनूपुरोद्भासिरत्न  
        प्रभालीढलाक्षार्द्रपादारविन्दम् ।  
अजेशाच्युताद्यैः सुरैः सेव्यमानं  
        महादेवि मन्मूर्ध्नि ते भावयामि ॥ ३॥  
  
सुषोणाम्बराबद्धनीवीविराजन्  
        महारत्नकाञ्चीकलापं नितम्बम् ।  
स्फुरद्दक्षिणावर्तनाभिं च तिस्रो  
        वली रम्यते रोमराजिं भजेऽहम् ॥ ४॥  
  
लसद्वृत्तमुत्तुङ्गमाणिक्यकुम्भो-  
        पमश्रीस्तनद्वन्द्वमम्बाम्बुजाक्षीम् ।  
भजे पूर्णदुग्धाभिरामं तवेदं  
        महाहारदीप्तं सदा प्रस्नुतास्यम् ॥ ५॥  
  
शिरीषप्रसूनोल्लसद्बाहुदण्डैर्-  
        ज्वलद्बाणकोदण्डपाशाङ्कुशैश्च ।  
चलत्कङ्कणोदारकेयूरभूषा  
        ज्वलद्भिः स्फुरन्तीं भजे श्रीभवानीम् ॥ ६॥  
  
शरत्पूर्णचन्द्रप्रभापूर्णबिम्बा  
        धरस्मेरवक्त्रारविन्दश्रियं ते ।  
सुरत्नावलीहारताटङ्कशोभा  
        भजे सुप्रसन्नामहं श्रीभवानीम् ॥ ७॥  
  
सुनासापुटं पद्मपत्रायताक्षं  
        यजन्तः श्रियं दानदक्षं कटाक्षम् ।  
ललाटोल्लसद्गन्धकस्तूरिभूषो-  
        ज्ज्वलद्भिः स्फुरन्तीं भजे श्रीभवानीम् ॥ ८॥  
  
चलत्कुण्डलां ते भ्रमद्भृङ्गवृन्दां  
        घनस्निग्धधम्मिल्लभूषोज्ज्वलन्तीम् ।  
स्फुरन्मौलिमाणिक्यमध्येन्दुरेखा  
        विलासोल्लसद्दिव्यमूर्धानमीडे ॥ ९॥  
  
स्फुरत्वम्ब बिम्बस्य मे हृत्सरोजे  
        सदा वाङ्मयं सर्वतेजोमयं च ।  
इति श्रीभवानीस्वरूपं तदेवं  
        प्रपञ्चात्परं चातिसूक्ष्मं प्रसन्नम् ॥ १०॥  
  
गणेशाणिमाद्याखिलैः शक्तिवृन्दैः  
        स्फुरच्छ्रीमहाचक्रराजोल्लसन्तीम् ।  
परां राजराजेश्वरीं त्वा भवानीं (त्रैपुरि त्वां)  
        शिवाङ्कोपरिस्थाॅं शिवाॅं भावयेऽहम् ॥ ११॥  
  
त्वमर्कस्त्वमग्निस्त्वमिन्दुस्त्वमाप-  
        स्त्वमाकाशभूर्वायवस्त्वं चिदात्मा ।  
त्वदन्यो न कश्चित्प्रकाशोऽस्ति सर्वं  
        सदानन्दसंवित्स्वरूपं तवेदम् ॥ १२॥  
  
गुरुस्त्वं शिवस्त्वं च शक्तिस्त्वमेव  
        त्वमेवासि माता पिताऽसि त्वमेव ।  
त्वमेवासि विद्या त्वमेवासि बुद्धिर्-  
        गतिर्मे मतिर्देवि सर्वं त्वमेव ॥ १३॥  
  
श्रुतीनामगम्यं सुवेदागमाद्यैर्-  
        महिम्नो न जानाति पारं तवेदम् ।  
स्तुतिं कर्तुमिच्छामि ते त्वं भवानि  
        क्षमस्वेदमम्ब प्रमुग्धः किलाहम् ॥ १४॥  
  
शरण्ये वरेण्ये सुकारुण्यपूर्णे  
        हिरण्योदराद्यैरगम्येऽतिपुण्ये ।  
भवारण्यभीतं च मां पाहि भद्रे  
        नमस्ते नमस्ते नमस्ते भवानि ॥ १५॥  
  
इमामन्वहं श्रीभवानीभुजङ्ग-  
        स्तुतिर्यः पठेच्छ्रोतुमिच्छेत तस्मै ।  
स्वकीयं पदं शाश्वतं चैव सारं  
        श्रियं चाष्टसिद्धिं भवानी ददाति ॥ १६॥  
  
          
(भवानी भवानी भवानी त्रिवारम्-  
        उदारम् मुदा सर्वदा ये जपन्ति ।  
न शोकम् न मोहम् न पापं न भीतिः  
        कदाचित्कथञ्चित्कुतश्चज्जनानाम् ॥ १७)  
          
इति श्रीमच्छङ्कराचार्यविरचितं  
भवानीभुजङ्गप्रयातस्तोत्रं सम्पूर्णम् ॥  
  
  
  
