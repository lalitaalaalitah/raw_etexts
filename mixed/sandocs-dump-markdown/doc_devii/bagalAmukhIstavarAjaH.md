---
Category: devii, dashamahAvidyA, stavarAja
File name: bagalAmukhIstavarAjaH.itx
Indexextra: (text)
Language: Sanskrit
Latest update: May 9, 2020
Location: doc_devii
Proofread by: PSA Easwaran
Send corrections to: sanskrit@cheerful.com
Site access: http://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bagalamukhi Stavaraja
engtitle: bagalAmukhIstavarAjaH
itxtitle: bagalAmukhIstavarAjaH
title: बगलामुखीस्तवराजः

---
  
 श्रीबगलामुखीस्तवराजः   
वन्दे सकलसन्देहदावपावकमीश्वरम् ।  
करुणावरुणावासं भक्तकल्पतरुं गुरुम् ॥ १॥  
  
उल्लसत्पीतविद्योति विद्योतित तनुत्रयम् ।  
निगमागमसर्वस्वमीडेऽहं तन्महन्महः ॥ २॥  
  
ॐ पूर्वं स्थिरमायां च बगलामुखी सर्वतः ।  
दुष्टानां वाचमुच्चार्य मुखं पदं तथोद्धरेत् ॥ ३॥  
  
स्तम्भयेति ततो जिह्वां कीलयेति समुद्धरेत् ।  
बुद्धिं विनाशयेति पदं स्थिरमायामनुस्मरेत् ॥ ४॥  
  
प्रणवं वह्निजाया चेत्येव पैताम्बरो मनुः ।  
पातु मां सर्वदा सर्वं निग्रहानुग्रहक्षमः ॥ ५॥  
  
कण्ठं नारद ऋषिः पातु पङ्क्तिछन्दोऽवतान्मुखम् ।  
पीताम्बरा देवता तु हृन्मध्यमवतान्मम ॥ ६॥  
  
हली बीजं स्तनयोर्मेऽव्यात् स्वाहा शक्तिश्च दन्तयोः ।  
स कीलकं तथा गुह्ये विनियोगोऽवताद्वपुः ॥ ७॥  
  
षड्-दीर्घभाजा बीजेन व्यासोऽव्यान्मे करादिकम् ।  
द्विपञ्जपञ्च नन्देषु दशभिर्मन्त्रवर्णकैः ॥ ८॥  
  
षडङ्गकल्पना  पातु षडङ्गानि ह्यनुक्रमात् ।  
ऐं विद्यातत्त्वं क्लीं मायातत्त्वं सौश्च शिवात्मकम् ॥ ९॥  
  
तत्त्वत्रयं सं बीजं च मूलं हृत्कण्ठं मध्यगः ।  
सुधाब्धौ हेमभूरूढचम्पकोद्यानमध्यतः ॥ १०॥  
  
गारुडोत्पलनिर्व्यूढस्वर्णसिंहासनोपरि ।  
स्वर्णपङ्कजसंविष्टां त्रिनेत्रां शशिशेखराम् ॥ ११॥  
  
पीतालङ्कारवसनां मल्लीचन्दनशोभिताम् ।  
सव्याभां पञ्चशाखायां वज्रजिह्वां च बिभ्रतीम् ॥ १२॥  
  
मुद्गरं नागपाशं च दक्षिणाभ्यां मदालसाम् ।  
भक्तारिविग्रहोद्योगप्रगल्भां बगलामुखीम् ॥ १३॥  
  
ध्यायमानस्य मे पातु शास्त्रवोद्वेषणे भृशम् ।  
भूकलादलदिक्पत्रषट्कोणं त्र्यस्त्रबैन्दुकम् ॥ १४॥  
  
यन्त्रं पैताम्बरं पातु सा मां पायादविग्रहा ।  
आधारशक्तिमारभ्य ज्ञानात्मान्तास्तु शक्तयः ॥ १५॥  
  
पीठाद्याः पान्तु पीठेऽत्रं प्रथमं मां च रक्षतु ।  
शान्तिशङ्खविशेषात्मशक्तिभूतानि पान्तु माम् ॥ १६॥  
  
आवाहनाद्याः पञ्चापि मुद्राश्च सुमनोजलैः ।  
त्रिकोणमध्यमारभ्य पूजिता बगलामुखी ॥ १७॥  
  
क्रोधिनी स्तम्भिनी चापि धारिण्यश्चापि मध्यगाः ।  
ओजः पूषादिपीठानि कोणाग्रेषु स्थितानि वै ॥ १८॥  
  
त्रिकोण बाह्यतः सिद्धनाथाद्या गुरवस्तथा ।  
सिद्धनाथः सिद्धानन्दनाथः सिद्धपरमेष्ठि हि ॥ १९॥  
  
नाथः सिद्धः श्रीकण्ठश्च नाथः सिद्धचतुष्टयम् ।  
पातु मामथ षट्कोणे सुभगा भगरूपिणी ॥ २०॥  
  
भगोदया च भगनिपातिनी भगमालिनी ।  
भगवाहा च मां पातु षट्कोणाग्रेषु च क्रमात् ॥ २१॥  
  
त्वगात्मा शोणितात्मा च मांसात्मा मेदसात्मकः ।  
रूपात्मा परमात्मा च पातु मां स्थिरविग्रहा ॥ २२॥  
  
अष्टपत्रेषु मूलेषु ब्राह्मी माहेश्वरी तथा ।  
कौमारी वैष्णवी वाराहीन्द्राणी च तथा पुनः ॥ २३॥  
  
चामुण्डा च महालक्ष्मीस्तत्र मध्ये पुनर्जया ।  
विजया च जयाम्बा च राजिता जृम्भिणी तथा ॥ २४॥  
  
स्तम्भिनी मोहिनी वश्याऽकर्षिण्यथ तदग्रके ।  
असिताङ्गो रुरुश्चण्डः क्रौधोन्मत्तकपालिनः ।  
भीषणाश्चापि संहार एते रक्षन्तु मां सदा ॥ २५॥  
  
ततः षोडशपत्रेषु मङ्गला स्तम्भिनी तथा ।  
जृम्भिणी मोहिनी वश्या ज्वाला सिंही बलाहका ॥ २६॥  
  
भूधरा कल्मषा धात्री कन्यका कालकर्षिणी ।  
भान्तिका मन्दगमना भोगस्था भावकेति च ॥ २७॥  
  
पातु मामथ भूसद्म दशदिक्षु दिगीश्वराः ।  
इन्द्रोऽनलो यमो रक्षो वरुणो मारुतः शशिः ॥ २८॥  
  
ईशोऽनन्तः स्वयम्भूश्च दशैते पान्तु मे वपुः ।  
वज्रशक्तिर्दण्डखड्गौ पाशाङ्कुशगदाः क्रमात् ।  
शूलं चक्रं सरोजं च तत्तच्छस्त्राणि पान्तु माम् ॥ २९॥  
  
अथ च पूर्वादि चतुर्दिशासु परतः क्रमात् ।  
पातु विघ्नेशबटुकौ योगिनी क्षेत्रपालकः ॥ ३०॥  
  
गुरुत्रयं त्रिरेखासु पातु मे वपुरञ्जसा ।  
पुनः पीताम्बरा पातु उपचारैः प्रपूजिता ॥ ३१॥  
  
साङ्गावरणशक्तिश्च जयश्रीः पातु सर्वदा ।  
वलयं बटुकादिभ्यो रक्षां कुर्वन्तु मे सदा ॥ ३२॥  
  
शक्तयः साधका वीराः पातु मे देवता इमाः ।  
इत्यर्चाक्रमतः प्रोक्तं स्तोत्रं पैताम्बरं परम् ॥ ३३॥  
  
यः पठेत् सकृदप्येतत् सोऽर्चाफलमवाप्नुयात् ।  
सर्वथा कारयेत् क्षिप्रं प्रपद्यन्ते गदातुरान् ॥ ३४॥  
  
राजानो राजपत्न्यश्च पौरजानपदास्तथा ।  
वशगास्तस्य जायन्ते सततं सेवका इव ॥ ३५॥  
  
गुरुकल्पाश्च विबुधा मूकतां यान्ति तेऽग्रतः ।  
स्थिरा भवति तद्गेहे चपलापि हरिप्रिया ॥ ३६॥  
  
पीताम्बराङ्गवसनो यदि लक्षसङ्ख्यं  
     पैताम्बरं मनुममुं प्रजपेन्नरो यः ।  
हेमी सकृन्नियमवान् विधिना हरिद्रा-  
    मालां दधद्भवति तद्वशगा त्रिलोकी ॥ ३७॥  
  
भवानि बगलामुखि त्रिदशकल्पवल्लि प्रभो  
     कृपाजलनिधे तव चरणधूतबाधाखिलः ।  
सुरासुरनरादिकसकलभक्तभाग्यप्रदे  
     त्वदङ्घ्रिसरसीरुहद्वयमहं तु ध्याये सदा ॥ ३८॥  
  
त्वमस्य जगतां जनिस्थितिविनाशबीजं निज  
    प्रकाशबहुलद्युतिर्भवति भक्तहृन्मध्यगा ।  
त्रयीमनु सुपूजिता हरिहरादि वृन्दारकै-  
     रनुक्षणमनुक्षणं मयि शिवे क्षणं वीक्ष्यताम् ॥ ३९॥  
  
शिवे तव तनूमहं हरिहराद्यगम्यां परां  
     निखिलतापप्रत्यूहहृदयाभावयुक्तां स्मरे ।  
विदारय विचूर्णय ग्लपय शोषय स्तम्भय  
     प्रणोदय विरोधय प्रविलय प्रबद्धारिणाम् ॥ ४०॥  
  
पार्वति कृपालसन्मयि कटाक्षपातं मना-  
     गनाकुलतया क्षणं क्षिप विपक्षसङ्क्षोभिणि ।  
यदीक्षणपथं गतः सकृदपि प्रभुः कश्चन  
     स्फुटं मम वशंवदो भवतु तेन पीताम्बरे ॥ ४१॥  
  
ॐ नमो भगवते महारुद्राय हुं फट् स्वाहा ।  
  
इति अथर्वणरहस्यान्तर्गतः श्रीबगलामुखीस्तवराजः समाप्तः ।  
   
Proofread by PSA Easwaran  
  
