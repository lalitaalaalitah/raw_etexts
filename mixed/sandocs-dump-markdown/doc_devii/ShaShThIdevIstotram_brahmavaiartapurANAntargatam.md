---
Category: devii, otherforms, devI
Description-comments: brahmavaiartapurANa, prakRitikhaNDa, adhyAya 43, 57-71
File name: ShaShThIdevIstotram.itx
Indexextra: (brahmavaiartapurANa 1, 2)
Language: Sanskrit
Latest update: August 15, 2017
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: ShaShThIdevIstotram
engtitle: Shri Shashthi Devi Stotram
itxtitle: ShaShThIdevIstotram (brahmavaiartapurANAntargatam)
title: षष्ठीदेवीस्तोत्रम् (ब्रह्मवैअर्तपुराणान्तर्गतम्)

---
  
 श्रीषष्ठीदेवि स्तोत्रम्   
  
श्री गणेशाय नमः ॥  
  
ध्यानम् ।  
श्रीमन्मातरमम्बिकां विधि मनोजातां सदाभीष्टदां  
स्कन्देष्टां च जगत्प्रसूं विजयदां सत्पुत्र सौभाग्यदाम् ।  
सद्रत्नाभरणान्वितां सकरुणां शुभ्रां शुभां सुप्रभां  
षष्ठांशां प्रकृतेः परां भगवतीं श्रीदेवसेनां भजे ॥  
  
षष्ठांशां प्रकृतेः शुद्धां सुप्रतिष्ठां च सुव्रताम् ।  
सुपुत्रदां च शुभदां दयारूपां जगत्प्रसूम् ॥  
  
श्वेतचम्पक वर्णाभां रक्तभूषण भूषिताम् ।  
पवित्ररूपां परमां देवसेनां पराम्भजे ॥  
  
अथ श्रीषष्ठीदेवि स्तोत्रम् ।  
स्तोत्रं शृणु मुनिश्रेष्ठ सर्वकामशुभावहम् ।  
वाञ्छाप्रदं च सर्वेषां गूढं वेदे च नारद ॥  
  
प्रियव्रत उवाच ।  
नमो देव्यै महादेव्यै सिद्ध्यै शान्त्यै नमो नमः ।  
शुभायै देवसेनायै षष्ठीदेव्यै नमो नमः ॥ १॥  
  
वरदायै  पुत्रदायै धनदायै नमो नमः ।  
सुखदायै मोक्षदायै च षष्ठीदेव्यै नमो नमः ॥ २॥  
  
सृष्ट्यै षष्ठांशरूपायै सिद्धायै च नमो नमः ।  var  शक्तिषष्ठीस्वरूपायै  
मायायै सिद्धयोगिन्यै षष्ठीदेव्यै नमो नमः ॥ ३॥  
  
परायै पारदायै च षष्ठीदेव्यै नमो नमः ।  
सारायै सारदायै च परायै सर्वकर्मणाम् ॥ ४॥  
  
बालाधिष्ठातृदेव्यै च षष्ठीदेव्यै नमो नमः ।  
कल्याणदायै कल्याण्यै फलदायै च कर्मणाम् ॥ ५॥  
  
प्रत्यक्षायै च भक्तानां षष्ठीदेव्यै नमो नमः ।  
पूज्यायै स्कन्दकान्तायै सर्वेषां सर्वकर्मसु ॥ ६॥  
  
देवरक्षणकारिण्यै षष्ठीदेव्यै नमो नमः ।  
शुद्धसत्त्वस्वरूपायै वन्दितायै नृणां सदा ॥ ७॥  
  
हिंसाक्रोधवर्जितायै षष्ठीदेव्यै नमो नमः ।  
धनं देहि प्रियां देहि पुत्रं देहि सुरेश्वरि ॥ ८॥  
  
धर्मं देहि यशो देहि षष्ठीदेव्यै नमो नमः ।  
भूमिं देहि प्रजां देहि देहि विद्यां सुपूजिते ॥ ९॥  
  
कल्याणं च जयं देहि षष्ठीदेव्यै नमो नमः ।  
॥ फलशृति ॥  
  
इति देवीं च संस्तूय लेभे पुत्रं प्रियव्रतः ॥ १०॥  
  
यशस्विनं च राजेन्द्रं षष्ठीदेवीप्रसादतः ।  
षष्ठीस्तोत्रमिदं ब्रह्मन्यः शृणोति च वत्सरम्॥ ११।  
अपुत्रो लभते पुत्रं वरं सुचिरजीविनम् ।  
वर्षमेकं च या भक्त्या संयत्तेदं शृणोति च ॥ १२॥  
  
सर्वपापाद्विनिर्मुक्ता महावन्ध्या प्रसूयते ।  
वीरपुत्रं च गुणिनं विद्यावन्तं यशस्विनम् ॥ १३॥  
  
सुचिरायुष्मन्तमेव षष्ठीमातृप्रसादतः ।  
काकवन्ध्या च या नारी मृतापत्या च या भवेत् ॥ १४॥  
  
वर्षं शृत्वा लभेत्पुत्रं षष्ठीदेवीप्रसादतः ।  
रोगयुक्ते च बाले च पिता माता शृणोति चेत् ॥ १५॥  
  
मासं च मुच्यते बालः षष्ठीदेवी प्रसादतः ।  
  
॥ इति श्रीब्रह्मवैवर्ते महापुराणे इतिखण्डे नारदनारायणसंवादे  
षष्ठ्युपाख्याने श्रीषष्ठीदेविस्तोत्रं सम्पूर्णम् ॥  
  
  
brahmavaiartapurANa, prakRitikhaNDa, adhyAya 43, shloka 57-71  
Encoded and proofread by Jonathan Wiener wiener78 at sbcglobal.net, NA  
  
