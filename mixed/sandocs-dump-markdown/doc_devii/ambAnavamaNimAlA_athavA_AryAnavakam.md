---
Author: attributred to Kalidas
Category: mAlAmantra, devii, pArvatI, kAlidAsa, devI
File name: ambAnavamaNimAlA.itx
Language: Sanskrit
Latest update: June 10,  2006, September 20, 2014
Location: doc_devii
Proofread by: corrected by Sunder Hattangadi NA, PR Ramamurthy
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: ambAnavamaNimAlA athavA AryAnavakam
Transliterated by: Maniam Varagoor maniamvaragoor at yahoo.com
engtitle: Amba navamanimala or Arya navakam
itxtitle: ambAnavamaNimAlA athavA AryAnavakam
title: अम्बानवमणिमाला अथवा आर्यानवकम्

---
  
 अम्बा नवमणिमाला अथवा आर्या नवकम्   
  
वाणीं जितशुकवाणीमलिकुलवेणीं भवाम्बुधिद्रोणीम् ।  
वीणाशुकशिशुपाणीं नतगीर्वाणीं नमामि शर्वाणीम् ॥ १॥  
  
कुवलयदलनीलाङ्गीं कुवलयरक्षैकदीक्षितापाङ्गीम् ।  
लोचनविजितकुरङ्गीं मातङ्गीं नौमि शङ्करार्धाङ्गीम् ॥ २॥  
  
कमलाकमलजकान्ताकरसारसदत्तकान्तकरकमलाम् ।  
करयुगलविधृतकमलां विमलां कमलाङ्कचूडसकलकलाम् ॥ ३॥  
  
सुन्दरहिमकरवदनां कुन्दसुरदनां मुकुन्दनिधिसदनाम् ।  
करुणोज्जीवितमदनां सुरकुशलायाऽसुरेषुकृतकदनाम् ॥ ४॥  
  
अरुणाधरजितबिम्बां जगदम्बां गमनविजितकादम्बाम् ।  
पालितसुजनकदम्बां पृथुलनितम्बां भजे सहेरम्बाम् ॥ ५॥  
  
शरणागतजनभरणां करुणावरुणालयां नवावरणाम् ।  
मणिमयदिव्याभरणां चरणाम्भोजातसेवकोद्धरणाम् ॥ ६॥  
  
तुङ्गस्तनजितकुम्भां कृतपरिरम्भांशिवेन गुहडिम्भाम् ।  
दारितशुम्भनिशुम्भां नर्तितरम्भां पुरो विगतदम्भाम् ॥ ७॥  
  
नतजनरक्षादीक्षां प्रत्यक्षदैवताध्यक्षाम् ।  
वाहीकृतहर्यक्षां क्षपितविपक्षां सुरेषुकृतरक्षाम् ॥ ८॥  
  
धन्यां सुरवरमान्यां हिमिगिरिकन्यां त्रिलोकमूर्द्धन्याम् ।  
विहृतसुरद्रुमवन्यां वेद्मि विना त्वां न देवतास्वन्याम् ॥ ९॥  
  
एतां नवमणिमालां पठन्ति भक्त्येह ये पराशक्त्याः ।  
तेषां वदने सदने नृत्यति वाणी रमा च परममुदा ॥ १०॥  
  
पातय वा पाताले स्थापय वा सकलभुवनसाम्राज्ये ।  
मातस्तव पदयुगलं नाहं मुञ्चामि नैव मुञ्चामि ॥ ११॥  
  
  
  
  
  
Encoded by Maniam Varagoor maniamvaragoor at yahoo.com  
and corrected by Sunder Hattangadi, NA, PR Ramamurthy, PSA Easwaran  
  
  
