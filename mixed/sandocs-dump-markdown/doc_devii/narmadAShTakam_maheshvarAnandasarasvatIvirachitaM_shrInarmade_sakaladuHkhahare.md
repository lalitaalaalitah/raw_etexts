---
Author: Maheshvaranandasarasvati
Category: devii, devI, nadI, aShTaka
Description/comments: Brihat Stotra Ratnakar Shivadutta Shastri
File name: narmadAShTakam.itx
Language: Sanskrit
Latest update: February 19, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: narmadAShTakam
engtitle: narmadAShTakam
itxtitle: narmadAShTakam (maheshvarAnandasarasvatIvirachitaM shrInarmade sakaladuHkhahare)
title: नर्मदाष्टकम् (महेश्वरानन्दसरस्वतीविरचितं श्रीनर्मदे सकलदुःखहरे)

---
  
 नर्मदाष्टकम्   
श्रीनर्मदे सकल-दुःखहरे पवित्रे  
     ईशान-नन्दिनि कृपाकरि देवि धन्ये ।  
रेवे गिरीन्द्र-तनयातनये वदान्ये  
     धर्मानुराग-रसिके सततं नमस्ते ॥ १॥  
  
विन्ध्याद्रिमेकलसुते विदितप्रभावे  
     शान्ते प्रशान्तजन-सेवितपादपद्मे ।  
भक्तार्तिहारिणि मनोहर-दिव्यधारे  
     सोमोद्भवे मयि निधेहि कृपाकटाक्षम् ॥ २॥  
  
आमेकलादपर-सिन्धु-तरङ्गमाला  
     यावद् बृहद् -विमल -वारि-विशालधारा ।  
सर्वत्र धार्मिकजनाऽऽप्लुततीर्थदेशा  
     श्रीनर्मदा दिशतु मे निजभक्तिमीशा ॥ ३॥  
  
सर्वाः शिला यदनुषङ्गमवाप्य लोला  
     विश्वेशरूपमधिगम्य चमत्कृताङ्गाः ।  
पूज्या भवन्ति जगतां स-सुराऽसुराणां  
     तस्यै नमोऽस्तु सततं गिरिशाङ्गजायै ॥ ४॥  
  
यस्यास्तटीमुभयतः कृतसन्निवेशा  
     देशाः समीर-जलबिन्दु-कृताभिषेकाः ।  
सोत्कण्ठ-देवगण-वर्णितपुण्यमालाः  
     श्रीभारतस्य गुणगौरवमुद्गृणन्ति ॥ ५॥  
  
स्वास्थ्याय सर्वविधये धन-धान्य-सिध्यै  
     वृद्धिप्रभावनिधये जनजागरायै ।  
दिव्यावबोधविभवाय महेश्वरायै  
     भूयो नमोऽस्तु वरमञ्जुलमङ्गलायै ॥ ६॥  
  
कल्याण-मङ्गल-समुज्ज्वल-मञ्जुलायै  
     पीयूषसार-सरसीरुह-राजहंस्यै ।  
मन्दाकिनी-कनक-नीरज-पूजितायै  
     स्तोत्रार्चनान्यमर-कण्टक-कन्यकायै ॥ ७॥  
  
श्यामां मुग्धसुधा-मयूरवदनां रत्नोज्जवलालङ्कृतिं  
     रामां फुल्ल-सहस्रपत्रनयनां हासोल्लसन्तीं शिवाम् ।  
वामां बाहुविशाल-वल्लिवलया-लोलाङ्गुलीपल्लवां  
     लालित्योल्लसितालकावलिकलां श्रीनर्मदां भावये ॥ ८॥  
  
श्रीनर्मदाङ्घ्रि-सरसीरुह-राजहंसी  
     स्तोत्राष्टकावलिरियं कलगीतवंशी ।  
संवाद्यतेऽनुदिनमेकसमां भजद्भि-  
     र्यैस्ते भवन्ति जगदम्बिकयाऽनुकम्प्याः ॥ ९॥  
  
काशीपीठाधिनाथेन शङ्कराचार्यभिक्षुणा ।  
कृता महेश्वरानन्द-स्वामिनाऽऽस्तां सतां मुदे ॥ १०॥  
  
इति काशीपीठाधीश्वर-जगद्गुरु-शङ्कराचार्य-स्वामि-  
श्रीमहेश्वरानन्द-सरस्वती-विरचितं नर्मदाष्टकं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
