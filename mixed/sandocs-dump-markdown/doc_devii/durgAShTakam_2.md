---
Category: aShTaka, devii, durgA, devI
File name: durgAShTakam2.itx
Language: Sanskrit
Latest update: January 23, 2016
Location: doc_devii
Proofread by: P. R. Ramamurthy
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: durgAShTakam 2
Transliterated by: P. R. Ramamurthy
engtitle: durgAShTakam 2
itxtitle: durgAShTakam 2
title: दुर्गाष्टकम् २

---
  
 दुर्गाष्टकम् २   
  
कात्यायनि महामाये खड्गबाणधनुर्धरे ।  
खड्गधारिणि चण्डि दुर्गादेवि नमोऽस्तु ते ॥ १॥  
  
वसुदेवसुते कालि वासुदेवसहोदरि ।  
वसुन्धराश्रिये नन्दे दुर्गादेवि नमोऽस्तु ते ॥ २॥  
  
योगनिद्रे महानिद्रे योगमाये महेश्वरि ।  
योगसिद्धिकरी शुद्धे दुर्गादेवि नमोऽस्तु ते ॥ ३॥  
  
शङ्खचक्रगदापाणे शार्ङ्गज्यायतबाहवे ।  
पीताम्बरधरे धन्ये दुर्गादेवि नमोऽस्तु ते ॥ ४॥  
  
ऋग्यजुस्सामाथर्वाणश्चतुस्सामन्तलोकिनि ।  
ब्रह्मस्वरूपिणि ब्राह्मि दुर्गादेवि नमोऽस्तु ते ॥ ५॥  
  
वृष्णीनां कुलसम्भूते विष्णुनाथसहोदरि ।  
वृष्णिरूपधरे धन्ये दुर्गादेवि नमोऽस्तु ते ॥ ६॥  
  
सर्वज्ञे सर्वगे शर्वे सर्वेशे सर्वसाक्षिणि ।  
सर्वामृतजटाभारे दुर्गादेवि नमोऽस्तु ते ॥ ७॥  
  
अष्टबाहु महासत्त्वे अष्टमी नवमि प्रिये ।  
अट्टहासप्रिये भद्रे दुर्गादेवि नमोऽस्तु ते ॥ ८॥  
  
दुर्गाष्टकमिदं पुण्यं भक्तितो यः पठेन्नरः ।  
सर्वकाममवाप्नोति दुर्गालोकं स गच्छति ॥ ९॥  
  
  
Encoded and proofread by P. R. Ramamurthy  
  
