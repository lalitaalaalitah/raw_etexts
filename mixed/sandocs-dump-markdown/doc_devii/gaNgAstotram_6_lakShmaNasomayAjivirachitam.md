---
Author: Lakshmana Somaya
Category: devii, devI, nadI
Description/comments: Ganga Jnana Mahodadhi compiled by Acharya Ramapada Chakravarty
File name: gangAstotraM6.itx
Indexextra: (Scan)
Language: Sanskrit
Latest update: December 7, 2019
Location: doc_devii
Proofread by: Anil Kumar Pandey anil.kumar17pandey at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Gangastotram 6
Transliterated by: Anil Kumar Pandey anil.kumar17pandey at gmail.com
engtitle: gangAstotraM 6
itxtitle: gaNgAstotram 6 (lakShmaNasomayAjivirachitam)
title: गण्गास्तोत्रम् ६ (लक्ष्मणसोमयाजिविरचितम्)

---
  
 गङ्गास्तोत्रं ६   
श्रीगणेशाय नमः ।  
विचलकलविहङ्गे विष्णुपादाम्बुसङ्गे  
     तटतरुरतभृङ्गे तीरचञ्चत्कुरङ्गे ।  
विमलतरतरङ्गे विश्वनाथाञ्चिताङ्गे  
     सकलकलुषभङ्गे पाहि मां देवि गङ्गे ॥ १॥  
  
जनेर्दूरे धीरे जननि तव तीरे स्थिरतरं  
     नरं धन्यं मन्ये हिमशिखरिकन्ये सुनिपुणम् ।  
असौ वारं वारं जननमृतिभारं परिजहत्  
     स्वसंसारं सारं भवजलधिपारं हि भजति ॥ २॥  
  
त्वदुत्सङ्गे गङ्गे विहरणविहङ्गे मयि मिलत्  
     कृपापाङ्गे सङ्गे तव वरतङ्गेण सति मे ।  
कुतः पापं तापं जनयतु समीपं परिजहत्  
     परं द्वीपं दीपं तम इव दुरापं व्रजति हि ॥ ३॥  
  
गङ्गे भृङ्गाङ्गनालीविरचितकलसङ्गीतभङ्गीविलग्न  
     स्वान्तानन्दानुरूपप्रविततपुलकभ्रान्तिदाल्पाल्पभङ्गे ।  
अङ्गीकुर्वद्य मां त्वत्सकरुणरुचिरापाङ्गलावण्यगङ्गा  
     तुङ्गोर्मिस्नापिताङ्गस्वकपरिजनसङ्घातमध्येऽन्तरङ्गम् ॥ ४॥  
  
अम्ब त्वामनुसन्दधेऽहमनिशं चित्तेन वाचापि ते  
     स्वर्भूलोकरसातलेषु विततां कीर्तिं स्तुवे पावनि ।  
गङ्गे तुङ्गतरङ्गसङ्गिहिमवत्पादे पदाब्जं च ते  
     साष्टाङ्गं प्रणमामि तारय परं मां देवि दुःखार्णवात् ॥ ५॥  
  
गङ्गे मङ्गलदायिभव्यचरिते रिङ्गत्तरङ्गोज्ज्वले  
     साङ्ङ्गो मेऽस्तु मनोरथस्त्वयि सदा स्नानेन पानेन च ।  
एतावत्तु वृतं मया तव पुनस्तीरे सदा सात्त्विकै  
     वेदान्तार्थविचारतत्परतरो नेष्ये चिरं वासरान् ॥ ६॥  
  
गङ्गे तावकतीर एव सततं वस्तुं मनो मेऽस्ति चेद  
     अस्त्वेवं ननु दिव्यमङ्गलगुणे किं तावता साधितम् ।  
मातुः स्तन्यमपेक्ष्य भूरिकरुणालापैः परं बालको  
     रोदिष्यत्यसकृद् ददाति यदि सा सार्थस्तदा तच्छ्रमः ॥ ७॥  
  
अम्बाद्याभिमुखीकृतासि सुचिरं जन्मान्तरेष्वर्जितैः  
     पुण्यैरन्यसुदुर्लभैस्तव मया प्राप्तं कटाक्षेक्षणम् ।  
यत्प्राप्यैव शिवः शिवोऽभवदसौ विष्णुच विष्णुत्ववान्  
     ब्रह्मा ब्रह्मपदं जगाम महिमा गङ्गे तवात्यद्भुतः ॥ ८॥  
  
इति जह्वसुतां जगद्विभूषामभिनन्द्याथ समस्तदेवतास्ताः ।  
जनुषः फलमद्य जातमित्यालपनं चक्रुरतीव हष्टभावाः ॥ ९॥  
  
नदनन्तरमत्य तत्प्रतीरं तुलसीं सन्ददृशुसित्रलोक वन्ध्याम् ।  
स्तुतिभिः सह तत्प्रदक्षिणामुचितं प्रभुक्रमणं वितेनिरे ते ॥ १०॥  
  
पठन् गङ्गाष्टकमिदं लक्ष्मणाध्वरिनिर्मितम् ।  
आयुरारोग्यपुत्रार्थ विद्यासिद्धिमवाप्नुयात् ॥ ११॥  
  
इति श्रीलक्ष्मणसोमयाजि विरचितं गङ्गास्तोत्रं सम्पूर्णम् ।  
  
  
Encoded and proofread by Anil Kumar Pandey anil.kumar17pandey at gmail.com   
  
