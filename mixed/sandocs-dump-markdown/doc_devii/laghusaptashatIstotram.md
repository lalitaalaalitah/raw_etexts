---
Category: devii, devI, saptashatI
Description-comments: Brihatstotraratnakara 1, Narayana Ram Acharya, Nirnayasagar,
  stotrasankhyA 211
File name: laghusaptashatIstotram.itx
Language: Sanskrit
Latest update: February 20, 2017
Location: doc_devii
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: laghusaptashatIstotram
engtitle: laghusaptashatIstotram
itxtitle: laghusaptashatIstotram
title: लघुसप्तशतीस्तोत्रम्

---
  
 लघुसप्तशतीस्तोत्रम्   
  
श्रीगणेशाय नमः ॥  
  
यत्कर्म धर्मनिलयं प्रवदन्ति तज्ज्ञा  
     यज्ञादिकं तदखिलं सकलं त्वयैव ।  
त्वां चेतनायत इति प्रविचार्यं चित्ते  
     नित्यं त्वदीयचरणौ शरणं प्रपद्ये ॥ १॥  
  
पाथोधिनाथतनयापतिरेव शेष-  
     पर्यङ्कलालितवपुः पुरुषः पुराणः ।  
त्वन्मोहपाशविवशो जगदम्ब सोऽपि  
     व्याघूर्णमाननयनः शयनं चकार ॥ २॥  
  
तत्कौतुकं जननि यस्य जनार्दनस्य  
     कर्णप्रसूतमलजौ मधुकैटभाख्यौ ।  
तस्यापि यौ न भवतः सुलभौ विहन्तुं  
     त्वन्मायया कवलितौ विलयं गतौ तौ ॥ ३॥  
  
यन्माहिषं वपुरपूर्वबलोपपन्नं  
     यन्नाकनायकपराक्रमजित्वरं च ।  
यल्लोकशोकजननप्रतिबद्धहार्दं  
     तल्लीलयैव दलितं गिरिजे भवत्या ॥ ४॥  
  
यो धूम्रलोचन इति प्रथितः पृथिव्यां  
     भस्मीबभूव समरे तव हुङ्कृतेन ।  
सर्वासुरक्षयकरे गिरिराजकन्ये मन्ये  
     स्वमन्युदहने कृत एष होमः ॥ ५॥  
  
केषामपि त्रिदशनायकपूर्वकाणां जेतुं  
     न जातु सुलभाविति चण्डमुण्डौ ।  
तौ दुर्मदौ तु परमाम्बरतुल्यरूपे  
     मातस्तवासि कुलिशात्पतितौ विशीर्णौ ॥ ६॥  
  
दौत्येन ते शिव इति प्रथितप्रभावो  
     देवोऽपि दानवपतेः सदनं जगाम ।  
भूयोऽपि तस्य चरितं प्रथयाञ्चकार  
     सा त्वं प्रतीति शिवदूतिविजृम्भितं तत् ॥ ७॥  
  
चित्रं तदेतदमरैरपि ये न पेयाः  
     शस्त्राभिधातपतिताद्रुधिरादपर्णे ।  
भूमौ बभूवुरमिताः प्रतिरक्तबीजा-  
     स्तेऽपि त्वयैव गगने गिलिताः समस्ताः ॥ ८॥  
  
आश्चर्यमेतदखिलं यदभूः सुरारि-  
     त्रैलोक्यवैभवविलुण्ठनजुष्टपाणी ।  
शस्त्रैर्निहत्य भुवि शुम्भनिशुम्भसञ्ज्ञौ  
     नीतौ त्वया जननि तावपि नाकलोकम् ॥ ९॥  
  
त्वत्तेजसि प्रलयकालहुताशनेऽस्मिन्-  
     नस्तं प्रयान्ति भुवनान्यखिलानि सद्यः ।  
तस्मिन्निपत्य शलभा इव दानवेन्द्रा  
     भस्मीभन्वति हि भवानि किमत्र चित्रम् ॥ १०॥  
  
किं वर्णयामि भवतीं भवति प्रताप-  
     संवर्धनप्रणयिनी प्रणमज्जनेथु ।  
तत्किं पृणामि भवतीं भवति प्रताप-  
     संवर्धनि प्रणयिनीं विपदास्थितेषु ॥ ११॥  
  
वामे करे तदितरे च तथोपरिष्टात्  
     पात्रं सुधारसयुतं वरमातुलिङ्गम् ।  
खेटं गदां च दधतीं भवतीं भवानीं  
     ध्यायन्ति येऽरुणनिभां कृतिनस्त एव ॥ १२॥  
  
यद्वारुणात्परमिदं जगदम्ब यस्ते  
     बीजं स्मरेदनुदिनं मदनादिरूढम् ।  
मायाङ्कितं तिलकितं तरुणेन्दुबिन्दु  
     नादैरतीन्द्रमिह राज्यमसौ भुनक्ति ॥ १३॥  
  
आवाहनं यजनवर्णनमग्निहोत्रं  
     कर्मार्पणं तव विसर्जनमत्र देवि ।  
मोहान्मया कृतमिदं सकलापराधं  
     मातः क्षमस्व वरदे बहिरन्तरस्थे ॥ १४॥  
  
अन्तःस्थिताप्यखिलजन्तुषु तन्तुरूपा  
     विद्योतसे बहिरिहाखिलवस्तुरूपा ।  
का भूरिशब्दरचना वचनातिगासि  
     दीनं जनं जननि मामिह निष्प्रपञ्चम् ॥ १५॥  
  
एतत्पठेदनुदिनं दनुजान्तकारि  
     चण्डीचरित्रमतुलं भुवि यस्त्रिकालम् ।  
श्रीमान्सुखी दनुजपूर्णभगः क्षमी स्या-  
     द्योगी चिरन्तनवपुः कविचक्रवर्ती ॥ १६॥  
  
इति लघुसप्तशतीस्तोत्रं सम्पूर्णम् ॥  
  
  
Proofread by Pallasena Narayanaswami ppnswami at gmail.com  
  
