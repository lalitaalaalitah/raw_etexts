---
Category: devii, ShaTchakrashakti, devI, shankarAchArya
File name: shrImatkramastavaH.itx
Indexextra: (Scan)
Language: Sanskrit
Latest update: May 15, 2020
Location: doc_devii
Send corrections to: sanskrit@cheerful.com
Site access: http://sanskritdocuments.org
SubDeity: ShaTchakrashakti
Subject: philosophy/hinduism/religion
Sublocation: devii
Text title: Shrimat KramastavaH
engtitle: shrImatkramastavaH
itxtitle: kramastavaH ((shaNkarAchAryavirachitaH)
title: क्रमस्तवः ((शण्कराचार्यविरचितः)

---
  
 श्रीमत्क्रमस्तवः   
रत्नामृताम्बुनिधिमध्यलसत्प्रवाल-  
     द्वीपस्फुरत्परमनन्दनकाननान्तः ।  
श्रीवृक्षमूलतलपश्चिमवक्त्ररत्न-  
     गेहान्तराद्भुतमहामणिपीठिकायाम् ॥ १॥  
  
बिन्दुत्रिकोणबहिरष्टककोणबाह्या-  
     द्दिक्कोणदिक्परचतुर्दशकोणयुक्तम् ।  
वृत्ताष्टषोडशदलानतवृत्तलोक-  
     भूपूश्चतुर्मुखमहं प्रणमामि चक्रम् ॥ २॥  
  
पाशाङ्कुशामृतकपालसुशूलहस्तं  
     हस्त्याननं विविधभूषणनीलदेहम् ।  
नित्योत्सवं सकलविघ्नविनाशहेतुं  
     श्रीमद्गणेश्वरमहं प्रणमामि नित्यम् ॥ ३॥  
  
पीयूषभाण्डमसिदण्डकपालखण्ड-  
     चण्डातिचण्डभुजदण्डमतिप्रचण्डम् ।  
श्रीकुण्डलद्वयविमण्डितगण्डमीडे  
     नीलं वटुं वटुकनाथमहीन्द्रहारम् ॥ ४॥  
  
चञ्चत्कपालसुकृपाणसशूलदण्ड-  
     मुद्यद्डमड्डमरुमण्डितपाणिदण्डम् ।  
नीलाञ्जनप्रचयपुञ्जमिव प्रसन्नं  
     श्रीक्षेत्रपालकममुं शरणं श्रयामि ॥ ५॥  
  
चक्रातिचक्रपरिदारितदैत्यचक्र-  
     चक्राक्षिकम्बुपरिचुम्बिकरां कुमारीम् ।  
दुर्गां निसर्गमुनिवन्दितदुर्गदुर्ग-  
     सिंहासनोपरिगतां सततं श्रयामि ॥ ६॥  
  
पद्मद्वयाभयवरोद्यतपाणिपद्मां  
     पद्मासनेन समलङ्कृतपादपद्माम् ।  
पद्मां सुपद्मवदनां खलु पद्मनाभ-  
     हृत्पद्ममध्यवसतिं सततं प्रपद्ये ॥ ७॥  
  
उद्यत्सुधानिधिसहस्रमरीचिगौरीं  
     वागीश्वरीं सकलवाङ्मयसागराणाम् ।  
कण्ठे सदा लुठतु मे स्फटिकाक्षमाला  
     श्रीर्ज्ञानपुस्तकवराभयशस्तहस्ता ॥ ८॥  
  
बन्धूकपुष्पवपुषं मदघूर्णमानं  
     पुष्पेषुचापकुसुमेषुकरं वराक्ष्या ।  
यद्बन्धनात् कनककान्तिसामानकान्त्या  
     स्वालिङ्गितं रतिपतिं सततं स्मरामि ॥ ९॥  
  
प्रीत्यावशं भुवि वसन्तमहं भवन्तं  
     नृत्यन्तमद्भुतमहोत्सवदं वसन्तम् ।  
वन्दे सुनन्दनवने शरबिन्दुकान्तं  
     सन्तानसन्ततिलतासु विकाशयन्तम् ॥ १०॥  
  
भक्त्याश्रिताभयवरोद्यतपाणिपद्मौ  
     देवौ समानरचितासनसन्निविष्टौ ।  
द्वारे पुरे परमदैवतदेवतायाः  
     श्रीशङ्खपद्मकनिधी निदधामि मूर्ध्नि ॥ ११॥  
  
चिन्तामणिप्रणयदक्षिणपाण्यभीति-  
     दानोल्लसत्कमलकोमलवामपाणीः ।  
रक्तद्युतीः शशिधराः प्रकटाणिमाद्या-  
     स्त्रैलोक्यमोहनगताः परिपूजयामि ॥ १२॥  
  
रक्तोत्पलामृतकपालधराः कराभ्यां  
     वंशीतमालदलकोमलनीलदेहाः ।  
ब्राह्म्यादिका रुधिरभूषणरक्तवस्त्रा  
     मातर्द्वितीयचतुरस्रगता भजामि ॥ १३॥  
  
पाशाङ्कुशाक्तितयथायथबद्धबद्ध-  
     मुद्राविमुद्रितकरां तरुणारुणाभाम् ।  
श्रीमत्तृतीयचतुरस्रगसर्वपूर्व-  
     सङ्क्षोभपूर्वदलदैवतमर्चयामि ॥ १४॥  
  
शोणाः सपाशशृणिपाणियुगाभिरामाः  
     कामाद्यकर्षणमुखाः सुभगाश्च नित्याः ।  
गुप्ताः कलानिधिकलाः खलु सर्ववाञ्छा-  
     सम्पूर्णषोडशदले परिपूजयामि ॥ १५॥  
  
श्रीदेव्यचिन्त्यमहिमा अभिदीप्यमाना  
     रक्ताः सुगुप्ततरनामधरा दयार्दाः ।  
शक्तीरनङ्गकुसुमादिकयाष्ट सर्व-  
     सङ्क्षोभकेऽष्टदलके परिपूजयामि ॥ १६॥  
  
शोणाः सबाणधनुषः खलु सर्वपूर्व-  
     सङ्क्षोभणादिकचतुर्दशदेवतास्ताः ।  
सत्सम्प्रदायविधिना परिपूजयामि  
     सौभाग्यदायकचतुर्दशकोणचक्रे ॥ १७॥  
  
शुभ्रा वराभयकराः खलु सर्वपूर्व-  
     सिद्धिप्रदा दशदिशोद्भुतशक्तिशक्तीः ।  
सर्वार्थसाधकबहिर्दशकोणचक्रे  
     सम्पूजयामि कुलकौलिकयोगिनीस्ताः ॥ १८॥  
  
कर्पूरपूररुचिराङ्गधराक्षमालाः  
     श्रीतत्त्वपूजकभृतोऽतिनिगर्भदेवी ।  
सर्वार्थरक्षणकरे दशकोणचक्रे  
     सर्वज्ञिका प्रमथिका दश पूजयामि ॥ १९॥  
  
चापेषुपुस्तकलसत्स्फटिकाक्षमालां  
     बालप्रवालरुचिरां वशिनीप्रधानाम् ।  
सर्वादिरोगहरचक्रवरे त्रिकोणे  
     वाग्देवताष्टकमहं सरहस्यमीडे ॥ २०॥  
  
रक्ता वराभयकराः शिरसा दधानाः  
     पाशाङ्कुशेषुधनुरायुधभूषणानि ।  
श्रीमत्त्रिकोणबहिरात्मकदेवतास्ता  
     रक्षन्तु सन्ततमनन्तगुणाश्चतस्रः ॥ २१॥  
  
श्रीमत्त्रिकोणबहिरात्मकदेवतास्ता  
     देवीः षडङ्गयुवतीः परिपूजयामि ।  
कुन्देन्दुकज्जलकडारपिशङ्गहव्य-  
     वाहश्रियोऽभयवरोद्यतपाणिपद्माः ॥ २२॥  
  
श्रीमत्त्रिकोणपरमाद्भुतसर्वपूर्व-  
     सिद्धिप्रदेति परमामृतहव्यदेव्यः ।  
कामेश्वरी मम ददातु समस्तकामान्  
     वज्रेश्वरी भगवती भगमालिनी च ॥ २३॥  
  
श्रीमत्त्रिकोणपुरविस्फुरितां त्रिनेत्रां  
     बालातपारुणतनुं तरुणेन्दुमौलिम् ।  
पीयूषभाजनधराङ्कुशपाशहस्तां  
     कामेश्वरीं भगवतीं परिपूजयामि ॥ २४॥  
  
पाशाङ्कुशामृतकपालकमातुलङ्ग-  
     चापेषुसङ्गतकरामरुणां त्रिनेत्राम् ।  
श्रीमत्त्रिकोणपरदैवतदक्षिणस्थां  
     वज्रेश्वरीं भगवतीं परिपूजयामि ॥ २५॥  
  
चन्द्राननां त्रिनयनां तरुणेन्दुमस्तां  
     पाशाङ्कुशाक्षगुणपुस्तकशस्तहस्ताम् ।  
श्रीमत्त्रिकोणपरदैवतवामभागे  
     शुभ्रां भजे भगवतीं भगमालिनीञ्च ॥ २६॥  
  
चक्रातिगुह्यपरमाद्भुतसर्वपूर्वा-  
     नन्दात्मकेऽतिपरमे नवमेषु पूर्वे ।  
भक्त्या परापरतरातिरहस्यदेवीं  
     सेवे परापरमयीं परमेश्वरीं ताम् ॥ २७॥  
  
प्रत्यग्रजाग्रदरुणाम्बुजवक्त्रबिम्ब-  
     चुम्बालिकालकुटिलालकपल्लवां ताम् ।  
आनन्दसाद्रकरुणामयसुप्रसन्ना(न्न-)  
     लीलानि(ति)लोलनलिनोत्पललोचनालिम् ॥ २८॥  
  
सिन्दूरसुन्दरशरीरविराजमान-  
     राजीवदाडिमजवानवबन्धुजीवाम् ।  
श्रीमन्महामुकुटकोटिमहार्घ्यरत्न-  
     सब्रह्मचारिपरमामृतचन्द्ररेखाम् ॥ २९॥  
  
सुभ्रूतया विजितरूपपिनाकपाणे-  
     र्बाणासनर्द्धिविनिवेशितबाणलीलाम् ।  
तद्विश्वकर्मपरिसूत्रितनासिकाग्रां  
     पद्मासनां त्रिनयनां तरुणेन्दुमस्ताम् ॥ ३०॥  
  
ईषद्विकाशितमनोहरहासदन्त-  
     वासःश्रिया जितनवोदितचन्द्ररेखाम् ।  
सौन्दर्यदैवतमहामृगनाभिचित्र-  
     पत्रांशुमिन्दुकमनीयललाटपट्टाम् ॥ ३१॥  
  
लावण्यभाण्डशुभगण्डयुगाभिरामा-  
     नौपम्यकान्तिचिकुराभिविराजमानाम् ।  
श्रीकुण्डलद्वयविमण्डितगण्डशोभा-  
     पाण्डित्यखण्डितसुधानिधिमण्डलाभाम् ॥ ३२॥  
  
कर्पूरपूरपरिपूरितचारुनाग-  
     वल्लीरसार्द्रखपुराढ्यनिभाधरौष्ठीम् ।  
ग्रैवेयचुम्बितमणिद्युतिदीप्यमान-  
     सच्छायया द्विगुणशोभितकम्बुकण्ठीम् ॥ ३३॥  
  
लाक्षारसस्नपितबालमृणालनाल-  
     लीलालयामलरसाञ्चितबाहुवल्लीम् ।  
रक्तोत्पलोज्ज्वलदलामलकोमलाभि-  
     र्बालप्रवालललिताङ्गुलिपाणिलीलाम् ॥ ३४॥  
  
तद्विश्वकर्मपरियत्नविनिर्मितश्री-  
     रत्नाङ्गुरीयकनखद्युतिदीप्यमानाम् ।  
केनापि कारणवशेन गृहीतबद्ध-  
     पाशाङ्कुशेषुधनुरायुधभूषणां ताम् ॥ ३५॥  
  
त्रैलोक्यदुर्लभमहामणिनायकश्री-  
     संसक्तमौक्तिकफलोज्ज्वलहारलक्ष्मीम् ।  
लावण्यवारिपरिपूर्णसुवर्णकुम्भ-  
     शोभाभिभाविकुचमण्डलपूर्णकुम्भाम् ॥ ३६॥  
  
लोकत्रयेऽप्यतिसुदुर्लभसाम्यसौम्य-  
     शोभाविभाकरवलित्रयशोभिमध्याम् ।  
लावण्यनाभिगहनाभिगृहप्रविष्ट-  
     श्रीमन्महाद्युतिमयीं नवलोमराजीम् ॥ ३७॥  
  
चञ्चन्मरीचिनिचयाञ्चितकाञ्चनाञ्चत्-  
     काञ्चीविकाशिरुचिरक्तविचित्रवस्त्राम् ।  
श्रीकामकाननसमुद्भवरामरम्भा-  
     स्तम्भाभिभाविसुकुमारतरोरुयुग्माम् ॥ ३८॥  
  
वृत्तानुपूर्वविधिदुर्घटसन्निवेश-  
     जङ्घायुगाभिरमणां मणिगूढगुल्फाम् ।  
वाचस्पतेरपि वचोरचनाभिशोभि-  
     सौन्दर्यगोचरमनोहरपादपद्माम् ॥ ३९॥  
  
श्रीब्रह्मविष्णुशिवमौलिलसद्विमान(अ-)  
     मालोक्यमानकरुणारुणपादपद्माम् ।  
श्रीसाधकाय करुणामयसुप्रसन्न-  
     दृष्टातिदिष्टवरदानमधःप्रसन्नाम् ॥ ४०॥  
  
त्रैलोक्यमोहनमयीं परमेश्वरीं तां  
     त्रैलोक्यकारणमयीं परमेश्वरीं ताम् ।  
त्रैलोक्यविस्मयमयीं परमेश्वरीं तां  
     चक्रेश्वरीं शुभकरीं परिपूजयामि ॥ ४१॥  
  
त्रैलोक्यमोहनमुखाब्जकचक्रमेतत्  
     स्थानेऽणिमादिप्रकटादिकसिद्धिदेवीम् ।  
श्रीमद्गुरुक्रमसमस्तसमन्त्रमुद्राः  
     पुष्पैः प्रपूज्य परमेश्वरि तेऽर्चयामि ॥ ४२॥  
  
पद्मादिभूतमणिपञ्चदशीर्न याव  
     न्नित्या तिथिक्रममयीं खलु केऽपि धन्याः ।  
कामेश्वरीप्रभृतिपञ्चदशादिनित्या  
     मन्त्रैः परं परमयीं परिपूजयामि ॥ ४३॥  
  
त्वं गीयसे प्रथमतस्त्रिपुरेति मातः  
     पश्चाद्वितीयनवमत्रिपुरेश्वरीति ।  
तार्तीयके त्रिपुरसुन्दरिकेति तुर्ये  
     मातः परा त्रिपुरवासिनिका त्वमेव ॥ ४४॥  
  
त्वं पञ्चमे भगवती त्रिपुरा पराश्रीः  
     षष्ठे परा त्रिपुरमालिनिका त्वमेव ।  
त्वं सप्तमे भगवती त्रिपुरादिसिद्धा  
     त्वञ्चाष्टमे भगवती त्रिपुरात्मकेति ॥ ४५॥  
  
पूर्णे परापरमये परमेऽतिगुह्ये  
     श्रीमन्महात्रिपुरसुन्दरिका त्वमेव ।  
श्रीमन्महात्मकमहाद्भुतचक्रराजे  
     त्वं गीयसे सुकृतिभिः खलु कैश्च देवी ॥ ४६॥  
  
आदौ दशाष्ट दश षोडश चाष्ट चासि  
     पश्चाच्चतुर्दश दशासि ततो दशाष्टौ ।  
पश्चाच्चतुष्टयमसि त्रितयञ्च षट्कं  
     सप्तोत्तरा शतमयी त्वमसि त्वमेका ॥ ४७॥  
  
कामेश्वरीति भगमालिनिकेति नित्य-  
     क्लिन्नेति तैरुपरताऽपि हिरण्डकेति ।  
त्वं वह्निवासनिरतेति महादिभूत-  
     विद्येश्वरीति च तथा शिवदूतिकेति ॥ ४८॥  
  
मातः परा त्वरितिका कुलसुन्दरीति  
     नित्यातिनित्यपरनीलपताकिनीति ।  
त्वं सर्वलोकविजयाखिलमालिकेति  
     ज्वालामयीति निगदन्ति विचित्रकेति ॥ ४९॥  
  
मातस्तवाक्षरमनक्षररूपिकायं  
     संसाध्य शुद्धमतयो गणयन्ति नैव ।  
श्रीब्रह्मविष्णुशिवतार्क्ष्यरवीन्द्रचन्द्र-  
     यक्षेन्द्रदर्पकगणेश्वरवह्निमुख्यान् ॥ ५०॥  
  
सम्पूज्य केऽपि सकलैर्वरणोपचारै-  
     र्ग्रन्थिं विभिद्य परमेष्ठिनमुद्वहन्तीम् ।  
मारात्मिकां मदनधामनि दीपरूपां  
     जिह्वाग्रतः सुकृतिनः परिपालयन्ति ॥ ५१॥  
  
आधारवारिरुहमध्यलसत्त्रिकोण-  
     वामाशिखाग्रजपरां परमाङ्कुराभाम् ।  
ज्ञानक्रियेष्टमयि शक्तिविनाशनाश-  
     श्रीब्रह्मविष्णुगुणशक्तिवरा त्वमेका ॥ ५२॥  
  
सृष्टिस्थितिप्रलयकारणकर्तृभूतं  
     वेदान्तवेद्यमजमव्ययमप्रमेयम् ।  
अन्योन्यभेदकलहाकुलमानसास्ते  
     जानन्ति किं जडधियस्तव रूपमम्ब ॥ ५३॥  
  
स्तोत्रं त्वमेव परमेश्वरि गीयसे चेत्  
     स्तोता त्वमेव परमेश्वरि गीयसे चेत् ।  
स्तुत्यं त्वमेव परमेश्वरि गीयसे चेत्  
     किं स्तूयसे खलु तदा परमेश्वरि त्वम् ॥ ५४॥  
  
यः कालकल्पतरुमेतदनन्यबुद्धिः  
     श्रीमत्क्रमस्तवनृपं पठताह नित्यम् ।  
मुक्तिः करे वसति सिद्धिभिरष्टभिर्वा  
     किं तस्य मातरणिमादिभिरल्पिकाभिः ॥ ५५॥  
  
त्वां पूजयेत् क्रमकुलां सकलार्थसिद्धि-  
     स्तोत्रं पठिष्यति जनस्त्वयि जातभक्तिः ।  
तस्मान्मयाऽपि तव भक्तिरसेन देवि  
     भक्तार्थसिद्धिकररत्नमिदं व्यधायि ॥ ५६॥  
  
इति श्रीशङ्करभगवत्पादाचार्यविरचितः श्रीमत्क्रमस्तवः सम्पूर्णः ।  
  
  
  
