---
Category: devii, devI, dashamahAvidyA, AratI
File name: tArAkarpUrastotram.itx
Indexextra: (Scan)
Language: Sanskrit
Latest update: June 19, 2020
Location: doc_devii
Proofread by: Yash Khasbage, NA
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: tArAkarpUrastotram
Transliterated by: Yash Khasbage
engtitle: Tara Karpura Stotram
itxtitle: tArAkarpUrastotram
title: ताराकर्पूरस्तोत्रम्

---
  
 ताराकर्पूरस्तोत्रम्   
     ॐ नमस्तारिण्यै ।  
  
श्रीकण्ठामृतकेशवर्णघटितं चन्द्रार्धचूडोज्ज्वलं  
     बीजं यत्परमं गुणत्रयमयं कामप्रदं मुक्तिदम् ।  
मातः ! शङ्करवल्लभे ! प्रतिदिनं ध्यायन्ति ये ये सदा  
     ते ते यान्ति चिदात्मकं हरिहरब्रह्मादिसाम्यं मुदा ॥ १॥  
  
व्योमार्णं वामनेत्रान्वितमनलयुतं बिन्दुचन्द्रार्धयुक्तं  
     बीजं ते गुह्यमेतत्त्रिभुवनजननि ! त्रिक्षणे ये जपन्ति ।   var  त्र्यक्षरं ये जपन्ति  
तेषां वक्त्रारविन्दे विहरति मधुरा गद्यपद्यावली गी-  
     र्मातश्चन्द्रार्धचूडे ! सकलभयहरे ! सिद्धिभाजां नराणाम् ॥ २॥  
  
शुक्रार्णं पूतनास्थं कलितशशिकलाबिन्दुभूषं सवह्नि  
     भ्राजद्वामाक्षियुक्तं जननि ! तव वधूबीजमेतज्जपन्ति ।  
ते ते लोलेक्षणानां विगलितरसनापीनवक्षोजवासः  
     केशानां चित्तमाशु स्मरहरमहिले ! मोहयन्ति प्रकामम् ॥ ३॥  
  
ईशानं वामकर्णोल्लसितशशिकलाबिन्दुयुक्तं सुगुह्यं  
     ᳚बीजं मातस्त्वदीयं᳚ यदि जपति जनो वारमेकं जडात्मा ।   var  बीजं कूर्चाख्यमन्यद्  
चञ्चत्पञ्चाशदुग्रग्रथितनरशिरोमालिकाक्रान्तकण्ठे !  
     मातः शैलेन्द्रपुत्रि ! त्रिभुवनमपि स क्षोभयत्येव शीघ्रम् ॥ ४॥  
  
पश्चादस्त्रं तदन्यत्पुरहरमहिले! बीजमत्यन्तगुह्यं  
     भालोद्यत्पञ्चमुद्रे प्रकटविकटदंष्ट्रोग्रवक्रारविन्दे ।  
नित्यं ये भावयन्ति प्रतिदिनममले! घोररूपाट्टहासे!  
     ते नूनं भावयन्ति त्रिजगदघहरे ! चक्रवद्विश्वमेतत् ॥ ५॥  
  
मायास्त्रीकूर्चबीजैर्नवतपनहरित्सार्धचन्द्रांशुवर्णे  
     मातर्नीलाख्यमेतत्तव मनुमनिशं ये प्रकामं जपन्ति ।  
वित्ते वित्तेशतुल्याः शुकगुरुसदृशास्तर्ककाव्यागमादौ  
     ते ते नीलाम्बुदालीरुचिरुचिरतनो! कामतुल्या भवन्ति ॥ ६॥  
  
भवान्येभिर्बिजैर्हिमगिरिसुते ! चास्त्रसहितै-  
     र्निगूढं ये मातर्मनुमनुजपन्त्येकजटिले!।  
त्रियामानाथार्धप्रविलसितभाले ! त्रिनयने!  
     गृहे तेषां नित्यं निवसति सदा सिन्धुतनया ॥ ७॥  
  
अमीभिर्बीजैस्ते प्रणवसहितैः शैलतनये !  
     निजस्वान्ते चास्त्रं परिजपति पञ्चाक्षरमिति ।  5 akSharas  ॐ ह्रीं स्त्रीं हूं फट्  
स साक्षात्ते न्यासी स तु पुरहरोऽसौ मुरहरः  
     स धाता यं मुक्तो भवति हि चिदानन्दरसिके ! ॥ ८॥  
  
शवासीनां कण्ठाकलितनृकरोटीं करलसत्  
     कपालासिश्यामोत्पलरुचिरकर्त्रीं त्रिनयनाम् ।  
नवाम्भोदश्यामान्विकटरदभीमान्पृथुकुचां  
     सदैव त्वां ध्यायन् जननि! च जडो वाक्पतिसमः ॥ ९॥  
  
तटे नद्याः सिन्धोर्गिरिशिरसि मालूरगहने  
     श्मशाने गोष्ठे वा गिरिशभवने शून्यसदने ।  
हविष्याशी लक्षं प्रजपति वशी भावनपरः  
     स सर्वज्ञो वाग्मी भवति सुघनापीनजघने! ॥ १०॥  
  
मुदा मातः शुद्धोदकरुचिरगन्धाढ्यसलिलैः  
     स्वयम्भूपुष्पस्रक्कुलतनुभगच्छालन जलैः ।  var  क्षालनं  
शिवे ! त्वां सन्ध्यायन् हरमहिषि ! सन्तर्पयति यः  
     स दैवस्त्रीवृन्दं वशयति स विद्याधरपतिः ॥ ११॥  
  
जपापुष्पैर्बिल्वैर्मरुबकुलवर्गैश्च कुसुमैः  
     सुगन्धैः कर्पूरैरगरुसहितैर्धूपनिकरैः ।  
प्रदीपैरुज्ज्वालैर्घृतरचितनैवेद्यनिकरै-  
     स्तवार्चां यः कुर्यात्स भवति कवीन्द्रः क्षितितले ॥ १२॥  
  
सदूर्वाभिः पद्मैस्त्रिमधुललितैः श्रीफलदलै-  
     र्घृतैर्गव्यै रक्तैः सुकुलभगलिङ्गामृतरसैः ।  
त्रिकोणे कुण्डे यो हुतवहमखे होमविधिना  
     जुहोति त्वां मातः! स भवति कवीन्द्रः क्षितिपतिः ॥ १३॥  
  
निशीथे कल्याणि ! प्रमुदितमना यः पितृवने  
     बलिं ते मेषाद्यैः सनरमहिषैर्वा परिचरेत् ।  
स राजानं क्षिप्रं वशयति मृगाक्षीसमुदयं  
     त्रिलोकीं वा भूमौ स भवति जनः सत्कविवरः ॥ १४॥  
  
महापूजां मातस्तव वितनुते यस्तु मधुना  
     तथा मांसैर्मत्स्यैर्विविधनवमुद्रादिभिरपि ।  
वरस्त्रीभिः सार्धं निधुवनविनोदेन मुदितो  
     निशीथे संसारात्स भवति विमुक्तः पशुभयात् ॥ १५॥  
  
त्रिकोणे पीठे त्वां वरनिधुवनासङ्गहृदयां  
     महाकालेनोद्यत्पुलकनिचयां स्मेरवदनाम् ।  
स्वयं नक्तं कान्तारतिरससमासक्तहृदयो  
     मनुष्यो यो ध्यायेद्भवति शिवतुल्यः स धरणौ ॥ १६॥  
  
समुत्तुङ्गापीनस्तनजघनराजत्कुलवधू-  
     व्यवायव्यासक्तो जपति तव भक्तो यदि मनुम् ।  
गलद्वासःकेशो जननि ! मनुजो मेदिनितले  
     स सिद्धीशः शक्त्या जयति सुचिरं सर्वसुजनम् ॥ १७॥  
  
भवानि ! श्रीर्मातर्निजगलितवीर्याप्तचिकुर-  
     मथ प्रेम्णा लब्ध्वा वचनभुवनेशीयुतमनुम् ।  
समुच्चार्य क्षोणीतनयदिवसे प्रेतसदने  
     स दीर्घायुर्वाग्मी भवति शतहोमात्क्षितितले ॥ १८॥  
  
अजस्रं यो मन्त्रं तव जपति भूमीधरसुते  
     विचिन्त्याग्रे मातः ! कुसुमललितं मारभवनम् ।  
धरण्यां कन्दर्पप्रतिमतनुभूतः स सकला-  
     न्निजेष्टानाप्नोति प्रविशति मुदा तारिणिपदम् ॥ १९॥  
  
तमोग्रस्ते चन्द्रे यदि जपति लोकस्तव मनुं  
     नवम्यां वा मातर्धरणिधरकन्ये ! वितनुते ।  
तथा सूर्ये पृथ्वीवलयतिलकः काव्यतटिनी  
     पयोधिः सिद्धीनां भवति भवनं सर्वविदितः ॥ २०॥  
  
सदा पादाम्भोजे भजतु हृदयं भृङ्ग इव मे  
     सदा पाणिद्वन्द्वं परिचरतु कर्णस्तव कथाम् ।  
शृणोतु त्वकीर्तिं हरमहिषि ! गीर्गायतु सदा  
     सदा दृष्टिर्भूयाद्भवदनुचरालोकनपरा ॥ २१॥  
  
कदाकाले शैलेश्वरतनुभवे ! पादयुगलं  
     मुदा द्रक्ष्ये ब्रह्मप्रमुखविबुधानां परिणुतम् ।  
कृपापारावारे ! भवजननभीतैकशरणे!  
     शरण्ये ! कारुण्यं मयि वितर दीने भगवति ! ॥ २२॥  
  
सदैव स्तोत्रं यः पठति मुदितः साधकवरो  
     न दारिद्र्यं तस्य प्रभवति कदाचित्क्षितितले ।  
त्रिवर्गो हस्ते स्याज्जगदखिलमेतच्च वशगं  
     चिरं जीवन्नन्ते जननि ! लभते मोक्षपदवीम् ॥ २३॥  
  
इदं स्तोत्रं मातः प्रपठति दिवारात्रिमनिशं  
     स सर्वज्ञो योगीश्वरनिकरचूडामणिसमे ! ।  
जडोऽपि त्वद्रूपं जपति यदि सञ्चित्य मनसा  
     त्वदग्रे भूयोच्चैः क्षितिपतिसमानः क्षितितले ॥ २४॥  
  
महापुण्यं धन्यं सकलपुरुषार्थैकनिलयं  
     यशस्यं चायुष्यं सततभवतापापहमिदम् ।  
रहस्यं प्राकाश्यन्न हि खलु कदाचित्पशुजने  
     पठेत्पूजाकाले जननि ! लभते मोक्षपदवीम् ॥ २५॥  
  
॥ इति श्रीफेत्कारीतन्त्रे ताराकर्पूरस्तोत्रम् ॥  
  
  
Encoded and posted by Yash Khasbage  
  
