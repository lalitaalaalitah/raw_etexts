---
Acknowledge-Permission: Mahaperiaval Trust
Category: devii, tulasI, devI, stavarAja
File name: tulasIstavarAjaH.itx
Indexextra: (TulasiPuja scanned)
Language: Sanskrit
Latest update: June 12, 2017
Location: doc_devii
Proofread by: Shree Devi Kumar
Send corrections to: Sanskrit@cheerful.com
Site access: https://sanskritdocuments.org
Source: Brahmapurana
SubDeity: tulasI
Subject: philosophy/hinduism/religion
Sublocation: devii
Text title: tulasIstavarAjaH
Transliterated by: Shree Devi Kumar
engtitle: tulasIstavarAjaH
itxtitle: tulasIstavarAjaH (brahmapurANAntargataH)
title: तुलसीस्तवराजः (ब्रह्मपुराणान्तर्गतः)

---
  
 तुलसीस्तवराजः   
  
शौनकः --  
सूत सूत महाप्राज्ञ सर्वशास्रविशारद ।  
ब्रूहि मे स्तवराजं तु तुलस्याः पुण्यवर्धनम् ॥ १॥  
  
श्री सूतः --  
साधु साधु महाभाग कृतः प्रश्नस्त्वयाऽनघ ।  
तुलस्याः स्तवराजं तु को नु वर्णयितुं क्षमः ॥ २॥  
  
इह लोके परत्रापि ब्रह्मणाऽपि न शक्यते ।  
तुलसीकाननं दृष्ट्वा यत्र कुत्रापि वै स्थले ॥ ३॥  
  
स्मरणात्कीर्तनाद् ध्यानात् सर्वपापैः प्रमुच्यते ।  
किमुत स्तवराजेन स्तुवतो मुक्तिरस्य वै ॥ ४॥  
  
भविशष्यतीति सन्देहो रौरवं नरकं व्रजेत् ।  
तुलसीस्तवराजस्य छन्दोऽनुष्टुप् प्रकीर्तितम् ।  
ऋषिर्नारायणो देवो देवता श्रीरुदीरिता ॥ ५॥  
  
श्रीरिति बीजं, तुमिति कीलकं, लमिति शक्तिः,  
श्रीमिति दिग्बन्धः । नम इति सर्वभूतोच्वाटनम् ॥  
  
अङ्गन्यासः -  
ॐ श्री हृदयाय नमः । ॐ तुं शिरसे स्वाहा ।  
ॐ लं शिखायै वषट् । ॐ स्यैं कवचाय हुम् ।  
ॐ नं नेत्रत्रयाय वौषट्। ॐ मः अस्राय फट् ।  
भूर्भुवस्सुवरोमिति दिग्बन्धः ॥  
  
ध्यानं -  
चतुर्बाहुयुतां देवीं शङ्खपुस्तकधारिणीम् ।  
पद्माक्षमालां पुष्पं च धारिणीं पुण्यदायिनीम् ॥ ६॥  
  
अमृताब्धिसमुत्पन्ने सर्वशोकविनाशिनी ।  
सर्वसौभाग्यदात्री(यी ) त्वं तुलसि (सी) रक्षणं कुरु ॥ ७॥  
  
दक्षिणे लोकविख्याते विष्णुधृतशरीरिणि ।  
विश्वरूपी विश्वकर्त्री तुलसी रक्षणं कुरु ॥ ८॥  
  
सर्वलोकमये(यी ) पूज्ये सर्वसम्पत्प्रदायिनि ।  
सर्वतापप्रशमनि तुलसी रक्षणं कुरु ॥ ९॥  
  
महिता लोकपूज्या च महिषासुरभञ्जनि ।  
करवीरपुरावासे तुलसी रक्षणं कुरु ॥ १०॥  
  
मायावती भगवती महिला भद्रकालिका ।  
मोहिनी सङ्गता शौरी तुलसी रक्षणं कुरु ॥ ११॥  
  
महालक्ष्मि महाकाली सर्वत्र विजया जया ।  
अशरीरी शरीरी च तुलसी रक्षणं कुरु ॥ १२॥  
  
ब्रह्माणी शङ्करी सौम्या वैष्णवी च स्वधा तथा ।  
देवसेना महारौद्री तुलसी रक्षणं कुरु ॥ १३॥  
  
चामुण्डा चञ्चला भीमा रेणुका मारिका तथा ।  
पद्माक्षी पञ्ममाला च तुलसी रक्षणं कुरु ॥। १४॥  
  
शुभाशुभप्रदात्री त्वं वृषभासुरभञ्जनी ।  
वञ्जुला जर्झरी क्रूरा तुलसी रक्षणं कुरु ॥ १५॥  
  
अतिगुह्यतमं दिव्यं पुत्रपौत्रप्रवर्धनम् ।  
नास्तिकाय प्रदेयं न नाभक्ताय कदाचन । १६॥  
  
शुश्रूषवे च भक्ताय प्रदेयं हितमिच्छता ।  
विष्णुभक्ताय पूज्याय वैराग्य गुणशालिने ॥ १७॥  
  
भृगुवारे भौमवारे प्रदोषे च विशेषतः ।  
प्रभाते सर्वदा जप्यं लिखित्वा पुस्तकं यदि । १८॥  
  
स्थापितं पूजितं चेत्स्यात् सर्वरोगैः प्रमुच्यते ।  
महालक्ष्मीः सिन्धुतीरे विष्णुना प्रभविष्णुना ॥ १९॥  
  
साऽपि विधये प्रोक्तवती तेनोक्तं नारदाय वै ।  
नारदः प्रोक्तवान्मह्यं तदेतत्प्रोक्तवानहम् ॥ २०॥  
  
एवं परम्पराप्राप्तं सर्वशास्रार्थ सङ्ग्रहम् ।  
तुलसीकवचं पुण्यं तस्मात्स्तोत्रं महात्फलम् ॥ २१॥  
  
तस्मात्कोटिगुणं पुण्यं तुलसीस्तवराजतः ।  
पुत्रार्थी पुत्रमाप्नोति राज्यार्थी राज्यमाप्नुयात् ॥ २२॥  
  
किं तेन बहुनोक्तेन मोक्षार्थी मोक्षामाप्नुयात्त् ।  
सप्तद्वीपवतीं पृथ्वीं दत्वा यत्फलमाप्नुयात् ।  
तत्फलं समवाप्नोति तुलसीपत्रदानतः ॥ २३॥  
  
इति ब्रह्मपुराणान्तर्गतः तुलसीस्तवराजः सम्पूर्णः ।  
  
Encoded and proofread by Shree Devi Kumar  
  
