---
Category: suprabhAta, devii, dashamahAvidyA, devI
File name: tripurasupra2.itx
Indexextra: (Also see mahAtripurasundarI suprabhAta 1)
Language: Sanskrit
Latest update: March 29, 2009
Location: doc_devii
Proofread by: N.Balasubramanian bbalun at dataone.in
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: tripurasundarI-suprabhAtam 2
Transliterated by: N.Balasubramanian bbalun at dataone.in
engtitle: tripurasundarI-suprabhAtam
itxtitle: tripurasundarI suprabhAtam
title: त्रिपुरसुन्दरी सुप्रभातम्

---
  
 श्रीत्रिपुरसुन्दरी सुप्रभातम्   
  
श्रीसेव्य-पादकमले श्रित-चन्द्र-मौले  
श्रीचन्द्रशेखर-यतीश्वर-पूज्यमाने।  
श्रीखण्ड-कन्दुककृत-स्व-शिरोवतंसे  
श्रीमन्महात्रिपुरसुन्दरि सुप्रभातम् ॥ १॥  
  
उत्तिष्ठ तुङ्ग-कुलपर्वत\-राज-कन्ये उत्तिष्ठ  
भक्त-जन-दुःख-विनाश-दक्षे ।  
उत्तिष्ठ सर्व-जगती-जननि प्रसन्ने उत्तिष्ठ हे त्रिपुरसुन्दरि  
सुप्रभातम् ॥ २॥  
  
उत्तिष्ठ राजत-गिरि-द्विषतो रथात् त्वं उत्तिष्ठ  
रत्न-खचितत् ज्वलिताच्च पीठात्।  
उत्तिष्ठ बन्धन-सुखं परिधूय शम्भोः उत्तिष्ठ  
विघ्नित-तिरस्करिणीं विपाट्य ॥ ३॥  
  
यत्पृष्ठभागमवलम्ब्य विभाति लक्ष्मीः  
यस्या वसन्ति निखिला अमराश्च देहे ।  
स्नात्वा विशुद्धहृदया कपिला सवत्सा  
सिद्धा प्रदर्शयितुमिह नस्तव विश्वरूपम् ॥ ४॥  
  
आकर्ण्यतेऽद्य मदमत्त-गजेन्द्रनादः  
     त्वं बोध्यसे प्रतिदिनं मधुरेण येन ।  
भूपालरागमुखरा मुखवाद्यवीणा  
     भेरीध्वनिश्च कुरुते भवतीं प्रबुद्धाम् ॥ ५॥  
  
त्वां सेवितुं विविध-रत्न-सुवर्ण-रूप्य-  
खाद्यम्बरैः कुसुम-पत्र-फलैश्च भक्ताः ।  
श्रद्धान्विताः जननि विस्मृत-गृह्य-बन्धाः  
आयान्ति भारत-निवासि-जनाः सवेगम् ॥ ६॥  
  
जीवातवः सुकृतिनः श्रुतिरूपमातुः  
    विप्राः प्रसन्न-मनसो जपितार्क-मन्त्राः ।  
श्रीसूक्त-रुद्र-चमकाद्यवधारणाय  
    सिद्धाः महेश-दयिते तव सुप्रभातम् ॥ ७॥  
  
फालप्रकासि-तिलकाङ्क-सुवासिनीनां  
कर्पूर-भद्र-शिखया तव दृष्टि-दोषम् ।  
गोष्ठी विभाति परिहर्तुमनन्यभावा  
हे देवि पङ्क्तिश इयं तव सुप्रभातम् ॥ ८॥  
  
उग्रः सहस्र-किरणोऽपि करं समर्प्य त्वत्तेजसः पुरत एष  
विलज्जितः सन् ।  
रक्तस्तनावुदयमेत्यगपृष्ठलीनः पद्मं त्वदास्यसहजं कुरुते  
प्रसन्नम् ॥ ९॥  
  
नृत्यन्ति बर्हनिवहं शिखिनः प्रसार्य  
गायन्ति पञ्चमगतेन पिकाः स्वरेण।  
आस्ते तरङ्गतति-वाद्य-मृदङ्ग-नादः  
तौर्यत्रिकं शुभमकृत्रिममस्तु तुभ्यम् ॥ १०॥  
  
सन्ताप-पाप-हरणे त्वयि दीक्षितायां  
सन्ताप-हारि-शशि-पापहरापगाभ्याम् ।  
कुत्रापि धूर्जटि-जटा-विपिने निलीनं  
छिन्ना सरित् क्षयमुपैति विधुश्च वक्रः ॥ ११॥  
  
भुक्त्वा कुचेल-पृतुकं ननु गोपबालः  
आकर्ण्य ते व्यरचयत् सुहृदं कुबेरम् ।  
व्याजस्य नास्ति तव रिक्त-जनादपेक्षा  
निर्व्याजमेव करुणां नमते तनोषि ॥ १२॥  
  
प्राप्नोति वृद्धिमतुलां पुरुषः कटाक्षैः द्वन्द्वी ध्रुवं  
क्षयमुपैति न चात्र शङ्का।  
मित्रस्तवोषसि पदं परिसेव्य वृद्धः  
चन्द्रस्त्वदीय-मुखशत्रुतया विनष्टः ॥ १३॥  
  
सृष्टि-स्थिति-प्रलय-साक्षिणि विश्व-मातः  
स्वर्गापवर्ग-फल-दायनि शम्भु-कान्ते ।  
श्रुत्यन्तखेलिनि विपक्ष-कठोर-वज्रे भद्रे प्रसन्न-हृदये  
तव सुप्रभातम् ॥ १४॥  
  
मातः स्वरूपमनिशं हृदि पश्यतां ते  
को वा न सिद्ध्यति मनश्चिर-काङ्क्षितार्थः ।  
सिद्ध्यन्ति हन्त धरणी-धन-धान्य-धाम-  
धी-धेनु-धैर्य-धृतयः सकलाः पुमार्थाः ॥ १५॥  
  
  
  
Encoded and proofread by N.Balasubramanian bbalun@dataone.in  
  
  
