---
Author: Traditional
Category: devii, lakShmI, stotra, devI
File name: dhanalaxmii.itx
Language: Sanskrit
Latest update: December 29, 2001, November 28, 2017
Location: doc_devii
Proofread by: Sridhar Seshagiri, Usha Rani Sanka usharani.sanka at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: dhanalakShmI stotram
Texttype: stotra
engtitle: dhanalakShmI stotram
itxtitle: dhanalakShmIstotram
title: धनलक्ष्मीस्तोत्रम्

---
  
 श्रीधनलक्ष्मीस्तोत्रम्   
श्रीधनदा उवाच-  
देवी देवमुपागम्य नीलकण्ठं मम प्रियम् ।  
कृपया पार्वती प्राह शङ्करं करुणाकरम् ॥ १॥  
श्रीदेव्युवाच-  
ब्रूहि वल्लभ साधूनां दरिद्राणां कुटुम्बिनाम् ।  
दरिद्र-दलनोपायमञ्जसैव धनप्रदम् ॥ २॥  
श्रीशिव उवाच-  
पूजयन् पार्वतीवाक्यमिदमाह महेश्वरः ।  
उचितं जगदम्बासि तव भूतानुकम्पया ॥ ३॥  
ससीतं सानुजं रामं साञ्जनेयं सहानुगम् ।  
प्रणम्य परमानन्दं वक्ष्येऽहं स्तोत्रमुत्तमम् ॥ ४॥  
धनदं श्रद्दधानानां सद्यः सुलभकारकम् ।  
योगक्षेमकरं सत्यं सत्यमेव वचो मम ॥ ५॥  
पठन्तः पाठयन्तोऽपि ब्राह्मणैरास्तिकोत्तमैः ।  
धनलाभो भवेदाशु नाशमेति दरिद्रता ॥ ६॥  
भूभवांशभवां भूत्यै भक्तिकल्पलतां शुभाम् ।  
प्रार्थयेत्तां यथाकामं कामधेनुस्वरूपिणीम् ॥ ७॥  
धर्मदे धनदे देवि दानशीले दयाकरे ।  
त्वं प्रसीद महेशानि! यदर्थं प्रार्थयाम्यहम् ॥ ८॥  
धरामरप्रिये पुण्ये धन्ये धनदपूजिते ।  
सुधनं धार्मिकं देहि यजमानाय सत्वरम् ॥ ९॥  var   यजनाय सुसत्वरम्  
रम्ये रुद्रप्रिये रूपे रामरूपे रतिप्रिये ।  
शिखीसखमनोमूर्त्ते प्रसीद प्रणते मयि ॥ १०॥  var   शशिप्रभमनोमूर्ते  
आरक्त-चरणाम्भोजे सिद्धि-सर्वार्थदायिके ।  var   सिद्धसर्वाङ्गभूषिते  
दिव्याम्बरधरे दिव्ये दिव्यमाल्योपशोभिते ॥ ११॥  
समस्तगुणसम्पन्ने सर्वलक्षणलक्षिते ।  
(अधिकपाठ. जातरूपमणीन्द्वादि-भूषिते भूमिभूषिते ।)  
शरच्चन्द्रमुखे नीले नील-नीरज-लोचने ॥ १२॥  
चञ्चरीकचमू-चारु-श्रीहार-कुटिलालके ।  
मत्ते भगवति मातः कलकण्ठरवामृते ॥ १३॥  var   मुखामृते  
हासावलोकनैर्दिव्यैर्भक्तचिन्तापहारिके ।  
रूप-लावण्य-तारूण्य-कारूण्य-गुणभाजने ॥ १४॥  
क्वणत्कङ्कणमञ्जीरे लसल्लीलाकराम्बुजे ।  
रुद्रप्रकाशिते तत्त्वे धर्माधारे धरालये ॥ १५॥  
प्रयच्छ यजमानाय धनं धर्मैकसाधनम् ।  
मातस्त्वं मेऽविलम्बेन दिशस्व जगदम्बिके ॥ १६॥  var   मातर्मे मावि  
कृपया करुणागारे प्रार्थितं कुरु मे शुभे ।  
वसुधे वसुधारूपे वसु-वासव-वन्दिते ॥ १७॥  
धनदे यजमानाय वरदे वरदा भव ।  var   यजनायैव  
ब्रह्मण्यैर्ब्राह्मणैः पूज्ये पार्वतीशिवशङ्करे ॥ १८॥  var   ब्रह्मण्ये ब्राह्मणे  
स्तोत्रं दरिद्रताव्याधिशमनं सुधनप्रदम् ।  
श्रीकरे शङ्करे श्रीदे प्रसीद मयि किङ्करे ॥ १९॥  
पार्वतीशप्रसादेन सुरेश-किङ्करेरितम् ।  
श्रद्धया ये पठिष्यन्ति पाठयिष्यन्ति भक्तितः ॥ २०॥  
सहस्रमयुतं लक्षं धनलाभो भवेद् ध्रुवम् ।  
धनदाय नमस्तुभ्यं निधिपद्माधिपाय च ।  
भवन्तु त्वत्प्रसादान्मे धन-धान्यादिसम्पदः ॥ २१॥  
  
॥ इति श्रीधनलक्ष्मीस्तोत्रं सम्पूर्णम् ॥  
  
Proofread by Sridhar Seshagiri and  
Usha Rani Sanka usharani.sanka at gmail.com  
  
