---
Author: nandakishoragosvAmi
Category: devii, nadI, aShTaka, devI
File name: yamunAShTakam6.itx
Language: Sanskrit
Latest update: January 15, 2019
Location: doc_devii
Proofread by: NA
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunAShTakam 6
engtitle: yamunAShTakam 6
itxtitle: yamunAShTakam 6 (madakalakala nandakishoragosvAmivirachitaM)
title: यमुनाष्टकम् ६ (मदकलकल नन्दकिशोरगोस्वामिविरचितं)

---
  
 श्रीयमुनाष्टकम् ६   
मद-कलकल-कलबिङ्क-कुलाकुल-कोक-कुतूहल-नीरे  
     तरुण-तमाल-विशाल-रसाल-पलाश-विलास-सुतीरे ।  
तरल-तुषार-तरङ्ग-विहार-विलोलित-नीरज-नाले  
     मम दुरितं त्वरितं हि विनाशय नलिनानन्दक-बाले ॥ १॥  
  
ललित-कदम्ब-कदम्ब-नितम्ब-मयूर-मनोहर-नादे  
     निज-जल-सङ्गित-शीतल-मारुत-सेवित-पादप-पादे ।  
विकसित-सित-शतपत्र-लसद्-गमनाञ्चित-मत्त-मराले  
     मम दुरितं त्वरितं हि विनाशय नलिनानन्दक-बाले ॥ २॥  
  
राधा-रमण-चरण-शरणागति-जीवन-जीवन-वाहे  
     बहुतर-सञ्चित-पाप-विदारण-दूरीकृत-भव-दाहे ।  
विधि-विस्मापक-दुर्जन-तापक-निज-तेजो-जित-काले  
     मम दुरितं त्वरितं हि विनाशय नलिनानन्दक-बाले ॥ ३॥  
  
अमर-निकर-वर-वाग्-अभिनन्दित-हरि-जल-केलि-विलासे  
     निज-तट-वासि-मनोरथ-पूरण-कृत-सुरतरु-परिहासे ।  
स्नान-विमर्दित-हरि-पद-कुङ्कुम-पङ्क-कलङ्कित-भाले  
     मम दुरितं त्वरितं हि विनाशय नलिनानन्दक-बाले ॥ ४॥  
  
अमल-कमल-कुल-दल-चल-मधुकर-निनद-प्रतिध्वनि-शोभे  
     स्व-सलिल-शीकर-सेवक-नर-वर-समुदित-हरि-पद-लोभे ।  
स्वाङ्ग-स्पर्श-सुखी-कृत-वायु-समुद्धत-जन-पद-जाले  
     मम दुरितं त्वरितं हि विनाशय नलिनानन्दक-बाले ॥ ५॥  
  
मणि-गण-मौक्तिक-मञ्जुल-माल-निबद्ध-तट-द्वय-भासे  
     प्रकर-निकर-तनु-धारि-सुरेश्वर-मण्डल-रचित-निवासे ।  
विपुल-विशद-मृदु-तल-पुलिनावलि-कमन-गमन-बक-माले  
     मम दुरितं त्वरितं हि विनाशय नलिनानन्दक-बाले ॥ ६॥  
  
अगणित-गुण-गण-साधन-समुदय-दुर्लभ-भक्ति-तडागे  
     सानन्दात्यवगाहन-दायिनि माधव-सम-तनु-रागे ।  
रस-निधि-सुख-विधि-कारण-केशव-पाद-विमुख-विकराले  
     मम दुरितं त्वरितं हि विनाशय नलिनानन्दक-बाले ॥ ७॥  
  
व्रज-नव-युवति-विहार-विधायक-कुञ्ज-पुञ्ज-कृत-सेवे  
     निज-सुषमा-निचयेन वशीकृत-गोकुल-जीवन-देवे ।  
कृष्ण-चन्द्र-करुणा-रस-वाहिनि-वृन्दावन-वन-माले  
     मम दुरितं त्वरितं हि विनाशय नलिनानन्दक-बाले ॥ ८॥  
  
सार्थक-सुन्दर-पद-यमकाञ्चित-करण-कुतूहल-कारं  
     पद्याष्टकमिदमर्क-सुता-महिमामृत-वर्णन-भारम् ।  
कविवर-नन्द-किशोर-कृतं शुभ-भक्ति-युतो नर-जातिः  
     कोऽपि पठेद्यदि गोष्ठ-पुरन्दर-भक्त-गणेषु विभाति ॥ ९॥  
  
इति श्रीनन्दकिशोरगोस्वामिविरचितं श्रीयमुनाष्टकं सम्पूर्णम् ।  
  
  
  
