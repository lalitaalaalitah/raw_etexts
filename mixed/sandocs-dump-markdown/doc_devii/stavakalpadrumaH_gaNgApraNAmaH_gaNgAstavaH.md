---
Category: devii, devI, nadI
Description/comments: Ganga Jnana Mahodadhi compiled by Acharya Ramapada Chakravarty
File name: stavakalpadrumaH.itx
Indexextra: (Scan)
Language: Sanskrit
Latest update: December 7, 2019
Location: doc_devii
Proofread by: Anil Kumar Pandey anil.kumar17pandey at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: Stavakalpadrumah
Transliterated by: Anil Kumar Pandey anil.kumar17pandey at gmail.com
engtitle: stavakalpadrumaH
itxtitle: stavakalpadrumaH gaNgApraNAmaH gaNgAstavaH
title: स्तवकल्पद्रुमः गण्गाप्रणामः गण्गास्तवः

---
  
 स्तवकल्पद्रुमः   
श्रीगणेशाय नमः ।  
श्रीगङ्गा-प्रणामः  
नवद्वीपारामप्रकरकुसुमामोदवलितां  
     स्फुरद्रत्नश्रेणीचित-तट-सुतीर्थावलियुताम् ।  
हरेगौर्रराङ्गस्यातुल-चरण-रेणूक्षित-तनुं  
     समुद्यत्-प्रेमोर्मीतुमुलहरिसङ्कीर्तन-रसैः ॥ १॥  
  
प्रभुक्रीडापात्रीममृतरसगात्रीमृषितटां  
     शिवब्रह्मेन्द्रादीडित-महित-माहात्म्यमुखराम् ।  
लसत्-किञ्जल्काम्भोजनि-मधुप-गर्भोरुकरुणा  
     महं वन्दे गङ्गामघ-निकर-भङ्गां जलकणाम् ॥ २॥  
  
सद्यः पातकसंहन्त्री सद्यो दुःखविनाशिनी ।  
सुखदा मोक्षदा गङ्गा गङ्गैव परमा गतिः ॥ ३॥  
  
       श्रीगङ्गास्नानमन्त्रः  
विष्णुपाद-प्रसूताऽसि वैष्णवी विष्णुदेवता ।  
पाहि नस्त्वेनसस्तस्मादाजन्ममरणान्तिकात् ॥ १॥  
  
       श्रीगङ्गास्तवः  
गङ्गे समस्तजगदम्ब चलत्तरङ्गेऽ  
     नङ्गारिचारुतरमस्तकपुष्पमाले ।  
कंसारिचारुचरणद्वयरेणुहर्षि  
     भक्त्या नमामि दुरितक्षयकारिणि त्वाम् ॥ १॥  
  
मातः समस्तसुखदे प्रवरे नदीनां  
     व्यासादिविप्रचयगीतगुणे गुणाढ्ये ।  
संसारभैरवमहार्णवमध्यनौके  
     वन्दे तवाङ्घ्रियुगलं दुरितापहारि ॥ २॥  
  
यस्यास्तवाम्बु कणिकामपि जन्हुकन्ये !  
     सौदासनामनृपतिर्द्विजकोटिहन्ता ।  
सम्प्राप्य मुक्तिमगमत् त्रिदशैरलभ्यां  
     तां त्वां नमामि शिरसा वरदे ! प्रसीद ॥ ३॥  
  
नारायणाच्युतजनार्दनकृष्णराम  
     गङ्गादिनाम वदतो मम देवि ! मातः ! ।  
संसारपातकनिवारिणि देहपात  
     स्त्वद्वारिणीह भवतु त्वदनुग्रहेण ॥ ४॥  
  
किंवा तपोभिरखिलेश्वरि ! किं जपैर्वा  
     दानैश्च किं तुरगमेधमुखैमखैर्वा ।  
त्वन्नीरशीकरमवाप्य सुरैरलभ्यां  
     मुक्तिं व्रजन्ति मनुजा अपि पापिनोऽपि ॥ ५॥  
  
स्वाहा त्वमेव परमेश्वरि ! या स्वधा त्वं  
     गीर्वाणवृन्दपितृलोकसुतृप्तिहेतुः ।  
सत्त्वं रजस्तम इति त्रिगुणस्वरूपा  
     सृष्टिस्थितिप्रलयकारिणि नौमि तां त्वाम् ॥ ६॥  
  
धत्ते ललाटफलके तव सैकतं यः  
     पुण्ड्रं च देवि तव तीरमृदा सदैव ।  
त्वत्राम सर्वरसधाम वदेच्च भक्त्या  
     तत्पादरेणुरखिलोऽस्तु ममैव मूधिर्न  ॥ ७॥  
  
इति स्तवकल्पद्रुमः श्रीगङ्गा-प्रणामः सम्पूर्णः ।  
  
  
Encoded and proofread by Anil Kumar Pandey anil.kumar17pandey at gmail.com   
  
