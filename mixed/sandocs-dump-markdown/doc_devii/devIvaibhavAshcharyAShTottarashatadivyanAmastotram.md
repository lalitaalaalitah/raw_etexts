---
Category: aShTottarashatanAma, devii, dashamahAvidyA, stotra, devI
File name: devIvaibhavAshcharyAShTottarashatadivyanAmastotram.itx
Language: Sanskrit
Latest update: December 12, 2012
Location: doc_devii
Proofread by: K S Ramachandran ramachandran_ksr at yahoo.ca
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: devIvaibhavAshcharyAShTottarashatadivyanAmastotram
Texttype: stotra
Transliterated by: K S Ramachandran ramachandran_ksr at yahoo.ca
engtitle: devIvaibhavAshcharyAShTottarashatadivyanAmastotram
itxtitle: devIvaibhavAshcharyAShTottarashatadivyanAmastotram
title: देवीवैभवाश्चर्याष्टोत्तरशतदिव्यनामस्तोत्रम्

---
  
 देवीवैभवाश्चर्याष्टोत्तरशतदिव्यनामस्तोत्रम्   
  
अस्य श्री देवी-वैभव-आश्चर्य-अष्टोत्तरशत-दिव्यनामस्तोत्र-महामन्त्रस्य  
आनन्दभैरव ऋषिः । अनुष्टुप् छन्दः । श्री आनन्दभैरवी  
श्रीमहात्रिपुरसुन्दरी देवता ।  
कूटत्रयेण बीज-शक्ति-कीलकम् ।  
मम श्री आनन्दभैरवी श्रीमहात्रिपुरसुन्दरीप्रसाद-  
सिद्ध्यर्थे सान्निध्यसिद्ध्यर्थे जपे विनियोगः ।  
कूटत्रयेण कर-षडङ्गन्यासः ॥  
  
भूर्भुवःसुवरोमिति दिग्बन्धः  
  
 ॥ ध्यानम् ॥  
  
क्वणत्काञ्चीदामा करिकलभकुम्भस्तननता  
परिक्षीणा मध्ये परिणतशरच्चन्द्रवदना ।  
धनुर्बाणान् पाशं सृणिमपि दधाना करतलैः  
पुरस्तादास्तां नः पुरमथितुराहोपुरुषिका ॥ १॥  
  
सुधासिन्धोर्मध्ये सुरविटपिवाटीपरिवृते  
मणिद्वीपे नीपोपवनवति चिन्तामणिगृहे ।  
शिवाकारे मञ्चे परमशिवपर्यङ्कनिलयां  
भजन्ति त्वां धन्याः कतिचन चिदानन्दलहरीम् ॥ २॥  
  
 ॥ पञ्चपूजा ॥  
  
लं पृथिव्यात्मिकायै गन्धं समर्पयामि ।  
हं आकाशात्मिकायै पुष्पैः पूजयामि ।  
यं वाय्वात्मिकायै धूपमाघ्रापयामि ।  
रं अग्न्यात्मिकायै दीपं दर्शयामि ।  
वं अमृतात्मिकायै अमृतं महानैवेद्यं निवेदयामि ।  
सं सर्वात्मिकायै सर्वोपचारान् समर्पयामि ॥  
  
ॐ ऐं ह्रीं श्रीं  
परमानन्दलहरी परचैतन्यदीपिका ।  
स्वयम्प्रकाशकिरणा नित्यवैभवशालिनी ॥ १॥  
  
विशुद्धकेवलाखण्डसत्यकालात्मरूपिणी ।  
आदिमध्यान्तरहिता महामायाविलासिनी ॥ २॥  
  
गुणत्रयपरिच्छेत्री सर्वतत्त्वप्रकाशिनी ।  
स्त्रीपुंसभावरसिका जगत्सर्गादिलम्पटा ॥ ३॥  
  
अशेषनामरूपादिभेदच्छेदरविप्रभा ।  
अनादिवासनारूपा वासनोद्यत्प्रपञ्चिका ॥ ४॥  
  
प्रपञ्चोपशमप्रौढा चराचरजगन्मयी ।  
समस्तजगदाधारा सर्वसञ्जीवनोत्सुका ॥ ५॥  
  
भक्तचेतोमयानन्तस्वार्थवैभवविभ्रमा ।  
सर्वाकर्षणवश्यादिसर्वकर्मदुरन्धरा ॥ ६॥  
  
विज्ञानपरमानन्दविद्या सन्तानसिद्धिदा ।  
आयुरारोग्यसौभाग्यबलश्रीकीर्तिभाग्यदा ॥ ७॥  
  
धनधान्यमणीवस्त्रभूषालेपनमाल्यदा ।  
गृहग्राममहाराज्यसांराज्यसुखदायिनी ॥ ८॥  
  
सप्ताङ्गशक्तिसम्पूर्णसार्वभौमफलप्रदा ।  
ब्रह्मविष्णुशिवेन्द्रादिपदविश्राणनक्षमा ॥ ९॥  
  
भुक्तिमुक्तिमहाभक्तिविरक्त्यद्वैतदायिनी ।  
निग्रहानुग्रहाध्यक्षा ज्ञाननिर्द्वैतदायिनी ॥ १०॥  
  
परकायप्रवेशादियोगसिद्धिप्रदायिनी ।  
शिष्टसञ्जीवनप्रौढा दुष्टसंहारसिद्धिदा ॥ ११॥  
  
लीलाविनिर्मितानेककोटिब्रह्माण्डमण्डला ।  
एकानेकात्मिका नानारूपिण्यर्धाङ्गनेश्वरी ॥ १२॥  
  
शिवशक्तिमयी नित्यशृङ्गारैकरसप्रिया ।  
तुष्टा पुष्टापरिच्छिन्ना नित्ययौवनमोहिनी ॥ १३॥  
  
समस्तदेवतारूपा सर्वदेवाधिदेवता ।  
देवर्षिपितृसिद्धादियोगिनीभैरवात्मिका ॥ १४॥  
  
निधिसिद्धिमणीमुद्रा शस्त्रास्त्रायुधभासुरा ।  
छत्रचामरवादित्रपताकाव्यजनाञ्चिता ॥ १५॥  
  
हस्त्याश्वरथपादातामात्यसेनासुसेविता ।  
पुरोहितकुलाचार्यगुरुशिष्यादिसेविता ॥ १६॥  
  
सुधासमुद्रमध्योद्यत्सुरद्रुमनिवासिनी ।  
मणिद्वीपान्तरप्रोद्यत्कदम्बवनवासिनी ॥ १७॥  
  
चिन्तामणिगृहान्तस्था मणिमण्डपमध्यगा ।  
रत्नसिंहासनप्रोद्यच्छिवमञ्चाधिशायिनी ॥ १८॥  
  
सदाशिवमहालिङ्गमूलसङ्घट्टयोनिका ।  
अन्योन्यालिङ्गसङ्घर्षकण्डूसङ्क्षुब्धमानसा ॥ १९॥  
  
कलोद्यद्बिन्दुकालिन्यातुर्यनादपरम्परा ।  
नादान्तानन्दसन्दोहस्वयंव्यक्तवचोऽमृता ॥ २०॥  
  
कामराजमहातन्त्ररहस्याचारदक्षिणा ।  
मकारपञ्चकोद्भूतप्रौढान्तोल्लाससुन्दरी ॥ २१॥  
  
श्रीचक्रराजनिलया श्रीविद्यामन्त्रविग्रहा ।  
अखण्डसच्चिदानन्दशिवशक्त्यैकरूपिणी ॥ २२॥  
  
त्रिपुरा त्रिपुरेशानी महात्रिपुरसुन्दरी ।  
त्रिपुरावासरसिका त्रिपुराश्रीस्वरूपिणी ॥ २३॥  
  
महापद्मवनान्तस्था श्रीमत्त्रिपुरमालिनी ।  
महात्रिपुरसिद्धाम्बा श्रीमहात्रिपुराम्बिका ॥ २४॥  
  
नवचक्रक्रमादेवी महात्रिपुरभैरवी ।  
श्रीमाता ललिता बाला राजराजेश्वरी शिवा ॥ २५॥  
  
उत्पत्तिस्थितिसंहारक्रमचक्रनिवासिनी ।  
अर्धमेर्वात्मचक्रस्था सर्वलोकमहेश्वरी ॥ २६॥  
  
वल्मीकपुरमध्यस्था जम्बूवननिवासिनी ।  
अरुणाचलशृङ्गस्था व्याघ्रालयनिवासिनी ॥ २७॥  
  
श्रीकालहस्तिनिलया काशीपुरनिवासिनी ।  
श्रीमत्कैलासनिलया द्वादशान्तमहेश्वरी ॥ २८॥  
  
श्रीषोडशान्तमध्यस्था सर्ववेदान्तलक्षिता ।  
श्रुतिस्मृतिपुराणेतिहासागमकलेश्वरी ॥ २९॥  
  
भूतभौतिकतन्मात्रदेवताप्राणहृन्मयी ।  
जीवेश्वरब्रह्मरूपा श्रीगुणाढ्या गुणात्मिका ॥ ३०॥  
  
अवस्थात्रयनिर्मुक्ता वाग्रमोमामहीमयी ।  
गायत्रीभुवनेशानीदुर्गाकाळ्यादिरूपिणी ॥ ३१॥  
  
मत्स्यकूर्मवराहादिनानारूपविलासिनी ।  
महायोगीश्वराराध्या महावीरवरप्रदा ॥ ३२॥  
  
सिद्धेश्वरकुलाराध्या श्रीमच्चरणवैभवा ॥ ३३॥  
  
श्रीं ह्रीं ऐं ॐ  
  
कूटत्रयेण षडाङ्गन्यासः ।  
भूर्भुवःसुवरोमिति दिग्विमोकः ।  
पुनर्ध्यानम् ।  
पुनः पञ्चपूजा ॥  
  
  
Encoded and proofread by K S Ramachandran ramachandran\_ksr at yahoo.ca  
  
