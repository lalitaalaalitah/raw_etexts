---
Acknowledge-Permission: http://granthamandira.net Gaudiya Grantha Mandira
Author: Vishwanatha Chakravarti
Category: devii, radha, vishvanAthachakravartin, dhyAnam, stavAmRRitalaharI, devI
File name: rAdhikAdhyAnAmRRitastotram.itx
Indexextra: (Text, Meaning)
Language: Sanskrit
Latest update: March 16, 2019
Location: doc_devii
Proofread by: Jan Brzezinski, Neal Delmonico
Send corrections to: sanskrit@cheerful.com
Site access: https://sanskritdocuments.org
SubDeity: radha
Subject: philosophy/hinduism/religion
Sublocation: devii
Text title: rAdhikAdhyAnAmRRitastotram
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: rAdhikAdhyAnAmRRitastotram by vishvanAthachakravartin
itxtitle: rAdhikAdhyAnAmRitastotram (vishvanAthachakravartin Thakkuravirachitam)
title: राधिकाध्यानामृइतस्तोत्रम् (विश्वनाथचक्रवर्तिन् ठक्कुरविरचितम्)

---
  
 श्रीराधिकाध्यानामृतस्तोत्रम्   
तडिच्चम्पकस्वर्णकाश्मीरभासः  
     स्वकान्त्या भृशं दण्डयित्र्या विलासः ।  
स्वरूपस्य तस्यास्तु वर्ण्यः  
     सुबोधद्रवो नामवर्णोऽपि कर्ण्यः ॥ १॥  
  
प्रफुल्लकुसुमप्रभाद्योतितानां  
     लसच्चन्द्रिकाप्रोतमेघोपमानाम् ।  
कचानां सचातुर्यबन्धेयमेणी  
     दृशः सच्चमर्याग्रिमा भाति वेणी ॥ २॥  
  
महानर्घ्यचूडामणीकामलेखा  
     प्लुता राजते चारुसीमन्तरेखा ।  
उडुद्योतिमुक्तैकपङ्क्तिं वहन्ती  
     किमास्येन्दुसौधैकधारोच्चलन्ती ॥ ३॥  
  
नवेन्दूपमे पत्रपाश्याप्रभाले  
     सुलीलालकालीवृते चारुभाले ।  
मदेनान्तरा चित्रितं चित्रकं तत्  
     विभात्यच्युतातृप्तनेत्रैकसम्पत् ॥ ४॥  
  
अतिश्यामला विज्यकन्दर्पचाप  
     प्रभाजिष्णुतां भ्रूद्वयी कुञ्चिताप ।  
मुखाम्भोजमाध्वीकपानादभीष्टा-  
     दचेष्टालिपङ्क्तिः किमेषा निविष्टा ॥ ५॥  
  
सफर्याविव प्रेष्ठलावण्यवन्ये  
     प्सिते राजतस्ते दृशौ हन्त धन्ये ।  
लसत्कज्जलाक्ते तयोः श्यामपक्ष्म  
     क्वचिद्विन्दते कान्तताम्बूललक्ष्म ॥ ६॥  
  
तडित्कन्दली मूर्ध्नि नक्षत्रयुक्ता  
     स्थिराधःसुधाबुद्बुदद्वन्द्वसक्ता ।  
यदि स्यात्सरोजान्तरे तां च भासा  
     मृगाक्ष्यास्तिरस्कुर्वती भाति नासा ॥ ७॥  
  
कपोलाक्षिबिम्बाधरश्रीविषक्तं  
     बह्वेन्मौक्तिकं पीतनीलातिरक्तम् ।  
स्मितोद्यत्पुटोदीर्णमाधुर्यवृष्टि-  
     र्लसत्यच्युतस्वान्ततर्षैकसृष्टिः ॥ ८॥  
  
लसत्कुण्डले कुण्डलीभूय मन्ये  
     स्थिते कामपाशायुधे हन्त धन्ये ।  
श्रुती रत्नचक्रीशलाकाञ्चिताग्रे  
     दृशौ कर्षतः श्रीहरये समग्रे ॥ ९॥  
  
अतिस्वच्छमन्तःस्थताम्बूलराग-  
     च्छटोद्गारि शोभाम्बुधौ किं ललाग ।  
कपोलद्वयं लोलताटङ्करत्न  
     द्युमच्चुम्बितं प्रेयसो यत्र यत्नः ॥ १०॥  
  
स्फुटद्बन्धुजीवप्रभाहारिदन्त-  
     च्छदद्वन्द्वमाभाति तस्या यदन्तः ।  
स्मितज्योत्स्नया क्षालितं या सतृष्णं  
     चकोरीकरोत्यत्यन्वहं हन्त कृष्णम् ॥ ११॥  
  
न सा विन्दते पाकिमारुण्यभाजि-  
     च्छविर्यत्तुलां दाडिमीबीजराजिः ।  
कथं वर्ण्यतां या त्वियं दन्तपङ्क्ति-  
     र्मुकुन्दाधरे पौरुषं या व्यनक्ति ॥ १२॥  
  
मुखाम्भोजमाधुर्यधारा वहन्ती  
     यदन्तः कियन् निम्नतां प्रापयन्ती ।  
किमेषा कस्तूरिकाबिन्दुभृत्तं  
     हरिं किं दधानं विभात्यासावृत्तम् ॥ १३॥  
  
स कण्ठस्तडित्कम्बुसौभाग्यहारी  
     त्रिरेखः पिकस्तव्यसौस्वर्यधारी ।  
स्रजं मालिकां मालिकां मौक्तिकानां  
     दधत्येव यः प्रेयसा गुम्फितानाम् ॥ १४॥  
  
उरोजद्वयं तुङ्गतापीनताभ्यां  
     समं सख्ययुक् कृष्णपाण्यम्बुजाभ्याम् ।  
नखेन्दुर्यदोदेतुमिच्छां विधत्ते  
     तदा कञ्चुकी कालिका नापि धत्ते ॥ १५॥  
  
म्रदिम्णा शिरीषस्य सौभाग्यसारं  
     क्षिपन्त्या वहन्त्या भुजाभोगभारम् ।  
तुलाशून्यसौन्दर्यसीमां दधत्या  
     निजप्रेयसेऽजस्रसौख्यं ददत्याः ॥ १६॥  
  
श्रितायाः स्वकान्तस्वतां कम्रगात्र्याः  
     श्रियाः श्रीविलासान् भृशं खर्वयन्त्याः ।  
गतांसद्वयी सौभगैकान्तकान्तं  
     यदा पाणिनोत्क्रामयेति सालकान्तम् ॥ १७॥  
  
तडिद्धामभृत्कङ्कणानद्धसीमा  
     घनद्योतचूडावली सास्त्रसीमा ।  
चकास्ति प्रकोष्ठद्वये या स्वनन्ती  
     स्मराजौ सुखाब्धौ सखीः प्लावयन्ती ॥ १८॥  
  
तद्भाति रक्तोत्पलद्वन्द्वशोचि-  
     स्तिरस्कारिपाणिद्वयं यत्र रोचिः ।  
शुभाङ्कावलेः सौभगं यद्व्यनक्ति  
     प्रियान्तर्हृदि स्थापने यस्य शक्तिः ॥ १९॥  
  
     (चतुर्भिः कुलकम्)  
नखज्योतिषा भान्ति ताः पाणिशाखाः  
     करोत्यूर्मिकालङ्कृता या विशाखा ।  
समासज्य कृष्णाङ्गुलीभिर्विलास-  
     स्तदासां यदा राजते हन्त रासः ॥ २०॥  
  
जनित्वैव नाभिसरस्युद्गता सा  
     मृणालीव रोमावलिर्भाति भासा ।  
स्तनच्छद्मनैवाम्बुजाते यदग्रे  
     मुखेन्दुप्रभामुद्रिते ते समग्रे ॥ २१॥  
  
कृशं किं नु शोकेन मुष्तिप्रमेयं  
     न लेभे मणिभूषणं यत्पिधेयम् ।  
निबद्धं वलीभिश्च मध्यं तथापि  
     स्फुटं तेन सुस्तव्यसौन्दार्यमपि ॥ २२॥  
  
क्वनत्किङ्किणीमण्डितं श्रोणीरोधः  
     परिस्फारि यद्वर्णने क्वास्ति बोधः ।  
कियान्वा कवेर्हन्त यत्रैव नित्यं  
     मुकुन्दस्य दृक्खञ्जनोऽवाप नृत्यम् ॥ २३॥  
  
प्रियानङ्गकेलिभरैकान्तवाटी  
     पटीव स्फुरत्यञ्चिता पट्टशाटी ।  
विचित्रान्तरीयोपरि श्रिभरेण  
     क्षिपन्ती नवेन्दीवराभाम्बरेण ॥ २४॥  
  
कदल्याविवानङ्गमाङ्गल्यसिद्धौ  
     समारोपिते श्रीमदूरू समृद्धौ ।  
विभातः परं वृत्ततापीनताभ्यां  
     विलासैर्हरेः चेतनाहारि याभ्याम् ॥ २५॥  
  
विराजत्यहो जानुयुग्मं पटान्तः  
     समाकर्षति द्रागथाप्यच्युतान्तः ।  
यदालक्ष्यते तत्र लावण्यसम्पत्  
     सुव्रित्तं लसत्कानकं सम्पुटं तत् ॥ २६॥  
  
तनुत्वं क्रमान्मूलतश्चारुजङ्घे  
     प्रयातः परिप्राप्तसौभाग्यसङ्घे ।  
पदाम्भोजयोर्नालता धारयन्त्यौ  
     स्वभामन्तरीयान्तरे गोपयन्त्यौ ॥ २७॥  
  
जयत्यङ्घ्रिपङ्केरुहद्वन्द्वमिष्टं  
     दलाग्रे नखेन्दुव्रजेनापि हृष्टम् ।  
क्वनन्नूपुरं हंसकारावभक्तं  
     हरिं रञ्जयत्येव लाक्षारसाक्तम् ॥ २८॥  
  
दराम्भोजताटङ्कवल्लीरथद्यै-  
     र्महालक्षनैर्भव्यवृन्दाभिवाद्यैः ।  
युतं यत्तलं मार्दवारुण्यशालि  
     स्मृतं यद्भवेदच्युताभीष्टपालि ॥ २९॥  
  
प्रिये श्यामलो लेढुभृङ्गो नलिन्या  
     मरन्दं परं दन्दशीति क्षुदन्या ।  
यदेतं बतेत्यच्युतोक्त्याञ्चलान्त-  
     र्मुखाब्जे सितेन्दुं दधे सालकान्तः ॥ ३०॥  
  
तमालम्ब्य लब्धौजसो माधवस्य  
     स्फुटं पाणिचापल्यमल्पं निरस्य ।  
तया स्वाधरः साधु कर्पूरलिप्तः  
     कृतो नेति नेत्यक्षरोद्गारदीप्तः ॥ ३१॥  
  
स जागर्ति तस्याः परिवारचेत-  
     स्तटेऽनुक्षणं रम्यलीलासमेतः ।  
अथाप्यष्टयामिक्यमुष्याः सपर्या  
     यथाकालमाचर्यते तेन वर्या ॥ ३२॥  
  
इति श्रीविश्वनाथचक्रवर्तिठक्कुरविरचितस्तवामृतलहर्यां  
           श्रीराधिकाध्यानामृतस्तोत्रं सम्पूर्णम् ।  
  
  
  
