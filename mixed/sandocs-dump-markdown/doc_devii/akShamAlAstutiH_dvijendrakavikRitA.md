---
Author: Kavi Dvijendra
Category: devii, sarasvatI, devI
Description/comments: Brihat Stotra Ratnakar Shivadutta Shastri
File name: akShamAlAstutiH.itx
Language: Sanskrit
Latest update: February 19, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: akShamAlAstutiH
engtitle: akShamAlAstutiH
itxtitle: akShamAlAstutiH (dvijendrakavikRitA)
title: अक्षमालास्तुतिः (द्विजेन्द्रकविकृइता)

---
  
 अक्षमालास्तुतिः   
श्रीगायत्रीं त्रयीं विद्यां प्रणम्य परमेश्वरीम् ।  
``अक्षमाला-स्तुतिं'' दिव्यां करोमि सुखदां सताम् ॥ १॥  
  
अथाऽव्यक्ताऽऽदिशक्तिर्या महादेवीन्दिरेश्वरीम् ।  
उमोर्ध्वकेशी ऋग्वेदा ``ऋ''रूपा ऋद्धिदायिनी ॥ २॥  
  
ऌप्तधर्माऽस्ति ``ऌ''नाम्नी त्वेकाक्षरविहारिणी ।  
ऐन्द्री ह्योङ्काररूपा या चौपासनफलप्रदा ॥ ३॥  
  
अण्डमध्यस्थिता देवी ``अ''कारमनुरूपिणी ।  
षोडशीं लोकपूज्यां तां सर्वदा संस्मराम्यहम् ॥ ४॥  
  
ततो व्यञ्जनवर्णस्थां कमलां खगवाहनाम् ।  
गङ्गां च धर्मदां देवीं ``ङ''क्षरां प्रणमाम्यहम् ॥ ५॥  
  
चण्डिकां सततं वन्दे देवीं छन्दोऽनुगां पराम् ।  
जयन्तीं क्षणनिर्घोषां ``ञ''रूप-वृषवाहनाम् ॥ ६॥  
  
टङ्कवर्णान्वितां दिव्यां ``ठ-ठ''शब्द-निनादिनीम् ।  
डमरूभूषणां देवीं ढक्काहस्तां नमाम्यहम् ॥ ७॥  
  
``ण''वर्णरूपिणीं दिव्यां तप्तकाञ्चनभूषणाम् ।  
थावरां सततं वन्दे दण्डकारण्यवासिनीम्! ॥ ८॥  
  
धर्मशीलां नदीरूपां परब्रह्मात्मिकां तथा ।  
फलदां बहुनेत्रां च भवानीं प्रणतोऽस्म्यहम् ॥ ९॥  
  
मालिनी तां महामायां पञ्चविंशतिवर्णिकाम् ।  
नत्वा पुनः स्मराम्यत्र यक्षवर्णात्मिकाद्भुताम् ॥ १०॥  
  
यक्षिणां योगमायां तां रामां लक्ष्मीं सुखप्रदाम् ।  
वरदां शारदां दिव्यां षण्मुखीं च सरस्वतीम् ॥ ११॥  
  
हरि-रुद्रप्रियां देवीं क्षमाशीलां नवात्मिकाम् ।  
पञ्चाशद्वर्णरूपां तां स्मरामि सर्वदा शुभाम् ॥ १२॥  
  
यस्य स्मरणमात्रेण प्रसन्नां वर्णमात्रिका ।  
सम्भूयात् सा सदा लोके सर्वमङ्गलकारिणी ॥ १३॥  
  
नेत्रद्वयखयुग्मेऽब्दे श्री द्विजेन्द्रविनिर्मिता ।  
ज्येष्ठमासेऽत्र काश्यां वै प्रोद्गता साऽक्षमालिका ॥ १४॥  
  
इति रत्नमयीं देवीं गायत्रीतुष्टिकारिणीम् ।  
स्तुतिं पठेन्नरो नित्यं ब्रह्मसायुज्यमाप्नुयात् ॥ १५॥  
  
इति श्रीगार्ग्यमुनि द्विजेन्द्रकविकृता अक्षमालास्तुतिः सम्पूर्णा ।  
  
  
Proofread by Aruna Narayanan narayanan.aruna at gmail.com  
  
