---
Category: hRidaya, devii, sarasvatI, devI
File name: vidyAdAnavAksarasvatIhRidayastotra.itx
Language: Sanskrit
Latest update: February 2, 2013
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: vidyAdAnavAksarasvatIhRidayastotra
Transliterated by: PSA Easwaran psaeaswaran at gmail.com
engtitle: vidyAdAnavAksarasvatIhRidayastotram
itxtitle: vidyAdAnavAksarasvatIhRidayastotram
title: विद्यादानवाक्सरस्वतीहृइदयस्तोत्रम्

---
  
 विद्यादानवाक्सरस्वतीहृदयस्तोत्रम्   
  
ॐ अस्य श्री वाग्वादिनी शारदामन्त्रस्य मार्कण्डेयाश्वलायनौ ऋषी,  
स्रग्धरा अनुष्टुभौ छन्दसी,   
श्रीसरस्वती देवता । श्रीसरस्वतीप्रसादसिद्ध्यर्थे विनियोगः ॥   
ध्यानम् ॥   
शुक्लां ब्रह्मविचारसारपरमां आद्यां जगद्व्यापिनीं  
वीणापुस्तकधारिणीमभयदां जाड्यान्धकारापहाम् ।  
हस्ते स्फाटिकमालिकां विदधतीं पद्मासने संस्थितां  
वन्दे तां परमेष्वरीं भगवतीं बुद्धिप्रदां शारदाम् ॥ १॥  
  
ब्रह्मोवाच ।  
ह्रीं ह्रीं हृद्यैकविद्ये शशिरुचिकमलाकल्पविस्पष्टशोभे   
भव्ये भव्यानुकूले कुमतिवनदहे विश्ववन्द्याङ्घ्रिपद्मे ।  
पद्मे पद्मोपविष्टे प्रणतजनमनोमोदसम्पादयित्रि   
प्रोत्प्लुष्टा ज्ञानकूटे हरिनिजदयिते देवि संसारसारे ॥ २॥  
  
ऐं ऐं ऐं इष्टमन्त्रे कमलभवमुखाम्भोजरूपे स्वरूपे  
रूपारूपप्रकाशे सकलगुणमये निर्गुणे निर्विकारे ।  
न स्थूले नैव सूक्ष्मेऽप्यविदितविषये नापि विज्ञानतत्त्वे  
विश्वे विश्वान्तराळे सुरवरनमिते निष्कळे नित्यशुद्धे ॥ ३॥  
  
ह्रीं ह्रीं ह्रीं जापतुष्टे हिमरुचिमुकुटे वल्लकीव्यग्रहस्ते  
मातर्मातर्नमस्ते दह दह जडतां देहि बुद्धिं प्रशस्ताम् ।  
विद्ये वेदान्तगीते श्रुतिपरिपठिते मोक्षदे मुक्तिमार्गे  
मार्गातीतप्रभावे भव मम वरदा शारदे शुभ्रहारे ॥ ४॥  
  
ध्रीं ध्रीं ध्रीं धारणाख्ये धृतिमतिनुतिभिः नामभिः कीर्तनीये  
नित्ये नित्ये निमित्ते मुनिगणनमिते नूतने वै पुराणे ।  
पुण्ये पुण्यप्रभावे हरिहरनमिते वर्णशुद्धे सुवर्णे  
मन्त्रे मन्त्रार्थतत्त्वे मतिमतिमतिदे माधवप्रीतिनादे ॥ ५॥  
  
ह्रीं क्षीं धीं ह्रीं स्वरूपे दह दह रुदितं पुस्तकव्यग्रहस्ते  
सन्तुष्टाचारचित्ते स्मितमुखि सुभगे जम्भनिस्तम्भविद्ये ।  
मोहे मुग्द्धप्रबोधे मम कुरु सुमतिं ध्वान्तविध्वंसनित्ये  
गीर्वाग् गौर्भारती त्वं कविवररसनासिद्धिदा सिद्धिसाद्ध्या ॥ ६॥  
  
सौं सौं सौं शक्तिबीजे कमलभवमुखाम्भोजभूतस्वरूपे   
रूपारूपप्रकाशे सकलगुणमये निर्गुणे निर्विकारे ।  
न स्थूले नैव सूक्ष्मेऽप्यविदितविभवे जाप्यविज्ञानतत्त्वे  
विश्वे विश्वान्तराळे सुरगणनमिते निष्कळे नित्यशुद्धे ॥ ७॥  
  
स्तौमि त्वां त्वां च वन्दे भज मम रसनां मा कदाचित् त्यजेथा  
मा मे बुद्धिर्विरुद्धा भवतु न च मनो देवि मे जातु पापम् ।  
मा मे दुःखं कदाचिद्विपदि च समयेऽप्यस्तु मेऽनाकुलत्वम्  
शास्त्रे वादे कवित्वे प्रसरतु मम धिः माऽस्तु कुण्ठा कदाचित् ॥ ८॥  
  
इत्येतैः श्लोकमुख्यैः प्रतिदिनमुषसि स्तौति यो भक्तिनम्रः  
देवीं वाचस्पतेरप्यतिमतिविभवो वाक्पटुर्नष्टपङ्कः ।  
सः स्यादिष्टार्थलाभः सुतमिव सततं पाति तं सा च देवि   
सौभाग्यं तस्य लोके प्रभवति कविताविघ्नमस्तं प्रयाति ॥ ९॥  
  
ब्रह्मचारी व्रती मौनी त्रयोदश्यां निरामिषः ।  
सारस्वतो नरः पाठात् स स्यादिष्टार्थलाभवान् ॥ १०॥  
  
पक्षद्वयेऽपि यो भक्त्या त्रयोदश्येकविंशतिम् ।  
अविच्छेदं पठेद्धीमान् ध्यात्वा देवीं सरस्वतीम् ॥ ११॥  
  
शुक्लाम्बरधरां देवीं शुक्लाभरणभूषिताम् ।  
वाञ्छितं फलमाप्नोति स लोके नात्र संशयः ॥ १२॥  
  
इति ब्रह्मा स्वयं प्राह सरस्वत्याः स्तवं शुभम् ।  
प्रयत्नेन पठेन्नित्यं सोऽमृतत्वं प्रयच्छति ॥ १३॥  
  
इति श्रीब्रह्माण्डपुराणे नारदनन्दिकेश्वरसंवादे ब्रह्मप्रोक्ते  
विद्यादानवाक्सरस्वतीहृदयस्तोत्रं सम्पूर्णम् ॥  
  
  
Encoded and proofread by PSA Easwaran psaeaswaran at gmail.com  
  
