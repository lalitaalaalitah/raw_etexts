---
Author: Ottuur Unni Namboodripaadu
Category: aShTaka, devii, durgA, devI
File name: mAndhAtRishaileshvarI8.itx
Language: Sanskrit
Latest update: June 19, 2011
Location: doc_devii
Proofread by: Usha Iyer iyerku at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: mAndhAtRishaileshvarI aShTakam
Transliterated by: Usha Iyer iyerku at gmail.com
engtitle: mAndhAtRishaileshvarI stotra
itxtitle: mAndhAtRishaileshvarIstotram
title: मान्धातृइशैलेश्वरीस्तोत्रम्

---
  
 मान्धातृशैलेश्वरीस्तोत्र   
  
      श्री गणेशाय नमः ॥  
  
वन्दे नीलकलेवरां त्रिनयनान्दंष्ट्राकरालाननां,  
घण्टा मर्मशरावमुण्ड भुजगैः खट्वाङ्गशूलासिभिः ।  
आरूढाष्टभुजां किरीटरशनाघोषादिभिर्भूषणै -  
राशीर्षाङ्घ्रिविटङ्कितां भगवतीम् मान्धातृशैलेश्वरीम् ॥ १॥  
  
मञ्जीरैर्मुखरीकृताङ्घ्रियुगलां सन्ध्याभ्रशोणाम्बरां  
चञ्चद्घोरकृपाणपाणिकमला मुज्जृम्भितभ्रूलतां ।  
सारम्भप्रसरत्स्फुलिङ्ग नयनामुच्चाट्टहासस्वनैर्  
निर्धूताखिलसद्भयामनुभजे मान्धातृशैलेश्वरीम् ॥ २॥  
  
वन्दे वक्षसिवृक्णदानवशिरो मालामयं कञ्चुकं,  
कर्णे कुञ्जरकुण्डलं कटितटे भोगीन्द्रकाञ्चीगुणम् ।  
हस्तेदारिकरक्तपङ्किलमुखं धृत्वा खलानां भयं,  
शिष्टानामभयं च या दिशति तां मान्धातृशैलेश्वरीम् ॥ ३॥  
  
स्मेरापाङ्गविलोकविभ्रमरसैः शूलादिभिश्चायुधैः -  
साधूनां च दुरात्मनां च हृदयग्रन्थिंसकौतूहलम् ।  
कृन्तन्तीम् भुवनत्रयैकजननीं वात्सल्यवारान्निधिं  
वन्देऽस्मत् कुलदेवतां शरणदां मान्धातृशैलेश्वरीम् ॥ ४॥  
  
शुद्धान्तःकरणस्य शम्भुचरणां भोजेप्रपन्नात्मनो,  
निष्कामस्य तपोधनस्य, जगतां श्रेयोविधानार्थिनः ।  
मान्धातुर्हितकारिणीं गिरिसुता पुत्रीं कृपावर्षिणीं  
वन्दे भक्तपरायणां भगवतीम् मान्धातृशैलेश्वरीम् ॥ ५॥  
  
कैलासादवतीर्यभार्गववरक्षोणीगते पावन -  
क्षेत्रेसन्निहितांसदा हरिहरब्रह्म्यादिभिः पूजितां ।  
भक्तानुग्रहकातरां, स्थिरचरप्राणिव्रजस्याम्बिकां  
मान्धातुर्वशवर्तिनीमनुभजे मान्धातृशैलेश्वरीम् ॥ ६॥  
  
सङ्ख्यातीतभटैर्वृतेनरिपुणा सामूतिरिक्षोणिपे  
नाक्रान्तस्यनिजाङ्घ्रिमात्रशरणस्यात्यल्पसेनाभृतः  
प्राणंवल्लुवभूमिपस्यतिलशस्तेषांशिरच्छेदनै -  
रक्षन्तीमनुकम्पयानुकलये मान्धातृशैलेश्वरीम् ॥ ७॥  
  
तुर्यस्थानविहारिणीमशरणानुद्धर्तुमाकाङ्क्षिणी -  
मार्षोर्व्यामवतारिणीं भृगुवरक्षेत्रेस्थिरावासिनीम् ।  
भक्तानामभयङ्करीमविरलोत्सर्पत् कृपानिर्झरीं  
वाताधीश सहोदरीं परिभजे मान्धातृशैलेश्वरीम् ॥ ८॥  
  
  
  
Composed by OttUr Unni NamboodripAdu  
  
Encoded and proofread by Usha K.Iyer iyerku at gmail.com  
  
