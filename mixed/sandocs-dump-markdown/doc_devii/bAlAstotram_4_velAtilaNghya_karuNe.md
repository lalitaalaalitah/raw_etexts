---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlAstotram4.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Stotram  4
engtitle: bAlAstotram 4
itxtitle: bAlAstotram 4 (velAtilaNghya karuNe)
title: बालास्तोत्रम् ४ (वेलातिलण्घ्य करुणे)

---
  
 श्रीबालास्तोत्रम् ४   
वेलातिलङ्घ्य करुणे ! विबुधेन्द्रवन्द्ये  
     लीलाविनिर्मितचराचरहृन्निवासे ।  
मालाकिरीटमणिकुण्डलमण्डिताङ्गे  
     बालाम्बिके ! मयि निधेहि कृपाकटाक्षम् ॥ १॥  
  
कञ्जासनादि मणिमञ्जुकिरीटकोटि  
     प्रत्युप्तरत्नरुचिरञ्जितपादपद्मे ।  
मञ्जीरमञ्जुलविनिर्जितहंसनादे  
     बालाम्बिके मयि निधेहि कृपाकटाक्षम् ॥ २॥  
  
प्रालेयभानुकलिकाकलितातिरम्ये  
     पादाग्रजावलिविनिर्जितमौक्तिकाभे ।  
प्राणेश्वरि ! प्रथमलोकपते ! प्रजानां  
     बालाम्बिके ! मयि निधेहि कृपाकटाक्षम् ॥ ३॥  
  
जङ्घादिभिर्विजितचित्तजतूणीभागे  
     रम्भादिमार्दवकरीन्द्रकरोरुयुग्मे ।  
शम्पाशताधिकसमुज्ज्वलचेललीले !  
     बालाम्बिके! मयि निधेहि कृपाकटाक्षम् ॥ ४॥  
  
माणिक्यमौक्तिकविनिर्मितमेखलाढ्ये  
     मायाविलग्नविलसन्मणिपट्टबन्धे ।  
लोलम्बराजिविलसन्नवरोमजाले  
     बालाम्बिके ! मयि निधेहि कृपाकटाक्षम् ॥ ५॥  
  
न्यग्रोधपल्लवतलोदरनिम्ननाभे  
     निर्धूतहारविलसत्कुचचक्रवाके ।  
निष्कादिमञ्जुमणिभूषणभूषिताङ्गे  
     बालाम्बिके! मयि निधेहि कृपाकटाक्षम् ॥ ६॥  
  
कन्दर्पचापमदभङ्गकृतातिरम्ये  
     भ्रूवल्लरीविविधचेष्टितरम्यमाने ।  
कन्दर्पसोदरसमाकृतिफालदेशे  
     बालाम्बिके ! मयि निधेहि कृपाकटाक्षम् ॥ ७॥  
  
मुक्तावलीविलसदूर्मितकुम्बुकण्ठे  
     मन्दस्मिताननविनिर्मितचन्द्रबिम्बे ।  
भक्तेष्टदाननिरतामृतपूर्णदृष्टे  
     बालाम्बिके ! मयि निधेहि कृपाकटाक्षम् ॥ ८॥  
  
कर्णावलम्बिमणिकुण्डलगण्डभागे  
     कर्णान्तदीर्घनवनीरजपत्रनेत्रे ।  
स्वर्णायकादिगुणमौक्तिकशोभिनासे  
     बालाम्बिके ! मयि निधेहि कृपाकटाक्षम् ॥ ९॥  
  
लोलम्बराजिललितालकजालशोभे  
     मल्लीनवीनकलिकानवकुन्दजाले ।  
भालेन्दुमञ्जुलकिरीटविराजमाने  
     बालाम्बिके ! मयि निधेहि कृपाकटाक्षम् ॥ १०॥  
  
बालाम्बिके ! महाराज्ञि विद्या(वैद्य)नाथप्रियेश्वरि ! ।  
पाहि मामम्ब! कृपया त्वत्पादं शरणं गतः ॥ ११॥  
  
इति श्रीबालास्तोत्रं (४) सम्पूर्णम् ।  
  
  
Proofread by PSA Easwaran   
  
