---
Author: Shankaracharya
Category: aShTaka, devii, nadI, devI, shankarAchArya
File name: manikarnika8.itx
Language: Sanskrit
Latest update: June 14, 2000
Location: doc_devii
Proofread by: Savithri D. savdev at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism
Sublocation: devii
Text title: maNikarNikaashhTakaM Hymn to River  Manikarnika
Transliterated by: Savithri D. savdev at hotmail.com
engtitle: Hymn to River Manikarnika
itxtitle: maNikarNikAShTakam (shaNkarAchAryavirachitam)
title: मणिकर्णिकाष्टकम् (शण्कराचार्यविरचितम्)

---
  
 मणिकर्णिकाष्टकम्   
  
त्वत्तीरे मणिकर्णिके हरिहरौ सायुज्यमुक्तिप्रदौ  
वादन्तौ कुरुतः परस्परमुभौ जन्तोः प्रयाणोत्सवे ।  
मद्रूपो मनुजोऽयमस्तु हरिणा प्रोक्तः शिवस्तत्क्षणात्  
तन्मध्याद्भृगुलाञ्छनो गरुडगः पीताम्बरो निर्गतः ॥ १॥  
  
इन्द्राद्यास्त्रिदशाः पतन्ति नियतं भोगक्षये ये पुन  
र्जायन्ते मनुजास्ततोपि पशवः कीटाः पतङ्गादयः ।  
ये मातर्मणिकर्णिके तव जले मज्जन्ति निष्कल्मषाः  
सायुज्येऽपि किरीटकौस्तुभधरा नारायणाः स्युर्नराः ॥ २॥  
  
काशी धन्यतमा विमुक्तनगरी सालङ्कृता गङ्गया  
तत्रेयं मणिकर्णिका सुखकरी मुक्तिर्हि तत्किङ्करी ।  
स्वर्लोकस्तुलितः सहैव विबुधैः काश्या समं ब्रह्मणा  
काशी क्षोणितले स्थिता गुरुतरा स्वर्गो लघुत्वं गतः ॥ ३॥  
  
गङ्गातीरमनुत्तमं हि सकलं तत्रापि काश्युत्तमा  
तस्यां सा मणिकर्णिकोत्तमतमा येत्रेश्वरो मुक्तिदः ।  
देवानामपि दुर्लभं स्थलमिदं पापौघनाशक्षमं  
पूर्वोपार्जितपुण्यपुञ्जगमकं पुण्यैर्जनैः प्राप्यते ॥ ४॥  
  
दुःखाम्भोधिगतो हि जन्तुनिवहस्तेषां कथं निष्कृतिः  
ज्ञात्वा तद्वि विरिञ्चिना विरचिता वाराणसी शर्मदा ।  
लोकाःस्वर्गसुखास्ततोऽपि लघवो भोगान्तपातप्रदाः  
काशी मुक्तिपुरी सदा शिवकरी धर्मार्थमोक्षप्रदा ॥ ५॥  
  
एको वेणुधरो धराधरधरः श्रीवत्सभूषाधरः  
योऽप्येकः किल शङ्करो विषधरो गङ्गाधरो माधवः ।  
ये मातर्मणिकर्णिके तव जले मज्जन्ति ते मानवाः  
रुद्रा वा हरयो भवन्ति बहवस्तेषां बहुत्वं कथम् ॥ ६॥  
  
त्वत्तीरे मरणं तु मङ्गलकरं देवैरपि श्लाध्यते  
शक्रस्तं मनुजं सहस्रनयनैर्द्रष्टुं सदा तत्परः ।  
आयान्तं सविता सहस्रकिरणैः प्रत्युग्दतोऽभूत्सदा  
पुण्योऽसौ वृषगोऽथवा गरुडगः किं मन्दिरं यास्यति ॥ ७॥  
  
मध्याह्ने मणिकर्णिकास्नपनजं पुण्यं न वक्तुं क्षमः  
स्वीयैरब्धशतैश्चतुर्मुखधरो वेदार्थदीक्षागुरुः ।  
योगाभ्यासबलेन चन्द्रशिखरस्तत्पुण्यपारङ्गतः  
त्वत्तीरे प्रकरोति सुप्तपुरुषं नारायणं वा शिवम् ॥ ८॥  
  
कृच्छैर्ः कोटिशतैः स्वपापनिधनं यच्चाश्वमेधैः फलं  
तत्सर्वे मणिकर्णिकास्नपनजे पुण्ये प्रविष्टं भवेत् ।  
स्नात्वा स्तोत्रमिदं नरः पठति चेत्संसारपाथोनिधिं  
तीर्त्वा पल्वलवत्प्रयाति सदनं तेजोमयं ब्रह्मणः ॥ ९॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
मणिकर्णिकाष्टकं सम्पूर्णम् ॥  
  
  
Encoded by Savithri D savdev at hotmail.com  
%Date: Fri, 09 Jun 2000  
  
