---
Author: viThThaleshvara
Category: devii, radha, puShTimArgIya, aShTaka, viThThaleshvara, devI
Description/comments: puShTimArgIya stotraratnAkara
File name: svAminyaShTakam.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_devii
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: svAminyaShTakam
engtitle: svAminyaShTakam
itxtitle: svAminyaShTakam (viThThaleshvaravirachitam)
title: स्वामिन्यष्टकम् (विठ्ठलेश्वरविरचितम्)

---
  
 श्रीस्वामिन्यष्टकम्   
  
रहस्यं श्रीराधेत्यखिलनिगमानामिव धनं  
     निगूढं यद्वाणी जपत सततं जातु न परम् ।  
प्रदोषे दृग्मोषे पुलिनगमनायातिमधुरं  
     बलत्तस्याश्चञ्चच्चरणयुगमास्तां मनसि मे ॥ १॥  
  
अमन्दप्रेमार्द्रप्रियकरतलं कुङ्कुमपिष-  
     त्कुचद्वन्द्वे वक्षस्यपि च दधती चारु सततम् ।  
कृपां कुर्याद्राधामयि रुचिरहेमाद्रिशिखरो-  
     दितप्रावृण्मेघस्मरहरहरी चूचुकमिषात् ॥ २॥  
  
निमन्त्र्य प्रातर्या निजहृदयनाथं निरुपमा  
     सुकौमार्यैकाकिन्यतिघनवनादात्मभवने ।  
वधियान्नं स्वादु स्वयमतिमुदा भोजयति सा  
     मयि प्रीता राधा भवतु हरिसङ्गार्पितमनाः ॥ ३॥  
  
विधाय श्यामांसे निजभुजलतामिन्दुवदनं  
     कटाक्षैः पश्यन्ती कुवलयदलाक्षी मधुपतेः ।  
मुदा गायन्ती या मथुरमुरलीजातनिनदा-  
     नुसारं तारं सा फलतु मम राधावदनयोः ॥ ४॥  
  
अमन्दप्रेमार्द्रात्किसलयमयात्कोलशयना-  
     दुषस्युत्थायाब्जारुणतरकपोलातिरुचिरा ।  
गृहं यान्ती श्रान्तिस्थगितगतिरास्याम्बुजगतं  
     घनीभूतं राधा रसमनुदिनं मे वितरतु ॥ ५॥  
  
प्रियेणाक्ष्णा संसूचितनवनिकुञ्जेषु विविध-  
     प्रसूनैर्निर्मायातिशयरुचिरं केलिशयनम् ।  
दिगत्येषा गुञ्जन्मधुपमुखरे धारपवनी-  
     श्रिते क्रीडन्ती मे निजचरणदास्यं वितरतु ॥ ६॥  
  
कदम्बारूढं या निजपतिमजानन्त्यहनि त-  
     त्तले कुर्वन्ती स्वप्रियतमसखीभिः सह कथाम् ।  
अकस्मादुद्वीक्ष्य स्फुटतरलहारोरसमिति  
     स्मितस्मेरव्रीडाऽऽननमुदिरदृक् सा मम गतिः ॥ ७॥  
  
न मे भूयान्मोक्षो न पुनरमराधीशसदनं  
     न योगो न ज्ञानं न विषयसुखं दुःखकदनम् ।  
त्वदुच्छिष्टं भोज्यं तव पदजलं पेयमपि त-  
     द्रजो मूर्ध्नि स्वामिन्यनुसवनमस्तु प्रतिभवम् ॥ ८॥  
  
इति श्रीमद्गोपीजनचरणपङ्केरुहयुगा-  
     नुगत्याऽऽनन्दाम्भोनिधिविभृतवाक्कायमनसा ।  
मयेदं प्रादुर्भावितमतिसुखं विठ्ठलपदा-  
     भिधेये मय्येव प्रतिफलतु सर्वत्र सततम् ॥ ९॥  
  
     इति श्रीविठ्ठलेश्वरविरचितं स्वामिन्यष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
