---
Author: Maheshvaranandasarasvati
Category: devii, devI
Description/comments: Brihat Stotra Ratnakar Shivadutta Shastri
File name: bhAratavijayastotram.itx
Language: Sanskrit
Latest update: February 19, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: bhAratavijayastotram
engtitle: bhAratavijayastotram
itxtitle: bhAratavijayastotram (maheshvarAnandasarasvatIvirachitam)
title: भारतविजयस्तोत्रम् (महेश्वरानन्दसरस्वतीविरचितम्)

---
  
 भारतविजयस्तोत्रम्   
मङ्गल्योल्लासलीलः करट-मदनदी-स्नान-पानप्रमत्त-  
     श्चञ्चद्भिश्चञ्चरीकैः कलित-कलकलः स्वस्ति-पुण्याह्वघोषैः ।  
दोर्दण्डैरस्त्र-शस्त्र-प्रहरणपटुभिर्ज्वाल-माला-जटालैः  
     प्रत्यूह-व्यूहहन्ता जनयतु विजयं कुञ्जरग्रामणीर्नः ॥ १॥  
  
दिव्यैस्तेजोभिरिद्धा प्रबल-भुजवनोत्ताल-कीलायुधाढ्या  
     सिंहस्कन्धाधिरूढा विपुलबल-वलद्वाहिनी-व्यूहभीमा ।  
गर्जातर्जाः सृजन्ती महिषमरिचमूं मथ्नती रिष्टिवृष्ट्या  
     तुष्टा स्वेष्टा विशिष्टा घटयतु घटनाश्चण्डिका नः प्रचण्डा ॥ २॥  
  
सङ्कल्पानल्पलीला-क्षण-गण-जनितानन्त-सृष्टिप्रवाहः  
     सर्वज्ञः सर्वशिक्तः श्रुतनुतमहिमा मेदुर-श्रीमनोज्ञः ।  
लोकग्रास-प्रसक्त -प्रलय-घनघटाटोप-घोरान् मयादीन्  
     धुन्वन् ध्वस्तान् धिनोतु ध्वनित-जयरवैधूर्धरो धूर्जटीनः ॥ ३॥  
  
लोकालोकाग्रजाग्रन्मद मुदिर-महाचण्डशौण्डोग्रदण्डः  
     प्रोद्दण्डो दानवेन्द्रो विजितवसुमतीवैभवः स्वर्णशय्यः ।  
यत्तीव्राघातरूक्षा-क्षत-खरनखरैर्दीर्घनिद्रां सहेलं  
     प्राप्तः सोऽव्याजभव्यः कलयतु कुशलं भारतस्याद्यसिंहः ॥ ४॥  
  
सर्वां सृष्टिं समस्ताञ् जनगणनिकरान् व्यश्नुवानं समन्ताद्  
     ध्वान्त व्यात्तास्यघोरं मलिनितजगती-जालमुद्यन् विभिन्दन् ।  
तीव्रै जाग्रत्प्रवेगैर्ज्वलन-कण-गणोद्गगुण-गर्वेरखवै-  
     रुस्रैरश्रान्त-नेमिर्दिशतु विजयिनीं सुश्रियं श्रीरविर्नः ॥ ५॥  
  
श्रीमन् भूताधिनाथ-प्रमथगणपते सर्वशक्ते पुरारे  
     सर्वोत्तुङ्गे हिमाद्रे सुरुचिरशिखरे वैजयन्ती जयन्ती ।  
प्रोच्चैरुड्डीयमाना चिरतरमहिमा भारतीया लसन्तीं  
     प्राग्वद् दोधूयमाना विहरतु गगने विश्वववन्द्याभिनन्द्या ॥ ६॥  
  
वेदाः शास्त्राणि यागाः शुचिरुचिरुचिरा आश्रमा वर्णभागा-  
     स्तीर्थान्यस्वप्नसौधा जनगणवितता संस्कृतिः सभ्यता च ।  
सम्पूर्णो धर्मराशिः प्रशमितविपुलापत्तिराष्ट्रं समग्रं  
     वृद्धिः सिद्धिः समृद्धिः सकलसुरपतेऽक्षुण्णतां नीयतां नः ॥ ७॥  
  
सर्वाधिष्ठानभूमन् भरतभुवनिमां व्योमयानैरसङ्ख्यैः  
     शस्त्रास्त्रैर्नैकभेदैरतुलित-विभवैर्घोर-सामर्थ्य-सार्थैः ।  
दुर्धर्षा दुर्विभेद्या कलित-नव नवोत्साहपर्णाभ्युदीर्णा  
     सङ्ख्यातीताप्रतूर्ण जयतु खलबलं वाहिनी भारतीया ॥ ८॥  
  
देशेऽस्मिन् द्राक् समस्ते विपुल-जयरवो दुन्दुभिर्ध्वानधीरः  
     यूनामुत्साह-सिंह-ध्वनिभिरविरतं श्रूयतां श्रीनिवास ।  
किञ्चार्यावर्त-भूमिर्निज-विजयलसत् प्राज्य-सौराज्यसिम्नां  
     पूर्णाखण्डद्युतीनां प्रगुणितगरिमा स्यात् खनिर्वर्धितानाम् ॥ ९॥  
  
ध्वस्तानः शत्रवः स्युस्त्वरितमिहसुखाः सन्तु गावः समग्राः  
     सर्वे नार्यो नराश्च प्रमथित-विपुलापत्तयः सन्तवदीनाः ।  
भूमिः सस्याभ्युदीर्णा खल-बलजयिनी वाहिनी नोऽस्त्वजय्या  
     भयात् भूयो भवानीप्रभुरयमखिलानुग्रहे रक्षको नः ॥ १०॥  
  
सर्वैर्नव्यैरसङ्ख्यैर्गुणगण-भरितैः सज्जितानो युवानः  
     सोत्साहाः सङ्घबद्धाः प्रबलरिपुचमूनाथलीलावदानाः ।  
सङ्ख्यातीताः पतन्तः करिनिकरदलत् सिंहविक्रान्तवीर्याः  
     श्रीनाथानुग्रहात्ते विजयमलमरं मोदमाना लभन्ताम् ॥ ११॥  
  
इति काशीपीठाधीश्वर-जगद्गुरु-शङ्कराचार्यस्वामि-  
श्रीमहेश्वरानन्दसरस्वतीविरचितं१ भारतविजयस्तोत्रं समाप्तम् ।  
  
(१। २०१९ संवदि चीनाक्रमणावसरे वाराणसेय-संस्कृत-  
विश्वविद्यालयोपकुलपतिश्रीसुरतिनारायणमणित्रिपाठिमहोदयैः  
प्रार्थनया स्तोत्रमिदं विरचितम् । न्यूनाधिकभावेन तत्राऽन्यत्र  
च संस्कतसंस्थानेषु प्रार्थनायां सुगृहीतमभवत् ।)  
  
  
Proofread by Aruna Narayanan narayanan.aruna at gmail.com  
  
