---
Category: devii, gAyatrI, devI, viMshati
File name: gAyatrInAmAShTAviMshatistotram.itx
Language: Sanskrit
Latest update: June 17, 2018
Location: doc_devii
Proofread by: PSA Easwaran psaeaswaran at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatrInAmAShTAviMshatistotram
Transliterated by: NA
engtitle: gAyatrInAmAShTAviMshatistotram
itxtitle: gAyatrInAmAShTAviMshatistotram (vasiShThasaMhitAyAM)
title: गायत्रीनामाष्टाविंशतिस्तोत्रम् (वसिष्ठसंहितायां)

---
  
 गायत्रीनामाष्टाविंशतिस्तोत्रम्   
  
श्रीगणेशाय नमः ॥  
  
ब्रह्मोवाच ।  
शताक्षरात्मकं देव्या नामाष्टाविंशतिः शतम् ।  
शृणु वक्ष्याभि तत्सर्वमतिगुह्यं सनातनम् ॥ १॥  
  
भूतिदा भुवना वाणी वसुधा सुमना मही ।  
हरिणी जननी नन्दा सविसर्गा तपस्विनी ॥ २॥  
  
पयस्विनी सती त्यागा चैन्दवी सत्यवीरसा ।  
विश्वा तुर्या परा रेच्या निर्घृणी यमिनी भवा ॥ ३॥  
  
गोवेद्या च जरिष्ठा च स्कन्दिनी धीर्मतिर्हिमा ।  
भीषणा योगिनी पक्षी नदी प्रज्ञा च चोदिनी ॥ ४॥  
  
धनिनी यामिनी पद्मा रोहिणी रमणी ऋषिः ।  
सेनामुखी सामयी च बकुला दोषवर्जिता ॥ ५॥  
  
सर्वकामदुघा सोमोद्भवाऽहङ्कारवर्जिता ।  
द्विपदा च चतुष्पादा त्रिपदा चैव षट्पदा ॥ ६॥  
  
अष्टापदी नवपदी सा सहस्राक्षरात्मिका ।  
इदं यः परमं गुह्यं सावित्रीमन्त्रगर्भितम् ॥ ७॥  
  
नामाष्टविंशतिशतं शृणुयाच्छ्रावयेत्पठेत् ।  
मर्त्यानाममृतत्वाय भीतानामभयाय च ॥ ८॥  
  
मोक्षाय च मुमुक्षूणां श्रीकामान् प्राप्तये श्रियः ।  
विजयाय युयुत्सूनां व्याधितानामरोगकृत् ॥ ९॥  
  
वश्याय वश्यकामानां विद्यायै वेदकामिनाम् ।  
द्रविणाय दरिद्राणां पापिनां पापशान्तये ॥ १०॥  
  
वादिनां वादविजये कवीनां कविताप्रदम् । वादविषये  
अन्नाय क्षुधितानां च स्वर्गाय नाकमिच्छताम् ॥ ११॥ स्वर्गार्थं  
  
पशुभ्यः पशुकामानां पुत्रेभ्यः पुत्रकाङ्क्षिणाम् ।  
क्लेशिनां शोकशान्त्यर्थं नृणां शत्रुभयाय च ॥ १२॥  
  
राजवश्याय द्रष्टव्यं परमं नृपसेविनाम् ।  
भक्त्यर्थं विष्णुभक्तानां विष्णौ सर्वान्तरात्मनि ॥ १३॥  
  
नायकं विधिसृष्टानां शान्तये भवति ध्रुवम् ।  
निःस्पृहाणां नृणां मुक्तिः शाश्वती भवति ध्रुवम् ॥ १४॥  
  
जप्यं त्रिवर्गसंयुक्तं गृहस्थेन विशेषतः ।  
मुनीनां ज्ञानसिद्ध्यर्थं यतीनां मोक्षसिद्धये ॥ १५॥  
  
उद्यतं चन्द्रकिरणमुपस्थाय कृताञ्जलिः ।  
कानने वा स्वभवने तिष्ठन् शुद्धो जपेदिदम् ॥ १६॥  
  
सर्वान् कामानवाप्नोति तथैव शिवसन्निधौ ।  
मम प्रीतिकरं दिव्यं विष्णुभक्तिविवर्धनम् ॥ १७॥  
  
ज्वरार्तानां कुशाग्रेण मार्जयेत्कुष्ठरोगिणाम् ।  
अङ्गमङ्गं यथालिङ्गं कवचेन तु साधकः ॥ १८॥  
  
मण्डलेन विशुध्येत सर्वरोगैर्न संशयः ।  
मृतप्रजा च या नारी जन्मवन्ध्या तथैव च ॥ १९॥  
  
कन्यादिवन्ध्या या नारी तासामङ्गं प्रमार्जयेत् ।  
पुत्रा नरोगिणस्तास्तु लभन्ते दीर्घजीविनः ॥ २०॥  
  
तास्ताः संवत्सरादर्वाक् गर्भं तु दधिरे पुनः ।  
पतिविद्वेषिणी या स्त्री अङ्गं तस्याः प्रमार्जयेत् ॥ २१॥  
  
तमेव भजते सा स्त्री पतिं कामवशं नयेत् ।  
अश्वत्थे राजवश्यार्थं बिल्वमूले स्वरूपभाक् ॥ २२॥  
  
पालाशमूले विद्यार्थी तेजसोऽभिमुखो रवौ ।  
कन्यार्थी चण्डिकागेहे जपेच्छत्रुभयाय च ॥ २३॥  
  
श्रीकामो विष्णुगेहे च उद्याने श्रीर्वशीभवेत् ।  
आरोग्यार्थे स्वगेहे च मोक्षार्थी शैलमस्तके ॥ २४॥  
  
सर्वकामो विष्णुगेहे मोक्षार्थी यत्र कुत्रचित् ।  
जपारम्भे तु हृदयं जपान्ते कवचं पठेत् ॥ २५॥  
  
किमत्र बहुनोक्तेन शृणु नारद तत्त्वतः ।  
यं यं चिन्तयते नित्यं तं तं प्राप्नोति निश्चितम् ॥ २६॥  
  
इति श्रीमद्वसिष्ठसंहितायां ब्रह्मनारदसंवादे  
गायत्रीनामाष्टाविंशतिस्तोत्रं समाप्तम् ॥  
  
  
Proofread by PSA Easwaran psaeaswaran at gmail.com, NA  
  
