---
Category: devii, kAmAkShI, stotra, devI
File name: kAmAkShIstotram2.itx
Indexextra: (Audio, Video, gleanings)
Language: Sanskrit
Latest update: April 24, 2015
Location: doc_devii
Proofread by: P. R. Ramamurthy
Send corrections to: Sanskrit@cheerful.com
Site access: https://sanskritdocuments.org
SubDeity: kAmAkShI
Subject: philosophy/hinduism/religion
Sublocation: devii
Text title: shrIkAmAkShIstotram 2
Texttype: stotra
Transliterated by: P. R. Ramamurthy
engtitle: Shri Kamakshi Stotram 2
itxtitle: kAmAkShIstotram 2 (kAnchInUpuraratnakaNkaNalasat)
title: कामाक्षीस्तोत्रम् २ (काञ्चीनूपुररत्नकण्कणलसत्)

---
  
 श्रीकामाक्षीस्तोत्रम् २   
कामारिकामां कमलासनस्थां  
     काम्यप्रदां कङ्कणचूडहस्तां  ।  
काञ्चीनिवासां कनकप्रभासां  
     कामाक्षिदेवीं कलयामि चित्ते ॥  
  
काञ्चीनूपुररत्नकङ्कणलसत्केयूरहारोज्ज्वलां  
     काश्मीरारुणकञ्चुकाञ्चितकुचां कस्तूरिकाचर्चिताम् ।  
कल्हाराञ्चितकल्पकोज्ज्वलमुखीं कारुण्यकल्लोलिनीं  
     कामाक्षीं कलयामि कल्पलतिकां काञ्चीपुरीदेवताम् ॥ १॥  
  
कामारातिमनःप्रियां कमलभूसेव्यां रमाराधितां  
     कन्दर्पाधिकदर्पदानविलसत्सौन्दर्यदीपाङ्कुराम् ।  
कीरालापविनोदिनीं भगवतीं काम्यप्रदानव्रतां  
     कामाक्षीं कलयामि कल्पलतिकां काञ्चीपुरीदेवताम् ॥ २॥  
  
कादम्बप्रमदां विलासगमनां कल्याणकाञ्चीरवां  
     कल्याणाचलपादपद्मयुगलां कान्त्या स्फुरन्तीं शुभाम् ।  
कल्याणाचलकार्मुकप्रियतमां कादम्बमालाश्रियं  
     कामाक्षीं कलयामि कल्पलतिकां काञ्चीपुरीदेवताम् ॥ ३॥  
  
गन्धर्वामरसिद्धचारणवधूध्येयां पताकाञ्चितां  
     गौरीं कुङ्कुमपङ्कपङ्कितकुचद्वन्द्वाभिरामां शुभाम् ।  
गम्भीरस्मितविभ्रमाङ्कितमुखीं गङ्गाधरालिङ्गितां  
     कामाक्षीं कलयामि कल्पलतिकां काञ्चीपुरीदेवताम् ॥ ४॥  
  
विष्णुब्रह्ममुखामरेन्द्रविलसत्कोटीरपीठस्थलां  
     लाक्षारञ्जितपादपद्मयुगलां राकेन्दुबिम्बाननाम् ।  
वेदान्तागमवेद्यचिन्त्यचरितां विद्वज्जनैरावृतां  
     कामाक्षीं कलयामि कल्पलतिकां काञ्चीपुरीदेवताम् ॥ ५॥  
  
माकन्दद्रुममूलदेशमहिते माणिक्यसिंहासने  
     दिव्यां दीपितहेमकान्तिनिवहां वस्त्रावृतां तां शुभाम् ।  
दिव्याकल्पितदिव्यदेहभरितां दृष्टिप्रमोदार्पितां  
     कामाक्षीं कलयामि कल्पलतिकां काञ्चीपुरीदेवताम् ॥ ६॥  
  
आधारादिसमस्तचक्रनिलयामाद्यन्तशून्यामुमां  
     आकाशादिसमस्तभूतनिवहाकारामशेषात्मिकाम् ।  
योगीन्द्रैरपि योगिनीशतगणैराराधितामम्बिकां  
     कामाक्षीं कलयामि कल्पलतिकां काञ्चीपुरीदेवताम् ॥ ७॥  
  
ह्रीङ्कारप्रणवात्मिकां प्रणमतां श्रीविद्यविद्यामयीं  
     ऐं क्लीं सौं रुचि मन्त्रमूर्तिनिवहाकारामशेषात्मिकाम् ।  
ब्रह्मानन्दरसानुभूतिमहितां ब्रह्मप्रियंवादिनीं  
     कामाक्षीं कलयामि कल्पलतिकां काञ्चीपुरीदेवताम् ॥ ८॥  
  
सिद्धानन्दजनस्य चिन्मयसुखाकारां महायोगिनीं  
     मायाविश्वविमोहिनीं मधुमतीं ध्यायेत् शुभां ब्राह्मणीम् ।  
ध्येयां किन्नरसिद्धचारणवधू ध्येयां सदा योगिभिः  
     कामाक्षीं कलयामि कल्पलतिकां काञ्चीपुरीदेवताम् ॥ ९॥  
  
कामारिकामां कमलासनस्थां  
     काम्यप्रदां कङ्कणचूडहस्तां  ।  
काञ्चीनिवासां कनकप्रभासां  
     कामाक्षिदेवीं कलयामि चित्ते ॥ १०॥  
  
इति श्री कामाक्षीस्तोत्रं सम्पूर्णम् ।  
  
Encoded and proofread by P. R. Ramamurthy  
  
