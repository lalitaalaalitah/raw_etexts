---
Author: Shankaracharya
Category: aShTaka, devii, nadI, devI, shankarAchArya
File name: yamunaa82.itx
Language: Sanskrit
Latest update: August 23, 2000
Location: doc_devii
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: yamunaashhTakam 2
Transliterated by: Sridhar Seshagiri seshagir at engineering.sdsu.edu
engtitle: Yamunashtakam 2
itxtitle: yamunAShTakam 2 (kRipApArAvArAM shaNkarAchAryavirachitam)
title: यमुनाष्टकम् २ (कृइपापारावारां शण्कराचार्यविरचितम्)

---
  
 यमुनाष्टकम् २   
        ॥ श्रीः॥  
  
कृपापारावारां तपनतनयां तापशमनीं  
मुरारिप्रेयस्यां भवभयदवां भक्तिवरदाम् ।  
वियज्ज्वालोन्मुक्तां श्रियमपि सुखाप्तेः परिदिनं  
सदा धीरो नूनं भजति यमुनां नित्यफलदाम् ॥ १॥  
  
मधुवनचारिणि भास्करवाहिनि जाह्नविसङ्गिनि सिन्धुसुते  
मधुरिपुभूषणि माधवतोषिणि गोकुलभीतिविनाशकृते ।  
जगदघमोचिनि मानसदायिनि केशवकेलिनिदानगते  
जय यमुने जय भीतिनिवारिणि सङ्कटनाशिनि पावय माम् ॥ २॥  
  
अयि मधुरे मधुमोदविलासिनि शैलविदारिणि वेगपरे  
परिजनपालिनि दुष्टनिषूदिनि वाञ्छितकामविलासधरे ।  
व्रजपुरवासिजनार्जितपातकहारिणि विश्वजनोद्धरिके  
जय यमुने जय भीतिनिवारिणि सङ्कटनाशिनि पावय माम् ॥ ३॥  
  
अतिविपदम्बुधिमग्नजनं भवतापशताकुलमानसकं  
गतिमतिहीनमशेषभयाकुलमागतपादसरोजयुगम् ।  
ऋणभयभीतिमनिष्कृतिपातककोटिशतायुतपुञ्जतरं  
जय यमुने जय भीतिनिवारिणि सङ्कटनाशिनि पावय माम् ॥ ४॥  
  
नवजलदद्युतिकोटिलसत्तनुहेमभयाभररञ्जितके  
तडिदवहेलिपदाञ्चलचञ्चलशोभितपीतसुचेलधरे ।  
मणिमयभूषणचित्रपटासनरञ्जितगञ्जितभानुकरे  
जय यमुने जय भीतिनिवारिणि सङ्कटनाशिनि पावय माम् ॥ ५॥  
  
शुभपुलिने मधुमत्तयदूद्भवरासमहोत्सवकेलिभरे  
उच्चकुलाचलराजितमौक्तिकहारमयाभररोदसिके ।  
नवमणिकोटिकभास्करकञ्चुकिशोभिततारकहारयुते  
जय यमुने जय भीतिनिवारिणि सङ्कटनाशिनि पावय माम् ॥ ६॥  
  
करिवरमौक्तिकनासिकभूषणवातचमत्कृतचञ्चलके  
मुखकमलामलसौरभचञ्चलमत्तमधुव्रतलोचनिके ।  
मणिगणकुण्डललोलपरिस्फुरदाकुलगण्डयुगामलके  
जय यमुने जय भीतिनिवारिणि सङ्कटनाशिनि पावय माम् ॥ ७॥  
  
कलरवनूपुरहेममयाचितपादसरोरुहसारुणिके  
धिमिधिमिधिमिधिमितालविनोदितमानसमञ्जुलपादगते ।  
तव पदपङ्कजमाश्रितमानवचित्तसदाखिलतापहरे  
जय यमुने जय भीतिनिवारिणि सङ्कटनाशिनि पावय माम् ॥ ८॥  
  
भवोत्तापाम्भोधौ निपतितजनो दुर्गतियुतो  
यदि स्तौति प्रातः प्रतिदिनमन्याश्रयतया ।  
हयाह्रेषैः कामं करकुसुमपुञ्जै रविसुतां  
सदा भोक्ता भोगान्मरणसमये याति हरिताम् ॥ ९॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
यमुनाष्टकम् सम्पूर्णम् ॥  
  
  
  
Encoded by Sridhar Seshagiri  
  
