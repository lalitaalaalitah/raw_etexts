---
Category: devii, nadI, stotra, devI
File name: gangastotra.itx
Language: Sanskrit
Latest update: November 1, 2010, May 28, 2017
Location: doc_devii
Proofread by: Siva Pandyaram siva at toledo.sbi.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: gaNgAstotram 1
Texttype: stotra
Transliterated by: Siva Pandyaram siva at toledo.sbi.com
engtitle: gaNgAstotram 1
itxtitle: gaNgAstotram 1 (shaNkarAchAryarachitaM devi sureshvari bhagavati)
title: गण्गास्तोत्रम् १ (शण्कराचार्यरचितं देवि सुरेश्वरि भगवति)

---
  
 श्रीगङ्गास्तोत्रम्   
  
देवि सुरेश्वरि भगवति गङ्गे त्रिभुवनतारिणि तरलतरङ्गे ।  
शङ्करमौलिविहारिणि विमले मम मतिरास्तां तव पदकमले  ॥ १॥  
  
भागीरथि सुखदायिनि मातस्तव जलमहिमा निगमे ख्यातः ।  
नाऽहं जाने तव महिमानं पाहि कृपामयि मामज्ञानम् ॥ २॥  
  
हरिपदपाद्यतरङ्गिणि गङ्गे हिमविधुमुक्ताधवलतरङ्गे ।  
दूरीकुरु मम दुष्कृतिभारं कुरु कृपया भवसागरपारम् ॥ ३॥  
  
तव जलममलं येन निपीतं परमपदं खलु तेन गृहीतम् ।  
मातर्गङ्गे त्वयि यो भक्तः किल तं द्रष्टुं न यमः शक्तः ॥ ४॥  
  
पतितोद्धारिणि जाह्नवि गङ्गे खण्डितगिरिवरमण्डितभङ्गे ।  
भीष्मजननि हे मुनिवरकन्ये पतितनिवारिणि त्रिभुवनधन्ये ॥ ५॥  
  
कल्पलतामिव फलदाम् लोके प्रणमति यस्त्वां न पतति शोके ।  
पारावारविहारिणि गङ्गे विमुखयुवतिकृततरलापाङ्गे ॥ ६॥  
  
तव चेन्मातः स्रोतः स्नातः पुनरपि जठरे सोऽपि न जातः ।  
नरकनिवारिणि जाह्नवि गङ्गे कलुषविनाशिनि महिमोत्तुङ्गे ॥ ७॥  
  
पुनरसदङ्गे पुण्यतरङ्गे जय जय जाह्नवि करुणापाङ्गे ।  
इन्द्रमुकुटमणिराजितचरणे सुखदे शुभदे भृत्यशरण्ये ॥ ८॥  
  
रोगं शोकं तापं पापं हर मे भगवति कुमतिकलापम् ।  
त्रिभुवनसारे वसुधाहारे त्वमसि गतिर्मम खलु संसारे ॥ ९॥ गतिर्मय  
  
अलकानन्दे परमानन्दे कुरु करुणामयि कातरवन्द्ये ।  
तव तटनिकटे यस्य निवासः खलु वैकुण्ठे तस्य निवासः ॥ १०॥  
  
वरमिह नीरे कमठो मीनः किं वा तीरे शरटः क्षीणः ।  
अथवा श्वपचो मलिनो दीनस्तव न हि दूरे नृपतिकुलीनः ॥ ११॥  
  
भो भुवनेश्वरि पुण्ये धन्ये देवि द्रवमयि मुनिवरकन्ये ।  
गङ्गास्तवमिमममलं नित्यं पठति नरो यः स जयति सत्यम् ॥ १२॥  
  
येषां हृदये गङ्गाभक्तिस्तेषां भवति सदा सुखमुक्तिः ।  
मधुराकान्तापञ्झटिकाभिः परमानन्दकलितललिताभिः ॥ १३॥  
  
गङ्गास्तोत्रमिदं भवसारं वाञ्छितफलदम् विमलं सारम् ।  
शङ्करसेवकशङ्कररचितं पठति सुखीस्तव इति च समाप्तः ॥ १४॥  
  
॥ इति श्रीमच्छङ्कराचार्यविरचितं गङ्गास्तोत्रं सम्पूर्णम् ॥  
  
  
Encoded and proofread by Siva Pandyaram (siva at toledo.sbi.com), NA  
  
