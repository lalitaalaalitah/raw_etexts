---
Author: Indra
Category: devii, sarasvatI, stotra, vyAsa, devI
Description-comments: From a Telugu stotra book sarasvatIvaibhavam
File name: sarasvatIstotraIndrarachitam.itx
Indexextra: (Indra)
Language: Sanskrit
Latest update: September 30, 2014
Location: doc_devii
Proofread by: Usha Rani Sanka usharani.sanka at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: Indrarachitam sarasvatIstotram
Texttype: stotra
Transliterated by: Usha Rani Sanka usharani.sanka at gmail.com
engtitle: SarasvatI Stotram by Indra
itxtitle: sarasvatIstotram (indrakRitam)
title: सरस्वतीस्तोत्रम् (इन्द्रकृइतम्)

---
  
 श्रीसरस्वतीस्तोत्रं इन्द्रकृतम्   
  
भृङ्गनील-नीलाञ्जनालका, पद्मराग-गाङ्गेय-मौलिका ।  
पूर्णचन्द्र-बिम्बोज्ज्वलानना, श्रीसरस्वती मे प्रसीदतु ॥ १॥  
  
     फुल्लनेत्र-पङ्केरुहान्विता, रत्नकॢप्त-ताटङ्क-भूषिता ।  
     चम्पक-प्रसूनाभ-नासिका, श्रीसरस्वती मे प्रसीदतु ॥ २॥  
  
दर्पण-प्रभा-गण्ड-मण्डला, पल्लवाधरा दन्त-कुट्मला ।  
मन्दहासिनी कम्बु-कन्धरा, श्रीसरस्वती मे प्रसीदतु ॥ ३॥  
  
     दीर्घ-बाहुका चातिकोमला, रत्न-कञ्चुका पीवर-स्तना ।  
     स्वर्ण-मौक्तिका कर्ण-भूषणा, श्रीसरस्वती मे प्रसीदतु ॥ ४॥  
  
मञ्जु-भाषणा चार्वलित्रयी, सुन्दरोदरा निम्ननाभिका ।  
लम्बितोदराधार-मेखला, श्रीसरस्वती मे प्रसीदतु ॥ ५॥  
  
     सूक्ष्म-मध्यमा भूनितम्बिनी, रत्नदन्ति-तुण्डोरु-मण्डिता ।  
     ब्रह्मदण्ड-जानु-द्वयान्विता, श्रीसरस्वती मे प्रसीदतु ॥ ६॥  
  
मारतूणि-काकार-जङ्घिका, रत्न-किङ्किणी पादनूपुरा ।  
कूर्मपृष्ठ-देशाङ्घ्रि-पृष्ठका, श्रीसरस्वती मे प्रसीदतु ॥ ७॥  
  
     गूढगुल्फ-लावण्य-रञ्जिता, चन्द्रिकांशुका श्वेतवर्णिनी ।  
     बिन्दुवासिनी बैन्दव-प्रिया, श्रीसरस्वती मे प्रसीदतु ॥ ८॥  
  
कालिका-रमा-पार्श्व-सेविता, वेदवेदिता भेदनाशिनी ।  
निर्मलात्मिकाद्वैतरूपिणी, श्रीसरस्वती मे प्रसीदतु ॥ ९॥  
  
     वासरालया भूसुरार्चिता, गौतमी-नदी तीरवासिनी ।  
     ब्राह्मण-प्रियापार-वैभवा, श्रीसरस्वती मे प्रसीदतु ॥ १०॥  
  
इन्द्रेणैवं कृतं स्तोत्रं ये पठन्त्यनिशं तु ते ।  
सरस्वती-प्रसादेन प्रपद्यन्तेऽष्टसिद्धिकाः ॥   
  
      ॥ इति श्री-इन्द्रकृत-सरस्वती-स्तोत्रं ॥  
  
  
Encoded and proofread by Usha Rani Sanka usharani.sanka at gmail.com  
From a Telugu stotra book sarasvatIvaibhavam  
  
