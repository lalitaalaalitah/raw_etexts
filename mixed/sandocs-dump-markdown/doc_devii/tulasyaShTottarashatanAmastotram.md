---
Category: aShTottarashatanAma, devii, otherforms, devI
File name: tulasyaShTottarashatanAmastotram.itx
Language: Sanskrit
Latest update: August 28, 2017
Location: doc_devii
Proofread by: Shree Devi Kumar, PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: tulasyaShTottarashatanAmastotram
Transliterated by: Shree Devi Kumar
engtitle: tulasyaShTottarashatanAmastotram
itxtitle: tulasyaShTottarashatanAmastotram
title: तुलस्यष्टोत्तरशतनामस्तोत्रम्

---
  
 तुलस्यष्टोत्तरशतनामस्तोत्रम्   
॥ तुलस्यष्टोत्तरशतनामस्तोत्रम् ॥  
  
तुलसी पावनी पूज्या वृन्दावननिवासिनी ।  
ज्ञानदात्री ज्ञानमयी निर्मला सर्वपूजिता ॥ १॥  
  
सती पतिव्रता वृन्दा क्षीराब्धिमथनोद्भवा ।  
कृष्णवर्णा रोगहन्त्री त्रिवर्णा सर्वकामदा ॥ २॥  
  
लक्ष्मीसखी नित्यशुद्धा सुदती भूमिपावनी ।  
हरिद्रान्नैकनिरता हरिपादकृतालया ॥ ३॥  
  
पवित्ररूपिणी धन्या सुगन्धिन्यमृतोद्भवा ।  
सुरूपाऽऽरोग्यदा तुष्टा शक्तित्रितयरूपिणी ॥ ४॥  
  
देवी देवर्षिसंस्तुत्या कान्ता विष्णुमनःप्रिया।  
भूतवेतालभीतिघ्नी महापातकनाशिनी ॥ ५॥  
  
मनोरथप्रदा मेधा कान्तिर्विजयदायिनी ।  
शङ्खचक्रगदापद्मधारिणी कामरूपिणी ॥ ६॥  
  
अपवर्गप्रदा श्यामा कृशमध्या सुकेशिनी ।  
वैकुण्ठवासिनी नन्दा बिम्बोष्ठी कोकिलस्वरा ॥ ७॥  
  
कपिला निम्नगाजन्मभूमिरायुष्यदायिनी ।  
वनरूपा दुःखनाशिन्यविकारा चतुर्भुजा ॥ ८॥  
  
गरुत्मद्वाहना शान्ता दान्ता विघ्ननिवारिणी ।  
श्रीविष्णुमूलिका पुष्टिस्त्रिवर्गफलदायिनी ॥ ९॥  
  
महाशक्तिर्महामाया लक्ष्मीवाणीसुपूजिता ।  
सुमङ्गल्यर्चनप्रीता सौमङ्गल्यविवर्धिनी ॥ १०॥  
  
चातुर्मास्योत्सवाराध्या विष्णु सान्निध्यदायिनी ।  
उत्थानद्वादशीपूज्या सर्वदेवप्रपूजिता ॥ ११॥  
  
गोपीरतिप्रदा नित्या निर्गुणा पार्वतीप्रिया ।  
अपमृत्युहरा राधाप्रिया मृगविलोचना ॥ १२॥  
  
अम्लाना हंसगमना कमलासनवन्दिता ।  
भूलोकवासिनी शुद्धा रामकृष्णादिपूजिता ॥ १३॥  
  
सीतापूज्या राममनःप्रिया नन्दनसंस्थिता ।  
सर्वतीर्थमयी मुक्ता लोकसृष्टिविधायिनी ॥ १४॥  
  
प्रातर्दृश्या ग्लानिहन्त्री वैष्णवी सर्वसिद्धिदा ।  
नारायणी सन्ततिदा मूलमृद्धारिपावनी ॥ १५॥  
  
अशोकवनिकासंस्था सीताध्याता निराश्रया ।  
गोमतीसरयूतीररोपिता कुटिलालका ॥ १६॥  
  
अपात्रभक्ष्यपापघ्नी दानतोयविशुद्धिदा  
श्रुतिधारणसुप्रीता शुभा सर्वेष्टदायिनी ॥ १७॥  
  
नाम्नां शतं साष्टकं तत्तुलस्याः सर्वमङ्गलम् ।  
सौमङ्गल्यप्रदं प्रातः पठेद्भक्त्या सुभाग्यदम् ।  
लक्ष्मीपतिप्रसादेन सर्वविद्याप्रदं नृणाम् ॥ १८॥  
  
इति तुलस्यष्टोत्तरशतनामस्तोत्रं सम्पूर्णम् ।  
  
  
Encoded by Shree Devi Kumar  
Proofread by Shree Devi Kumar, PSA Easwaran  
  
