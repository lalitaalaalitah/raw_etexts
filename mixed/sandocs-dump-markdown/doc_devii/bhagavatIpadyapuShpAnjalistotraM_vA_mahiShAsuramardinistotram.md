---
Author: raamakRiShNa kavii
Category: devii, durgA, stotra, devI
Description-comments: Mahishasuramardini Stotra 21 out of 30 verses, Needs proofreading
File name: mahisha.itx
Indexextra: (meaning, Marathi, Hindi, text, Italian, Videos 1, 2, 3, 4)
Language: Sanskrit
Latest update: October 29, 2002, October 6, 2016
Location: doc_devii
Proofread by: Sunder hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: bhagavatIpadyapuShpA.njalistotra which includes Shri
Texttype: stotra
Transliterated by: Originally A.Hudli also by G. Ramkumar ramkumar at cs.stanford.edu
engtitle: Bhagavatipadyapushpanjalistotra Mahishasuramardini Stotra
itxtitle: bhagavatIpadyapuShpAnjalistotraM vA mahiShAsuramardinistotram
title: भगवतीपद्यपुष्पाञ्जलिस्तोत्रं वा महिषासुरमर्दिनिस्तोत्रम्

---
  
 भगवतीपद्यपुष्पाञ्जलिस्तोत्रं अथवा महिषासुरमर्दिनिस्तोत्रम्   
  
श्री भगवत्यै नमः ॥  
  
भगवति भगवत्पदपङ्कजं भ्रमरभूतसुरासुरसेवितम् ।  
सुजनमानसहंसपरिस्तुतं कमलयाऽमलया निभृतं भजे ॥ १॥  
  
ते उभे अभिवन्देऽहं विघ्नेशकुलदैवते ।  
नरनागाननस्त्वेको नरसिंह नमोऽस्तुते ॥ २॥  
  
हरिगुरुपदपद्मं शुद्धपद्मेऽनुरागाद्-  
   विगतपरमभागे सन्निधायादरेण ।  
तदनुचरि करोमि प्रीतये भक्तिभाजां  
   भगवति पदपद्मे पद्यपुष्पाञ्जलिं ते ॥ ३॥  
  
केनैते रचिताः कुतो न निहिताः शुम्भादयो दुर्मदाः  
   केनैते तव पालिता इति हि तत् प्रश्ने किमाचक्ष्महे ।  
ब्रह्माद्या अपि शङ्किताः स्वविषये यस्याः प्रसादावधि  
   प्रीता सा महिषासुरप्रमथिनी च्छिन्द्यादवद्यानि मे ॥ ४॥  
  
पातु श्रीस्तु चतुर्भुजा किमु चतुर्बाहोर्महौजान्भुजान्  
   धत्तेऽष्टादशधा हि कारणगुणाः कार्ये गुणारम्भकाः ।  
सत्यं दिक्पतिदन्तिसङ्ख्यभुजभृच्छम्भुः स्वय्म्भूः स्वयं  
   धामैकप्रतिपत्तये किमथवा पातुं दशाष्टौ दिशः ॥ ५॥  
  
प्रीत्याऽष्टादशसम्मितेषु युगपद्द्वीपेषु दातुं वरान्  
   त्रातुं वा भयतो बिभर्षि भगवत्यष्टादशैतान् भुजान् ।  
यद्वाऽष्टादशधा भुजांस्तु बिभृतः काली सरस्वत्युभे  
   मीलित्वैकमिहानयोः प्रथयितुं सा त्वं रमे रक्ष माम् ॥ ६॥  
  
छन्दः ॥  
  
अयि गिरिनन्दिनि नन्दितमेदिनि विश्वविनोदिनि नन्दनुते  
गिरिवरविन्ध्यशिरोधिनिवासिनि विष्णुविलासिनि जिष्णुनुते ।  
भगवति हे शितिकण्ठकुटुम्बिनि भूरिकुटुम्बिनि भूरिकृते  
जय जय हे महिषासुरमर्दिनि रम्यकपर्दिनि शैलसुते ॥ १॥ ॥ ७॥  
  
सुरवरवर्षिणि दुर्धरधर्षिणि दुर्मुखमर्षिणि हर्षरते  
त्रिभुवनपोषिणि शङ्करतोषिणि किल्बिषमोषिणि घोषरते ।  
दनुजनिरोषिणि दितिसुतरोषिणि दुर्मदशोषिणि सिन्धुसुते  
जय जय हे महिषासुरमर्दिनि रम्यकपर्दिनि शैलसुते ॥ २॥ ॥ ८॥  
  
अयि जगदम्ब मदम्ब कदम्बवनप्रियवासिनि हासरते  
शिखरिशिरोमणितुङ्गहिमालयशृङ्गनिजालयमध्यगते ।  
मधुमधुरे मधुकैटभगञ्जिनि कैटभभञ्जिनि रासरते  
जय जय हे महिषासुरमर्दिनि रम्यकपर्दिनि शैलसुते ॥ ३॥ ॥ ९॥  
  
अयि शतखण्डविखण्डितरुण्डवितुण्डितशुण्डगजाधिपते  
रिपुगजगण्डविदारणचण्डपराक्रमशुण्ड मृगाधिपते ।  
निजभुजदण्डनिपातितखण्डविपातितमुण्डभटाधिपते  
जय जय हे महिषासुरमर्दिनि रम्यकपर्दिनि शैलसुते ॥ ४॥ ॥ १०॥  
  
अयि रणदुर्मदशत्रुवधोदितदुर्धरनिर्जरशक्तिभृते  
चतुरविचारधुरीणमहाशिवदूतकृतप्रमथाधिपते ।  
दुरितदुरीहदुराशयदुर्मतिदानवदूतकृतान्तमते  
जय जय हे महिषासुरमर्दिनि रम्यकपर्दिनि शैलसुते ॥ ५॥ ॥ ११॥  
  
अयि शरणागतवैरिवधूवरवीरवराभयदायकरे  
त्रिभुवनमस्तकशूलविरोधिशिरोधिकृतामलशूलकरे ।  
दुमिदुमितामरदुन्दुभिनादमहोमुखरीकृततिग्मकरे  
जय जय हे महिषासुरमर्दिनि रम्यकपर्दिनि शैलसुते ॥ ६॥ ॥ १२॥  
  
अयि निजहुँकृतिमात्रनिराकृतधूम्रविलोचनधूम्रशते  
समरविशोषितशोणितबीजसमुद्भवशोणितबीजलते ।  
शिवशिव शुम्भनिशुम्भमहाहवतर्पितभूतपिशाचरते  
जय जय हे महिषासुरमर्दिनि रम्यकपर्दिनि शैलसुते ॥ ७॥ ॥ १३॥  
  
धनुरनुसङ्गरणक्षणसङ्गपरिस्फुरदङ्गनटत्कटके  
कनकपिशङ्गपृषत्कनिषङ्गरसद्भटशृङ्गहतावटुके ।  
कृतचतुरङ्गबलक्षितिरङ्गघटद्बहुरङ्गरटद्बटुके  
जय जय हे महिषासुरमर्दिनि रम्यकपर्दिनि शैलसुते ॥ ८॥॥ १४॥  
  
सुरललनाततथेयितथेयितथाभिनयोत्तरनृत्यरते  
हासविलासहुलासमयि प्रणतार्तजनेऽमितप्रेमभरे ।  
धिमिकिटधिक्कटधिकटधिमिध्वनिघोरमृदङ्गनिनादरते  
जय जय हे महिषासुरमर्दिनि रम्यकपर्दिनि शैलसुते ॥ ९॥ ॥ १५॥  
  
जय जय जप्यजये जयशब्दपरस्तुतितत्परविश्वनुते  
झणझणझिञ्झिमिझिङ्कृतनूपुरसिञ्जितमोहितभूतपते ।  
नटितनटार्धनटीनटनायकनाटितनाट्यसुगानरते  
जय जय हे महिषासुरमर्दिनि रम्यकपर्दिनि शैलसुते ॥ १०॥ ॥ १६॥  
  
अयि सुमनःसुमनः सुमनः सुमनः सुमनोहरकान्तियुते  
श्रितरजनीरजनीरजनीरजनीरजनीकरवक्त्रवृते ।  
सुनयनविभ्रमरभ्रमरभ्रमरभ्रमरभ्रमराधिपते  
जय जय हे महिषासुरमर्दिनि रम्यकपर्दिनि शैलसुते ॥ ११॥ ॥ १७॥  
  
सहितमहाहवमल्लमतल्लिकमल्लितरल्लकमल्लरते  
विरचितवल्लिकपल्लिकमल्लिकझिल्लिकभिल्लिकवर्गवृते ।  
सितकृतफुल्लिसमुल्लसितारुणतल्लजपल्लवसल्ललिते  
जय जय हे महिषासुरमर्दिनि रम्यकपर्दिनि शैलसुते ॥ १२॥ ॥ १८॥  
  
अविरलगण्डगलन्मदमेदुरमत्तमतङ्गजराजपते  
त्रिभुवनभूषणभूतकलानिधिरूपपयोनिधिराजसुते ।  
अयि सुदती जनलालसमानसमोहनमन्मथराजसुते  
जय जय हे महिषासुरमर्दिनि रम्यकपर्दिनि शैलसुते ॥ १३॥ ॥ १९॥  
  
कमलदलामलकोमलकान्तिकलाकलितामलभाललते  
सकलविलासकलानिलयक्रमकेलिचलत्कलहंसकुले ।  
अलिकुलसङ्कुलकुवलयमण्डलमौलिमिलद्भकुलालिकुले  
जय जय हे महिषासुरमर्दिनि रम्यकपर्दिनि शैलसुते ॥ १४॥ ॥ २०॥  
  
करमुरलीरववीजितकूजितलज्जितकोकिलमञ्जुमते  
मिलितपुलिन्दमनोहरगुञ्जितरञ्जितशैलनिकुञ्जगते ।  
निजगुणभूतमहाशबरीगणसद्गुणसम्भृतकेलितले   
variation  निजगणभूतमहाशबरीगणरङ्गणसम्भृतकेलिरते  
जय जय हे महिषासुरमर्दिनि रम्यकपर्दिनि शैलसुते ॥ १५॥ ॥ २१॥  
  
कटितटपीतदुकूलविचित्रमयूखतिरस्कृतचन्द्ररुचे  
प्रणतसुरासुरमौलिमणिस्फुरदंशुलसन्नखचन्द्ररुचे ।  
जितकनकाचलमौलिपदोर्जितनिर्झरकुञ्जरकुम्भकुचे  
जय जय हे महिषासुरमर्दिनि रम्यकपर्दिनि शैलसुते ॥ १६॥ ॥ २२॥  
  
विजितसहस्रकरैकसहस्रकरैकसहस्रकरैकनुते  
कृतसुरतारकसङ्गरतारकसङ्गरतारकसूनुसुते ।  
सुरथसमाधिसमानसमाधिसमाधिसमाधिसुजातरते  
जय जय हे महिषासुरमर्दिनि रम्यकपर्दिनि शैलसुते ॥ १७॥ ॥ २३॥  
  
पदकमलं करुणानिलये वरिवस्यति योऽनुदिनं स शिवे  
अयि कमले कमलानिलये कमलानिलयः स कथं न भवेत् ।  
तव पदमेव परम्पदमेवमनुशीलयतो मम किं न शिवे  
जय जय हे महिषासुरमर्दिनि रम्यकपर्दिनि शैलसुते ॥ १८॥ ॥ २४॥  
  
कनकलसत्कलसिन्धुजलैरनुसिञ्चिनुते गुण रङ्गभुवं  
भजति स किं न शचीकुचकुम्भतटीपरिरम्भसुखानुभवम् ।  
तव चरणं शरणं करवाणि नतामरवाणिनिवासि शिवं   
               variation  मृडानि सदा मयि देहि शिवं  
जय जय हे महिषासुरमर्दिनि रम्यकपर्दिनि शैलसुते ॥ १९॥ ॥ २५॥  
  
तव विमलेन्दुकुलं वदनेन्दुमलं सकलं ननु कूलयते  
किमु पुरुहूतपुरीन्दुमुखीसुमुखीभिरसौ विमुखीक्रियते ।  
मम तु मतं शिवनामधने भवती कृपया किमुत क्रियते  
जय जय हे महिषासुरमर्दिनि रम्यकपर्दिनि शैलसुते ॥ २०॥ ॥ २६॥  
  
अयि मयि दीनदयालुतया कृपयैव त्वया भवितव्यमुमे  
अयि जगतो जननी कृपयासि यथासि तथाऽनुमितासि रते ।  
यदुचितमत्र भवत्युररीकुरुतादुरुतापमपाकुरुते  
जय जय हे महिषासुरमर्दिनि रम्यकपर्दिनि शैलसुते ॥ २१॥ ॥ २७॥  
  
स्तुतिमितस्तिमितः सुसमाधिना नियमतोऽयमतोऽनुदिनं पठेत् ।  
परमया रमयापि निषेव्यते परिजनोऽरिजनोऽपि च तं भजेत् ॥ २८॥  
  
रमयति किल कर्षस्तेषु चित्तं नराणामवरजवरयस्माद्रामकृष्णः कवीनाम् ।  
अकृत सुकृतिगम्यं रम्यपद्यैकहर्म्यं स्तवनमवनहेतुं प्रीतये विश्वमातुः ॥ २९॥  
  
इन्दुरम्यो मुहुर्बिन्दुरम्यो मुहुर्बिन्दुरम्यो यतः साऽनवद्यं स्मृतः ।  
श्रीपतेः सूनूना कारितो योऽधुना विश्वमातुः पदे पद्यपुष्पाञ्जलिः ॥ ३०॥  
  
इति श्रीभगवतीपद्यपुष्पाञ्जलिस्तोत्रम् सम्पूर्णम्॥  
  
  
The inner numbering of 1 through 21, between 7 and 27 suggests the popular  
mahiShasuramardini stotra.  
  
