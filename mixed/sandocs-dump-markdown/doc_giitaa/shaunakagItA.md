---
Category: gItA, giitaa
File name: shaunakagiitaa.itx
Indexextra: (scanned)
Language: Sanskrit
Latest update: December 15, 2012
Location: doc_giitaa
Proofread by: Sunder Hattangadi sunder at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shaunakagItA
Transliterated by: Sunder Hattangadi sunder at hotmail.com
engtitle: shaunakagItA
itxtitle: shaunakagItA
title: शौनकगीता

---
  
 शौनकगीता   
  
   ॥  अथ शौनकगीता॥  
  
शोकस्थानसहस्राणि भयस्थानशतानि च ।  
दिवसे दिवसे मूढमाविशन्ति न पण्डितम् ॥ १॥  
  
न हि ज्ञानविरुद्धेषु बहुदोषेषु कर्मसु ।  
श्रेयोघातिषु सज्जन्ते बुद्धिमन्तो भवद्विधाः ॥ २॥  
  
अष्टाङ्गां बुद्धिमाहुर्या सर्वाश्रेयोविघातिनीम् ।  
श्रुतिस्मृतिसमायुक्तां राजन्सा त्वय्यवस्थिता ॥ ३॥  
  
अर्थकृच्छ्रेषु दुर्गेषु व्यापत्सु स्वजनस्य च ।  
शारीर मानसैर्दुःखैर्नसीदन्ति भवद्विधाः ॥ ४॥  
  
श्रूयतां चाभिधास्यामि जनकेन यथा पुरा ।  
आत्मव्यवस्थानकरा गीताः श्लोका महात्मना ॥ ५॥  
  
मनोदेहसमुत्थाभ्यां दुःखाभ्यां मर्दितं जगत् ।  
तयोर्व्याससमासाभ्यां शमोपायमिमं श्रुणु ॥ ६॥  
  
व्याधेरनिष्टसंस्पर्शाच्छ्रमादिष्टविवर्जनात् ।  
दुःखं चतुर्भिः शारीरं कारणैः सम्प्रवर्तते ॥ ७॥  
  
तदातत्प्रतिकाराच्च सततं चाविचिन्तनात् ।  
आधिव्याधिप्रशमनं क्रियायोगद्वयेन तु ॥ ८॥  
  
मतिमन्तो ह्यतो वैद्याः शमं प्रागेव कुर्वते ।  
मानसस्य प्रियाख्यानैः सम्भोगोपनयैर्नृणाम् ॥ ९॥  
  
मानसेनहि दुःखेन शरीरमुपतप्यते ।  
अयस्तप्तेन पिण्डेन कुम्भसंस्थमिवोदकम् ॥ १०॥  
  
मानसं शमयेत्तस्माज्ज्ञानेनाग्निमिवाम्बुना ।  
प्रशान्ते मानसे ह्यस्य शारीरमुपशाम्यति ॥ ११॥  
  
मनसो दुःखमूलं तु स्नेह इत्युपलभ्यते ।  
स्नेहात्तु सज्जते जन्तुर्दुःखयोगमुपैति च ॥ १२॥  
  
स्नेहमूलानि दुःखानि स्नेहजानि भयानि च ।  
शोकहर्षौ तथायासः सर्वस्नेहात्प्रवर्तते ॥ १३॥  
  
स्नेहाद्भावोऽनुरागश्च प्रजज्ञे विषये तथा ।  
अश्रेयस्कावुभावेतौ पूर्वस्तत्र गुरुः स्मृतः ॥ १४॥  
  
कोटराग्निर्यथाशेषं समूलं पादपं दहेत् ।  
धर्मार्थौ तु तथाऽल्पोपि रागदोषो विनाशयेत् ॥ १५॥  
  
विप्रयोगेन तु त्यागी दोषदर्शी समागमे ।  
विरागं भजते जन्तुर्निर्वैरो निरवग्रहः ॥  १६॥  
  
तस्मात्स्नेहं न लिप्सेत मित्रेभ्यो धनसञ्चयात् ।  
स्वशरीरसमुत्थं च ज्ञानेन विनिवर्तयेत् ॥ १७॥  
  
ज्ञानान्वितेषु युक्तेषु शास्त्रज्ञेषु कृतात्मसु ।  
न तेषु सज्जते स्नेहः पद्मपत्रेष्विवोदकम् ॥ १८॥  
  
रागाभिभूतः पुरुषः कामेन परिकृष्यते ।  
इच्छा सञ्जायते तस्य ततस्तृष्णा विवर्धते ॥ १९॥  
  
तृष्णाहि सर्वपापिष्ठा नित्योद्वेगकरी स्मृता ।  
अधर्मबहुला चैव घोरा पापानुबन्धिनी ॥ २०॥  
  
या दुस्त्यजा दुर्मतिभिर्या न जीर्यति जीर्यतः ।  
योसौ प्राणान्तिको रोगस्तां तृष्णां त्यजतः सुखम् ॥ २१॥  
  
अनाद्यन्ता हि सा तृष्णा अन्तर्देहगता नृणाम् ।  
विनाशयति भूतानि अयोनिज इवानलः ॥ २२॥  
  
यथैधः स्वसमुत्थेन वह्निना नाशमृच्छति ।  
तथाऽकृतात्मा लोभेन सहजेन विनश्यति ॥ २३॥  
  
राजतः सलिलादग्नेश्चोरतः स्वजनादपि ।  
भयमर्थवतां नित्यं मृत्योः प्राणभृतामिव ॥ २४॥  
  
यथा ह्यामिषमाकाशे पक्षिभिः श्वापदैर्भुवि ।  
भक्ष्यन्ते सलिले मत्स्यैस्तथा सर्वत्र वित्तवान् ॥ २५॥  
  
अर्थ एव हि केषाञ्चिदनर्थ भजते नृणाम् ।  
अर्थ श्रेयसि चासक्तो न श्रेयो विन्दते नरः ॥ २६॥  
  
तस्मादर्थागमाः सर्वे मनोमोहविवर्धनाः ।  
कार्पण्यं दर्पमानौ च भयमुद्वेग एव च ॥ २७॥  
  
अर्थजानिं विदुः प्राज्ञा दुःखन्येतानि देहिनाम् ।  
अर्थस्योत्पादने चैव पालने च तथाक्षये ॥ २८॥  
  
सहन्ति च महद्दुःखं घ्नन्ति चैवार्थकारणात् ।  
अर्थाद्दुःखं परित्यक्तं पालिताश्चैव शत्रवः ॥ २९॥  
  
दुःखेन चाधिगम्यन्ते तस्मान्नाशं न चिन्तयेत् ।  
असन्तोषपरा मूढाः सन्तोषं यान्ति पण्डिताः ॥ ३०॥  
  
अन्तो नास्ति पिपासायाः सन्तोषः परमं सुखम् ।  
तस्मात्सन्तोषमेवेह परं पश्यन्ति पण्डिताः ॥ ३१॥  
  
अनित्यं यौवनं रूपं जीवितं रत्नसञ्चयः ।  
ऐश्वर्यं प्रियसंवासो गृद्ध्येत्तत्र न पण्डितः ॥ ३२॥  
  
त्यजेत सञ्चयांस्तस्मात्तज्जान्क्लेशान् सहेत च ।  
न हि सञ्चयवान्कश्चिद्दृश्यते निरुपद्रवः ।  
अतश्च धार्मिकैः पुम्भिरनीहार्थः प्रशस्यते ॥ ३३॥  
  
धर्मार्थ यस्य वित्तेहा वरं तस्य निरीहता ।  
प्रक्षालनाद्धि पङ्कस्य श्रेयो न स्पर्शनं नृणाम् ॥ ३४॥  
  
युधिष्ठिरैवं सर्वेषु न स्पृहां कर्तुमर्हसि ।  
धर्मेण यदिते कार्य विमुक्तेच्छो भवार्थतः ॥ ३५॥  
  
          ॥ इति शौनकगीता समाप्ता ॥  
  
  
From Mahabharata Vanaparva Adhyaya 2, shloka 15-48.  
  
Encoded and proofread by Sunder Hattangadi sunder at hotmail.com  
  
  
