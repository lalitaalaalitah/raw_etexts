---
Category: gItA, giitaa
Description-comments: Skandha 11 Adhyaya 13 Bhagavata Purana
File name: hamsagiitaabhAgavata.itx
Indexextra: (bhAgavatapurANa skandha 11 adhyAya 13)
Language: Sanskrit
Latest update: June 9, 2013
Location: doc_giitaa
Proofread by: Sunder Hattangadi sunderh at hotmail.com, PSA Easwaran psaeaswaran at
  gmail.com
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: haMsagItA bhAgavatAntargataM
engtitle: Hamsagita from Shrimad Bhagavata Purana Skandha 11
itxtitle: haMsagItA (bhAgavatapurANAntargatA)
title: हंसगीता (भागवतपुराणान्तर्गता)

---
  
 हंसगीता भागवतपुराणे एकादशस्कन्धे   
  
श्रीभगवानुवाच ।  
सत्त्वं रजस्तम इति गुणा बुद्धेर्न चात्मनः ।  
सत्त्वेनान्यतमौ हन्यात्सत्त्वं सत्त्वेन चैव हि ॥ १३.१॥  
  
सत्त्वाद्धर्मो भवेद्वृद्धात्पुंसो मद्भक्तिलक्षणः ।  
सात्त्विकोपासया सत्त्वं ततो धर्मः प्रवर्तते ॥ १३.२॥  
  
धर्मो रजस्तमो हन्यात्सत्त्ववृद्धिरनुत्तमः ।  
आशु नश्यति तन्मूलो ह्यधर्म उभये हते ॥ १३.३॥  
  
आगमोऽपः प्रजा देशः कालः कर्म च जन्म च ।  
ध्यानं मन्त्रोऽथ संस्कारो दशैते गुणहेतवः ॥ १३.४॥  
  
तत्तत्सात्त्विकमेवैषां यद्यद्वृद्धाः प्रचक्षते ।  
निन्दन्ति तामसं तत्तद्राजसं तदुपेक्षितम् ॥ १३.५॥  
  
सात्त्विकान्येव सेवेत पुमान्सत्त्वविवृद्धये ।  
ततो धर्मस्ततो ज्ञानं यावत्स्मृतिरपोहनम् ॥ १३.६॥  
  
वेणुसङ्घर्षजो वह्निर्दग्ध्वा शाम्यति तद्वनम् ।  
एवं गुणव्यत्ययजो देहः शाम्यति तत्क्रियः ॥ १३.७॥  
  
उद्धव उवाच ।  
विदन्ति मर्त्याः प्रायेण विषयान्पदमापदाम् ।  
तथापि भुञ्जते कृष्ण तत्कथं श्वखराजवत् ॥ १३.८॥  
  
श्रीभगवानुवाच ।  
अहमित्यन्यथाबुद्धिः प्रमत्तस्य यथा हृदि ।  
उत्सर्पति रजो घोरं ततो वैकारिकं मनः ॥ १३.९॥  
  
रजोयुक्तस्य मनसः सङ्कल्पः सविकल्पकः ।  
ततः कामो गुणध्यानाद्दुःसहः स्याद्धि दुर्मतेः ॥ १३.१०॥  
  
करोति कामवशगः कर्माण्यविजितेन्द्रियः ।  
दुःखोदर्काणि सम्पश्यन् रजोवेगविमोहितः ॥ १३.११॥  
  
रजस्तमोभ्यां यदपि विद्वान्विक्षिप्तधीः पुनः ।  
अतन्द्रितो मनो युञ्जन्दोषदृष्टिर्न सज्जते ॥ १३.१२॥  
  
अप्रमत्तोऽनुयुञ्जीत मनो मय्यर्पयञ्छनैः ।  
अनिर्विण्णो यथाकालं जितश्वासो जितासनः ॥ १३.१३॥  
  
एतावान्योग आदिष्टो मच्छिष्यैः सनकादिभिः ।  
सर्वतो मन आकृष्य मय्यद्धावेश्यते यथा ॥ १३.१४॥  
  
उद्धव उवाच ।  
यदा त्वं सनकादिभ्यो येन रूपेण केशव ।  
योगमादिष्टवानेतद्रूपमिच्छामि वेदितुम् ॥ १३.१५॥  
  
श्रीभगवानुवाच ।  
पुत्रा हिरण्यगर्भस्य मानसाः सनकादयः ।  
पप्रच्छुः पितरं सूक्ष्मां योगस्यैकान्तिकीं गतिम् ॥ १३.१६॥  
  
सनकादय ऊचुः ।  
गुणेष्वाविशते चेतो गुणाश्चेतसि च प्रभो ।  
कथमन्योन्यसन्त्यागो मुमुक्षोरतितितीर्षोः ॥ १३.१७॥  
  
श्रीभगवानुवाच ।  
एवं पृष्टो महादेवः स्वयम्भूर्भूतभावनः ।  
ध्यायमानः प्रश्नबीजं नाभ्यपद्यत कर्मधीः ॥ १३.१८॥  
  
स मामचिन्तयद्देवः प्रश्नपारतितीर्षया ।  
तस्याहं हंसरूपेण सकाशमगमं तदा ॥ १३.१९॥  
  
दृष्ट्वा मां त उपव्रज्य कृत्वा पादाभिवन्दनम् ।  
ब्रह्माणमग्रतः कृत्वा पप्रच्छुः को भवानिति ॥ १३.२०॥  
  
इत्यहं मुनिभिः पृष्टस्तत्त्वजिज्ञासुभिस्तदा ।  
यदवोचमहं तेभ्यस्तदुद्धव निबोध मे ॥ १३.२१॥  
  
वस्तुनो यद्यनानात्व आत्मनः प्रश्न ईदृशः ।  
कथं घटेत वो विप्रा वक्तुर्वा मे क आश्रयः ॥ १३.२२॥  
  
पञ्चात्मकेषु भूतेषु समानेषु च वस्तुतः ।  
को भवानिति वः प्रश्नो वाचारम्भो ह्यनर्थकः ॥ १३.२३॥  
  
मनसा वचसा दृष्ट्या गृह्यतेऽन्यैरपीन्द्रियैः ।  
अहमेव न मत्तोऽन्यदिति बुध्यध्वमञ्जसा ॥ १३.२४॥  
  
गुणेष्वाविशते चेतो गुणाश्चेतसि च प्रजाः ।  
जीवस्य देह उभयं गुणाश्चेतो मदात्मनः ॥ १३.२५॥  
  
गुणेषु चाविशच्चित्तमभीक्ष्णं गुणसेवया ।  
गुणाश्च चित्तप्रभवा मद्रूप उभयं त्यजेत् ॥ १३.२६॥  
  
जाग्रत्स्वप्नः सुषुप्तं च गुणतो बुद्धिवृत्तयः ।  
तासां विलक्षणो जीवः साक्षित्वेन विनिश्चितः ॥ १३.२७॥  
  
यर्हि संसृतिबन्धोऽयमात्मनो गुणवृत्तिदः ।  
मयि तुर्ये स्थितो जह्यात्त्यागस्तद्गुणचेतसाम् ॥ १३.२८॥  
  
अहङ्कारकृतं बन्धमात्मनोऽर्थविपर्ययम् ।  
विद्वान्निर्विद्य संसारचिन्तां तुर्ये स्थितस्त्यजेत् ॥ १३.२९॥  
  
यावन्नानार्थधीः पुंसो न निवर्तेत युक्तिभिः ।  
जागर्त्यपि स्वपन्नज्ञः स्वप्ने जागरणं यथा ॥ १३.३०॥  
  
असत्त्वादात्मनोऽन्येषां भावानां तत्कृता भिदा ।  
गतयो हेतवश्चास्य मृषा स्वप्नदृशो यथा ॥ १३.३१॥  
  
यो जागरे बहिरनुक्षणधर्मिणोऽर्थान्  
भुङ्क्ते समस्तकरणैर्हृदि तत्सदृक्षान् ।  
स्वप्ने सुषुप्त उपसंहरते स एकः  
स्मृत्यन्वयात्त्रिगुणवृत्तिदृगिन्द्रियेशः ॥ १३.३२॥  
  
एवं विमृश्य गुणतो मनसस्त्र्यवस्था  
मन्मायया मयि कृता इति निश्चितार्थाः ।  
सञ्छिद्य हार्दमनुमानसदुक्तितीक्ष्ण-  
ज्ञानासिना भजत माखिलसंशयाधिम् ॥ १३.३३॥  
  
ईक्षेत विभ्रममिदं मनसो विलासं  
दृष्टं विनष्टमतिलोलमलातचक्रम् ।  
विज्ञानमेकमुरुधेव विभाति माया  
स्वप्नस्त्रिधा गुणविसर्गकृतो विकल्पः ॥ १३.३४॥  
  
दृष्टिं ततः प्रतिनिवर्त्य निवृत्ततृष्ण-  
स्तूष्णीं भवेन्निजसुखानुभवो निरीहः ।  
सन्दृश्यते क्व च यदीदमवस्तुबुद्ध्या  
त्यक्तं भ्रमाय न भवेत्स्मृतिरानिपातात् ॥ १३.३५॥  
  
देहं च नश्वरमवस्थितमुत्थितं वा  
सिद्धो न पश्यति यतोऽध्यगमत्स्वरूपम् ।  
दैवादपेतमथ दैववशादुपेतं  
वासो यथा परिकृतं मदिरामदान्धः ॥ १३.३६॥  
  
देहोऽपि दैववशगः खलु कर्म यावत्  
स्वारम्भकं प्रतिसमीक्षत एव सासुः ।  
तं सप्रपञ्चमधिरूढसमाधियोगः  
स्वाप्नं पुनर्न भजते प्रतिबुद्धवस्तुः ॥ १३.३७॥  
  
मयैतदुक्तं वो विप्रा गुह्यं यत्साङ्ख्ययोगयोः ।  
जानीत माऽऽगतं यज्ञं युष्मद्धर्मविवक्षया ॥ १३.३८॥  
  
अहं योगस्य साङ्ख्यस्य सत्यस्यर्तस्य तेजसः ।  
परायणं द्विजश्रेष्ठाः श्रियः कीर्तेर्दमस्य च ॥ १३.३९॥  
  
मां भजन्ति गुणाः सर्वे निर्गुणं निरपेक्षकम् ।  
सुहृदं प्रियमात्मानं साम्यासङ्गादयोऽगुणाः ॥ १३.४०॥  
  
इति मे छिन्नसन्देहा मुनयः सनकादयः ।  
सभाजयित्वा परया भक्त्यागृणत संस्तवैः ॥ १३.४१॥  
  
तैरहं पूजितः सम्यक्संस्तुतः परमर्षिभिः ।  
प्रत्येयाय स्वकं धाम पश्यतः परमेष्ठिनः ॥ १३.४२॥  
  
  ॥ इति भागवतपुराणे एकादशस्कन्धान्तर्त्गता हंसगीता समाप्ता ॥  
  
  
  
Skandha 11 Adhyaya 13 Bhagavata Purana.  
  
Proofread by Sunder Hattangadi sunderh at hotmail.com  
PSA Easwaran psaeaswaran at gmail.com  
  
