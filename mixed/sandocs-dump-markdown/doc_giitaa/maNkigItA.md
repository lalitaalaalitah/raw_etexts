---
Category: gItA, giitaa
File name: mankigiitaa.itx
Indexextra: (mahAbhArata shAntiparva)
Language: Sanskrit
Latest update: June 2, 1998
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: mankigItA
Transliterated by: Professor Tokunaga in Kyoto system(?)
engtitle: maNkigItA
itxtitle: maNkigItA
title: मण्किगीता

---
  
 मङ्किगीता   
  
 अध्यायः १७१  
 युधिस्थिर  
ईहमानः समारम्भान्यदि नासादयेद्धनम् ।  
धनतृष्णाभिभूतश्च किं कुर्वन्सुखमाप्नुयात् ॥ १॥  
  
 भीष्म  
सर्वसाम्यमनायासः सत्यवाक्यं च भारत ।  
निर्वेदश्चाविवित्सा च यस्य स्यात्स सुखी नरः ॥ २॥  
  
एतान्येव पदान्याहुः पञ्च वृद्धाः प्रशान्तये ।  
एष स्वर्गश्च धर्मश्च सुखं चानुत्तमं सताम् ॥ ३॥  
  
अत्राप्युदाहरन्तीममितिहासं पुरातनम् ।  
निर्वेदान्मङ्किना गीतं तन्निबोध युधिष्ठिर ॥ ४॥  
  
ईहमानो धनं मङ्किर्भग्नेहश्च पुनः पुनः ।  
केन चिद्धनशेषेण क्रीतवान्दम्य गोयुगम् ॥ ५॥  
  
सुसम्बद्धौ तु तौ दम्यौ दमनायाभिनिःसृतौ ।  
आसीनमुष्ट्रं मध्येन सहसैवाभ्यधावताम् ॥ ६॥  
  
तयोः सम्प्राप्तयोरुष्ट्रः स्कन्धदेशममर्षणः ।  
उत्थायोत्क्षिप्य तौ दम्यौ प्रससार महाजवः ॥ ७॥  
  
ह्रियमाणौ तु तौ दम्यौ तेनोष्ट्रेण प्रमाथिना ।  
म्रियमाणौ च सम्प्रेक्ष्य मङ्किस्तत्राब्रवीदिदम् ॥ ८॥  
  
न चैवाविहितं शक्यं दक्षेणापीहितुं धनम् ।  
युक्तेन श्रद्धया सम्यगीहां समनुतिष्ठता ॥ ९॥  
  
कृतस्य पूर्वं चानर्थैर्युक्तस्याप्यनुतिष्ठतः ।  
इमं पश्यत सङ्गत्या मम दैवमुपप्लवम् ॥ १०॥  
  
उद्यम्योद्यम्य मे दम्यौ विषमेनेव गच्छति ।  
उत्क्षिप्य काकतालीयमुन्माथेनेव जम्बुकः ॥ ११॥  
  
मनी वोष्ट्रस्य लम्बेते प्रियौ वत्सतरौ मम ।  
शुद्धं हि दैवमेवेदमतो नैवास्ति पौरुषम् ॥ १२॥  
  
यदि वाप्युपपद्येत पौरुषं नाम कर्हि चित् ।  
अन्विष्यमाणं तदपि दैवमेवावतिष्ठते ॥ १३॥  
  
तस्मान्निर्वेद एवेह गन्तव्यः सुखमीप्सता ।  
सुखं स्वपिति निर्विण्णो निराशश्चार्थसाधने ॥ १४॥  
  
अहो सम्यक्षुकेनोक्तं सर्वतः परिमुच्यता ।  
प्रतिष्ठता महारण्यं जनकस्य निवेशनात् ॥ १५॥  
  
यः कामान्प्राप्नुयात्सर्वान्यश्चैनान्केवलांस्त्यजेत् ।  
प्रापनात्सर्वकामानां परित्यागो विशिष्यते ॥ १६॥  
  
नान्तं सर्वविवित्सानां गतपूर्वोऽस्ति कश् चन ।  
शरीरे जीविते चैव तृष्णा मन्दस्य वर्धते ॥ १७॥  
  
निवर्तस्व विवित्साभ्यः शाम्य निर्विद्य मामक ।  
असकृच्चासि निकृतो न च निर्विद्यसे तनो ॥ १८॥  
  
यदि नाहं विनाश्यस्ते यद्येवं रमसे मया ।  
मा मां योजय लोभेन वृथा त्वं वित्तकामुक ॥ १९॥  
  
सञ्चितं सञ्चितं द्रव्यं नष्टं तव पुनः पुनः ।  
कदा विमोक्ष्यसे मूढ धनेहां धनकामुक ॥ २०॥  
  
अहो नु मम बालिश्यं योऽहं क्रीदनकस्तव ।  
किं नैव जातु पुरुषः परेषां प्रेष्यतामियात् ॥ २१॥  
  
न पूर्वे नापरे जातु कामानामन्तमाप्नुवन् ।  
त्यक्त्वा सर्वसमारम्भान्प्रतिबुद्धोऽस्मि जागृमि ॥ २२॥  
  
नूनं ते हृदयं कामवज्र सारमयं दृधम् ।  
यदनर्थशताविष्टं शतधा न विदीर्यते ॥ २३॥  
  
त्यजामि कामत्वां चैव यच्च किं चित्प्रियं तव ।  
तवाहं सुखमन्विच्छन्नात्मन्युपलभे सुखम् ॥ २४॥  
  
कामजानामि ते मूलं सङ्कल्पात्किल जायसे ।  
न त्वां सङ्कल्पयिष्यामि समूलो न भविष्यति ॥ २५॥  
  
ईहा धनस्य न सुखा लब्ध्वा चिन्ता च भूयसी ।  
लब्धानाशो यथा मृत्युर्लब्धं भवति वा न वा ॥ २६॥  
  
परेत्य यो न लभते ततो दुःखतरं नु किम् ।  
न च तुष्यति लब्धेन भूय एव च मार्गति ॥ २७॥  
  
अनुतर्षुल एवार्थः स्वादु गाङ्गमिवोदकम् ।  
मद्विलापनमेतत्तु प्रतिबुद्धोऽस्मि सन्त्यज ॥ २८॥  
  
य इमं मामकं देहं भूतग्रामः समाश्रितः ।  
स यात्वितो यथाकामं वसतां वा यथासुखम् ॥ २९॥  
  
न युष्मास्विह मे प्रीतिः कामलोभानुसारिषु ।  
तस्मादुत्सृज्य सर्वान्वः सत्यमेवाश्रयाम्यहम् ॥ ३०॥  
  
सर्वभूतान्यहं देहे पश्यन्मनसि चात्मनः ।  
योगे बुद्धिं श्रुते सत्त्वं मनो ब्रह्मणि धारयन् ॥ ३१॥  
  
विहरिष्याम्यनासक्तः सुखी लोकान्निरामयः ।  
यथा मा त्वं पुनर्नैवं दुःखेषु प्रनिधास्यसि ॥ ३२॥  
  
त्वया हि मे प्रनुन्नस्य गतिरन्या न विद्यते ।  
तृष्णा शोकश्रमाणां हि त्वं कामप्रभवः सदा ॥ ३३॥  
  
धननाशोऽधिकं दुःखं मन्ये सर्वमहत्तरम् ।  
ज्ञातयो ह्यवमन्यन्ते मित्राणि च धनच्युतम् ॥ ३४॥  
  
अवज्ञान सहस्रैस्तु दोषाः कस्ततराधने ।  
धने सुखकला या च सापि दुःखैर्विधीयते ॥ ३५॥  
  
धनमस्येति पुरुषं पुरा निघ्नन्ति दस्यवः ।  
क्लिश्यन्ति विविधैर्दन्दैर्नित्यमुद्वेजयन्ति च ॥ ३६॥  
  
मन्दलोलुपता दुःखमिति बुद्धिं चिरान्मया ।  
यद्यदालम्बसे कामतत्तदेवानुरुध्यसे ॥ ३७॥  
  
अतत्त्वज्ञोऽसि बालश्च दुस्तोषोऽपूरणोऽनलः ।  
नैव त्वं वेत्थ सुलभं नैव त्वं वेत्थ दुर्लभम् ॥ ३८॥  
  
पातालमिव दुष्पूरो मां दुःखैर्योक्तुमिच्छसि ।  
नाहमद्य समावेष्टुं शक्यः कामपुनस्त्वया ॥ ३९॥  
  
निर्वेदमहमासाद्य द्रव्यनाशाद्यदृच्छया ।  
निर्वृतिं परमां प्राप्य नाद्य कामान्विचिन्तये ॥ ४०॥  
  
अतिक्लेशान्सहामीह नाहं बुध्याम्यबुद्धिमान् ।  
निकृतो धननाशेन शये सर्वाङ्गविज्वरः ॥ ४१॥  
  
परित्यजामि कामत्वां हित्वा सर्वमनोगतीः ।  
न त्वं मया पुनः कामनस्योतेनेव रंस्यसे ॥ ४२॥  
  
क्षमिष्येऽक्षममाणानां न हिंसिष्ये च हिंसितः ।  
द्वेष्य मुक्तः प्रियं वक्ष्याम्यनादृत्य तदप्रियम् ॥ ४३॥  
  
तृप्तः स्वस्थेन्द्रियो नित्यं यथा लब्धेन वर्तयन् ।  
न सकामं करिष्यामि त्वामहं शत्रुमात्मनः ॥ ४४॥  
  
निर्वेदं निर्वृतिं तृप्तिं शान्तिं सत्यं दमं क्षमाम् ।  
सर्वभूतदयां चैव विद्धि मां शरणागतम् ॥ ४५॥  
  
तस्मात्कामश्च लोभश्च तृष्णा कार्पण्यमेव च ।  
त्यजन्तु मां प्रतिष्ठन्तं सत्त्वस्थो ह्यस्मि साम्प्रतम् ॥ ४६॥  
  
प्रहाय कामं लोभं च क्रोधं पारुष्यमेव च ।  
नाद्य लोभवशं प्राप्तो दुःखं प्राप्स्याम्यनात्मवान् ॥ ४७॥  
  
यद्यत्त्यजति कामानां तत्सुखस्याभिपूर्यते ।  
कामस्य वशगो नित्यं दुःखमेव प्रपद्यते ॥ ४८॥  
  
कामान्व्युदस्य धुनुते यत्किं चित्पुरुषो रजः ।  
कामक्रोधोद्भवं दुःखमह्रीररतिरेव च ॥ ४९॥  
  
एष ब्रह्म प्रविष्टोऽहं ग्रीस्मे शीतमिव ह्रदम् ।  
शाम्यामि परिनिर्वामि सुखमासे च केवलम् ॥ ५०॥  
  
यच्च कामसुखं लोके यच्च दिव्यं महत्सुखम् ।  
तृष्णा क्षयसुखस्यैते नार्हतः सोदशीं कलाम् ॥ ५१॥  
  
आत्मना सप्तमं कामं हत्वा शत्रुमिवोत्तमम् ।  
प्राप्यावध्यं ब्रह्म पुरं राजेव स्यामहं सुखी ॥ ५२॥  
  
एतां बुद्धिं समास्थाय मङ्किर्निर्वेदमागतः ।  
सर्वान्कामान्परित्यज्य प्राप्य ब्रह्म महत्सुखम् ॥ ५३॥  
  
दम्य नाश कृते मङ्किरमरत्वं किलागमत् ।  
अछिनत्काममूलं स तेन प्राप महत्सुखम् ॥ ५४॥  
  
॥ इति मङ्किगीता समाप्ता ॥  
  
  
  
Adhyaya number 177 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition it is 171.  
  
Sunder Hattangadi  (sunderh at hotmail.com)  
  
