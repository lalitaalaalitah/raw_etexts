---
Category: gItA, giitaa
File name: pRithivIgItA.itx
Indexextra: (Bengali)
Language: Sanskrit
Latest update: May 18, 2013
Location: doc_giitaa
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: pRithivIgItA
Transliterated by: PSA Easwaran psaeaswaran at gmail.com
engtitle: pRithivIgItA
itxtitle: pRithivIgItA
title: पृइथिवीगीता

---
  
 पृथिवीगीता   
  
मैत्रेय पृथिवीगीता श्लोकाश्चात्र निबोध तान् ।  
यानाह धर्मध्वजिने जनकायासितो मुनिः ॥ १॥  
  
पृथिव्युवाच --  
कथमेष नरेन्द्राणां मोहो बुद्धिमतामपि ।  
येन केन सधर्माणोऽप्यभिविश्वस्तचेतसः ॥ २॥  
  
पूर्वमात्मजयं कृत्वा जेतुमिच्छन्ति मन्त्रिणः ।  
ततो भृत्यांश्च पौरांश्च जिगीषन्ते तथा रिपून् ॥ ३॥  
  
क्रमेणानेन जेष्यामो वयं पृथ्वीं ससागराम् ।  
इत्यासक्तधियो मृत्युं न पश्यन्त्यविदूरकम् ॥ ४॥  
  
समुद्रावरणं याति मन्मण्डलमथो वशम् ।  
कियदात्मजयादेतन्मुक्तिरात्मजये फलम् ॥ ५॥  
  
उत्सृज्य पूर्वजा याता यां नादाय गतः पिता ।  
तां ममेति विमूढत्वात् जेतुमिच्छन्ति पार्थिवाः ॥ ६॥  
  
मत्कृते पितृपुत्राणां भ्रातॄणां चापि विग्रहाः ।  
जायन्तेऽत्यन्तमोहेन ममताधृतचेतसाम् ॥ ७॥  
  
पृथ्वी ममेयं सकला ममैषा ममान्वयस्यापि च शाश्वतेयम् ।  
यो यो मृतो ह्यत्र बभूव राजा कुबुद्धिरासीदिति तस्य तस्य ॥ ८॥  
  
दृष्ट्वा ममत्वायतचित्तमेकं विहाय मां मृत्युपथं व्रजन्तम् ।  
तस्यान्वयस्तस्य कथं ममत्वं हृद्यास्पदं मत्प्रभवः करोति ॥ ९॥  
  
पृथ्वी ममैषाशु परित्यजैनं वदन्ति ये दूतमुखैः स्वशत्रुम् ।  
नराधिपास्तेषु ममातिहासः पुनश्च मूढेषु दयाभ्युपैति ॥ १०॥  
  
पराशर उवाच  
इत्येते धरणीगीताश्लोका मैत्रेय यैः श्रुतैः ।  
ममत्वं विलयं याति तापन्यस्तं यथा हिमम् ॥ ११॥  
  
इति पृथिवीगीता समाप्ता ।  
  
  
  
Encoded and proofread by PSA Easwaran psaeaswaran at gmail.com  
  
  
