---
Category: gItA, giitaa, tulasI
File name: tulasIgItA.itx
Indexextra: (scanned)
Language: Sanskrit
Latest update: May 18, 2013
Location: doc_giitaa
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: tulasI
Subject: philosophy/hinduism/religion
Sublocation: giitaa
Text title: tulasIgItA
Transliterated by: PSA Easwaran psaeaswaran at gmail.com
engtitle: tulasIgItA
itxtitle: tulasIgItA
title: तुलसीगीता

---
  
 तुलसीगीता   
  
श्रीभगवानुवाच --  
प्राग्दत्वार्घं ततोऽभ्यर्च्य गन्धपुष्पाक्षतादिना ।  
स्तुत्वा भगवतीं तां च प्रणमेद्दण्डवद्भुवि ॥ १॥  
  
श्रियं श्रिये श्रियावासे नित्यं श्रीधवसत् रते ।  
भक्त्या दत्तं मया देवि अर्घं गृह्ण नमोऽस्तु ते ॥ २॥  
  
निर्मिता त्वं पुरा देवैरर्चिता त्वं सुरासुरैः ।  
तुलसि हर मे पापं पूजां गृह्ण नमोऽस्तु ते ॥ ३॥  
  
महाप्रसादजननी आधिव्याधिविनाशिनी ।  
सर्वसौभाग्यदे देवि तुलसि त्वां नमोऽस्तु ते ॥ ४॥  
  
या दृष्टा निखिलांससङ्घशमना स्पृष्टा वपुःपावना  
रोगाणामभिवन्दिता निरसनी सिक्तान्तकत्रासिनी ।  
प्रत्यासक्तिविधायिनी भगवतः कृष्णस्य संरोपिता  
न्यस्ता तच्चरणे विमुक्तिफलदा तस्यै तुलस्यै नमः ॥ ५॥  
  
भगवत्यास्तुलस्यास्तु माहात्म्यामृतसागरे ।  
लोभात् कूर्द्दितुमिच्छामि क्षुद्रस्तत् क्षम्यतां त्वया ॥ ६॥  
  
श्रवणाद्वादशीयोगे शालग्रामशिलार्चने ।  
यद्फलं सङ्गमे प्रोक्तं तुलसीपूजनेन तत् ॥ ७॥  
  
धात्रीफलेन यत् पुण्यं जयन्त्यां समुपोषणे ।  
तद्फलं लभते मर्त्यास्तुलसीपूजनेन तत् ॥ ८॥  
  
यद्फलं प्रयागस्नाने काश्यां प्राणविमोक्षणे ।  
तद्फलं विहितं देवैस्तुलसीपूजनेन तत् ॥ ९॥  
  
चतुर्णामपि वर्णानामाश्रमाणां विशेषतः ।  
स्त्रीणां च पुरुषाणां च पूजितेष्टं ददाति च ॥ १०॥  
  
तुलसी रोपिता सिक्ता दृष्टा स्पृष्टा च पावयेत् ।  
आराधिता प्रयत्नेन सर्वकामफलप्रदा ॥ ११॥  
  
प्रदक्षिणं भ्रमित्वा ये नमस्कुर्वन्ति नित्यशः ।  
न तेषां दुरितं किञ्चिदक्षीणमवशिष्यते ॥ १२॥  
  
पूज्यमाना च तुलसी यस्य वेश्मनि तिष्ठति ।  
तस्य सर्वाणि श्रेयांसि वर्धन्तेऽहरहः सदा ॥ १३॥  
  
पक्षे पक्षे च द्वादश्यां सम्प्राप्ते तु हरेर्दिने ।  
ब्रह्मादयोऽपि कुर्वन्ति तुलसीवनपूजनम् ॥ १४॥  
  
अनन्यमनसा नित्यं तुलसीं स्तौति यो जनः ।  
पितृदेवमनुष्याणां प्रियो भवति सर्वदा ॥ १५॥  
  
रतिं करोमि नान्यत्र तुलसीकाननं विना ।  
सत्यं ब्रवीमि ते सत्ये कलिकाले मम प्रिये ॥ १६॥  
  
हित्वा तीर्थसहस्राणि सर्वानपि शिलोच्चयान् ।  
तुलसीकानने नित्यं कलौ तिष्ठामि भामिनि ॥ १७॥  
  
न धात्रा सफला यत्र न विष्णुस्तुलसीवनम्।  
तत् स्मशानसमं स्थानं सन्ति यत्र न वैष्णवाः ॥ १८॥  
  
तुलसीगन्धमादाय यत्र गच्छति मारुतः ।  
दिशो दश च पूताः स्युर्भूतग्रामाश्चतुर्दशः ॥ १९॥  
  
तुलसीवनसम्भूता छाया पतति यत्र वै ।  
तत्र श्राद्धं प्रदातव्यं पितॄणां तृप्तिहेतवे ॥ २०॥  
  
तुलसी पूजिता नित्यं सेविता रोपिता शुभा ।  
स्नापिता तुलसी यैस्तु ते वसन्ति ममालये ॥ २१॥  
  
सर्वपापहरं सर्वकामदं तुलसीवनम् ।  
न पश्यति समं सत्ये तुलसीवनरोपणात् ॥ २२॥  
  
तुलस्यलङ्कृता ये वै तुलसीवनपूजकाः ।  
तुलसीस्थापका ये च ते त्याज्या यमकिङ्करैः ॥ २३॥  
  
दर्शनं नर्मदायास्तु गङ्गास्नानं कलौ युगे ।  
तुलसीदलसंस्पर्शः सममेतत्त्रयं स्मृतम् ॥ २४॥  
  
दारिद्र्यदुःखरोगार्तिपापानि सुबहून्यपि ।  
हरते तुलसीक्षेत्रं रोगानिव हरीतकी ॥ २५॥  
  
तुलसीकानने यस्तु मुहूर्तमपि विश्रमेत् ।  
जन्मकोटिकृतात् पापात् मुच्यते नात्र संशयः ॥ २६॥  
  
नित्यं तुलसिकारण्ये तिष्ठामि स्पृहया युतः ।  
अपि मे क्षतपत्रैकं कश्चिद्धन्योऽर्पयेदिति ॥ २७॥  
  
तुलसीनाम यो ब्रुयात् त्रिकालं वदने नरः ।  
विवर्णवदनो भूत्वा तल्लिपिं मार्जयेद्यमः ॥ २८॥  
  
शुक्लपक्षे यदा देवि तृतीया बुधसंयुता ।  
श्रवणया च संयुक्ता तुलसी पुण्यदा तदा ॥ २९॥  
  
               इति तुलसीगीता समाप्ता ॥  
  
  
  
Encoded and proofread by PSA Easwaran psaeaswaran at gmail.com  
  
