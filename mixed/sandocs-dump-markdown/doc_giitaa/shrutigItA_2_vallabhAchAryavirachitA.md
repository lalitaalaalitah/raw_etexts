---
Author: vallabhAchArya
Category: giitaa, vishhnu, krishna, puShTimArgIya, gItA, vallabhaachaarya
Description/comments: puShTimArgIya stotraratnAkara
File name: shrutigItA2.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_giitaa
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: giitaa
Text title: shrutigItA 2
engtitle: shrutigItA 2
itxtitle: shrutigItA 2 (vallabhAchAryavirachitA)
title: श्रुतिगीता २ (वल्लभाचार्यविरचिता)

---
  
 श्रुतिगीता २   
  
प्राकृताः श्रुतयः सर्वा भगवन्तमधोक्षजम् ।  
स्तुवन्ति दोषनाशाय तत्राविष्टो भवेद्यथा ॥ १॥  
  
सत्यो हरिः समस्तेषु भ्रमभातेष्वपि स्थिरः ।  
अतः सन्तः समस्तार्थे कृष्णमेव विजानते ॥ २॥  
  
कथानन्त्योक्तिहृदयाः साधनानि न कुर्वते ।  
साक्षात्ते पादसंश्लिष्टास्ते किं वाच्या महाशयाः ॥ ३॥  
  
कृष्ण एव सदा सेव्यो निर्णीतः पञ्चधा बुधैः ।  
शरीरदः प्रेरकश्च सुखदः शेषसत्पदः ॥ ४॥  
  
कर्मरूपं हरिं केचित्सेवन्ते योगरूपिणम् ।  
तेभ्योऽप्यक्षररूपस्य सेवकाः सम्मताः सताम् ॥ ५॥  
  
सर्वत्र भगवांस्तुत्यः सर्वदोषविवर्जितः ।  
क्रीडार्थमनुकुर्वन्हि सर्वत्रैव विराजते ॥ ६॥  
  
गुप्तानन्दा यतो जीवा निरानन्दं जगद्यतः ।  
पूर्णानन्दो हरिस्तस्माञ्जीवैः सेव्यः सुखार्थिभिः ॥ ७॥  
  
कृष्णे हरौ भगवति परमानन्दसागरः ।  
वर्तते नात्र सन्देहः कथा तत्र नियामिका ॥ ८॥  
  
असत्सङ्गो न कर्तव्यो भक्तिमार्गस्य बाधकः ।  
देहे ह्यनुगुणे कृष्णे नेन्द्रियाणां प्रियं चरेत् ॥ ९॥  
  
सर्व एव हरेर्भक्तास्तुल्या यान्मन्यते हरिः ।  
अतः कृष्णो यथात्मीयान्मन्यते भजनं तथा ॥ १०॥  
  
ज्ञानमार्गो भ्रान्तिमूलमतः कृष्णं भजेद्बुधः ।  
प्रवर्तकं ज्ञानकाण्डं चित्तशुद्ध्यै यतो भवेत् ॥ ११॥  
  
भ्रान्तिमूलतया सर्वसमयानामयुक्तितः ।  
न तद्विरोधात्कृष्णाख्यं परं ब्रह्म त्यजेद्बुधः ॥ १२॥  
  
जीवानां ब्रह्मरूपत्वाद्दोषा अपि च मानसाः ।  
जगच्च सकलं ब्रह्य ततो दोषः कथं हरौ ॥ १३॥  
  
सर्वथा सर्वतः शुद्धा भक्ता एव न चापरे ।  
अतः शुद्धिमभीप्सद्भिस्सेव्या भक्ता न चापरे ॥ १४॥  
  
सुवर्णप्रतिमावासौ सर्वानन्दमयोऽधिराट् ।  
सर्वसेव्यो नियन्ता च निर्दुष्टः सर्वथैव हि ॥ १५॥  
  
सर्वभावविनिर्मुक्तः पूर्णः क्रोडार्थमुद्गतः ।  
निमित्तं तं समाश्रित्य जायन्ते जीवराशयः ॥ १६॥  
  
नियन्ता जीवसङ्घस्य हरिस्तेनाणवो मताः ।  
जीवा न व्यापकाः क्वापि चिन्मया ज्ञानिनो मताः ॥ १७॥  
  
नामरूपप्रपञ्चं हि देवतिर्यङ्नरात्मकम् ।  
कृष्णादेव समुद्भूतं लीनं तत्रैव तन्मयम् ॥ १८॥  
  
नॄणां दुर्गतिमालोक्य ये सेवन्ते दृढव्रताः ।  
कृष्णं तद्भ्रुकुटिः कालो न तान्हन्ति कदाचन ॥ १९॥  
  
अदान्ते मनसि ज्ञानयोगार्थं न यतेद्बुधः ।  
गुरुसेवापरो भूत्वा भक्तिमेव सदाभ्यसेत् ॥ २०॥  
  
सर्वलोकोपकारार्थं कृष्णेन सहितास्तु ते ।  
परिभ्रमन्ति लोकानां निस्ताराय महाशयाः ॥ २१॥  
  
पुत्रादीन्सम्परित्यज्य कृष्णः सेव्यो न तैः सह ।  
तत्सुखं भगवान्दाता ते तु क्लिष्टेऽतिदुःखदाः ॥ २२॥  
  
परिभ्रमंस्तीर्थनिष्ठो गुरुलब्धहरिस्मृतिः ।  
न सेवेत गृहान् दुष्टान् सद्धर्मात्यन्तनाशकान् ॥ २३॥  
  
सद्बुद्ध्या सर्वथा सद्भिर्न सेव्यमखिलं जगत् ।  
भ्रान्त्या सद्बुद्धिरत्रेति सन्तं कृष्णं भजेद्बुधः ॥ २४॥  
  
खपुष्पादिसमत्वाद्धि मिथ्याभूतं जगद्यतः ।  
अधिष्ठानाच्च सद्भानं तं कृष्णं नियतं भजेत् ॥ २५॥  
  
कालादितृणपर्यन्ता न सेव्या मुक्तिमिच्छता ।  
दोषत्याजनशक्तो हि सेव्यो दाता गणस्य च ॥ २६॥  
  
जीवेषु भगवानात्मा सञ्च्छन्नस्तेन तत्र न ।  
भजनं सर्वथा कार्यं ततोऽन्यत्रैव पूजयेत् ॥ २७॥  
  
सुखसेवापरो यस्तु सदानन्दं हरिं भजेत् ।  
अन्यथा सुखमप्रेप्सुः सर्वथा दुःखमाप्नुयात् ॥ २८॥  
  
कृष्णानन्दः परानन्दो नान्यानन्दस्तथाविधः ।  
वेदा अपि न तच्छक्ताः प्रतिपादयितुं स्वतः ॥ २९॥  
  
इत्येव श्रुतिगीतायाः सङ्क्षेपेण निरूपितः ।  
अर्थराशिसमुद्रो हि यथाङ्गुल्या निरूप्यते ॥ ३०॥  
  
इति श्रीवल्लभाचार्यविरचिता श्रुतिगीता सम्पूर्णा ।  
  
  
Proofread by PSA Easwaran psaeaswaran at gmail.com  
  
