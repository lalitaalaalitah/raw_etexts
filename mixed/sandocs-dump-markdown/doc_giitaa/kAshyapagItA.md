---
Category: gItA, giitaa
File name: kaashyapagiitaa.itx
Indexextra: (scanned)
Language: Sanskrit
Latest update: December 15, 2012
Location: doc_giitaa
Proofread by: Sunder Hattangadi sunder at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: kaashyapagItA
Transliterated by: Sunder Hattangadi sunder at hotmail.com
engtitle: kAshyapagItA
itxtitle: kAshyapagItA
title: काश्यपगीता

---
  
 काश्यपगीता   
  
अत्राप्युदाहरन्तीमा गाथा नित्यं क्षमावताम् ।  
गीताः क्षमावतां कृष्णे काश्यपेन महात्मना ॥ १॥  
  
क्षमा धर्मः क्षमा यज्ञः क्षमा वेदाः क्षमा श्रुतम् ।  
य एतदेव जानाति स सर्व क्षन्तुमर्हति ॥ २॥  
  
क्षमा ब्रह्म क्षमा सत्यं क्षमा भूतं च भावि च ।  
क्षमा तपः क्षमा शौचं क्षमयेदं धृतं जगत् ॥ ३॥  
  
अतियज्ञविदांलोकान्क्षमिणः प्राप्नुवन्ति च ।  
अतिब्रह्मविदांलोकानतिचापि तपस्विनाम् ॥ ४॥  
  
अन्येवै यजुषां लोकाः कर्मिणामपरे तथा ।  
क्षमावतां ब्रह्मलोके लोकाः परमपूजिताः ॥ ५॥  
  
क्षमा तेजस्विनां तेजः क्षमा ब्रह्म तपस्विनाम् ।  
क्षमा सत्यं सत्यवतां क्षमा यज्ञः क्षमा शमः ॥ ६॥  
  
तां क्षमां तादृशीं कृष्णे कथमस्मद्विधस्त्यजेत् ।  
यस्यां ब्रह्म च सत्यं च यज्ञालोकाश्चधिष्ठिताः ॥ ७॥  
  
क्षन्तव्यमेव सततं पुरुषेण विजानता ।  
यदा हि क्षमते सर्वं ब्रह्म सम्पद्यते तदा ॥ ८॥  
  
क्षमावतामयं लोकः परश्चैव क्षमावताम् ।  
इह सन्मानमृच्छति परत्र च शुभां गतिम् ॥ ९॥  
  
येषां मन्युर्मनुष्याणां क्षमयाऽभिहतः सदा ।  
तेषां परतरे लोकास्तस्मात्क्षान्तिः परा मता ॥ १०॥  
  
इति गीताः काश्यपेन गाथा नित्यं क्षमावताम् ।  
श्रुत्वा गाथाः क्षमायास्त्वं तुष्य द्रौपदि माक्रुधः ॥ ११॥  
  
पितामहः शान्तनवः क्षमां सम्पूजयिष्यति ।  
कृष्णश्च देवकीपुत्रः क्षमां सम्पूजयिष्यति ॥ १२॥  
  
आचार्यो विदुरः क्षत्ता शममेव वदिष्यतः ।  
कृपश्च सञ्जयश्चैव शममेव वदिष्यतः ॥ १३॥  
  
सोमदत्तो युयुत्सुश्च द्रोणपुत्रस्तथैव च ।  
पितामहश्च नो व्यासः शमं वदति नित्यशः ॥ १४॥  
  
सुयोधनो नार्हतीति क्षमामेवं न विन्दति ।  
अर्हस्तत्राहमित्येवं तस्मान्मां विन्दते क्षमा ॥ १५॥  
  
एतदात्मवतां वृत्तमेष धर्मः सनातनः ।  
क्षमाचैवानृशंस्यं च तत्कर्तास्म्यहमञ्जसा ॥ १६॥  
  
परैस्ताडितस्यापितत्ताडनसमर्थस्य   
चिते क्षोभानुत्पत्तिः क्षमा ॥ १७॥  
  
      ॥ इति काश्यपगीता समाप्ता ॥  
  
  
Encoded and proofread by Sunder Hattangadi sunder at hotmail.com  
  
