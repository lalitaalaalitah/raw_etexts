---
Author: Traditional
Category: gItA, giitaa, bhagavadgita
File name: gitaarthasangraha.itx
Indexextra: (of Sri yAmunAchArya)
Language: Sanskrit
Latest update: November 27, 2001
Location: doc_giitaa
Proofread by: http://www.srivaishnava.org/sva/alavan/gsangat.htm
Send corrections to: Sanskrit@cheerful.com
Site access: https://sanskritdocuments.org
Subcategory: bhagavadgita
Subject: philosophy/hinduism/religion  The giitaartha-sangrahaH of Sri yaamunaachaarya
  (an  AchArya of the Sri Vaishnava tradition)  This is a 32 verse work which has
  covered the essence of the  Bhagavad Giitaa from the Sri Vaishnava point of view.
  Sri Raamaanuja has  followed it very closely in his giitaa bhaashya.
Sublocation: giitaa
Text title: gItArtha-sangrahaH of Sri yAmunAchArya
Transliterated by: http://www.srivaishnava.org/sva/alavan/gsangat.htm
engtitle: Essence of Bhagvad Gita by Shri Yamunacharya
itxtitle: bhagavadgItArthasaNgrahaH
title: भगवद्गीतार्थसण्ग्रहः

---
  
 गीतार्थ सङ्ग्रह   
  
स्वधर्मज्ञानवैराग्यसाध्यभक्त्येकगोचरः ।  
नारायणः परं ब्रह्म गीताशास्त्रे समीरितः ॥ १॥  
  
ज्ञानकर्मात्मिके निष्ठे योगलक्ष्ये सुसंस्कृते ।  
आत्मानुभूतिसिद्ध्यर्थे पूर्वषट्केन चोदिते ॥ २॥  
  
मध्यमे भगवत्तत्त्वयाथात्म्यावाप्तिसिद्धये ।  
ज्ञानकर्माभिनिर्वर्त्यो भक्तियोगः प्रकीर्तितः ॥ ३॥  
  
प्रधानपुरुषव्यक्तसर्वेश्वरविवेचनम् ।  
कर्मधीर्भक्तिरित्यादिः पूर्वशेषोऽन्तिमोदितः ॥ ४॥  
  
अस्थानस्नेहकारुण्यधर्माधर्मधियाकुलम् ।  
पार्थं प्रपन्नमुद्दिश्य शास्त्रावतरणं कृतम् ॥ ५॥  
  
नित्यात्मासङ्गकर्मेहागोचरा साङ्खययोगधीः ।  
द्वितीये स्थितधीलक्षा प्रोक्ता तन्मोहशान्तये ॥ ६॥  
  
असक्त्या लोकरक्षायै गुणेष्वारोप्य कर्तृताम् ।  
सर्वेश्वरे वा न्यस्योक्ता तृतीये कर्मकार्यता ॥ ७॥  
  
प्रसङ्गात्स्वस्वभावोक्तिः कर्मणोऽकर्मतास्य च ।  
भेदा ज्ञानस्य माहात्म्यं चतुर्थाध्याय उच्यते ॥ ८॥  
  
कर्मयोगस्य सौकर्यं शैघ्रयं काश्चन तद्विधाः ।  
ब्रह्मज्ञानप्रकारश्च पञ्चमाध्याय उच्यते ॥ ९॥  
  
योगाभ्यासविधिर्योगी चतुर्धा योगसाधनम् ।  
योगसिद्धिस्स्वयोगस्य पारम्यं षष्ठ उच्यते ॥ १०॥  
  
स्वयाथात्म्यं प्रकृत्यास्य तिरोधिश्शरणागतिः ।  
भक्तभेदः प्रबुद्धस्य श्रैष्ठ्यं सप्तम उच्यते ॥ ११॥  
  
ऐश्वर्याक्षरयाथात्म्यभगवच्चरणार्थिनाम् ।  
वेद्योपादेयभावानामष्टमे भेद उच्यते ॥ १२॥  
  
स्वमाहात्म्यं मनुष्यत्वे परत्वं च महात्मनाम् ।  
विशेषो नवमे योगो भक्तिरूपः प्रकीर्तितः ॥ १३॥  
  
स्वकल्याणगुणानन्त्यकृत्स्नस्वाधीनतामतिः ।  
भक्त्युत्पत्तिविवृध्द्यर्था विस्तीर्णा दशमोदिता ॥ १४॥  
  
एकादशे स्वयाथात्म्यसाक्षात्कारावलोकनम् ।  
दत्तमुक्तं विदिप्राप्त्योर्भक्त्येकोपायता तथा ॥ १५॥  
  
भक्तेश्श्रैष्ठयमुपायोक्तिरशक्तस्यात्मनिष्ठता ।  
तत्प्रकारास्त्वतिप्रीतिर्भक्ते द्वादश उच्यते ॥ १६॥  
  
देहस्वरूपमात्माप्तिहेतुरात्मविशोधनम् ।  
बन्धहेतुर्वि वेकश्च त्रयोदश उदीर्यते ॥ १७॥  
  
गुणबन्धविधा तेषां कर्तृत्वं तन्निवर्तनम् ।  
गतित्रयस्वमूलत्वं चतुर्दश उदीर्यते ॥ १८॥  
  
अचिन्मिश्राद्विशुद्धाच्च चेतनात्पुरुषोत्तमः ।  
व्यापनाद्भरणात्स्वाम्यदन्यः पञ्चदशोदितः ॥ १९॥  
  
देवासुरविभगोक्तिपूर्विका शास्त्रवश्यता ।  
तत्त्वानुष्ठानविज्ञानस्थेम्ने षोडश उच्यते ॥ २०॥  
  
अशास्त्रमासुरं कृत्स्नं शास्त्रीयं गुणतः पृथक् ।  
लक्षणं शास्त्रसिद्धस्य त्रिधा सप्तदशोदितम् ॥ २१॥  
  
ईश्वरे कर्तृताबुद्धिस्सत्त्वोपादेयतान्तिमे ।  
स्वकर्मपरिणामश्च शास्त्रसारार्थ उच्यते ॥ २२॥  
  
कर्मयोगस्तपस्तीर्थदानयज्ञादिसेवनम् ।  
ज्ञानयोगो जितस्वान्तैः परिशुद्धात्मनि स्थितिः ॥ २३॥  
  
भक्तियोगः परैकान्तप्रीत्या ध्यानादिषु स्थितिः ।  
त्रयाणामपि योगानां त्रिभिरन्योन्यसङ्गमः ॥ २४॥  
  
नित्यनैमित्तिकानां च पराराधनरूपिणाम् ।  
आत्मदृष्टेस्त्रयोऽप्येते योगद्वारेण साधकाः ॥ २५॥  
  
निरस्तनिखिलाज्ञानो दृष्ट्वात्मानं परानुगम् ।  
प्रतिलभ्य परां भक्तिं तयैवाप्नोति तत्पदम् ॥ २६॥  
  
भक्तियोगस्तदर्थी चेत्समग्रैश्वर्यसाधकः ।  
आत्मार्थी चेत्त्रयोऽप्येते तत्कैवल्यस्य साधकाः ॥ २७॥  
  
ऐकान्त्यं भगवत्येषां समानमधिकारिणाम् ।  
यावत्प्राप्ति परार्थी चेत्तदेवात्यन्तमश्नुते ॥ २८॥  
  
ज्ञानी तु परमैकान्ती तदायत्तात्मजीवनः ।  
तत्संश्लेषवियोगैकसुखदुःखस्तदेकधीः ॥ २९॥  
  
भगवद्ध्यानयोगोक्तिवन्दनस्तुतिकीर्तनैः ।  
लब्धात्मा तद्गतप्राणमनोबुद्धीन्द्रियक्रियः ॥ ३०॥  
  
निजकर्मादि भक्त्यन्तं कुर्यात्प्रीत्यैव कारितः ।  
उपायतां परित्यज्य न्यस्येद्देवेतु तामभीः ॥ ३१॥  
  
एकान्तात्यन्तदास्यैकरतिस्तत्पदमाप्नुयात् ।  
तत्प्रधानमिदं शास्त्रमिति गीतार्थसङ्ग्रहः ॥ ३२॥  
  
  
  
  
From http://www.srivaishnava.org/sva/alavan/gsangattm  
This is a 32 verse work which has covered the essence of the  
Bhagavad Gita from the Shri Vaishnava point of view. Shri RAmAnuja has  
followed it very closely in his gItA bhAshya.  
  
