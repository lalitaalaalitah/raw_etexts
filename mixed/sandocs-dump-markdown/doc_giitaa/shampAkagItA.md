---
Category: gItA, giitaa
File name: shampaakagiitaa.itx
Indexextra: (Mahabharata, Santi Parva, Chapter 173)
Language: Sanskrit
Latest update: June 2, 1998
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: shampAkagItA
Transliterated by: Professor Tokunaga in Kyoto system(?)
engtitle: shaMpAkagItA
itxtitle: shampAkagItA
title: शम्पाकगीता

---
  
 शम्पाकगीता   
  
 अध्ययः १७६  
  युधिष्ठिर उवाच ।  
धनिनश्चाधना ये च वर्तयन्ते स्वतन्त्रिणः ।  
सुखदुःखागमस्तेषां कः कथं वा पितामह ॥ १॥  
  
  भीष्म उवाच ।  
अत्राप्युदाहरन्तीममितिहासं पुरातनम् ।  
शम्पाकेनेह मुक्तेन गीतं शान्तिगतेन च ॥ २॥  
  
अब्रवीन्मां पुरा कश्चिद्ब्राह्मणस्त्यागमाश्रितः ।  
क्लिश्यमानः कुदारेण कुचैलेन बुभुक्षया ॥ ३॥  
  
उत्पन्नमिह लोके वै जन्मप्रभृति मानवम् ।  
विविधान्युपवर्तन्ते दुःखानि च सुखानि च ॥ ४॥  
  
तयोरेकतरे मार्गे यदेनमभिसन्नयेत् ।  
न सुखं प्राप्य संहृष्येन्नासुःखं प्राप्य सञ्ज्वरेत् ॥ ५॥  
  
न वै चरसि यच्छ्रेय आत्मनो वा यदीशिषे ।  
अकामात्मापि हि सदा धुरमुद्यम्य चैव ह ॥ ६॥  
  
अकिञ्चनः परिपतन्सुखमास्वादयिष्यसि ।  
अकिञ्चनः सुखं शेते समुत्तिष्ठति चैव ह ॥ ७॥  
  
आकिञ्चन्यं सुखं लोके पथ्यं शिवमनामयम् ।  
अनमित्रपथो ह्येष दुर्लभः सुलभो मतः ॥ ८॥  
  
अकिञ्चनस्य शुद्धस्य उपपन्नस्य सर्वतः ।  
अवेक्षमाणस्त्रीँल्लोकान्न तुल्यमिह लक्षये ॥ ९॥  
  
आकिञ्चन्यं च राज्यं च तुलया समतोलयम् ।  
अत्यरिच्यत दारिद्र्यं राज्यादपि गुणाधिकम् ॥ १०॥  
  
आकिञ्चन्ये च राज्ये च विशेषः सुमहानयम् ।  
नित्योद्विग्नो हि धनवान्मृत्योरास्य गतो यथा ॥ ११॥  
  
नैवास्याग्निर्न चारिष्टो न मृत्युर्न च दस्यवः ।  
प्रभवन्ति धनत्यागाद्विमुक्तस्य निराशिषः ॥ १२॥  
  
तं वै सदा कामचरमनुपस्तीर्णशायिनम् ।  
बाहूपधानं शाम्यन्तं प्रशंसन्ति दिवौकसः ॥ १३॥  
  
धनवान्क्रोधलोभाभ्यामाविष्टो नष्ट चेतनः ।  
तिर्यगीक्षः शुष्कमुखः पापको भ्रुकुटीमुखः ॥ १४॥  
  
निर्दशन्नधरोष्ठं च क्रुद्धो दारुणभाषिता ।  
कस्तमिच्छेत्परिद्रष्टुं दातुमिच्छति चेन्महीम् ॥ १५॥  
  
श्रिया ह्यभीक्ष्णं संवासो मोहयत्यविचक्षणम् ।  
सा तस्य चित्तं हरति शारदाभ्रमिवानिलः ॥ १६॥  
  
अथैनं रूपमानश्च धनमानश्च विन्दति ।  
अभिजातोऽस्मि सिद्धोऽस्मि नास्मि केवलमानुषः ॥ १७  
इत्येभिः कारणैस्तस्य त्रिभिश्चित्तं प्रमाद्यति ।  
सम्प्रसक्तमना भोगान्विसृज्य पितृसञ्चितान् ।  
परिक्षीणः परस्वानामादानं साधु मन्यते ॥ १८॥  
  
तमतिक्रान्तमर्यादमाददानं ततस्ततः ।  
प्रतिषेधन्ति राजानो लुब्धा मृगमिवेषुभिः ॥ १९॥  
  
एवमेतानि दुःखानि तानि तानीह मानवम् ।  
विविधान्युपपान्ते गात्रसंस्पर्शजान्यपि ॥ २०॥  
  
तेषां परमदुःखानां बुद्ध्या भैषज्यमाचरेत् ।  
लोकधर्ममवज्ञाय ध्रुवाणामध्रुवैः सह ॥ २१॥  
  
नात्यक्त्वा सुखमाप्नोति नात्यक्त्वा विन्दते परम् ।  
नात्यक्त्वा चाभयः शेते त्यक्त्वा सर्वं सुखी भव ॥ २२॥  
  
इत्येतद्धास्तिनपुरे ब्राह्मणेनोपवर्णितम् ।  
शम्पाकेन पुरा मह्यं तस्मात्त्यागः परो मतः ॥ २३॥  
  
   इति श्रीमहाभारते शान्तिपर्वणि मोक्षधर्मपर्वणि  
  शम्पाकगीतायां षट्सप्त्यत्यधिकशततमोऽध्यायः ॥ १७६॥  
  
॥ इति॥  
  
  
Adhyaya numbers 179 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition they are 176.  
  
Sunder Hattangadi  (sunderh at hotmail.com)  
  
