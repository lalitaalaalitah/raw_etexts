---
Author: maharShi vyAsa
Category: gItam, giitaa, vyAsa
Description-comments: Bhagavatam skanda 11 adhyAya 26
File name: ailagIta.itx
Indexextra: (Bhagavatam 11.26)
Language: Sanskrit
Latest update: November 10, 2012
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shrimadbhAgavatAntargataM ailagIta
engtitle: Ailagita from Shrimadbhagavatam
itxtitle: ailagItam (bhAgavatAntargatam)
title: ऐलगीतम् (भागवतान्तर्गतम्)

---
  
 श्रीमद्भागवतान्तर्गतम् ऐलगीत   
  
श्रीभगवानुवाच ।  
मल्लक्षणमिमं कायं लब्ध्वा मद्धर्म आस्थितः ।  
आनन्दं परमात्मानमात्मस्थं समुपैति माम् ॥ ११.२६.१॥  
  
गुणमय्या जीवयोन्या विमुक्तो ज्ञाननिष्ठया ।  
गुणेषु मायामात्रेषु दृश्यमानेष्ववस्तुतः ।  
वर्तमानोऽपि न पुमान्युज्यतेऽवस्तुभिर्गुणैः ॥ ११.२६.२॥  
  
सङ्गं न कुर्यादसतां शिश्नोदरतृपां क्वचित् ।  
तस्यानुगस्तमस्यन्धे पतत्यन्धानुगान्धवत् ॥ ११.२६.३॥  
  
ऐलः सम्राडिमां गाथामगायत बृहच्छ्रवाः ।  
उर्वशीविरहान्मुह्यन्निर्विण्णः शोकसंयमे ॥ ११.२६.४॥  
  
त्यक्त्वात्मानं व्रयन्तीं तां नग्न उन्मत्तवन्नृपः ।  
विलपन्नन्वगाज्जाये घोरे तिष्ठेति विक्लवः ॥ ११.२६.५॥  
  
कामानतृप्तोऽनुजुषन्क्षुल्लकान्वर्षयामिनीः ।  
न वेद यान्तीर्नायान्तीरुर्वश्याकृष्टचेतनः ॥ ११.२६.६॥  
  
  
  
ऐल उवाच ।  
अहो मे मोहविस्तारः कामकश्मलचेतसः ।  
देव्या गृहीतकण्ठस्य नायुःखण्डा इमे स्मृताः ॥ ११.२६.७॥  
  
नाहं वेदाभिनिर्मुक्तः सूर्यो वाभ्युदितोऽमुया ।  
मूषितो वर्षपूगानां बताहानि गतान्युत ॥ ११.२६.८॥  
  
अहो मे आत्मसम्मोहो येनात्मा योषितां कृतः ।  
क्रीडामृगश्चक्रवर्ती नरदेवशिखामणिः ॥ ११.२६.९॥  
  
सपरिच्छदमात्मानं हित्वा तृणमिवेश्वरम् ।  
यान्तीं स्त्रियं चान्वगमं नग्न उन्मत्तवद्रुदन् ॥ ११.२६.१०॥  
  
कुतस्तस्यानुभावः स्यात्तेज ईशत्वमेव वा ।  
योऽन्वगच्छं स्त्रियं यान्तीं खरवत्पादताडितः ॥ ११.२६.११॥  
  
किं विद्यया किं तपसा किं त्यागेन श्रुतेन वा ।  
किं विविक्तेन मौनेन स्त्रीभिर्यस्य मनो हृतम् ॥ ११.२६.१२॥  
  
स्वार्थस्याकोविदं धिङ्मां मूर्खं पण्डितमानिनम् ।  
योऽहमीश्वरतां प्राप्य स्त्रीभिर्गोखरवज्जितः ॥ ११.२६.१३॥  
  
सेवतो वर्षपूगान्मे उर्वश्या अधरासवम् ।  
न तृप्यत्यात्मभूः कामो वह्निराहुतिभिर्यथा ॥ ११.२६.१४॥  
  
पुंश्चल्यापहृतं चित्तं को न्वन्यो मोचितुं प्रभुः ।  
आत्मारामेश्वरमृते भगवन्तमधोक्षजम् ॥ ११.२६.१५॥  
  
बोधितस्यापि देव्या मे सूक्तवाक्येन दुर्मतेः ।  
मनोगतो महामोहो नापयात्यजितात्मनः ॥ ११.२६.१६॥  
  
किमेतया नोऽपकृतं रज्ज्वा वा सर्पचेतसः ।  
द्रष्टुः स्वरूपाविदुषो योऽहं यदजितेन्द्रियः ॥ ११.२६.१७॥  
  
क्वायं मलीमसः कायो दौर्गन्ध्याद्यात्मकोऽशुचिः ।  
क्व गुणाः सौमनस्याद्या ह्यध्यासोऽविद्यया कृतः ॥ ११.२६.१८॥  
  
पित्रोः किं स्वं नु भार्यायाः स्वामिनोऽग्नेः श्वगृध्रयोः ।  
किमात्मनः किं सुहृदामिति यो नावसीयते ॥ ११.२६.१९॥  
  
तस्मिन्कलेवरेऽमेध्ये तुच्छनिष्ठे विषज्जते ।  
अहो सुभद्रं सुनसं सुस्मितं च मुखं स्त्रियः ॥ ११.२६.२०॥  
  
त्वङ्मांसरुधिरस्नायु मेदोमज्जास्थिसंहतौ ।  
विण्मूत्रपूये रमतां कृमीणां कियदन्तरम् ॥ ११.२६.२१॥  
  
अथापि नोपसज्जेत स्त्रीषु स्त्रैणेषु चार्थवित् ।  
विषयेन्द्रियसंयोगान्मनः क्षुभ्यति नान्यथा ॥ ११.२६.२२॥  
  
अदृष्टादश्रुताद्भावान्न भाव उपजायते ।  
असम्प्रयुञ्जतः प्राणान्शाम्यति स्तिमितं मनः ॥ ११.२६.२३॥  
  
तस्मात्सङ्गो न कर्तव्यः स्त्रीषु स्त्रैणेषु चेन्द्रियैः ।  
विदुषां चाप्यविस्रब्धः षड्वर्गः किमु मादृशाम् ॥ ११.२६.२४॥  
  
॥ इति श्रीमद्भागवते महापुराणे पारमहंस्यां संहितायामेकादशस्कन्धे  
षद्विंशोऽध्यायान्तर्गतं ऐलगीतं समाप्तम् ॥ ११.२६॥  
  
॥   
  
Bhagavatam skandha 11 adhyAya 26.  See rest of the adhyAya for details.  
  
