---
Author: maharShi vyAsa
Category: gItam, giitaa, vyAsa
Description-comments: Bhagavatam skanda 10 adhyAya 90
File name: mahishIgIta.itx
Indexextra: (Bhagavatam 10.90)
Language: Sanskrit
Latest update: November 10, 2012
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shrimadbhAgavatAntargataM mahishigIta
engtitle: Mahishigita from Shrimadbhagavatam
itxtitle: mahiShIgItam (bhAgavatAntargatam)
title: महिषीगीतम् (भागवतान्तर्गतम्)

---
  
 श्रीमद्भागवतान्तर्गतम् महिशीगीतम्   
  
महिष्य ऊचुः ।  
कुररि विलपसि त्वं वीतनिद्रा न शेषे  
स्वपिति जगति रात्र्यामीश्वरो गुप्तबोधः ।  
वयमिव सखि कच्चिद्गाढनिर्विद्धचेता  
नलिननयनहासोदारलीलेक्षितेन ॥ १०.९०.१५॥  
  
नेत्रे निमीलयसि नक्तमदृष्टबन्धुस्  
त्वं रोरवीषि करुणं बत चक्रवाकि ।  
दास्यं गत वयमिवाच्युतपादजुष्टां  
किं वा स्रजं स्पृहयसे कवरेण वोढुम् ॥ १०.९०.१६॥  
  
भो भोः सदा निष्टनसे उदन्वन्नलब्धनिद्रोऽधिगतप्रजागरः ।  
किम्वा मुकुन्दापहृतात्मलाञ्छनः प्राप्तां दशां त्वं च  
              गतो दुरत्ययाम् ॥ १०.९०.१७॥  
  
त्वं यक्ष्मणा बलवतासि गृहीत इन्दो  
क्षीणस्तमो न निजदीधितिभिः क्षिणोषि ।  
कच्चिन्मुकुन्दगदितानि यथा वयं त्वं  
विस्मृत्य भोः स्थगितगीरुपलक्ष्यसे नः ॥ १०.९०.१८॥  
  
किं न्वाचरितमस्माभिर्मलयानिल तेऽप्रियम् ।  
गोविन्दापाङ्गनिर्भिन्ने हृदीरयसि नः स्मरम् ॥ १०.९०.१९॥  
  
मेघ श्रीमंस्त्वमसि दयितो यादवेन्द्रस्य नूनं  
श्रीवत्साङ्कं वयमिव भवान्ध्यायति प्रेमबद्धः ।  
अत्युत्कण्ठः शवलहृदयोऽस्मद्विधो बाष्पधाराः  
स्मृत्वा स्मृत्वा विसृजसि मुहुर्दुःखदस्तत्प्रसङ्गः ॥ १०.९०.२०॥  
  
प्रियरावपदानि भाषसे मृतसञ्जीविकयानया गिरा ।  
करवाणि किमद्य ते प्रियं वद मे वल्गितकण्ठ कोकिल ॥ १०.९०.२१॥  
  
न चलसि न वदस्युदारबुद्धे क्षितिधर चिन्तयसे महान्तमर्थम् ।  
अपि बत वसुदेवनन्दनाङ्घ्रिं वयमिव कामयसे स्तनैर्विधर्तुम् ॥ १०.९०.२२॥  
  
शुष्यद्ध्रदाः करशिता बत सिन्धुपत्न्यः  
सम्प्रत्यपास्तकमलश्रिय इष्टभर्तुः ।  
यद्वद्वयं मधुपतेः प्रणयावलोकं  
अप्राप्य मुष्टहृदयाः पुरुकर्शिताः स्म ॥ १०.९०.२३॥  
  
हंस स्वागतमास्यतां पिब पयो ब्रूह्यङ्ग शौरेः कथां  
दूतं त्वां नु विदाम कच्चिदजितः स्वस्त्यास्त उक्तं पुरा ।  
किं वा नश्चलसौहृदः स्मरति तं कस्माद्भजामो वयं  
क्षौद्रालापय कामदं श्रियमृते सैवैकनिष्ठा स्त्रियाम् ॥ १०.९०.२४॥  
  
॥ इति श्रीमद्भागवते महापुराणे वैयासिक्यामष्टादशसाहस्र्यां  
पारमहंस्यां संहितायां दशमस्कन्धे उत्तरार्धे  
श्रीकृष्णचरितानुवर्णनं नाम नवतितमोऽध्यायान्तर्गतं  
महिशीगीतं समाप्तम् ॥ १०.९०॥  
  
  
Bhagavavatam skandha 10 adhyAya 90  
  
