---
Category: gItA, giitaa
File name: haariitagiitaa.itx
Indexextra: (mahAbhArata shAntiparva  Mokshadharma, Chapters 278 (scanned))
Language: Sanskrit
Latest update: June 2, 1998, March 24, 2013
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: hArItagItA
Transliterated by: Professor Tokunaga in Kyoto system(?) then expanded
engtitle: hArItagItA
itxtitle: hArItagItA
title: हारीतगीता

---
  
 हारीतगीता   
  
 अध्यायः २६९  
 युधिष्ठिर उवाच  
किं शीलः किं समाचारः किं विद्यः किं परायनः ।  
प्राप्नोति ब्रह्मणः स्थानं यत्परं प्रकृतेर्ध्रुवम् ॥ १॥  
  
 भीष्म उवाच  
मोक्षधर्मेषु निरतो लघ्वाहारो जितेन्द्रियः ।  
प्राप्नोति परमं स्थानं यत्परं प्रकृतेर्ध्रुवम् ॥ २॥  
  
स्वगृहादभिनिःसृत्य लाभालाभे समो मुनिः ।  
समुपोधेषु कामेषु निरपेक्षः परिव्रजेत् ॥ ३॥  
  
न चक्षुषा न मनसा न वाचा दूसयेदपि ।  
न प्रत्यक्षं परोक्षं वा दूसनं व्याहरेत्क्व चित् ॥ ४॥  
  
न हिंस्यात्सर्वभूतानि मैत्रायण गतिश् चरेत् ।  
नेदं जीवितमासाद्य वैरं कुर्वीत केन चित् ॥ ५॥  
  
अतिवादांस्तितिक्षेत नाभिमन्येत्कथं चन ।  
क्रोध्यमानः प्रियं ब्रूयादाक्रुष्टः कुशलं वदेत् ॥ ६॥  
  
प्रदक्षिणं प्रसव्यं च ग्राममध्ये न चाचरेत् ।  
भैक्ष चर्यामनापन्नो न गच्छेत्पूर्वकेतितः ॥ ७॥  
  
अविकीर्णः सुगुप्तश्च न वाचा ह्यप्रियं वदेत् ।  
मृदुः स्यादप्रतिक्रूरो विस्रब्धः स्यादरोषणः ॥ ८॥  
  
विधूमे न्यस्तमुसले व्यङ्गारे भुक्तवज्जने ।  
अतीते पात्रसञ्चारे भिक्षां लिप्सेत वै मुनिः ॥ ९॥  
  
अनुयात्रिकमर्थस्य मात्रा लाभेष्वनादृतः ।  
अलाभे न विहन्येत लाभश्चैनं न हर्षयेत् ॥ १०॥  
  
लाभं साधारणं नेच्छेन्न भुञ्जीताभिपूजितः ।  
अभिपूजित लाभं हि जुगुप्सेतैव तादृशः ॥ ११॥  
  
न चान्न दोषान्निन्देत न गुणानभिपूजयेत् ।  
शयासने विविक्ते च नित्यमेवाभिपूजयेत् ॥ १२॥  
  
शून्यागरं वृक्षमूलमरण्यमथ वा गुहाम् ।  
अज्ञातचर्यां गत्वान्यां ततोऽन्यत्रैव संविशेत् ॥ १३॥  
  
अनुरोधविरोधाभ्यां समः स्यादचलो ध्रुवः ।  
सुकृतं दुष्कृतं चोभे नानुरुध्येत कर्मणि ॥ १४॥  
  
नित्यतृप्तः सुसन्तुष्टः प्रसन्नवदनेन्द्रियः ।  
विभीर्जप्यपरो मौनी वैराग्यं समुपाश्रितः ॥ १५॥  
  
अभ्यस्तं भौतिकं पश्यन् भूतानामागतीं गतिम् ।  
निस्पृहः समदर्शी च पक्वापक्वेन वर्तयन् ।  
आत्मना यः प्रशान्तात्मा लघ्वाहारो जितेन्द्रियः ॥ १६॥  
  
वाचो वेगं मनसः क्रोधवेगं  
विवित्सा वेगमुदरोपस्थ वेगम् ।  
एतान्वेगान्विनयेद्वै तपस्वी  
निन्दा चास्य हृदयं नोपहन्यात् ॥ १७॥  
  
मध्यस्थ एव तिष्ठेत प्रशंसा निन्दयोः समः ।  
एतत्पवित्रं परमं परिव्राजक आश्रमे ॥ १८॥  
  
महात्मा सुव्रतो दान्तः सर्वत्रैवानपाश्रितः ।  
अपूर्व चारकः सौम्यो अनिकेतः समाहितः ॥ १९॥  
  
वान प्रस्थगृहस्थाभ्यां न संसृज्येत कर्हि चित् ।  
अज्ञातलिप्सां लिप्सेत न चैनं हर्ष आविशेत् ॥ २०॥  
  
विजानतां मोक्ष एष श्रमः स्यादविजानताम् ।  
मोक्षयानमिदं कृत्स्नं विदुषां हारितोऽब्रवीत् ॥ २१॥  
  
अभयं सर्वभूतेभ्यो दत्त्वा यः प्रव्रजेद्गृहात् ।  
लोकास्तेजोमयास्तस्य तथानन्त्याय कल्पते ॥ २२॥  
  
॥ इति श्री महाभारते शान्तिपर्वणि मोक्षधर्मपर्वणि हारीतगीतायां  
अष्टसप्तत्यधिकद्विशततमोऽस्ध्याय ॥  
  
  
  
Adhyaya number 269 in shAntiparva, Mahabharata critical edition  
(Bhandarkar Oriental Research Institute BORI) does not include verses 15-16.  
In Kinjavadekar's edition the adhyAya is 278.  
  
Proofread by Sunder Hattangadi  (sunderh at hotmail.com)  
  
  
