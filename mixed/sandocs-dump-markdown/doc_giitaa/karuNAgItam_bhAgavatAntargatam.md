---
Author: maharShi vyAsa
Category: gItam, giitaa, vyAsa
Description-comments: Bhagavatam skanda 10 adhyAya 39
File name: karuNAgIta.itx
Indexextra: (Bhagavatam 10.39)
Language: Sanskrit
Latest update: November 10, 2012
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shrimadbhAgavatAntargataM karuNAgIta
engtitle: Karunagita from Shrimadbhagavatam
itxtitle: karuNAgItam (bhAgavatAntargatam)
title: करुणागीतम् (भागवतान्तर्गतम्)

---
  
 श्रीमद्भागवतान्तर्गतम् करुणागीतम्   
  
श्रीगोप्य ऊचुः ।  
अहो विधातस्तव न क्वचिद्दया संयोज्य मैत्र्या प्रणयेन देहिनः ।  
तांश्चाकृतार्थान्वियुनङ्क्ष्यपार्थकं विक्रीडितं तेऽर्भकचेष्टितं यथा ॥ १०.३९.१९॥  
  
यस्त्वं प्रदर्श्यासितकुन्तलावृतं  
मुकुन्दवक्त्रं सुकपोलमुन्नसम् ।  
शोकापनोदस्मितलेशसुन्दरं  
करोषि पारोक्ष्यमसाधु ते कृतम् ॥ १०.३९.२०॥  
  
क्रूरस्त्वमक्रूरसमाख्यया स्म नश्  
चक्षुर्हि दत्तं हरसे बताज्ञवत् ।  
येनैकदेशेऽखिलसर्गसौष्ठवं  
त्वदीयमद्राक्ष्म वयं मधुद्विषः ॥ १०.३९.२१॥  
  
न नन्दसूनुः क्षणभङ्गसौहृदः  
समीक्षते नः स्वकृतातुरा बत ।  
विहाय गेहान्स्वजनान्सुतान्पतींस्  
तद्दास्यमद्धोपगता नवप्रियः ॥ १०.३९.२२॥  
  
सुखं प्रभाता रजनीयमाशिषः सत्या बभूवुः पुरयोषितां ध्रुवम् ।  
याः सम्प्रविष्टस्य मुखं व्रजस्पतेः पास्यन्त्यपाङ्गोत्कलितस्मितासवम् ॥ १०.३९.२३॥  
  
तासां मुकुन्दो मधुमञ्जुभाषितैर्गृहीतचित्तः परवान्मनस्व्यपि ।  
कथं पुनर्नः प्रतियास्यतेऽबला ग्राम्याः सलज्जस्मितविभ्रमैर्भ्रमन् ॥ १०.३९.२४॥  
  
अद्य ध्रुवं तत्र दृशो भविष्यते दाशार्हभोजान्धकवृष्णिसात्वताम् ।  
महोत्सवः श्रीरमणं गुणास्पदं द्रक्ष्यन्ति ये चाध्वनि देवकीसुतम् ॥ १०.३९.२५॥  
  
मैतद्विधस्याकरुणस्य नाम भूदक्रूर इत्येतदतीव दारुणः ।  
योऽसावनाश्वास्य सुदुःखितम्जनं प्रियात्प्रियं नेष्यति पारमध्वनः ॥ १०.३९.२६॥  
  
अनार्द्रधीरेष समास्थितो रथं तमन्वमी च त्वरयन्ति दुर्मदाः ।  
गोपा अनोभिः स्थविरैरुपेक्षितं दैवं च नोऽद्य प्रतिकूलमीहते ॥ १०.३९.२७॥  
  
निवारयामः समुपेत्य माधवं किं नोऽकरिष्यन्कुलवृद्धबान्धवाः ।  
मुकुन्दसङ्गान्निमिषार्धदुस्त्यजाद्दैवेन विध्वंसितदीनचेतसाम् ॥ १०.३९.२८॥  
  
यस्यानुरागललितस्मितवल्गुमन्त्र  
लीलावलोकपरिरम्भणरासगोष्ठाम् ।  
नीताः स्म नः क्षणमिव क्षणदा विना तं  
गोप्यः कथं न्वतितरेम तमो दुरन्तम् ॥ १०.३९.२९॥  
  
योऽह्नः क्षये व्रजमनन्तसखः परीतो  
गोपैर्विशन्खुररजश्छुरितालकस्रक् ।  
वेणुं क्वणन्स्मितकताक्षनिरीक्षणेन  
चित्तं क्षिणोत्यमुमृते नु कथं भवेम ॥ १०.३९.३०॥  
  
॥ इति श्रीमद्भागवते महापुराणे पारमहंस्यां संहितायां दशमस्कन्धे  
पूर्वार्धेऽक्रूरप्रतियाने एकोनचत्वारींशोऽध्यायान्तर्गतं  
करुणागीतं समाप्तम् ॥ १०.३९॥  
  
  
Bhagavatam skandha 10, adhyAya 39  
  
