---
Author: Vyasa
Category: gItA, giitaa, bhagavadgita, vyAsa
Description-comments: Mahabharata
File name: bgmahat.itx
Language: Sanskrit
Location: doc_giitaa
Proofread by: NA
Send corrections to: Sanskrit@cheerful.com
Site access: https://sanskritdocuments.org
Subcategory: bhagavadgita
Subject: philosophy/hinduism/religion
Sublocation: giitaa
Text title: bhagavadgItA mAhAtmyaM dhyAnamantraM cha
Transliterated by: NA
engtitle: bhagavadgItA mAhAtmayaM and dhyAnamantra
itxtitle: bhagavadgItA mAhAtmyaM dhyAnamantraM cha
title: भगवद्गीता माहात्म्यं ध्यानमन्त्रं च

---
  
 भगवद्गीता माहात्म्यं अथवा ध्यानमन्त्र   
  
          ॥ श्री परमात्मने नमः ॥  
  
         ॥ अथ श्रीगीतामाहात्म्यप्रारम्भः ॥  
  
   श्री गणेशाय नमः ॥ श्रीराधारमणाय नमः ॥  
  
             धरोवाच ।  
भगवन्परेमेशान भक्तिरव्यभिचारिणी ।  
प्रारब्धं भुज्यमानस्य कथं भवति हे प्रभो ॥ १॥  
  
            श्री विष्णुरुवाच ।  
प्रारब्धं भुज्यमानो हि गीताभ्यासरतः सदा ।  
स मुक्तः स सुखी लोके कर्मणा नोपलिप्यते ॥ २॥  
  
महापापादिपापानि गीताध्यानं करोति चेत् ।  
क्वचित्स्पर्शं न कुर्वन्ति नलिनीदलमम्बुवत् ॥ ३॥  
  
गीतायाः पुस्तकं यत्र यत्र पाठः प्रवर्तते ।  
तत्र सर्वाणि तीर्थाणि प्रयागादीनि तत्र वै ॥ ४॥  
  
सर्वे देवाश्च ऋषयो योगिनः पन्नगाश्च ये ।  
गोपाला गोपिका वापि नारदोद्धवपार्षदैः ॥  
  
सहायो जायते शीघ्रं यत्र गीता प्रवर्तते ५॥  
  
यत्र गीताविचारश्च पठनं पाठनं शृतम् ।  
तत्राहं निश्चितं पृथ्वि निवसामि सदैव हि ॥ ६॥  
  
गीताश्रयेऽहं तिष्ठामि गीता मे चोत्तमं गृहम् ।  
गीताज्ञानमुपाश्रित्य त्रींलोकान्पालयाम्यहम् ॥ ७॥  
  
गीता मे परमा विद्या ब्रह्मरूपा न संशयः ।  
अर्धमात्राक्षरा नित्या स्वानिर्वाच्यपदात्मिका ॥ ८॥  
  
चिदानन्देन कृष्णेन प्रोक्ता स्वमुखतोऽर्जुनम् ।  
वेदत्रयी परानन्दा तत्त्वार्थज्ञानसंयुता ॥ ९॥  
  
योऽष्टादशजपो नित्यं नरो निश्चलमानसः ।  
ज्ञानसिद्धिं स लभते ततो याति परं पदम् ॥ १०॥  
  
पाठेऽसमर्थः सम्पूर्णे ततोऽर्धं पाठमाचरेत् ।  
तदा गोदानजं पुण्यं लभते नात्र संशयः ॥ ११॥  
  
त्रिभागं पठमानस्तु गङ्गास्नानफलं लभेत् ।  
षडंशं जपमानस्तु सोमयागफलं लभेत् ॥ १२॥  
  
एकाध्यायं तु यो नित्यं पठते भक्तिसंयुतः ।  
रुद्रलोकमवाप्नोति गणो भूत्वा वसेच्चिरम् ॥ १३॥  
  
अध्यायं श्लोकपादं वा नित्यं यः पठते नरः ।  
स याति नरतां यावन्मन्वन्तरं वसुन्धरे ॥ १४॥  
  
गीतायाः श्लोकदशकं सप्त पञ्च चतुष्टयम् ।  
द्वौ त्रीनेकं तदर्धं वा श्लोकानां यः पठेन्नरः ॥ १५॥  
  
चन्द्रलोकमवाप्नोति वर्षाणामयुतं ध्रुवम् ।  
गीतापाठसमायुक्तो मृतो मानुषतां व्रजेत् ॥ १६॥  
  
गीताभ्यासं पुनः कृत्वा लभते मुक्तिमुत्तमाम् ।  
गीतेत्युच्चारसंयुक्तो म्रियमाणो गतिं लभेत् ॥ १७॥  
  
गीतार्थश्रवणासक्तो महापापयुतोऽपि वा ।  
वैकुण्ठं समवाप्नोति विष्णुना सह मोदते ॥ १८॥  
  
गीतार्थं ध्यायते नित्यं कृत्वा कर्माणि भूरिशः ।  
जीवन्मुक्तः स विज्ञेयो देहान्ते परमं पदम् ॥ १९॥  
  
गीतामाश्रित्य बहवो भूभुजो जनकादयः ।  
निर्धूतकल्मषा लोके गीतायाताः परं पदम् ॥ २०॥  
  
गीतायाः पठनं कृत्वा माहात्म्यं नैव यः पठेत् ।  
वृथा पाठो भवेत्तस्य श्रम एव ह्युदाहृतः ॥ २१॥  
  
एतन्माहात्म्यसंयुक्तं गीताभ्यासं करोति यः ।  
स तत्फलमवाप्नोति दुर्लभां गतिमाप्नुयात् ॥ २२॥  
  
               सूत उवाच ।  
माहात्म्यमेतद्गीताया मया प्रोक्त सतातनम् ।  
गीतान्ते च पठेद्यस्तु यदुक्तं तत्फलं लभेत् ॥ २३॥  
  
    ॥ इति श्रीवाराहपुराणे श्रीगीतामाहात्म्यं सम्पूर्णम् ॥  
  
       ॥ अथ श्रीमद्भगवद्गीताध्यानादि ॥  
  
   श्री गणेशाय नमः ॥ श्रीगोपालकृष्णाय नमः ॥  
  
            अथ ध्यानम् ।  
            अथ करन्यासः।  
ॐ अस्य श्रीमद्भगवद्गीतामालामन्त्रस्य  
भगवान्वेदव्यास ऋषिः ॥  अनुष्टुप् छन्दः ॥  
  
श्रीकृष्ण परमात्मा देवता ॥  
  
अशोच्यानन्वशोचस्त्वं प्रज्ञावादांश्च भाषसे इति बीजम् ॥  
  
सर्वधर्मान् परित्यज्य मामेकं शरणं व्रज इति शक्तिः ॥  
  
अहं त्वा सर्वपापेभ्यो मोक्षयिष्यामि मा शुच इति कीलकम् ॥  
  
नैनं छिन्दन्ति शस्त्राणि नैनं दहति  
पावक इत्यङ्गुष्ठाभ्यां नमः ॥  
  
न चैनं क्लेदयन्त्यापो न शोषयति मारुत इति तर्जनीभ्यां नमः ॥  
  
अच्छेद्योऽयमदाह्योऽयमक्लेद्योऽशोष्य  
एव च इति मध्यमाभ्यां नमः ॥  
  
नित्यः सर्वगतः स्थाणुरचलोऽयं सनातन इत्यनामिकाभ्यां नमः ॥  
  
पश्य मे पार्थ् रूपाणि शतशोऽथ  
सहस्रश इति कनिष्ठिकाभ्यां नमः ॥  
  
नानाविधानि दिव्यानि नानावर्णाकृतीनि  
च इति करतलकरपृष्ठाभ्यां नमः ॥  
  
         इति करन्यासः ॥  
  
         अथ हृदयादिन्यासः ॥  
  
नैनं छिन्दन्ति शस्त्राणि नैनं दहति  
पावक इति हृदयाय नमः ॥  
  
न चैनं क्लेदयन्त्यापो न शोषयति मारुत इति शिरसे स्वाहा ॥  
  
अच्छेद्योऽयमदाह्योऽयमक्लेद्योऽशोष्य  
एव चेति शिखायै वषट्  ॥  
  
नित्यः सर्वगतः स्थाणुरचलोऽयं सनातन इति कवचाय हुम् ॥  
  
पश्य मे पार्थ् रूपाणि शतशोऽथ  
सहस्रश इति नेत्रत्रयाय वौषट् ॥  
  
नानाविधानि दिव्यानि नानावर्णाकृतीनि  
चेति अस्त्राय फट् ॥  
  
श्रीकृष्णप्रीत्यर्थे पाठे विनियोगः ॥  
  
ॐ पार्थाय प्रतिबोधितां भगवता नारायणेन स्वयं  
व्यासेन ग्रथितां पुराणमुनिना मध्ये महाभारतम् ।  
अद्वैतामृतवर्षिणीं भगवतीमष्टादशाध्यायिनीं  
अम्ब त्वामनुसन्दधामि भगवद्गीते भवेद्वेषिणीम् ॥ १॥  
  
नमोऽस्तु ते व्यास विशालबुद्धे फुल्लारविन्दायतपत्रनेत्र ।  
येन त्वया भारततैलपूर्णः प्रज्वालितो ज्ञानमयः प्रदीपः ॥ २॥  
  
प्रपन्नपारिजातायतोत्रवेत्रैकपाणये ।  
ज्ञानमुद्राय कृष्णाय गीतामृतदुहे नमः ॥ ३॥  
  
वसुदेवसुतं देवं कंसचाणूरमर्दनम् ।  
देवकीपरमानन्दं कृष्णं वन्दे जगद्गुरुम् ॥ ४॥  
  
भीष्मद्रोणतटा जयद्रथजला गान्धारनीलोत्पला  
शल्यग्राहवती कृपेण वहनी कर्णेन वेलाकुला ।  
अश्वत्थामविकर्णघोरमकरा दुर्योधनावर्तिनी  
सोत्तीर्णा खलु पाण्डवै रणनदी कैवर्तकः केशवः ॥ ५॥  
  
पाराशर्यवचः सरोजममलं गीतार्थगन्धोत्कटं  
नानाख्यानककेसरं हरिकथासम्बोधनाबोधितम् ।  
लोके सज्जनषट्पदैरहरहः पेपीयमानं मुदा  
भूयाद्भारतपङ्कजं कलिमलप्रध्वंसि नः श्रेयसे ॥ ६॥  
  
मूकं करोति वाचालं पङ्गुं लङ्घयते गिरिम् ।  
यत्कृपा तमहं वन्दे परमानन्दमाधवम् ॥ ७॥  
  
        अथ गीतामाहात्म्यम् ।  
गीताशास्त्रमिदं पुण्यं यः पठेत्प्रयतः पुमान् ।  
विष्णोः पदमवाप्नोति भयशोकादिवर्जितः ॥ १॥  
  
गीताध्ययनशीलस्य प्राणायामपरस्य च ।  
नैव सन्ति हि पापानि पूर्वजन्मकृतानि च ॥ २॥  
  
मलनिर्मोचनं पुंसां जलस्नानं दिने दिने ।  
सकृद्गीताम्भसि स्नानं संसारमलनाशनम् ॥ ३॥  
  
गीता सुगीता कर्तव्या किमन्यैः शास्त्रविस्तरैः ।  
या स्वयं पद्मनाभस्य मुखपद्माद्विनिःसृता ॥ ४॥  
  
भारतामृतसर्वस्वं विष्णोर्वक्त्राद्विनिःसृतम् ।  
गीतागङ्गोदकं पीत्वा पुनर्जन्म न विद्यते ॥ ५॥  
  
सर्वोपनिषदो गावो दोग्धा गोपाल नन्दनः ।  
पार्थो वत्सः सुधीर्भोक्ता दुग्धं गीतामृतं महत् ॥ ६॥  
  
एकं शास्त्रं देवकीपुत्रगीतमेको  
      देवो देवकीपुत्र एव ।  
एको मन्त्रस्तस्य नामानि यानि  
      कर्माप्येकं तस्य देवस्य सेवा ॥ ७॥  
  
शान्ताकारं भुजगशयनं पद्मनाभं सुरेशं  
विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं  
वन्दे विष्णुं भवभयहरं सर्वलोकैकनाथम् ॥  
  
यं ब्रह्मा वरुणेन्द्ररुद्रमरुतः स्तुन्वन्ति दिव्यैः स्तवैः  
वेदैः साङ्गपदक्रमोपनिषदैर्गायन्ति यं सामगाः ।  
ध्यानावस्थिततद्गतेन मनसा पश्यन्ति यं योगिनो  
यस्यान्तं न विदुः सुरासुरगणा देवाय तस्मै नमः ॥ ८॥  
  
               ॥ इति ध्यानम् ॥  
  
  
  
