---
Category: gItA, giitaa
File name: bodhyagiitaa.itx
Indexextra: (mahAbhArata shAntiparva Mokshadharma, chapter 178, slokas 57-68 scanned
  copy (need to encode, volunteer?))
Language: Sanskrit
Latest update: June 2, 1998 , December 26, 2013
Location: doc_giitaa
Proofread by: Sunder Hattangadi(sunderh at hotmail.com), PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: bodhyagItA
Transliterated by: Sunder Hattangadi sunderh at hotmail.com, PSA Easwaranpsaeaswaran
  at gmail.com
engtitle: bodhyagItA
itxtitle: bodhyagItA
title: बोध्यगीता

---
  
 बोध्यगीता   
  
भीम उवाच ।  
अत्राप्युदाहरन्तीममितिहासं पुरातनम् ।  
गीतं विदेहराजेन जनकेन प्रशाम्यता ॥ १॥  
  
अनन्तं बत मे वित्तं यस्य मे नास्ति किं चन ।  
मिथिलायां प्रदीप्तायां न मे दह्यति किं चन ॥ २॥  
  
अत्रैवोदाहरन्तीमं बोध्यस्य पदसञ्चयम् ।  
निर्वेदं प्रति विन्यस्तं प्रतिबोध युधिष्ठिर ॥ ३॥  
  
बोध्यं दान्तमृषिं राजा नहुषः पर्यपृच्छत ।  
निर्वेदाच्छान्तिमापन्नं शान्तं प्रज्ञान तर्पितम् ॥ ४॥  
  
उपदेशं महाप्राज्ञ शमस्योपदिशस्व मे ।  
कां बुद्धिं समनुध्याय शान्तश्चरसि निर्वृतः ॥ ५॥  
  
बोध्य उवाच ।  
उपदेशेन वर्तामि नानुशास्मीह कञ्चन ।  
लक्षणं तस्य वक्ष्येऽहं तत्स्वयं परिमृश्यताम् ॥ ६॥  
  
पिङ्गला कुररः सर्पः सारङ्गान्वेषणं वने ।  
इषुकारः कुमारी च षडेते गुरवो मम॥ ७॥  
  
भीम उवाच ।  
आशा बलवती राजन्नैराश्यं परमं सुखम् ।  
आशां निराशां कृत्वा तु सुखं स्वपिति पिङ्गला ॥ ८॥  
  
सामिषं कुररं दृष्ट्वा वध्यमानं निरामिषैः ।  
आमिषस्य परित्यागात् कुररः सुखमेधते ॥ ९॥  
  
गृहारम्भो हि दुःखाय न सुखाय कदाचन ।  
सर्पः परकृतं वेश्म प्रविश्य सुखमेधते ॥ १०॥  
  
सुखं जीवन्ति मुनयो भैक्ष्यवृत्तिं समाश्रिताः ।  
अद्रोहेनैव भूतानां सारङ्गा इव पक्षिणः ॥ ११॥  
  
इषुकारो नरः कश्चिदिषावासक्तमानसः ।  
समीपेनापि गच्छन्तं राजानं नावबुद्धवान् ॥ १२॥  
  
बहूनां कलहो नित्यं द्वयोः सङ्कथनं भवेत् ।  
एकाकी विचरिष्यामि कुमारीशङ्खको यथा ॥ १३ ॥  
  
        इति बोद्ध्यगीता समाप्ता ॥  
  
  
From Mahabharata  
  
Encoded and proofread by  
Sunder Hattangadi sunderh at hotmail.com  
PSA Easwaran psaeaswaran at gmail.com  
  
  
