---
Category: gItA, giitaa
File name: vichakhnugiitaa.itx
Indexextra: (mahAbhArata shAntiparva Mokshadharma, Chapters 279-280)
Language: Sanskrit
Latest update: June 2, 1998
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: vichakhnugItA
Transliterated by: Professor Tokunaga in Kyoto system(?)
engtitle: vichakhnugItA
itxtitle: vichakhnugItA
title: विचख्नुगीता

---
  
 विचख्नुगीता   
  
 अध्यायः २५७  
 भी  
अत्राप्युदाहरन्तीममितिहासं पुरातनम् ।  
प्रजानामनुकम्पार्थं गीतं राज्ञा विचख्नुना ॥ १॥  
  
छिन्नस्थूनं वृषं दृष्ट्वा विरावं च गवां भृशम् ।  
गोग्रहे यज्ञवातस्य प्रेक्षमाणः स पार्थिवः ॥ २॥  
  
स्वस्ति गोभ्योऽस्तु लोकेषु ततो निर्वचनं कृतम् ।  
हिंसायां हि प्रवृत्तायामाशीरेषानुकल्पिता ॥ ३॥  
  
अव्यवस्थित मर्यादैर्विमूढैर्नास्तिकैर्नरैः ।  
संशयात्मभिरव्यक्तैर्हिंसा समनुकीर्तिता ॥ ४॥  
  
सर्वकर्म स्वहिंसा हि धर्मात्मा मनुरब्रवीत् ।  
कामरागाद्विहिंसन्ति बहिर्वेद्यां पशून्नराः ॥ ५॥  
  
तस्मात्प्रमानतः कार्यो धर्मः सूक्ष्मो विजानता ।  
अहिंसैव हि सर्वेभ्यो धर्मेभ्यो ज्यायसी मता ॥ ६॥  
  
उपोष्य संशितो भूत्वा हित्वा वेद कृताः श्रुतीः ।  
आचार इत्यनाचाराः कृपणाः फलहेतवः ॥ ७॥  
  
यदि यज्ञांश्च वृक्षांश्च यूपांश्चोद्धिश्य मानवाः ।  
वृथा मांसानि खादन्ति नैष धर्मः प्रशस्यते ॥ ८॥  
  
मांसं मधु सुरा मत्स्या आसवं कृसरौदनम् ।  
धूर्तैः प्रवर्तितं ह्येतन्नैतद्वेदेषु कल्पितम् ॥ ९॥  
  
कामान्मोहाच्च लोभाच्च लौल्यमेतत्प्रवर्तितम् ।  
विष्णुमेवाभिजानन्ति सर्वयज्ञेषु ब्राह्मणाः ।  
पायसैः सुमनोभिश्च तस्यापि यजनं स्मृतम् ॥ १०॥  
  
यज्ञियाश्चैव ये वृक्षा वेदेषु परिकल्पिताः ।  
यच्चापि किं चित्कर्तव्यमन्यच्चोक्षैः सुसंस्कृतम् ।  
महासत्त्वैः शुद्धभावैः सर्वं देवार्हमेव तत् ॥ ११॥  
  
 य्  
शरीरमापदश्चापि विवदन्त्यविहिंसतः ।  
कथं यात्रा शरीरस्य निरारम्भस्य सेत्स्यति ॥ १२॥  
  
 भी  
यथा शरीरं न ग्लायेन्नेयान्मृत्युवशं यथा ।  
तथा कर्मसु वर्तेत समर्थो धर्ममाचरेत् ॥ १३॥  
  
॥ इति विचख्नुगीता समाप्ता ॥  
  
  
  
Adhyaya number 257 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition it is 265.  
  
Sunder Hattangadi  (sunderh at hotmail.com)  
  
