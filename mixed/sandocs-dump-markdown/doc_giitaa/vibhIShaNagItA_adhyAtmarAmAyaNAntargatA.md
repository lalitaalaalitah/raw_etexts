---
Category: gItA, giitaa
Description-comments: Vibhishanagita – from Adhyatmaramayana Yuddha Kanda – 3rd Sarga
  – Slokas 13 to 37
File name: vibhIShaNagItAadhyAtmarAmayaNa.itx
Language: Sanskrit
Latest update: May 30, 2013
Location: doc_giitaa
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: vibhiShaNagItA adhyAtmarAmayaNe
Transliterated by: PSA Easwaran psaeaswaran at gmail.com
engtitle: Vibhishanagita from Adhyatmaramayana
itxtitle: vibhIShaNagItA (adhyAtmarAmAyaNAntargatA)
title: विभीषणगीता (अध्यात्मरामायणान्तर्गता)

---
  
 विभीषणगीता अध्यात्मरामायणे   
  
रामस्य वचनं श्रुत्वा सुग्रीवो हृष्टमानसः ।  
विभीषणमथानाय्य दर्शयामास राघवम् ॥ १३॥  
  
विभीषणस्तु साष्टाङ्गं प्रणिपत्य रघूत्तमम् ।  
हर्षगद्गदया वाचा भक्त्या च परयान्वितः ॥ १४॥  
  
रामं श्यामं विशालाक्षं प्रसन्नमुखपङ्कजम् ।  
धनुर्बाणधरं शान्तं लक्ष्मणेन समन्वितम् ॥ १५॥  
  
कृताञ्जलिपुटो भूत्वा स्तोतुं समुपचक्रमे ॥  १६ ॥  
  
विभीषण  उवाच ।  
नमस्ते राम राजेन्द्र नमः सीतामनोरम ।  
नमस्ते चण्डकोदण्ड नमस्ते भक्तवत्सल ॥ १७॥  
  
नमोऽनन्ताय शान्ताय रामायामिततेजसे ।  
सुग्रीवमित्राय च ते रघूणां पतये नमः ॥ १८॥  
  
जगदुत्पत्तिनाशानां कारणाय महात्मने ।  
त्रैलोक्यगुरवेऽनादिगृहस्थाय नमो नमः ॥ १९॥  
  
त्वमादिर्जगतां राम त्वमेव स्थितिकारणम् ।  
त्वमन्ते निधनस्थानं स्वेच्छाचारस्त्वमेव हि ॥ २०॥  
  
चराचराणां भूतानां बहिरन्तश्च राघव ।  
व्याप्यव्यापकरूपेण भवान् भाति जगन्मयः ॥ २१॥  
  
त्वन्मायया हृतज्ञाना नष्टात्मानो विचेतसः ।  
गतागतं प्रपद्यन्ते पापपुण्यवशात् सदा ॥ २२॥  
  
तावत्सत्यं जगद्भाति शुक्तिकारजतं यथा  
यावन्न ज्ञायते ज्ञानं चेतसानन्यगामिना ॥ २३॥  
  
त्वदज्ञानात् सदा युक्ताः पुत्रदारगृहादिषु ।  
रमन्ते विषयान् सर्वानन्ते दुःखप्रदान् विभो। ।  २४ ॥  
  
त्वमिन्द्रोऽग्निर्यमो रक्षो वरुणश्च तथानिलः ।  
कुबेरश्च तथा रुद्रस्त्वमेव पुरुषोत्तम ॥ २५॥  
  
त्वमणोरप्यणीयांश्च स्थूलात् स्थूलतरः प्रभो ।  
त्वं पिता सर्वलोकानां माता धाता त्वमेव हि ॥ २६॥  
  
आदिमध्यान्तरहितः परिपूर्णोऽच्युतोऽव्ययः ।  
त्वं पाणिपादरहितश्चक्षुःश्रोत्रविवर्जितः ॥ २७॥  
  
श्रोता द्रष्टा ग्रहीता च जवनस्त्वं खरान्तक ।  
कोशेभ्यो व्यतिरिक्तस्त्वं निर्गुणो निरुपाश्रयः ॥ २८॥  
  
निर्विकल्पो निर्विकारो निराकारो निरीश्वरः ।  
षड्भावरहितोऽनादिः पुरुषः प्रकृते परः ॥ २९॥  
  
मायया गृह्यमाणस्त्वं मनुष्य इव भाव्यसे ।  
ज्ञात्वा त्वां निर्गुणमजं वैष्णवा मोक्षगामिनः ॥  ३० ॥  
  
अहं त्वत्पादसद्भक्तिनिःश्रेणीं प्राप्य राघव ।  
इच्छामि ज्ञानयोगाख्यं सौधमारोढुमीश्वर ॥  ३१ ॥  
  
नमः सीतापते राम नमः कारुणिकोत्तम ।  
रावणारे नमस्तुभ्यं त्राहि मां भवसागरात् ॥ ३२॥  
  
ततः प्रसन्नः प्रोवाच श्रीरामो भक्तवत्सलः ।  
वरं वृणीष्व भद्रं ते वाञ्छितं  वरदोऽस्म्यहम् ॥  ३३ ॥  
  
विभीषण उवाच ।  
धन्योऽस्मि कृतकृत्योऽस्मि कृतकार्योऽस्मि राघव ।  
त्वत्पाददर्शनादेव विमुक्तोऽस्मि न संशयः ॥ ३४॥  
  
नास्ति मत्सदृशो धन्यो नास्ति मत्सदृशः शुचिः ।  
नास्ति मत्सदृशो लोके राम त्वन्मूर्तिदर्शनात्     ॥ ३५॥  
  
कर्मबन्धविनाशाय त्वज्ज्ञानं भक्तिलक्षणम् ।  
त्वद्ध्यानं परमार्थं च देहि मे रघुनन्दन ॥ ३६॥  
  
न याचे राम राजेन्द्र सुखं विषयसम्भवम् ।  
त्वत्पादकमले सक्ता भक्तिरेव सदास्तु मे ॥ ३७॥  
  
  
  
Vibhishanagita – from Adhyatmaramayana  
Yuddha Kanda – 3rd Sarga – Slokas 13 to 37  
  
Encoded and proofread by PSA Easwaran psaeaswaran at gmail.com  
  
