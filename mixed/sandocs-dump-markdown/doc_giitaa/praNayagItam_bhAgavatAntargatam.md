---
Author: maharShi vyAsa
Category: gItam, giitaa, vyAsa
Description-comments: Bhagavatam skanda 10 adhyAya 29
File name: praNayagIta.itx
Indexextra: (meaning 1 Bhagavatam 10.29)
Language: Sanskrit
Latest update: November 10, 2012
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shrimadbhAgavatAntargataM praNayagIta
engtitle: Pranayagita from Shrimadbhagavatam
itxtitle: praNayagItam (bhAgavatAntargatam)
title: प्रणयगीतम् (भागवतान्तर्गतम्)

---
  
 श्रीमद्भागवतान्तर्गतं प्रणयगीतम्   
  
श्रीगोप्य ऊचुः ।  
मैवं विभोऽर्हति भवान्गदितुं नृशंसं  
सन्त्यज्य सर्वविषयांस्तव पादमूलम् ।  
भक्ता भजस्व दुरवग्रह मा त्यजास्मान्  
देवो यथादिपुरुषो भजते मुमुक्षून् ॥ १०.२९.३१॥  
  
यत्पत्यपत्यसुहृदामनुवृत्तिरङ्ग  
स्त्रीणां स्वधर्म इति धर्मविदा त्वयोक्तम् ।  
अस्त्वेवमेतदुपदेशपदे त्वयीशे  
प्रेष्ठो भवांस्तनुभृतां किल बन्धुरात्मा ॥ १०.२९.३२॥  
  
कुर्वन्ति हि त्वयि रतिं कुशलाः स्व आत्मन्  
नित्यप्रिये पतिसुतादिभिरार्तिदैः किम् ।  
तन्नः प्रसीद परमेश्वर मा स्म छिन्द्या  
आशां धृतां त्वयि चिरादरविन्दनेत्र ॥ १०.२९.३३॥  
  
चित्तं सुखेन भवतापहृतं गृहेषु  
यन्निर्विशत्युत करावपि गृह्यकृत्ये ।  
पादौ पदं न चलतस्तव पादमूलाद्  
यामः कथं व्रजमथो करवाम किं वा ॥ १०.२९.३४॥  
  
सिञ्चाङ्ग नस्त्वदधरामृतपूरकेण  
हासावलोककलगीतजहृच्छयाग्निम् ।  
नो चेद्वयं विरहजाग्न्युपयुक्तदेहा  
ध्यानेन याम पदयोः पदवीं सखे ते ॥ १०.२९.३५॥  
  
यर्ह्यम्बुजाक्ष तव पादतलं रमाया  
दत्तक्षणं क्वचिदरण्यजनप्रियस्य ।  
अस्प्राक्ष्म तत्प्रभृति नान्यसमक्षमञ्जः  
स्थातुंस्त्वयाभिरमिता बत पारयामः ॥ १०.२९.३६॥  
  
श्रीर्यत्पदाम्बुजरजश्चकमे तुलस्या  
लब्ध्वापि वक्षसि पदं किल भृत्यजुष्टम् ।  
यस्याः स्ववीक्षण उतान्यसुरप्रयासस्  
तद्वद्वयं च तव पादरजः प्रपन्नाः ॥ १०.२९.३७॥  
  
तन्नः प्रसीद वृजिनार्दन तेऽन्घ्रिमूलं  
प्राप्ता विसृज्य वसतीस्त्वदुपासनाशाः ।  
त्वत्सुन्दरस्मितनिरीक्षणतीव्रकाम  
तप्तात्मनां पुरुषभूषण देहि दास्यम् ॥ १०.२९.३८॥  
  
वीक्ष्यालकावृतमुखं तव कुण्दलश्री  
गण्डस्थलाधरसुधं हसितावलोकम् ।  
दत्ताभयं च भुजदण्डयुगं विलोक्य  
वक्षः श्रियैकरमणं च भवाम दास्यः ॥ १०.२९.३९॥  
  
का स्त्र्यङ्ग ते कलपदायतवेणुगीत  
सम्मोहितार्यचरितान्न चलेत्त्रिलोक्याम् ।  
त्रैलोक्यसौभगमिदं च निरीक्ष्य रूपं  
यद्गोद्विजद्रुममृगाः पुलकान्यबिभ्रन् ॥ १०.२९.४०॥  
  
व्यक्तं भवान्व्रजभयार्तिहरोऽभिजातो  
देवो यथादिपुरुषः सुरलोकगोप्ता ।  
तन्नो निधेहि करपङ्कजमार्तबन्धो  
तप्तस्तनेषु च शिरःसु च किङ्करीणाम् ॥ १०.२९.४१॥  
  
॥ इति श्रीमद्भागवते महापुराणे पारमहंस्यां संहितायां दशमस्कन्धे  
पूर्वार्धे भगवतो रासक्रीडावर्णनं नामैकोनत्रिंशोऽध्यायान्तर्गतं  
प्रणयगीतं समाप्तम् ॥ १०.२९॥  
  
  
Bhagavatam skandha 10, adhyAya 29  
  
