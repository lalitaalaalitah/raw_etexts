---
Category: gItA, giitaa
File name: vaiShNavagItA.itx
Indexextra: (Bengali)
Language: Sanskrit
Latest update: May 18, 2013
Location: doc_giitaa
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: vaiShNavagItA
Transliterated by: PSA Easwaran psaeaswaran at gmail.com
engtitle: vaiShNavagItA
itxtitle: vaiShNavagItA
title: वैष्णवगीता

---
  
 वैष्णवगीता   
  
अम्बरीष उवाच --  
केनोपायेन देवर्षे भवबन्धाद्विमुच्यते ।  
तद्वदस्व महाभाग यद्यस्ति मय्यनुग्रहः॥ १॥  
  
नारद उवाच --  
साधु पृष्टं महाभाग सर्वधर्मभृतां वर ।  
वक्ष्यामि तव राजेन्द्र शृणुष्वावहितो मम ॥ २॥  
  
कैवल्यदायिनी गीता श्रीवैष्णवगीताभिधा ।  
शृणुष्व परया भक्त्या भवबन्धविमुक्तये ॥ ३॥  
  
वैष्णवानां गतिर्यत्र पादस्पर्शश्च यत्र वै ।  
तत्र सर्वाणि तीर्थानि तिष्ठन्ति नृपसत्तम ॥ ४॥  
  
आलापं गात्रसंस्पर्शं पादाभिवन्दनं तथा ।  
वाञ्छन्ति सर्वतीर्थानि वैष्णवानां सदैव हि ॥ ५॥  
  
विष्णुमन्त्रोपासकानां शुद्धं पादोदकं शुभम् ।  
पुनाति सर्वतीर्थानि वसुधामपि भूपते ॥ ६॥  
  
निपीडितोऽहं श्रान्तोऽहम् दाघसंसारवर्त्मनि ।  
येन भूयो न गच्छामि तत् कुरुष्व श्रीवैष्णव ॥ ७॥  
  
दीनं च भक्तिहीनं च आधिव्याधिनिपीडितम् ।  
अनाश्रयमनाथं च त्राहि मां कृपया प्रभो ॥ ८॥  
  
गतिर्नास्ति गतिर्नास्ति सत्यं श्रीवैष्णवं विना ।  
तत्पादरजसा पूतं त्रैलोक्यं सचराचरम् ॥ ९॥  
  
कथितं तव राजेन्द्र रहस्यं परमाद्भुतम् ।  
अभक्ताय न दातव्यं दत्ते तु नारका भवेत् ॥ १०॥  
  
इति श्रीवैष्णवगीता समाप्ता ॥  
  
  
  
Encoded and proofread by PSA Easwaran psaeaswaran at gmail.com  
  
