---
Category: gItA, giitaa
File name: garbhagItA.itx
Indexextra: (Audio books 1, 2)
Language: Sanskrit
Latest update: May 18, 2013
Location: doc_giitaa
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: garbhagItA
Transliterated by: PSA Easwaran psaeaswaran at gmail.com
engtitle: garbhagItA
itxtitle: garbhagItA
title: गर्भगीता

---
  
 गर्भगीता   
वन्दे कृष्णं सुरेन्द्रं स्थितिलयजनने कारणं सर्वजन्तोः  
स्वेच्छाचारं कृपालुं गुणगणरहितं योगिनां योगगम्यम् ।  
द्वन्द्वातीतं च सत्यं हरमुखविबुधैः सेवितं ज्ञानरूपं  
भक्ताधीनं तुरीयं नवघनरुचिरं देवकीनन्दनं तम् ॥  
  
अर्जुन उवाच --  
गर्भवासं जरामृत्युं किमर्थं भ्रमते नरः ।  
कथं वा वहितं जन्म ब्रूहि देव जनार्दन ॥ १॥  
  
श्रीभगवानुवाच --  
मानवो मूढ अन्धश्च संसारेऽस्मिन् विलिप्यते ।  
आशास्तथा न जहाति प्राणानां जनसम्पदाम् ॥ २॥  
  
अर्जुन उवाच --  
आशा केन जिता लोकैः संसारविषयौ तथा ।  
केन कर्मप्रकारेण लोको मुच्येत बन्धनात् ॥ ३॥  
  
कामः क्रोधश्च लोभश्च मदमात्सर्यमेव च ।  
एते मनसि वर्तन्ते कर्मपाशं कथम् त्यजेत् ॥ ४॥  
  
श्रीभगवानुवाच --  
ज्ञानाग्निर्दहते कर्म भूयोऽपि तेन लिप्यते ।  
विशुद्धात्मा हि लोकः सः पुनर्जन्म न भुञ्जते ॥ ५॥  
  
जितं सर्वकृतं कर्म विष्णुश्रीगुरुचिन्तनम् ।  
विकल्पो नास्ति सङ्कल्पः पुनर्जन्म न विद्यते ॥ ६॥  
  
नानाशास्त्रं पठेल्लोको नानादैवतपूजनम् ।  
आत्मज्ञानं विना पार्थ सर्वकर्म निरर्थकम् ॥ ७॥  
  
आचारः क्रियते कोटि दानं च गिरिकाञ्चनम् ।  
आत्मतत्त्वं न जानाति मुक्तिर्नास्ति न संशयः ॥ ८॥  
  
कोटियज्ञकृतं पुण्यं कोटिदानं हयो गजः ।  
गोदानं च सहस्राणि मुक्तिर्नास्ति न वा शुचिः ॥ ९॥  
  
न मोक्षं भ्रमते तीर्थं न मोक्षं भस्मलेपनम् ।  
न मोक्षं ब्रह्मचर्यं हि मोक्षं नेन्द्रियनिग्रहः ॥ १०॥  
  
न मोक्षं कोटियज्ञं च न मोक्षं दानकाञ्चनम् ।  
न मोक्षं वनवासेन न मोक्षं भोजनं विना ॥ ११॥  
  
न मोक्षं मन्दमौनेन न मोक्षं देहताडनम् ।  
न मोक्षं गायने गीतं न मोक्षं शिल्पनिग्रहम् ॥ १२॥  
  
न मोक्षं कर्मकर्मेषु न मोक्षं मुक्तिभावने ।  
न मोक्षं सुजटाभारं निर्जनसेवनस्तथा ॥ १३॥  
  
न मोक्षं धारणाध्यानं न मोक्षं वायुरोधनम् ।  
न मोक्षं कन्दभक्षेण न मोक्षं सर्वरोधनम् ॥ १४॥  
  
यावद्बुद्धिविकारेण आत्मतत्त्वं न विन्दति ।  
यावद्योगं च सन्न्यासं तावच्चित्तं न हि स्थिरम् ॥ १५॥  
  
अभ्यन्तरं भवेत् शुद्धं चिद्भावस्य विकारजम् ।  
न क्षालितं मनोमाल्यं किं भवेत् तपकोटिषु ॥ १६॥  
  
अर्जुन उवाच --  
अभ्यन्तरं कथं शुद्धं चिद्भावस्य पृथक् कृतम् ।  
मनोमाल्यं सदा कृष्ण कथं तन्निर्मलं भवेत् ॥ १७॥  
  
श्रीभगवानुवाच --  
प्रशुद्धात्मा तपोनिष्ठो ज्ञानाग्निदग्धकल्मषः ।  
तत्परो गुरुवाक्ये च पुनर्जन्म न भुञ्जते ॥ १८॥  
  
अर्जुन उवाच --  
कर्माकर्मद्वयं बीजं लोके हि दृढबन्धनम् ।  
केन कर्मप्रकारेण लोको मुच्येत बन्धनात् ॥ १९॥  
  
श्रीभगवानुवाच --  
कर्माकर्मद्वयं साधो ज्ञानाभ्याससुयोगतः ।  
ब्रह्माग्निर्भुञ्जते बीजं अबीजं मुक्तिसाधकम् ॥ २०॥  
  
योगिनां सहजानन्दः जन्ममृत्युविनाशकम् ।  
निषेधविधिरहितं अबीजं चित्स्वरूपकम् ॥ २१॥  
  
तस्मात् सर्वान् पृथक् कृत्य आत्मनैव वसेत् सदा ।  
मिथ्याभूतं जगत् त्यक्त्वा सदानन्दं लभेत् सुधीः ॥ २२॥  
  
इति श्रीगर्भगीता समाप्ता ।  
  
  
  
Encoded and proofread by PSA Easwaran psaeaswaran at gmail.com  
  
