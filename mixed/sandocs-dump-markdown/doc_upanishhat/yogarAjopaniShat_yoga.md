---
Category: upanishhat, yoga, upanishad
Description-comments: aprakAshitA upaniShadaH
File name: yogarAjopaniShat.itx
Indexextra: (Scanned Book)
Language: Sanskrit
Latest update: March 20, 2020
Location: doc_upanishhat
Proofread by: Kasturi navya sahiti kasturinsahiti at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: yogarAjopaniShat
engtitle: yogarAjopaniShat
itxtitle: yogarAjopaniShat (yoga)
title: योगराजोपनिषत् (योग)

---
  
 योगराजोपनिषत्   
योगराजं प्रवक्ष्यामि योगिनां योगसिद्धये ।  
मन्त्रयोगो लयश्चैव राजयोगो हठस्तथा ॥ १॥  
  
योगश्चतुर्विधः प्रोक्तो योगिभिस्तत्त्वदर्शिभिः ।  
आसनं प्राणसंरोधो ध्यानं चैव समाधिकः ॥ २॥  
  
एतच्चतुष्टयं विद्धि सर्वयोगेषु सम्मतम् ।  
ब्रह्मीविष्णुशिवादीनां मन्त्रं जाप्यं विशारदैः ॥ ३॥  
  
साध्यते मन्त्रयोगस्तु वत्सराजादिभिर्यथा ।  
कृष्णद्वैपायनाद्यैस्तु साधितो लयसञ्ज्ञितः ॥ ४॥  
  
नवस्वेव हि चक्रेषु लयं कृत्वा महात्मभिः ।  
प्रथमं ब्रह्मचक्रं स्यात् त्रिरावृत्तं भगाकृति ॥ ५॥  
  
अपाने मूलकन्दारव्यं कामरूपं च तज्जगुः ।  
तदेव वह्निकुण्डं स्यात् तत्त्वकुण्डलिनी तथा ॥ ६॥  
  
तां जीवरूपिणीं ध्यायेज्ज्योतिष्ठं मुक्तिहेतवे ।  
स्वाधिष्ठानं द्वितीयं स्याच्चक्रं तन्मध्यगं विदुः ॥ ७॥  
  
पश्चिमाभिमुखं लिङ्गं प्रवालाङ्कुरसन्निभम् ।  
तत्रोद्रीयाणपीठेषु तं ध्यात्वाकर्षयेज्जगत् ॥ ८॥  
  
तृतीयं नाभिचक्रं स्यात्तन्मध्ये तु जगत् स्थितम् ।  
पञ्चावर्ता मध्यशक्तिं चिन्तयेद्विद्युदाकृति ॥ ९॥  
  
तां ध्यात्वा सर्वसिद्धीनां भाजनं जायते बुधः ।  
चतुर्थं हृदये चक्रं विज्ञेयं तदधोमुखम् ॥ १०॥  
  
ज्योतीरूपं च तन्मध्ये हंसं ध्यायेत् प्रयत्नतः ।  
तं ध्यायतो जगत् सर्वं वश्यं स्यान्नात्र संशयः ॥ ११॥  
  
पञ्चमं कण्ठचक्रं स्यात् तत्र वामे इडा भवेत् ।  
दक्षिणे पिङ्गला ज्ञेया सुषुम्ना मध्यतः स्थता ॥ १२॥  
  
तत्र ध्यात्वा शुचि ज्योतिः सिद्धीनां भाजनं भवेत् ।  
षष्ठं च तालुकाचक्रं घण्टिकास्थानमुच्यते ॥ १३॥  
  
दशमद्वारमार्गं तद्राजदन्तं च तज्जगुः ।  
तत्र शून्ये लयं कृत्वा मुक्तो भवति निश्चितम् ॥ १४॥  
  
भ्रूचक्रं सप्तमं विद्याद्बिन्दुस्थानं च तद्विदुः ।  
भ्रुवोर्मध्ये वर्तुलं च ध्यात्वा ज्योतिः प्रमुच्यते ॥ १५॥  
  
अष्टमं ब्रह्मरन्ध्रं स्यात् परं निर्वाणसूचकम् ।  
तं ध्यात्वा सूतिकाग्रामं धूमाकारं विमुच्यते ॥ १६॥  
  
तच्च जालन्धरं ज्ञेयं मोक्षदं नीलचेतसम् ।  
नवमं व्योमचक्रं स्यादश्रैः षोडशभिर्युतम् ॥ १७॥  
  
संविद्ब्रूयाच्च तन्मध्ये शक्तिरुद्धा स्थिता परा ।  
तत्र पूर्णां गिरौ पीठे शक्तिं ध्यात्वा विमुच्यते ॥ १८॥  
  
एतेषां नवचक्राणामेकैकं ध्यायतो मुनेः ।  
सिद्धयो मुक्तिसहिताः करस्थाः स्युर्दिने दिने ॥ १९॥  
  
एको दण्डद्वयं मध्ये पश्यति ज्ञानचक्षुषा ।  
कदम्बगोलकाकारं ब्रह्मलोकं व्रजन्ति ते ॥ २०॥  
  
ऊर्ध्वशक्तिनिपातेन अधःशक्तेर्निकुञ्चनात् ।  
मध्यशक्तिप्रबोधेन जायते परमं सुखं जायते परमं सुखम् । इति ॥ २१॥  
  
(योग-उपनिषदः)  
  
इति योगराजोपनिषत् समाप्ता ।  
  
  
Proofread by Kasturi navya sahiti  
  
