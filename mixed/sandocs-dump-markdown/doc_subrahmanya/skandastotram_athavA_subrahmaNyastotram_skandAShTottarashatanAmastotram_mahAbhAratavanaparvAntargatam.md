---
Category: subrahmanya, aShottarashatanAma
Description-comments: Portion is termed as skanda panchAshata nAma stotram.  See 108
  corresponding Namavali
File name: skandastotram.itx
Indexextra: (Tamil, nAmAvalI)
Language: Sanskrit
Latest update: April 12, 2020
Location: doc_subrahmanya
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Skanda or Subrahmanya Stotram
Transliterated by: Sivakumar Thyagarajan shivakumar24 at gmail
engtitle: skandastotram athavA subrahmaNyastotram skandAShTottarashatanAmastotram
itxtitle: skandastotram athavA subrahmaNyastotram skandAShTottarashatanAmastotram
  (mahAbhAratavanaparvAntargatam)
title: स्कन्दस्तोत्रम् अथवा सुब्रह्मण्यस्तोत्रम् स्कन्दाष्टोत्तरशतनामस्तोत्रम् (महाभारतवनपर्वान्तर्गतम्)

---
  
 श्रीस्कन्दस्तोत्रम् अथवा सुब्रह्मण्यस्तोत्रम्   
ॐ श्रीगणेशाय नमः ।  
युधिष्ठिरौवाच-  
भगवन्श्रोतुमिच्छामि नामानि च महात्मनः ।  
त्रिषु लोकेषु यान्यस्य विख्यातानि द्विजोत्तम ॥ १॥  
  
वैशम्पायन उवाच-  
इत्युक्तः पाण्डवेयेन महात्मा ऋषिसन्निधौ ।  
उवाच भगवांस्तत्र मार्कण्डेयो महातपाः ॥ २॥  
  
आग्नेयश्चैव स्कन्दश्च दीप्तकीर्तिरनामयः ।  
मयूरकेतुर्धर्मात्मा भूतेशो महिषार्दनः ॥ ३॥  
  
कामजित्कामदः कान्तः सत्यवाग्भुवनेश्वरः ।  
शिशुः शीघ्रः शुचिश्चण्डो दीप्तवर्णः शुभाननः ॥ ४॥  
  
अमोघस्त्वनघो रौद्रः प्रियश्चन्द्राननस्तथा ।  
दीप्तशक्तिः प्रशान्तात्मा भद्रकुक्कुटमोहनः ॥ ५॥  
  
षष्ठीप्रियश्च धर्मात्मा पवित्रो मातृवत्सलः ।  
कन्याभर्ता विभक्तश्च स्वाहेयो रेवतीसुतः ॥ ६॥  
  
प्रभुर्नेता विशाखश्च नैगमेयः सुदुश्चरः ।  var  विरागश्च  
सुव्रतो ललितश्चैव बालक्रीडनकप्रियः ॥ ७॥  
  
खचारी ब्रह्मचारी च शूरः शरवणोद्भवः ।  var  सुरः  
विश्वामित्रप्रियश्चैव देवसेनाप्रियस्तथा ।  
वासुदेवप्रियश्चैव प्रियः प्रियकृदेवतु ॥ ८॥  
  
नामान्येतानि दिव्यानि कार्तिकेयस्य यः पठेत् ।  
स्वर्गं कीर्तिं धनं चैव स लभेन्नात्रसंशयः ॥ ९॥  
  
मार्कण्डेय उवाच -  
स्तोष्यामि देवैरृषिभिश्च जुष्टं शक्त्या गुहं नामभिरप्रमेयम् ।  
षडाननं शक्तिधरं सुवीर निबोध चैतानि कुरुप्रवीर ॥ १०॥  
  
ब्रह्मण्यो वै ब्रह्मजो ब्रह्मविच्च ब्रह्मेशयो ब्रह्मवतां वरिष्ठः ।  
ब्रह्मप्रियः ब्राह्मणसर्वमन्त्री त्वं ब्रह्मणां ब्राह्मणानां च नेता ॥ ११॥  
  
स्वाहा स्वधा त्वं परमं पवित्रं मन्त्रस्तुतस्त्वं प्रथितः षडर्चिः ।  
संवत्सरस्त्वमृतवश्च षड्वै मासार्धमासाश्च दिनं दिशश्च ॥ १२॥  
  
त्वं पुष्कराक्षस्त्वरविन्दवक्त्रः सहस्रचक्षुरसि सहस्रबाहुः ।  
त्वं लोकपालः परमं हविश्च त्वं भावनः सर्वसुरासुराणाम् ॥ १३॥  
  
त्वमेव सेनाधिपतिः प्रचण्डः प्रभुर्विभुश्चाप्यथ शक्रजेता ।  
सहस्रपात्त्वं धरणी त्वमेव सहस्रतुष्टिश्च सहस्रभुक्च ॥ १४॥  
  
सहस्रशीर्ष्णस्त्वमनन्तरूपः सहस्रपात्त्वं दशशक्तिधारी ।  
गङ्गासुतस्त्वं स्वमतेन देव स्वाहामहीकृत्तिकानां तथैव ॥ १५॥  
  
त्वं क्रीडसे षण्मुख कुक्कुटेन यथेष्टनानाविधकामरूपी ।  
दीक्षाऽसि सोमो मरुतः सदैव धर्मोऽसि वायुरचलेन्द्र इन्द्रः ॥ १६॥  
  
सनातनानामपि शाश्वतस्त्वं प्रभुः प्रभूणामपि चोग्रधन्वा ।  
ऋतस्य कर्ता दितिजान्तकस्त्वं जेता रिपूणां प्रवरः सुराणाम् ॥ १७॥  
  
सूक्ष्मं तपस्तत्परमं त्वमेव परावरज्ञोऽसि परावरस्त्वम् ।  
धर्मस्य कामस्य परस्य चैव त्वत्तेजसा कृत्स्नमिदं महात्मन् ॥ १८॥  
  
व्याप्तं जगत्सर्वसुरप्रवीर शक्त्या मया संस्तुतलोकनाथ ।  
नमोऽस्तु ते द्वादशनेत्रबाहो अतःपरं वेद्मि गतिं न तेऽहम् ॥ १९॥  
  
स्कन्दस्य य इदं विप्रः पठेज्जन्म समाहितः ।  
श्रावयेद्ब्राह्मणेभ्यो यः शृणुयाद्वा द्विजेरितम् ॥ २०॥  
  
धनमायुर्यशोदीप्तं पुत्रान् शत्रुजयं तथा ।  
स पुष्टितुष्टी सम्प्राप्य स्कन्दसालोक्यमाप्नुयात् ॥ २१॥  
  
॥ इति श्रीमन्महाभारतवनपर्वान्तर्गतं स्कन्द (सुब्रह्मण्य)  
              स्तोत्रं सम्पूर्णम् ॥  
  
स्कन्दाष्टोत्तरशतनामस्तोत्रम्  
  
The first half is also given as Skanda Panchashata Nama Stotram  
श्रीस्कन्दपञ्चाशतनामस्तोत्रम् and corresonding  
nAmAvalI  
  
Encoded by Sivakumar Thyagarajan Iyer  
Proofread by Sivakumar Thyagarajan Iyer, PSA Easwaran  
  
