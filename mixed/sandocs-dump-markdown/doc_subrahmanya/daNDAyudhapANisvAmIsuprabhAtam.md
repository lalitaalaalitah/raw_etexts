---
Author: Sri KS Balasubrahmanya Sivachariyar from Pazhani, TN
Category: subrahmanya, suprabhAta
File name: daNDAyudhapANisvAmIsuprabhAtam.itx
Language: Sanskrit
Latest update: October 10, 2017
Location: doc_subrahmanya
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: daNDAyudhapANisvAmIsuprabhAtam
engtitle: daNDAyudhapANisvAmIsuprabhAtam
itxtitle: daNDAyudhapANisvAmIsuprabhAtam
title: दण्डायुधपाणिस्वामीसुप्रभातम्

---
  
 श्रीदण्डायुधपाणिस्वामी सुप्रभातम्   
  
उत्तिष्ठोत्तिष्ठ गाङ्गेय उत्तिष्ठ शिखिवाहन ।  
उत्तिष्ठ करुणासिन्धो त्रैलोक्यं मङ्गलं कुरु ॥ १॥  
  
श्रीपार्वतीवदनपद्मदिवाकर श्रीशम्भोर्ललाटनयनोद्भव रक्तवर्ण ।  
श्रीहंसवाहन जनार्दनवन्दनीय श्रीसुप्रभातमधुना कुरु दण्डपाणे ॥ २॥  
  
श्रीपञ्चवक्त्रपरमेश्वरवामभागाऽलङ्कारयोषिदवलम्बनपूर्णरूप ।  
गङ्गासुतप्रिय वरप्रद दानशील श्रीसुप्रभातमधुना कुरु दण्डपाणे ॥ ३॥  
  
बालार्कभास पवनासन बाहुलेय धातुस्स्वदर्पहर तारकदैत्यहारिन् ।  
ॐकारसारपरमेश्वरबोधनीय श्रीसुप्रभातमधुना कुरु दण्डपाणे ॥ ४॥  
  
ज्ञानार्णवाभिध शिवोद्भवपूर्णचन्द्र ज्ञानप्रभाभिरभिभासितलोकमूर्ते ।  
श्रीचूतमुक्तफलमाप्तुमितस्थितोऽसि श्रीसुप्रभातमधुना कुरु दण्डपाणे ॥ ५॥  
  
बालेन्दुमौलिपरमेश्वरपूजकस्य पद्मासुरस्य मलपाशविमोचनाय ।  
कल्याणदानकरुणार्णवपूर्णरूप श्रीसुप्रभातमधुना कुरु दण्डपाणे ॥ ६॥  
  
लक्ष्मीनिवासनयनोद्भवकन्यकाभ्यां वल्ली महेन्द्रतनयापरिशोभनाङ्ग ।  
श्रीमच्छिवे गिरिवरेऽपि विराजमान श्रीसुप्रभातमधुना कुरु दण्डपाणे ॥ ७॥  
  
कन्दर्पदर्पहर सुन्दर दिव्यमूर्ते मन्दारमुख्यबहुपुष्पसुपूजिताङ्घ्रे ।  
मन्दस्मितेन परिपूर्णकृपाप्रदान श्रीसुप्रभातमधुना कुरु दण्डपाणे ॥ ८॥  
  
सिन्दूरवर्ण शिवभस्मविलेपिताङ्ग दिव्यैर्विचित्रनवरत्नसुवर्षिताङ्घ्रे ।  सुभूषिताङ्घ्रे  
कौपीनदण्टधरहस्तविराजमान श्रीसुप्रभातमधुना कुरु दण्डपाणे ॥ ९॥  
  
पादारविन्दपतितं निजभक्तमस्मिन् लोकत्रयेऽपि परिपूजितपीठवेशिन् ।  
धर्मार्थकामपुरुषार्थफलप्रदान श्रीसुप्रभातमधुना कुरु दण्डपाणे ॥ १०॥  
  
ॐकाररूप परिदिव्यविलासमूर्ते चन्द्रार्धरोधिपरिनादतदन्तरूप ।  
शक्तेर्वियापिनि परे समनोन्मनान्त श्रीसुप्रभातमधुना कुरु दण्डपाणे ॥ ११॥  
  
प्रातर्निदर्शसमये निजबालरूप मध्याह्न विप्रजनवेषसुरूपधारिन् ।  
सायह्न राजधृतवेष सुयोगि रात्रौ श्रीसुप्रभातमधुना कुरु दण्डपाणे ॥ १२॥  
  
कालत्रयेऽपि तनुतां करुणाभिवृष्ट लोकत्रयेऽपि विनुत त्रिदशैश्च नित्यम् ।  
तत्त्वत्रयोपरिनिविष्टविभूतिदेय श्रीसुप्रभातमधुना कुरु दण्डपाणे ॥ १३॥  
  
भक्ताग्रभूतमरुणाचलनामधेयं मुक्ताद्यनेकविविधस्तुवितं दयालो ।  
बद्घात्मसौख्यवरदत्त महाप्रभो मे श्रीसुप्रभातमधुना कुरु दण्डपाणे ॥ १४॥  
  
विश्वार्तिभञ्जन विशालसुलोचन श्रीकोणं कुरुष्व कृपया पतिताय मह्यम् ।  
लोकोद्धराय परमाद्भुतभूरिमूर्ते श्रीसुप्रभातमधुना कुरु दण्डपाणे ॥ ९५॥  
  
विना दण्डपाणिं न नाथो न नाथस्सदा दण्डपाणिं स्मरामि स्मरामि ।  
प्रभो दण्डपाणे प्रसीद प्रसीद प्रियं दण्डपाणे प्रयच्छ प्रयच्छ ॥ १६॥  
  
अहं त्वा दिनादौ नमस्कृत्य नित्यं तवैवाश्रितस्सर्वकार्यं करोमि ।  
त्वमेवासि मामुद्धराय प्रवृत्तस्त्वमेवासि सर्वं सुकर्तुं च भोक्तुम् ॥ १७॥  
  
गिरौ सन्निविष्टस्सुरेशानपुत्रस्सदा दण्डहस्तश्चिदानन्दगात्र ।  
मुदा राजवेषः परानन्दहासस्स नः पातु देवो गुहो बालरूपः ॥ १८॥  
  
शुभं रक्तवर्णं शिवं शम्भुसूनुं कराम्भोजयुग्मान्वितं पङ्कजस्थम् ।  
शिवानन्दसन्दोहबद्धं प्रपद्ये भवाम्बोधिपारं गुहं षण्मुखाख्यम् ॥ १९॥  
  
हरिब्रह्मदेवेन्द्रवन्द्यं सुरेशं निधिवृन्दसंसेवितस्यात्मजापम् ।  
गुरुं ग्रामपालप्रियं तारकारिं भजे भुक्तिमुक्तिप्रदं भीतिनाशम् ॥ २०॥  
  
गिरिजाकरपल्लव सल्ललितं गिरिजोद्भवमूलसुविग्रहगम् ।  
गुरुमूर्तिमनन्तवरं ददतं करुणाजलधिं भज दण्डधरम् ॥ २१॥  
  
शिवभोगसमुद्भवकीर्तिधरं शुभयोगवरप्रदमूर्तिवरम् ।  
परिपालितधर्मकुलं वरदं करुणाजलधिं भज दण्डधरम् ॥ २२॥  
  
प्रणवान्तरनादकलादिवरं प्रणतार्तिहरं प्रणतां विहितम् ।  
फलदं बलदं वरसन्निहितं करुणाजलधिं भज दण्डधरम् ॥ २३॥  
  
विधिवद्विनुतैर्विधिवद्विनुतं विविधा विनुतैर्विविधा विनुतम् ।  
परितुल्यफलप्रदतं करुणाजलधिं भज दण्डधरम् ॥ २४॥  
  
स्तवराजशिवार्चितपादयुगं स्तुतिराजसुकीर्तनवाक्यगतम् ।  
निजबालकुटुम्बसुपालवरं करुणाजलधिं भज दण्डधरम् ॥ २५॥  
  
कल्पवृक्षाय नमतां करुणासगराय च ।  
कौपीनदण्डहस्ताय कन्दर्पायुतभासिने ॥ २६॥  
  
ईतिभीतिनिवाराय चान्धकारनिरोधिने ।  
ज्ञानप्रदाय शान्ताय श्रीस्कन्दगुरवे नमः ॥ २७॥  
  
स्वामिने कामिनां कामपूरणाय कलौ युगे ।  
वरदामलकारण्यवासमानाय मङ्गलम् ॥ २८॥  
  
परिपूर्णतनुस्थाय कदम्बवनवासिने ।  
पळणीगिरिवासाय भासमानाय मङ्गलम् ॥ २९॥  
  
भाग्यप्रदाय ते बालसुब्रह्मण्यनुताय च ।  
भूरिभोगप्रदानाय भोगपूज्याय मङ्गलम् ॥ ३०॥  
  
वरदानकराब्जाय वासिने शिवपर्वते ।  
भयपीडितभक्तैश्च वन्दितायास्तु मङ्गलम् ॥ ३१॥  
  
सर्वमङ्गलरूपाय सर्वमङ्गलकारिणे ।  
ज्ञानमङ्गलरूपाय ज्ञानस्कन्दाय मङ्गलम् ॥ ३२॥  
  
  
  
Composition of Sri KS Balasubrahmanya Sivachariyar from Pazhani, TN on  
Lord Subrahmanya  
  
Encoded by Shree Devi Kumar.  
Proofread by Shree Devi Kumar, PSA Easwaran  
  
