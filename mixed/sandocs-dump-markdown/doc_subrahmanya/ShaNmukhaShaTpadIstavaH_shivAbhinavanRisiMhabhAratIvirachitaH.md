---
Author: Sachchidananda Shivabhinava Nrisimha Bharati Swamigal
Category: subrahmanya, sachchidAnanda-shivAbhinava-nRisiMhabhAratI, ShaTpadI
File name: ShaNmukhaShaTpadIstavaH.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_subrahmanya
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: ShaNmukhaShaTpadIstavaH
engtitle: ShaNmukhaShaTpadIstavaH
itxtitle: ShaNmukhaShaTpadIstavaH (shivAbhinavanRisiMhabhAratIvirachitaH)
title: षण्मुखषट्पदीस्तवः (शिवाभिनवनृइसिंहभारतीविरचितः)

---
  
 श्रीषण्मुखषट्पदीस्तवः   
श्रीमयूराचलक्षेत्रे - (कुन्नक्कुड्यपरनामके)  
मयूराचलाग्रे सदारं वसन्तं मुदारं ददानं नतेभ्यो वरांश्च ।  
दधानं कराम्भोजमध्ये च शक्तिं सदा षण्मुखं भावये हृत्सरोजे ॥ १॥  
  
गिरीशास्यवाराशिपूर्णेन्दुबिम्बं कुरङ्गाङ्कधिक्कारिवक्त्रारविन्दम् ।  
सुरेन्द्रात्मजाचित्तपाथोजभानुं सदा षण्मुखं भावये हृत्सरोजे ॥ २॥  
  
नतानां हि राज्ञां गुणानां च षण्णां कृपाभारतो यो द्रुतं बोधनाय ।  
षडास्याम्बुजातान्यगृह्णात्परं तं सदा षण्मुखं भावये हृत्सरोजे ॥ ३॥  
  
पुरा तारकं यो विजित्याजिमध्ये सुरान्दुःखमुक्तांश्चकाराशु मोदात् ।  
तमानन्दकन्दं कृपावारिराशिं सदा षण्मुखं भावये हृत्सरोजे ॥ ४॥  
  
शराणां वने जातमेनं हि बालं यतः कृत्तिकाः पाययन्ति स्म दुग्धम् ।  
ततः कार्तिकेयं वदन्तीह यं तं सदा षण्मुखं भावये हृत्सरोजे ॥ ५॥  
  
हरन्तं च बाढं तमो हार्दगाढं गवानाद्यया चातिमोदेन लीढम् ।  
सुरेन्द्रस्य पुत्र्या च गाढोपगूढं सदा षण्मुखं भावये हृत्सरोजे ॥ ६॥  
  
इयं षट्पदी यस्य वक्त्रारविन्दे विहारं करोत्यादरान्नित्यमेव ।  
षडास्यः कृपातः समस्ताश्च विद्या वितीर्याशु तस्मै स्वभक्तिं ददाति ॥ ७॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीषण्मुखषट्पदीस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
