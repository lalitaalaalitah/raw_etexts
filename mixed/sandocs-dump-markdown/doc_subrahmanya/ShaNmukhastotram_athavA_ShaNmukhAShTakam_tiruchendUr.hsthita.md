---
Category: subrahmanya, aShTaka
File name: ShaNmukhastotramtiruchendUr.itx
Language: Sanskrit
Latest update: March 8, 2020
Location: doc_subrahmanya
Proofread by: Sivakumar Thyagarajan, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Shanmukha Stotram Tiruchendur
Transliterated by: Sivakumar Thyagarajan shivakumar24 at gmail.com
engtitle: ShaNmukhastotram tiruchendUr
itxtitle: ShaNmukhastotram athavA ShaNmukhAShTakam tiruchendUr.hsthita
title: षण्मुखस्तोत्रम् अथवा षण्मुखाष्टकम् तिरुचेन्दूर्।ह्स्थित

---
  
 तिरुचेन्दूर् षण्मुखस्तोत्रम्   
ॐ श्रीगणेशाय नमः ।  
आदिशङ्कर प्रोक्तम् -  
नारदादिदेवयोगिवृन्दहृन्निकेतनं  
     बर्हिवर्यवाहमिन्दुशेखरेष्टनन्दनम् ।  
भक्तलोकरोगदुःखपापसङ्घभञ्जनं  
     भावयामि सिन्धुतीरवासिनं षडाननम् ॥ १॥  
  
तारकरीमिन्द्रमुख्यदेववृन्दवन्दितं  
     चन्द्रचन्दनादि शीतळाङ्कमात्मभावितम् ।  
यक्षसिद्धकिन्नरादिमुख्यदिव्यपूजितं  
     भावयामि सिन्धुतीरवासिनं षडाननम् ॥ २॥  
  
चम्पकाब्जमालतीसुमादिमाल्यभूषितं  
     दिव्यषट्किरीटहारकुण्डलाद्यलङ्कृतम् ।  
कुङ्कुमादियुक्तदिव्यगन्धपङ्कलेपितं  
     भावयामि सिन्धुतीरवासिनं षडाननम् ॥ ३॥  
  
आश्रिताखिलेष्टलोकरक्षणामराङ्घ्रिपं  
     शक्तिपाणिमच्युतेन्द्रपद्मसम्भभवाधिपम् ।  
शिष्टलोक चिन्तितार्थसिद्धिदानलोलुपं  
     भावयामि सिन्धुतीरवासिनं षडाननम् ॥ ४॥  
  
वीरबाहु पूर्वकोटिवीरसङ्घसौख्यदं  
     शूरपद्ममुख्यलक्षकोटिशूरमुक्तिदम् ।  
इन्द्रपूर्वदेवसङ्घसिद्धनित्यसौख्यदं  
     भावयामि सिन्धुतीरवासिनं षडाननम् ॥ ५॥  
  
जम्बवैरिकामिनीमनोरथाभिपूरकं  
     कुम्भसम्भवाय सर्वधर्म सारदायकम् ।  
तं भवाब्धिपोतमम्बिकेयमाशु सिद्धिदं  
     भावयामि सिन्धुतीरवासिनं षडाननम् ॥ ६॥  
  
पूर्णचन्द्रबिम्बकोटितुल्यवक्त्रपङ्कजं  
     वर्णनीयसच्चरित्रमिष्टसिद्धिदायकम् ।  
स्वर्णवर्णगात्रमुग्रसिद्धलोकशिक्षकं  
     भावयामि सिन्धुतीरवासिनं षडाननम् ॥ ७॥  
  
पूर्वजन्मसञ्चिताघसङ्घभङ्गतत्परं  
     सर्वधर्मदानकर्मपूर्वपुण्यसिद्धिदम् ।  
सर्वशत्रुसङ्घभङ्गदक्षमिन्द्रजापतिं  
     भावयामि सिन्धुतीरवासिनं षडाननम् ॥ ८॥  
  
इति तिरुचेन्दूर् षण्मुखस्तोत्रं अथवा षण्मुखाष्टकम् सम्पूर्णम् ।  
  
  
Encoded by Sivakumar Thyagarajan  
Proofread by Sivakumar Thyagarajan, PSA Easwaran  
  
