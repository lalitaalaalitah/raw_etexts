---
Category: subrahmanya, aShTaka
File name: ShaDAnanAShTakam.itx
Language: Sanskrit
Latest update: March 17, 2020
Location: doc_subrahmanya
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Shadanana Ashtakam
Transliterated by: Sivakumar Thyagarajan shivakumar24 at gmail
engtitle: ShaDAnanAShTakam
itxtitle: ShaDAnanAShTakam (skAndapurNAntargataM agastyaproktaM)
title: षडाननाष्टकम् (स्कान्दपुर्णान्तर्गतं अगस्त्यप्रोक्तं)

---
  
 षडाननाष्टकम्   
ॐ श्रीगणेशाय नमः ।  
नमोऽस्तु वृन्दारकवृन्दवन्द्य-  
     पादारविन्दाय सुधाकराय ।  
षडाननायामितविक्रमाय  
     गौरीहृदानन्दसमुद्भवाय ॥ १॥  
  
नमोऽस्तु तुभ्यं प्रणतार्तिहन्त्रे  
     कर्त्रे समस्तस्य मनोरथानाम् ।  
दात्रे रतानां परतारकस्य  
     हन्त्रे प्रचण्डासुरतारकस्य ॥ २॥  
  
अमूर्तमूर्ताय सहस्रमूर्तये  
     गुणाय गुण्याय परात्पराय ।  
आपारपारयपारपराय  
     नमोऽस्तु तुभ्यं शिखिवाहनाय ॥ ३॥  
  
नमोऽस्तु ते ब्रह्मविदां वराय  
     दिगम्बरायाम्बरसंस्थिताय ।  
हिरण्यवर्णाय हिरण्यबाहवे  
     नमो हिरण्याय हिरण्यरेतसे ॥ ४॥  
  
तपःस्वरूपाय तपोधनाय  
     तपःफलानां प्रतिपादकाय ।  
सदाकुमाराय हि मारमारिणे  
     तृणीकृतैश्वर्यविरागिणे नमः ॥ ५॥  
  
नमोऽस्तु तुभ्यं शरजन्मने विभो  
     प्रभातसूर्यारुणदन्तपङ्क्तये ।  
बालाय चापारपराक्रमाय  
     षाण्मातुरायालमनातुराय ॥ ६॥  
  
मीढुष्ठमायोत्तरमीढुषे नमो  
     नमो गणानां पतये गणाय ।  
नमोऽस्तु ते जन्मजरादिकाय  
     नमो विशाखाय सुशक्तिपाणये ॥ ७॥  
  
सर्वस्य नाथस्य कुमारकाय  
     क्रौञ्चारये तारकमारकाय ।  
स्वाहेय गाङ्गेय च कार्तिकेय  
     शैलेय तुभ्यं सततन्नमोऽस्तु ॥ ८॥  
  
इति स्कान्दपुराणान्तर्गतं अगस्त्यप्रोक्तं षडाननाष्टकं सम्पूर्णम् ।  
  
Encoded by Sivakumar Thyagarajan Iyer  
Proofread by Sivakumar Thyagarajan Iyer, PSA Easwaran  
  
