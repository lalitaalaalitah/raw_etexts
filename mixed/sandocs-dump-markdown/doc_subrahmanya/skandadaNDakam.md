---
Category: subrahmanya
File name: skandadaNDakam.itx
Indexextra: (Scan)
Language: Sanskrit
Latest update: March 14, 2020
Location: doc_subrahmanya
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Skanda Dandakam
Transliterated by: Sivakumar Thyagarajan shivakumar24 at gmail
engtitle: skandadaNDakam
itxtitle: skandadaNDakam
title: स्कन्ददण्डकम्

---
  
 स्कन्ददण्डकम्   
ॐश्रीगणेशाय नमः ।  
(हरिगीतपुरेशश्रीसुब्रह्मण्यस्तुतिः - हरिप्पाड् क्षेत्रं - केरळेषु)  
  
अयि! जय जयाम्भोजिनीजानिडिम्भोदयोद्यत्-  
कुसुम्भोल्लसत्फुल्लदम्भोपमर्दप्रवीणप्रभाधोरणीपूरिता-  
शावकाश! वरानन्दसान्द्रप्रकाश! ॥  
  
सहैवोत्तरङ्गीभवत्सौहृदावेशमीशानपञ्चाननीपार्वतीवक्त्र-  
सञ्चुम्ब्यमानाननाम्भोजषट्क!  द्विषत्कायरक्तौघरज्यत्पृषत्क ! ॥  
  
स्वकीयप्रभुद्वादशात्मद्रढीयस्तमप्रेमधामायितद्वादशा-  
म्भोजवृन्दिष्ठबंहिष्ठसौन्दर्यधुर्येक्षण ! साधुसंरक्षण ! ॥  
  
निजचरणवन्दनासक्तसद्वृन्दभूयस्तरानन्ददायिस्फुर-  
न्मन्दहासद्युतिस्यन्ददूरीकृतामन्दकुन्दप्रसूनप्रभा-  
कन्दळीसुन्दरत्वाभिमान ! समस्तामरस्तोमसंस्तूयमान ! ॥  
  
जगत्याहितात्याहितादित्यपत्याहितप्रौढवक्षःस्थलोद्गच्छ-  
दास्रच्छटाधूमळच्छायशक्तिस्फुरत्पाणिपाथोरुह !  
भक्तमन्दारपृथ्वीरुह ॥  
  
विहितपरिरम्भवल्लीवपुर्वल्लरीमेळनोल्लासितोरस्तटश्री-  
निरस्ताचिरज्योतिराश्लिष्टसन्ध्याम्बुदानोपमाडम्बर !  
तप्तजाम्बूनदभ्राजमानाम्बर ! ॥  
  
पिञ्छभारप्रभामण्डलीपिण्डिताखण्डलेष्वासनाखण्ड-  
रोचिश्शिखण्डिप्रकाण्डोपरेद्योतमान !  
पदश्रीहृतश्रीगृहव्रातमान ! ॥  
  
प्रथितहरिगीतालयालङ्कृते ! कार्तिकेय ! आर्तबन्धो !  
दयापूरसिन्धो ! नमस्ते समस्तेश ! मां पाहि पाहि प्रसीद प्रसीद ॥  
  
कारुण्याम्बुनिधे!  समस्तसुमनस्सन्तापदानोद्यत-  
स्फायद्दर्पभरासुरप्रभुसमूलोन्मूलनैकायन !  
बिभ्राणः क्षितिभृद्विभेदनचणां शक्तिं त्वमाग्नेय ! मां  
पाहि श्रीहरिगीतपत्तनपते ! देहि श्रियं मे जवात् ॥  
  
इति स्कन्ददण्डकं सम्पूर्णम् ।  
  
  
Entered by Sivakumar Thyagarajan  
Proofread by Sivakumar Thyagarajan, PSA Easwaran  
  
