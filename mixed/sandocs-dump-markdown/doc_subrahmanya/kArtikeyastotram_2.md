---
Acknowledge-Permission: Mahaperiaval Trust
Category: subrahmanya
Description-comments: Subrahmanya Stuti Manjari, Mahaperiaval Trust
File name: kArtikeyastotram2.itx
Language: Sanskrit
Latest update: December 22, 2016
Location: doc_subrahmanya
Proofread by: Sivakumar Thyagarajan shivakumar24 at gmail, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: kArtikeyastotram 2
engtitle: kArtikeyastotram 2
itxtitle: kArtikeyastotram 2
title: कार्तिकेयस्तोत्रम् २

---
  
 श्रीकार्तिकेयस्तोत्रम् २   
  
ॐ श्रीगणेशाय नमः ।  
  
भास्वद्वज्रप्रकाशो दशशतनयनेनार्चितो वज्रपाणिः  
भास्वन्मुक्तासुवर्णाङ्गदमुकुटधरो दिव्यगन्धोज्ज्वलाङ्गः ।  
पावञ्जेशो गुणाढ्यो हिमगिरितनयानन्दनो वह्निजातः  
पातु श्रीकार्तिकेयो नतजनवरदो भक्तिगम्यो दयालुः ॥ १॥  
  
सेनानीर्देवसेनापतिरमरवरैः सन्ततं पूजिताङ्घ्रिः  
सेव्यो ब्रह्मर्षिमुख्यैर्विगतकलिमलैर्ज्ञानिभिर्मोक्षकामैः ।  
संसाराब्धौ निमग्नैर्गृहसुखरतिभिः पूजितो भक्तवृन्दैः  
सम्यक् श्रीशम्भुसूनुः कलयतु कुशलं श्रीमयूराधिरूढः ॥ २॥  
  
लोकांस्त्रीन् पीडयन्तं दितिदनुजपतिं तारकं देवशत्रुं  
लोकेशात्प्राप्तसिद्धिं शितकनकशरैर्लीलया नाशयित्वा ।  
ब्रह्मेन्द्राद्यादितेयैर्मणिगणखचिते हेमसिंहासने यो  
ब्रह्मण्यः पातु नित्यं परिमलविलसत्पुष्पवृष्ट्याऽभिषिक्तः ॥ ३॥  
  
युद्धे देवासुराणामनिमिषपतिना स्थापितो यूथपत्वे  
युक्तः कोदण्डबाणासिकुलिशपरिघैः सेनया देवतानाम् ।  
हत्वा दैत्यान्प्रमत्तान् जयनिनदयुतैर्मङ्गलैर्वाद्यघोषैः  
हस्तिश्रेष्ठाधिरूढो विबुधयुवतिभिर्वीजितः पातु युक्तः ॥ ४॥  
  
श्रीगौरीकान्तपुत्रं सुरपतनयया विष्णुपुत्र्या च युक्तं  
श्रीस्कन्दं ताम्रचूडाभयकुलिशधरं शक्तिहस्तं कुमारम् ।  
षड्ग्रीवं मञ्जुवेषं त्रिदिववरसुमस्रग्धरं देवदेवं  
षड्वक्त्रं द्वादशाक्षं गणपतिसहजं तारकारिं नमामि ॥ ५॥  
  
कैलासोत्तुङ्गशृङ्गे प्रमथसुरगणैः पूजितं वारिवाहं  
कैलासाद्रीशपुत्रं मुनिजनहृदयानन्दनं वारिजाक्षम् ।  
गन्धाड्यां पारिजातप्रभृतिसुमकृतां मालिकां धारयन्तं  
गङ्गापत्यं भजेऽहं गुहममरनुतं तप्तजाम्बूनदाभम् ॥ ६॥  
  
भक्तेष्टार्थप्रदाने निरतमभयदं ज्ञानशक्तिं सुरेशं  
भक्त्या नित्यं सुरर्षिप्रमुखमुनिगणैरर्चितं रक्तवर्णम् ।  
वन्द्यं गन्धर्वमुख्यैर्भवजलधितरिं पीतकौशेयवस्त्रं  
वन्दे श्रीबाहुलेयं मदनरिपुसुतं कोटिचन्द्रप्रकाशम् ॥ ७॥  
  
तप्तस्वर्णाभकायं मधुरिपुतनयाकान्तमम्भोजनेत्रं  
तत्त्वज्ञं चन्द्रमौलिप्रियसुतमिभवक्त्रानुजं शक्तिपाणिम् ।  
गाङ्गेयं कार्तिकेयं स्मरसदृशवपुं रत्नहारोज्ज्वलाङ्गं  
गानप्रेमं शुभाङ्गं स्मितरुचिरमुखं चारुभूषं नमामि ॥ ८॥  
  
ध्यायेद्बालार्ककान्तिं शरवणजनितं पार्वतीप्रीतिपुत्रं  
ध्यानप्रेमं कृपालुं वरदमघहरं पुण्यरूपं पवित्रम् ।  
नित्यानन्दं वरेण्यं रजतगिरिवरोत्तुङ्गशृङ्गाधिवासं  
नित्यं देवर्षिवन्द्यं भवहरममलं वेदवेद्यं पुराणम् ॥ ९॥  
  
इति श्रीकार्तिकेयस्तोत्रं सम्पूर्णम् ॥  
  
  
Proofread by Sivakumar Thyagarajan shivakumar24 at gmail.com,  
PSA Easwaran psaeaswaran at gmail.com  
  
  
