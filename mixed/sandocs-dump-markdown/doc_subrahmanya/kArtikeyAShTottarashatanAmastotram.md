---
Category: subrahmanya, aShTottarashatanAma
Description/comments: skandamahApurANa mAheshvarakhaNDa kumArikAkhaNDa
File name: kArtikeyAShTottarashatanAmastotram.itx
Indexextra: (scan, namavali)
Language: Sanskrit
Latest update: May 26, 2019
Location: doc_subrahmanya
Proofread by: Karthik Raman karthik.raman at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Shri Kartikeya Ashtottarashatanama Stotram
Transliterated by: Karthik Raman karthik.raman at gmail.com
engtitle: kArtikeyAShTottarashatanAmastotram
itxtitle: kArtikeyAShTottarashatanAmastotram
title: कार्तिकेयाष्टोत्तरशतनामस्तोत्रम्

---
  
 श्रीकार्तिकेयाष्टोत्तरशतनामस्तोत्रम्   
ध्यानम् -  
सिन्दूरारुणकान्तिमिन्दुवदनं केयूरहारादिभिः  
     दिव्यैराभरणैर्विभूषिततनुं स्वर्गस्य सौख्यप्रदम् ।  
अम्भोजाभयशक्तिकुक्कुटधरं रत्नाङ्गरागांशुकं  
     सुब्रह्मण्यमुपास्महे प्रणमतां भीतिप्रणाशोद्यतम् ॥  
  
अथ स्तोत्रम् ।  
विश्वामित्रस्तु भगवान् कुमारं शरणं गतः ।  
स्तवं दिव्यं सम्प्रचक्रे महासेनस्य चापि सः ॥ १॥  
  
अष्टोत्तरशतनाम्नां शृणु त्वं तानि फाल्गुन ।  
जपेन येषां पापानि यान्ति ज्ञानमवाप्नुयात् ॥ २॥  
  
त्वं ब्रह्मवादी त्वं ब्रह्मा ब्रह्मब्राह्मणवत्सलः ।  
ब्रह्मण्यो ब्रह्मदेवश्च ब्रह्मदो ब्रह्मसङ्ग्रहः ॥ ३॥  
  
त्वं परं परमं तेजो मङ्गलानां च मङ्गलम् ।  
अप्रमेयगुणश्चैव मन्त्राणां मन्त्रगो भवान् ॥ ४॥  
  
त्वं सावित्रीमयो देवः सर्वत्रैवापराजितः ।  
मन्त्रः सर्वात्मको देवः षडक्षरवतां वरः ॥ ५॥  
  
गवां पुत्रः सुरारिघ्नः सम्भवो भवभावनः ।  
पिनाकी शत्रुहा चैव कूटः स्कन्दः सुराग्रणीः ॥ ६॥  
  
द्वादशो भूर्भुवो भावी भुवःपुत्रो नमस्कृतः ।  
नागराजः सुधर्मात्मा नाकपृष्ठः सनातनः ॥ ७॥  
  
हेमगर्भो महागर्भो जयश्च विजयेश्वरः ।  
त्वं कर्ता त्वं विधाता च नित्योऽनित्योऽरिमर्दनः ॥ ८॥  
  
महासेनो महातेजा वीरसेनश्चमूपतिः ।  
सुरसेनः सुराध्यक्षो भीमसेनो निरामयः ॥ ९॥  
  
शौरिर्यदुर्महातेजा वीर्यवान् सत्यविक्रमः ।  
तेजोगर्भोऽसुररिपुः सुरमूर्तिः सुरोर्जितः ॥ १०॥  
  
कृतज्ञो वरदः सत्यः शरण्यः साधुवत्सलः ।  
सुव्रतः सूर्यसङ्काशो वह्निगर्भो रणोत्सुकः ॥ ११॥  
  
पिप्पली शीघ्रगो रौद्रिर्गाङ्गेयो रिपुदारणः ।  
कार्तिकेयः प्रभुः क्षान्तो नीलदंष्ट्रो महामनाः ॥ १२॥  
  
निग्रहो निग्रहाणां च नेता त्वं दैत्यसूदनः ।  
प्रग्रहः परमानन्दः क्रोधघ्नस्तारकोऽच्छिदः ॥ १३॥  
  
कुक्कुटी बहुलो वादी कामदो भूरिवर्धनः ।  
अमोघोऽमृतदो ह्यग्निः शत्रुघ्नः सर्वबोधनः ॥ १४॥  
  
अनघो ह्यमरः श्रीमानुन्नतो ह्यग्निसम्भवः ।  
पिशाचराजः सूर्याभः शिवात्मा त्वं सनातनः ॥ १५॥  
  
एवं स सर्वभूतानां संस्तुतः परमेश्वरः ।  
नाम्नामष्टशतेनायं विश्वामित्रमहर्षिणा ॥ १६॥  
  
प्रसन्नमूर्तिराहेदं मुनीन्द्र व्रियतामिति ।  
मम त्वया द्विजश्रेष्ठ स्तुतिरेषा विनिर्मिता ॥ १७॥  
  
भविष्यति मनोभीष्टप्राप्तये प्राणिनां भुवि ।  
विवर्धते कुले लक्ष्मीस्तस्य यः प्रपठेदिमम् ॥ १८॥  
  
न राक्षसाः पिशाचा वा न भूतानि न चऽऽपदः ।  
विघ्नकारीणि तद्गेहे यत्रैवं संस्तुवन्ति माम् ॥ १९॥  
  
दुःस्वप्नं न च पश्येत्स बद्धो मुच्येत बन्धनात् ।  
स्तवस्यास्य प्रभावेण दिव्यभावः पुमान्भवेत् ॥ २०॥  
  
॥ इति श्रीस्कन्दमहापुराणे माहेश्वरखण्डान्तर्गते  
कुमारिकाखण्डे श्रीकार्तिकेयाष्टोत्तरशतनामस्तोत्रं सम्पूर्णम् ॥  
  
  
Encoded and proofread by Karthik Raman  
  
