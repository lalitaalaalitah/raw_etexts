---
Author: 34th Acharya of Shringeri Sharada Peetham , HH Shri Chandrashekhara Bharati
Category: subrahmanya, bhujanga, chandrashekharabhAratI, aShTaka
File name: subrabhujanga4.itx
Language: Sanskrit
Latest update: November 17, 2018
Location: doc_subrahmanya
Proofread by: G Vasanth, NA
Send corrections to: Sanskrit@cheerful.com
Site access: https://sanskritdocuments.org
Subcategory: bhujanga
Subject: Hinduism/religion/traditional
Sublocation: subrahmanya
Text title: shrii subrahmaNyabhujaNgaprayaatastotraM 4
Transliterated by: G Vasanth gsathyaarumugam at gmail.com
engtitle: subrahmaNyabhujaNgastotraM 4
itxtitle: subrahmaNyabhujaNgastotram 4 (subrahmaNya sudhAmayUkha, chandrashekharabhAratI
  virachitam)
title: सुब्रह्मण्यभुजण्गस्तोत्रम् ४ (सुब्रह्मण्य सुधामयूख, चन्द्रशेखरभारती विरचितम्)

---
  
 श्रीसुब्रह्मण्यभुजङ्गस्तोत्रम् ४   
सुब्रह्मण्य सुधामयूखसुषमाहङ्कार हुङ्कारकृ-  
द्वक्त्राम्भोरुह पादपङ्कजनतालीष्टार्थ दानव्रत ।  
ब्रह्मण्यं कुरु सन्ततं करुणया निर्व्याजया मां विभो  
शैलाधीशसुताशिवाननसरोजार्कायितास्याम्बुज ॥ १॥  
  
समुद्रं यथा संश्रयन्ते तटिन्यः विहीनाभिधास्त्यक्त रूपास्तथा माम् ।  
प्रविज्ञाय लोका इतीवाभिधित्सुः समुद्राङ्कगश्शम्भुसूनुर्दयाब्धिः ॥ २॥  
  
यथा सैन्धवं चक्षुरग्राह्यमप्सु स्थितं जिह्वया गृह्यतेऽहं तथास्मिन् ।  
प्रपञ्चे धिया सूक्ष्मयातीन्द्रियोऽपि प्रविज्ञेय एवं गुहोऽयं व्यनक्ति ॥ ३॥  
  
करोत्यक्षमालां करे यो मनुष्यो भवेदूरुदघ्नो भवाम्भोधिरस्य ।  
इतीवाभिधातुं करं साक्षमालं करं चोरुगं शम्भुसूनुर्बिभर्ति ॥ ४॥  
  
मुधायासमालक्ष्य गन्धस्रगादौ विधायाशु कामादि षड्वैरिनाशम् ।  
क्रुधाद्याढ्य लभ्येतरात्मस्वरूपं बुधास्सम्भजध्वं मुदा कार्तिकेयम् ॥ ५॥  
  
समुद्रात्तरङ्गा यथाविर्भवन्तो न भिन्नास्समुद्रात्तथायं प्रपञ्चः ।  
मदुत्थो न मद्भिन्न इत्येतमर्थं गुहोऽम्भोनिधेस्तीरगोऽभिव्यनक्ति ॥ ६॥  
  
रत्नाकरेण संयोगो रामसेतौ निरीक्षितः ।  
महोदधेरिहैवैक्षि महोदधि समागमः ॥ ७॥  
  
सागर द्वय साङ्गत्यं रामसेताविवात्र च ।  
करुणाम्बुधिना यस्मात्सङ्गतोऽयं महोदधिः ॥ ८॥  
  
इति श्रीचन्द्रशेखरभारतीमहास्वामिनः विरचितं  
              श्रीसुब्रह्मण्यभुजङ्गस्तोत्रं सम्पूर्णम् ।  
  
Encoded by G Vasanth gsathyaarumugam at gmail.com  
Proofread by G Vasanth, NA  
  
