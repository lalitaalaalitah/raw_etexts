---
Category: shatI, subrahmanya, trishatI
File name: kumAratrishatI.itx
Indexextra: (Commments)
Language: Sanskrit
Latest update: July 14, 2017
Location: doc_subrahmanya
Proofread by: PSA Easwaran
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: kumAratrishatI
engtitle: kumAratrishatI athavA shatrunjayatrishatI
itxtitle: kumAratrishatI athavA subrahmaNyatrishati 2 athavA shatrunjayatrishatI
title: कुमारत्रिशती अथवा सुब्रह्मण्यत्रिशति २ अथवा शत्रुञ्जयत्रिशती

---
  
 श्रीकुमारत्रिशती   
  
शत्रुञ्जयत्रिशती  
  
ॐ अस्य श्रीकुमारत्रिशतीमहामन्त्रस्य मार्कण्डेय ऋषिः ।  
अनुष्टुप्छन्दः । कुमारषण्मुखो देवता । कुमार इति बीजम् ।  
शाख इति शक्तिः । विशाख इति कीलकम् । नेजमेष इत्यर्गलम् ।  
कार्तिकेय इति कवचम् । षण्मुख इति ध्यानम् ॥  
  
ध्यानम् -  
ध्यायेत् षण्मुखमिन्दुकोटिसदृशं रत्नप्रभाशोभितं  
बालार्कद्युतिषट्किरीटविलसत् केयूरहारान्वितम् ।  
कर्णालम्बितकुण्डलप्रविलसद्गण्डस्थलाशोभितं  
काञ्चीकङ्कणकिङ्किणीरवयुतं शृङ्गारसारोदयम् ॥  
  
ध्यायेदीप्सितसिद्धिदं भवसुतं श्रीद्वादशाक्षं गुहं  
खेटं कुक्कुटमङ्कुशं च वरदं पाशं धनुश्चक्रकम् ।  
वज्रं शक्तिमसिं च शूलमभयं दोर्भिर्धृतं षण्मुखं  
देवं चित्रमयूरवाहनगतं चित्राम्बरालङ्कृतम् ॥  
  
अरिन्दमः कुमारश्च गुहस्स्कन्दो महाबलः ।  
रुद्रप्रियो महाबाहुराग्नेयश्च महेश्वरः ॥ १ ॥  
  
रुद्रसुतो गणाध्यक्षः उग्रबाहुर्गुहाश्रयः ।  
शरजो वीरहा उग्रो लोहिताक्षः सुलोचनः ॥ २ ॥  
  
मयूरवाहनः श्रेष्ठः शत्रुजिच्छत्रुनाशनः ।  
षष्ठीप्रिय उमापुत्रः कार्तिकेयो भयानकः ॥ ३ ॥  
  
शक्तिपाणिर्महेष्वासो महासेनः सनातनः ।  
सुब्रह्मण्यो विशाखश्च ब्रह्मण्यो ब्राह्मणप्रियः ॥ ४ ॥  
  
नेजमेषो महावीरः शाखो धूर्तो रणप्रियः ।  
चोराचार्यो विहर्ता च स्थविरः सुमनोहरः ॥ ५ ॥  
  
प्रणवो देवसेनेशो दक्षो दर्पणशोभितः ।  
बालरूपो ब्रह्मगर्भो भीमो (५०) भीमपराक्रमः ॥ ६ ॥  
  
श्रीमान् शिष्टः शुचिः शीघ्रः शाश्वतः शिखिवाहनः ।  
बाहुलेयो बृहद्बाहुर्बलिष्ठो बलवान्बली ।  
एकवीरो महामान्यः सुमेधा रोगनाशनः ।  
रक्ताम्बरो महामायी बहुरूपो गणेश्वरः ॥ ८ ॥  
  
इषुहस्तो महाधन्वी क्रौञ्चभिदघनाशकः । भिच्चाघनाशकः (for metre matching)  
बालग्रहो बृहद्रूपो महाशक्तिर्महाद्युतिः ॥ ९ ॥  
  
उग्रवीर्यो महामन्युः रुचिरो रुद्रसम्भवः ।  
भद्रशाखो महापुण्यो महोत्साहः कलाधरः ॥ १० ॥  
  
नन्दिकेशप्रियो देवो ललितो लोकनायकः ।  
विद्वत्तमो विरोधिघ्नो विशोको वज्रधारकः ॥ ११ ॥  
  
श्रीकरः सुमनाः सूक्ष्मः सुघोषः सुखदः सुहृत् (१००) ।  
वह्निजन्मा हरिद्वर्णः सेनानी रेवतीप्रियः ॥ १२ ॥  
  
रत्नार्ची रञ्जनो वीरो विशिष्टः शुभलक्षणः ।  
अर्कपुष्पार्चितः शुद्धो वृद्धिकागणसेवितः ॥ १३ ॥  
  
कुङ्कुमाङ्गो महावेगः कूटस्थः कुक्कुटध्वजः ।  
स्वाहाप्रियो ग्रहाध्यक्षः पिशाचगणसेवितः ॥ १४ ॥  
  
महोत्तमो महामुख्यः शूरो महिषमर्दनः ।  
वैजयन्ती महावीर्यो देवसिम्हो दृढव्रतः ॥ १५ ॥  
  
रत्नाङ्गदधरो दिव्यो रक्तमाल्यानुलेपनः ।  
दुःसहो दुर्लभो दीप्तो गजारूढो महातपः ॥ १६ ॥  
  
यशस्वी विमलो वाग्मी मुखमण्डी सुसेवितः ।  
कान्तियुक्तो वषट्कारो मेधावी मेखली महान ॥ १७ ॥  
  
नेता नियतकल्याणो धन्यो धुर्यो धृतव्रतः ।  
पवित्रः पुष्टिदः (१५०) पूर्तिः पिङ्गलः पुष्टिवर्धनः ॥ १८ ॥  
  
मनोहरो महाज्योतिः प्रदिष्टो महिषान्तकः ।  
षण्मुखो हरपुत्रश्च मन्त्रगर्भो वसुप्रदः ॥ १९ ॥  
  
वरिष्ठो वरदो वेद्यो विचित्राङ्गो विरोचनः ।  
विबुधाग्रचरो वेत्ता विश्वजित् विश्वपालकः ॥ २० ॥  
  
फलदो मतिदो माली मुक्तामालाविभूषणः ।  
मुनिस्तुतो विशालाक्षो नदीसुतश्च वीर्यवान् ॥ २१ ॥  
  
शक्रप्रियः सुकेशश्च पुण्यकीर्तिरनामयः ।  
वीरबाहुः सुवीर्यश्च स्वामी बालग्रहान्वितः ॥ २२ ॥  
  
रणशूरः सुषेणश्च खट्वाङ्गी खड्गधारकः ।  
रणस्वामी महोपायः श्वेतछत्रः पुरातनः ॥ २३ ॥  
  
दानवारिः कृती कामी शत्रुघ्नो गगनेचरः (२००) ।  
सुलभः सिद्धिदः सौम्यः सर्वज्ञः सर्वतोमुखः ॥ २४ ॥  
  
असिहस्तो विनीतात्मा सुवीरो विश्वतोमुखः ।  
दण्डायुधी महादण्डः सुकुमारो हिरण्मयः ॥ २५ ॥  
  
षाण्मातुरो जितामित्रो जयदः पूतनान्वितः ।  
जनप्रियो महाघोरो जितदैत्यो जयप्रदः ॥ २६ ॥  
  
बालपालो गणाधीशो बालरोगनिवारकः ।  
जयी जितेन्द्रियो जैत्रो जगत्पालो जगत्प्रभुः ॥ २७ ॥  
  
जैत्ररथः प्रशान्तश्च सर्वजिद्दैत्यसूदनः ।  
शोभनः सुमुखः शान्तः कविः सोमो जिताहवः ॥ २८ ॥  
  
मरुत्तमो बृहद्भानुर्बृहत्सेनो बहुप्रदः ।  
सुदृश्यो देवसेनानीः तारकारिर्गुणार्णवः ॥ २९ ॥  
  
मातृगुप्तो महाघोषो भवसूनुः (२५०) कृपाकरः ।  
घोरघुष्यो बृहद्द्युम्नो धनुर्हस्तः सुवर्धनः ॥ ३० ॥  
  
कामप्रदः सुशिप्रश्च बहुकारो महाजवः ।  
गोप्ता त्राता (२६०) धनुर्धारी मातृचक्रनिवासिनः ॥ ३१ ॥  
  
षडश्रिशः षडरषट्को द्वादशाक्षो द्विषड्भुजः ।  
षडक्षरः षडर्चिश्च षडङ्गः षडनीकवत् ॥ ३२ ॥  
  
शर्वः सनत्कुमारश्च सद्योजातो महामुनिः ।  
रक्तवर्णः शिशुश्चण्डो हेमचूडः सुखप्रदः ॥ ३३ ॥  
  
सुहेतिरङ्गनाऽऽश्लिष्टो मातृकागणसेवितः ।  
भूतपतिर्गतातङ्को नीलचूडकवाहनः ॥ ३४ ॥  
  
वचद्भू रुद्रभूश्चैव जगद्भूः ब्रह्मभूः तथा ।  
भुवद्भूर्विश्वभूश्चैव मन्त्रमूर्तिर्महामनुः ॥  
  
वासुदेवप्रियश्चैव प्रह्लादबलसूदनः ।  
क्षेत्रपालो बृहद्भासो बृहद्देवोऽरिञ्जयः (३०१) ॥ ३६ ॥  
  
इति श्रीकुमारत्रिशती समाप्ता ।  
  
Proofread by PSA Easwaran psaeaswaran at gmail.com  
  
