---
Author: Sachchidananda Shivabhinava Nrisimha Bharati Swamigal
Category: subrahmanya, sachchidAnanda-shivAbhinava-nRisiMhabhAratI, pancharatna
File name: daNDapANipancharatnam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_subrahmanya
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: daNDapANipancharatnam
engtitle: daNDapANipancharatnam
itxtitle: daNDapANipancharatnam (shivAbhinavanRisiMhabhAratIvirachitam)
title: दण्डपाणिपञ्चरत्नम् (शिवाभिनवनृइसिंहभारतीविरचितम्)

---
  
 श्रीदण्डपाणिपञ्चरत्नम्   
चण्डपापहरपादसेवनं गण्डशोभिवरकुण्डलद्वयम् ।  
दण्डिताखिलसुरारिमण्डलं दण्डपाणिमनिशं विभावये ॥ १॥  
  
कालकालतनुजं कृपालयं बालचन्द्रविलसज्जटाधरम् ।  
चेलधूतशिशुवासरेश्वरं दण्डपाणिमनिशं विभावये ॥ २॥  
  
तारकेशसदृशाननोज्ज्वलं तारकारिमखिलार्थदं जवात् ।  
तारकं निरवधेर्भवाम्बुधेर्दण्डपाणिमनिशं विभावये ॥ ३॥  
  
तापहारिनिजपादसंस्तुतिं कोपकाममुखवैरिवारकम् ।  
प्रापकं निजपदस्य सत्वरं दण्डपाणिमनिशं विभावये ॥ ४॥  
  
कामनीयकविनिर्जिताङ्गजं रामलक्ष्मणकराम्बुजार्चितम् ।  
कोमलाङ्गमतिसुन्दराकृतिं दण्डपाणिमनिशं विभावये ॥ ५॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीदण्डपाणिपञ्चरत्नं सम्पूर्णम् ।  
  
  
Proofread by PSA Easwaran psaeaswaran at gmail.com  
  
