---
Category: subrahmanya, stotra
File name: subradhyanam.itx
Language: Sanskrit
Latest update: March 15, 2006
Location: doc_subrahmanya
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: subrahmanya
Text title: shrii subrahmaNyadhyaanam
Texttype: stotra
Transliterated by: Antaratma antaratma at Safe-mail.net
engtitle: subrahmaNya dhyAnam
itxtitle: subrahmaNya dhyAnam
title: सुब्रह्मण्य ध्यानम्

---
  
 श्रीसुब्रह्मण्य ध्यानम्   
  
षडाननं कुङ्कुमरक्तवर्णं  
      महामतिं दिव्यमयूरवाहनं  
रुद्रस्यसूनुं सुरसैन्यनाथं  
      गुहं सदा शरणमहं प्रपद्ये ॥ १॥  
  
कनककुण्डलमण्डितषण्मुखं  
      कनकराजिविराजितलोचनं  
निशितशस्त्रशरासनधारिणं  
      शरवणोत्भवमीशसुतं भजे ॥ २॥  
  
सिन्दूरारुणमिन्दुकान्तिवदनं  
      केयूरहारादिभिः  
दिव्यैराभरणैर्विभूषिततनुं  
      स्वर्गस्यसौख्यप्रदं  
अम्भोजाभयशक्ति कुक्कुटधरं  
      रक्ताङ्गरागांशुकं  
सुब्रह्मण्यमुपास्महे प्रणमतां  
      सर्वार्थसंसिद्धिदम् ॥ ३॥  
  
वन्दे शक्तिधरं शिवात्मतनयं  
      वन्दे पुळिन्दापतिं  
वन्दे भानुसहस्रमद्बुदनिभं  
      वन्दे मयूरासनं  
वन्दे कुक्कुटकेतनं सुरवरं  
      वन्दे कृपाम्भोनिधिं  
वन्दे कल्पकपुष्पशैलनिलयं  
      वन्दे गुहं षण्मुखम् ॥ ४॥  
  
द्विषड्भुजं षण्मुखमम्बिकासुतं  
      कुमारमादित्यसमानतेजसं  
वन्दे मयूरासनमग्निसम्भवं  
      सेनान्यमद्याहमभीष्टसिद्धये ॥ ५॥  
  
ध्यायेत् षण्मुखमिन्दु कोटिसदृशं  
      रत्नप्रभाशोभितं  
बालार्कद्युति षट्किरीटविलसत्-  
      केयूरहारानन्वितं  
कर्णालङ्कृत कुण्डलप्रविलसत्  
      कण्ठस्थलैः शोभितं  
काञ्ची कङ्कण किङ्किणीरवयुतं  
      शृङ्गार सारोदयम् ॥ ६॥  
  
ध्यायेदीप्सितसिद्धितं शिवसुतं  
     श्रीद्वादशाक्षं गुहं  
बाणङ्केटकमङ्कुशञ्चवरदं  
     पाशं धनुःशक्रकं  
वज्रंशक्तिमसिन्त्रिशूलमभयं  
      दोर्भिर्धृतं षण्मुखं  
भास्वच्छत्रमयूरवाहसुभगं  
      चित्राम्बरालङ्कृतम् ॥ ७॥  
  
गाङ्गेयं वह्निगर्भं शरवणजनितं  
      ज्ञानशक्तिं कुमारं  
सुब्रह्मण्यं सुरेशं गुहमचलदिदं  
      रुद्रतेजस्वरूपं  
सेनान्यं तारकघ्नं गजमुखसहजं  
      कार्तिकेयं षडास्यं  
सुब्रह्मण्यं मयूरध्वजरथसहितं  
      देवदेवं नमामि ॥ ८॥  
  
षण्मुखं द्वादशभुजं द्वादशाक्षं शिखिध्वजम् ।  
शक्तिद्वयसमायुक्तं वामदक्षिणपार्श्वयोः ॥ ९॥  
  
शक्तिंशूलं तथा खड्गं खेटञ्चापंशरं तथा ।  
घण्टां च कुक्कुटञ्चैवपाशञ्चैवतथाङ्कुशम् ॥ १०॥  
  
अभयं वरदञ्चैव धारयान्तं कराम्बुजैः ।  
महाबलं महावीर्यं शिखिवाहं शिखिप्रभम् ॥ ११॥  
  
किरीटकुण्डलोपेतं खण्डितोद्दण्डतारकम् ।  
मण्डलीकृतकोदण्डं काण्डैःक्रौञ्चधराधरम् ॥ १२॥  
  
दारयन्तं दुराधर्षं दैत्यदानवराक्षसैः ।  
देवसेनापतिं देवकार्यैकनिरतं प्रभुम् ॥ १३॥  
  
महादेवतनूजातं मदनायुतसुन्दरम् ।  
चिन्तये हृदयाम्भोजे कुमारममितेजसम् ॥ १४॥  
  
॥ इति श्री सुब्रह्मण्यध्यानं समाप्तम् ॥  
  
  
  
  
  
Encoded and proofread by antaratma at Safe-mail.net  
  
