---
Category: kavacha, subrahmanya
Description-comments: kumaaratantre kaushikaprashne mahaa saMhitaayaam
File name: subrakavacha.itx
Language: Sanskrit
Latest update: March 15, 2006
Location: doc_subrahmanya
Proofread by: Antaratma antaratma at Safe-mail.net
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: subrahmanya
Text title: shrii subrahmaNyakavachastotraM
Transliterated by: Antaratma antaratma at Safe-mail.net
engtitle: subrahmaNyakavachastotram
itxtitle: subrahmaNyakavachastotram (kumAratantrArgatam)
title: सुब्रह्मण्यकवचस्तोत्रम् (कुमारतन्त्रार्गतम्)

---
  
 श्रीसुब्रह्मण्यकवचस्तोत्रम्   
  
अस्य श्री सुब्रह्मण्यकवचस्तोत्रमहामन्त्रस्य ब्रह्म ऋषिः,  
अनुष्टुप्छन्दः, श्री सुब्रह्मण्यो देवता । ॐ नम इति बीजम् ।  
भगवत इति शक्तिः । सुब्रह्मण्यायेति कीलकम् ।  
सुब्रह्मण्यप्रसाद सिद्ध्यर्थे जपे विनियोगः ॥  
  
करन्यासः ॥  
  
सां अङ्गुष्ठाभ्यां नमः  
सीं तर्जनीभ्यां नमः  
सूं मध्यमाभ्यां नमः  
सैं अनामिकाभ्यां नमः  
सौं कनिष्ठिकाभ्यां नमः  
सः करतलकरपृष्ठाभ्यां नमः ॥  
  
अङ्ग न्यासः ॥  
  
सां हृदयाय नमः  
सीं शिरसे स्वाहा  
सूं शिखायै वषट्  
सैं कवचाय हुं  
सौं नेत्रत्रयाय वौषट्  
सः अस्त्राय फट्  
भूर्भुवःसुवरोमिति दिग्बन्धः ॥  
  
ध्यानम् ॥  
  
सिन्दूरारुणमिन्दुकान्तिवदनं केयूरहारादिभिः  
दिव्यैराभरणेर्विभूषिततनुं स्वर्गादिसौख्यप्रदम् ।  
अम्भोजाभयशक्तिकुक्कुटधरं रक्ताङ्गरागोज्वलं  
सुब्रह्मण्यमुपास्महे प्रणमतां भीतिप्रणाशोद्यतम् ॥  
  
सुब्रह्मण्योग्रतः पातु सेनानीः पातु पृष्ठतः ।  
गुहो मां दक्षिणे पातु वह्निजं पातु वामतः ॥ १॥  
  
शिरः पातु महासेनः स्कन्दो रक्षेल्ललाटकम् ।  
नेत्रो मे द्वादशाक्षश्च श्रोत्रे रक्षतु विश्वभृत् ॥ २॥  
  
मुखं मे षण्मुखः पातु नासिकां शङ्करात्मजः ।  
ओष्ठौ वल्लीपतिः पातु जिह्वां पातु षडाननः ॥ ३॥  
  
देवसेनापतिर्दन्तान् चुबुकं बहुलात्मजः ।  var  बहूलोद्भवः  
कण्ठं नारकजित् पातु बाहु द्वादशबाहुमान् ॥ ४॥  
  
 var  तारकजित्पातु बाहुद्वादश बाहुकः  
  
हस्तौ शक्तिधरः पातु वक्षः पातु शरोद्भवः ।  
हृदयं वह्निभूः पातु कुक्षिं पात्वम्बिकासुतः ॥ ५॥  
  
नाभिं शम्भुसुतः पातु कटिं पातु हरात्मजः ।  
ऊरु पातु गजारूढो जानू मे जाह्नवीसुतः ॥ ६॥  
  
जङ्घे विशाखो मे पातु पादौ मे शिखिवाहनः ।  
सर्वाण्यङ्गानिभूतेशः सर्वधातुंश्चपावकिः ॥ ७॥  
  
 var  सर्वधातंश्च तावकिः  
  
सन्ध्याकाले निशीथिन्यां दिवाप्रातर्जलेग्निषु ।  
दुर्गमे च महारण्ये राजद्वारे महाभये ॥ ८॥  
  
तुमुलेरण्यमध्ये च सर्वदुष्टमृगादिषु ।  
चोरादिसाध्वसेभेद्ये ज्वरादिव्याधि पीडने ॥ ९॥  
  
दुष्टग्रहादिभीतौ च दुर्निमित्तादि भीषणे ।  
अस्त्रशस्त्रनिपाते च पातु मां क्रौञ्चरन्धकृत् ॥ १०॥  
  
यः सुब्रह्मण्यकवचं इष्टसिद्धिप्रदं पठेत् ।  
तस्य तापत्रयं नास्ति सत्यं सत्यं वदाम्यहम् ॥ ११॥  
  
धर्माथी लभते धर्ममर्थार्थी चार्थमाप्नुयात् ।  
कामार्थि लभते कामं मोक्षार्थीमोक्षमाप्नुयात् ॥ १२॥  
  
यत्र यत्र जपेद्भक्त्या तत्र सन्निहितो गुहः ।  
पूजाप्रतिष्ठाकाले च जपकाले पठेदिदम् ॥ १३॥  
  
तेषामेवफलावाप्तिः महापातकनाशनम् ।  
यः पठेच्छृणुयाद्भक्त्या नित्यन्देवस्य सन्निधौ ॥ १४॥  
  
॥ इति कुमारतन्त्रे कौशिकप्रश्ने महा संहितायां  
सुब्रह्मण्यकवचं समाप्तः ॥  
  
  
  
  
  
Encoded and proofread by antaratma at Safe-mail.net  
Corrected by Vinayak Nagaraj vinayak at econ.lse.ac.uk  
  
