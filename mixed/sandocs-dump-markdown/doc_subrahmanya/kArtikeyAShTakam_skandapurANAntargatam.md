---
Acknowledge-Permission: Mahaperiaval Trust
Category: aShTaka, subrahmanya
Description-comments: Subrahmanya Stuti Manjari, skAnde kAshIkhaNDataH
File name: kArtikeyAShTakam.itx
Language: Sanskrit
Latest update: December 22, 2016
Location: doc_subrahmanya
Proofread by: Sivakumar Thyagarajan shivakumar24 at gmail, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: kArtikeyAShTakam
engtitle: kArtikeyAShTakam
itxtitle: kArtikeyAShTakam (skandapurANAntargatam)
title: कार्तिकेयाष्टकम् (स्कन्दपुराणान्तर्गतम्)

---
  
 श्रीकार्तिकेयाष्टकम्   
  
ॐ श्रीगणेशाय नमः ।  
  
अगस्त्य उवाच-  
नमोऽस्तु वृन्दारकवृन्दवन्द्यपादारविन्दाय सुधाकराय ।  
षडाननायामितविक्रमाय गौरीहृदानन्दसमुद्भवाय ॥ १॥  
  
नमोऽस्तु तुभ्यं प्रणतार्तिहन्त्रे कर्त्रे समस्तस्य मनोरथानाम् ।  
दात्रे रथानां परतारकस्य हन्त्रे प्रचण्डासुरतारकस्य ॥ २॥  
  
अमूर्तमूर्ताय सहस्रमूर्तये गुणाय गण्याय परात्पराय ।  
अपारपाराय परापराय नमोऽस्तु तुभ्यं शिखिवाहनाय ॥ ३॥  
  
नमोऽस्तु ते ब्रह्मविदां वराय दिगम्बरायाम्बरसंस्थिताय ।  
हिरण्यवर्णाय हिरण्यबाहवे नमो हिरण्याय हिरण्यरेतसे ॥ ४॥  
  
तपः स्वरूपाय तपोधनाय तपः फलानां प्रतिपादकाय ।  
सदा कुमाराय हि मारमारिणे तृणीकृतैश्वर्यविरागिणे नमः ॥ ५॥  
  
नमोऽस्तु तुभ्यं शरजन्मने विभो प्रभातसूर्यारुणदन्तपङ्क्तये ।  
बालाय चाबालपराक्रमाय षाण्मातुरायालमनातुराय ॥ ६॥  
  
मीढुष्टमायोत्तरमीढुषे नमो नमो गणानां पतये गणाय ।  
नमोऽस्तु ते जन्मजरातिगाय नमो विशाखाय सुशक्तिपाणये ॥ ७॥  
  
सर्वस्य नाथस्य कुमारकाय क्रौञ्चारये तारकमारकाय ।  
स्वाहेय गाङ्गेय च कार्तिकेय शैवेय तुभ्यं सततं नमोऽस्तु ॥ ८॥  
  
इति स्कान्दे काशीखण्डतः श्रीकार्तिकेयाष्टकं सम्पूर्णम् ॥  
  
  
Proofread by Sivakumar Thyagarajan shivakumar24 at gmail.com,  
PSA Easwaran psaeaswaran at gmail.com  
  
  
