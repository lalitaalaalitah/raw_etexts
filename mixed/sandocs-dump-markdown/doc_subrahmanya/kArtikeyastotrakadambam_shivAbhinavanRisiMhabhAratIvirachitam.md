---
Author: Sachchidananda Shivabhinava Nrisimha Bharati Swamigal
Category: subrahmanya, sachchidAnanda-shivAbhinava-nRisiMhabhAratI
File name: kArtikeyastotrakadambam.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_subrahmanya
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: kArtikeyastotrakadambam
engtitle: kArtikeyastotrakadambam
itxtitle: kArtikeyastotrakadambam (shivAbhinavanRisiMhabhAratIvirachitam)
title: कार्तिकेयस्तोत्रकदम्बम् (शिवाभिनवनृइसिंहभारतीविरचितम्)

---
  
 श्रीकार्तिकेयस्तोत्रकदम्बम्   
श्रीमयूराचलक्षेत्रे - (कुन्नक्कुड्यपरनामके)  
कार्तिकेय करुणामृतराशे कार्तिके यतहृदा तव पूजा ।  
पूर्तये भवति वाञ्छितपङ्क्तेः कीर्तये च रचिता मनुजेन ॥ १॥  
  
अत्यन्तपापकर्मा मत्तुल्यो नास्ति भूतले गुह भो ।  
पूरयसि यदि मदिष्टं चित्रं लोकस्य जायते भूरि ॥ २॥  
  
कारागृहस्थितं यश्चक्रे लोकेशमपि विधातारम् ।  
तमनुल्लङ्घितशासनमनिशं प्रणमामि षण्मुखं मोदात् ॥ ३॥  
  
नाहं मन्त्रजपं ते सेवां सपर्यां वा ।  
नैसर्गिक्या कृपया मदभीष्टं पूरयाशु तद्गुह भो ॥ ४॥  
  
निखिलानपि मम मन्तून् सहसे नैवात्र संशयः कश्चित् ।  
यस्मात्सहमानसुतस्त्वमसि कृपावारिधे षडास्य विभो ॥ ५॥  
  
यदि मद्वाञ्च्छितदाने शक्तिर्नास्तीति षण्मुख ब्रूषे ।  
तदनृतमेव स्यात्ते वाक्यं शक्तिं दधासि यत्पाणौ ॥ ६॥  
  
मयूरस्य पत्रे प्रलम्बं पदाब्जं दधानं ककुद्येव तस्यापरं च ।  
सुरेन्द्रस्य पुत्र्या च वल्ल्या च पार्श्वद्वयं  
                       भासयन्तं षडास्यं भजेऽहम् ॥ ७॥  
  
विवेकं विरक्तिं शमादेश्च षट्कं मुमुक्षां च दत्त्वा षडास्याशु मह्यम् ।  
विचारे च बुद्धिं दृढां देहि  
                   वल्लीसुरेन्द्रात्मजाऽऽश्लिष्टवर्ष्मन्नमस्ते ॥ ८॥  
  
सुरेशानपुत्रीपुलिन्देशकन्यासमाश्लिष्टपार्श्वं कृपावारिराशिम् ।  
मयूराचलाग्रे सदा वासशीलं सदानन्ददं नौमि षड्वक्त्रमीशम् ॥ ९॥  
  
स्वभक्तैर्महाभक्तितः पक्वदेहान्तमानीय दूरात्पुरा स्थापितान्यः ।  
क्षणात्कुक्कुटादीन् पुनः प्राणयुक्तान् करोति स्म तं भावयेऽहं षडास्यम् ॥ १०॥  
  
रवजितपरपुष्टरव स्वरधिपपुत्रीमनोऽब्जशिशुभानो ।  
पुरतो भव मम शीघ्रं पुरहरमोदाब्धिपूर्णिमाचन्द्र ॥ ११॥  
  
शतमखमुखसुरपूजित नतमतिदानप्रचण्डपदसेव ।  
श्रितजनदुःखविभेदव्रतधृतकङ्कण नमोऽस्तु गुह तुभ्यम् ॥ १२॥  
  
वृष्टिं प्रयच्छ षण्मुख मय्यपि पापे कृपां विधायाशु ।  
सुकृतिषु करुणाकरणे का वा श्लाघा भवेत्तव भो ॥ १३॥  
  
महीजलाद्यष्टतनोः पुराणां हरस्य पुत्र प्रणतार्तिहारिन् ।  
प्रपन्नतापस्य निवारणाय प्रयच्छ वृष्टिं गुह षण्मुखाशु ॥ १४॥  
  
पादाब्जनम्राखिलदेवताले सुदामसम्भूषितकम्बुकण्ठ ।  
सौदामनीकोटिनिभाङ्गकान्ते प्रयच्छ वृष्टिं गुह षण्मुखाशु ॥ १५॥  
  
शिखिस्थिताभ्यां रमणीमणिभ्यां पार्श्वस्थिताभ्यां परिसेव्यमानम् ।  
स्वयं शिखिस्थं करुणासमुद्रं सदा षडास्यं हृदि भावयेऽहम् ॥ १६॥  
  
भूयाद्भूत्यै महत्यै भवतनुजननश्चूर्णितक्रौञ्चशैलो  
लीलासृष्टाण्डकोटिः कमलभवमुखस्तूयमानात्मकार्तिः ।  
वल्लीदेवेन्द्रपुत्रीहृदयसरसिजप्रातरादित्यपुञ्जः  
कारुण्यापारवारान्निधिरगतनयामोदवाराशिचन्द्रः ॥ १७॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकार्तिकेयस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
