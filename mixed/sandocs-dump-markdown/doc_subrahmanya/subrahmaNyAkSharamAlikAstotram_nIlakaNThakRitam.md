---
Author: Nilakantha
Category: subrahmanya
File name: subrahmaNyAkSharamAlikAstotram.itx
Indexextra: (Scan)
Language: Sanskrit
Latest update: April 4, 2020
Location: doc_subrahmanya
Proofread by: Sivakumar Thyagarajan Iyer, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: subrahmaNyAkSharamAlikAstotram
Transliterated by: Sivakumar Thyagarajan Iyer
engtitle: subrahmaNyAkSharamAlikAstotram
itxtitle: subrahmaNyAkSharamAlikAstotram (nIlakaNThakRitam)
title: सुब्रह्मण्याक्षरमालिकास्तोत्रम् (नीलकण्ठकृइतम्)

---
  
 श्रीसुब्रह्मण्याक्षरमालिकास्तोत्रम्   
ॐ श्रीगणेशाय नमः  
  
शरवणभव गुह शरवणभव गुह  
शरवणभव गुह पाहि गुरो गुह ॥  
  
अखिलजगज्जनिपालननिलयन  
कारण सत्सुखचिद्घन भो गुह (शर) ॥ १॥  
  
आगमनिगदितमङ्गळगुणगण  
आदिपुरुषपुरुहूत सुपूजित (शर) ॥ २॥  
  
इभवदनानुज शुभसमुदययुत  
विभवकरम्बित विभुपदजृम्भित (शर) ॥ ३॥  
  
भीतिभयापह नीतिनयावह  
गीतिकलाखिलरीतिविशारद (शर) ॥ ४॥  
  
उपपतिरिव कृतवल्लीसङ्गम -  
कुपित वनेचरपतिहृदयङ्गम (शर) ॥ ५॥  
  
ऊर्जितशासनमार्जितभूषण  
स्फूर्जथुघोषण धूर्जटितोषण (शर) ॥ ६॥  
  
ऋषिगणविगणितचरणकमलयुत  
ऋजुसरणिचरित महदवनमहित (शर) ॥ ७॥  
  
ॠकाराक्षररूप पुरातन  
राकाचन्द्रनिकाश षडानन (शर) ॥ ८॥  
  
लृकाररूपोपकारसुनिरत  
विकाररहितापकारसुविरत (शर) ॥ ९॥  
  
ॡकाराकृति शोकापोहन  
केकारवयुत केकिविनोदन (शर) ॥ १०॥  
  
एडकवाहन मूढविमोहन  
ऊढसमभुवन सोढसद्करण (शर) ॥ ११॥  
  
ऐलबिलादिदिगीशबलावृत  
कैलासाचललीलालालस (शर) ॥ १२॥  
  
ओजोरेजित तेजोराजित  
आजिविराजदरात्यपराजित (शर) ॥ १३॥  
  
औपनिषदपरमात्मपदोदित  
औपाधिकविग्रहतामुपगत (शर) ॥ १४॥  
  
अंहोनाशन रंहोगाहन  
ब्रह्मोद्बोधन सिंहोन्मेषण (शर) ॥ १५॥  
  
अस्तविशस्तसमस्तमहासुर  
हस्तसततधृतशक्तिभृतामर (शर) ॥ १६॥  
  
करुणाविग्रह कलितानुग्रह  
कटुमतिदुर्ग्रह पटुयतिसुग्रह (शर) ॥ १७॥  
  
खण्डितचण्डमहासुरमण्डल-  
मण्डितनिबिडश्यामळकुन्तल (शर) ॥ १८॥  
  
गङ्गासम्भव गिरिशतनूभव  
रङ्गपुरोभव तुङ्गकुचाधव (शर) ॥ १९॥  
  
घनवाहनमुख सुरवरवन्दित  
घननादोदित शिखिनटनन्दित (शर) ॥ २०॥  
  
ङवमानधनुमौर्वीरवरत  
पवमानधृतव्यजनकृतिमुदित (शर) ॥ २१॥  
  
चरणायुध धर करणा वृतिहर  
तरुणा कृतिवर करुणासागर (शर) ॥ २२॥  
  
छेदित तारक भेदित पातक  
खेदित घातक वाञ्छित दायक (शर) ॥ २३॥  
  
जलजनिभनयन खलमनुज मथन  
बलिदनुजमदन कलिकलुषशमन (शर) ॥ २४॥  
  
झषकेतनसम वृषकेतनरम  
मिषचेतनयम वृषकारिसुगम (शर) ॥ २५॥  
  
ज्ञातागमचय धूताघनिचय  
वीतषडरिरय गीतगुणोदय (शर) ॥ २६॥  
  
टङ्कारागत कङ्कात्ताहित  
झङ्काराढ्यालङ्कारावृत (शर) ॥ २७॥  
  
ठाकृतिराजित हाटककुण्डल  
स्वाकृतिरेजित घोटकमण्डल (शर) ॥ २८॥  
  
डिम्भाकृतियुत रम्भानटरत  
जम्भारिविनुत कुम्भोद्भवनुत (शर) ॥ २९॥  
  
ढक्कारवकृत धिक्काराहित  
दिक्कालामित हिक्कादिरहित (शर) ॥ ३०॥  
  
णकारतरुसुम निकाररतिदम  
णकारयुतमनुजपविहितागम (शर) ॥ ३१॥  
  
तापत्रयहर कालत्रयचर  
लोकत्रयधर वर्गत्रयकर (शर) ॥ ३२॥  
  
स्थिरपददायक सुरवरनायक  
निरसितसायक निरुपमगायक (शर) ॥ ३३॥  
  
दान्तदयापर कान्तकळेबर  
भ्रान्तं मां तर शान्तहृदयवर (शर) ॥ ३४॥  
  
धीरोदात्त गुणोत्तरजित्वर ॥  
  
धीरोपासित वित्तमहत्तर (शर) ॥ ३५॥  
  
नववीराहित सवयोविहसित  
भवरोगावृतमनुजजिहासित (शर) ॥ ३६॥  
  
पुष्करमालावासितविग्रह  
पुण्यपरायण विहितपरिग्रह (शर) ॥ ३७॥  
  
फाललसन्मृगमदतिलकोज्ज्वल  
कलिमलतूल सुवातूलातुल (शर)  ॥ ३८॥  
  
बन्दीकृतसुरबृन्दानन्दन  
वन्दारु मनुज मन्दारद्रुम (शर)॥ ३९॥  
  
भवतागमितः कारागारं  
प्रणवाविदितश्चतुरास्योरम् (शर) ॥ ४०॥  
  
महनीयमहावाक्योद्घोषित  
कमनीयमहामकुटोद्भूषित (शर) ॥ ४१॥  
  
योगिहृदय सरसीरुहभास्वर  
योगाधीश्वर भोगविकस्वर (शर) ॥ ४२॥  
  
रक्षोशिक्षणकृत्यविचक्षण  
रक्षणक्षकटाक्षनिरीक्षण (शर) ॥ ४३॥  
  
लोलदुकूलाञ्चलपादाञ्चल  
बालकुतूहल लीलापेशल (शर) ॥ ४४॥  
  
वलवैरिसुताचरितापहसित  
लवलीतिमता भवतो वनिता (शर) ॥ ४५॥  
  
शूलायुधधर कालायुतहर  
मालायुतभर हेलायुतकर (शर) ॥ ४६॥  
  
षट्कोणस्थित षट्तारकसुत  
षड्भावरहित षडूर्मिघातक (शर) ॥ ४७॥  
  
सुब्रह्मण्योमिति निगमान्तो  
वदति भवन्तं प्रणवपदार्थम् (शर) ॥ ४८॥  
  
हारावळियुतकाराहृतसुर  
धारारतहयनियुत नियुतरथ (शर) ॥ ४९॥  
  
लळितकरकमल लुळितवरवलय  
दळितासुरचय मिळितामरचय (शर) ॥ ५०॥  
  
क्षणभङ्गुरजगदुपपादनचण  
वेदविनिश्चित तत्त्वजनावन (शर) ॥ ५१॥  
  
नीलकण्ठकृतवर्णमालिका  
प्रीतये भवतु पार्वतीभुवः ॥  
  
इति नीलकण्ठकृता श्रीसुब्रह्मण्याक्षरमालिका समाप्ता ॥  
  
  
Encoded by Sivakumar Thyagarajan  
Proofread by Sivakumar Thyagarajan, PSA Easwaran  
  
