---
Category: subrahmanya, mangala
File name: kumAramangalastotram.itx
Indexextra: (sotrARnava)
Language: Sanskrit
Latest update: June 8, 2018
Location: doc_subrahmanya
Proofread by: Sivakumar Thyagarajan Iyer, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Kumara Mangala Stotram
Transliterated by: Sivakumar Thyagarajan Iyer shivakumar24 at gmail.com
engtitle: Kumara Mangala Stotram
itxtitle: kumAramaNgalastotram
title: कुमारमण्गलस्तोत्रम्

---
  
 श्रीकुमारमङ्गलस्तोत्रम्   
ॐ श्रीगणेशाय नमः ।  
अथ श्रीकुमारमङ्गलस्तोत्रम् ।  
यज्ञोपवीतीकृतभोगिराजो  
    गणाधिराजो गजराजवक्त्रः ।  
सुराधिराजार्चितपादपद्मः  
    सदा कुमाराय शुभं करोतु ॥ १॥  
  
विधातृपद्माक्षमहोक्षवाहाः  
    सरस्वतीश्रीगिरिजासमेताः ।  
आयुः श्रियं भूमिमनन्तरूपं  
    भद्रं कुमाराय शुभं दिशन्तु ॥ २॥  
  
मासाश्च पक्षाश्च [दिनानि ताराः]  
    राशिश्च योगाः करणानि सम्यक्  
ग्रहाश्च सर्वेऽदितिजास्समस्थाः  
    श्रियं कुमाराय शुभं दिशन्तु ॥ ३॥  
  
ऋतुर्वसन्तः सुरभिः सुधा च  
    वायुस्तथा दक्षिणनामधेयः ।  
पुष्पाणि शश्वत्सुरभीणि कामः  
    श्रियं कुमाराय शुभं करोतु ॥ ४॥  
  
भानुस्त्रिलोकीतिलकोऽमलात्मा  
    कस्तूरिकालङ्कृतवामभागः ।  
पम्पासरश्चैव स सागरश्च  
    श्रियं कुमाराय शुभं करोतु ॥ ५॥  
  
भास्वत्सुधारोचिकिरीटभूषा  
    कीर्त्या समं शुभ्रसुगात्रशोभा ।  
सरस्वती सर्वजनाभिवन्द्या  
    श्रियं कुमाराय शुभं करोतु ॥ ६॥  
  
आनन्दयन्निन्दुकलावतंसो  
    मुखोत्पलं पर्वतराजपुत्र्याः ।  
स्पृसन् सलीलं कुचकुम्भयुग्मं  
    श्रियं कुमाराय शुभं करोतु ॥ ७॥  
  
वृषस्थितः शूलधरः पिनाकी  
    गिरिन्द्रजालङ्कृतवामभागः ।  
समस्तकल्याणकरः श्रितानां  
    श्रियं कुमाराय शुभं करोतु ॥ ८॥  
  
लोकानशेषानवगाहमाना  
    प्राज्यैः पयोभिः परिवर्धमाना ।  
भागीरथी भासुरवीचिमाला  
    श्रियं कुमाराय शुभं करोतु ॥ ९॥  
  
श्रद्धां च मेधां च यशश्च विद्यां  
    प्रज्ञां च बुद्धिं बलसम्पदौ च  
आयुष्यमारोग्यमतीव तेजः  
    सदा कुमाराय शुभं करोतु ॥ १०॥  
  
॥ इति श्रीकुमारमङ्गलस्तोत्रम् सम्पूर्णम् ॥  
  
  
  
Encoded by Sivakumar Thyagarajan Iyer shivakumar24 at gmail.com  
Proofread by Sivakumar Thyagarajan Iyer, PSA Easwaran psaeaswaran at gmail.com  
  
