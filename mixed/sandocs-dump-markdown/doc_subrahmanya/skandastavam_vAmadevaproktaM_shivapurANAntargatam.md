---
Category: subrahmanya
Description/comments: shivapurANam 6.11 verses 22-35
File name: skandastavamvAmadeva.itx
Language: Sanskrit
Latest update: May 12, 2018
Location: doc_subrahmanya
Proofread by: NA
Send corrections to: Sanskrit@cheerful.com
Site access: https://sanskritdocuments.org
Source: shivapurANam, saMhitA 6 (kailAsasaMhitA), adhyAyaH 11
Subject: philosophy/hinduism/religion
Sublocation: subrahmanya
Text title: skandastavam by vAmadeva
engtitle: skandastavam by vAmadeva
itxtitle: skandastavam (vAmadevaproktaM shivapurANAntargatam)
title: स्कन्दस्तवम् (वामदेवप्रोक्तं शिवपुराणान्तर्गतम्)

---
  
 श्रीस्कन्दस्तवम्   
(शिवमहापुराणे)  
वामदेव उवाच ।  
ॐ नमः प्रणवार्थाय प्रणवार्थविधायिने ।  
प्रणवाक्षरबीजाय प्रणवाय नमोनमः ॥ २२॥ १  
  
वेदान्तार्थस्वरूपाय वेदान्तार्थविधायिने ।  
वेदान्तार्थविदे नित्यं विदिताय नमोनमः ॥ २३॥ २  
  
नमो गुहाय भूतानां गुहासु निहिताय च ।  
गुह्याय गुह्यरूपाय गुह्यागमविदे नमः ॥ २४॥ ३  
  
अणोरणीयसे तुभ्यं महतोपि महीयसे ।  
नमः परावरज्ञाय परमात्मस्वरूपिणे ॥ २५॥ ४  
  
स्कन्दाय स्कन्दरूपाय मिहिरारुणेतेजसे ।  
नमो मन्दारमालोद्यन्मुकुटादिभृते सदा ॥ २६॥ ५  
  
शिवशिष्याय पुत्राय शिवस्य शिवदायिने ।  
शिवप्रियाय शिवयोरानन्दनिधये नम ॥ २७॥ ६  
  
गाङ्गेयाय नमस्तुभ्यं कार्तिकेयाय धीमते ।  
उमापुत्राय महते शरकाननशायिने ॥ २८॥ ७  
  
षडक्षरशरीराय षड्विधार्थविधायिने ।  
षडध्वातीतरूपाय षण्मुखाय नमोनमः ॥ २९॥ ८  
  
द्वादशायतनेत्राय द्वादशोद्यतबाहवे ।  
द्वादशायुधधाराय द्वादशात्मन्नमोऽस्तु ते ॥ ३०॥ ९  
  
चतुर्भुजाय शान्ताय शक्तिकुक्कुटधारिणे ।  
वरदाय विहस्ताय नमोऽसुरविदारिणे ॥ ३१॥ १०  
  
गजावल्लीकुचालिप्तकुङ्कुमाङ्कितवक्षसे ।  
नमो गजाननानन्दमहिमानन्दितात्मने ॥ ३२॥ ११  
  
ब्रह्मादिदेवमुनिकिन्नरगीयमानगाथाविशेषशुचिचिन्तितकीर्तिधाम्ने ।  
वृन्दारकामलकिरीटविभूषणस्रक्पूज्याभिरामपदपङ्कज ते नमोऽस्तु ॥ ३३॥ १२  
  
इति स्कन्दस्तवन्दिव्यं वामदेवेन भाषितम् ।  
यः पठेच्छृणुयाद्वापि स याति परमां गतिम् ॥ ३४॥ १३  
  
महाप्रज्ञाकरं ह्येतच्छिवभक्तिविवर्धनम् ।  
आयुरारोग्यधनकृत्सर्वकामप्रदं सदा ॥ ३५॥ १४  
  
इति स्तुत्वा वामदेवो देवं सेनापतिं प्रभुम् ।  
प्रदक्षिणात्रयं कृत्वा प्रणम्य भुवि दण्डवत् ॥ ३६॥  
  
साष्टाङ्गं च पुनः कृत्वा प्रदक्षिणनमस्कृतम् ।  
अभवत्पार्श्वतस्तस्य विनयावनतो द्विजाः ॥ ३७॥  
  
वामदेवकृतं स्तोत्रम्परमार्थविजृम्भितम् ।  
श्रुत्वाभवत्प्रसन्नो हि महेश्वरसुतः प्रभुः ॥ ३८॥  
  
तमुवाच महासेनः प्रीतोऽस्मि तव पूजया ।  
भक्त्या स्तुत्या च भद्रन्ते किमद्यकरवाण्यहम् ॥ ३९॥  
  
मुने त्वं योगिनाम्मुख्यः परिपूर्णश्च निस्पृहः ।  
भवादृशां हि लोकेस्मिप्रार्थनीयं न विद्यते ॥ ४०॥  
  
तथापि धर्मरक्षायै लोकानुग्रहकाङ्क्षया ।  
त्वादृशा साधवस्सन्तो विचरन्ति महीतले ॥ ४१॥  
  
श्रोतव्यमस्ति चेद्ब्रह्मन्वक्तुमर्हसि साम्प्रतम् ।  
तदिदानीमहं वक्ष्ये लोकानुग्रहहे तवे ॥ ४२॥  
  
इति स्कन्दवचः श्रुत्वा वामदेवो महामुनिः ।  
प्रश्रयावनतः प्राह मेघगम्भीरया गिरा ॥ ४३॥  
  
वामदेव उवाच ।  
भगवन्परमेशस्त्वं परापरविभूतिदः ।  
सर्वज्ञसर्वकर्ता च सर्वशक्तिधरः प्रभुः ॥ ४४॥  
  
जीवा वयं तु ते वक्तुं सन्निधौ परमेशितुः ।  
तथाप्यनुग्रहो यन्ते यत्त्वं वदसि मां प्रति ॥ ४५॥  
  
कृतार्थोऽहं महाप्राज्ञ विज्ञानकणमात्रतः ।  
प्रेरितः परिपृच्छामि क्षन्तव्योतिक्रमो मम ॥ ४६॥  
  
प्रणवो हि परः साक्षात्परमेश्वरवाचकः ।  
वाच्यः पशुपतिर्देवः पशूनां पाशमोचकः ॥ ४७॥  
  
वाचकेन समाहूतः पशून्मोचयते क्षणात् ।  
तस्माद्वाचकतासिद्धिः प्रणवेन शिवम्प्रति ॥ ४८॥  
  
ॐ मितीदं सर्वमिति श्रुतिराह सनातनी ।  
ओमिति ब्रह्म सर्वं हि ब्रह्मेति च समब्रवीत् ॥ ४९॥  
  
देवसेनापते तुभ्यन्देवानाम्पतये नमः ।  
नमो यतीनाम्पतये परिपूर्णाय ते नमः ॥ ५०॥  
  
एवं स्थिते जगत्यस्मिञ्छिवादन्यन्न विद्यते ।  
सर्वरूपधरः स्वामी शिवो व्यापी महेश्वरः ॥ ५१॥  
  
समष्टिव्यष्टिभावेन प्रणवार्थः श्रुतो मया ।  
न जातुचिन्महासेन सम्प्राप्तस्त्वादृशो गुरुः ॥ ५२॥  
  
अतः कृत्वानुकम्पां वै तमर्थं वक्तुमर्हसि ।  
उपदेशविधानेन सदाचारक्रमेण च ॥ ५३॥  
  
स्वाम्येकः सर्ब्वजन्तूनां पाशच्छेदकरो गुरुः ।  
अतस्त्वत्कृपया सोऽर्थः श्रोतव्यो हि मया गुरो ॥ ५४॥  
  
इति स मुनिना पृष्टः स्कन्दः प्रणम्य सदाशिवं  
     प्रणववपुषं साष्टत्रिंशत्कलावरलक्षितम् ।  
सहितमुनया शश्वत्पार्श्वे मुनिप्रवरान्वितं  
     गदितुमुपचक्राम श्रेयः श्रुतिष्वपि गोपितम् ॥ ५५॥  
  
इति श्रीशिवमहापुराणे षष्ठ्यां कैलाससंहितायां  
वामदेवब्रह्मवर्णनन्नामैकादशोऽध्यायान्तर्गतम् स्कन्दस्तवं सम्पूर्णम् ॥  
  
  
shivapurANam, saMhitA 6 (kailAsasaMhitA), adhyAyaH 11  
Although the initial stotra ends at verse 35, verse 44 onwards  
also constitute relevant praise of Skanda, so is included  
for reference.  
NA  
  
