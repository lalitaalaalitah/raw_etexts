---
Category: subrahmanya
File name: vidyAryAstotram.itx
Indexextra: (Scan)
Language: Sanskrit
Latest update: March 14, 2020
Location: doc_subrahmanya
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Vidyarya Stotram
Transliterated by: Sivakumar Thyagarajan shivakumar24 at gmail
engtitle: vidyAryAstotram
itxtitle: vidyAryAstotram
title: विद्यार्यास्तोत्रम्

---
  
 श्रीविद्यार्यास्तोत्रम्   
ॐ श्रीगणेशाय नमः ।  
कामितकल्पतरुभ्यः कुर्मः प्रणतिं कुमारनामभ्यः ।  
कुलगिरिजाकुतुकेभ्यः केभ्यश्चित्केकिराजकेतुभ्यः ॥ १॥  
  
अस्तु मनस्तुष्टयै मे वस्तु मुनिस्तुत्यमस्तमिततूस्तम् ।  
ध्वस्तसमस्तसपत्नं हस्तलसच्छक्ति निस्तुलैश्वर्यम् ॥ २॥  
  
एकं प्रशमितशोकं श्रीकण्ठस्याश्रये त्रियं तोकम् ।  
आकम्पितरिपुलोकं मा कञ्चन लेखमन्यमविवेकम् ॥ ३॥  
  
ईक्षामहे कदाग्रे साक्षाल्लाक्षाझरीसदृक्षाभम् ।  
रूक्षासुरकुलशिक्षादीक्षाधरमक्षयोक्षरथभाग्यम् । ४॥  
  
लम्बोदरसहजेभ्यो बिम्बोकेभ्यो ब्रुवे नमोवाकम् ।  
बिम्बोपमाधरेभ्यः कम्बोरातङ्कदायिकण्ठेभ्यः ॥ ५॥  
  
अर्भकमद्भुतमेकं निर्भरमन्तर्भजामि भव्यार्थम् ।  
यो हि गिरीशात्मभवो भजति गिरीशात्मजात्मभवभावम् ॥ ६॥  
  
हन्त निरन्तरमन्तः सन्तनु देवं तमापदन्तकरम् ।  
किं तपसान्येन फलं चिन्तयतामन्तकान्तकतनूजम् ॥ ७॥  
  
राकाशशधरसुषमानीकाशमृदुस्मितार्द्रमुखकमलम् ।  
श्रीकान्तभागिनेयं शोकान्तकरं भजेऽहमेकान्तम् ॥ ८॥  
  
ईडे हृतभवपाशं सुरपृतनेशं कृतासुरविनाशम् ।  
उद्धतराजसदेशं वेशं वेशं वृथैवमानेशम् ॥ ९॥  
  
मनसा वचसा शिरसा चिन्तय सङ्कीर्तयानम कुमारम् ।  
झटिति स विमतान्हत्वा भगवान्कुर्यादभीष्टघटनां ते ॥ १०॥  
  
हरिहयमुख्यसुराणामरिभयशान्तिप्रदाननिष्णातः ।  
गिरितनयाऽऽत्मभवो मां भरितदयापाङ्गगोचरीकुर्यात् । ११।  
अभिमतफलदो देवैरभिनुतमहिमा ममास्तु स कुमारः ।  
यस्य शिखी जिष्णुर्भजति प्रकृतित्वमपि च पत्रत्वम् ॥ १२॥  
  
स जयति विचित्रचरित्रः शाक्तीकाग्रेसरो महावीरः ।  
शंसन्ति यं महान्तः पुत्रं च पतिं च देववाहिन्याः ॥ १३॥  
  
अमरनिरामयकन्दं समरपराभृतशक्ररिपुवृन्दम् ।  
भ्रमरमिवाध्यरविन्दं श्रमरहितं कुरुत चेतसि स्कन्दम् ॥ १४॥  
  
काञ्चन कौतुकलहरीं क्रौञ्चनगच्छेदिनीं पनीपद्ये ।  
काञ्चनमणिगणविलसत्काञ्चिकया लाञ्छितामलदुकूलाम् ॥ १५॥  
  
अवलोकयेऽन्तरनिशं शिवलोकस्यैकमुज्ज्वलाभरणम् ।  
नवलोहितप्रकाशं भवलोपविधाननिपुणमग्निभुवम् ॥ १६॥  
  
हरतु रिपूनस्माकं शरवणजो भवतु चेष्टसङ्घटकः ।  
हरतु हिमाचलतनयानिरतिशयप्रेमरत्नसम्पुटकः । १७।  
अरुणं निरवधिकरुणं शरणागतरक्षणे सजागरणम् ।  
शरणं भजामि तरुणं हरिणाङ्काभरणहार्दपरिणामम् ॥ १८॥  
  
ललिते वल्लीमिलिते लीयेमहि महसि बाहुलेयाख्ये ।  
एकं यदपादानीचक्रे प्रकृतीस्तु षडपि जनिकर्तृ । १९॥  
  
अरविन्दवैरिवदनं कुरुविन्दमदापहाररदनम् ।  
शरदिन्दीवरनयनं स्मर वृन्दारकविरोधिनिर्मथनम् ॥ २०।  
हस्ते यस्य सदाऽऽस्ते शक्तिर्या काचिदप्रतिमशक्तिः ।  
भूभृद्भेदनचुञ्चुस्तं चुम्बतु मानसं चिराय मम । २१।  
रमणीयाननषट्कं रभसविदीर्णासुरोत्करपृषत्कम् ।  
भजतानतभरणोत्कं भगवन्तं कार्तिकेयमपकलकम् ॥ २२॥  
  
ईशानात्मजमीडे क्लेशानन्तं नयेत्स मम सर्वान् ।  
बन्धूकाभः सायंसन्ध्यासमयो यथातपोद्गारान् ॥ २३॥  
  
मन्मथमथनतनूजे मन्मनसो रतिरनारतं भवतु ।  
उन्मदखलजनभयदे सन्मतिराजीविनीदिनाधीशे ॥ २४॥  
  
सहसा निहतसपत्ना महसां निधयो महामहानन्दाः ।  
इह साम्राज्यमखण्डं गुह सानतयो जनाःप्रपद्यन्ते ॥ २५॥  
  
अङ्गानम गाङ्गयं भङ्गाकटभङ्गदायकाङ्गाभम् ।  
भृङ्गाभिरामकेशं शृङ्गाराद्वैतचारुमुखचन्द्रम् ॥ २६॥  
  
कलये कपालिपुत्रं करुणापात्रं कलापिवरपत्रम् ।  
कलिमलदारुलवित्रं कमलसुनेत्रं कलाधरसुवक्त्रम् ॥ २७॥  
  
अस्मि निलीये तस्मिन् सुस्मितमुखसारसे सुराभयदे ।  
असुरसमूहासुरसप्रसृमरतर्षप्रचण्डभुजभुजगे ॥ २८॥  
  
लोकोत्तरमवलोके लोहितरुचि मनसि किमपि तद्धाम ।  
शोकोत्तरलोऽपि जनो यत्स्मृतिमात्रेण भवति निर्वृतधीः ॥ २९॥  
  
अनुपमसुषमशरीरं भजत कुमारं भवस्य सुकुमारम् ।  
दनुजविनाशविहारं जलधिगभीरं जगद्धितविचारम् । ३०।  
हतविमतावितलेखे निटिलतटश्रीनिरस्तशशिलेखे ।  
मम रतिरस्तु विशाखे शमलतमस्समुदयाहिममयूखे । ३१।  
रे मानस विसृजेमां सीमां शोकस्य तावदुद्दामाम् ।  
कौमारं स्मर चरणं भूमानं भज सुखस्य चामानम् । ३२।  
ईशात्पितुरतिशयितं पञ्चमुखात्षण्मुखं नमस्कुर्मः ।  
योऽयमधःकुर्वाणो जयतितरां नीलकण्ठमुरगभुजम् ॥ ३३॥  
  
महितदयाभरितमतिं विहितनतानन्दममितवीर्यनिधिम् ।  
विमथितविमतसमूहं नमत महात्रिपुरसुन्दरीसूनुम् ॥ ३४॥  
  
इति श्रीविद्यार्यास्तोत्रं सम्पूर्णम् ।  
  
  
Entered by Sivakumar Thyagarajan  
Proofread by Sivakumar Thyagarajan, PSA Easwaran  
  
