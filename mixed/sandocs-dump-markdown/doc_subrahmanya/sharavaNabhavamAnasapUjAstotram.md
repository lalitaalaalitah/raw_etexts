---
Category: pUjA, subrahmanya
File name: sharavaNabhavamAnasapUjAstotram.itx
Indexextra: (Translation)
Language: Sanskrit
Latest update: December 17, 2016
Location: doc_subrahmanya
Proofread by: Sivakumar Thyagarajan, PSA Easwaran, Aruna Narayanan
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: sharavaNabhavamAnasapUjAstotram
Transliterated by: Sivakumar Thyagarajan shivakumar24 at gmail.com
engtitle: sharavaNabhavamAnasapUjAstotram
itxtitle: sharavaNabhavamAnasapUjAstotram
title: शरवणभवमानसपूजास्तोत्रम्

---
  
 श्रीशरवणभवमानसपूजास्तोत्रम्   
ॐ श्रीगणेशाय नमः ।  
गुकारो ह्याख्याति प्रबलमनिवार्यं किल तमो  
     हकारो हानिं च प्रथयतितरामेव जगति ।  
अतो मोहान्धत्वं शिथिलयति यन्नाम गुह इ-  
     त्यमुं देवं ध्यायाम्यभिलषितसन्धाननिपुणम् ॥ १॥  
  
समाश्लिष्टं वल्ल्या समुपघटितं बाहुविटपैः  
     स्वमूलायातानां समुचितफलप्रापणचणम् ।  
स्वसेवानिष्ठानां सततमपि सौख्योपगमकं  
     सदा ध्यायाम्येनं कमपि तु गुहाख्यं विटपिनम् ॥ २॥  
  
सुराणां सङ्घातैस्समुपगतैः सान्द्रकुतुकैः  
     समाराध्य स्वामिन् भज विहितमावाहनमिदम् ।  
समन्तात्सद्रत्नैः समुपहितसोपानसरणि-  
     स्फुरन्नानाशोभं रचितमपि सिंहासनमिदम् ॥ ३॥  
  
हृतं गङ्गातुङ्गाद्यखिलतटिनीभ्योऽतिविमलं  
     सुतीर्थं पाद्यार्थं तव निहितमङ्गीकुरु विभो ।  
तथा पुण्यैस्तीर्थैर्विहितमिदमर्घ्याचमनकं  
     दयार्द्रां दृष्टिं मे दिश दिश दयाब्धे हरसुत ॥ ४॥  
  
समन्तात्स्नानीयैः परिमलगुणोत्कर्षभरितैः  
     स्फुरन्माणिक्यादिप्रतिखचितसद्रत्नफलके ।  
समासीनं हि त्वां सुचिरमभिषञ्चन्नसुलभं  
     परानन्दं यास्याम्यनुपधिकृपाब्धे हरसुत ॥ ५॥  
  
सुवासोभिश्चाङ्गं तव किल समाच्छाद्य सपदि  
     प्रसाध्यांसे शुभ्रं विमलमुपवीतं नवगुणम् ।  
प्रभूतांस्ते गन्धान् गिरिशसुत सन्धाय निटिले  
     सुखासीनं हि त्वां ननु खलु दिदृक्षे चपलधीः ॥ ६॥  
  
किरीटानां षट्कं तव हि कलयन् षण्मुख शिर-  
     स्स्वथ ग्रीवायां ते समनुघटयन् हारलतिकाम् ।  
ललाटेष्वातन्वन् तिलकमथ ते कुण्डलगणं  
     समर्घं श्रोत्रेषु क्षणमपि दिदृक्षे भवसुत ॥ ७॥  
  
अमन्दैर्मन्दारद्रुमकुसुमसङ्घैः सुरभिलैः  
     समर्चन् सामोदं तव हि सुकुमाराङ्गमखिलम् ।  
समन्तात्सम्प्लावां तव वदनसौन्दर्यलहरीं  
     सदा स्मारं स्मारं सफलयितुमीशे जनिमिमाम् ॥ ८॥  
  
समाजिघ्र स्वामिन्नगरुयुतधूपं करुणया  
     जिघृक्षस्वापीमानमलघृतदीपानुपहृतान् ।  
गृहाणाज्यप्लावान् मृदुलतरभक्ष्याणि विविधा-  
     न्युपादत्स्वाप्यन्नं विविधमथ पञ्चामृतमपि ॥ ९॥  
  
सुकर्पूरस्वादुक्रमुकयुतमेलादिकलितं  
     सुताम्बूलं स्वामिन् सदयमुपगृह्णीष्व मृदुलम् ।  
ततस्ते कर्पूरैस्सुरभितरनीराजनविधिं  
     प्रकुर्वन्नाधास्ये तव शिरसि पुष्पाञ्जलिमपि ॥ १०॥  
  
करोमि स्वामिंस्ते निखिलमुपचारं प्रवणधीः  
     दयार्द्रास्ते दृष्टीर्विकिर गिरिजानन्दन मयि ।  
समन्तात्संसारव्यसनकलुषीभूतहृदयं  
     परित्रायस्वाशापरवशितमापन्नमपि माम् ॥ ११॥  
  
इमां चेतः पूजां शरवणभुवो यः किल पठेत्  
     सकृद्वाऽन्यैर्गीतं सपदि शृणुयाद्भक्तिभरितः ।  
न तं संसाराशा परवशयते नापि विषयाः  
     क्रमात्पुण्यात्माऽयं ननु भजति कैवल्यपदवीम् ॥ १२॥  
  
इति श्रीजगद्गुरुशृङ्गेरीपीठाधीशश्रीचन्द्रशेखरभारती  
श्रीपादैःकृतं श्रीशरवणभवमानसपूजास्तोत्रं सम्पूर्णम् ।  
  
Encoded by Sivakumar Thyagarajan shivakumar24 at gmail.com  
Proofread by Sivakumar Thyagarajan, PSA Easwaran, Aruna Narayanan  
  
