---
Category: subrahmanya, bhujanga
File name: subrabhujanga2.itx
Language: Sanskrit
Latest update: March 15, 2006, December 31, 2016
Location: doc_subrahmanya
Proofread by: Antaratma antaratma, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subcategory: bhujanga
Subject: Hinduism/religion/traditional
Sublocation: subrahmanya
Text title: shrii subrahmaNyabhujaNgaprayaatastotraM 2
Transliterated by: Antaratma antaratma at Safe-mail.net
engtitle: subrahmaNyabhujaNgaprayAtastotraM 2
itxtitle: subrahmaNyabhujaNgastotram 2 (bhaje.ahaM kumAram)
title: सुब्रह्मण्यभुजण्गस्तोत्रम् २ (भजेऽहं कुमारम्)

---
  
 श्रीसुब्रह्मण्यभुजङ्गप्रयातस्तोत्रम् २   
  
भजेऽहं कुमारं भवानी कुमारं  
    गलोल्लासिहारं नमस्कृद्विहारम् ।  
रिपुस्तोमसारं नृसिंहावतारं  
    सदानिर्विकारं गुहं निर्विचारम् ॥ १॥  
  
नमामीशपुत्रं जपाशोण गात्रं  
    सुरारातिशत्रुं रवीन्द्वग्निनेत्रम् ।  
महाबर्हिपत्रं शिवास्याब्जमित्रं  
    प्रभासत्कळत्रं पुराणं पवित्रम् ॥ २॥  
  
अनेकार्ककोटि प्रभावज्वलन्तं  
    मनोहारि माणिक्य भूषोज्वलन्तम् ।  
श्रितानामभीष्टं सुशान्तं नितान्तं  
    भजे षण्मुखन्तं शरच्चन्द्रकान्तम् ॥ ३॥  
  
कृपावारि कल्लोलभास्वत्कटाक्षं  
    विराजन् मनोहारि शोणाम्बुजाक्षम् ।  
प्रयोगप्रदानप्रवाहैकदक्षं  
    भजे कान्तिकान्ताम्बरस्तोमरक्षम् ॥ ४॥  
  
सुकस्तूरिकाबिन्दुभास्वल्ललाटं  
    दयापूर्णचित्तं महादेवपुत्रम् ।  
रवीन्दूल्लसद्रत्नराजत्किरीटं  
    भजे क्रीडिताकाश गङ्गासुकूटम् ॥ ५॥  
  
सुकुन्दप्रसूनावलीशोभितान्तं  
    शरत्पूर्णचन्द्रस्य षट्कान्तिकान्तम् ।  
शिरीषप्रसूनाभिरामं भवन्तं  
    भजे देवसेनापतिं वल्लभं तम् ॥ ६॥  
  
सुलावण्यसत्सूर्यकोटिप्रकाशं  
    प्रभुं तारकारिं द्विषड्बाहुमीशम् ।  
निजार्कप्रभादीप्यमानाखिलाशं  
    भजे पार्वतीप्राणपुत्रं सुकेशम् ॥ ७॥  
  
अजं सर्वलोकप्रियं लोकनाथं  
    गुहं शूरपत्मादिदम्भोलिधारम् ।  
सुबाहुं सुनासापुटं सच्चरित्रं  
    भजे कार्तिकेयं सदा बाहुलेयम् ॥ ८॥  
  
शरारण्यसम्भूतमिन्द्रादिवन्द्यं  
    द्विषड्बाहुसङ्ख्यायुधश्रेणिरम्यम् ।  
मरुत्सारथिं कुक्कुटेशं सुकेतुं  
    भजे योगिहृत्पद्ममध्याधिवासम् ॥ ९॥  
  
विरिञ्चीन्द्रवल्लीशदेवेशमुख्यं  
    प्रशस्तामरस्तोमसंस्तूयमानम् ।  
दिश त्वं दयालो श्रियं निश्चलां मे  
    विना त्वां गतिः का प्रभो मे प्रसीद ॥ १०॥  
  
पदाम्भोजसेवा समायातबृन्दा  
    रकश्रेणिकोटीरभास्वल्ललाटम् ।  
कलत्रोल्लसत्पार्श्वयुग्मं वरेण्यं  
    भजे देवमाद्यं त्वहीनप्रभावम् ॥ ११॥  
  
भवाम्भोधिमध्ये तरङ्गे पतन्तं  
    प्रभो मां सदा पूर्णदृष्ट्या समीक्ष्य ।  
भवत्भक्तिनावोद्धर त्वं दयालो  
    सुगत्यन्तरं नास्ति देव प्रसीद ॥ १२॥  
  
गले रत्नभूषं तनौ मञ्जुवेषं  
    करे ज्ञानशक्तिं दरस्मेरमास्ये ।  
कटिन्यस्तपाणिं शिकिस्थं कुमारं  
    भजेऽहं गुहादन्यदेवं न मन्ये ॥ १३॥  
  
दयाहीनचित्तं परद्रोहपात्रं  
    सदा पापशीलं गुरोर्भक्तिहीनम् ।  
अनन्यावलम्बं भवन्नेत्रपात्रं  
    कृपाशील मां भो पवित्रं कुरु त्वम् ॥ १४॥  
  
महासेन गाङ्गेय वल्लीसहाय  
    प्रभो तारकारे षडास्यामरेश ।  
सदा पायसान्नप्रदातर्गुहेति  
    स्मरिष्यामि भक्त्या सदाहं विभो त्वाम् ॥ १५॥  
  
प्रतापस्य बाहो नमद्वीरबाहो  
    प्रभो कार्तिकेयेष्टकामप्रदेति ।  
यदा ये पठन्ते भवन्तं तदैव  
    प्रसन्नस्तु तेषां बहुश्रीं ददासि ॥ १६॥  
  
अपारेऽतिदारिद्र्यपाथोधिमध्ये  
    भ्रमन्तं जनिग्राहपूर्णे नितान्तम् ।  
महासेन मामुद्धर त्वं कटाक्षा-  
    वलोकेन किञ्चित्प्रसीद प्रसीद ॥ १७॥  
  
स्थिरां देहि भक्तिं भवत्पादपद्मे  
    श्रियं निश्चलां देहि मह्यं कुमार ।  
गुहं चन्द्रतारं स्ववंशाभिवृद्धिं  
    कुरु त्वं प्रभो मे मनः कल्पसाल ॥ १८॥  
  
नमस्ते नमस्ते महाशक्तिपाणे  
    नम्स्ते नमस्ते लसद्वज्रपाणे ।  
नमस्ते नमस्ते कटिन्यस्तपाणे  
    नमस्ते नमस्ते सदाभीष्टपाणे ॥ १९॥  
  
नमस्ते नमस्ते महाशक्तिधारिन्  
    नमस्ते सुराणां महासौख्यदायिन् ।  
नमस्ते सदा कुक्कुटेशाख्यक त्वं  
    समस्तापराधं विभो मे क्षमस्व ॥ २०॥  
  
य एको मुनीनां हृदब्जाधिवासः  
    शिवाङ्गं समारुह्य सत्पीठकल्पम् ।  
विरिञ्चाय मन्त्रोपदेशं चकार  
    प्रमोदेन सोऽयं तनोतु श्रियं मे ॥ २१॥  
  
यमाहुः परं वेद शूरेषु मुख्यं  
    सदा यस्य शक्त्या जगत्भीतभीतम् ।  
यमालोक्य देवाः स्थिरं स्वर्गपालाः  
    सदोङ्काररूपं चिदानन्दमीडे ॥ २२॥  
  
गुहस्तोत्रमेतत् कृतान्तारिसूनोः  
    भुजङ्गप्रयातेन पद्येन कान्तम् ।  
जना ये पठन्ते सदा ते महान्तो  
    मनोवाञ्छितान् सर्वकामान् लभन्ते ॥ २३॥  
  
॥ इति श्रीसुब्रह्मण्यभुजङ्गप्रयातस्तोत्रं सम्पूर्णम् ॥  
  
  
  
  
  
Encoded and proofread by antaratma at Safe-mail.net  
Proofread by antaratma at Safe-mail.ne, PSA Easwaran psaeaswaran at gmail.com  
  
